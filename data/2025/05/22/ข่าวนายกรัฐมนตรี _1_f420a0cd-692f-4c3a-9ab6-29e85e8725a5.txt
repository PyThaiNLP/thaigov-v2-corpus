รัฐบาลไทย-ข่าวทำเนียบรัฐบาล- มวยไทย..ศิลปะที่ทั่วโลกยอมรับ  “นายกรัฐมนตรี” พบผู้บริหารค่ายมวยดัง Fight City Gym กลางกรุงลอนดอน 


วันพฤหัสบดีที่ 22 พฤษภาคม 2568
22/05/2568
พิมพ์
มวยไทย..ศิลปะที่ทั่วโลกยอมรับ  “นายกรัฐมนตรี” พบผู้บริหารค่ายมวยดัง Fight City Gym กลางกรุงลอนดอน
พร้อมดัน Soft Power ด้านกีฬา ขยายศักยภาพสู่เวทีสากล หลังชาวยุโรปนิยมฝึกฝนกีฬามวยไทย
นายจิรายุ ห่วงทรัพย์โฆษกประจำสำนักนายกรัฐมนตรีเปิดเผยว่า  เมื่อเวลาประมาณ 22.00 น.(วันพุธที่ 21 พฤษภาคม 2568 ) (ซึ่งตรงกับเวลา ตามเวลาท้องกรุงลอนดอน16.00น.) นางสาวแพทองธาร ชินวัตร นายกรัฐมนตรี ได้เดินทาง เข้าพบเจ้าของค่ายมวย Fight City Gym กรุงลอนดอน สหราชอาณาจักร พร้อมกับนักมวยและครูผู้ฝึกสอน ซึ่งกำลังเป็นที่นิยมของนักกีฬาในประเทศอังกฤษ ทั้งนี้ คณะทีมไทยแลนด์มีเป้าหมายเพื่อพูดคุย รับฟังปัญหา และแนวทางในการผลักดันการส่งออกอัตลักษณ์ไทยผ่าน Soft Power ด้านกีฬา โดยเฉพาะมวยไทย สู่ตลาดสากล และพร้อมรับฟังข้อเสนอและปัญหาจากผู้ประกอบการในอุตสาหกรรมกีฬาต่อแนวทางการพัฒนามวยไทยในระดับนานาชาติ
ทั้งนี้ นายกรัฐมนตรีได้ร่วมรับฟังการบรรยายจากผู้ประกอบการและผู้เชี่ยวชาญด้านศิลปะการต่อสู้เกี่ยวกับแนวทางในการส่งเสริมมวยไทยในสหราชอาณาจักร ทั้งในด้านการตลาด การฝึกอบรม การจัดกิจกรรมแข่งขัน และการสร้างเครือข่ายความร่วมมือระหว่างไทยกับสถาบันกีฬาระดับนานาชาติ และยังได้ถือโอกาสรับฟังปัญหาการเปิดกิจการค่ายมวยไทยในต่างประเทศ อาทิ การขอวีซ่าในการทำงาน การขออนุญาตและใบอนุญาต และการสร้างความเชื่อมั่นในคุณภาพการฝึก เป็นต้น
ในการนี้ นายกรัฐมนตรีได้รับการต้อนรับจากผู้แทนภาครัฐ ได้แก่ กระทรวงพาณิชย์ นำโดยนายเอกฉัตร ศีตวรรัตน์ รองปลัดกระทรวงพาณิชย์ และนายพรวิช ศิลาอ่อน รองอธิบดีกรมส่งเสริมการค้าระหว่างประเทศ พร้อมด้วย นายโปรดปราน สมานมิตร รองผู้ว่าการการกีฬาแห่งประเทศไทย และภาคเอกชน ได้แก่
ผศ.พิมล ศรีวิกรม์ ประธานคณะกรรมการโอลิมปิกแห่งประเทศไทย ในพระบรมราชูปถัมภ์ ฝ่ายกีฬาอาชีพและกีฬามวย นายชลิตรัตน์ จันทรุเบกษา รองประธานอนุกรรมการขับเคลื่อนอุตสาหกรรมด้านกีฬา ผู้บริหารค่ายมวยไทย โปรโมเตอร์มวย และเทรนเนอร์ รวมประมาณ 25 คน
สำหรับกรุงลอนดอนมีค่ายมวยไทยตั้งอยู่มากกว่า 50 แห่ง ซึ่งกีฬามวยไทยถือเป็นส่วนหนึ่งของภารกิจเชิงรุกของรัฐบาลไทยในการผลักดันอุตสาหกรรม Soft Power โดยเฉพาะมวยไทย ที่เป็นมรดกทางวัฒนธรรมและได้รับการยอมรับในระดับโลก ให้เติบโตในตลาดต่างประเทศ และต่อยอดสู่การสร้างรายได้ทางเศรษฐกิจอย่างเป็นรูปธรรม ทั้งนี้ ค่ายมวย Fight City Gym ตั้งอยู่บริเวณ Moorgate ใจกลางย่านธุรกิจของกรุงลอนดอน เป็นศูนย์ฝึกศิลปะการต่อสู้และฟิตเนส แบบครบวงจร มีความโดดเด่นด้านการสอนมวยไทย คิกบ็อกซิ่ง มวยสากล และ BJJ (Brazilian Jiu-Jitsu) โดยมีทั้งนักกีฬามืออาชีพและผู้ฝึกใหม่เป็นลูกค้าหลัก ก่อตั้งโดยคุณ Mandeep Singh Johal (Mani Johal) พร้อมทีมงานผู้เชี่ยวชาญ อาทิ คุณ Leon Jason Malcolm หัวหน้าโค้ชมวยไทย และคุณ Ross James Adkin เทรนเนอร์ส่วนบุคคล ซึ่งค่ายดังกล่าวมี 3 สาขาในลอนดอน โดยสาขา Moorgate ถือเป็นสาขาหลักที่ได้รับความนิยมสูงสุด

ที่มา : https://www.thaigov.go.th/news/contents/details/96632