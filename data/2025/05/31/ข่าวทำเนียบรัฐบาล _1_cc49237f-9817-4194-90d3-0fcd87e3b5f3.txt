รัฐบาลไทย-ข่าวทำเนียบรัฐบาล-“ดร.นลินี” ยกย่องบทบาทหอการค้าสเปน–ไทยในวาระ 5 ปี ย้ำภาคเอกชนคือแรงผลักสำคัญ เดินหน้าผนึกกำลังเศรษฐกิจ–วัฒนธรรมไทย–สเปน สู่ความร่วมมืออย่างยั่งยืน


วันเสาร์ที่ 31 พฤษภาคม 2568
31/05/2568
พิมพ์
“ดร.นลินี” ยกย่องบทบาทหอการค้าสเปน–ไทยในวาระ 5 ปี ย้ำภาคเอกชนคือแรงผลักสำคัญ เดินหน้าผนึกกำลังเศรษฐกิจ–วัฒนธรรมไทย–สเปน สู่ความร่วมมืออย่างยั่งยืน
“ดร.นลินี” ยกย่องบทบาทหอการค้าสเปน–ไทยในวาระ 5 ปี ย้ำภาคเอกชนคือแรงผลักสำคัญ เดินหน้าผนึกกำลังเศรษฐกิจ–วัฒนธรรมไทย–สเปน สู่ความร่วมมืออย่างยั่งยืน
เมื่อวันที่ 30 พฤษภาคม 2568 ดร.นลินี ทวีสิน ประธานผู้แทนการค้าไทย เข้าร่วมงานเฉลิมฉลองครบรอบ 5 ปีการก่อตั้งหอการค้าสเปน–ไทย (Spanish-Thai Chamber of Commerce: SPTCC) ณ โรงแรมอวานี พลัส ริเวอร์ไซด์ กรุงเทพฯ พร้อมกล่าวแสดงความยินดีต่อความสำเร็จของหอการค้าฯ ที่มีบทบาทสำคัญในการเชื่อมโยงภาคธุรกิจของทั้งสองประเทศให้แน่นแฟ้นและเติบโตอย่างต่อเนื่อง
ภายในงานมี Mr. José Luis Durán Sanles ประธาน SPTCC และ H.E. Mr. Felipe de la Morena Casado เอกอัครราชทูตราชอาณาจักรสเปนประจำประเทศไทย ให้การต้อนรับแขกผู้มีเกียรติกว่า 200 คนจากภาครัฐ ภาคเอกชน และคณะทูตานุทูต โดย ดร.นลินี ได้เน้นย้ำว่า ความร่วมมือทางเศรษฐกิจระหว่างไทยกับสเปนได้มีการขยายตัวอย่างก้าวกระโดด โดยเฉพาะในปี 2567 การค้าสองฝ่ายมีมูลค่ากว่า 1,902 ล้านดอลลาร์สหรัฐ เพิ่มขึ้นจากปีก่อนถึงร้อยละ 15.68
ดร.นลินี กล่าวว่า หอการค้าสเปน–ไทยได้สะท้อนพลังของภาคเอกชนทั้งสองประเทศอย่างแท้จริง โดยสามารถดึงดูดบริษัทไทยและสเปนเข้าร่วมเป็นสมาชิกได้มากกว่า 100 บริษัท ภายในเวลาเพียง 5 ปี และสามารถสร้างกิจกรรมแลกเปลี่ยนที่มีคุณค่าในหลากหลายมิติ ไม่ว่าจะเป็นธุรกิจ อุตสาหกรรม หรือวัฒนธรรม
“ไทยและสเปนต่างมีจุดร่วมและศักยภาพที่ส่งเสริมกัน ทั้งในด้านพลังงานหมุนเวียน เทคโนโลยี การท่องเที่ยว อาหารและเครื่องดื่ม ไปจนถึงการบินและการศึกษา บริษัทสเปนและไทยหลายแห่ง เช่น Siemens Gamesa, Amadeus, Mercadora, Laliga, Indra หรือ Melia Group ล้วนเป็นแรงขับเคลื่อนความร่วมมือเชิงลึก ขณะที่บริษัทไทยอย่าง SCG Packaging, Minor Group หรือ Indorama Ventures ต่างก็มีบทบาทสำคัญในตลาดสเปน” ดร.นลินีกล่าว
นอกจากนี้ ดร.นลินี ยังย้ำถึงความสำคัญของ “สายสัมพันธ์ระหว่างประชาชน” ที่เสริมความเข้าใจระหว่างวัฒนธรรม ผ่านอุตสาหกรรมการท่องเที่ยว อาหาร การศึกษา และการจ้างงาน โดยยกตัวอย่างความนิยมของร้านอาหารสเปนในกรุงเทพฯ เช่น el Willy, Vaso และ Latirra ที่สะท้อนความใกล้ชิดของรสนิยมไทย–สเปน และกล่าวถึงการเปิดเส้นทางบินตรงมาดริด–กรุงเทพฯ โดยสายการบิน Iberojet ซึ่งจะช่วยเพิ่มการแลกเปลี่ยนทางเศรษฐกิจและวัฒนธรรมระหว่างกัน
ดร.นลินี ทิ้งท้ายว่า ตนเชื่อมั่นว่า ความสัมพันธ์ไทย–สเปนจะยิ่งแนบแน่นมากขึ้น ภายใต้บริบทของการเจรจาความตกลงการค้าเสรีไทย–สหภาพยุโรป (FTA) ที่คาดว่าจะได้ข้อสรุปภายในปี 2568 ซึ่งจะเปิดประตูใหม่ให้กับความร่วมมือทางเศรษฐกิจระหว่างไทยกับประเทศสมาชิกอียู รวมถึงสเปน ซึ่งมีศักยภาพสูงในหลากหลายสาขา “หอการค้าสเปน–ไทย ไม่เพียงเป็นตัวแทนของนักธุรกิจสเปนในไทยเท่านั้น แต่ยังเป็น ‘สะพานแห่งโอกาส’ ที่จะเชื่อมโยงความร่วมมือในทุกมิติ ทั้งด้านรัฐ–รัฐ และเอกชน–เอกชน อย่างลึกซึ้งและยั่งยืน” ดร.นลินีกล่าวปิดท้าย

ที่มา : https://www.thaigov.go.th/news/contents/details/96989