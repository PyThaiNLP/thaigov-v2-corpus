รัฐบาลไทย-ข่าวทำเนียบรัฐบาล-ดีอี ร่วมประชุม APT MM 2025 ณ เมืองโตเกียว ประเทศญี่ปุ่น


วันเสาร์ที่ 31 พฤษภาคม 2568
ดีอี ร่วมประชุม APT MM 2025 ณ เมืองโตเกียว ประเทศญี่ปุ่น
ดีอี ร่วมประชุม APT MM 2025 ณ เมืองโตเกียว ประเทศญี่ปุ่น
วันที่ 30 พฤษภาคม 2568 นางปิยนุช วุฒิสอน รองปลัดกระทรวงดิจิทัลเพื่อเศรษฐกิจและสังคม (ดีอี) ได้เข้าร่วมการประชุมระดับรัฐมนตรีภูมิภาคเอเชียและแปซิฟิก ค.ศ. 2025 ของ APT (APT Ministerial Meeting 2025: APT MM 2025) จัดขึ้นระหว่างวันที่ 30 – 31 พฤษภาคม 2568 ณ โรงแรม ฮิลตันโตเกียว ประเทศญี่ปุ่น
โดยได้ร่วมกล่าวถ้อยแถลงในช่วง
การอภิปรายระดับรัฐมนตรี หัวข้อ Secure and Trusted Digital Environment ซึ่งได้กล่าวถึง การดำเนินมาตรการเชิงรุกของประเทศไทยเพื่อเสริมสร้างกรอบกฎหมายและกลไกการบังคับใช้ โดยเฉพาะอย่างยิ่งในการต่อสู้กับอาชญากรรมทางเทคโนโลยี การฉ้อโกงออนไลน์ และการปกป้องข้อมูลส่วนบุคคล โดยการแก้ไขพระราชกำหนดปราบปรามอาชญากรรมทางเทคโนโลยี และการออกพระราชบัญญัติคุ้มครองข้อมูลส่วนบุคคล พ.ศ. 2562 (PDPA): มีผลบังคับใช้เต็มรูปแบบในเดือนมิถุนายน 2565 รวมถึงการจัดตั้งศูนย์ต่อต้านข่าวปลอม (AFNC) และ ศูนย์ปฏิบัติการแก้ไขปัญหาอาชญากรรมออนไลน์ (AOC) และไทยยังแสดงบทบาทผู้นำในอาเซียนในการเป็นประธานคณะทำงานว่าด้วยการต่อต้านการหลอกลวงออนไลน์ในอาเซียน และได้จัดทำรายงานเกี่ยวกับกิจกรรมการหลอกลวงออนไลน์ในอาเซียน ซึ่งให้ข้อมูลเชิงลึกเกี่ยวกับภูมิทัศน์ของภัยคุกคามที่เปลี่ยนแปลงไป
ซึ่งการดำเนินการดังกล่าว สอดคล้องกับปฏิญญาโตเกียวว่าด้วยความน่าเชื่อถือและความปลอดภัย (Tokyo Statement on Trust and Safety) ที่ให้ความสำคัญกับการรักษาความปลอดภัยและตระหนักถึงช่องโหว่ของทั้งบุคคลและชุมชนต่อภัยคุกคามที่เป็นอันตราย รวมถึงการทำงานร่วมกันในระดับนานาชาติ โดยเฉพาะอย่างยิ่งในภูมิภาคเอเชียและแปซิฟิก เนื่องจากอาชญากรรมและการหลอกลวงไซเบอร์เป็นปัญหาข้ามพรมแดน การแบ่งปันแนวปฏิบัติที่ดีที่สุด การพัฒนาระบบที่เข้ากันได้ และการสร้างระบบนิเวศดิจิทัลที่ปลอดภัยยิ่งขึ้น จะช่วยปกป้องประชาชนและเศรษฐกิจของประเทศต่างๆ ได้

ที่มา : https://www.thaigov.go.th/news/contents/details/96988