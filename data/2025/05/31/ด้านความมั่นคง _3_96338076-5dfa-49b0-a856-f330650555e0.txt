รัฐบาลไทย-ข่าวทำเนียบรัฐบาล-“ธีรรัตน์” ติดตามกรณีเหมืองแร่ประเทศเพื่อนบ้านบริเวณแม่น้ำกระบุรี ย้ำหน่วยงานที่เกี่ยวข้องเร่งตรวจสอบข้อเท็จจริงเพื่อความปลอดภัยของประชาชน


วันเสาร์ที่ 31 พฤษภาคม 2568
31/05/2568
พิมพ์
“ธีรรัตน์” ติดตามกรณีเหมืองแร่ประเทศเพื่อนบ้านบริเวณแม่น้ำกระบุรี ย้ำหน่วยงานที่เกี่ยวข้องเร่งตรวจสอบข้อเท็จจริงเพื่อความปลอดภัยของประชาชน
“ธีรรัตน์” ติดตามกรณีเหมืองแร่ประเทศเพื่อนบ้านบริเวณแม่น้ำกระบุรี ย้ำหน่วยงานที่เกี่ยวข้องเร่งตรวจสอบข้อเท็จจริงเพื่อความปลอดภัยของประชาชน
วันนี้ (31 พฤษภาคม 2568) นางสาวธีรรัตน์ สำเร็จวาณิชย์ รัฐมนตรีช่วยว่าการกระทรวงมหาดไทย ในฐานะรองประธานอนุกรรมการขับเคลื่อนการแก้ไขปัญหาคุณภาพน้ำในแหล่งน้ำผิวดิน กรณีปรากฏในข่าวสำนักหนึ่ง เกี่ยวกับการทำเหมืองแร่ในประเทศเพื่อนบ้านบริเวณชายแดนจังหวัดฟระนอง ซึ่งอาจส่งผลให้แม่น้ำกระบุรีขุ่นข้นผิดปกติ จึงได้สั่งการให้หน่วยงานที่เกี่ยวข้องที่มีหน้าที่รับผิดชอบ บูรณาการร่วมกันในการตรวจสอบข้อเท็จจริงในกรณีดังกล่าวให้เกิดความชัดเจน
สภาพน้ำในแม่น้ำกระบุรีที่เปลี่ยนแปลงไปดังกล่าว ก่อให้เกิดความกังวลในหลายด้าน ทั้งการระคายเคืองผิวหนังเมื่อสัมผัสน้ำ ระบบนิเวศได้รับผลกระทบ สัตว์น้ำในท้องถิ่นเริ่มลดจำนวนลง และส่งผลต่อการผลิตน้ำประปาหมู่บ้านซึ่งเป็นแหล่งน้ำเพื่อการอุปโภคบริโภคของประชาชนในพื้นที่
นางสาวธีรรัตน์ เปิดเผยว่า ได้รับมอบหมายจากนายประเสริฐ จันทรรวงทอง รองนายกรัฐมนตรี ในฐานะประธานอนุกรรมการฯ ชุดนี้ ให้เร่งดำเนินการตรวจสอบข้อเท็จจริง และกำชับให้หน่วยงานที่เกี่ยวข้องเร่งแก้ไขปัญหาอย่างเร่งด่วน เพื่อสร้างความมั่นใจด้านสุขภาพและความปลอดภัยให้แก่ประชาชนที่ได้รับผลกระทบ
“เราต้องดำเนินการอย่างรวดเร็วและรอบคอบ เพื่อความปลอดภัยของพี่น้องประชาชนที่ต้องใช้น้ำจากแหล่งน้ำธรรมชาตินี้เป็นประจำ การตรวจสอบข้อเท็จจริงต้องครอบคลุมทั้งด้านสุขภาพ สิ่งแวดล้อม และความมั่นคงของทรัพยากรน้ำในพื้นที่ เพื่อไม่ให้กระทบต่อวิถีชีวิตของประชาชน” นางสาวธีรรัตน์ฯ กล่าว
พร้อมกันนี้ รัฐมนตรีช่วยว่าการกระทรวงมหาดไทย ได้เน้นย้ำให้ประชาชนติดตามข้อมูลข่าวสารจากแหล่งที่เชื่อถือได้ และไม่ตื่นตระหนก พร้อมยืนยันว่ารัฐบาลให้ความสำคัญกับสิ่งแวดล้อมและความปลอดภัยของพี่น้องประชาชนในพื้นที่อย่างสูงสุด

ที่มา : https://www.thaigov.go.th/news/contents/details/96999