รัฐบาลไทย-ข่าวทำเนียบรัฐบาล-Amazing Bangkok Thailand กรุงเทพฯ ครองแชมป์โลก! เมืองที่ดีที่สุดสำหรับ ‘ทำงานทางไกล’ – ค่าใช้จ่ายต่ำ อินเทอร์เน็ตเร็ว วิวสวย ครบจบในเมืองเดียว


วันเสาร์ที่ 31 พฤษภาคม 2568
31/05/2568
พิมพ์
Amazing Bangkok Thailand กรุงเทพฯ ครองแชมป์โลก! เมืองที่ดีที่สุดสำหรับ ‘ทำงานทางไกล’ – ค่าใช้จ่ายต่ำ อินเทอร์เน็ตเร็ว วิวสวย ครบจบในเมืองเดียว
Amazing Bangkok Thailand กรุงเทพฯ ครองแชมป์โลก! เมืองที่ดีที่สุดสำหรับ ‘ทำงานทางไกล’ – ค่าใช้จ่ายต่ำ อินเทอร์เน็ตเร็ว วิวสวย ครบจบในเมืองเดียว
วันนี้ (31 พฤษภาคม 2568) นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี เปิดเผยว่า ข้อมูลจากเว็บไซต์ New York Post จากสหรัฐอเมริกา จัดอันดับให้แต่ละเมืองได้รับคะแนนเต็ม 100 โดยกรุงเทพฯ ประเทศไทย คว้าอันดับ 1 ไปครองด้วยคะแนน 69.98 จากจุดเด่นเรื่องอินเทอร์เน็ตความเร็วสูง และไลฟ์สไตล์ราคาย่อมเยา เมื่อเทียบกับเมืองอื่น ๆ วัดวาอารามอันวิจิตร อาหารรสเลิศ และชีวิตริมถนนที่คึกคักของกรุงเทพฯ คือเสน่ห์ที่ดึงดูดใจสำหรับผู้ที่ต้องการเปิดประสบการณ์ใหม่
นางสาวศศิกานต์ กล่าวว่า เมืองหลวงของไทยเปี่ยมไปด้วยพลังและชีวิตชีวา เหมาะอย่างยิ่งสำหรับนักเดินทางสายดิจิทัลที่ต้องการใช้ชีวิตในเมือง ซึ่งผสมผสานความทันสมัยเข้ากับวัฒนธรรมดั้งเดิมได้อย่างลงตัว ซึ่งข้อมูลจากเว็บไซต์ New York Post จากสหรัฐอเมริกา รายงานว่า การทำงานทางไกล กลายเป็นทางเลือกที่หลายคนใฝ่ฝันมากขึ้น หลังจากผ่านช่วงโควิดมาเกือบ 5 ปี
ล่าสุด ผู้เชี่ยวชาญจาก QR Code Generator ได้จัดทำดัชนีจัดอันดับเมืองน่าอยู่สำหรับนักเดินทางสายดิจิทัล โดยพิจารณาจากความเร็วอินเทอร์เน็ต ค่าครองชีพ การเข้าถึงวีซ่าทำงานระยะไกล และปัจจัยอื่น ๆ โดยกรุงเทพฯ ประเทศไทย คว้าอันดับ 1 ไปครองด้วยคะแนน 69.98 คะแนนเต็ม 100 คะแนน จากจุดเด่นเรื่องอินเทอร์เน็ตที่เร็ว และไลฟ์สไตล์ราคาย่อมเยา ส่วน อันดับ 2 บูคาเรสต์ เมืองหลวงของโรมาเนีย ด้วยคะแนน 65.62 เมืองในยุโรปตะวันออกแห่งนี้โดดเด่นด้านการเข้าถึงวีซ่าทำงานทางไกลได้ง่ายที่สุดตามการประเมินของผู้เชี่ยวชาญ
“รัฐบาลเดินหน้ายกระดับการท่องเที่ยวไทย ด้วยการขยายฟรีวีซ่าเป็น 93 ประเทศ/ดินแดน พำนักได้ไม่เกิน 60 วัน พร้อมออกวีซ่าใหม่ “Destination Thailand Visa (DTV)” สำหรับชาวต่างชาติที่ต้องการเที่ยวไทย ควบคู่กับทำงานทางไกลหรือทำกิจกรรมด้านวัฒนธรรมและการแพทย์ เพื่อตอบโจทย์นักเดินทางยุคใหม่ และกระตุ้นเศรษฐกิจไทยทั้งปี” นางสาวศศิกานต์ กล่าว

ที่มา : https://www.thaigov.go.th/news/contents/details/96993