รัฐบาลไทย-ข่าวทำเนียบรัฐบาล-รัฐบาลยืนยันไม่ปิดด่านชายแดนไทย-กัมพูชาทุกด่าน ชี้วันนี้ คึกคักหลังนักท่องเที่ยวแห่เที่ยววันหยุดยาว 


วันเสาร์ที่ 31 พฤษภาคม 2568
31/05/2568
พิมพ์
รัฐบาลยืนยันไม่ปิดด่านชายแดนไทย-กัมพูชาทุกด่าน ชี้วันนี้ คึกคักหลังนักท่องเที่ยวแห่เที่ยววันหยุดยาว
รัฐบาลยืนยันชายแดนไทย-กัมพูชาวันนี้ นักท่องเที่ยวคึกคักในวันหยุดยาว ยืนยันไม่มีการปิดด่านทุกด่าน ชี้ค้าขายตามแนวชายแดนเป็นปกติ วอนกระบวนการยุยงปลุกปั่นไม่สร้างประโยชน์ใดๆให้กับคนไทยกว่า 70 ล้านคนทั้งประเทศ
วันนี้ (31 พฤษภาคม 2568)  นายจิรายุ ห่วงทรัพย์ โฆษกประจำสำนักนายกรัฐมนตรี เปิดเผยว่า นางสาวแพทองธาร ชินวัตร นายกรัฐมนตรี ได้ติดตามและรับรายงานสถานการณ์ชายแดนไทย-กัมพูชา จากฝ่ายความมั่นคงและผู้ที่เกี่ยวข้องในทุกหน่วย ซึ่งยืนยันว่า ไม่มีการสั่งปิดด่านพรมแดนไทย-กัมพูชาทุกด่าน ตามกระแสข่าวแต่อย่างใด ทั้งนี้ สถานการณ์ในพื้นที่ชายแดนไทย-กัมพูชา ในทุกด่านยังมีการค้าขายตามปกติ ทั้งคนไทยและกัมพูชา ต่างข้ามผ่านแดนไปมาในการประกอบกิจกรรมในชีวิตประจำวัน การส่งออกสินค้าผ่านแดนจากประเทศไทยไปกัมพูชาก็ดำเนินการกันตามปกติอย่างคึกคัก โดยเฉพาะวันนี้เป็นวันแรกของวันหยุดยาวถึง 4 วัน ทำให้มีนักท่องเที่ยวทั้งคนไทยและชาวต่างชาติเดินทางผ่านเข้า-ออก ในทุกๆ ด่านเป็นจำนวนมาก
นายจิรายุ ฯ กล่าวต่อไปว่า มีคนบางกลุ่มพยายามยุยงปลุกปั่นให้เกิดความขัดแย้งระหว่างประเทศ ซึ่งไม่เป็นผลดีกับประชาชนคนไทยกว่า 70 ล้านคน
ทั้งนี้ ยืนยันชายแดนไทย-กัมพูชาในทุกด่านไม่มีอะไรน่ากังวล เหตุการณ์ปกติการค้าขายชายแดนคึกคักในช่วงวันหยุดยาว ขอประชาชนอย่าเป็นกังวล อย่าหลงเชื่อหรือส่งต่อข้อความในออนไลน์
“ข่าวปิด 6 ด่าน 10 จุดผ่อนปรนชายแดนไทย-กัมพูชา นั้นไม่เป็นความจริง ไม่มีการปิด ไม่มีการสั่งการใดๆ จากส่วนกลางและยืนยันว่าไม่มีการปิดด่านทุกด่าน ซึ่งนายกรัฐมนตรี ได้มอบหมายให้ฝ่ายความมั่นคงและเจ้าหน้าที่ดูแลและอำนวยความสะดวก ในช่วงเทศกาลวันหยุดยาวถึง 4 วันนี้อย่างต่อเนื่อง“ นายจิรายุ กล่าว

ที่มา : https://www.thaigov.go.th/news/contents/details/97001