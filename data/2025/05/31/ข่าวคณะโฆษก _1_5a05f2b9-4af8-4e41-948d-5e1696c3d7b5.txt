รัฐบาลไทย-ข่าวทำเนียบรัฐบาล-นายกฯ รับรายงาน แก้ปัญหาแม่น้ำกกสถานการณ์ดีขึ้นต่อเนื่อง  ด้าน กต.ประสานงานเพื่อนบ้านพร้อมเดินหน้ามาตรการดูแลคุณภาพน้ำในทุกมิติเพื่อ ประชาชนในพื้นที่


วันเสาร์ที่ 31 พฤษภาคม 2568
31/05/2568
พิมพ์
นายกฯ รับรายงาน แก้ปัญหาแม่น้ำกกสถานการณ์ดีขึ้นต่อเนื่อง  ด้าน กต.ประสานงานเพื่อนบ้านพร้อมเดินหน้ามาตรการดูแลคุณภาพน้ำในทุกมิติเพื่อ ประชาชนในพื้นที่
นายกฯ รับรายงาน แก้ปัญหาแม่น้ำกกสถานการณ์ดีขึ้นต่อเนื่อง  ด้าน กต.ประสานงานเพื่อนบ้านพร้อมเดินหน้ามาตรการดูแลคุณภาพน้ำในทุกมิติเพื่อ ประชาชนในพื้นที่
วันนี้ (31 พฤษภาคม 2568) นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี เปิดเผยว่า วันนี้นายกรัฐมนตรี นางสาวแพทองธาร ชินวัตร ได้รับรายงานความคืบหน้าการดำเนินงาน จากนายจตุพร บุรุษพัฒน์ ปลัดกระทรวงทรัพยากรธรรมชาติและสิ่งแวดล้อม รวมทั้งหน่วยงานที่เกี่ยวข้องในการแก้ไขปัญหาคุณภาพน้ำในแม่น้ำกก ซึ่งพบสารปนเปื้อนเกินค่ามาตรฐานในบางพื้นที่ ส่งผลกระทบต่อสิ่งแวดล้อมและวิถีชีวิตของประชาชน รัฐบาลจึงได้เร่งขับเคลื่อนแผนงานในทุกมิติ ทั้งด้านการควบคุมแหล่งกำเนิดมลพิษ การฟื้นฟูแหล่งน้ำ และการติดตามผลกระทบต่อสุขภาพของประชาชนอย่างต่อเนื่อง
ในด้านความร่วมมือระหว่างประเทศ รัฐบาลได้มอบหมายให้กระทรวงการต่างประเทศเป็นผู้ประสานงานกับทางการสาธารณรัฐแห่งสหภาพเมียนมา เพื่อร่วมกันหารือ แลกเปลี่ยนข้อมูล และกำหนดแนวทางการจัดการปัญหาในลักษณะข้ามพรมแดนอย่างยั่งยืน ถือเป็นอีกหนึ่งก้าวสำคัญในการส่งเสริมความร่วมมือเพื่อการอนุรักษ์สิ่งแวดล้อมร่วมกัน
ขณะเดียวกัน หน่วยงานด้านสิ่งแวดล้อม ได้แก่ กรมควบคุมมลพิษ กรมทรัพยากรน้ำ และศูนย์เทคโนโลยีดิจิทัลและอากาศยาน ได้ร่วมกันดำเนินการบินสำรวจพื้นที่ โดยใช้เทคโนโลยีภาพถ่ายทางอากาศ เพื่อจัดทำฐานข้อมูลพื้นที่เป้าหมายอย่างละเอียด ครอบคลุมจุดก่อสร้างฝ่ายดักตะกอน 10 จุด และพื้นที่แก้มลิง 14 จุด ในจังหวัดเชียงใหม่และเชียงราย ซึ่งได้ดำเนินการไปแล้วระหว่างวันที่ 5–13 พฤษภาคมที่ผ่านมา
ทั้งนี้ ด้านการติดตามคุณภาพสิ่งแวดล้อมและประเมินผลกระทบต่อสุขภาพประชาชน กรมควบคุมมลพิษได้เก็บตัวอย่างน้ำและตะกอนดินจากแม่น้ำกก รวมถึงลำน้ำสาขาในจังหวัดเชียงใหม่และเชียงราย รวมทั้งสิ้น 24 จุด ระหว่างวันที่ 26–30 พฤษภาคม 2568 พร้อมเตรียมขยายการตรวจสอบเพิ่มเติมไปยังแม่น้ำรวก เพื่อให้การประเมินผลเป็นไปอย่างรอบด้านและครอบคลุมยิ่งขึ้น
นอกจากนี้ รัฐบาลยังอยู่ระหว่างจัดทำคำสั่งแต่งตั้งคณะทำงานเฉพาะด้าน เพื่อประสานความร่วมมือระหว่างประเทศ ตลอดจนติดตามสถานการณ์ด้านสิ่งแวดล้อมและผลกระทบต่อสุขภาพในพื้นที่ลุ่มน้ำกกและแม่น้ำสาย โดยมีกำหนดเสนอรายชื่อเพื่อพิจารณาในวันที่ 4 มิถุนายนนี้ ควบคู่กับการวางแผนจัดตั้ง “ศูนย์ปฏิบัติการแก้ไขปัญหาคุณภาพน้ำ (ส่วนหน้า)” และกลุ่มประสานงานเฉพาะกิจ เพื่อเสริมประสิทธิภาพการทำงานในระดับพื้นที่ให้เป็นรูปธรรม
“รัฐบาลขอยืนยันกับพี่น้องประชาชนว่า ปัญหาคุณภาพน้ำในแม่น้ำกกและแม่น้ำสาย ได้รับการติดตามอย่างใกล้ชิดและจริงจังจากทุกหน่วยงานที่เกี่ยวข้อง พร้อมเดินหน้าแก้ไขปัญหาอย่างรอบคอบและเป็นระบบ เพื่อให้แหล่งน้ำธรรมชาติกลับคืนสู่สมดุล และเป็นต้นทางของคุณภาพชีวิตที่มั่นคงและยั่งยืนของประชาชนในพื้นที่ต่อไป” นางสาวศศิกานต์ ทิ้งท้าย

ที่มา : https://www.thaigov.go.th/news/contents/details/96990