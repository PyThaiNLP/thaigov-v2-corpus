รัฐบาลไทย-ข่าวทำเนียบรัฐบาล-รัฐบาล กวาดล้างใช้แรงงานเด็กผนึกกำลัง 12 พันธมิตร เร่งขจัดปัญหาแรงงานในกลุ่มสินค้าปลาป่น น้ำมันปลา และอาหารสัตว์ ดันไทยขึ้นสู่ Tier 1


วันเสาร์ที่ 31 พฤษภาคม 2568
31/05/2568
พิมพ์
รัฐบาล กวาดล้างใช้แรงงานเด็กผนึกกำลัง 12 พันธมิตร เร่งขจัดปัญหาแรงงานในกลุ่มสินค้าปลาป่น น้ำมันปลา และอาหารสัตว์ ดันไทยขึ้นสู่ Tier 1
รัฐบาล กวาดล้างใช้แรงงานเด็กผนึกกำลัง 12 พันธมิตร เร่งขจัดปัญหาแรงงานในกลุ่มสินค้าปลาป่น น้ำมันปลา และอาหารสัตว์ ดันไทยขึ้นสู่ Tier 1
วันนี้ (31 พฤษภาคม 2568) นายคารม พลพรกลาง รองโฆษกประจำสำนักนายกรัฐมนตรี เปิดเผยว่า รัฐบาล โดยกระทรวงแรงงานเดินหน้าเร่งขับเคลื่อนการขจัดการใช้แรงงานเด็กและแรงงานบังคับเป็นภารกิจสำคัญของประเทศ เนื่องจากปัญหาดังกล่าวส่งผลต่อต่อการค้าระหว่างประเทศ โดยเฉพาะการใช้แรงงานเด็กและแรงงานบังคับในกลุ่มสินค้า กุ้ง ปลา อ้อย เครื่องนุ่งห่ม และสินค้าปลายน้ำ (ปลาป่น น้ำมันปลา และอาหารสัตว์)
นายคารม กล่าวว่า  ล่าสุด กระทรวงแรงงาน ได้ลงนามบันทึกข้อตกลงความร่วมมือ (MOU) ว่าด้วยการป้องกันการใช้แรงงานเด็กและแรงงานบังคับในกลุ่มสินค้า กุ้ง ปลา อ้อย เครื่องนุ่งห่ม และสินค้าปลายน้ำ (ปลาป่น น้ำมันปลา และอาหารสัตว์) ร่วมกับ 12 หน่วยงาน ภาครัฐและเอกชน เพื่อยกระดับการคุ้มครองสิทธิแรงงาน และเพื่อสร้างความเชื่อมั่นต่อประเทศคู่ค้า พร้อมผลักดันการถอดชื่อสินค้าไทยออกจากบัญชีเฝ้าระวังของสหรัฐฯ ซึ่ง MOU ดังกล่าว จะสามารถนำไปสู่การถอดถอนสินค้าของไทย โดยเฉพาะสินค้าในกลุ่มกุ้ง ปลา อ้อย เครื่องนุ่งห่ม และสินค้าปลายน้ำ ได้แก่ ปลาป่น อาหารสัตว์ และน้ำมันปลา ออกจากรายการบัญชีสินค้าที่เชื่อว่าผลิตโดยแรงงานเด็กหรือแรงงานบังคับ (TVPRA List) และบัญชีสินค้าที่เชื่อว่าผลิตโดยแรงงานเด็ก บังคับหรือแรงงานเด็กขัดหนี้ (EO List) ของสหรัฐฯ ทั้งนี้ จากรายงานของกระทรวงแรงงานสหรัฐฯ ปี 2567 ระบุว่าสินค้าส่งออกสำคัญของประเทศไทย เช่น กุ้ง ปลา อ้อย เครื่องนุ่งห่ม รวมถึงสินค้าปลายน้ำ ได้แก่ ปลาป่น อาหารสัตว์ และน้ำมันปลา ปรากฏอยู่ในบัญชีที่เชื่อว่ามีการใช้แรงงานเด็กและแรงงานบังคับ ซึ่งอาจส่งผลกระทบต่อโอกาสทางการค้าและภาพลักษณ์ของประเทศในเวทีสากล
“คาดว่าบันทึกข้อตกลงความร่วมมือ (MOU) ดังกล่าว ของหน่วยงานพันธมิตรทั้ง 12 แห่ง จะสามารถยกระดับสถานะของประเทศไทยในรายงานสถานการณ์การค้ามนุษย์ (TIP Report) ไปสู่ระดับ Tier 1 ได้ในอนาคต นอกจากนี้ ยังช่วยยกระดับคุณภาพชีวิตของแรงงานทุกกลุ่มได้อย่างแท้จริง” นายคารม ระบุ

ที่มา : https://www.thaigov.go.th/news/contents/details/96991