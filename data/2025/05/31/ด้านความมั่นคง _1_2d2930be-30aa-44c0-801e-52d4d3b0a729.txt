รัฐบาลไทย-ข่าวทำเนียบรัฐบาล-“เลขา อารี” นำทัพกระทรวงแรงงาน เปิด JOB FAIR 2025 @ชลบุรี ป้อนงานตรงสายกว่า 3,000 อัตรา พร้อมฝึกอาชีพอิสระฟรี


วันเสาร์ที่ 31 พฤษภาคม 2568
31/05/2568
พิมพ์
“เลขา อารี” นำทัพกระทรวงแรงงาน เปิด JOB FAIR 2025 @ชลบุรี ป้อนงานตรงสายกว่า 3,000 อัตรา พร้อมฝึกอาชีพอิสระฟรี
วันที่ 30 พฤษภาคม 2568 นายพิพัฒน์ รัชกิจประการ รัฐมนตรีว่าการกระทรวงแรงงาน มอบหมายให้นายอารี ไกรนรา เลขานุการรัฐมนตรีว่าการกระทรวงแรงงาน เป็นประธานในพิธีเปิดงาน “JOB FAIR 2025 @ชลบุรี”
โดยมีนายยุทธนา บัวจุน ผู้ตรวจราชการกรม กรมการจัดหางาน กล่าวรายงาน รองศาสตราจารย์ ดร.ชาติชาย อิสรัมย์ รองอธิการบดีฝ่ายกิจการนักศึกษา มหาวิทยาลัยศรีปทุม วิทยาเขตชลบุรี พร้อมด้วยผู้บริหารกระทรวงแรงงาน ร่วมเป็นเกียรติ นายพงศ์ธสิษฐ์ ปิจนันท์ รองผู้ว่าราชการจังหวัดชลบุรี กล่าวต้อนรับ หัวหน้าส่วนราชการสังกัดกระทรวงแรงงานจังหวัดชลบุรี นักเรียน นักศึกษา สถานประกอบการภาคเอกชน ร่วมให้การต้อนรับ ณ อาคารยิมเนเซียม (อาคาร 6) มหาวิทยาลัยศรีปทุม วิทยาเขตชลบุรี จังหวัดชลบุรี
นายอารี ไกรนรา เลขานุการรัฐมนตรีว่าการกระทรวงแรงงาน เปิดเผยว่า รู้สึกยินดีและเป็นเกียรติอย่างยิ่งที่ได้มาเป็นประธานเปิดงาน “JOB FAIR 2025 @ชลบุรี” ซึ่งแสดงให้เห็นถึงความร่วมมือของทุกภาคส่วน ทั้งภาครัฐและภาคเอกชน ในการร่วมกันผลักดันให้ประชาชนทุกกลุ่มเป้าหมาย ไม่ว่าจะเป็นผู้ที่ต้องการมีงานทำ ผู้ต้องการเปลี่ยนงาน ผู้จบการศึกษาใหม่ หรือผู้ที่ต้องการฝึกอาชีพอิสระ ได้มีโอกาสเข้าถึงตำแหน่งงานที่มีคุณภาพ มีอาชีพ มีรายได้ที่มั่นคง และสามารถพึ่งพาตนเองได้ในระยะยาว ภายในงาน “JOB FAIR 2025 @ชลบุรี” ได้มีการเปิดโลกอาชีพ แนะแนวความพร้อมให้นักเรียน นักศึกษา ได้ทราบข้อมูลเกี่ยวกับแนวโน้มตลาดแรงงานและทักษะที่ใช้ในด้านเทคโนโลยีดิจิทัล เพื่อประยุกต์ใช้ในการประกอบอาชีพในอนาคต นอกจากนี้ ยังมีการสาธิตและฝึกปฏิบัติการประกอบอาชีพอิสระ นิทรรศการจากหน่วยงานต่าง ๆ การประกอบอาชีพแฟรนไชส์ ฟู้ดทรัค และการจำหน่ายสินค้าธงฟ้า ซึ่งทั้งหมดนี้จะช่วยแก้ไขปัญหาการว่างงานและการขาดแคลนแรงงานในพื้นที่ได้อย่างมีประสิทธิภาพ
“กระทรวงแรงงานตระหนักถึงความสำคัญของการพัฒนากำลังแรงงาน เพื่อให้คนไทยมีความพร้อมในการแข่งขันในตลาดแรงงานทั้งในประเทศและต่างประเทศ เรามีแผนการเพิ่มพูนทักษะด้านภาษา รวมถึงการ Upskill และ Reskill แรงงานอย่างต่อเนื่อง โดยได้บูรณาการความร่วมมือจากทุกหน่วยงานในสังกัด เพื่อสร้างขีดความสามารถในการแข่งขันของแรงงานไทย และลดปัญหาการว่างงานให้ได้อย่างยั่งยืน” นายอารีฯ กล่าว
ด้านนายยุทธนา บัวจุน ผู้ตรวจราชการกรม กรมการจัดหางาน กล่าวว่า นายสมชาย มรกตศรีวรรณ อธิบดีกรมการจัดหางาน ได้รับมอบหมายให้ร่วมพิธีเปิดงาน “JOB FAIR 2025 @ชลบุรี” ซึ่งจัดขึ้นเพื่อส่งเสริมให้คนหางานและสถานประกอบการที่มีตำแหน่งงานว่างได้มีโอกาสพบปะกันโดยตรง รวมถึงเป็นการเปิดโลกทัศน์ จุดประกาย
แนวคิดการประกอบอาชีพ และเปิดโอกาสให้ประชาชน นักเรียน นักศึกษา ได้เรียนรู้และฝึกฝนอาชีพอิสระที่สนใจ เพื่อพัฒนาและต่อยอดเป็นอาชีพที่สามารถสร้างรายได้ในอนาคต โดยภายในงานมีกิจกรรมที่น่าสนใจหลากหลาย อาทิ การรับสมัครงานจากนายจ้าง สถานประกอบการชั้นนำในพื้นที่จังหวัดชลบุรีและภาคตะวันออก จำนวนกว่า 50 บริษัท ในอุตสาหกรรมต่างๆ อาทิ บริษัท บีวายดี ออโต้ (ประเทศไทย) จำกัด บริษัท เครี สยามซีพอร์ต จำกัด บริษัท ไทยเพรซิเดนท์ฟูดส์ จำกัด บริษัท ทีบีเคเค (ประเทศไทย) จำกัด บริษัท ซีพีแรม จำกัด มีตำแหน่งงานว่างกว่า 3,000 อัตรา ซึ่งมีทั้งงานพาร์ทไทม์ งานสำหรับผู้สูงอายุ งานสำหรับผู้พิการ และงานสำหรับนักศึกษาจบใหม่ นอกจากนี้ภายในงานยังมีการจัดแสดงนิทรรศการจากหน่วยงานในสังกัดกระทรวงแรงงาน สถานศึกษา สถานประกอบการเอกชน และการแสดงสินค้าหรือผลิตภัณฑ์ของผู้ประกอบการ วิสาหกิจชุมชน ผลิตภัณฑ์ OTOP กลุ่มรับงานไปทำที่บ้าน และ food truck รวมถึงการจัดจำหน่ายสินค้าราคาประหยัดโดยสำนักงานพาณิชย์จังหวัดชลบุรี และสินค้าจากเครือสหพัฒน์ ผู้เข้าร่วมงานยังสามารถพบกับกิจกรรมสาธิตการประกอบอาชีพของคนพิการ อาทิ บริการนวดคอ บ่า ไหล่ และกิจกรรมสาธิตพร้อมฝึกปฏิบัติการประกอบอาชีพอิสระกว่า 10 อาชีพ อาทิ การทำผ้าพันคอมัดย้อม การทำปริ้นสกรีนรีดร้อน การทำแหนมเห็ด การพิมพ์ผ้าจากใบไม้ (อีโคปริ้น) ยังมีการบรรยายให้ความรู้ หัวข้อ “การสร้างแรงบันดาลใจสู่ความสำเร็จ” และ “ยกระดับทักษะในโลกที่เปลี่ยนไป และการเตรียมตัวเพื่อทำงานในยุคดิจิทัล และ AI” รวมถึงกิจกรรมเล่นเกมส์ สันทนาการ และการแจกของรางวัลอีกด้วย
ทั้งนี้ ขอเชิญชวนคนหางาน นักเรียน นักศึกษา และประชาชนที่สนใจหางาน ต้องการพัฒนาทักษะฝีมือ และหาไอเดียในการประกอบอาชีพเสริม มาพบกันได้ในงาน “JOB FAIR 2025 @ชลบุรี” ระหว่างวันที่ 30 - 31 พฤษภาคม 2568 ตั้งแต่เวลา 08.30 - 16.00 น. หากต้องการสอบถามเพิ่มเติมได้ที่สำนักงานจัดหางานจังหวัดชลบุรี โทร 038 398051 และขอเชิญชวนผู้ที่กำลังว่างงาน ผู้จบการศึกษาใหม่ นักเรียน นักศึกษาที่กำลังเข้าสู่ตลาดแรงงาน ผู้สูงอายุ ผู้พิการ และผู้ที่กำลังมองหาไอเดียในการประกอบอาชีพอิสระ พบกันในงาน JOB EXPO THAILAND 2025 มหกรรมหางาน ที่มากกว่าการหางาน ระหว่างวันที่ 6 – 8 มิถุนายน 2568 เวลา 10.00 – 19.00 น. ณ ฮอลล์ 5 – 6 ศูนย์การประชุมแห่งชาติสิริกิติ์ กรุงเทพมหานคร

ที่มา : https://www.thaigov.go.th/news/contents/details/96994