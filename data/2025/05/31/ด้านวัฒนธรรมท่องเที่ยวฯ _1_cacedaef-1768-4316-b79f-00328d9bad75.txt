รัฐบาลไทย-ข่าวทำเนียบรัฐบาล-ผู้ช่วย รมว.ท่องเที่ยวฯ มอบเครื่องหมายรับรองมาตรฐานการท่องเที่ยวไทย ยกระดับคุณภาพบริการ สู่การท่องเที่ยวยั่งยืน


วันเสาร์ที่ 31 พฤษภาคม 2568
ผู้ช่วย รมว.ท่องเที่ยวฯ มอบเครื่องหมายรับรองมาตรฐานการท่องเที่ยวไทย ยกระดับคุณภาพบริการ สู่การท่องเที่ยวยั่งยืน
ผู้ช่วย รมว.ท่องเที่ยวฯ มอบเครื่องหมายรับรองมาตรฐานการท่องเที่ยวไทย ยกระดับคุณภาพบริการ สู่การท่องเที่ยวยั่งยืน
วันที่ 30 พฤษภาคม 2568 เวลา 12.00 น. ณ ห้องเซ็นทาราแกรนด์บอลรูม โรงแรมเซ็นทารา แกรนด์ เซ็นทรัลพลาซา ลาดพร้าว กรุงเทพฯ นายจักรพล ตั้งสุทธิธรรม ผู้ช่วยรัฐมนตรีประจำกระทรวงการท่องเที่ยวและกีฬา และโฆษกกระทรวงฯ เป็นประธานในพิธีมอบเครื่องหมายรับรองมาตรฐานการท่องเที่ยวไทย ประจำปีงบประมาณ พ.ศ. 2567 แก่ผู้ประกอบการโฮมสเตย์ แหล่งท่องเที่ยว และชุมชนที่ผ่านการประเมินจากกรมการท่องเที่ยว รวมทั้งสิ้น 488 ราย โดยมีนายบุญเสริม ขันแก้ว รองอธิบดีกรมการท่องเที่ยว เข้าร่วมพิธี
นายจักรพล กล่าวว่า การจัดพิธีมอบเครื่องหมายรับรองมาตรฐานการท่องเที่ยวไทยในครั้งนี้ ถือเป็นอีกหนึ่งกลไกสำคัญที่ช่วยส่งเสริมและยกระดับอุตสาหกรรมท่องเที่ยวของไทยให้เติบโตอย่างมีคุณภาพ สอดคล้องกับนโยบายของกระทรวงการท่องเที่ยวและกีฬา ที่มุ่งเน้นการพัฒนาคุณภาพบริการ การส่งเสริมการท่องเที่ยวอย่างยั่งยืน และการกระจายรายได้สู่ชุมชน โดยใช้พลัง Soft Power ควบคู่กับการรักษามาตรฐาน เพื่อสร้างความมั่นใจแก่ทั้งนักท่องเที่ยวชาวไทยและต่างชาติ
“สิ่งที่ทุกท่านร่วมกันทำในวันนี้ จะทำให้ประเทศไทยพร้อมรองรับนักท่องเที่ยวในทุกฤดูกาล และเป็นการพิสูจน์ถึงศักยภาพของภาคการท่องเที่ยวไทยในเวทีโลก” นายจักรพลกล่าว “ขอให้ทุกท่านร่วมกันรักษามาตรฐานที่ได้รับ พร้อมต่อยอดพัฒนาอย่างไม่หยุดยั้ง เพื่อให้นักท่องเที่ยวกลับมาเยือนประเทศไทยด้วยความประทับใจ”
ภายในงานยังมีการจัดเสวนาในหัวข้อ “Standards: The Bridge to Success and Competitive Capabilities” โดยผู้ประกอบการท่องเที่ยวที่ผ่านการรับรองมาตรฐานร่วมแบ่งปันประสบการณ์ด้านการพัฒนาคุณภาพบริการและกลยุทธ์การบริหารจัดการ ตอกย้ำบทบาทของมาตรฐานในการเสริมสร้างขีดความสามารถในการแข่งขันของอุตสาหกรรมท่องเที่ยวไทย
ทั้งนี้ นักท่องเที่ยวสามารถค้นหาข้อมูลสถานที่และสถานประกอบการท่องเที่ยวที่ได้รับการรับรองมาตรฐานการท่องเที่ยวไทย ได้ที่เว็บไซต์ tts.dot.go.th และเฟซบุ๊กเพจ Thailand Tourism Standard สำหรับผู้สนใจเข้าร่วมการรับรองมาตรฐาน สามารถสอบถามรายละเอียดเพิ่มเติมได้ที่หมายเลขโทรศัพท์ 0 2141 3235 หรืออีเมล tsactourism@gmail.com

ที่มา : https://www.thaigov.go.th/news/contents/details/97000