รัฐบาลไทย-ข่าวทำเนียบรัฐบาล-ปลัดดีอี ร่วมประชุมเชิงปฏิบัติการ “Combatting Online Scams” ณ ประเทศออสเตรีย


วันเสาร์ที่ 31 พฤษภาคม 2568
ปลัดดีอี ร่วมประชุมเชิงปฏิบัติการ “Combatting Online Scams” ณ ประเทศออสเตรีย
ปลัดดีอี ร่วมประชุมเชิงปฏิบัติการ “Combatting Online Scams” ณ ประเทศออสเตรีย
เมื่อวันที่ 30 พฤษภาคม 2568 ณ กรุงเวียนนา สาธารณรัฐออสเตรีย ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงดิจิทัลเพื่อเศรษฐกิจและสังคม (ดีอี) เข้าร่วมการประชุมเชิงปฏิบัติการหัวข้อ “Combatting Online Scams” ขึ้นเนื่องในโอกาสครบรอบ 25 ปี ความเป็นหุ้นส่วนระหว่างไทยและองค์การเพื่อความมั่นคงและความร่วมมือในยุโรป (OSCE) โดยมีสถานเอกอัครราชทูต ณ กรุงเวียนนา และมอลตา ในฐานะประธานกลุ่มหุ้นส่วนเพื่อความร่วมมือฝ่ายเอเชีย เป็นเจ้าภาพร่วม โดยมีนางสาวภัทรัตน์ หงษ์ทอง เอกอัครราชทูตวิสามัญผู้มีอำนาจเต็มแห่งราชอาณาจักรไทยประจำสาธารณรัฐออสเตรีย ผู้แทนถาวรไทยประจำองค์การสหประชาชาติและองค์การระหว่างประเทศ ณ กรุงเวียนนา เป็นประธานกล่าวเปิดการประชุมเชิงปฏิบัติการฯ
โดยการประชุมมีผู้แทนจากประเทศสมาชิก OSCE และประเทศหุ้นส่วนเพื่อการพัฒนาฝ่ายเอเชีย ร่วมแลกเปลี่ยนความรู้ในประเด็นสำคัญ ได้แก่ (1) แนวทางของไทยในการป้องกันและปราบปรามการหลอกลวงออนไลน์ (2) บทบาทของหน่วยงานกำกับดูแลโทรคมนาคมในการจัดการกับปัญหาการหลอกลวงออนไลน์ผ่านช่องทางโทรคมนาคม (3) ความเชื่อมโยงระหว่างอาชญากรรมทางการเงินกับสินทรัพย์ดิจิทัล และ (4) การแลกเปลี่ยนมุมมอง มาตรการ และข้อบังคับ รวมถึบทบาทของภาคอุตสาหกรรมในการต่อต้านการหลอกลวงออนไลน์
ในการนี้ ปลัดกระทรวงฯ ได้กล่าวปาฐกถา โดยนำเสนอแนวทางความร่วมมือผ่านคณะทำงานอาเซียนด้านการต่อต้านการหลอกลวงออนไลน์ (WG-AS) ซึ่งประเทศไทยเป็นประธาน พร้อมทั้งเน้นย้ำถึงความสำคัญของการพัฒนากฎหมายที่เข้มแข็ง โดยในส่วนของประเทศไทยได้ประกาศพระราชกำหนด (พ.ร.ก.) ฉบับใหม่ ได้แก่ (1) พ.ร.ก. มาตรการป้องกันและปราบปรามอาชญากรรมทางเทคโนโลยี (ฉบับที่ 2) พ.ศ. 2568 ที่กำหนดให้ผู้ให้บริการทางการเงิน โทรคมนาคม สื่อสังคมออนไลน์ และสินทรัพย์ดิจิทัล ต้องยกระดับการป้องกันและร่วมรับผิดชอบความเสียหาย (2) พ.ร.ก. ประกอบธุรกิจสินทรัพย์ดิจิทัล (ฉบับที่ 2) พ.ศ. 2568 ที่ควบคุมการให้บริการสินทรัพย์ดิจิทัลจากต่างประเทศแก่คนไทย รวมถึงได้หยิบยกถึงการดำเนินการของศูนย์ต่อต้านการหลอกลวงออนไลน์ (Anti-Scam Operation Center: AOC) เพื่อเป็นกลไกกลางในการประสานความร่วมมือระหว่างหน่วยงานหลักในภาคการเงินและโทรคมนาคม เสริมสร้างความเข้มแข็งในการป้องกันภัยออนไลน์อย่างเป็นระบบ นอกจากนี้ ปลัดกระทรวงฯ ได้เน้นย้ำความร่วมมือระหว่างประเทศในการแก้ไขปัญหาอาชญากรรมออนไลน์ โดยเฉพาะการหลอกลวงออนไลน์ ซึ่งเป็นปัญหาระดับโลก ที่ต้องสร้างกลไกความร่วมมือร่วมกัน
----------------------------------

ที่มา : https://www.thaigov.go.th/news/contents/details/96996