รัฐบาลไทย-ข่าวทำเนียบรัฐบาล-ธีรรัตน์” เดินหน้ากระจายอำนาจท้องถิ่น ชูท้องถิ่นคือเส้นเลือดฝอยของชาติ ขับเคลื่อนอนาคตไทยอย่างยั่งยืน


วันพุธที่ 14 พฤษภาคม 2568
14/05/2568
พิมพ์
ธีรรัตน์” เดินหน้ากระจายอำนาจท้องถิ่น ชูท้องถิ่นคือเส้นเลือดฝอยของชาติ ขับเคลื่อนอนาคตไทยอย่างยั่งยืน
ธีรรัตน์” เดินหน้ากระจายอำนาจท้องถิ่น ชูท้องถิ่นคือเส้นเลือดฝอยของชาติ ขับเคลื่อนอนาคตไทยอย่างยั่งยืน
วันที่ 14 พฤษภาคม 2568 นางสาวธีรรัตน์ สำเร็จวาณิชย์ รัฐมนตรีช่วยว่าการกระทรวงมหาดไทย เป็นประธานเปิดโครงการสัมมนา “เพิ่มศักยภาพท้องถิ่นเพื่อการขับเคลื่อนอนาคตไทยอย่างยั่งยืน” ณ มหาวิทยาลัยอุบลราชธานี อำเภอวารินชำราบ จังหวัดอุบลราชธานี พร้อมมอบนโยบายสำคัญต่อผู้บริหารองค์กรปกครองส่วนท้องถิ่นทั่วประเทศ โดยมี ร้อยตรี สรมงคล มงคละสิริ รองผู้ว่าราชการจังหวัดอุบลราชธานี รองศาสตราจารย์ ดร.วิระศักดิ์ ฮาดดา นายกสมาคมองค์การบริหารส่วนตำบลแห่งประเทศไทย หัวหน้าส่วนราชการ ผู้บริหารสมาคม ผู้บริหารองค์กรปกครองส่วนท้องถิ่น ผู้บริหารมหาวิทยาลัยอุบลราชธานี ผู้บริหารมหาวิทยาลัยราชมงคลสุวรรณภูมิ และผู้เข้าร่วมสัมมนาจากทั่วประเทศและทางออนไลน์กว่า 5,000 คน ให้การต้อนรับและเข้าร่วมการสัมมนาในครั้งนี้
นางสาวธีรรัตน์ฯ กล่าวในพิธีเปิดว่า รู้สึกยินดีและเป็นเกียรติอย่างยิ่งที่ได้เป็นตัวแทนรัฐบาลและกระทรวงมหาดไทย ในการร่วมขับเคลื่อนการพัฒนาท้องถิ่น ซึ่งถือเป็นกลไกสำคัญในการยกระดับคุณภาพชีวิตของประชาชนจากฐานราก “การพัฒนาท้องถิ่น คือรากฐานของความยั่งยืนของประเทศ เราจำเป็นต้องเสริมสร้างสมรรถนะของบุคลากรในระดับพื้นที่ ให้สามารถบริหารจัดการภารกิจที่ซับซ้อนและท้าทายได้อย่างมีประสิทธิภาพ”
นางสาวธีรรัตน์ฯ กล่าวเพิ่มเติมว่า ประเทศไทยกำลังเผชิญกับความเปลี่ยนแปลงรอบด้าน ทั้งด้านเศรษฐกิจ สังคม สิ่งแวดล้อม และเทคโนโลยี ทำให้การพัฒนาท้องถิ่นกลายเป็นกลไกสำคัญในการขับเคลื่อนประเทศจากฐานราก โดยรัฐบาลภายใต้การนำของ นางสาวแพทองธาร ชินวัตร นายกรัฐมนตรี ได้มีนโยบายในแนวทางการกระจายอำนาจอย่างจริงจังและต่อเนื่อง ทั้งในด้านงบประมาณ อำนาจการตัดสินใจ และการพัฒนาศักยภาพบุคลากรท้องถิ่น
“เราต้องก้าวทันโลกและไม่ทิ้งใครไว้ข้างหลัง อะไรก็ตามที่ว่ายากหรือทำไม่ได้ หากเราตั้งใจที่จะทำก็จะประสบความสำเร็จ นโยบายของรัฐบาลจะสามารถขับเคลื่อนเดินหน้าได้ มีความจำเป็นอย่างยิ่งที่ผู้บริหารท้องถิ่นต้องมีความเข้าใจ นำสู่การปฎิบัติ เกิดเป็นผลสำเร็จอย่างมีประสิทธิภาพ”
นางสาวธีรรัตน์ฯ ย้ำว่าท้องถิ่นคือ “เส้นเลือดฝอยของประเทศ” ที่อยู่ใกล้ชิดกับประชาชนมากที่สุด ต้องให้ประชาชนมีส่วนร่วมในทุกมิติของการเปลี่ยนแปลง และท้องถิ่นต้องเป็นผู้กำหนดทิศทางการพัฒนา เป็นผู้ออกแบบอนาคตของพื้นที่ได้ด้วยตนเอง ภายใต้แนวนโยบายรัฐบาลยังได้เดินหน้าปฏิรูปและผลักดันการจัดทำงบประมาณให้สอดคล้องกับปัจจุบันมากขึ้น โดยเดินหน้าปฏิรูประบบการจัดทำงบประมาณ เพิ่มความยืดหยุ่นในการบริหารงานท้องถิ่น ผลักดันการบริหารแบบ Area-Based เพื่อให้เกิดผลลัพธ์ตรงจุด และสามารถปรับเปลี่ยนได้ตามบริบทและความจำเป็นของประชาชนในพื้นที่ เพื่อให้สามารถตอบสนองต่อความต้องการของประชาชนได้อย่างแท้จริง
โครงการสัมมนาครั้งนี้จึงเป็นเวทีสำคัญในการเสริมองค์ความรู้ สร้างเครือข่ายความร่วมมือจากทุกภาคส่วน และวางรากฐานให้ท้องถิ่นไทยก้าวสู่อนาคตอย่างเข้มแข็งและยั่งยืน

ที่มา : https://www.thaigov.go.th/news/contents/details/96373