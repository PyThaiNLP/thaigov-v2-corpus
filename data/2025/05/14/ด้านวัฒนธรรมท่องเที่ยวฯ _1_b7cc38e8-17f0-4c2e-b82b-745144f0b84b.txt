รัฐบาลไทย-ข่าวทำเนียบรัฐบาล-“รมว.สุดาวรรณ” นำ วธ. ร่วมบูรณาการ ท่องเที่ยว - พาณิชย์ - THACCA ลุยเทศกาลหนังเมืองคานส์ เปิดคูหาประเทศไทยชูคอนเทนต์ไทยแลนด์ – ซอฟต์พาวเวอร์ไทย ผลักดันอุตสาหกรรมหนังไทยสู่เวทีโลก


วันพุธที่ 14 พฤษภาคม 2568
“รมว.สุดาวรรณ” นำ วธ. ร่วมบูรณาการ ท่องเที่ยว - พาณิชย์ - THACCA ลุยเทศกาลหนังเมืองคานส์ เปิดคูหาประเทศไทยชูคอนเทนต์ไทยแลนด์ – ซอฟต์พาวเวอร์ไทย ผลักดันอุตสาหกรรมหนังไทยสู่เวทีโลก
“รมว.สุดาวรรณ” นำ วธ. ร่วมบูรณาการ ท่องเที่ยว - พาณิชย์ - THACCA ลุยเทศกาลหนังเมืองคานส์ เปิดคูหาประเทศไทยชูคอนเทนต์ไทยแลนด์ – ซอฟต์พาวเวอร์ไทย ผลักดันอุตสาหกรรมหนังไทยสู่เวทีโลก ในเทศกาลภาพยนตร์นานาชาติเมืองคานส์ ครั้งที่ 78
“รมว.สุดาวรรณ” นำ วธ. ร่วมบูรณาการ ท่องเที่ยว - พาณิชย์ - THACCA ลุยเทศกาลหนังเมืองคานส์ เปิดคูหาประเทศไทยชูคอนเทนต์ไทยแลนด์ – ซอฟต์พาวเวอร์ไทย ผลักดันอุตสาหกรรมหนังไทยสู่เวทีโลก ในเทศกาลภาพยนตร์นานาชาติเมืองคานส์ ครั้งที่ 78 ระหว่าง 13-24 พฤษภาคม 2568  ณ เมืองคานส์ สาธารณรัฐฝรั่งเศส
เมื่อวันที่ 13 พฤษภาคม 2568 นางสาวสุดาวรรณ หวังศุภกิจโกศล รัฐมนตรีว่าการกระทรวงวัฒนธรรม  พร้อมด้วยนพ.สุรพงษ์ สืบวงศ์ลี รองประธานคณะที่ปรึกษาด้านนโยบายของนายกรัฐมนตรี และประธานคณะกรรมการพัฒนาซอฟต์พาวเวอร์แห่งชาติ นายประสพ เรียงเงิน ปลัดกระทรวงวัฒนธรรม นางยุถิกา อิศรางกูร ณ อยุธยา รองปลัดกระทรวงวัฒนธรรม ผู้บริหารกระทรวงวัฒนธรรม ผู้บริหารกระทรวงการท่องเที่ยวและกีฬาและกระทรวงพาณิชย์ ผู้บริหารหน่วยงานภาครัฐและเอกชน ผู้ประกอบการภาพยนตร์ไทยและต่างประเทศ และสื่อมวลชน เดินทางร่วมงานเทศกาลภาพยนตร์นานาชาติเมืองคานส์ ครั้งที่ 78 ซึ่งจัดขึ้นระหว่างวันที่ 13-24 พฤษภาคม 2568 ณ เมืองคานส์ สาธารณรัฐฝรั่งเศส
โดยภารกิจสำคัญเมื่อวันที่ 13 พฤษภาคม 2568  เวลา 14.00 น. (ตามเวลาท้องถิ่นสาธารณรัฐฝรั่งเศส) รัฐมนตรีว่าการกระทรวงวัฒนธรรม พร้อมด้วยคณะผู้บริหาร วธ. ได้ตรวจเยี่ยมและพูดคุยให้กำลังใจกับผู้ประกอบการไทย ณ Marche du Film  ซึ่งกระทรวงวัฒนธรรม (วธ.)  โดยสำนักงานปลัดกระทรวงวัฒนธรรม กรมส่งเสริมวัฒนธรรม หอภาพยนตร์ บูรณาการกับ กระทรวงการท่องเที่ยวและกีฬา กระทรวงพาณิชย์ และสำนักงานส่งเสริมวัฒนธรรมสร้างสรรค์ (Thailand Creative Content Agency – THACCA) ร่วมงานส่งเสริมและเผยแพร่ภาพยนตร์และวีดิทัศน์ ณ เทศกาลภาพยนตร์เมืองคานส์ สาธารณรัฐฝรั่งเศส 2568 ระหว่างวันที่ 13-24 พฤษภาคม 2568 นำผู้ประกอบการไทยจำนวน 12 บริษัท เข้าร่วมตลาดภาพยนตร์เพื่อเจรจาซื้อขายลิขสิทธิ์กับนักลงทุนจากนานาประเทศ ภายใต้แบรนด์ “Content Thailand” ซึ่งเป็นการบูรณาการระหว่างภาครัฐและเอกชนผลักดันอุตสาหกรรมภาพยนตร์ไทยสู่เวทีโลก ได้แก่  บริษัท ฟิล์ม เฟรม โปรดักชั่นส์ จำกัด บริษัท จีดีเอช ห้าห้าเก้า จำกัด บริษัท กันตนา โมชั่น พิคเจอร์ส จำกัด บริษัท เอ็ม ดิสทริบิวชั่น จำกัดบริษัท โมโน สตรีมมิ่ง จำกัด บริษัท ไนท์ เอดจ์ พิคเจอร์ส คอร์ปอเรชั่น จำกัด บริษัท ปลาบลาบลา จำกัด บริษัท สหมงคลฟิล์ม อินเตอร์เนชั่นแนล จำกัด บริษัท เดอะมั้งค์ สตูดิโอ จำกัด บริษัท ที่ฟ้า สตูดิโอส์ จำกัด บริษัท วากะ ครีเอทีฟ จำกัด และบริษัท ไอดอลแฟคทอรี่ จำกัด  ทั้งนี้ เพื่อเจรจาซื้อขายลิขสิทธิ์กับนักลงทุนจากนานาประเทศ ภายใต้แบรนด์ “Content Thailand” ซึ่งเป็นการบูรณาการระหว่างภาครัฐและเอกชนผลักดันอุตสาหกรรมภาพยนตร์ไทยสู่เวทีโลก
จากนั้น เวลา 15.30 น. (ตามเวลาท้องถิ่นสาธารณรัฐฝรั่งเศส) นางสาวสุดาวรรณ หวังศุภกิจโกศล รัฐมนตรีว่าการกระทรวงวัฒนธรรม เป็นประธานพิธีเปิดคูหาประชาสัมพันธ์อุตสาหกรรมภาพยนตร์และวีดิทัศน์ในนามประเทศไทย ณ คูหาหมายเลข 112 หมู่บ้านนานาชาติ (Village International) ในเทศกาลภาพยนตร์นานาชาติเมืองคานส์ ครั้งที่ 78 ณ เมืองคานส์ สาธารณรัฐฝรั่งเศส โดยมีนายประสพ เรียงเงิน ปลัดกระทรวงวัฒนธรรม ผู้บริหารกระทรวงวัฒนธรรม พร้อมด้วยผู้บริหารหน่วยงานภาครัฐและเอกชน ผู้ประกอบการภาพยนตร์ไทยและต่างประเทศ และสื่อมวลชน เข้าร่วมงาน บรรยากาศภายคูหาประชาสัมพันธ์อุตสาหกรรมภาพยนตร์ มีการการตกแต่งคูหาด้วยภาพสถานที่ท่องเที่ยว สถานที่ถ่ายทำภาพยนตร์ที่สวยงามของประเทศไทยเพื่อประชาสัมพันธ์อุตสาหกรรมภาพยนตร์ไทย ซึ่งได้รับความสนใจจากผู้เข้าร่วมอย่างล้นหลาม นอกจากนี้มีการจัด “Thai Reception” นำเสนออาหารไทยชื่อดัง อาทิ ผัดหมี่โคราช ไก่สะเต๊ะ ส้มตำ ลาบไก่ ลูกชุบ และข้าวเหนียวมะม่วง เพื่อให้ผู้ร่วมงานได้สัมผัสรสชาติความเป็นไทยในรูปแบบที่สร้างสรรค์และสวยงาม
นางสาวสุดาวรรณ กล่าวว่า รัฐบาล โดยกระทรวงวัฒนธรรม (วธ.) มีนโยบายส่งเสริมอุตสาหกรรมภาพยนตร์ของไทยและขยายตลาดภาพยนตร์ไทยสู่ระดับนานาชาติ และผลักดันซอฟต์พาวเวอร์และเสน่ห์ความเป็นไทย เพิ่มมูลค่าทางเศรษฐกิจสร้างรายได้ และภาพลักษณ์ที่ดีให้แก่ประเทศสู่ระดับนานาชาติ ซึ่งการเปิดคูหาประชาสัมพันธ์อุตสาหกรรมภาพยนตร์และวีดิทัศน์ในนามประเทศไทย เป็นการบูรณาการระหว่าง 4 หน่วยงานหลัก โดยกระทรวงวัฒนธรรม (วธ.) กระทรวงการท่องเที่ยวและกีฬา กระทรวงพาณิชย์ และสำนักงานส่งเสริมวัฒนธรรมสร้างสรรค์ (Thailand Creative Content Agency – THACCA)
“เทศกาลภาพยนตร์เมืองคานส์ถือเป็นเทศกาลที่มีชื่อเสียงและเก่าแก่ที่สุดแห่งหนึ่ง การจัดคูหาประเทศไทยในครั้งนี้ถือเป็นการนำเสนอศักยภาพของประเทศไทยในฐานะศูนย์กลางการผลิตภาพยนตร์และสื่อสร้างสรรค์ของภูมิภาคเอเชียตะวันออกเฉียงใต้ โดยเน้นการใช้อัตลักษณ์ทางวัฒนธรรมไทยเป็นหัวใจสำคัญในการขับเคลื่อนซอฟต์พาวเวอร์ เพื่อเสริมสร้างภาพลักษณ์ของประเทศและสร้างความเชื่อมั่นในสายตานานาชาติ” รมว.วธ. กล่าว

ที่มา : https://www.thaigov.go.th/news/contents/details/96369