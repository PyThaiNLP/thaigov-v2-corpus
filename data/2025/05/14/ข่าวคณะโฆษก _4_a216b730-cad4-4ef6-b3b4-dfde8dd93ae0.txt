รัฐบาลไทย-ข่าวทำเนียบรัฐบาล-ซินจ่าวเวียดนาม..!! เปิดกำหนดการ นายกฯ แพทองธาร เยือนเวียดนามอย่างเป็นทางการ พรุ่งนี้ 


วันพุธที่ 14 พฤษภาคม 2568
14/05/2568
พิมพ์
ซินจ่าวเวียดนาม..!! เปิดกำหนดการ นายกฯ แพทองธาร เยือนเวียดนามอย่างเป็นทางการ พรุ่งนี้
พร้อมประชุมนายกรัฐมนตรีและรัฐมนตรี (JCR) ไทย–เวียดนาม ครั้งที่ 4 เน้นการเชื่อมโยงและพัฒนาในทุกมิติของภูมิภาคอาเซียน
วันนี้ (วันพุธที่ 14 พฤษภาคม 2568) เวลา 10.00 น. นายจิรายุ ห่วงทรัพย์ โฆษกประจำสำนักนายกรัฐมนตรี เปิดเผยกำหนดการเดินทางเยือนสาธารณรัฐสังคมนิยมเวียดนามอย่างเป็นทางการ ระหว่างวันพฤหัสบดีและศุกร์ที่ 15-16 พฤษภาคม 2568 ของนางสาวแพทองธาร ชินวัตร นายกรัฐมนตรี ซึ่งจะเป็นการเยือนเวียดนามอย่างเป็นทางการครั้งแรก ในฐานะนายกรัฐมนตรี ตามคำเชิญของนายฝ่าม มิงห์ จิ๋งห์ (H.E. Mr. Pham Minh Chinh) นายกรัฐมนตรีสาธารณรัฐสังคมนิยมเวียดนาม โดยในการเยือนครั้งนี้ นายกรัฐมนตรีและรัฐมนตรีที่เกี่ยวข้อง มีกำหนดเข้าร่วมการประชุมร่วมนายกรัฐมนตรีและรัฐมนตรี (Joint Cabinet Retreat: JCR) ไทย–เวียดนาม ครั้งที่ 4 เพื่อขับเคลื่อนความร่วมมือทวิภาคีในทุกมิติ และการสานสัมพันธไมตรีในหมู่มิตรประเทศประชาคมเอเชียตะวันออกเฉียงใต้ (อาเซียน)
สำหรับกำหนดการสำคัญ มีดังนี้ ในวันพฤหัสบดีที่ 15 พฤษภาคม 2568 นายกรัฐมนตรีจะเดินทางถึงกรุงฮานอย เวลา 11.30 น. ตามเวลาท้องถิ่น ซึ่งเวลาที่เวียดนามเท่ากับประเทศไทย จากนั้นในช่วงบ่าย นายกรัฐมนตรีและคณะ จะพบหารือกับหอการค้าไทยในเวียดนาม (ThaiCham) และภาคเอกชนเวียดนาม อาทิ กลุ่มบริษัท SOVICO (สายการบิน Vietjet) และบริษัท FPT ก่อนเข้าเยี่ยมคารวะผู้นำระดับสูงของเวียดนามในช่วงเย็น พร้อมทั้งพิธีให้การต้อนรับอย่างสมเกียรติโดยรัฐบาลเวียดนามต่อคณะนายกรัฐมนตรีของไทย
นายจิรายุ กล่าวต่อไปว่า สำหรับในวันศุกร์ที่ 16 พฤษภาคม 2568 ช่วงเช้า นายกรัฐมนตรีได้รับเกียรติในพิธีวางพวงมาลา ณ สุสานอดีตประธานาธิบดีโฮจิมินห์ และอนุสาวรีย์วีรชนและผู้เสียสละบั๊กเซิน จากนั้นจะเข้าร่วมพิธีต้อนรับอย่างเป็นทางการและหารือระดับนายกรัฐมนตรี กับนายฝ่าม มิงห์ จิ๋งห์ (Pham Minh Chinh) นายกรัฐมนตรีเวียดนาม รวมถึงการประชุมร่วมนายกรัฐมนตรีและรัฐมนตรีอย่างไม่เป็นทางการ (Joint Cabinet Retreat: JCR) ไทย–เวียดนาม ครั้งที่ 4 ซึ่งถือเป็นเวทีหารือระดับสูงเฉพาะที่เวียดนามจัดขึ้นร่วมกับไทยเท่านั้น
ช่วงบ่าย นายกรัฐมนตรีจะกล่าวเปิดงานสัมมนาทางธุรกิจไทย-เวียดนาม (Thailand-Vietnam Business Forum) ร่วมกับผู้นำเวียดนาม พร้อมเข้าเยี่ยมคารวะผู้นำระดับสูงของรัฐบาลเวียดนาม ก่อนเดินทางกลับไทย โดยจะเดินทางถึงไทยช่วงเย็นในวันเดียวกัน
"การเดินทางเยือนเวียดนามและการประชุม JCR ครั้งที่ 4 เป็นการขับเคลื่อนความสัมพันธ์ไทย–เวียดนาม ให้ก้าวสู่ระดับหุ้นส่วนเชิงยุทธศาสตร์แบบรอบด้านอย่างเป็นรูปธรรม ช่วยเสริมสร้างความร่วมมือทั้งด้านการเมือง ความมั่นคง และเศรษฐกิจในระดับสูง รวมทั้งเปิดโอกาสใหม่สำหรับการพัฒนาเศรษฐกิจฐานราก ที่เอื้อต่อการลงทุนร่วมระหว่างภาคเอกชน การพัฒนาเทคโนโลยี เพื่อประโยชน์ของประชาชนร่วมกันทั้งสองประเทศในระยะยาว
โดยคณะของนายกรัฐมนตรีประกอบไปด้วย  นายสุริยะ จึงรุ่งเรืองกิจ รองนายกรัฐมนตรีและรัฐมนตรีว่าการกระทรวงคมนาคม  นายมาริษ เสงี่ยมพงษ์ รัฐมนตรีว่าการกระทรวงการต่างประเทศ นายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา นายจุลพันธ์ อมรวิวัฒน์ รัฐมนตรีช่วยว่าการกระทรวงการคลัง นายพรหมินทร์ เลิศสุริย์เดช เลขาธิการนายกรัฐมนตรี และนายชัย วัชรงค์ ผู้แทนการค้าไทย" นายจิรายุ กล่าว
อนึ่ง การประชุม JCR จัดขึ้นครั้งแรกในสมัยรัฐบาลอดีตนายกรัฐมนตรีทักษิณ ชินวัตร เมื่อปี 2547 และครั้งล่าสุดในปี 2555 ในสมัยรัฐบาลอดีตนายกรัฐมนตรี ยิ่งลักษณ์ ชินวัตร  สำหรับครั้งนี้ จะเป็นการประชุม JCR เป็นครั้งที่ 4 ในรอบ 20 ปี โดยนางสาวแพทอง ชินวัตร นายกรัฐมนตรี จะเป็นประธานร่วมการประชุม

ที่มา : https://www.thaigov.go.th/news/contents/details/96358