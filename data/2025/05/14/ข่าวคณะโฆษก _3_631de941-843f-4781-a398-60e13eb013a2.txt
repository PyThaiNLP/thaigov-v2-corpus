รัฐบาลไทย-ข่าวทำเนียบรัฐบาล-นายกฯ สั่งรับมือช่วง“เปิดเทอม”ลดภาระผู้ปกครอง เมินเงินกู้นอกระบบ ออมสินให้กู้สูงสุด 1 หมื่นบาทดอกต่ำแค่0.6ผ่อนยาว12ด.ยื่นขอสินเชื่อได้ตั้งแต่วันนี้ – 31 ก.ค. 68


วันพุธที่ 14 พฤษภาคม 2568
14/05/2568
พิมพ์
นายกฯ สั่งรับมือช่วง“เปิดเทอม”ลดภาระผู้ปกครอง เมินเงินกู้นอกระบบ ออมสินให้กู้สูงสุด 1 หมื่นบาทดอกต่ำแค่0.6ผ่อนยาว12ด.ยื่นขอสินเชื่อได้ตั้งแต่วันนี้ – 31 ก.ค. 68
นายกฯ สั่งรับมือช่วง“เปิดเทอม”ลดภาระผู้ปกครอง เมินเงินกู้นอกระบบ ออมสินให้กู้สูงสุด 1 หมื่นบาทดอกต่ำแค่0.6ผ่อนยาว12ด.ยื่นขอสินเชื่อได้ตั้งแต่วันนี้ – 31 ก.ค. 68
วันนี้ (14 พฤษภาคม 2568) นายคารม พลพรกลาง รองโฆษกประจำสำนักนายกรัฐมนตรี เปิดเผยว่า ใกล้วันเปิดเทอม ปีการศึกษา 2568 (16 พฤษภาคม 2568) นางสาวแพทองธาร ชินวัตร นายกรัฐมนตรี มีความเป็นห่วงผู้ปกครอง ที่ต้องแบกภาระค่าใช้จ่ายก่อนวันเปิดภาคเรียน ได้กำชับไปยังหน่วยงานที่เกี่ยวข้องเร่งหามาตรการต่าง ๆ เพื่อเป็นการบรรเทาค่าใช้จ่ายในช่วงเวลาดังกล่าว
ล่าสุด กระทรวงการคลัง สั่งการไปยังธนาคารออมสิน ให้เร่งดำเนินมาตรการช่วยเหลือประชาชนโดยเฉพาะ กลุ่มผู้ปกครองที่ต้องแบกรับภาระค่าใช้จ่ายด้านการศึกษาของบุตรหลานในช่วงเปิดภาคเรียนใหม่ ผ่านมาตรการ “สินเชื่อธนาคารประชาชนต้อนรับเปิดเทอม” เพื่อให้ผู้ปกครอง สามารถเข้าถึงแหล่งทุนในระบบ เพื่อเสริมสภาพคล่อง ลดการพึ่งพาหนี้นอกระบบ และส่งเสริมให้เด็กและเยาวชนไทยได้เข้าถึงการศึกษาอย่างต่อเนื่อง
นายคารมกล่าวว่า ธนาคารออมสิน ให้วงเงินกู้ตามความจำเป็นสูงสุดไม่เกิน 10,000 บาทต่อราย อัตราดอกเบี้ยต่ำคงที่เพียง 0.60% ต่อเดือน ผ่อนชำระไม่เกิน 1 ปี (12 งวด) ผ่อนชำระประมาณ 894 บาทต่อเดือน (รวมเงินต้นและดอกเบี้ย)
ทั้งนี้ เป็นผู้มีอาชีพ รายได้ และที่อยู่อาศัยแน่นอน สามารถยื่นขอสินเชื่อโดยไม่ต้องมีหลักประกัน ผ่านแอปพลิเคชัน MyMo หรือติดต่อธนาคารออมสิน เพื่อขอคำแนะนำในการสมัครสินเชื่อ ได้ตั้งแต่วันที่ 8 พฤษภาคม–31 กรกฎาคม 2568
“รัฐบาลเร่งขับเคลื่อนมาตรการเสริมสภาพคล่องทางการเงินและอำนวยความสะดวกในช่วงเปิดภาคการศึกษา 1/2568 เน้นการปรับลดอัตราดอกเบี้ย ผ่อนได้นาน เพื่อไม่ให้ประชาชนถูกเอาเปรียบจากการกู้เงินนอกระบบ   ที่เรียกเก็บดอกเบี้ยที่เกินกว่ากฎหมายกำหนด” นายคารมระบุ

ที่มา : https://www.thaigov.go.th/news/contents/details/96357