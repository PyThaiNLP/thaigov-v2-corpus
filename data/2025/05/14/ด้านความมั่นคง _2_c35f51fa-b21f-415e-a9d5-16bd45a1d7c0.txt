รัฐบาลไทย-ข่าวทำเนียบรัฐบาล-มท.1 กำชับปกครองปฏิบัติการต่อเนื่อง จับ ตรวจเข้ม คอนโดปล่อยเช่ารายวัน โรงแรมไร้ใบอนุญาต


วันพุธที่ 14 พฤษภาคม 2568
14/05/2568
พิมพ์
มท.1 กำชับปกครองปฏิบัติการต่อเนื่อง จับ ตรวจเข้ม คอนโดปล่อยเช่ารายวัน โรงแรมไร้ใบอนุญาต
โฆษกกระทรวงมหาดไทย เผย มท.1 กำชับปกครองปฏิบัติการต่อเนื่อง จับ ตรวจเข้ม คอนโดปล่อยเช่ารายวัน โรงแรมไร้ใบอนุญาต
เมื่อวานนี้ (13 พ.ค. 68) น.ส.ไตรศุลี ไตรสรณกุล เลขานุการ รมว.มหาดไทย และโฆษกกระทรวงมหาดไทย ได้กล่าวถึงกรณีการดำเนินคดีกับผู้ที่นำห้องของอาคารชุด (คอนโดมิเนียม) มาปล่อยเช่ารายวันทั้งในพื้นที่กรุงเทพฯ และพื้นที่อื่น ๆ ซึ่งแม้จะมีการจับกุมไปแล้วหลายกรณี แต่ปรากฏว่าปัจจุบันกรมการปกครองยังคงได้รับการร้องเรียนและเเจ้งเบาะเเสจากประชาชนโดยต่อเนื่อง
ทั้งนี้ นายอนุทิน ชาญวีรกูล รองนายกรัฐมนตรี และรมว.มหาดไทย ได้มีข้อกำชับให้ดำเนินมาตรการป้องปรามต่อเนื่องเพื่อลดปัญหาความเดือดร้อนแก่ประชาชน และให้มีการปฏิบัติตามกฎหมายโดยเคร่งครัด ล่าสุด นายอรรษิษฐ์ สัมพันธรัตน์ ปลัดกระทรวงมหาดไทย จึงได้สั่งการให้กรมการปกครองดำเนินการตรวจสอบพร้อมทั้งดำเนินการตามกฎหมายแก่ผู้นำคอนโดมิเนียม มาปล่อยเช่ารายวัน และโรงแรมที่ไม่มีใบอนุญาตอย่างเข้มข้น
น.ส.ไตรศุลี กล่าวว่า โดยวันที่ 13 พ.ค. 68 เวลาประมาณ 14.50 น. นายไชยวัฒน์ จุนถิระพงศ์ อธิบดีกรมการปกครอง ได้สั่งการให้ชุดเฉพาะกิจปราบปรามการปล่อยเช่าอาคารชุด (คอนโดมิเนียม) รายวัน นำโดย นายรณรงค์ ทิพย์ศิริ รองอธิบดีกรมการปกครอง และ นายเรืองลักษณ์ เรืองยังมี ผู้อำนวยการสำนักการสอบสวนและนิติการ นำกำลังพนักงานฝ่ายปกครอง จากสำนักการสอบสวนและนิติการ เข้าตรวจสอบอาคารชุด (คอนโดมิเนียม) ที่ปรากฎในข่าวดังย่านสาทร จำนวน 1 แห่ง และโรงแรมไม่มีใบอนุญาต ย่านหัวหมาก จำนวน 1 แห่ง อันเป็นการกระทำฝ่าฝืน พ.ร.บ.โรงแรม พ.ศ. 2547 ฐานประกอบธุรกิจโรงแรมโดยไม่รับอนุญาตจากนายทะเบียน ตามมาตรา 4, 15 และ 59 มีอัตราโทษจำคุกไม่เกิน 1 ปี หรือ ปรับไม่เกิน 20,000 บาท หรือ ทั้งจำทั้งปรับ และปรับอีกวันละไม่เกิน 10,000 บาท ตลอดเวลาที่ยังฝ่าฝืนอยู่
นายไชยวัฒน์ กล่าวว่า กรมการปกครองจะขับเคลื่อนนโยบายปราบปรามการปล่อยเช่าอาคารชุด (คอนโดมิเนียม) รายวันเช่นนี้อย่างต่อเนื่อง โดยให้ทุกจังหวัดบูรณาการร่วมมือกับหน่วยงานที่เกี่ยวข้องในการออกตรวจตราเข้มงวดกวดขันผู้ประกอบธุรกิจโรงแรมในพื้นที่ให้ปฏิบัติให้ถูกต้องตามกฎหมายโดยเคร่งครัด พร้อมทั้งประชาสัมพันธ์สร้างความรับรู้แก่ประชาชนให้ทราบว่า การนำคอนโดมิเนียม มาปล่อยเช่ารายวัน เป็นการกระทำที่ผิดต่อกฎหมาย หากพบการกระทำความผิด หรือ ได้รับความเดือดร้อนรำคาญจากการกระทำในลักษณะดังกล่าว สามารถร้องเรียน หรือ แจ้งเบาะแสได้ที่ ศูนย์ดำรงธรรม กรมการปกครอง ในพื้นที่กรุงเทพมหานคร หรือ ศูนย์ดำรงธรรมจังหวัด/อำเภอ ทุกแห่งทั่วประเทศเพื่อพนักงานฝ่ายปกครองจักได้บูรณาการหน่วยงานที่เกี่ยวข้องเข้าตรวจสอบและแก้ไขปัญหาโดยเร็วต่อไป

ที่มา : https://www.thaigov.go.th/news/contents/details/96362