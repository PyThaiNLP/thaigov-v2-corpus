รัฐบาลไทย-ข่าวทำเนียบรัฐบาล-กรมการจัดหางานเดินหน้าตรวจเข้มแรงงานต่างชาติต่อเนื่อง ย้ำชัด! นายจ้างและแรงงานต่างชาติ ต้องปฏิบัติตามกฎหมายอย่างเคร่งครัด


วันพุธที่ 14 พฤษภาคม 2568
14/05/2568
พิมพ์
กรมการจัดหางานเดินหน้าตรวจเข้มแรงงานต่างชาติต่อเนื่อง ย้ำชัด! นายจ้างและแรงงานต่างชาติ ต้องปฏิบัติตามกฎหมายอย่างเคร่งครัด
นายสมชาย มรกตศรีวรรณ อธิบดีกรมการจัดหางาน เปิดเผยว่า กรมการจัดหางานยังคงเดินหน้าบูรณาการการปฏิบัติงานร่วมกับหน่วยงานที่เกี่ยวข้องในการตรวจสอบการทำงานของคนต่างชาติและสถานประกอบการอย่างต่อเนื่อง
เพื่อควบคุม ดูแล และป้องกันการจ้างงานที่ผิดกฎหมาย พร้อมย้ำให้นายจ้างและแรงงานต่างด้าวปฏิบัติตามพระราชกำหนดการบริหารจัดการการทำงานของคนต่างด้าว พ.ศ. 2560 และที่แก้ไขเพิ่มเติมอย่างเคร่งครัด
ล่าสุด เมื่อวันที่ 13 พฤษภาคม 2568 เจ้าหน้าที่จากกองทะเบียนจัดหางานกลางและคุ้มครองคนหางาน กรมการจัดหางาน ร่วมกับสำนักงานจัดหางานกรุงเทพมหานครพื้นที่ 7 สำนักงานเขตทวีวัฒนา กองอำนวยการรักษาความมั่นคงภายในกรุงเทพมหานคร และกองกำกับการสืบสวน กองบังคับการตรวจคนเข้าเมือง 1 ลงพื้นที่ตรวจสอบการทำงานของแรงงานต่างชาติภายในตลาดนัด ย่านทวีวัฒนา กรุงเทพมหานคร จากการตรวจสอบร้านค้า 16 แห่งในพื้นที่ดังกล่าว พบแรงงานต่างชาติกระทำความผิดรวม 5 ราย ได้แก่ แรงงานชายสัญชาติเมียนมา 2 ราย ทำงานโดยไม่มีใบอนุญาตทำงาน และอยู่ในราชอาณาจักรโดยไม่ได้รับอนุญาต และเป็นบุคคลไม่มีสถานะทางทะเบียน หญิง 3 ราย ทำงานโดยไม่มีใบอนุญาตทำงาน นอกจากนี้ ยังพบนายจ้างกระทำผิด 3 ราย เจ้าหน้าที่จึงแจ้งข้อกล่าวหาและควบคุมตัวทั้งหมดส่งพนักงานสอบสวนสถานีตำรวจนครบาลศาลาแดงเพื่อดำเนินคดีตามกฎหมาย
นายสมชาย กล่าวต่อว่า ตั้งแต่ต้นปีงบประมาณ 2568 ( 1 ตุลาคม 2567 – 13 พฤษภาคม 2568) มีการตรวจสอบนายจ้าง/สถานประกอบการแล้ว จำนวน 43,832 แห่ง ดำเนินคดี 1,442 แห่ง และตรวจสอบแรงงานต่างชาติ จำนวน 591,315 คน ดำเนินคดี 2,789 คน ในจำนวนนี้เป็นแรงงานข้ามชาติที่แย่งอาชีพคนไทย จำนวน 1,558 คน กรมการจัดหางานยืนยันว่าจะเดินหน้าตรวจสอบและบังคับใช้กฎหมายอย่างจริงจังและต่อเนื่อง เพื่อสร้างความเป็นธรรม ในระบบการจ้างงานของไทย และคุ้มครองสิทธิของแรงงานทุกกลุ่มอย่างเท่าเทียม ทั้งนี้ ประชาชนสามารถแจ้งเบาะแสแรงงานต่างด้าวที่ลักลอบทำงานผิดกฎหมายได้ที่ กองทะเบียนจัดหางานกลางและคุ้มครองคนหางาน อาคารกระทรวงแรงงาน ชั้น 4 โทร. 0 2354 1729 หรือที่สำนักงานจัดหางานจังหวัดทุกแห่ง สำนักงานจัดหางานกรุงเทพมหานครพื้นที่ 1–10 หรือผ่านสายด่วนกระทรวงแรงงาน โทร. 1506 กด 2 กรมการจัดหางาน และสายด่วนกรมการจัดหางาน โทร. 1694

ที่มา : https://www.thaigov.go.th/news/contents/details/96366