รัฐบาลไทย-ข่าวทำเนียบรัฐบาล-ฉางอานพบนายกฯ เดินหน้าแผนลงทุน เตรียมผุดศูนย์ R&D หนุนไทยฐานผลิตรถพวงมาลัยขวา


วันพุธที่ 14 พฤษภาคม 2568
ฉางอานพบนายกฯ เดินหน้าแผนลงทุน เตรียมผุดศูนย์ R&D หนุนไทยฐานผลิตรถพวงมาลัยขวา
บีโอไอ นำคณะผู้บริหาร ฉางอาน ออโต้โมบิล เข้าพบนายกฯ แพทองธาร หารือแผนลงทุนต่อเนื่อง หลังเปิดโรงงานแห่งแรกนอกประเทศจีนอย่างเป็นทางการ 16 พฤษภาคมนี้ เตรียมผุดศูนย์วิจัยและพัฒนายานยนต์ไฟฟ้าพวงมาลัยขวา พร้อมจัดตั้งสำนักงานภูมิภาคในประเทศไทย
ฉางอานพบนายกฯ เดินหน้าแผนลงทุน
เตรียมผุดศูนย์ R&D หนุนไทยฐานผลิตรถพวงมาลัยขวา
บีโอไอ นำคณะผู้บริหาร ฉางอาน ออโต้โมบิล เข้าพบนายกฯ แพทองธาร หารือแผนลงทุนต่อเนื่อง หลังเปิดโรงงานแห่งแรกนอกประเทศจีนอย่างเป็นทางการ 16 พฤษภาคมนี้ เตรียมผุดศูนย์วิจัยและพัฒนายานยนต์ไฟฟ้าพวงมาลัยขวา พร้อมจัดตั้งสำนักงานภูมิภาคในประเทศไทย เพิ่มจ้างงานบุคลากรไทยกว่า 2,000 คน ยกระดับไทยสู่ฐานผลิตในภูมิภาคเอเชียแปซิฟิก
นายนฤตม์ เทอดสถีรศักดิ์ เลขาธิการคณะกรรมการส่งเสริมการลงทุน (บีโอไอ) เปิดเผยว่า เมื่อวันที่ 14 พฤษภาคม 2568 นายจู ฮวาหลง ประธานบริษัท ฉางอาน ออโต้โมบิล พร้อมคณะผู้บริหาร ได้เข้าเยี่ยมคารวะนางสาวแพทองธาร ชินวัตร นายกรัฐมนตรี ในโอกาสเดินทางมาเปิดโรงงานผลิตรถยนต์ไฟฟ้าอย่างเป็นทางการในประเทศไทย ในวันที่ 16 พฤษภาคม 2568 ซึ่งนายกรัฐมนตรีได้แสดงความขอบคุณที่เชื่อมั่นในประเทศไทย และสนับสนุนให้ไทยเป็นฐานการผลิตยานยนต์ไฟฟ้าในระดับโลก พร้อมกันนี้ ได้มีการหารือถึงแผนการจัดตั้งศูนย์วิจัยและพัฒนา รวมถึงจัดตั้งสำนักงานภูมิภาคโดยย้ายจากนครฉงชิ่งมายังประเทศไทย เพื่อดูแลกิจการของบริษัทในภูมิภาคเอเชียแปซิฟิก สอดคล้องกับนโยบายของรัฐบาลไทยที่ต้องการส่งเสริมการวิจัยและพัฒนาเพื่อช่วยยกระดับเทคโนโลยีและนวัตกรรม และเพิ่มขีดความสามารถในการแข่งขันของประเทศ
ฉางอาน ออโต้โมบิล ถือเป็น 1 ใน 4 กลุ่มบริษัทผู้ผลิตรถยนต์รายใหญ่ที่สุดในประเทศจีน เข้ามาจัดตั้งบริษัทในประเทศไทยตั้งแต่ปี 2566 และตัดสินใจเลือกไทยเป็นที่ตั้งโรงงานแห่งใหม่ ซึ่งถือเป็นฐานการผลิตแห่งแรกนอกประเทศจีน สำหรับผลิตรถยนต์ไฟฟ้าแบบพวงมาลัยขวาเพื่อจำหน่ายในประเทศไทยและส่งออกไปยังภูมิภาคต่าง ๆ โดยได้รับการส่งเสริมการลงทุนจากบีโอไอ มีเงินลงทุนในเฟสแรกมากกว่า 10,000 ล้านบาท กำลังการผลิต 100,000 คันต่อปี และคาดว่าจะสามารถเพิ่มเป็น 200,000 คันต่อปีได้ในอนาคต และสำนักงานใหญ่ในประเทศจีน ยังได้อนุมัติให้จัดตั้ง "Technology and Engineering Center" ในประเทศไทย เพื่อให้เป็นศูนย์กลางด้านการพัฒนาเทคโนโลยีและวิศวกรรมศาสตร์สำหรับรถยนต์พวงมาลัยขวาในภูมิภาค
“การจัดตั้งศูนย์วิจัยและพัฒนาในประเทศไทยของฉางอานในครั้งนี้ มีแผนคัดเลือกบุคลากรไทยเข้าร่วมทีม โดยบีโอไอพร้อมเป็นตัวกลางในการประสานกับสถาบันการศึกษาและหน่วยงานที่เกี่ยวข้อง เพื่อสนับสนุนบุคลากรทักษะสูงให้มีโอกาสร่วมงานในศูนย์วิจัยดังกล่าว รวมทั้งดึงผู้ผลิตชิ้นส่วนไทยให้เข้ามามีส่วนร่วมในการวิจัยและพัฒนาเทคโนโลยีสำหรับรถยนต์พวงมาลัยขวา เพื่อตอบสนองความต้องการของผู้บริโภคในเอเชียแปซิฟิก ซึ่งจะช่วยยกระดับการพัฒนาขีดความสามารถในการแข่งขันของบุคลากรไทยและผู้ประกอบการไทย รองรับการเป็นฐานผลิตของอุตสาหกรรมยานยนต์สมัยใหม่ในอนาคต” นายนฤตม์ กล่าว
ทั้งนี้ บริษัท ฉางอาน ออโต้ เซ้าท์อีส เอเชีย จำกัด จะจัดพิธีเปิดโรงงานผลิตรถยนต์ไฟฟ้าพวงมาลัยขวา ณ นิคมอุตสาหกรรมดับบลิวเอชเอ อีสเทิร์นซีบอร์ด 4 จังหวัดระยอง อย่างเป็นทางการในวันที่ 16 พฤษภาคม 2568 โดยตั้งเป้าที่จะใช้วัตถุดิบและชิ้นส่วนในประเทศ ร้อยละ 65 ภายในปีนี้ และเพิ่มเป็นร้อยละ 80 ในปี 2571 อีกทั้ง มีแผนถ่ายทอดเทคโนโลยีให้กับผู้ผลิตชิ้นส่วนไทย รวมถึงเพิ่มการจ้างงานบุคลากรคนไทย จากปัจจุบันมีจำนวน 600 คน เป็น 2,000 คน ในปี 2569 หรือคิดเป็นร้อยละ 90 ของการจ้างงานทั้งหมด

ที่มา : https://www.thaigov.go.th/news/contents/details/96378