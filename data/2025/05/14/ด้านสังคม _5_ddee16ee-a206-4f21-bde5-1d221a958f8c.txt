รัฐบาลไทย-ข่าวทำเนียบรัฐบาล-"วราวุธ" กำชับ ศบปภ. กระทรวง พม. เตรียมพร้อมรับมือ ดูแลกลุ่มเปราะบาง หลังกรมอุตุฯ ประกาศประเทศไทยเข้าสู่ฤดูฝน


วันพุธที่ 14 พฤษภาคม 2568
"วราวุธ" กำชับ ศบปภ. กระทรวง พม. เตรียมพร้อมรับมือ ดูแลกลุ่มเปราะบาง หลังกรมอุตุฯ ประกาศประเทศไทยเข้าสู่ฤดูฝน
"วราวุธ" กำชับ ศบปภ. กระทรวง พม. เตรียมพร้อมรับมือ ดูแลกลุ่มเปราะบาง หลังกรมอุตุฯ ประกาศประเทศไทยเข้าสู่ฤดูฝน
วันที่ 14 พฤษภาคม 2568 นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยว่า จากกรณีที่กรมอุตุนิยมวิทยาได้ออกประกาศประเทศไทยจะเข้าสู่ฤดูฝนอย่างเป็นทางการในวันที่ 15 พฤษภาคม 2568 ตามเกณฑ์ทางอุตุนิยมวิทยา โดยปริมาณฝนรวมปี 2568 จะมากกว่าค่าเฉลี่ยประมาณร้อยละ 5 โดยเฉพาะช่วงต้นฤดูฝนถึงเดือนกรกฎาคม ซึ่งประเทศไทยตอนบนจะมีฝนชุกกว่าค่าเฉลี่ยร้อยละ 5–10 ส่วนช่วงครึ่งหลังของฤดูฝน (สิงหาคม-ตุลาคม) ปริมาณฝนใกล้เคียงค่าเฉลี่ยปกติ แต่เป็นช่วงที่มีฝนตกชุกหนาแน่น และมีความเสี่ยงต่อพายุหมุนเขตร้อน ที่อาจก่อให้เกิดน้ำท่วมฉับพลัน น้ำป่าไหลหลาก และน้ำล้นตลิ่ง โดยคาดว่าจะมีพายุหมุนเขตร้อนเคลื่อนเข้าสู่ประเทศไทยประมาณ 1–2 ลูก โดยเฉพาะบริเวณภาคตะวันออกเฉียงเหนือและภาคเหนือ
"ตนได้กำชับศูนย์บริหารการดูแลกลุ่มเปราะบางจากภัยพิบัติ (ศบปภ.) กระทรวง พม. ซึ่งเป็นศูนย์กลางในการให้ความช่วยเหลือ ดูแล และเยียวยากลุ่มเปราะบางจากภัยพิบัติ รวมถึงหน่วยงาน พม. ในพื้นที่เสี่ยง ที่ดูแลกลุ่มเปราะบางทั้งเด็กเล็ก ผู้สูงอายุ คนพิการ และผู้ด้อยโอกาสในสังคม ติดตามข่าวสารพยากรณ์อากาศอย่างใกล้ชิด และเตรียมความพร้อมในการรับมือสภาพอากาศแปรปรวนที่อาจเกิดขึ้น ที่อาจส่งผลกระทบให้เกิดภัยพิบัติต่างๆ ตั้งแต่การปรับเพิ่มข้อมูลสำคัญที่จำเป็นเพื่อความสมบูรณ์ของข้อมูลกลุ่มเปราะบางระหว่างศูนย์เทคโนโลยีสารสนเทศและการสื่อสาร (ศทส.) กระทรวง พม. และองค์กรปกครองส่วนท้องถิ่น (อปท.) , การเชื่อมระบบกลไกการทำงานร่วมกับจังหวัดและท้องถิ่น เพื่อการปฏิบัติงานที่เข้าใจตรงกัน , การรายงานกลุ่มเสี่ยงจากภัยพิบัติให้กับจังหวัดและกระทรวง พม. รับทราบ เพื่อจัดเตรียมทรัพยากรในการป้องกัน ช่วยเหลือ และฟื้นฟูเยียวยาได้อย่างรวดเร็ว , การซักซ้อมการทำงานในบางพื้นที่ สำหรับรับมือภัยพิบัติ เพื่อจะได้ปฏิบัติได้ตามแผนที่วางไว้อย่างถูกต้องและแม่นยำ และการประเมินทั้งระบบ เพื่อยกระดับการทำงานในการรับมือภัยพิบัติ เช่น ผู้ประสบภัยต้องมีความรู้ในการจัดการตัวเองหากเกิดภัยพิบัติขึ้นอีก การถอดบทเรียนของจังหวัดและกระทรวง พม. และการจัดทำแผนจัดการทรัพยากรในการป้องกัน ช่วยเหลือ และฟื้นฟูเยียวยาผู้ประสบภัย" นายวราวุธ กล่าว
นอกจากนี้ กระทรวง พม. ได้กำหนดแนวทางการช่วยเหลือผู้ประสบภัยไว้ 3 ระยะ ประกอบด้วย ระยะที่ 1 การเตรียมความพร้อม โดยจัดสถานที่พักพิงชั่วคราวในหน่วยงาน พม. และประสานหน่วยงานที่เกี่ยวข้องในพื้นที่ เพื่อเตรียมการให้ความช่วยเหลือผู้ประสบภัย  ระยะที่ 2 การบรรเทาทุกข์ (ขณะเกิดเหตุ) โดยมอบเครื่องอุปโภคบริโภคที่จำเป็นและเงินสงเคราะห์เพื่อบรรเทาความเดือดร้อนเบื้องต้น และจัดทีมสหวิชาชีพและร่วมกับหน่วยงานที่เกี่ยวข้องลงพื้นที่เยี่ยมบ้าน เพื่อช่วยเหลือผู้ประสบภัย และ ระยะที่ 3 การฟื้นฟูเยียวยาและพัฒนาผู้ประสบภัย (หลังเกิดเหตุ) ในด้านต่างๆ อย่างครอบคลุมทั้งด้านชีวิต , ที่อยู่อาศัย , อาชีพ และสาธารณประโยชน์ โดยทีม พม. วางแผนการให้ความช่วยเหลือผู้ประสบภัย
#ข่าวพม #พม #ศรส #esshelpme #5x5ฝ่าวิกฤติประชากร #พมหนึ่งเดียว #วราวุธศิลปอาชา #ศบปภ #พันธกิจสำคัญ9ด้าน #ประเทศไทยเข้าสู่ฤดูฝน #น้ำท่วมฉับพลัน #น้ำป่าไหลหลาก #กลุ่มเปราะบาง #ภัยพิบัติ #น้ำท่วม #อุทกภัย

ที่มา : https://www.thaigov.go.th/news/contents/details/96376