รัฐบาลไทย-ข่าวทำเนียบรัฐบาล-ที่ปรึกษารัฐมนตรีว่าการกระทรวงการท่องเที่ยวและกีฬา ร่วมเปิดโครงการ “อบจ.-ขนส่ง รวมใจ” ยกระดับระบบขนส่งสาธารณะเชียงใหม่ สู่ความปลอดภัยและเป็นมิตรต่อการท่องเที่ยว


วันพุธที่ 14 พฤษภาคม 2568
ที่ปรึกษารัฐมนตรีว่าการกระทรวงการท่องเที่ยวและกีฬา ร่วมเปิดโครงการ “อบจ.-ขนส่ง รวมใจ” ยกระดับระบบขนส่งสาธารณะเชียงใหม่ สู่ความปลอดภัยและเป็นมิตรต่อการท่องเที่ยว
ที่ปรึกษารัฐมนตรีว่าการกระทรวงการท่องเที่ยวและกีฬา ร่วมเปิดโครงการ “อบจ.-ขนส่ง รวมใจ” ยกระดับระบบขนส่งสาธารณะเชียงใหม่ สู่ความปลอดภัยและเป็นมิตรต่อการท่องเที่ยว
วันที่ 14 พฤษภาคม 2568 เวลา 10.30 น. นายจักรพรรดิ์ คล่องพยาบาล ที่ปรึกษารัฐมนตรีว่าการกระทรวงการท่องเที่ยวและกีฬา เข้าร่วมพิธีเปิดโครงการ “อบจ.-ขนส่ง รวมใจ สร้างความปลอดภัยให้กับผู้ใช้รถใช้ถนน และยกระดับขนส่งสาธารณะจังหวัดเชียงใหม่” ณ หอประชุมเฉลิมพระเกียรติ 80 พรรษา องค์การบริหารส่วนจังหวัดเชียงใหม่ โดยมีนายสุรพงษ์ ปิยะโชติ รัฐมนตรีช่วยว่าการกระทรวงคมนาคม เป็นประธานในพิธี พร้อมด้วยหน่วยงานที่เกี่ยวข้องเข้าร่วมอย่างพร้อมเพรียง
กระทรวงการท่องเที่ยวและกีฬาให้ความสำคัญกับการพัฒนาโครงสร้างพื้นฐานด้านการเดินทางควบคู่ไปกับการส่งเสริมการท่องเที่ยว โดยเฉพาะจังหวัดเชียงใหม่ซึ่งเป็นหนึ่งในเมืองท่องเที่ยวหลักของประเทศ การยกระดับระบบขนส่งสาธารณะให้ปลอดภัยและเป็นมิตรต่อสิ่งแวดล้อม จึงถือเป็นปัจจัยสำคัญในการสร้างความประทับใจและอำนวยความสะดวกให้แก่นักท่องเที่ยวทั้งชาวไทยและต่างชาติ อีกทั้งยังช่วยยกระดับคุณภาพชีวิตของประชาชนในพื้นที่อย่างเป็นรูปธรรม
ภายหลังพิธีเปิด นายจักรพรรดิ์ พร้อมคณะได้ลงพื้นที่ตรวจเยี่ยมสถานีขนส่งผู้โดยสารจังหวัดเชียงใหม่แห่งที่ 1 (สถานีขนส่งช้างเผือก) เพื่อรับฟังข้อมูลและติดตามความพร้อมของระบบขนส่งมวลชน ที่จะเชื่อมโยงเส้นทางสำคัญของจังหวัด โดยเฉพาะในอนาคตที่จังหวัดเชียงใหม่เตรียมพัฒนาระบบ EV Bus ครอบคลุมเส้นทางระหว่างสถานีขนส่งแห่งที่ 2 ถึงอนุสาวรีย์ครูบาศรีวิชัย และศูนย์ราชการจังหวัดเชียงใหม่ เพื่ออำนวยความสะดวกในการเดินทาง ลดอุบัติเหตุ ลดมลพิษ และส่งเสริมภาพลักษณ์เมืองท่องเที่ยวคุณภาพ
การเข้าร่วมกิจกรรมในครั้งนี้ สะท้อนถึงบทบาทของกระทรวงการท่องเที่ยวและกีฬาในการบูรณาการความร่วมมือกับหน่วยงานภาคคมนาคมเพื่อสร้างระบบสนับสนุนการท่องเที่ยวที่มีคุณภาพ มั่นคง และยั่งยืน สอดคล้องกับเป้าหมายการพัฒนาท่องเที่ยวของประเทศในระยะยาว

ที่มา : https://www.thaigov.go.th/news/contents/details/96381