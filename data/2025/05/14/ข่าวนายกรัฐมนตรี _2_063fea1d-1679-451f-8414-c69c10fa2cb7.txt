รัฐบาลไทย-ข่าวทำเนียบรัฐบาล-นายกฯ ให้กำลังใจญาติผู้สูญเสียและบาดเจ็บ กรณีเหตุแผ่นดินไหว พร้อมมอบเงินกองทุนช่วยเหลือ แก่ครอบครัวผู้เสียชีวิต จำนวน 32 รายกว่า10ล้านบาท


วันพุธที่ 14 พฤษภาคม 2568
14/05/2568
พิมพ์
นายกฯ ให้กำลังใจญาติผู้สูญเสียและบาดเจ็บ กรณีเหตุแผ่นดินไหว พร้อมมอบเงินกองทุนช่วยเหลือ แก่ครอบครัวผู้เสียชีวิต จำนวน 32 รายกว่า10ล้านบาท
นายกฯ ให้กำลังใจญาติผู้สูญเสียและบาดเจ็บ กรณีเหตุแผ่นดินไหว พร้อมมอบเงินกองทุนช่วยเหลือ แก่ครอบครัวผู้เสียชีวิต จำนวน 32 รายกว่า10ล้านบาท
วันนี้ (14 พ.ค. 68) เวลา 15.30 น. ณ ตึกสันติไมตรี (หลังนอก) ทำเนียบรัฐบาล นางสาวแพทองธาร ชินวัตร นายกรัฐมนตรี เป็นประธานในพิธีมอบเงินช่วยเหลือผู้ประสบภัยกรณีเหตุแผ่นดินไหว เมื่อวันที่ 28 มีนาคม 2568 จากกองทุนเงินช่วยเหลือผู้ประสบสาธารณภัย สำนักนายกรัฐมนตรี โดยมีนายสุริยะ จึงรุ่งเรืองกิจ รองนายกรัฐมนตรีและรัฐมนตรีว่าการกระทรวงคมนาคม นายชูศักดิ์ ศิรินิล รัฐมนตรีประจำสำนักนายกรัฐมนตรี นางยุพา ทวีวัฒนะกิจบวร ปลัดสำนักนายกรัฐมนตรี นางวันทนีย์ วัฒนะ ปลัดกรุงเทพมหานคร และผู้บริหารสำนักงานปลัดสำนักนายกรัฐมนตรี ร่วมด้วย
นายอนุกูล พฤกษานุศักดิ์ รองโฆษกประจำสำนักนายกรัฐมนตรี เปิดเผยว่า นายกรัฐมนตรีรับฟังรายงานจากนายสุริยะ จึงรุ่งเรืองกิจ รองนายกรัฐมนตรีและรัฐมนตรีว่าการกระทรวงคมนาคม ในฐานะประธานกรรมการกองทุนเงินช่วยเหลือผู้ประสบสาธารณภัย สำนักนายกรัฐมนตรีว่า ที่ประชุมคณะกรรมการกองทุนฯ ครั้งที่ 1/2568 เมื่อวันที่ 14 พฤษภาคม 2568 ได้มีมติอนุมัติการช่วยเหลือผู้เสียชีวิตจากเหตุแผ่นดินไหวที่สามารถยืนยันตัวตนและเอกสารตามหลักเกณฑ์ของกองทุนแล้ว จำนวน 32 ราย รายละ 300,000 บาท รวมเป็นเงินทั้งสิ้น 9,600,000 บาท นอกจากนี้ กองทุนยังให้การช่วยเหลือผู้ได้รับบาดเจ็บสาหัส รายละ 30,000 บาท และผู้บาดเจ็บเล็กน้อย รายละ 15,000 บาท สำหรับผู้เสียชีวิตและผู้บาดเจ็บรายอื่น ๆ คณะกรรมการจะพิจารณาให้ความช่วยเหลือตามหลักเกณฑ์ที่กำหนดต่อไป
โอกาสนี้ นายกรัฐมนตรีกล่าวว่า ในนามของรัฐบาล ขอแสดงความเสียใจอย่างยิ่งต่อเหตุการณ์แผ่นดินไหวที่เกิดขึ้น ซึ่งเป็นเหตุการณ์ที่ไม่คาดคิด และไม่มีใครทราบล่วงหน้าว่าจะเกิดขึ้น ในฐานะนายกรัฐมนตรีรู้สึกเห็นใจและเข้าใจถึงความสูญเสียที่เกิดขึ้น พร้อมให้คำมั่นว่ารัฐบาลจะให้การสนับสนุนและช่วยเหลืออย่างเต็มที่ รัฐบาลตระหนักดีว่าผู้เสียชีวิตเป็นบุคคลอันเป็นที่รักของครอบครัว ซึ่งความสูญเสียครั้งนี้ ไม่มีสิ่งใดสามารถทดแทนได้
“รัฐบาลขอส่งความปรารถนาดีและความห่วงใยผ่านการเยียวยาในรูปแบบของเงินช่วยเหลือ และความจริงใจไปยังทุกครอบครัวที่ได้รับผลกระทบ แม้เหตุการณ์ที่เกิดขึ้นจะหนักหนาและไม่มีใครคาดคิดมาก่อน แต่ขอให้ทุกคนมีกำลังใจก้าวเดินต่อไป โดยเชื่อมั่นเป็นอย่างยิ่งว่า ทุกคนจะสามารถกลับมายิ้มได้อย่างเข้มแข็ง นอกจากนั้น ต้องขอบคุณทีมงานกรุงเทพมหานคร กรมป้องกันและบรรเทาสาธารณภัย กระทรวงมหาดไทย มูลนิธิต่าง ๆ และทุกภาคส่วนที่ร่วมมือให้ความช่วยเหลือมาโดยตลอด โดยเฉพาะทีมงานของกรุงเทพมหานครที่ปฏิบัติงานค้นหาผู้สูญหายและเคลียร์พื้นที่อย่างรวดเร็ว” นายกรัฐมนตรี กล่าว
นายกรัฐมนตรี กล่าวต่อไปว่า รัฐบาลได้ดำเนินการจ่ายเงินเยียวยาให้กับครอบครัวผู้เสียชีวิต จำนวน 32 ราย เป็นเงินรวมทั้งสิ้น 9,600,000 บาท ซึ่งเป็นงวดแรกสำหรับผู้ที่มีเอกสารครบถ้วน สำหรับครอบครัวที่ดำเนินการจัดเตรียมเอกสารเพิ่มเติมครบถ้วนในลำดับถัดไป รัฐบาลพร้อมจะเร่งดำเนินการเยียวยาเพิ่มเติมโดยเร็วที่สุด ขอให้ทุกคนมีกำลังใจที่เข้มแข็ง และผ่านพ้นช่วงเวลาที่ยากลำบากนี้ พร้อมกับสามารถกลับมาทำงานและใช้ชีวิตได้อย่างมั่นคงอีกครั้ง
จากนั้น นายกรัฐมนตรีได้มอบเงินช่วยเหลือจากกองทุนเงินช่วยเหลือผู้ประสบสาธารณภัยสำนักนายกรัฐมนตรี กรณีแผ่นดินไหว จำนวน 29 ราย แก่ทายาทผู้ประสบภัย และมอบเงินช่วยเหลือจากกองทุนเงินช่วยเหลือผู้ประสบสาธารณภัยสำนักนายกรัฐมนตรี แก่ปลัดกรุงเทพมหานคร ผ่านสำนักป้องกันและบรรเทาสาธารณภัย กรุงเทพมหานคร ทั้งนี้ ตั้งแต่วันที่ 1 ตุลาคม 2567 ถึงวันที่ 7 พฤษภาคม 2568 รัฐบาลได้ให้ความช่วยเหลือผู้ประสบภัยในหลายกรณีแล้ว ผ่านกองทุนเงินช่วยเหลือผู้ประสบสาธารณภัย สำนักนายกรัฐมนตรี รวมเป็นวงเงินทั้งสิ้น 154,738,386 บาท

ที่มา : https://www.thaigov.go.th/news/contents/details/96380