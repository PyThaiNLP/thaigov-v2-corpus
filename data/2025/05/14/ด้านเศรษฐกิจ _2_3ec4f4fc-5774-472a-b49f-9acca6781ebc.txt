รัฐบาลไทย-ข่าวทำเนียบรัฐบาล-ก.เกษตรฯ ประชุมคณะอนุกรรมการส่งเสริมการแปรรูปสินค้าเกษตร


วันพุธที่ 14 พฤษภาคม 2568
ก.เกษตรฯ ประชุมคณะอนุกรรมการส่งเสริมการแปรรูปสินค้าเกษตร
ก.เกษตรฯ ประชุมคณะอนุกรรมการส่งเสริมการแปรรูปสินค้าเกษตร
นายรัตนะ สวามีชัย คณะที่ปรึกษารัฐมนตรีว่าการกระทรวงเกษตรและสหกรณ์ เป็นประธานการประชุมคณะอนุกรรมการส่งเสริมการแปรรูปสินค้าเกษตร ครั้งที่ 3/2568 โดยมี นายธนสาร ธรรมสอน ผู้ช่วยเลขานุการรัฐมนตรีว่าการกระทรวงเกษตรและสหกรณ์ ผู้แทนจากหน่วยงานในสังกัดกระทรวงเกษตรและสหกรณ์ เข้าร่วม ณ ห้องประชุม 134-135 กระทรวงเกษตรและสหกรณ์
สำหรับการประชุมในครั้งนี้ ที่ประชุมได้มีมติเห็นชอบโครงการส่งเสริมการแปรรูปสินค้าเกษตร (Flagship Projects) ของทั้ง 6 หน่วยงานในสังกัดกระทรวงเกษตรและสหกรณ์ เพื่อยกระดับมูลค่าผลิตภัณฑ์เกษตรแปรรูป ประกอบด้วย 1. กรมการข้าว เสนอโครงการพัฒนาต้นแบบการแปรรูปผลิตภัณฑ์จากข้าว เป็นเครื่องดื่มแอลกอฮอล์ (ผลิตภัณฑ์สาโท) 2. กรมประมง เสนอโครงการภูมิปัญญาปลาส้มไทยสู่อาหารพื้นถิ่นแปรรูปเพิ่มมูลค่า 3. กรมส่งเสริมการเกษตร เสนอโครงการส่งเสริมวิสาหกิจชุมชนสู่ผู้ประกอบการธุรกิจแปรรูปกาแฟคุณภาพต้นแบบ  4. กรมปศุสัตว์ เสนอโครงการพัฒนาผลิตภัณฑ์เนื้อโคไทย (Thai Beef Select) 5. กรมวิชาการเกษตร เสนอโครงการเส้นทางแป้งมันมะพร้าวแป้งไทยใส่ใจสุขภาพ และ 6. กรมหม่อนไหม เสนอโครงการส่งเสริมการแปรรูปสินค้าหม่อนไหม (คอมบูฉะ ใบหม่อน ผลหม่อน และน้ำหม่อนสกัด 100%)
ทั้งนี้ ที่ประชุมได้ร่วมกันให้ข้อคิดเห็นและข้อเสนอแนะต่อโครงการต่างๆ เพื่อนำไปปรับปรุงให้มีความครบถ้วน สมบูรณ์ และมอบหมายให้ สำนักงานเศรษฐกิจการเกษตร จัดทำโครงการในภาพรวมและดำเนินการขอรับจัดสรรงบประมาณรายจ่าย ประจำปีงบประมาณ พ.ศ. 2568 งบกลาง รายการเงินสำรองจ่ายเพื่อกรณีฉุกเฉินหรือจำเป็น เพื่อขับเคลื่อนโครงการดังกล่าวให้บรรลุเป้าหมายต่อไป

ที่มา : https://www.thaigov.go.th/news/contents/details/96364