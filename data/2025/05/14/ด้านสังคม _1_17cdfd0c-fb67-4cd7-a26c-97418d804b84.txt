รัฐบาลไทย-ข่าวทำเนียบรัฐบาล-สธ. มอบประกาศเกียรติคุณ ทีม Thailand EMT  “ยุทธการมัณฑะเลย์82” ดูแลด้านการแพทย์และสาธารณสุขสหภาพเมียนมา


วันพุธที่ 14 พฤษภาคม 2568
สธ. มอบประกาศเกียรติคุณ ทีม Thailand EMT  “ยุทธการมัณฑะเลย์82” ดูแลด้านการแพทย์และสาธารณสุขสหภาพเมียนมา
กระทรวงสาธารณสุข มอบประกาศเกียรติคุณ แก่ผู้แทนทีมปฏิบัติการฉุกเฉินทางการแพทย์และสาธารณสุขในภาวะภัยพิบัติ (Thailand EMT) ภายใต้ “ยุทธการมัณฑะเลย์ 82” หลังภารกิจลุล่วง
เผยภาพรวมส่งบุคลากร เจ้าหน้าที่ปฏิบัติภารกิจดูแลผู้ป่วย สุขาภิบาลน้ำ เฝ้าระวังโรคติดต่อ ให้ความรู้ประชาชน 4 ผลัด รวม 122 คน ดูแลผู้ประสบภัยถึง 3,905 คน
วันนี้ (14 พฤษภาคม 2568 ) ที่ กรมควบคุมโรค กระทรวงสาธารณสุข จังหวัดนนทบุรี นายเดชอิศม์ ขาวทอง รัฐมนตรีช่วยว่าการกระทรวงสาธารณสุข เป็นประธานการประชุมผู้บริหารระดับสูงกระทรวงสาธารณสุข ครั้งที่ 4/2568 โดยมี นายแพทย์โอภาส การย์กวินพงศ์ ปลัดกระทรวงสาธารณสุข และผู้บริหารระดับสูง ร่วมประชุม โดยก่อนการประชุมได้มีพิธีมอบประกาศเกียรติคุณทีมปฏิบัติการฉุกเฉินทางการแพทย์และสาธารณสุขในภาวะภัยพิบัติ Thailand Emergency Medical Team (Thailand EMT) ที่เดินทางไปช่วยเหลือผู้ประสบภัยแผ่นดินไหว ณ สาธารณรัฐแห่งสหภาพเมียนมา
นายเดชอิศม์กล่าวว่า จากเหตุแผ่นดินไหวที่สภาพเมียนมา เมื่อวันที่ 28 มีนาคม 2568 และเกิดแผ่นดินไหวซ้ำอย่างต่อเนื่อง ส่งผลให้โครงสร้างพื้นฐาน รวมทั้งระบบสาธารณสุขได้รับความเสียหายอย่างรุนแรง รัฐบาลไทยจึงมีมติเห็นชอบภารกิจด้านมนุษยธรรมและบรรเทาภัยพิบัติตามที่ได้รับการร้องขอความช่วยเหลือ ภายใต้ชื่อ “ยุทธการมัณฑะเลย์ 82”  โดยมีกองบัญชาการกองทัพไทยเป็นหน่วยงานรับผิดชอบหลักเพื่อดูแลสุขภาพของผู้ประสบภัย ซึ่งกระทรวงสาธารณสุขได้ส่งทีมThailand EMT จำนวน 4 ผลัด รวม 122 คน ประกอบด้วย บุคลากรในสังกัดกรมการแพทย์ สำนักงานปลัดกระทรวงสาธารณสุขทั้งส่วนกลางและส่วนภูมิภาค กรมควบคุมโรค กรมอนามัย กรมสนับสนุนบริการสุขภาพ และมูลนิธิร่วมกตัญญู ปฏิบัติงาน ระหว่างวันที่ 12 เมษายน - 8 พฤษภาคม 2568 รวม 4 สัปดาห์ดูแลผู้ประสบภัย 3,905 คน พร้อมส่งต่อผู้ป่วยอาการรุนแรง 34 ราย ไปยังโรงพยาบาลประจำท้องถิ่น รวมถึงได้ปรับปรุงระบบน้ำดื่มน้ำใช้ระบบสุขาภิบาล การเฝ้าระวังโรคติดต่อ ตลอดจนให้ความรู้การดูแลตนเองแก่ประชาชน ร่วมกับหน่วยงานสาธารณสุขของท้องถิ่น จนภารกิจสำเร็จลุล่วง และทีมงานทั้งหมดกลับสู่ประเทศไทยอย่างปลอดภัย
กระทรวงสาธารณสุข ขอขอบคุณในความกล้าหาญ เสียสละ และจิตอาสาให้ความช่วยเหลือพี่น้องชาวเมียนมาในยามวิกฤติ เป็นการช่วยสร้างความสัมพันธ์ที่ดีให้แก่ประชาชนทั้งสองประเทศ และได้จัดพิธีมอบประกาศเกียรติคุณเพื่อเป็นขวัญกำลังใจให้แก่ผู้แทนทีม Thailand EMT ทั้ง 4 ผลัด ได้แก่ ผลัดที่ 1 แพทย์หญิงนฤมล สวรรค์ปัญญาเลิศ นายแพทย์ทรงคุณวุฒิ หัวหน้ากลุ่มฉุกเฉินทางการแพทย์ กรมการแพทย์ ผลัดที่ 2 นายแพทย์พัฒธพงษ์ ประชาสันติกุล รองผู้อำนวยการด้านพัฒนายุทธศาสตร์บริการ โรงพยาบาลเจ้าพระยายมราช ผลัดที่ 3 นายแพทย์สิโรตม์ ศรีมหาดไทย นายแพทย์เชี่ยวชาญ (ด้านเวชศาสตร์ฉุกเฉิน) โรงพยาบาลราชบุรี และ ผลัดที่ 4 ผู้ช่วยศาตราจารย์ (พิเศษ) แพทย์หญิงศิวนาฏ พีระเชื้อ นายแพทย์ชำนาญการพิเศษ หัวหน้ากลุ่มงานเวชศาสตร์ฉุกเฉิน โรงพยาบาลสมเด็จพระเจ้าตากสินมหาราช จังหวัดตาก
********************************************** 14 พฤษภาคม 2568

ที่มา : https://www.thaigov.go.th/news/contents/details/96360