รัฐบาลไทย-ข่าวทำเนียบรัฐบาล-โรคจากหมูดิบ…รัฐบาลเตือน! หลีกเลี่ยงการบริโภคหมูดิบ ป้องกันโรคไข้หูดับ – ย้ำ “สุก ร้อน สะอาด” ปลอดภัยแน่นอน


วันพุธที่ 7 พฤษภาคม 2568
07/05/2568
พิมพ์
โรคจากหมูดิบ…รัฐบาลเตือน! หลีกเลี่ยงการบริโภคหมูดิบ ป้องกันโรคไข้หูดับ – ย้ำ “สุก ร้อน สะอาด” ปลอดภัยแน่นอน
โรคจากหมูดิบ…รัฐบาลเตือน! หลีกเลี่ยงการบริโภคหมูดิบ ป้องกันโรคไข้หูดับ – ย้ำ “สุก ร้อน สะอาด” ปลอดภัยแน่นอน
วันนี้ (7 พฤษภาคม 2568) นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี เปิดเผยว่า รัฐบาลมีความห่วงใยในสุขภาพของประชาชน หลังพบการระบาดของโรคไข้หูดับ โดยเฉพาะในพื้นที่จังหวัดแพร่ ซึ่งมีรายงานผู้ป่วยจำนวน 14 ราย และเสียชีวิตแล้ว 2 ราย โดยส่วนใหญ่มีพฤติกรรมบริโภคลาบหมูดิบหรืออาหารที่ปรุงไม่สุกเป็นปัจจัยเสี่ยงหลัก
รัฐบาล โดยกระทรวงสาธารณสุข ได้ประสานความร่วมมือกับหน่วยงานที่เกี่ยวข้องเพื่อดำเนินมาตรการเฝ้าระวัง ควบคุม และติดตามสถานการณ์ในพื้นที่เสี่ยงอย่างใกล้ชิด เพื่อสร้างความมั่นใจแก่ประชาชน พร้อมทั้งขอความร่วมมือให้ประชาชนปฏิบัติตามหลัก “สุก ร้อน สะอาด” โดยหลีกเลี่ยงการบริโภคเนื้อหมูดิบหรือสุกไม่ทั่วถึง และเลือกบริโภคเฉพาะเนื้อหมูที่ผ่านการปรุงสุกอย่างเหมาะสมเท่านั้น
ความเชื่อที่ว่าการบีบมะนาวหรือดื่มสุราร่วมกับการรับประทานหมูดิบสามารถฆ่าเชื้อได้นั้น เป็นความเข้าใจที่คลาดเคลื่อนและเสี่ยงอันตราย ควรเลือกซื้อเนื้อหมูจากแหล่งที่เชื่อถือได้ และสำหรับเมนูปิ้งย่าง ควรแยกอุปกรณ์ระหว่างหมูดิบและหมูสุกอย่างเคร่งครัด ไม่ควรใช้ตะเกียบคีบเนื้อหมูดิบแล้วนำมารับประทานต่อโดยไม่ได้เปลี่ยนใหม่ เพราะหากติดเชื้ออาจส่งผลให้สูญเสียการได้ยินหรือหูหนวกถาวร และในกรณีรุนแรงอาจถึงแก่ชีวิตได้”
สำหรับผู้ประกอบอาหารที่มีบาดแผล รวมถึงพ่อครัว แม่ครัว หรือผู้ปรุงอาหารที่ต้องสัมผัสกับเนื้อหมูหรือเลือดหมูดิบ ควรสวมอุปกรณ์ป้องกันทุกครั้ง เช่น ถุงมือ เสื้อคลุมป้องกัน และหลีกเลี่ยงการสัมผัสเนื้อหมูโดยตรง โดยเฉพาะในกรณีที่มีบาดแผล ควรปิดแผลให้มิดชิด เพื่อป้องกันการติดเชื้อ ทั้งนี้ กลุ่มเสี่ยงอื่นๆ เช่น ผู้เลี้ยงหมู ผู้ปฏิบัติงานในโรงฆ่าสัตว์ ชำแหละเนื้อหมู สัตวบาล และสัตวแพทย์ ควรสวมรองเท้าบูทยาง สวมถุงมือ และแต่งกายให้มิดชิดตลอดระยะเวลาปฏิบัติงาน รวมถึงล้างมือให้สะอาดทุกครั้งหลังสัมผัสหมู
หากมีอาการไข้สูง ปวดเมื่อยกล้ามเนื้อ และมีประวัติการบริโภคหมูดิบ หรือสัมผัสกับเนื้อหมูดิบ ควรรีบไปพบแพทย์ทันที และแจ้งข้อมูลประวัติเสี่ยงอย่างชัดเจน เพื่อให้แพทย์สามารถวินิจฉัยและให้การรักษาได้อย่างทันท่วงที เนื่องจากโรคไข้หูดับมีความเสี่ยงทำให้สูญเสียการได้ยินถาวร
“รัฐบาลขอยืนยันว่า ได้ดำเนินมาตรการเฝ้าระวังและควบคุมโรคอย่างเข้มงวด พร้อมปฏิบัติอย่างเต็มความสามารถเพื่อคุ้มครองสุขภาพและความปลอดภัยของประชาชนทุกคนอย่างสูงสุด
ทั้งนี้ รัฐบาลขอความร่วมมือจากทุกครัวเรือนในการปรุงอาหารอย่างถูกสุขลักษณะ และยึดถือหลัก “สุก ร้อน สะอาด” อย่างเคร่งครัด” นางสาวศศิกานต์ กล่าว

ที่มา : https://www.thaigov.go.th/news/contents/details/96135