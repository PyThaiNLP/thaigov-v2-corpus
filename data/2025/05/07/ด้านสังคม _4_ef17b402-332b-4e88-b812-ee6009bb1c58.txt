รัฐบาลไทย-ข่าวทำเนียบรัฐบาล-"วราวุธ" เผย พม. เตรียมพร้อมเข้าช่วยเหลือกลุ่มเปราะบาง ให้ปลอดภัยจากน้ำท่วมแม่สาย เชียงราย จับมือเครือข่ายช่วยฟื้นฟูหลังน้ำลด จ่อประชุมเวิร์คช็อป รับมือภัยพิบัติภาคกลาง


วันพุธที่ 7 พฤษภาคม 2568
"วราวุธ" เผย พม. เตรียมพร้อมเข้าช่วยเหลือกลุ่มเปราะบาง ให้ปลอดภัยจากน้ำท่วมแม่สาย เชียงราย จับมือเครือข่ายช่วยฟื้นฟูหลังน้ำลด จ่อประชุมเวิร์คช็อป รับมือภัยพิบัติภาคกลาง
"วราวุธ" เผย พม. เตรียมพร้อมเข้าช่วยเหลือกลุ่มเปราะบาง ให้ปลอดภัยจากน้ำท่วมแม่สาย เชียงราย จับมือเครือข่ายช่วยฟื้นฟูหลังน้ำลด จ่อประชุมเวิร์คช็อป รับมือภัยพิบัติภาคกลาง
วันที่ 7 พฤษภาคม 2568 นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยภายหลังการประชุมกระทรวงการพัฒนาสังคมและความมั่นคงของมนุษย์ (พม.) ประจำเดือนพฤษภาคม 2568 ว่า ศูนย์บริหารการดูแลกลุ่มเปราะบางจากภัยพิบัติ (ศบปภ.) กระทรวง พม. ได้รายงานสถานการณ์นํ้าท่วมพื้นที่ตลาดสายลมจอย และพื้นที่ใกล้เคียงในพื้นที่อําเภอแม่สาย จังหวัดเชียงรายล่าสุดเมื่อสิ้นเดือนเมษายนที่ผ่านมา ต่อมาระดับน้ำลดลงอย่างต่อเนื่องในระยะเวลาไม่นาน จนเข้าสู่สถานการณ์ปกติ ซึ่งมีสาเหตุเกิดจากฝนตกหนักในพื้นที่ต้นน้ำในประเทศเมียนมา ประกอบกับขณะเกิดเหตุไทยอยู่ระหว่างการสร้างผนังกั้นน้ำ จึงได้ยกกระสอบทรายยักษ์ (Big Bag) ออก ทำให้ไม่สามารถกั้นน้ำที่หลากจากแม่น้ำสายไว้ได้ อย่างไรก็ตามไม่มีรายงานผู้ได้รับบาดเจ็บและเสียชีวิต เนื่องจากน้ำท่วมในระยะเวลาสั้นๆ ซึ่งประชาชนได้รับการเตือนให้ยกของขึ้นที่สูง
ศูนย์บริหารการดูแลกลุ่มเปราะบางจากภัยพิบัติ (ศบปภ.) ยังได้รายงานข้อมูลกลุ่มเปราะบางในพื้นที่เทศบาลตำบลแม่สาย พบว่ามีกลุ่มเปราะบาง 1,160 คน แบ่งเป็น คนพิการ 405 คน ผู้สูงอายุ 111 คน เด็ก (0-7 ปี) 522 คน และผู้มีรายได้น้อย 122 คน ซึ่งกลุ่มเปราะบางทั้งหมดไม่ได้รับบาดเจ็บหรือเสียชีวิตจากเหตุการณ์ดังกล่าว ทั้งนี้ หน่วยงานภาครัฐ อําเภอ และทหาร ได้เข้ามาช่วยเหลือพี่น้องประชาชนในการทําความสะอาดบ้านเรือน และเสริมกระสอบทรายยักษ์ (Big Bag) บริเวณตลิ่งแม่น้ำสาย เพื่อป้องกันการเกิดสถานการณ์ซ้ำ ทั้งนี้ หน่วยงานทีม พม.หนึ่งเดียว ได้จัดเตรียมข้อมูลกลุ่มเปราะบาง และประสานอาสาสมัครพัฒนาสังคมและความมั่นคงของมนุษย์ (อพม.) ตําบลแม่สาย ในการเฝ้าระวังสถานการณ์และชี้เป้าให้ทีมอพยพ กรณีต้องเคลื่อนย้ายกลุ่มเปราะบางออกจากพื้นที่
ทีม พม.หนึ่งเดียวจังหวัดเชียงราย มีการเตรียมความพร้อม ด้วยการติดตามสถานการณ์ภัยพิบัติจากหน่วยงานที่เกี่ยวข้อง โดยเฉพาะศูนย์บัญชาการเหตุการณ์จังหวัดเชียงราย และแจ้งการเตือนภัยให้เครือข่าย พม. ในพื้นที่ เพื่อแจ้งเตือนพี่น้องประชาชนโดยเร็วที่สุด , การชี้เป้ากลุ่มเปราะบางที่ต้องได้รับความช่วยเหลือเป็นพิเศษอย่างรวดเร็วให้แก่ทีมอพยพ , การเตรียมความพร้อมในเรื่องข้อมูลกลุ่มเปราะบางในพื้นที่เสี่ยงที่เกิดภัยซ้ำ , การเตรียมความพร้อมด้านยานพาหนะ โดยเจ้าหน้าที่หน่วยงานทีม พม. หนึ่งเดียวจังหวัดเชียงราย จะให้ความช่วยเหลือผู้ประสบภัย ร่วมกับหน่วยงานที่เกี่ยวข้อง ทั้งระยะก่อนเกิดภัย ระหว่างเกิดภัย และหลังเกิดภัย , การระดมทรัพยากรในการให้ความช่วยเหลือผู้ประสบภัย จากหน่วยงานภาครัฐ องค์กรธุรกิจ CSR องค์กรสาธารณประโยชน์ ผู้บริหารท้องถิ่น ผู้นำชุมชน และประชาชนทั่วไป , การเตรียมจัดตั้งศูนย์พักพิงชั่วคราวระดับจังหวัด พร้อมการสนับสนุนศูนย์พักพิงชั่วคราวขององค์กรปกครองส่วนท้องถิ่นและอำเภอ และการประสานข้อมูลผู้ประสบภัยที่ประสบปัญหาความเดือดร้อนจากหน่วยงานท้องถิ่นที่เกี่ยวข้อง เพื่อฟื้นฟูและพัฒนาคุณภาพชีวิตหลังเกิดภัยทั้งในระยะสั้นและระยะยาวต่อไป
นอกจากนี้ เพื่อเป็นการเตรียมความพร้อมในการรับมือภัยพิบัติและการดูแลพี่น้องกลุ่มเปราะบางที่ได้รับผลกระทบจากภัยพิบัติในพื้นที่ภาคกลาง ซึ่งได้รับผลกระทบจากสถานการณ์อุทกภัยในพื้นที่ภาคเหนือ กระทรวง พม. ได้กำหนดจัดการประชุมเชิงปฏิบัติการเพื่อขับเคลื่อนศูนย์บริหารการดูแลกลุ่มเปราะบางจากภัยพิบัติ (ศบปภ.) หน่วยงาน ทีม พม.หนึ่งเดียวจังหวัดในพื้นที่ภาคกลาง ในวันที่ 18 กรกฎาคม 2568 ที่จังหวัดสุพรรณบุรี
#ข่าวพม #พม #ศรส #esshelpme #5x5ฝ่าวิกฤติประชากร #พมหนึ่งเดียว #วราวุธศิลปอาชา
#ศบปภ #พันธกิจสำคัญ9ด้าน #น้ำท่วม # เชียงราย #แม่สาย #ตลาดสายลมจอย

ที่มา : https://www.thaigov.go.th/news/contents/details/96157