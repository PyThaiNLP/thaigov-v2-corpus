รัฐบาลไทย-ข่าวทำเนียบรัฐบาล-กรมทางหลวงชนบท เตรียมความพร้อมอำนวยความสะดวกและความปลอดภัยรองรับการเดินทางในช่วงวันหยุดยาว ระหว่างวันที่ 9 - 12 และ 31 พฤษภาคม - 3 มิถุนายน 2568 เพื่ออำนวยความสะดวกปลอดภัยให้แก่ประ


วันพุธที่ 7 พฤษภาคม 2568
กรมทางหลวงชนบท เตรียมความพร้อมอำนวยความสะดวกและความปลอดภัยรองรับการเดินทางในช่วงวันหยุดยาว ระหว่างวันที่ 9 - 12 และ 31 พฤษภาคม - 3 มิถุนายน 2568 เพื่ออำนวยความสะดวกปลอดภัยให้แก่ประ
...
นายมนตรี เดชาสกุลสม อธิบดีกรมทางหลวงชนบท กระทรวงคมนาคม เปิดเผยว่า กรมทางหลวงชนบท (ทช.) ได้ดำเนินการเตรียมความพร้อมการดำเนินงานตามมาตรการอำนวยความสะดวกและความปลอดภัยรองรับการเดินทางของประชาชนในช่วงวันหยุดต่อเนื่องวันวิสาขบูชา วันที่ 9 - 12 พฤษภาคม 2568 และวันเฉลิมพระชนมพรรษาสมเด็จพระนางเจ้าสุทิดา พัชรสุธาพิมลลักษณ พระบรมราชินี วันที่ 31 พฤษภาคม - 3 มิถุนายน 2568 จึงได้สั่งการสำนักงานทางหลวงชนบทที่ 1 - 18 แขวงทางหลวงชนบท และหมวดบำรุงทางหลวงชนบททั่วประเทศ เตรียมความพร้อมตามมาตรการอำนวยความสะดวกและความปลอดภัยรองรับการเดินทางของประชาชนในช่วงวันหยุดยาวดังกล่าว เพื่อเป็นการอำนวยความสะดวกปลอดภัยให้แก่ประชาชนทั่วทุกภูมิภาค ลดการสูญเสียในชีวิตและทรัพย์สินของประชาชนผู้ใช้เส้นทาง ดังนี้
1. ปรับปรุง/ซ่อมแซม ถนน/สะพาน ในความรับผิดชอบให้มีความสะดวกและปลอดภัยไร้หลุมบ่อ
มีเครื่องหมายจราจร อุปกรณ์อำนวยความสะดวกปลอดภัย ไฟฟ้าแสงสว่าง และไฟสัญญาณครบถ้วน
2. นำเข้าข้อมูลสถิติอุบัติเหตุที่เกิดในช่วงวันเวลาดังกล่าว ผ่านระบบรายงานอุบัติเหตุบนทางหลวงชนบท (ARMS) ทุกวันก่อนเวลา 11.00 น. ของวันถัดไป
3. เฝ้าระวังอุบัติเหตุแก่ผู้ใช้เส้นทาง เข้าช่วยเหลือเมื่อพบรถเสียหรือเกิดอุบัติเหตุ โดยรูปแบบการดำเนินการให้พิจารณาตามความเหมาะสมของแต่ละพื้นที่
4. หน่วยงานที่มีโครงการอยู่ระหว่างดำเนินการก่อสร้าง และงานซ่อมบำรุงทางและสะพานให้ดำเนินการตรวจสอบพื้นที่โครงการในความรับผิดชอบ ประกอบด้วย การดำเนินการวางแผนคืนพื้นผิวจราจรให้มีช่องจราจรเท่าเดิม หรือให้ใกล้เคียงของเดิมมากที่สุด โดยหากพื้นที่ที่ดำเนินการสามารถปูผิวทางได้ให้ดำเนินการปูผิวทางให้แล้วเสร็จ ตีเส้นจราจรชั่วคราวให้ชัดเจน ไม่เปิดหน้างานไว้ การติดตั้งป้ายจราจร ป้ายเตือน ไฟสัญญาณจราจร อุปกรณ์อำนวยความปลอดภัยระหว่างการก่อสร้างต่าง ๆ ในพื้นที่บริเวณการก่อสร้าง โดยดูแลและตรวจสอบให้อยู่ในสภาพใช้งานได้ตลอดเวลา การตรวจสอบไฟฟ้าแสงสว่างในพื้นที่ก่อสร้างและพื้นที่ต่อเนื่องกับโครงการใกล้เคียงให้มีแสงสว่างเพียงพอ เพื่อให้เกิดความปลอดภัยในการเดินทางผ่านบริเวณพื้นที่ก่อสร้าง
ทั้งนี้ ขอให้ประชาชนวางแผนในการเดินทาง ขับขี่ยานพาหนะด้วยความระมัดระวัง ปฏิบัติตามกฎจราจรอย่างเคร่งครัด และหากต้องการความช่วยเหลือหรือสอบถามข้อมูลสามารถติดต่อได้ที่สำนักงานทางหลวงชนบท และแขวงทางหลวงชนบทในพื้นที่ทั่วประเทศ หรือสายด่วน ทช. โทร. 1146

ที่มา : https://www.thaigov.go.th/news/contents/details/96141