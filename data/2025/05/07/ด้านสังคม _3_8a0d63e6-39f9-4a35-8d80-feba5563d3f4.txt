รัฐบาลไทย-ข่าวทำเนียบรัฐบาล-"วราวุธ" เผยงบฯ ปี 69 ของกระทรวง พม. มุ่งแก้ปัญหาวิกฤตโครงสร้างประชากร สะท้อนเด็กเกิดน้อย-ไทยเป็นสังคมสูงวัยอย่างสมบูรณ์ เน้นพัฒนาคุณภาพชีวิตกลุ่มเปราะบางอย่างมีคุณภาพ


วันพุธที่ 7 พฤษภาคม 2568
"วราวุธ" เผยงบฯ ปี 69 ของกระทรวง พม. มุ่งแก้ปัญหาวิกฤตโครงสร้างประชากร สะท้อนเด็กเกิดน้อย-ไทยเป็นสังคมสูงวัยอย่างสมบูรณ์ เน้นพัฒนาคุณภาพชีวิตกลุ่มเปราะบางอย่างมีคุณภาพ
"วราวุธ" เผยงบฯ ปี 69 ของกระทรวง พม. มุ่งแก้ปัญหาวิกฤตโครงสร้างประชากร สะท้อนเด็กเกิดน้อย-ไทยเป็นสังคมสูงวัยอย่างสมบูรณ์ เน้นพัฒนาคุณภาพชีวิตกลุ่มเปราะบางอย่างมีคุณภาพ
วันที่ 7 พฤษภาคม 2568 ที่กระทรวงการพัฒนาสังคมและความมั่นคงของมนุษย์ นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยว่า กระทรวง พม. มีภารกิจสำคัญในการพัฒนาคุณภาพชีวิตประชาชนทุกกลุ่มเป้าหมายตั้งแต่เด็ก เยาวชน สตรี ครอบครัว ผู้สูงอายุ คนพิการและผู้ด้อยโอกาสในสังคม รวมถึงผู้มีรายได้น้อย โดยไม่ทิ้งใครไว้ข้างหลัง ตามนโยบายของรัฐบาล ซึ่งที่ผ่านมา กระทรวง พม. ได้ขับเคลื่อนนโยบายสำคัญอย่างต่อเนื่อง อาทิ นโยบาย 5x5 ฝ่าวิกฤตประชากร , พันธกิจสำคัญ (Flagship Projects) 9 ด้าน , ศูนย์เร่งรัดจัดการสวัสดิภาพประชาชน (ศรส.) , ศูนย์บริหารการดูแลกลุ่มเปราะบางจากภัยพิบัติ (ศบปภ.) และ ทีม พม. หนึ่งเดียว
สำหรับงบประมาณรายจ่ายประจำปีงบประมาณ พ.ศ. 2569 ของกระทรวง พม. ตามร่าง พ.ร.บ.งบประมาณรายจ่ายประจำปีงบประมาณ พ.ศ. 2569 นั้น เป็นจำนวนเงิน 28,150 ล้านบาท ซึ่งเมื่อเทียบกับ พ.ร.บ.งบประมาณรายจ่ายประจำปีงบประมาณ พ.ศ. 2568 พบว่า งบประมาณเพิ่มขึ้น 95 ล้านบาท โดยงบประมาณของหน่วยงานสังกัดกระทรวง พม. ที่เพิ่มขึ้นมากที่สุดคือกรมกิจการผู้สูงอายุ ที่เพิ่มขึ้นมาประมาณ 201 ล้านบาท ขณะที่งบประมาณของกรมกิจการเด็กและเยาวชนลดลงมากที่สุด คือลดลงไปประมาณ 421 ล้านบาท สะท้อนว่าปัจจุบันประเทศไทยเป็นสังคมสูงวัยอย่างสมบูรณ์ มีประชากรผู้สูงอายุประมาณ 13 ล้านคน และเพิ่มมากขึ้นอย่างต่อเนื่องทุกปี  ในขณะที่ ปัจจุบัน อัตราการเกิดน้อย อยู่ที่ประมาณ 4 แสนคนต่อปี  ซึ่งเป็นครั้งแรกในรอบ 70 ปี ที่ประเทศไทยมีจำนวนเด็กเกิดไม่ถึง 5 แสนคนต่อปี และมีแนวโน้มลดน้อยลงอย่างต่อเนื่องทุกปี เชื่อว่าสภาพปัญหาเศรษฐกิจและสังคมที่รุมเร้า รวมถึงปัญหาการเปลี่ยนแปลงสภาพภูมิอากาศที่รุนแรง เป็นสาเหตุสำคัญที่ทำให้เกิดปัญหาวิกฤตโครงสร้างประชากรของประเทศไทย
ในปีงบประมาณ 2569 กระทรวง พม. จึงให้ความสำคัญการขับเคลื่อนงานพัฒนาคุณภาพชีวิตผู้สูงอายุอย่างครอบคลุม 5 มิติ ทั้งมิติสังคม เศรษฐกิจ สุขภาพ สภาพแวดล้อม และเทคโนโลยี ด้วยการพัฒนาโครงสร้างพื้นฐานและระบบการดูแลผู้สูงอายุให้ครอบคลุมทั่วถึง เพื่อเป็นการสร้างหลักประกันความมั่นคงในชีวิตให้กับผู้สูงอายุอย่างมีคุณภาพ และกระทรวง พม. ยังคงขับเคลื่อนงานพัฒนาคุณภาพชีวิตเด็กอย่างมีคุณภาพ ซึ่งเป็นกำลังสำคัญในการพัฒนาประเทศอย่างเข้มแข็ง ด้วยการพัฒนาเด็กปฐมวัยให้ได้รับการพัฒนาอย่างรอบด้านทั้งการศึกษา สุขภาวะ และสวัสดิการทางสังคม มีพัฒนาการเหมาะสมตามช่วงวัย และสามารถเข้าถึงสวัสดิการทางสังคมได้อย่างเท่าเทียม
#ข่าวพม #พม #ศรส #esshelpme #5x5ฝ่าวิกฤติประชากร #พมหนึ่งเดียว
#วราวุธศิลปอาชา #ศบปภ #พันธกิจสำคัญ9ด้าน #งบประมาณ #2568 #2569

ที่มา : https://www.thaigov.go.th/news/contents/details/96156