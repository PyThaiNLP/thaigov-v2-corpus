รัฐบาลไทย-ข่าวทำเนียบรัฐบาล-นโยบาย ODOS Summer Camp สุดเวิร์คยอดสนใจทะลุแสน นายกฯ ขอบคุณพร้อมเปิดโอกาสให้เด็กและเยาวชนไทยมีโลกทัศน์ มั่นใจไม่ต้องเรียนเก่งเป็นที่ 1 ก็มีสิทธิไปต่างประเทศได้   


วันพุธที่ 7 พฤษภาคม 2568
07/05/2568
พิมพ์
นโยบาย ODOS Summer Camp สุดเวิร์คยอดสนใจทะลุแสน นายกฯ ขอบคุณพร้อมเปิดโอกาสให้เด็กและเยาวชนไทยมีโลกทัศน์ มั่นใจไม่ต้องเรียนเก่งเป็นที่ 1 ก็มีสิทธิไปต่างประเทศได้
นโยบาย ODOS Summer Camp สุดเวิร์คยอดสนใจทะลุแสน นายกฯ ขอบคุณพร้อมเปิดโอกาสให้เด็กและเยาวชนไทยมีโลกทัศน์ มั่นใจไม่ต้องเรียนเก่งเป็นที่ 1 ก็มีสิทธิไปต่างประเทศได้   ย้ำไม่มีค่าใช้จ่ายหรือค่าธรรมเนียมใด ๆ ใครบอกว่าต้องจ่ายถือว่าเป็นมิจฉาชีพ
วันนี้ (7 พ.ค. 68) เวลา 08.15 น. นายจิรายุ ห่วงทรัพย์ โฆษกประจำสำนักนายกรัฐมนตรี เปิดเผยว่า นายกรัฐมนตรีได้รับรายงานว่า สำนักงานส่งเสริมเศรษฐกิจดิจิทัล (ดีป้า) ซึ่งเป็นหน่วยงานที่ดำเนินการขับเคลื่อนโครงการ ODOS Summer Camp  รายงานว่า ปัจจุบัน  (ข้อมูล ณ วันที่ 6 พฤษภาคม 2568)   มีผู้สนใจเข้าสู่ระบบมากกว่า 100,000 ราย โดยนายกรัฐมนตรี  ได้ให้ความสำคัญกับโครงการ ODOS Summer Camp  โดยโครงการ ODOS (One Dicstrict One Scholarship) หรือ หนึ่งอำเภอ หนึ่งทุนการศึกษา เป็นการขยายโอกาสสู่ระดับการศึกษาที่หลากหลายมากขึ้น เพื่อให้เด็กไทยทุกคนเข้าถึงโอกาสอย่างเท่าเทียม เป็นทุนในการพัฒนาโอกาสการศึกษาของเยาวชนไทย ครอบคลุมทุนการศึกษาต่อระดับปริญญาตรี ทุนการศึกษาภาคฤดูร้อน และการพัฒนาโรงเรียนประจำอำเภอเป็นโรงเรียนต้นแบบ เพื่อให้ทุกอำเภอได้มีทรัพยากรมนุษย์ที่มีคุณภาพ เป็นกำลังสำคัญที่จะพัฒนาประเทศไทยในอนาคต เป็นการสร้างโอกาสทางการศึกษาอย่างเท่าเทียม  จึงอยากเชิญชวนให้น้องเยาวชนทั่วประเทศ รีบดำเนินการสมัครเข้าร่วมโครงการ เพราะใกล้ปิดรับสมัครแล้ว ทั้งนี้ ขอให้หน่วยงานที่เกี่ยวข้อง ดำเนินการประชาสัมพันธ์เรื่องดังกล่าวให้แพร่หลายมากขึ้น
ทั้งนี้ ขอยืนยันกับ น้อง ๆ เยาวชน ตลอดจนผู้ปกครองว่า โครงการดังกล่าว ไม่มีการเรียกรับค่าใช้จ่ายหรือค่าธรรมเนียมใด ๆ ในการสมัครและเข้าร่วมโครงการ รวมทั้งไม่มีนโยบายให้เจ้าหน้าที่ติดต่อ หรือโทรหาผู้สมัครหรือบุคคลในครอบครัวผู้สมัครทุกกรณี  โดยโครงการ ODOS Summer Camp จะมอบทุนการศึกษา “แบบให้เปล่า” แก่ผู้ที่ผ่านการคัดเลือกเข้าร่วมโครงการรวม 928 ทุน (878 อำเภอทั่วประเทศ และ 50 เขตในกรุงเทพมหานคร) โดยรัฐบาลจะเป็นผู้สนับสนุนค่าใช้จ่ายทั้งหมดในอัตราเดียวกันกับนักเรียนทุนรัฐบาล
“ช่วงโค้งสุดท้ายนี้ ขอให้น้อง ๆ เยาวชน เปิดใจ เพื่อรับโอกาสใหม่ เพียงแค่สมัครผ่าน แอปพลิเคชันทางรัฐ จากนั้นจะเข้าสู่กระบวนการคัดเลือก โดยจะมีการทดสอบทักษะภาษาอังกฤษ ทักษะดิจิทัล และการจับฉลากเลือกประเทศพร้อมสัมภาษณ์ ทั้งนี้ จะประกาศรายชื่อผู้ที่ผ่านการคัดเลือกเข้าร่วมโครงการในเดือนสิงหาคมนี้ สามารถศึกษารายละเอียดของโครงการเพิ่มเติมได้ที่ https://odos.thaigov.go.th/ หรือเพจ Facebook :  ODOS Summer Camp” นายจิรายุ ระบุ

ที่มา : https://www.thaigov.go.th/news/contents/details/96130