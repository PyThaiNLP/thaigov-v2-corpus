รัฐบาลไทย-ข่าวทำเนียบรัฐบาล-นักลงทุนระดับโลกชื่นชมไทย บิ๊ก CP ควงบอส GIP หารือนายกฯ ยกระดับโครงสร้างพื้นฐาน “ดาต้าเซ็นเตอร์” เชื่อมั่นไทย เบอร์ 1 ของภูมิภาคมีศักยภาพและความพร้อมสู่การเป็นศูนย์กลางด้านดิจิทัล


วันพุธที่ 7 พฤษภาคม 2568
07/05/2568
พิมพ์
นักลงทุนระดับโลกชื่นชมไทย บิ๊ก CP ควงบอส GIP หารือนายกฯ ยกระดับโครงสร้างพื้นฐาน “ดาต้าเซ็นเตอร์” เชื่อมั่นไทย เบอร์ 1 ของภูมิภาคมีศักยภาพและความพร้อมสู่การเป็นศูนย์กลางด้านดิจิทัล
นักลงทุนระดับโลกชื่นชมไทย บิ๊ก CP ควงบอส GIP หารือนายกฯ ยกระดับโครงสร้างพื้นฐานด้าน “ดาต้าเซ็นเตอร์” เชื่อมั่นไทย เบอร์ 1 ของภูมิภาคมีศักยภาพและความพร้อมสู่การเป็นศูนย์กลางด้านดิจิทัล
วันนี้ (วันพุธที่ 7 พฤษภาคม 2568) เวลา 10.00 น. ณ ห้องสีม่วง ตึกไทยคู่ฟ้า ทำเนียบรัฐบาล นายศุภชัย เจียรวนนท์ ประธานคณะผู้บริหารเครือเจริญโภคภัณฑ์ พร้อมด้วย นายอเดบาโย โอกุนเลซี (Mr. Adebayo Ogunlesi) ประธานกรรมการและประธานเจ้าหน้าที่บริหาร บริษัท โกลบอล อินฟราสตรัคเจอร์ พาร์ตเนอร์ส (Global Infrastructure Partners: GIP) และคณะ เข้าเยี่ยมคารวะนางสาวแพทองธาร ชินวัตร นายกรัฐมนตรี เพื่อหารือแนวทางยกระดับโครงสร้างพื้นฐานดาต้าเซ็นเตอร์ของประเทศไทย โดยมีนายประเสริฐ จันทรรวงทอง รองนายกรัฐมนตรีและรัฐมนตรีว่าการกระทรวงดิจิทัลเพื่อเศรษฐกิจและสังคม และนายวิศิษฏ์ วิศิษฏ์สรอรรถ ปลัดกระทรวงดิจิทัลเพื่อเศรษฐกิจและสังคม เข้าร่วมด้วย
ภายหลังเสร็จสิ้น นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี สรุปสาระสำคัญการหารือ ดังนี้ นายกรัฐมนตรีกล่าวยินดีต่อความร่วมมือระหว่างเครือเจริญโภคภัณฑ์และบริษัท GIP ในด้านโครงสร้างพื้นฐานดิจิทัลของไทย โดยเฉพาะด้านศูนย์ข้อมูล (Data Center) เชื่อมั่นว่าจะมีส่วนช่วยสนับสนุนการยกระดับโครงสร้างพื้นฐานดาต้าเซ็นเตอร์ของไทย โดยรัฐบาลให้ความสำคัญและพร้อมสนับสนุนการลงทุนในด้านนี้เพื่อการพัฒนาประเทศให้ทันกับยุคดิจิทัลในโลกสมัยใหม่
ประธานเครือเจริญโภคภัณฑ์ กล่าวขอบคุณนายกรัฐมนตรี และเชื่อมั่นว่าประเทศไทยมีศักยภาพสูงในการเป็นศูนย์กลางดิจิทัลและ AI ของภูมิภาคเอเชียตะวันออกเฉียงใต้ (อาเซียน) และบริษัทเทคโนโลยีระดับโลกต่างพากันเข้ามาลงทุนในไทย ทั้งนี้ เครือเจริญโภคภัณฑ์ยืนยันความมุ่งมั่นในการทำงานร่วมกับรัฐบาลไทย และพันธมิตรระดับนานาชาติอย่าง GIP เพื่อยกระดับโครงสร้างพื้นฐานดิจิทัลของไทยให้ตอบโจทย์การเป็นศูนย์กลางด้านดิจิทัลของภูมิภาค
ขณะที่ประธานบริษัท GIP ได้แนะนำภาพรวมของบริษัท GIP ซึ่งเป็นบริษัทที่ลงทุนในโครงสร้างพื้นฐานชั้นนำของเครือ BlackRock หนึ่งในผู้ให้บริการด้านการลงทุน ที่ปรึกษาทางการเงิน และโซลูชันการบริหารความเสี่ยงที่ใหญ่ที่สุดของโลก โดยทั้ง GIP และ BlackRock มีสำนักงานอยู่ในไทย และเป็นพันธมิตรกับบริษัทชั้นนำในตลาดหลักทรัพย์แห่งประเทศไทย โดยประธานบริษัท GIP เน้นย้ำความเชื่อมั่นในศักยภาพของไทย ซึ่งสามารถผลักดันเป็นศูนย์กลางด้านดิจิทัลที่สำคัญของภูมิภาคได้
โอกาสนี้ ทั้งสองฝ่ายได้หารือแนวทางยกระดับโครงสร้างพื้นฐานดาต้าเซ็นเตอร์ของประเทศไทย โดยนายกรัฐมนตรีย้ำว่า รัฐบาลให้ความสำคัญในการพัฒนาโครงสร้างพื้นฐานด้านเทคโนโลยีดิจิทัลเพื่อให้เกิดประโยชน์สูงสุดต่อการพัฒนาประเทศ รวมถึงการยกระดับโครงสร้างพื้นฐานดาต้าเซ็นเตอร์ของไทย ส่งเสริมการใช้พลังงานหมุนเวียน เพิ่มความสามารถทางการแข่งขันในระดับโลก ซึ่งรัฐบาลได้สร้างความร่วมมือกับทั้งภาครัฐและภาคเอกชนชั้นนำ อาทิ Microsoft, Google และ TikTok โดยนายกรัฐมนตรีต้องการเพิ่มพูนความร่วมมือกับบริษัท GIP ในการแลกเปลี่ยนองค์ความรู้ความเชี่ยวชาญและการฝึกอบรมคนไทย โดยอาจพิจารณาเพิ่มพูนความร่วมมือด้านการศึกษากับมหาวิทยาลัยของไทยเพิ่มเติม ซึ่งประธานบริษัท GIP ยินดีและพร้อมร่วมมือกับรัฐบาลอย่างเต็มที่
นางสาวศศิกานต์ กล่าวต่อไปว่า ประธานบริษัท GIP ชื่นชมวิสัยทัศน์และแนวนโยบายของรัฐบาล โดยเฉพาะการจัดตั้งคณะกรรมการขับเคลื่อนแผนปฏิบัติการด้านปัญญาประดิษฐ์แห่งชาติ เพื่อการพัฒนาประเทศไทย (National AI Committee) โดยเชื่อมั่นว่า ไทยมีศักยภาพที่จะเป็นศูนย์กลางด้านดิจิทัลที่สำคัญของภูมิภาคได้ เมื่อพิจารณาจากโครงสร้างพื้นฐานและองค์ประกอบที่จำเป็นสำหรับดาต้าเซ็นเตอร์ ไทยมีความได้เปรียบในทุกด้าน รวมถึงไทยมีสภาพแวดล้อมที่เอื้อต่อการดำเนินธุรกิจ และรัฐบาลมีมาตรการสนับสนุนอย่างต่อเนื่อง ซึ่งประธานบริษัท GIP มองว่าไทยเป็นอันดับ 1 ของภูมิภาค และพร้อมมีบทบาทและความร่วมมือกับไทยอย่างใกล้ชิด เพื่อส่งเสริมการพัฒนาเศรษฐกิจของประเทศไทยอย่างเต็มที่ รองโฆษกฯ กล่าว

ที่มา : https://www.thaigov.go.th/news/contents/details/96142