รัฐบาลไทย-ข่าวทำเนียบรัฐบาล-นายกฯโทรฯแสดงความยินดีกับนายลอเรนซ์ หว่อง นายกรัฐมนตรีสิงคโปร์ ในโอกาสชนะการเลือกตั้งพร้อมเตรียมผนึกกำลังอาเซียน รับมือกับความท้าทายเศรษฐกิจโลก


วันพุธที่ 7 พฤษภาคม 2568
07/05/2568
พิมพ์
นายกฯโทรฯแสดงความยินดีกับนายลอเรนซ์ หว่อง นายกรัฐมนตรีสิงคโปร์ ในโอกาสชนะการเลือกตั้งพร้อมเตรียมผนึกกำลังอาเซียน รับมือกับความท้าทายเศรษฐกิจโลก
นายกฯโทรฯแสดงความยินดีกับนายลอเรนซ์ หว่อง นายกรัฐมนตรีสิงคโปร์ ในโอกาสชนะการเลือกตั้งพร้อมเตรียมผนึกกำลังอาเซียน รับมือกับความท้าทายเศรษฐกิจโลก
นายจิรายุ ห่วงทรัพย์ โฆษกประจำสำนักนายกรัฐมนตรี เปิดเผยว่า วันนี้ (วันพุธที่ 7 พฤษภาคม 2568) เวลา 14.30 น. ที่ห้องทำงานนายกรัฐมนตรี ตึกไทยคู่ฟ้า ทำเนียบรัฐบาล นางสาวแพทองธาร ชินวัตร นายกรัฐมนตรี ได้หารือทางโทรศัพท์กับ นายลอเรนซ์ หว่อง (Lawrence Wong) นายกรัฐมนตรีสาธารณรัฐสิงคโปร์ เพื่อแสดงความยินดีในโอกาสการชนะการเลือกตั้งทั่วไปครั้งที่ 14 เมื่อวันที่ 3 พฤษภาคม 2568 ที่ผ่านมา
โดยนายกรัฐมนตรีได้กล่าวแสดงความยินดีในนามของรัฐบาลไทย ต่อ นายลอเรนซ์ หว่อง นายกรัฐมนตรีสิงคโปร์ ที่ได้รับการเลือกตั้งทั่วไปครั้งที่ 14 ด้วยคะแนนเสียงร้อยละ 65.57 เพิ่มขึ้นจากการเลือกตั้งครั้งที่แล้ว ทั้งยังได้รับที่นั่งในสภาทั้งหมด 87 ที่นั่งจาก 97 ที่นั่ง ซึ่งสะท้อนถึงความเชื่อมั่นของชาวสิงคโปร์ที่มีต่อภาวะผู้นำของนายกรัฐมนตรีสิงคโปร์
ทั้งนี้นายกรัฐมนตรียังได้ใช้โอกาสนี้ ยืนยันถึงความตั้งใจของรัฐบาลไทยที่จะทำงานร่วมกับรัฐบาลใหม่ของสิงคโปร์อย่างใกล้ชิด และทั้งสองฝ่ายต่างยินดีที่จะได้พบกันอีกครั้งในการประชุมสุดยอดอาเซียน ครั้งที่ 46 ในช่วงปลายเดือนพฤษภาคมที่จะถึงนี้
ทั้งนี้นายกรัฐมนตรีสิงคโปร์ ได้เชิญนายกรัฐมนตรี เยือนสิงคโปร์อย่างเป็นทางการอีกครั้ง ซึ่งนายกรัฐมนตรีตอบรับที่จะไปเยือนสิงคโปร์ในช่วงครึ่งปีหลัง เพื่อกระชับความสัมพันธ์ให้แน่นแฟ้นยิ่งขึ้น ในโอกาสการครบรอบ 60 ปี  ความสัมพันธ์ทางการทูตระหว่างไทย – สิงคโปร์
นอกจากนี้ ผู้นำทั้งสองได้มีการแลกเปลี่ยนความคิดเห็นเกี่ยวกับแนวทางรับมือกับมาตรการการขึ้นภาษีของสหรัฐฯ ที่ส่งผลกระทบเป็นวงกว้าง และกระทบต่อเศรษฐกิจของทุกประเทศ โดยนายกรัฐมนตรีเห็นว่าควรใช้โอกาสการประชุมสุดยอดอาเซียนครั้งนี้ หารือกับผู้นำอาเซียนทั้ง 10 ชาติ เพื่อผนึกกำลังร่วมกัน สร้างความแข็งแกร่งของภูมิภาคอาเซียน ควบคู่กับการส่งเสริมความร่วมมือภายในอาเซียนเพื่อรับมือเพื่อความท้าทายทางเศรษฐกิจโลก

ที่มา : https://www.thaigov.go.th/news/contents/details/96160