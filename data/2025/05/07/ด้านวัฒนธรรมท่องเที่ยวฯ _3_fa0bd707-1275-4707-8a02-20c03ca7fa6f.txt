รัฐบาลไทย-ข่าวทำเนียบรัฐบาล-“รมว.สุดาวรรณ” กล่าวสุนทรพจน์งานวันวิสาขบูชาโลก ครั้งที่ 20 ณ เวียดนาม มีผู้แทนกว่า 120 ประเทศ กว่า 2,500 รูป/คนเข้าร่วม เน้นย้ำหลักธรรมเพื่อสันติภาพและความสามัคคี


วันพุธที่ 7 พฤษภาคม 2568
“รมว.สุดาวรรณ” กล่าวสุนทรพจน์งานวันวิสาขบูชาโลก ครั้งที่ 20 ณ เวียดนาม มีผู้แทนกว่า 120 ประเทศ กว่า 2,500 รูป/คนเข้าร่วม เน้นย้ำหลักธรรมเพื่อสันติภาพและความสามัคคี
“รมว.สุดาวรรณ” กล่าวสุนทรพจน์งานวันวิสาขบูชาโลก ครั้งที่ 20 ณ เวียดนาม มีผู้แทนกว่า 120 ประเทศ กว่า 2,500 รูป/คนเข้าร่วม เน้นย้ำหลักธรรมเพื่อสันติภาพและความสามัคคี
“รมว.สุดาวรรณ” กล่าวสุนทรพจน์งานวันวิสาขบูชาโลก ครั้งที่ 20 ณ เวียดนาม มีผู้แทนกว่า 120 ประเทศ กว่า 2,500 รูป/คนเข้าร่วม เน้นย้ำหลักธรรมเพื่อสันติภาพและความสามัคคี
เมื่อวันที่ 6 พฤษภาคม 2568 นางสาวแพทองธาร ชินวัตร นายกรัฐมนตรี มอบหมายให้นางสาวสุดาวรรณ หวังศุภกิจโกศล รัฐมนตรีว่าการกระทรวงวัฒนธรรม พร้อมด้วยนางยุถิกา อิศรางกูร ณ อยุธยา รองปลัดกระทรวงวัฒนธรรม นายมานัส ทารัตน์ใจ ที่ปรึกษากรมการศาสนา และเจ้าหน้าที่กระทรวงวัฒนธรรม เข้าร่วมงานวันวิสาขบูชาโลก ครั้งที่ 20 ณ มหาวิทยาลัยพระพุทธศาสนาเวียดนาม นครโฮจิมินห์ สาธารณรัฐสังคมนิยมเวียดนาม
ทั้งนี้ การจัดงานวันวิสาขบูชาโลกจัดภายใต้ หัวข้อ “ความสามัคคีและการโอบรับความหลากหลายเพื่อศักดิ์ศรีความเป็นมนุษย์ : พุทธปัญญาเพื่อสันติภาพโลกและการพัฒนาที่ยั่งยืน” (Unity and Inclusivity for Human Dignity: Buddhist Insights for World Peace and Sustainable Development) โดยมุ่งเน้นความสำคัญของวันวิสาขบูชาในฐานะวันสำคัญทางพระพุทธศาสนาได้รับการยกย่องจากองค์การสหประชาชาติและบรรจุให้เป็นวันสำคัญของโลกตั้งแต่ปี 2542 ทั้งนี้ เวียดนามเป็นเจ้าภาพจัดงานวันวิสาขบูชาโลกมาแล้ว 3 ครั้ง ครั้งนี้เป็นครั้งที่ 4 และจัดขึ้นเป็นครั้งแรก ณ นครโฮจิมินห์ ซึ่งมีผู้แทนจากกว่า 120 ประเทศและมีผู้เข้าร่วมกว่า 2,500 รูป/คน
อย่างไรก็ตาม ในพิธีเปิดงานฯ รัฐมนตรีว่าการกระทรวงวัฒนธรรม ได้กล่าวสุนทรพจน์ในนามนายกรัฐมนตรี นางสาวแพทองธาร ชินวัตร รัฐบาลไทยและประชาชนไทย แสดงความชื่นชมอย่างยิ่งต่อรัฐบาลและคณะสงฆ์เวียดนามในการเป็นเจ้าภาพจัดงานวันวิสาขบูชาโลก ครั้งที่ 20 โดยเน้นย้ำว่าหัวข้อการจัดงานในปีนี้สะท้อนแก่นแท้ของคำสอนอันเป็นนิรันดร์ของพระสัมมาสัมพุทธเจ้าในสภาวะที่โลกกำลังเผชิญความแตกแยกและความไม่เท่าเทียม การเดินตามมรรควิถีอันประเสริฐที่พระพุทธองค์ทรงวางไว้ ย้ำเตือนให้เราก้าวเดินด้วยความถ่อมตน เมตตากรุณา ความเข้าใจและสันติภาพ ทั้งนี้ พระพุทธศาสนาสอนความจริงสากลในเรื่องของความเชื่อมโยงกัน โดยทุกคนเป็นส่วนหนึ่งของชุมชนที่ใหญ่ขึ้นและการกระทำของเราย่อมส่งผลกระทบถึงกัน การยอมรับความจริงนี้เป็นแรงบันดาลใจให้เราส่งเสริมความสามัคคีและการยอมรับในความหลากหลายโดยตระหนักถึงศักดิ์ศรีที่มีอยู่โดยกำเนิดในทุกบุคคล
ในโอกาสนี้ รัฐมนตรีว่าการกระทรวงวัฒนธรรม ได้แสดงความยินดีในนามรัฐบาลไทยและประชาชนไทยต่อรัฐบาลและประชาชนเวียดนามในโอกาสครบรอบ 50 ปี แห่งการรวมชาติเวียดนาม ซึ่งเหตุการณ์สำคัญนี้ สะท้อนถึงความเข้มแข็ง ความยืดหยุ่น และความเป็นเอกภาพของชาวเวียดนาม โดยคุณสมบัติอันยั่งยืนเหล่านี้ ชวนให้เราระลึกได้ว่าความเข้าใจอันดีระหว่างกัน การเคารพซึ่งกันและกัน และความผาสุกร่วมกัน คือสายใยสำคัญที่ถักทอมนุษย์ทั้งมวลให้เป็นหนึ่งเดียว การเข้าร่วมงานวันวิสาขบูชาโลกในครั้งนี้แสดงให้เห็นถึงความภาคภูมิใจของประเทศไทยในการส่งเสริมพระพุทธศาสนาและการให้ความสำคัญแก่พระพุทธศาสนาในระดับสากล ตลอดจนเป็นการสนับสนุนสาธารณรัฐสังคมนิยมเวียดนามในการเป็นเจ้าภาพจัดงานอันทรงเกียรติครั้งนี้ และเป็นโอกาสในการเสริมสร้างความสัมพันธ์อันดีระหว่างประเทศไทยและกลุ่มประเทศสมาชิกองค์การสหประชาชาติในมิติศาสนาและวัฒนธรรม รวมทั้งแสดงให้เห็นถึงความมุ่งมั่นของประเทศไทยในการสนับสนุนกิจกรรมทางพระพุทธศาสนาในเวทีโลก

ที่มา : https://www.thaigov.go.th/news/contents/details/96158