รัฐบาลไทย-ข่าวทำเนียบรัฐบาล-รมว.ยุติธรรม ร่วมแถลงข่าวการจับกุมผู้ต้องหาที่เกี่ยวข้องกับยาเสพติดรายสำคัญ ยึดยาบ้ากว่า 8 ล้านเม็ด-ยาไอซ์ 18 กระสอบ


วันพุธที่ 7 พฤษภาคม 2568
07/05/2568
พิมพ์
รมว.ยุติธรรม ร่วมแถลงข่าวการจับกุมผู้ต้องหาที่เกี่ยวข้องกับยาเสพติดรายสำคัญ ยึดยาบ้ากว่า 8 ล้านเม็ด-ยาไอซ์ 18 กระสอบ
รมว.ยุติธรรม ร่วมแถลงข่าวการจับกุมผู้ต้องหาที่เกี่ยวข้องกับยาเสพติดรายสำคัญ ยึดยาบ้ากว่า 8 ล้านเม็ด-ยาไอซ์ 18 กระสอบ
ในวันพุธที่ 7 พฤษภาคม 2568 นางสาวแพทองธาร ชินวัตร นายกรัฐมนตรี พร้อมด้วย พันตำรวจเอก ทวี สอดส่อง รัฐมนตรีว่าการกระทรวงยุติธรรม พลตำรวจเอก กิตติ์รัฐ พันธุ์เพ็ชร์ ผู้บัญชาการตำรวจแห่งชาติ พลตำรวจเอก ประจวบ วงศ์สุข รองผู้บัญชาการตำรวจแห่งชาติ พลตำรวจโท สุรพล เปรมบุตร ผู้บัญชาการตำรวจภูธรภาค 1 และพลตำรวจโท ภาณุรัตน์ หลักบุญ เลขาธิการ ป.ป.ส. ร่วมแถลงข่าวการจับกุมผู้ต้องหาที่เกี่ยวข้องกับยาเสพติดรายสำคัญ ณ บริเวณหน้าอาคารที่ทำการ ตำรวจภูธรภาค 1
โดยการแถลงข่าวดังกล่าวเป็นการแถลงผลการจับกุมยาเสพติดรายสำคัญ ซึ่งเป็นผู้ลำเลียงยาเสพติดนำมาพักคอยในพื้นที่จังหวัดพระนครศรีอยุธยา โดยสามารถทำการจับกุมได้ในวันที่ 7 พฤษภาคม 2568 ทั้งนี้ คดีดังกล่าวสืบเนื่องจาก เมื่อวันที่ 21 มีนาคม 2568 เจ้าหน้าที่ตำรวจได้ร่วมกันจับกุมรถบรรทุกเทรลเล่อร์ขนยาเสพติดในพื้นที่อำเภอพยุหคีรี จังหวัดนครสวรรค์ ต่อมาเจ้าหน้าที่ตำรวจ กก.ปพ.บก.สส.ภ.1 ชุดขยายผลฯ ศอ.ปส.ภ.จว.พระนครศรีอยุธยา และ กก.สส.ภ.จว.พระนครศรีอยุธยา จึงได้ทำการสืบสวนขยายผล จนกระทั่งทราบว่า กลุ่มลูกค้าที่เคยรับยาเสพติดจากรถบรรทุกเทรลเล่อร์คันดังกล่าวได้นำยาเสพติดมาเก็บซุกซ่อนไว้ภายในบ้านหลังหนึ่งในพื้นที่ตำบลราชคราม อำเภอบางไทร จังหวัดพระนครศรีอยุธยา จึงได้เฝ้าติดตามตรวจสอบพฤติกรรมเรื่อยมา จนกระทั่งในวันที่ 7 พฤษภาคม 2568 เจ้าหน้าที่ตำรวจชุดจับกุม ได้สนธิกำลังกันเข้าตรวจค้นบ้านหลังหนึ่งในพื้นที่หมู่ที่ 5 ตำบลราชคราม อำเภอบางไทร จังหวัดพระนครศรีอยุธยา ซึ่งผลการตรวจค้นพบยาบ้า 40 กระสอบ คิดเป็นจำนวนยาบ้าประมาณ 8,732,000 เม็ด และยาไอซ์ 18 กระสอบ น้ำหนักรวมประมาณ 720 กิโลกรัม จับกุมผู้ต้องหาได้ 1 ราย คือ นายแบ็ค (นามสมมติ) อายุ 32 ปี โดยกล่าวหาว่า จำหน่ายยาเสพติดให้โทษประเภท 1 (ยาบ้าและยาไอซ์) โดยการมีไว้เพื่อจำหน่ายอันเป็นการกระทำเพื่อการค้า เป็นการก่อให้เกิดการแพร่กระจายในกลุ่มประชาชน และทำให้เกิดผลกระทบต่อความมั่นคงของรัฐหรือความปลอดภัยของประชาชนทั่วไป โดยในชั้นจับกุม ผู้ต้องหาให้การรับสารภาพตลอดข้อกล่าวหา ซึ่งเจ้าหน้าที่ตำรวจจะได้ทำการสืบสวนขยายผลหาผู้ร่วมกระทำความผิดในคดีนี้อย่างเร่งด่วนต่อไป

ที่มา : https://www.thaigov.go.th/news/contents/details/96163