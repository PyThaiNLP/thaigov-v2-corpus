รัฐบาลไทย-ข่าวทำเนียบรัฐบาล-นายกฯ ชื่นชมเจ้าหน้าที่ตำรวจ ยึดยาบ้า 8.7 ล้านเม็ด พร้อมยาไอซ์กว่า 700 กก. ยืนยันรัฐบาลเดินหน้าแก้ไขปัญหายาเสพติดอย่างจริงจังต่อเนื่อง ภายใต้ปฏิบัติการ “Seal Stop Safe” 


วันพุธที่ 7 พฤษภาคม 2568
07/05/2568
พิมพ์
นายกฯ ชื่นชมเจ้าหน้าที่ตำรวจ ยึดยาบ้า 8.7 ล้านเม็ด พร้อมยาไอซ์กว่า 700 กก. ยืนยันรัฐบาลเดินหน้าแก้ไขปัญหายาเสพติดอย่างจริงจังต่อเนื่อง ภายใต้ปฏิบัติการ “Seal Stop Safe”
นายกฯ ชื่นชมเจ้าหน้าที่ตำรวจ ยึดยาบ้า 8.7 ล้านเม็ด พร้อมยาไอซ์กว่า 700 กก. ยืนยันรัฐบาลเดินหน้าแก้ไขปัญหายาเสพติดอย่างจริงจังต่อเนื่อง ภายใต้ปฏิบัติการ “Seal Stop Safe” ให้ยาเสพติดหมดไปจากสังคมไทย คืนความปลอดภัยให้ประชาชน
วันนี้ (7 พ.ค. 68) เวลา 13.20 น. ณ ตำรวจภูธรภาค 1 ถนนวิภาวดีรังสิต แขวงลาดยาว เขตจตุจักร กรุงเทพมหานคร นางสาวแพทองธาร ชินวัตร นายกรัฐมนตรี ร่วมแถลงข่าวการจับกุมโกดังพักยาเสพติดในพื้นที่ อำเภอบางไทร จังหวัดพระนครศรีอยุธยา โดยมีพันตำรวจเอก ทวี สอดส่อง รัฐมนตรีว่าการกระทรวงยุติธรรม พล.ต.อ. กิตติ์รัฐ พันธุ์เพ็ชร์ ผู้บัญชาการตำรวจแห่งชาติ พล.ต.อ. ประจวบ วงศ์สุข รองผู้บัญชาการตำรวจแห่งชาติ และพล.ต.ท. ภาณุรัตน์ หลักบุญ เลขาธิการ ป.ป.ส. ร่วมด้วย
นายจิรายุ ห่วงทรัพย์ โฆษกประจำสำนักนายกรัฐมนตรี เปิดเผยว่า นายกรัฐมนตรีกล่าวชื่นชมการทำงานของเจ้าหน้าที่ตำรวจและทุกภาคส่วนที่เกี่ยวข้องที่ได้ทุ่มเททำงานอย่างต่อเนื่อง จากการติดตามจับกุมยาเสพติดที่จังหวัดนครสวรรค์ นำไปสู่การขยายผลครั้งใหญ่ในวันนี้ จับกุมการขนยาเสพติดในจังหวัดพระนครศรีอยุธยา ได้ของกลางยาบ้า จำนวน 8,700,000 เม็ด ยาไอซ์ 722 กิโลกรัม และ เฮโรอีน 0.700 กรัม ซึ่งถือเป็นการปฏิบัติงานตามนโยบายของรัฐบาลในการปราบปรามยาเสพติดอย่างเข้มข้นและต่อเนื่อง
“รัฐบาลจะเดินหน้าแก้ไขปัญหายาเสพติดอย่างจริงจังต่อเนื่อง ทั้งด้านการสกัดกั้น ปราบปราม และตัดวงจรเครือข่าย ภายใต้ปฏิบัติการ “Seal Stop Safe” เพื่อให้ยาเสพติดหมดไปจากสังคมไทย คืนความปลอดภัยให้ประชาชน และสร้างอนาคตที่มั่นคงให้กับประชาชนต่อไป” นายกรัฐมนตรี ย้ำ
สำหรับการจับกุมครั้งนี้ เจ้าหน้าที่ตำรวจชุดจับกุม ได้สนธิกำลังเข้าตรวจค้นพื้นที่อำเภอบางไทร จังหวัดพระนครศรีอยุธยา ผลจากการตรวจค้น พบยาบ้า 40 กระสอบ คิดเป็นจำนวนยาบ้าประมาณ 8,732,000 เม็ด และ ยาไอซ์ 18 กระสอบ น้ำหนักรวมประมาณ 720 กิโลกรัม และสามารถจับกุมผู้ต้องหาได้ 1 ราย โดยเจ้าหน้าที่ตำรวจจะทำการสืบสวนขยายผลหาผู้ร่วมกระทำความผิดต่อไป

ที่มา : https://www.thaigov.go.th/news/contents/details/96177