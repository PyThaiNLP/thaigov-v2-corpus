รัฐบาลไทย-ข่าวทำเนียบรัฐบาล-รมว.ท่องเที่ยวและกีฬา เปิดงานแถลงข่าว “Bangkok Pride Festival 2025” และ “The Celebration: Right to Love 2025” ตอกย้ำไทยเป็นจุดหมายแห่งความเท่าเทียมระดับโลก


วันพุธที่ 7 พฤษภาคม 2568
รมว.ท่องเที่ยวและกีฬา เปิดงานแถลงข่าว “Bangkok Pride Festival 2025” และ “The Celebration: Right to Love 2025” ตอกย้ำไทยเป็นจุดหมายแห่งความเท่าเทียมระดับโลก
รมว.ท่องเที่ยวและกีฬา เปิดงานแถลงข่าว “Bangkok Pride Festival 2025” และ “The Celebration: Right to Love 2025” ตอกย้ำไทยเป็นจุดหมายแห่งความเท่าเทียมระดับโลก
วันที่ 6 พฤษภาคม 2568 เวลา 14.00 น. ณ พารากอน ฮอลล์ ชั้น 5 ศูนย์การค้าสยามพารากอน นายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา เป็นประธานเปิดงานแถลงข่าวการจัดกิจกรรม “Bangkok Pride Festival 2025” และ “The Celebration: Right to Love 2025” โดยความร่วมมือของกลุ่มบริษัทสยามพิวรรธน์ องค์กร Bangkok Pride และภาคีพันธมิตรจากทั้งภาครัฐและเอกชน เพื่อเฉลิมฉลองสิทธิเสรีภาพและความหลากหลายทางเพศ พร้อมส่งเสริมภาพลักษณ์ประเทศไทยในฐานะเมืองแห่งความเท่าเทียมและจุดหมายปลายทางของนักท่องเที่ยวจากทั่วโลก
ภายในงานมีบุคคลสำคัญเข้าร่วม อาทิ นายแพทย์สุรพงษ์ สืบวงศ์ลี รองประธานคณะที่ปรึกษาด้านนโยบายของนายกรัฐมนตรี และประธานคณะกรรมการพัฒนาซอฟต์พาวเวอร์แห่งชาติ, นายจักรพล ตั้งสุทธิธรรม ผู้ช่วยรัฐมนตรีประจำกระทรวงการท่องเที่ยวและกีฬา และโฆษกกระทรวงฯ, นายจักรพรรดิ์ คล่องพยาบาล ที่ปรึกษารัฐมนตรีฯ, นายกฤษฎา ตันเทอดทิตย์ เลขานุการรัฐมนตรีฯ, และนางสาวฐาปนีย์ เกียรติไพบูลย์ ผู้ว่าการการท่องเที่ยวแห่งประเทศไทย และแขกผู้มีเกียรติจากหน่วยงานภาครัฐและเอกชน
นายสรวงศ์กล่าวว่า “การจัดงานในครั้งนี้ ถือเป็นการเฉลิมฉลองความสำเร็จของประเทศไทย ในการผลักดันกฎหมายสมรสเท่าเทียม ซึ่งประกาศใช้เป็นประเทศแรกในภูมิภาคเอเชียตะวันออกเฉียงใต้ โดยรัฐบาล ภาคประชาสังคม และทุกภาคส่วน ได้ร่วมแรงร่วมใจกันมาอย่างต่อเนื่อง โดยเฉพาะการจัดงาน ‘Marriage Equality Day’ เมื่อวันที่ 23 มกราคม 2568 ที่ผ่านมา ณ พารากอน ฮอลล์ ก็ถือเป็นเหตุการณ์สำคัญที่ตอกย้ำก้าวย่างแห่งความเท่าเทียมในสังคมไทย”
รมว.ท่องเที่ยวและกีฬา ยังเน้นย้ำว่า เทศกาล Bangkok Pride Festival มีความสำคัญอย่างยิ่งต่อการท่องเที่ยวและเศรษฐกิจของประเทศ ไม่เพียงแต่เป็นเวทีแสดงพลังของชุมชน LGBTQIAN+ หากยังช่วยกระตุ้นเศรษฐกิจในหลายมิติ ตั้งแต่ธุรกิจโรงแรม ร้านอาหาร การเดินทาง แฟชั่น และบริการต่างๆ ทั้งยังส่งเสริมภาพลักษณ์ของประเทศไทยให้เป็นประเทศแห่งการยอมรับความหลากหลาย และสร้างสังคมที่เปิดกว้าง
สำหรับปีนี้ มีกิจกรรมสำคัญ ได้แก่ ขบวนพาเหรด “Bangkok Pride Parade” และงานฉลองเดือนแห่งไพรด์ ที่จะจัดขึ้นในวันที่ 1 มิถุนายน 2568 โดยมีสถานที่หลัก ได้แก่ สยามพารากอน สยามเซ็นเตอร์ และสยามดิสคัฟเวอรี่ ซึ่งพร้อมต้อนรับผู้ร่วมขบวนพาเหรดจากทั่วโลกตลอดทั้งเดือน ด้วยกิจกรรมที่เต็มไปด้วยสีสันและความหมาย
“Bangkok Pride Festival ไม่ใช่แค่งานเฉลิมฉลอง แต่คือพลังแห่งความรัก เสรีภาพ ความเท่าเทียม และการอยู่ร่วมกันอย่างเคารพซึ่งกันและกัน ที่พร้อมผลักดันประเทศไทยให้เป็น Global Destination แห่งความหลากหลายและความเข้าใจ” รัฐมนตรีฯ กล่าวทิ้งท้าย

ที่มา : https://www.thaigov.go.th/news/contents/details/96133