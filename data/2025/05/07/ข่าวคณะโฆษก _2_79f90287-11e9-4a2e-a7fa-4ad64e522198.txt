รัฐบาลไทย-ข่าวทำเนียบรัฐบาล-“รัฐบาล” เดินหน้ามาตรการคุมเข้ม เปิดเทอมทุกพื้นที่ในโรงเรียนต้องปลอดบุหรี่ไฟฟ้า ย้ำข้าราชการ เจ้าหน้าที่ พบเห็นมีส่วนเกี่ยวข้อง ต้องถูกโทษทางวินัยขั้นเด็ดขาด  


วันพุธที่ 7 พฤษภาคม 2568
07/05/2568
พิมพ์
“รัฐบาล” เดินหน้ามาตรการคุมเข้ม เปิดเทอมทุกพื้นที่ในโรงเรียนต้องปลอดบุหรี่ไฟฟ้า ย้ำข้าราชการ เจ้าหน้าที่ พบเห็นมีส่วนเกี่ยวข้อง ต้องถูกโทษทางวินัยขั้นเด็ดขาด
“รัฐบาล” เดินหน้ามาตรการคุมเข้ม เปิดเทอมทุกพื้นที่ในโรงเรียนต้องปลอดบุหรี่ไฟฟ้า ย้ำข้าราชการ เจ้าหน้าที่ พบเห็นมีส่วนเกี่ยวข้อง ต้องถูกโทษทางวินัยขั้นเด็ดขาด
วันนี้ (7 พ.ค. 68) เวลา 08.30 น. นายคารม พลพรกลาง รองโฆษกประจำสำนักนายกรัฐมนตรี เปิดเผยว่า ปัจจุบันสถานการณ์บุหรี่ไฟฟ้าในกลุ่มเด็กและเยาวชนยังคงมีแนวโน้มพบการขยายตัวเพิ่มขึ้นในหลายพื้นที่ทั่วประเทศอย่างน่าเป็นกังวล ด้วยรูปทรงที่มีลักษณะเอกลักษณ์เป็นตัวการ์ตูนหรืออาร์ตทอยมาพร้อมกับการแต่งกลิ่นให้มีลักษณะที่น่าดึงดูด ราคาไม่แพง และมาพร้อมกับการโฆษณาบนโลกออนไลน์   ที่มุ่งเจาะกลุ่มตลาดลูกค้ากลุ่มเด็กและเยาวชน  ทำให้บุหรี่ไฟฟ้าสามารถเข้าถึงเด็กและเยาวชนได้โดยง่าย
นายคารม  กล่าวว่า เพื่อสร้างสภาพแวดล้อมสังคมที่ปลอดบุหรี่ไฟฟ้าและแนวร่วมที่เข้มแข็งในการควบคุมบุหรี่ไฟฟ้าอย่างทั่วถึง ทุกพื้นที่โดยเฉพาะอย่างยิ่ง สถานศึกษาและสถานที่ทำงานในพื้นที่บริเวณส่วนราชการในสังกัดและองค์กรในกำกับกระทรวงศึกษาธิการ โดยกระทรวงศึกษาธิการ เดินหน้าผลักดันมาตรการให้สังคมปลอดภัยจากบุหรี่ไฟฟ้า โดยเฉพาะในกลุ่มเด็กเยาวชน และบุคลากรทางการศึกษา กำหนดให้มีมาตรการควบคุมการแพร่ระบาดของบุหรี่ไฟฟ้า ดังนี้
1.สร้างความตระหนักรู้เท่าทันพิษภัยและโทษของบุหรี่ไฟฟ้าทั้งต่อสุขภาพร่างกายและโทษทางอาญาให้แก่นักเรียน นักศึกษา ข้าราชการ ครู บุคลากรทางการศึกษา ผู้บริหารทุกระดับ และเจ้าหน้าที่ อาทิ สอดแทรกเนื้อหาหรือหลักสูตรการเรียนการสอน กิจกรรม สื่อประชาสัมพันธ์ในรูปแบบต่าง ๆ
2.ให้ผู้รับผิดชอบสถานศึกษาหรือสถานที่ทำงาน จัดให้มีเครื่องหมายแสดงไว้ให้เห็นได้โดยชัดเจนว่าเป็นเขตปลอดบุหรี่และบุหรี่ไฟฟ้า
3.ให้ผู้บังคับบัญชาทุกระดับชั้นสอดส่อง ดูแลหรือป้องกันมิให้นักเรียน นักศึกษา ข้าราชการครู บุคลากรทางการศึกษา และเจ้าหน้าที่ เข้าไปเกี่ยวข้องกับบุหรี่ไฟฟ้าทั้งการสูบ จำหน่าย มีไว้ในครอบครอง หรือสนับสนุนอย่างหนึ่งอย่างใด
4.หากมีกรณีตรวจพบ หรือมีการร้องเรียนกล่าวหา หรือกรณีเป็นที่สงสัยว่าข้าราชการ ครู บุคลากรทางการศึกษา ผู้บริหาร รวมทั้งเจ้าหน้าที่ผู้ใดเข้าไปเกี่ยวข้องกับบุหรี่ไฟฟ้า ให้ผู้บังคับบัญชาดำเนินการทางวินัยตามอำนาจหน้าที่ทันที
“รัฐบาลขอย้ำว่าผลิตภัณฑ์บุหรี่ไฟฟ้าเป็นสิ่งผิดกฎหมาย เป็นอันตรายต่อสุขภาพ และเพื่อยับยั้งการแพร่ระบาดของบุหรี่ไฟฟ้าทุกชนิด กระทรวงศึกษาธิการสั่งการให้หัวหน้าหน่วยงานส่วนราชการในสังกัด องค์กรในกำกับ ผู้บังคับบัญชาทุกระดับชั้นถือปฏิบัติตามมาตรการอย่างเคร่งครัด หากพบว่าพื้นที่ใดมีเจ้าหน้าที่มีละเว้นการปฏิบัติหน้าที่ ปล่อยให้มีการขายหรือมีส่วนเกี่ยวข้องเกี่ยวกับบุหรี่ไฟฟ้าจะต้องถูกดำเนินการทางวินัยตามอำนาจหน้าที่และกฎหมายอย่างถึงที่สุด” นายคารม  กล่าว

ที่มา : https://www.thaigov.go.th/news/contents/details/96131