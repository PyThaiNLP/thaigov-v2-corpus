รัฐบาลไทย-ข่าวทำเนียบรัฐบาล-ก.เกษตรฯ โดย กรมส่งเสริมสหกรณ์ ร่วมกับ บริษัทข้อมูลเครดิตแห่งชาติ จำกัด (NCB) ลงนาม MOU เพื่อการบริหารจัดการข้อมูลให้มีประสิทธิภาพมากยิ่งขึ้น พร้อมแนวทางการแก้ไขปัญหาหนี้นอกระบบแก่


วันพุธที่ 7 พฤษภาคม 2568
ก.เกษตรฯ โดย กรมส่งเสริมสหกรณ์ ร่วมกับ บริษัทข้อมูลเครดิตแห่งชาติ จำกัด (NCB) ลงนาม MOU เพื่อการบริหารจัดการข้อมูลให้มีประสิทธิภาพมากยิ่งขึ้น พร้อมแนวทางการแก้ไขปัญหาหนี้นอกระบบแก่
ก.เกษตรฯ โดย กรมส่งเสริมสหกรณ์ ร่วมกับ บริษัทข้อมูลเครดิตแห่งชาติ จำกัด (NCB) ลงนาม MOU เพื่อการบริหารจัดการข้อมูลให้มีประสิทธิภาพมากยิ่งขึ้น พร้อมแนวทางการแก้ไขปัญหาหนี้นอกระบบแก่สมาชิกสหกรณ์
นางสาวอนงค์นาถ จ่าแก้ว เลขานุการรัฐมนตรีว่าการกระทรวงเกษตรและสหกรณ์ เปิดเผยภายหลังได้รับมอบหมายจากรัฐมนตรีว่าการกระทรวงเกษตรและสหกรณ์ (ศ.ดร.นฤมล ภิญโญสินวัฒน์) ให้เป็นประธานการลงนาม MOU ร่วมกับบริษัทข้อมูลเครดิตแห่งชาติ จำกัด (NCB) โดยมี นางสาวภัทราภรณ์ โสเจยยะ รองปลัดกระทรวงเกษตรและสหกรณ์ นายวิศิษฐ์ ศรีสุวรรณ์ อธิบดีกรมส่งเสริมสหกรณ์ นายสุรพล โอภาสเสถียร ผู้จัดการใหญ่ บริษัทข้อมูลเครดิตแห่งชาติ จำกัด (NCB) และผู้บริหารในสังกัดกระทรวงเกษตรและสหกรณ์ เข้าร่วม ณ ห้องประชุม 115 กระทรวงเกษตรและสหกรณ์
“กระทรวงเกษตรและสหกรณ์ให้ความสำคัญอย่างยิ่งกับการผลักดันให้เกิดการบริหารจัดการภาคสหกรณ์บนฐานข้อมูล โดยมุ่งหวังให้เกิดการวางแผนเชิงกลยุทธ์ที่มีประสิทธิภาพ ตอบสนองต่อความต้องการของสมาชิก และสนับสนุนการพัฒนารากฐานเศรษฐกิจให้เติบโตอย่างยั่งยืน โดยความร่วมมือระหว่างกรมส่งเสริมสหกรณ์ และบริษัท ข้อมูลเครดิตแห่งชาติ จำกัด (NCB) จะช่วยให้หน่วยงานของรัฐสามารถเข้าถึงข้อมูลที่จำเป็นต่อการกำกับดูแล นอกจากนี้สมาชิกสหกรณ์จะได้รับบริการทางการเงิน และสอดคล้องกับศักยภาพของตนเองได้อย่างเหมาะสม” เลขานุการรัฐมนตรีว่าการกระทรวงเกษตรและสหกรณ์ กล่าว
สำหรับการลงนาม MOU ครั้งนี้ มีวัตถุประสงค์เพื่อเพิ่มประสิทธิภาพการบริหารจัดการข้อมูล รวมถึงส่งเสริมสนับสนุนการนำข้อมูลไปใช้ประโยชน์ในการบริหารจัดการและตัดสินใจ โดยข้อมูลของสมาชิกสหกรณ์ที่นำมาใช้ประโยชน์จะเป็นไปตามประกาศ คณะกรรมการคุ้มครองข้อมูลเครดิต เรื่อง หลักเกณฑ์ วิธีการ และเงื่อนไขสำหรับบริษัทข้อมูลเครดิตในการประมวลผลข้อมูลจากแหล่งข้อมูลที่เชื่อถือได้ ประกอบด้วย ชื่อ นามสกุล เลขประจำตัวประชาชน และวันที่เข้าร่วมโครงการฯ ภายใต้เงื่อนไขไม่ก่อหนี้เพิ่ม เพื่อให้สถาบันการเงินอื่นตระหนักในการพิจารณาให้สินเชื่อเพิ่มเติมแก่สมาชิกรายดังกล่าว ซึ่งจะเป็นการช่วยให้สมาชิกมีวินัยทางการเงินและส่งผลให้การบริหารสินเชื่อของสหกรณ์มีความเหมาะสมและยั่งยืนในอนาคต
ด้านนายวิศิษฐ์ ศรีสุวรรณ์ อธิบดีกรมส่งเสริมสหกรณ์ กล่าวว่า กรมส่งเสริมสหกรณ์ร่วมกับบริษัทข้อมูลเครดิตแห่งชาติ จำกัด (NCB) จะใช้เครื่องมือที่เรียกว่า “Credit Lock” นำส่งข้อมูลสมาชิกที่เข้าร่วมโครงการ เพื่อให้การบริหารสินเชื่อของสหกรณ์ให้มีความเหมาะสม ตลอดทั้งเป็นการเสริมสร้างวินัยทางการเงินแก่สมาชิก อันจะนำไปสู่การเสริมสร้างคุณภาพชีวิตที่ดีอย่างมั่นคงและยั่งยืนแก่สมาชิกสหกรณ์ต่อไป
ด้านนายสุรพล โอภาสเสถียร ผู้จัดการใหญ่ บริษัทข้อมูลเครดิตแห่งชาติ จำกัด กล่าวเพิ่มเติมว่า บริษัท ข้อมูลเครดิตแห่งชาติ จำกัด (NCB) มีความเชื่อมั่นว่าข้อมูลเหล่านี้จะเป็นประโยชน์อย่างยิ่งในการช่วยแก้ไขปัญหาหนี้สินให้กับสมาชิกสหกรณ์ได้อย่างเป็นรูปธรรม โดยจะช่วยให้สมาชิกเห็นภาพรวมภาระหนี้ของตนเอง ให้สามารถบริหารจัดการภาระหนี้สินได้อย่างเหมาะสม เป็นไปตามศักยภาพที่สามารถชำระหนี้ได้ และไม่ก่อหนี้เกินตัว ทั้งนี้ บริษัท ข้อมูลเครดิตแห่งชาติ จำกัด (NCB) เป็นส่วนหนึ่งของโครงสร้างพื้นฐานทางการเงิน เป็นองค์กรหลักในการให้บริการข้อมูลเครดิตที่มีคุณภาพสำหรับสถาบันการเงิน รวมถึงส่งเสริมให้ประชาชนมีวินัยทางการเงิน เพื่อสร้างเสริมเสถียรภาพให้กับระบบเศรษฐกิจของประเทศ

ที่มา : https://www.thaigov.go.th/news/contents/details/96154