รัฐบาลไทย-ข่าวทำเนียบรัฐบาล-‘รมช.อิทธิ’ หารือแนวทางการจัดทำฉลากสินค้าเกษตร มุ่งตรวจสอบแหล่งที่มา เพื่อประโยชน์ผู้บริโภค


วันพุธที่ 7 พฤษภาคม 2568
‘รมช.อิทธิ’ หารือแนวทางการจัดทำฉลากสินค้าเกษตร มุ่งตรวจสอบแหล่งที่มา เพื่อประโยชน์ผู้บริโภค
‘รมช.อิทธิ’ หารือแนวทางการจัดทำฉลากสินค้าเกษตร มุ่งตรวจสอบแหล่งที่มา เพื่อประโยชน์ผู้บริโภค
นายอิทธิ ศิริลัทธยากร รัฐมนตรีช่วยว่าการกระทรวงเกษตรและสหกรณ์ เป็นประธานการประชุมแนวทางการจัดทำฉลากสินค้าเกษตร ร่วมกับผู้แทนจากหน่วยงานที่เกี่ยวข้อง ได้แก่ สำนักงานมาตรฐานสินค้าเกษตรและอาหารแห่งชาติ (มกอช.) กรมประมง กรมปศุสัตว์ กรมการข้าว และกรมวิชาการเกษตร เข้าร่วม ณ ห้องประชุม 134 กระทรวงเกษตรและสหกรณ์ โดยที่ประชุมได้ร่วมกันพิจารณาแนวทางการจัดทำฉลากสินค้าเกษตรของกระทรวงเกษตรและสหกรณ์ เพื่อแสดงบนผลิตภัณฑ์/บรรจุภัณฑ์สินค้าเกษตรที่นำเข้า เพื่อให้ผู้บริโภคทราบข้อมูลสำคัญ เช่น แหล่งที่มาของสินค้า ประกอบการตัดสินใจเลือกซื้อ เพื่อความปลอดภัยของผู้บริโภคในประเทศ พร้อมกันนี้ มอบหมายให้ มกอช. ประสานกับสำนักงานคณะกรรมการอาหารและยา (อย.) หารือถึงความเป็นไปได้ในการติดฉลากแสดงบนสินค้าเกษตรที่นำเข้า เพื่อไม่ให้เกิดความซ้ำซ้อนและให้มีกรอบการทำงานภายใต้กฎหมายที่เป็นไปในทิศทางเดียวกัน เพื่อเพิ่มประสิทธิภาพในการตรวจสอบย้อนกลับแหล่งที่มาของสินค้าเกษตรสินค้าที่นำเข้าจากต่างประเทศได้
ปัจจุบัน หน่วยงานภายใต้กระทรวงเกษตรและสหกรณ์ มีสัญลักษณ์ ฉลากสินค้าเกษตร หรือเครื่องหมายรับรองคุณภาพสินค้าเกษตรเพื่อให้ผู้บริโภคมั่นใจในมาตรฐาน คุณภาพ และความปลอดภัย อาทิ มกอช. เครื่องหมายรับรองมาตรฐานสินค้าเกษตร (Q-Mark) ซึ่งเป็นเครื่องหมายรับรองคุณภาพมาตรฐานสินค้าเกษตรของกระทรวงเกษตรฯ มี 2 ลักษณะ ได้แก่ เครื่องหมายรับรองมาตรฐานทั่วไป (เครื่องหมาย Q ทั่วไป และเครื่องหมาย Organic Thailand) และเครื่องหมายรับรองมาตรฐานบังคับ (เครื่องหมาย Q บังคับ) ซึ่งสามารถตรวจสอบย้อนกลับแหล่งที่มาได้ ขณะเดียวกัน มกอช. ยังได้พัฒนาระบบ QR-Trace on Cloud เพื่อใช้ตรวจสอบแหล่งที่มาสินค้าเกษตรแบบล็อตการผลิต โดยมีข้อมูลวันที่ผลิต ปริมาณการผลิต มาตรฐานที่ได้รับการรับรองและผู้รับซื้อในรูปแบบ QR-Code นอกจากนี้ ยังมีตราสัญลักษณ์ประมงธงเขียว (กรมประมง) / ปศุสัตว์ OK, Cage-free DLD (กรมปศุสัตว์) / Q ทั่วไป และ Q – organic Thailand (กรมวิชาการเกษตร) / เครื่องหมายการขึ้นทะเบียนสิ่งบ่งชี้ทางภูมิศาสตร์ (Geographical Indication ; GI) ในสินค้าข้าวของกระทรวงพาณิชย์ (กรมการข้าว) เป็นต้น

ที่มา : https://www.thaigov.go.th/news/contents/details/96153