รัฐบาลไทย-ข่าวทำเนียบรัฐบาล-“รมว.นฤมล” ดันราคา “ยางแผ่นดิบ-ยางแผ่นรมควันไทย” 


วันพุธที่ 7 พฤษภาคม 2568
“รมว.นฤมล” ดันราคา “ยางแผ่นดิบ-ยางแผ่นรมควันไทย”
“รมว.นฤมล” ดันราคา “ยางแผ่นดิบ-ยางแผ่นรมควันไทย” สำเร็จ ทุบนิวไฮในรอบ 1 เดือน พร้อมหนุนสินเชื่อปลอดดอกเบี้ย 4 เดือน เป็นทุนบริหารจัดการสวนยาง ช่วงเลื่อนเปิดกรีดยาง
ศ.ดร.นฤมล ภิญโญสินวัฒน์ รัฐมนตรีว่าการกระทรวงเกษตรและสหกรณ์ กล่าวถึงสถานการณ์ราคายางพาราปัจจุบันว่า ยางทุกชนิดยังคงปรับตัวขึ้นต่อเนื่อง โดยราคายางแผ่นรมควันชั้น 3 (ไม่อัดก้อน) ราคาปรับขึ้นมา 72 บาทต่อกิโลกรัม (กก.) ยางแผ่นดิบคุณภาพดี (ความชื้นไม่เกิน 3%) ราคาปรับขึ้นมา 70 บาทต่อกิโลกรัม โดยราคายางทั้ง 2 ชนิด มีความต้องการสูงทำนิวไฮ รอบ 1 เดือน ส่วนน้ำยางสด ราคาปรับขึ้นมา 59.50 บาทต่อกิโลกรัม ยางก้อนถ้วย (DRC 100%) ราคาปรับขึ้นมา 59.25 บาทต่อกิโลกรัม และยางก้อนถ้วย (DRC 70%) ราคาปรับขึ้นมา 41.48 บาทต่อกิโลกรัม ซึ่งเป็นราคาใกล้เคียงก่อนประกาศขึ้นภาษีนำเข้าสินค้าของประธานาธิบดีสหรัฐฯ โดนัลด์ ทรัมป์
ศ.ดร.นฤมล กล่าวต่อว่า ในสัปดาห์หน้าได้มอบหมายให้กองรักษาเสถียรภาพราคายาง การยางแห่งประเทศไทย (กยท.) เข้าซื้อน้ำยางเพิ่ม และจ้างปั่นเพื่อจำหน่ายให้สหกรณ์ตราดไปทำผลิตภัณฑ์หมอนและที่นอนส่งออกไปยังประเทศอินเดียต่อไป รวมถึงจะนำน้ำยางสดที่ผ่านกฎหมายสินค้าปลอดการตัดไม้ทำลายป่า (EU Deforestation-free Regulations: EUDR) นำไปผลิตเป็นยางแผ่นรมควันด้วย
“ขอให้ชาวสวนยางเชื่อมั่นในกระทรวงเกษตรฯ เรามุ่งมั่นแก้ปัญหาด้านราคายาง เพื่อคลายความเดือดร้อนของพี่น้องเกษตรกรให้เร็วที่สุด ตลอดระยะเวลากว่า 1 เดือนที่ผ่านมา เราเร่งแก้ปัญหาอย่างหนักเพื่อทำให้ราคายางพารากลับมาเท่าเดิมให้ได้ และเราก็สามารถได้แล้ว“ศ.ดร.นฤมล กล่าว
ศ.ดร.นฤมล กล่าวทิ้งท้ายว่า ขอฝากไปยังเกษตรกรชาวสวนยางว่า ระหว่างเลื่อนเปิดกรีดยาง เกษตรกรสามารถบำรุงรักษาต้นยางเพื่อเตรียมความพร้อม โดย กยท. จะสนับสนุนสินเชื่อระยะสั้นผ่านสถาบันเกษตรกร วงเงินไม่เกิน 5 ล้านบาทต่อสัญญา ปลอดดอกเบี้ย 4 เดือน เริ่มตั้งแต่พฤษภาคมนี้ และ กยท. ยังมีมาตรการช่วยเหลือผู้ประกอบกิจการที่รับซื้อยาง ด้วยการชดเชยอัตราดอกเบี้ยร้อยละ 3 ภายใต้เงื่อนไขเข้าร่วมโครงการ พร้อมเดินหน้าแผนซื้อโรงงานผลิตยางล้อเพื่อรองรับผลผลิตเกษตรกร ช่วยดึงผลผลิตออกจากตลาด ยกระดับคุณภาพสินค้ายางพารา และส่งเสริมแบรนด์สินค้ายางพาราของ กยท. รวมถึงเพิ่มการใช้ยางพาราในประเทศด้วย

ที่มา : https://www.thaigov.go.th/news/contents/details/96143