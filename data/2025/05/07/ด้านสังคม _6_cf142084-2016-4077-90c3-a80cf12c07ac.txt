รัฐบาลไทย-ข่าวทำเนียบรัฐบาล-พม. โดย สธค. ครบรอบ 70 ปี มอบทุนการศึกษา ขยายโอกาสให้เยาวชนเรียนดี แต่ขาดทุนทรัพย์ พร้อมมอบชุด นร. - รองเท้า ช่วยแบ่งเบาภาระผู้ปกครอง


วันพุธที่ 7 พฤษภาคม 2568
พม. โดย สธค. ครบรอบ 70 ปี มอบทุนการศึกษา ขยายโอกาสให้เยาวชนเรียนดี แต่ขาดทุนทรัพย์ พร้อมมอบชุด นร. - รองเท้า ช่วยแบ่งเบาภาระผู้ปกครอง
พม. โดย สธค. ครบรอบ 70 ปี มอบทุนการศึกษา ขยายโอกาสให้เยาวชนเรียนดี แต่ขาดทุนทรัพย์ พร้อมมอบชุด นร. - รองเท้า ช่วยแบ่งเบาภาระผู้ปกครอง
วันที่ 7 พฤษภาคม 2568 นายธเนศพล ธนบุณยวัฒน์ ผู้ช่วยรัฐมนตรีประจำกระทรวงการพัฒนาสังคมและความมั่นคงของมนุษย์ เป็นประธานในพิธีมอบทุนการศึกษา และชุดนักเรียน พร้อมรองเท้านักเรียน ภายใต้ โครงการสนับสนุนโอกาสทางการศึกษาของเยาวชน ประจำปีงบประมาณ พ.ศ. 2568 ในโอกาสครบรอบ 70 ปี สำนักงานธนานุเคราะห์ (สธค.) โดยมี นายกันตพงศ์ รังษีสว่าง อธิบดีกรมพัฒนาสังคมและสวัสดิการ ในฐานะรองประธานกรรมการอำนวยการสำนักงานธนานุเคราะห์ กล่าวรายงาน และนายประสงค์ พันธ์ลิมา ผู้อำนวยการสำนักงานธนานุเคราะห์ เข้าร่วมงาน ณ ห้องประชุมปกรณ์ อังศุสิงห์ ชั้น 2 อาคารกรมพัฒนาสังคมและสวัสดิการ กระทรวงการพัฒนาสังคมและความมั่นคงของมนุษย์ สะพานขาว กทม.
นายธเนศพล กล่าวว่า สำนักงานธนานุเคราะห์ (สธค.) เป็นโรงรับจำนำเพื่อสังคมของรัฐ สังกัด กรมพัฒนาสังคมและสวัสดิการ (พส.) กระทรวงการพัฒนาสังคมและความมั่นคงของมนุษย์ (พม.) ได้เล็งเห็นถึงความสำคัญในการดำเนินภารกิจตามแนวทางตามเป้าหมายการพัฒนาที่ยั่งยืน (SDGs) ของสหประชาชาติ ในเป้าหมายที่ 4 การศึกษาที่มีคุณภาพ (Quality Education) โดยมีเป้าหมายหลักในการสร้างโอกาสทางการศึกษาที่เท่าเทียมและทั่วถึง สนับสนุนการเรียนรู้ตลอดชีวิตสำหรับทุกคน ลดความเหลื่อมล้ำทางการศึกษา เสริมโอกาสในการเข้าถึงการศึกษาสำหรับกลุ่มผู้ด้อยโอกาส และเป้าหมายที่ 10 ลดความเหลื่อมล้ำ (Reduced Inequalities) กระจายโอกาสทางการศึกษาอย่างเป็นธรรม สนับสนุนกลุ่มเปราะบางและด้อยโอกาส สร้างความเสมอภาคทางสังคม
นายธเนศพล กล่าวต่อไปว่า วันนี้ สธค. จึงได้มอบทุนการศึกษาและชุดนักเรียนพร้อมรองเท้านักเรียน ให้แก่ผู้มีส่วนได้ส่วนเสียของ สธค. ในโอกาสครบรอบ 70 ปี เพื่อตอบแทนสังคม ด้วยการสนับสนุนโอกาสทางการศึกษาให้กับเยาวชนที่อยู่ในกลุ่มเปราะบาง และต่อยอดอนาคตให้กับเยาวชนที่เรียนดี มีความประพฤติดี แต่ขาดแคลนทุนทรัพย์ อีกทั้งเป็นการแบ่งเบาภาระของผู้ปกครอง เป็นการแสดงความรับผิดชอบต่อสังคม เพื่อการพัฒนาที่ยั่งยืนของสังคมและประเทศชาติ ซึ่งสอดคล้องกับ SDGs อย่างแท้จริง
สำหรับโครงการสนับสนุนโอกาสทางการศึกษาของเยาวชน ประจำปีงบประมาณ พ.ศ. 2568 มีเยาวชนเข้ารับทุนการศึกษา รวมจำนวน 117 คน แบ่งเป็น 3 ประเภท ได้แก่ 1) ทุนการศึกษาแก่บุตรผู้มาใช้บริการ สธค. จำนวน 60 ทุน 2) ทุนการศึกษาแก่ผู้มาใช้บริการ สธค. ที่กำลังศึกษาระดับปริญญาตรี จำนวน 3 ทุน และ 3) ทุนการศึกษาแก่บุตรพนักงาน สธค.  จำนวน 54 ทุน และมอบชุดนักเรียนพร้อมรองเท้านักเรียน จำนวน 5 โรงเรียน
#ข่าวพม #พม #ศรส #esshelpme #5x5ฝ่าวิกฤติประชากร #พมหนึ่งเดียว #วราวุธศิลปอาชา
#ศบปภ #พันธกิจสำคัญ9ด้าน #70ปีสำนักงานธนานุเคราะห์ #สธค #ทุนการศึกษา

ที่มา : https://www.thaigov.go.th/news/contents/details/96164