รัฐบาลไทย-ข่าวทำเนียบรัฐบาล-รัฐมนตรีฯ เอกนัฏ ร่วมโต๊ะประชุม กพช. ถกราคาพลังงาน ช่วยเหลือค่าครองชีพประชาชน


วันพุธที่ 7 พฤษภาคม 2568
07/05/2568
พิมพ์
รัฐมนตรีฯ เอกนัฏ ร่วมโต๊ะประชุม กพช. ถกราคาพลังงาน ช่วยเหลือค่าครองชีพประชาชน
รัฐมนตรีฯ เอกนัฏ ร่วมโต๊ะประชุม กพช. ถกราคาพลังงาน ช่วยเหลือค่าครองชีพประชาชน
วันที่ 6 พฤษภาคม 2568 นายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม เข้าร่วมการประชุมคณะกรรมการนโยบายพลังงานแห่งชาติ (กพช.) ครั้งที่ 1/2568 โดยมี นางสาวแพทองธาร ชินวัตร นายกรัฐมนตรี เป็นประธานการประชุม พร้อมด้วย นายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงกลาโหม นายพิชัย ชุณหวชิร รองนายกรัฐมนตรีและรัฐมนตรีว่าการกระทรวงการคลัง นายพีระพันธุ์ สาลีรัฐวิภาค รองนายกรัฐมนตรีและรัฐมนตรีว่าการกระทรวงพลังงาน นายพิชัย นริพทะพันธุ์ รัฐมนตรีว่าการกระทรวงพาณิชย์ นายมาริษ เสงี่ยมพงษ์ รัฐมนตรีว่าการกระทรวงการต่างประเทศ และผู้แทนหน่วยงานที่เกี่ยวข้อง เข้าร่วมประชุม ณ ตึกภักดีบดินทร์ ทำเนียบรัฐบาล
สำหรับการประชุมในครั้งนี้ มีเรื่องเพื่อรับทราบคือ 1) ความคืบหน้าแนวทางการกำหนดโครงสร้างราคาก๊าซธรรมชาติ 2) การดำเนินการต่อไปของสำนักงานนโยบายและแผนพลังงาน 3) ผลการดำเนินงานของคณะกรรมการตรวจสอบข้อเท็จจริงกรณีการรับซื้อไฟฟ้าจากพลังงานหมุนเวียนเพิ่มเติมสำหรับกลุ่มที่ไม่มีต้นทุนเชื้อเพลิงและขยะอุตสาหกรรมตามแผนการเพิ่มการผลิตไฟฟ้าจากพลังงานสะอาด สำหรับปี 2566-2573 ทั้งนี้ ที่ประชุมฯ ได้มีการพิจารณาเรื่องการรับซื้อไฟฟ้าจากพลังงานหมุนเวียนเพิ่มเติมสำหรับกลุ่มที่ไม่มีต้นทุนเชื้อเพลิงและขยะอุตสาหกรรมตามแผนการเพิ่มการผลิตไฟฟ้าจากพลังงานสะอาด สำหรับปี 2566-2573 ในส่วนที่ยังไม่ได้ดำเนินการ
โดยก่อนเริ่มการประชุม นายกรัฐมนตรี กล่าวว่า การประชุมวันนี้มีเรื่องต่าง ๆ ที่ กพช. ต้องรับทราบ และพิจารณาหลายเรื่องที่สำคัญ เนื่องจากปัจจุบันเรื่องราคาพลังงาน เป็นปัจจัยสำคัญ และส่งผลกระทบต่อค่าครองชีพ รวมถึงต้นทุนทางเศรษฐกิจ ก็ขอให้คณะกรรมการทุกคน มุ่งเน้นและดูเรื่องของราคาพลังงาน เพื่อบรรเทาภาระของพี่น้องประชาชนทุกคนด้วย นอกจากนี้ ยังมีเรื่องของพลังงานสะอาด ที่ทั่วโลกให้ความสำคัญ ไม่ว่าเราจะทำในเรื่องของอะไร ควรจะสนับสนุนและศึกษา ถึงความคุ้มค่าในการลงทุนในพลังงานสะอาด ให้เพิ่มมากยิ่งขึ้น และขับเคลื่อนทุกอย่างตามเวลาที่กำหนดไว้ เพื่อบรรลุเป้าหมายของสิ่งแวดล้อม และการลงทุน
ทั้งนี้ ให้เร่งเรื่องการขับเคลื่อน การปรับปรุงหลักเกณฑ์การคัดเลือก รับซื้อไฟฟ้า พลังงานสะอาดให้แล้วเสร็จ รวมถึงประเด็นที่ให้เอกชน สามารถทำสัญญาซื้อขายพลังงานไฟฟ้าได้โดยตรง Direct Power Purchase Agreement (Direct PPA) หรือ รูปแบบของสัญญาซื้อขายพลังงานโดยตรงระหว่างผู้ผลิตพลังงาน และผู้ใช้พลังงาน โดยไม่มีการผ่านตัวกลาง โดยให้พิจารณาการกำหนดราคา ที่สามารถแข่งขันกับประเทศอื่นได้

ที่มา : https://www.thaigov.go.th/news/contents/details/96137