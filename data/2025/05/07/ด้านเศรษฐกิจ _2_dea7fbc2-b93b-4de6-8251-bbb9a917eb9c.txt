รัฐบาลไทย-ข่าวทำเนียบรัฐบาล-กรมทางหลวง พาเที่ยว “ภูเก้าง้อม ถนนเลข 9” เส้นทางโค้งคดเคี้ยวความงามกลางขุนเขาแห่งนาแห้ว


วันพุธที่ 7 พฤษภาคม 2568
กรมทางหลวง พาเที่ยว “ภูเก้าง้อม ถนนเลข 9” เส้นทางโค้งคดเคี้ยวความงามกลางขุนเขาแห่งนาแห้ว
...
กรมทางหลวง (ทล.) กระทรวงคมนาคม พาเที่ยวชมธรรมชาติอันงดงาม เหมาะกับการพักผ่อนในวันว่าง “ถนนเลข 9 ภูเก้าง้อม” อำเภอนาแห้ว จังหวัดเลย อีกหนึ่งจุดหมายที่ไม่ควรพลาดสำหรับผู้เดินทาง จุดเด่นคือถนนบนภูเขาที่คดเคี้ยวโค้งงออย่างงดงามที่มองจากมุมสูงจะเห็นเป็นรูปเลข ๙ ไทย สร้างความแปลกตาและประทับใจแก่ผู้มาเยือนจนกลายเป็นจุดหมายสำคัญแห่งใหม่ที่นักท่องเที่ยวสายถ่ายภาพและสายธรรมชาติไม่ควรพลาด
ภูเก้าง้อม หรือ ถนนเลข 9 ตั้งอยู่ริม ทล.2113 นาแห้ว - ด่านซ้าย ตำบลนามาลา อำเภอนาแห้ว จังหวัดเลย นอกจากเส้นทางที่โดดเด่นแล้วยังมีวิวทิวทัศน์พาโนรามา 360 องศา ให้ได้ชมทิวเขาสลับซับซ้อน ป่าไม้เขียวสดใส และทะเลหมอกในช่วงเช้า โดยในช่วงที่มีความชุ่มชื่นจากฝนที่โปรยปรายจะได้เห็นหมอกลอยละล่องเหนือหุบเขาเป็นภาพที่สวยงามและสงบในเวลาเดียวกัน ประกอบกับสองข้างทางเป็นวิวภูเขาสลับซับซ้อนจนเกิดเป็นภาพประทับใจให้ผู้มาเยือนเป็นอย่างมาก ลักษณะถนนบริเวณภูเก้าง้อมเป็นทางขึ้น - ลงเขาที่มีคดโค้งอย่างมาก บางช่วงจะเป็นโค้งอันตรายผู้เดินทางควรใช้ความระมัดระวังในการเดินทาง ทล. จึงได้ปรับปรุงถนนให้มีจุดพักรถข้างทางสำหรับจอดชมทิวทัศน์ความงามของทะเลหมอก นักท่องเที่ยวสามารถเดินทางจากอำเภอนาแห้ว จังหวัดเลย ใช้ ทล.2113 นาแห้ว - ด่านซ้าย ประมาณ 16 กิโลเมตร จะพบจุดชมทิวทัศน์ภูเก้าง้อมอยู่ริมถนนทางซ้ายมือ หรือถ้ามาจากตัวอำเภอด่านซ้าย ใช้ ทล.2113 ประมาณ 17 กิโลเมตร จะพบจุดชมทิวทัศน์ภูเก้าง้อมอยู่ริมถนนทางขวามือ
ทั้งนี้ ทล. ได้มุ่งที่จะพัฒนาทางหลวงทุกสายให้มีความสะดวก รวดเร็ว และปลอดภัยในทุกเส้นทาง เพื่อรองรับการคมนาคมที่มีประสิทธิภาพมากยิ่งขึ้น จัดให้มีจุดพักรถเพื่อรองรับการเดินทางของประชาชน เพื่อสนับสนุนการท่องเที่ยวภายในประเทศ กระตุ้นเศรษฐกิจให้เกิดความมั่นคง เข้มแข็ง ตามหลักยุทธศาสตร์ 20 ปี ขอให้ประชาชนเดินทางด้วยความระมัดระวัง หากต้องการสอบถามเส้นทางการจราจรหรือต้องการความช่วยเหลือติดต่อได้ที่สำนักงานทางหลวงที่ 6 แขวงทางหลวงเลยที่ 2 (ด่านซ้าย) หมวดทางหลวงด่านซ้าย และสายด่วน ทล. โทร. 1586 (โทรฟรี 24 ชั่วโมง)

ที่มา : https://www.thaigov.go.th/news/contents/details/96138