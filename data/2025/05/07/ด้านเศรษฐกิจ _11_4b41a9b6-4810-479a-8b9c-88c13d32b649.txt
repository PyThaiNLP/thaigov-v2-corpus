รัฐบาลไทย-ข่าวทำเนียบรัฐบาล-“รมว.นฤมล” ขอบคุณ “นายกฯ อิ๊งค์” แทนชาวสวนผลไม้ทั่วประเทศ หลังสั่งทุกหน่วยงานราชการช่วยอุดหนุนผลไม้ไทย 


วันพุธที่ 7 พฤษภาคม 2568
“รมว.นฤมล” ขอบคุณ “นายกฯ อิ๊งค์” แทนชาวสวนผลไม้ทั่วประเทศ หลังสั่งทุกหน่วยงานราชการช่วยอุดหนุนผลไม้ไทย
“รมว.นฤมล” ขอบคุณ “นายกฯ อิ๊งค์” แทนชาวสวนผลไม้ทั่วประเทศ หลังสั่งทุกหน่วยงานราชการช่วยอุดหนุนผลไม้ไทย พร้อมเร่งมาตรการพยุงราคาสินค้า ไม่ให้พ่อค้าคนกลางเอาเปรียบ
ศ.ดร.นฤมล ภิญโญสินวัฒน์ รัฐมนตรีว่าการกระทรวงเกษตรและสหกรณ์ กล่าวถึงกรณีที่ น.ส.แพทองธาร ชินวัตร นายกรัฐมนตรี ได้สั่งการในที่ประชุมหัวหน้าส่วนราชการให้ส่งเสริมสินค้าเกษตรไทย โดยเฉพาะผลไม้ไทยที่ปีนี้จะมีผลผลิตออกมาจำนวนมาก จึงขอให้หน่วยงานราชการทุกกระทรวงช่วยซื้อสินค้าเกษตร เพื่อแก้ปัญหาสินค้าเกษตรล้นตลาดว่า ตนในฐานะที่กำกับดูแลกระทรวงเกษตรฯ ขอกราบขอบพระคุณท่านนายกฯ แทนชาวสวนผลไม้ทั้งประเทศ ที่ท่านให้ความสำคัญกับปัญหาของเกษตรกรเป็นอย่างมาก
“นายกรัฐมนตรีไม่ได้ต้องการระบายสินค้าเกษตรเพียงอย่างเดียว แต่ท่านต้องการให้มีมาตรการพยุงราคาสินค้าให้มีเสถียรภาพ โดยไม่อยากให้มีพ่อค้าคนกลางกดราคาสินค้าเกษตร ซึ่งท่านพร้อมสนับสนุนหากจะมีการดึงภาคเอกชนมาให้ความร่วมมือ ในด้านต่าง ๆ” ศ.ดร.นฤมล กล่าว
ศ.ดร.นฤมล กล่าวทิ้งท้ายว่า ในการประชุมคณะรัฐมนตรี เมื่อวันอังคารที่ 6 พ.ค. 68 ที่ผ่านมา ตนได้มอบให้องค์การตลาดเพื่อเกษตรกร (อ.ต.ก.) ให้นำส่งมะม่วงและข้าวเหนียวมะม่วงไปให้คณะรัฐมนตรีและผู้เข้าร่วมประชุม จากนั้น นายอิทธิ ศิริลัทธยากร รัฐมนตรีช่วยว่าการกระทรวงเกษตรและสหกรณ์ ได้แจ้งในที่ประชุมว่า ปีนี้จากการคาดการณ์ผลไม้ไทยจะมีผลผลิตออกมามาก จึงขอฝากทุกกระทรวงและหน่วยงานราชการ พิจารณาสนับสนุนการบริโภคผลไม้ไทยในประเทศในภารกิจต่าง ๆ เช่น ในการจัดประชุมของหน่วยงาน โดย อ.ต.ก. ยินดีจะเป็นคนกลางในการจัดหาสินค้าจากเกษตรกรส่งต่อให้หน่วยงานราชการต่อไป

ที่มา : https://www.thaigov.go.th/news/contents/details/96161