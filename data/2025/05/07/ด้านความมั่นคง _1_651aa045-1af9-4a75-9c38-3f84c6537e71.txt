รัฐบาลไทย-ข่าวทำเนียบรัฐบาล-"ธีรรัตน์” ลงพื้นที่แม่สาย ติดตามปัญหาสารปนเปื้อนแฟม่น้ำสาย–น้ำท่วม ย้ำความปลอดภัยน้ำประปา พร้อมเร่งบูรณาการแก้ไขปัญหาเชิงรุก


วันพุธที่ 7 พฤษภาคม 2568
07/05/2568
พิมพ์
"ธีรรัตน์” ลงพื้นที่แม่สาย ติดตามปัญหาสารปนเปื้อนแฟม่น้ำสาย–น้ำท่วม ย้ำความปลอดภัยน้ำประปา พร้อมเร่งบูรณาการแก้ไขปัญหาเชิงรุก
"ธีรรัตน์” ลงพื้นที่แม่สาย ติดตามปัญหาสารปนเปื้อนแฟม่น้ำสาย–น้ำท่วม ย้ำความปลอดภัยน้ำประปา พร้อมเร่งบูรณาการแก้ไขปัญหาเชิงรุก
วันที่ 6 พฤษภาคม 2568 นางสาวธีรรัตน์ สำเร็จวาณิชย์ รัฐมนตรีว่าการกระทรวงมหาดไทย ลงพื้นที่อำเภอแม่สาย จังหวัดเชียงราย เพื่อติดตามสถานการณ์สารปนเปื้อนในแม่น้ำสายที่เกินค่ามาตรฐาน รวมถึงปัญหาน้ำท่วมที่ส่งผลกระทบต่อความเป็นอยู่ของประชาชนในพื้นที่
นายชรินทร์ ทองสุข ผู้ว่าราชการจังหวัดเชียงราย รายงานว่า ขณะนี้น้ำประปาในพื้นที่ได้รับการตรวจสอบจากหน่วยงานที่เกี่ยวข้องแล้ว พบว่าอยู่ในเกณฑ์ปลอดภัย สามารถใช้อุปโภคบริโภคได้ตามปกติ ส่วนแม่น้ำสายยังคงตรวจพบสารปนเปื้อนในระดับที่เกินมาตรฐานเพียงเล็กน้อย จังหวัดจึงได้ออกประกาศเตือนประชาชนให้งดใช้น้ำจากแม่น้ำโดยตรง เพื่อความปลอดภัยในชีวิตและสุขภาพ
การประปาส่วนภูมิภาคได้เพิ่มความถี่ในการตรวจสอบคุณภาพน้ำจากเดิมรายเดือนเป็นรายสัปดาห์ พร้อมเพิ่มความเข้มงวดในการควบคุมสารปนเปื้อนในกระบวนการผลิตน้ำ ขณะที่กระทรวงสาธารณสุขได้ดำเนินการตรวจสอบคุณภาพน้ำในระบบประปาชุมชน 13 แห่ง ผลการตรวจสอบพบว่าอยู่ในเกณฑ์มาตรฐานทุกจุด และยังไม่พบผู้ป่วยจากการได้รับสารปนเปื้อน อย่างไรก็ตาม ได้มีการดำเนินมาตรการเฝ้าระวังเชิงรุกอย่างครอบคลุม ทั้งด้านสิ่งแวดล้อม ประมง และเกษตรกรรม
ในส่วนของการป้องกันและบรรเทาน้ำท่วม กรมการทหารช่าง กองทัพบก ได้เข้าดำเนินการจัดทำแนวกั้นน้ำ พร้อมทั้งเตรียมแผนการเปิดปากแม่น้ำให้กว้างขึ้น เพื่อเพิ่มประสิทธิภาพในการระบายน้ำและรองรับปริมาณน้ำที่อาจเพิ่มขึ้นในช่วงฤดูฝน โดยคาดว่าจะสามารถดำเนินการได้ทันก่อนเกิดภาวะฝนตกหนัก
ในการนี้ รัฐมนตรีว่าการกระทรวงมหาดไทยได้สั่งการให้ทุกหน่วยงานที่เกี่ยวข้องเร่งประชาสัมพันธ์ข้อมูลที่ถูกต้อง ชัดเจน และครบถ้วนต่อประชาชน เพื่อป้องกันความเข้าใจผิดและลดความวิตกกังวลของชาวบ้านในพื้นที่ พร้อมเน้นย้ำถึงความสำคัญของการบริหารจัดการดินตะกอนที่อาจปนเปื้อนจากการขุดลอกแม่น้ำ โดยให้หน่วยงานที่เกี่ยวข้องจัดหาพื้นที่ทิ้งดินที่ปลอดภัย และไม่ส่งผลกระทบต่อชุมชนหรือสิ่งแวดล้อม
นอกจากนี้ ยังได้เน้นย้ำให้มีการบูรณาการการทำงานระหว่างหน่วยงานทั้งในระดับจังหวัดและระดับส่วนกลาง เพื่อสร้างระบบการเฝ้าระวังและการป้องกันที่มีประสิทธิภาพในระยะยาว สร้างความเชื่อมั่นให้แก่ประชาชน และเสริมความมั่นคงด้านสิ่งแวดล้อมและสุขภาพอย่างยั่งยืน

ที่มา : https://www.thaigov.go.th/news/contents/details/96139