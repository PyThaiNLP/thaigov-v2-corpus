รัฐบาลไทย-ข่าวทำเนียบรัฐบาล-​คำปราศรัย นางสาวแพทองธาร  ชินวัตร  นายกรัฐมนตรี เนื่องในวันเกษตรกร ประจำปี พ.ศ. 2568


วันพฤหัสบดีที่ 8 พฤษภาคม 2568
08/05/2568
พิมพ์
​คำปราศรัย นางสาวแพทองธาร  ชินวัตร  นายกรัฐมนตรี เนื่องในวันเกษตรกร ประจำปี พ.ศ. 2568
วันพฤหัสบดีที่ 8 พฤษภาคม 2568  เวลา 08.00  น.
ณ ห้องสีม่วง ตึกไทยคู่ฟ้า ทำเนียบรัฐบาล
สวัสดี พี่น้องเกษตรกรและประชาชนที่รักทุกท่าน
เนื่องในโอกาสวันเกษตรกร วันที่ 8 พฤษภาคม 2568 ดิฉันขอส่งความระลึกถึงและความปรารถนาดี  มายังพี่น้องเกษตรกรไทยทุกท่าน ที่มีส่วนสำคัญในการขับเคลื่อนการพัฒนาภาคเกษตรกรรมของประเทศให้มีความก้าวหน้าตลอดมา
ภาคการเกษตรของประเทศไทยเป็นภาคการผลิตที่มีความสำคัญและเชื่อมโยงกับการพัฒนาประเทศในทุกมิติ ทั้งด้านเศรษฐกิจ สังคม และสิ่งแวดล้อม รัฐบาลมุ่งเน้นนโยบายด้านการเกษตรในการยกระดับ การทำเกษตรดั้งเดิมให้เป็นเกษตรทันสมัย ด้วยแนวคิด “ตลาดนำ นวัตกรรมเสริม เพิ่มรายได้” เพื่อให้เกษตรกรมีความเข้มแข็งและเสริมสร้างศักยภาพของเกษตรกรไทย โดยนำเทคโนโลยีด้านการเกษตรมาใช้พัฒนาอาชีพด้านการเกษตร การประมง ปศุสัตว์ และอาชีพที่เกี่ยวข้อง
รวมถึงดึงจุดเด่นของผลิตผลภาคเกษตรกรรมของประเทศไทยผ่านนโยบาย “ครัวไทยสู่ครัวโลก” ที่แสดงถึงความมั่นคงทางอาหาร หรือ Food Security ของประเทศไทย และขับเคลื่อนเพื่อยกระดับให้ภาคการเกษตรไทยสู่การเป็นศูนย์กลางการเกษตรของโลก หรือ Agricultural Hub
โดยให้ความสำคัญในเรื่องการอนุรักษ์สิ่งแวดล้อม ด้วยการมุ่งส่งเสริมการทำการเกษตรด้วยแนวคิด BCG และ Carbon Credit ส่งเสริมการผลิตสินค้าเกษตรปลอดภัย และการแก้ปัญหา PM 2.5 โดยส่งเสริมการนำวัสดุเหลือใช้ทางการเกษตรไปใช้ประโยชน์อย่างคุ้มค่า ยกระดับคุณภาพชีวิตของเกษตรกรให้มีความอยู่ดีกินดี มีอาชีพที่มั่นคง และพัฒนาคุณภาพผลิตผลทางการเกษตร   เพื่อส่งเสริมให้สินค้าเกษตรมีมูลค่าสูงขึ้น
เนื่องในโอกาส “วันเกษตรกร” ประจำปี 2568 ดิฉันขอเป็นกำลังใจและขอขอบคุณพี่น้องเกษตรกรไทยทุกท่านที่เป็นฟันเฟืองสำคัญในการขับเคลื่อนภาคการเกษตรไทยและได้อุทิศแรงกายแรงใจร่วมกันพัฒนาการเกษตรของประเทศให้เป็นเกษตรกรรมที่ยั่งยืน
พร้อมกันนี้ ดิฉันขออวยพรให้ทุกท่านและครอบครัว ประสบแต่ความสุข ความเจริญ มีสุขภาพกาย สุขภาพใจที่แข็งแรงสมบูรณ์ มีพลังใจที่เข้มแข็ง และประสบความสำเร็จในสิ่งที่ปรารถนาทุกประการโดยทั่วกัน
ขอบคุณค่ะ
///////////////

ที่มา : https://www.thaigov.go.th/news/contents/details/96182