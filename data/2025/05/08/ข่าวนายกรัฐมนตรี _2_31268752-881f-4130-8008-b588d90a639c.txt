รัฐบาลไทย-ข่าวทำเนียบรัฐบาล-นายกฯ แพทองธาร หารือทางโทรศัพท์กับนายกรัฐมนตรีออสเตรเลีย แสดงความยินดีต่อการชนะเลือกตั้งสมัยที่2 


วันพฤหัสบดีที่ 8 พฤษภาคม 2568
นายกฯ แพทองธาร หารือทางโทรศัพท์กับนายกรัฐมนตรีออสเตรเลีย แสดงความยินดีต่อการชนะเลือกตั้งสมัยที่2
มุ่งสานต่อความสัมพันธ์และความร่วมมือไทย-ออสเตรเลียในทุกมิติ
วันนี้ (8 พฤษภาคม 2568) เวลา 13.00 น. ณ ห้องทำงานนายกรัฐมนตรี ชั้น 2 ตึกไทยคู่ฟ้า ทำเนียบรัฐบาล นายจิรายุ ห่วงทรัพย์ โฆษกประจำสำนักนายกรัฐมนตรี เปิดเผยว่า นางสาวแพทองธาร ชินวัตร นายกรัฐมนตรี ได้หารือทางโทรศัพท์กับนายแอนโทนี อัลบาเนซี (The Honourable Anthony Albanese) นายกรัฐมนตรีเครือรัฐออสเตรเลีย
นายกรัฐมนตรีกล่าวแสดงความยินดีกับนายกรัฐมนตรีเครือรัฐออสเตรเลีย ในโอกาสที่พรรคแรงงานแห่งออสเตรเลีย (Australian Labor Party: ALP) ชนะการเลือกตั้งทั่วไปเมื่อวันที่ 3 พฤษภาคม 2568 โดยได้รับเลือกกลับมาอีกครั้งติดต่อกันเป็นสมัยที่สอง สะท้อนถึงความไว้วางใจของประชาชนออสเตรเลียที่มีต่อนายแอนโทนี อัลบาเนซี และพรรคแรงงานแห่งออสเตรเลีย
ด้านนายแอนโทนี อัลบาเนซี กล่าวขอบคุณนายกรัฐมนตรีแพทองธาร ชินวัตร ที่โทรมาแสดงความยินดีครั้งนี้ พร้อมกล่าวถึงความสัมพันธ์และความร่วมมือที่ใกล้ชิดระหว่างไทย-ออสเตรเลีย และหวังว่าจะได้มีการแลกเปลี่ยนการเยือนระหว่างกันในระดับนายกรัฐมนตรีในโอกาสอันเหมาะสม
โอกาสนี้ นายกรัฐมนตรีได้เชิญนายกรัฐมนตรีออสเตรเลียเดินทางเยือนไทยอย่างเป็นทางการเช่นเดียวกัน เพื่อสานต่อความสัมพันธ์ระหว่างกันในระดับผู้นำ และผลักดันความร่วมมือทวิภาคีให้ก้าวหน้าอย่างเป็นรูปธรรมต่อไป

ที่มา : https://www.thaigov.go.th/news/contents/details/96203