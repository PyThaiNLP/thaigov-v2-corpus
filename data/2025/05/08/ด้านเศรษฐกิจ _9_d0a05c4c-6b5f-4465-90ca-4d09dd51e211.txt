รัฐบาลไทย-ข่าวทำเนียบรัฐบาล-ก.เกษตรฯ เตรียมขับเคลื่อนโครงการคลินิกเกษตรเคลื่อนที่ในพระราชานุเคราะห์ สมเด็จพระบรมโอรสาธิราช ฯ สยามมกุฎราชกุมาร เผยผลสำเร็จมีเกษตรกรได้รับประโยชน์แล้วกว่า 4.6 ล้านราย


วันพฤหัสบดีที่ 8 พฤษภาคม 2568
ก.เกษตรฯ เตรียมขับเคลื่อนโครงการคลินิกเกษตรเคลื่อนที่ในพระราชานุเคราะห์ สมเด็จพระบรมโอรสาธิราช ฯ สยามมกุฎราชกุมาร เผยผลสำเร็จมีเกษตรกรได้รับประโยชน์แล้วกว่า 4.6 ล้านราย
ก.เกษตรฯ เตรียมขับเคลื่อนโครงการคลินิกเกษตรเคลื่อนที่ในพระราชานุเคราะห์ สมเด็จพระบรมโอรสาธิราช ฯ สยามมกุฎราชกุมาร เผยผลสำเร็จมีเกษตรกรได้รับประโยชน์แล้วกว่า 4.6 ล้านราย
นายอิทธิ ศิริลัทธยากร รัฐมนตรีช่วยว่าการกระทรวงเกษตรและสหกรณ์ เปิดเผยภายหลังเป็นประธานการประชุมคณะกรรมการโครงการคลินิกเกษตรเคลื่อนที่ในพระราชานุเคราะห์ สมเด็จพระบรมโอรสาธิราช ฯ สยามมกุฎราชกุมาร ครั้งที่ 1/2568 ณ ห้องประชุมกระทรวงเกษตรและสหกรณ์ (134 – 135) โดยมี นายพีรพันธ์ คอทอง อธิบดีกรมส่งเสริมการเกษตร ผู้แทนหน่วยงานสังกัดกระทรวงเกษตรและสหกรณ์ และเจ้าหน้าที่ที่เกี่ยวข้องเข้าร่วมประชุม ว่า ตามที่กระทรวงเกษตรและสหกรณ์ได้ดำเนินโครงการคลินิกเกษตรเคลื่อนที่ในพระราชานุเคราะห์ฯ ตั้งแต่ปี 2545 เป็นต้นมา ซึ่งเป็นโครงการที่พระบาทสมเด็จพระเจ้าอยู่หัว เมื่อครั้งทรงดำรงพระราชอิสริยยศ สมเด็จพระบรมโอรสาธิราช ฯ สยามมกุฎราชกุมาร ทรงพระกรุณาโปรดเกล้าโปรดกระหม่อมรับไว้เป็นโครงการในพระราชานุเคราะห์ และทรงพระราชทานพระราชานุญาตอัญเชิญอักษรพระนามาภิไธยไว้ในตราสัญลักษณ์โครงการฯ ซึ่งมีเกษตรกรได้รับประโยชน์แล้วกว่า 4.6 ล้านราย
สำหรับผลการดำเนินการจัดงานในปีงบประมาณ พ.ศ. 2567 ที่ผ่านมา พบว่า มีเกษตรกรลงทะเบียนเพื่อขอรับบริการ (คลินิก 01) จำนวน 80,669 ราย จากเป้าหมาย จำนวน 30,800 ราย และมีการเข้ารับบริการในคลินิกต่างๆ (คลินิก 02) จำนวน 176,764 ราย (เกษตรกร 1 ราย สามารถเข้ารับบริการได้มากกว่า 1 คลินิก) โดยให้บริการเสร็จสิ้นในวันเปิดให้บริการ จำนวน 174,596 ราย และมีเกษตรกรที่ติดตามให้บริการต่อเนื่อง จำนวน 2,168 ราย โดยเกษตรกรให้ความสนใจเข้ารับบริการคลินิกส่งเสริมการเกษตรมากที่สุด จำนวน 30,463 ราย รองลงมาคลินิกสหกรณ์ จำนวน 22,988 ราย คลินิกพืช จำนวน 19,634 ราย คลินิกดิน จำนวน 17,910 ราย คลินิกปศุสัตว์ จำนวน 15,107 ราย คลินิกข้าว จำนวน 15,002 ราย คลินิกหม่อนไหม จำนวน 12,310 ราย คลินิกประมง จำนวน 12,220 ราย คลินิกบัญชี จำนวน 9,621 ราย คลินิกกฎหมาย (ส.ป.ก.) จำนวน 9,341 ราย คลินิกชลประทาน จำนวน 2,735 ราย และคลินิกอื่นๆ จำนวน 9,433 ราย ตามลำดับ โดยภาพรวมเกษตรกรมีความพึงพอใจระดับมากที่สุด เนื่องจากได้ความรู้ คำแนะนำ เช่น โรคและแมลงศัตรูพืช การปรับปรุงดิน การดูแลพืช ตลอดจนได้รับปัจจัยการผลิต เช่น พันธุ์พืชผักสวนครัว สารชีวภัณฑ์ เวชภัณฑ์ น้ำหมัก และยังสามารถนำความรู้/คำแนะนำไปใช้ประโยชน์ ไปปรับใช้ในการประกอบอาชีพด้านการเกษตรของตนเอง เพื่อลดต้นทุนและเพิ่มประสิทธิภาพการผลิต มีความมั่นคงในอาชีพต่อไป
นอกจากนี้ ที่ประชุมได้มีมติเห็นชอบการจัดงานโครงการคลินิกเกษตรเคลื่อนที่ในพระราชานุเคราะห์ สมเด็จพระบรมโอรสาธิราช ฯ สยามมกุฎราชกุมาร เฉลิมพระเกียรติ เนื่องในโอกาสวันเฉลิมพระชนมพรรษา พระบาทสมเด็จพระเจ้าอยู่หัว 28 กรกฎาคม 2568 ระดับประเทศ ณ จังหวัดนครศรีธรรมราช ระหว่างวันที่ 17 – 18 กรกฎาคม 2568 ซึ่งมีแนวคิดการจัดงาน “สร้างกระบวนการเรียนรู้แบบ Problems Base Learning เรียนรู้จากปัญหา และ Interactive Communication” โดยสำรวจปัญหาเชิงกระบวนการผลิต ถ่ายทอดองค์ความรู้และเทคโนโลยีที่เหมาะสมเพื่อแก้ไขปัญหา เปลี่ยนจากทำมากได้น้อย เป็นทำน้อยได้มาก เน้นการทำการเกษตรที่เป็นมิตรกับสิ่งแวดล้อม และให้บริการเกษตรกรที่มีความสอดคล้องกับภารกิจของแต่ละหน่วยงาน ทั้งนี้ ได้มอบหมายทุกหน่วยงานดำเนินการวิเคราะห์ปัญหา (Pain Point) ที่สอดคล้องกับภารกิจของหน่วยงาน เพื่อนำมาให้บริการแก้ไขปัญหาให้เกษตรกรในวันจัดงานได้ตรงจุด อีกทั้งเห็นชอบการจัดงานโครงการคลินิกเกษตรเคลื่อนที่ในพระราชานุเคราะห์ฯ ระดับจังหวัด (76 จังหวัด) พร้อมมอบหมายทุกหน่วยงานเตรียมความพร้อมในการร่วมดำเนินงานโครงการฯ อย่างเต็มศักยภาพ เหมาะสม และสมพระเกียรติ เช่น การวิเคราะห์ปัญหา (Pain Point) ในพื้นที่ เพื่อนำมาให้บริการแก้ไขปัญหาให้เกษตรกร สนับสนุนกิจกรรมการอบรม/ฝึกอาชีพระยะสั้น และการให้บริการอื่นๆ ตามภารกิจของแต่ละหน่วยงาน เพื่อให้การดำเนินงานโครงการฯ เกิดประโยชน์สูงสุดต่อเกษตรกรต่อไป

ที่มา : https://www.thaigov.go.th/news/contents/details/96207