รัฐบาลไทย-ข่าวทำเนียบรัฐบาล-สมเด็จพระสังฆราช ประทานพระวโรกาสให้คณะกรรมการจัดสร้างพระสมเด็จองค์ปฐม "พระพุทธเมตตา" เข้าเฝ้าเพื่อความเป็นสรรพสิริมงคล


วันพฤหัสบดีที่ 8 พฤษภาคม 2568
สมเด็จพระสังฆราช ประทานพระวโรกาสให้คณะกรรมการจัดสร้างพระสมเด็จองค์ปฐม "พระพุทธเมตตา" เข้าเฝ้าเพื่อความเป็นสรรพสิริมงคล
สมเด็จพระสังฆราช ประทานพระวโรกาสให้คณะกรรมการจัดสร้างพระสมเด็จองค์ปฐม "พระพุทธเมตตา" เข้าเฝ้าเพื่อความเป็นสรรพสิริมงคล
วันนี้ (8 พ.ค. 68) เวลา 09.30 น. สมเด็จพระอริยวงศาคตญาณ สมเด็จพระสังฆราช สกลมหาสังฆปริณายก ประทานพระวโรกาสให้ พล.อ.อ.ชลิต พุกผาสุข องคมนตรี ในฐานะประธานจัดสร้างสมเด็จองค์ปฐม "พระพุทธเมตตา" พร้อมด้วย นายอรรษิษฐ์ สัมพันธรัตน์ ปลัดกระทรวงมหาดไทย ในฐานะรองประธานจัดสร้างพระสมเด็จองค์ปฐม "พระพุทธเมตตา" พระอาจารย์ ธาตุ อธิปัญโญ เจ้าอาวาสวัดเทพประทาน(อธิพร) ที่ปรึกษาคณะกรรมการฯ และคณะกรรมการจัดสร้างพระสมเด็จองค์ปฐม "พระพุทธเมตตา" เข้าเฝ้าเพื่อความเป็นสรรพสิริมงคล ณ ตำหนักอรุณ วัดราชบพิธสถิตมหาสีมาราม กรุงเทพฯ
นับเป็นพระมหากรุณาธิคุณที่ พระบาทสมเด็จพระเจ้าอยู่หัว และสมเด็จพระนางเจ้า ฯ พระบรมราชินี เสด็จพระราชดำเนินทรงประกอบพิธีสมโภชพระสมเด็จองค์ปฐม "พระพุทธเมตตา" ณ วัดเทพประทาน (อธิพร) อ.สอยดาว จ.จันทบุรี เมื่อวันที่ 4 มีนาคม 2568 ที่ผ่านมา
ทั้งนี้ การจัดสร้างสมเด็จองค์ปฐม "พระพุทธเมตตา" ที่ประดิษฐาน ณ วัดเทพประทาน (อธิพร) จ.จันทบุรี จัดสร้างขึ้นเพื่อถวายเป็นพระราชกุศล เนื่องในโอกาสพระราชพิธีมหามงคลเฉลิมพระชนมพรรษา พระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร 7 รอบ 84 พรรษา ในปี 2554 เพื่อให้เป็นสมบัติของประเทศและชาวโลก กับทั้งเพื่อให้เป็นอนุสรณ์สถานสถิตคู่กับอาคารปฏิบัติธรรมเฉลิมพระเกียรติ 7 รอบปี 2550 ที่สร้างอุทิศถวายสมเด็จพระเจ้าพี่นางเธอ เจ้าฟ้ากัลยาณิวัฒนา กรมหลวงนราธิวาสราชนครินทร์ ณ วัดเทพประทาน (อธิพร) และได้รับอนุญาตจากสำนักงานปลัดสำนักนายกรัฐมนตรี และสำนักราชเลขาธิการ เมื่อวันที่ 16 ธันวาคม 2554 ให้เชิญตราสัญลักษณ์ในโอกาสพระราชพิธีมหามงคลเฉลิมพระชนมพรรษา 7 รอบ ประดับบนผ้าทิพย์พระสมเด็จองค์ปฐม ตามที่ขอพระราชทานผ่านราชเลขาธิการ เมื่อวันที่ 23 กันยายน 2554 โดยเริ่มดำเนินการตั้งแต่ปี 2554 ซึ่งเมื่อวันที่ 30 มีนาคม 2554 พระเจ้าวรวงศ์เธอ พระองค์เจ้าโสมสวลี กรมหมื่นสุทธนารีนาถ เสด็จทรงวางศิลาฤกษ์อาคารฐานพระสมเด็จองค์ปฐม พระพุทธเมตตา ซึ่งได้ดำเนินการก่อสร้างจนแล้วเสร็จสมบูรณ์ ในปี 2566 รวมใช้เวลาจัดสร้าง 12 ปี

ที่มา : https://www.thaigov.go.th/news/contents/details/96224