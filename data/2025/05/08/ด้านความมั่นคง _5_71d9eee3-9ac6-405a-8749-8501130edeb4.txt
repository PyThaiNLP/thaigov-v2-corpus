รัฐบาลไทย-ข่าวทำเนียบรัฐบาล-รองปลัด มท. "สันติธร ยิ้มละมัย" ประชุมอนุกรรมการติดตามและขับเคลื่อนโครงการอันเนื่องมาจากพระราชดำริในพื้นที่ภาคกลาง มุ่งต่อยอดขยายผลการพัฒนาไปสู่ประชาชนอย่างกว้างขวางยิ่งขึ้น


วันพฤหัสบดีที่ 8 พฤษภาคม 2568
08/05/2568
พิมพ์
รองปลัด มท. "สันติธร ยิ้มละมัย" ประชุมอนุกรรมการติดตามและขับเคลื่อนโครงการอันเนื่องมาจากพระราชดำริในพื้นที่ภาคกลาง มุ่งต่อยอดขยายผลการพัฒนาไปสู่ประชาชนอย่างกว้างขวางยิ่งขึ้น
รองปลัด มท. "สันติธร ยิ้มละมัย" ประชุมอนุกรรมการติดตามและขับเคลื่อนโครงการอันเนื่องมาจากพระราชดำริในพื้นที่ภาคกลาง มุ่งต่อยอดขยายผลการพัฒนาไปสู่ประชาชนอย่างกว้างขวางยิ่งขึ้น
เมื่อวันที่ 7 พ.ค. 68 ที่ผ่านมา นายสันติธร ยิ้มละมัย รองปลัดกระทรวงมหาดไทย หัวหน้ากลุ่มภารกิจด้านพัฒนาชุมชนและส่งเสริมการปกครองท้องถิ่น (ถ) ได้รับมอบหมายจาก นายอรรษิษฐ์ สัมพันธรัตน์ ปลัดกระทรวงมหาดไทย เข้าประชุมคณะอนุกรรมการติดตามและขับเคลื่อนโครงการอันเนื่องมาจากพระราชดำริในพื้นที่ภาคกลาง ครั้งที่ 1/2568 โดยมี พล.อ.อ.ชลิต พุกผาสุข องคมนตรี ในฐานะประธานอนุกรรมการติดตามและขับเคลื่อนโครงการอันเนื่องมาจากพระราชดำริในพื้นที่ภาคกลาง พร้อมด้วย พล.อ.อ.จอม รุ่งสว่าง รองประธานอนุกรรมการฯ และคณะอนุกรรมการฯ จากหน่วยงานที่เกี่ยวข้อง ร่วมประชุม ณ ห้องประชุมหนุมาน 2 สำนักงานคณะกรรมการพิเศษเพื่อประสานงานโครงการอันเนื่องมาจากพระราชดำริ (สำนักงาน กปร.) ถ.อรุณอมรินทร์ เขตบางพลัด กรุงเทพฯ และผ่านสื่ออิเล็กทรอนิกส์
การประชุมในครั้งนี้ ที่ประชุมได้ติดตามและขับเคลื่อนโครงการอันเนื่องมาจากพระราชดำริในพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร ในเขตพื้นที่ภาคกลาง จำนวน 16 โครงการ โดยสำนักงาน กปร. จะร่วมกับหน่วยงานที่เกี่ยวข้อง พิจารณาแผนงาน กิจกรรม และกำหนดเป้าหมายให้เกิดประโยชน์แก่ประชาชนครอบคลุมมิติต่าง ๆ เช่น เศรษฐกิจ สังคม สิ่งแวดล้อม รวมถึงให้มีความสอดคล้องเหมาะสมกับภูมิสังคมของท้องถิ่นนั้น ๆ และรับทราบผลการดำเนินงานติดตามและขับเคลื่อนโครงการอันเนื่องมาจากพระราชดำริในพื้นที่ภาคกลาง ตามข้อเสนอแนะขององคมนตรีและคณะที่ปรึกษาอนุกรรมการ ตั้งแต่ปี 2561-2567 ที่มีการติดตามและขับเคลื่อนโครงการฯ จำนวน 62 ครั้ง ทำให้โครงการอันเนื่องมาจากพระราชดำริสามารถดำเนินการได้อย่างต่อเนื่องและมีการต่อยอดขยายผลการพัฒนาไปสู่ประชาชนได้อย่างกว้างขวางยิ่งขึ้น
นอกจากนี้ ที่ประชุมยังได้พิจารณาแนวทางการดำเนินงานโครงการอันเนื่องมาจากพระราชดำริในพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร ในเขตพื้นที่ภาคกลาง ที่อยู่ระหว่างเตรียมความพร้อมสามารถขับเคลื่อนได้ อาทิ โครงการบรรเทาอุทกภัยเพชรบุรีตอนล่างอันเนื่องมาจากพระราชดำริ จ.เพชรบุรี และประสาน ติดตาม เร่งรัด อาทิ โครงการอ่างเก็บน้ำใสน้อย – ใสใหญ่ ต.สะพานหิน อ.นาดี จ.ปราจีนบุรี โครงการอ่างเก็บน้ำลำน้ำพระยาธาร ตำบลบุพราหมณ์ อ.นาดี จ.ปราจีนบุรี โครงการอ่างเก็บน้ำคลองมะเดื่อ ต.สาริกา อ.เมืองนครนายก จ.นครนายก และโครงการอ่างเก็บน้ำห้วยสะโตน ต.ทัพราช อ.ตาพระยา จ.สระแก้ว รวมถึงรับทราบแนวทางการดำเนินงานโครงการอันเนื่องมาจากพระราชดำริในพระบาทสมเด็จพระเจ้าอยู่หัว ในเขตพื้นที่ภาคกลาง ที่อยู่ระหว่างขอใช้พื้นที่/รายงานสิ่งแวดล้อม ได้แก่ โครงการอ่างเก็บน้ำคลองตาพลายอันเนื่องมาจากพระราชดำริ อ.สอยดาว จ.จันทบุรี

ที่มา : https://www.thaigov.go.th/news/contents/details/96197