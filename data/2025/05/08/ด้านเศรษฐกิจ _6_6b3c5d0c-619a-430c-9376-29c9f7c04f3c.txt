รัฐบาลไทย-ข่าวทำเนียบรัฐบาล-การเปิดรับสมัครบุคคลเพื่อเข้ารับการพิจารณาคัดเลือกให้เป็นบุคคลที่สมควรได้รับการเสนอชื่อเป็นผู้ว่าการธนาคารแห่งประเทศไทย


วันพฤหัสบดีที่ 8 พฤษภาคม 2568
08/05/2568
พิมพ์
การเปิดรับสมัครบุคคลเพื่อเข้ารับการพิจารณาคัดเลือกให้เป็นบุคคลที่สมควรได้รับการเสนอชื่อเป็นผู้ว่าการธนาคารแห่งประเทศไทย
ในคราวการประชุมคณะกรรมการคัดเลือกผู้ว่าการแห่งประเทศไทย ครั้งที่ 2/2568 เมื่อวันที่ 7 พฤษภาคม 2568 ที่ประชุมได้มีมติเห็นชอบให้มีการเปิดรับสมัครบุคคลเพื่อเข้ารับการพิจารณาคัดเลือกให้เป็นบุคคลที่สมควรได้รับการเสนอชื่อเป็นผู้ว่าการธนาคารแห่งประเทศไทย
นายพรชัย ฐีระเวช ผู้อำนวยการสำนักงานเศรษฐกิจการคลัง ในฐานะเลขานุการคณะกรรมการคัดเลือกผู้ว่าการธนาคารแห่งประเทศไทย และโฆษกกระทรวงการคลัง เปิดเผยว่า ในคราวการประชุมคณะกรรมการคัดเลือกผู้ว่าการแห่งประเทศไทย (คณะกรรมการคัดเลือกฯ) ครั้งที่ 2/2568 เมื่อวันที่ 7 พฤษภาคม 2568 ที่ประชุมได้มีมติเห็นชอบให้มีการเปิดรับสมัครบุคคลเพื่อเข้ารับการพิจารณาคัดเลือกให้เป็นบุคคลที่สมควรได้รับการเสนอชื่อเป็นผู้ว่าการธนาคารแห่งประเทศไทย (ผู้ว่าการ ธปท.) โดยมีรายละเอียดสรุปได้ ดังนี้
1. คุณสมบัติของผู้สมัคร มีสัญชาติไทย มีอายุไม่เกิน 60 ปีบริบูรณ์ในวันที่คณะรัฐมนตรีมีมติเสนอชื่อเพื่อทรงแต่งตั้ง มีความรู้ความสามารถ และความเชี่ยวชาญด้านเศรษฐศาสตร์ หรือด้านการเงินการธนาคาร รวมทั้งมีความรู้ความเชี่ยวชาญหรือประสบการณ์ด้านอื่นอันจะเป็นประโยชน์ต่อการทำหน้าที่ผู้ว่าการ ธปท. สามารถทำงานให้แก่ธนาคารแห่งประเทศไทย (ธปท.) ได้เต็มเวลา สำเร็จการศึกษาไม่ต่ำกว่าปริญญาตรีจากสถาบันการศึกษาที่สำนักงานคณะกรรมการข้าราชการพลเรือน (สำนักงาน ก.พ.) รับรอง มีคุณสมบัติเฉพาะของผู้สมัครและไม่มีลักษณะต้องห้าม ตามที่กำหนดในประกาศคณะกรรมการคัดเลือกผู้ว่าการธนาคารแห่งประเทศไทย เรื่อง การรับสมัครบุคคลเพื่อเข้ารับการพิจารณาคัดเลือกให้เป็นบุคคลที่สมควรได้รับการเสนอชื่อเป็นผู้ว่าการ ธปท. ลงวันที่ 7 พฤษภาคม 2568 (ประกาศคณะกรรมการคัดเลือกฯ)
2. การรับสมัคร ผู้สนใจสามารถยื่นใบสมัครด้วยตนเองหรือมอบอำนาจให้ผู้อื่นยื่นใบสมัครแทนได้พร้อมเอกสารหลักฐานประกอบการสมัครตามที่คณะกรรมการคัดเลือกฯ กำหนด โดยปิดผนึกและจ่าหน้าซองถึงประธานกรรมการคัดเลือกผู้ว่าการธนาคารแห่งประเทศไทย ส่งใบสมัครได้ที่กองนโยบายระบบการเงินและสถาบันการเงิน ชั้น 2 สำนักงานเศรษฐกิจการคลัง กระทรวงการคลัง ถนนพระรามที่ 6 กรุงเทพฯ 10400 ตั้งแต่วันที่ 13 พฤษภาคม – 4 มิถุนายน 2568 ในวันและเวลาราชการ
3. เอกสารหลักฐานประกอบการรับสมัคร
3.1 ใบสมัครบุคคลเพื่อเข้ารับการพิจารณาคัดเลือกให้เป็นบุคคลที่สมควรได้รับการเสนอชื่อเป็นผู้ว่าการ ธปท.
3.2 เอกสารแสดงแนวคิดการบริหารจัดการ ธปท. และวิสัยทัศน์ด้านเศรษฐกิจมหภาคของประเทศและเศรษฐกิจการเงินโลก นโยบายการเงิน นโยบายการกำกับดูแลสถาบันการเงิน และนโยบายเกี่ยวกับระบบการชำระเงิน
ทั้งนี้ ผู้ที่สนใจสามารถดูรายละเอียดของประกาศคณะกรรมการคัดเลือกฯ และใบสมัครบุคคลเพื่อเข้ารับการพิจารณาคัดเลือกให้เป็นบุคคลที่สมควรได้รับการเสนอชื่อเป็นผู้ว่าการ ธปท. ได้ที่ www.mof.go.th www.fpo.go.th และ www.bot.or.th หรือสอบถามรายละเอียดเพิ่มเติมได้ที่ กองนโยบายระบบการเงินและสถาบันการเงิน สำนักงานเศรษฐกิจการคลัง หมายเลขโทรศัพท์ 0-2273-9020 ต่อ 3229 หรือ 3238 e-mail fspolicy@fpo.go.th

ที่มา : https://www.thaigov.go.th/news/contents/details/96193