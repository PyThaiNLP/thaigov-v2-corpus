รัฐบาลไทย-ข่าวทำเนียบรัฐบาล-นายกรัฐมนตรีมาเลเซีย ต่อสาย นายกรัฐมนตรี ติดตามความร่วมมือด้านการพัฒนาชายแดน และย้ำพร้อมร่วมมือเพื่อยุติการก่อเหตุรุนแรงในจังหวัดชายแดนภาคใต้ 


วันพฤหัสบดีที่ 8 พฤษภาคม 2568
08/05/2568
พิมพ์
นายกรัฐมนตรีมาเลเซีย ต่อสาย นายกรัฐมนตรี ติดตามความร่วมมือด้านการพัฒนาชายแดน และย้ำพร้อมร่วมมือเพื่อยุติการก่อเหตุรุนแรงในจังหวัดชายแดนภาคใต้
พร้อมใช้เวทีอาเซียนสนับสนุนความร่วมมือทางเศรษฐกิจระหว่างสมาชิกมากขึ้น
นายจิรายุ ห่วงทรัพย์ โฆษกประจำสำนักนายกรัฐมนตรี เปิดเผยว่า วันนี้ (วันพฤหัสบดีที่ 8 พฤษภาคม 2568) เวลา 13.30 น. ที่ห้องทำงานนายกรัฐมนตรี ตึกไทยคู่ฟ้า ทำเนียบรัฐบาล นางสาวแพทองธาร ชินวัตร นายกรัฐมนตรี ได้หารือทางโทรศัพท์กับ ดาโตะ เซอรี อันวาร์ อิบราฮิม (Dato’ Seri Anwar Ibrahim) นายกรัฐมนตรีมาเลเซีย เกี่ยวกับ เหตุความรุนแรงในพื้นที่ จชต. ตลอดจนติดตามความคืบหน้าการพัฒนาบริเวณชายแดนของสองประเทศ
นายกรัฐมนตรีกล่าวยินดีที่ได้หารือกับนายกรัฐมนตรีมาเลเซียอีกครั้ง ภายหลังการเยือนประเทศไทยของนายกรัฐมนตรีมาเลเซียในช่วงเดือนเมษายนที่ผ่านมา  โดยนายกรัฐมนตรียังได้ย้ำถึงความสำคัญของการพัฒนาบริเวณชายแดนไทย - มาเลเซีย และเห็นพ้องกันที่จะไปร่วมเป็นสักขีพยานการเริ่มเปิดใช้ถนนเชื่อมระหว่างด่านสะเดาแห่งใหม่ – ด่านบูกิตกายูฮิตัม ซึ่งจะสร้างแล้วเสร็จในปลายปีนี้ โดยถือโอกาสจัดการประชุมคณะรัฐมนตรีร่วม (mini joint cabinet) เพื่อขับเคลื่อนความร่วมมือระหว่างกันไปด้วย
นายกรัฐมนตรี แสดงความห่วงกังวลต่อเหตุการณ์ความรุนแรงในพื้นที่จังหวัดชายแดนภาคใต้ในช่วงที่ผ่านมา ที่ได้กระทบต่อพลเรือนผู้บริสุทธิ์  ซึ่งนายกมนตรีมาเลเซียแสดงความพร้อมที่จะร่วมมือกับไทยเพื่อยุติความรุนแรงในพื้นที่เนื่องจากกระทบต่อการพัฒนาพื้นที่ชายแดน
นอกจากนี้ นายกรัฐมนตรีได้กล่าวสนับสนุนบทบาทมาเลเซียในฐานะประธานอาเซียน โดยสนับสนุนให้อาเซียนมีความร่วมมืออย่างใกล้ชิดขึ้นท่ามกลางความท้าทายด้านการค้าโลก  รวมทั้งการให้ความช่วยเหลือด้านมนุษยธรรมแก่เมียนมาพร้อมทั้งการดำเนินงานในกรอบอาเซียนเพื่อช่วยนำมาซึ่งสันติสุขต่อไป
ในตอนท้าย ผู้นำทั้งสองฝ่ายยินดีที่จะได้พบกันอีกครั้งในการประชุมสุดยอดอาเซียน ครั้งที่ 46 ในช่วงปลายเดือนนี้

ที่มา : https://www.thaigov.go.th/news/contents/details/96220