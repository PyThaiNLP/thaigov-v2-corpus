รัฐบาลไทย-ข่าวทำเนียบรัฐบาล-กระแสดีไม่มีตก พันธบัตรวอลเล็ต สบม. บนเป๋าตัง จองซื้อเต็ม 10,000 ล้านบาท ใน 11 นาที 43 วินาที


วันพฤหัสบดีที่ 8 พฤษภาคม 2568
08/05/2568
พิมพ์
กระแสดีไม่มีตก พันธบัตรวอลเล็ต สบม. บนเป๋าตัง จองซื้อเต็ม 10,000 ล้านบาท ใน 11 นาที 43 วินาที
สบน.-กรุงไทย ประสบความสำเร็จ ในการเสนอขายพันธบัตรออมทรัพย์ วอลเล็ต สบม. ของกระทรวงการคลัง ในปีงบประมาณ พ.ศ. 2568 ครั้งที่ 1 ในแอปฯ เป๋าตัง ผู้จองซื้อเต็มวงเงิน 10,000  ล้านบาท ภายในเวลา 11 นาที 43 วินาที
สบน.-กรุงไทย ประสบความสำเร็จ ในการเสนอขายพันธบัตรออมทรัพย์ วอลเล็ต สบม. ของกระทรวงการคลัง ในปีงบประมาณ พ.ศ. 2568 ครั้งที่ 1 ในแอปฯ เป๋าตัง ผู้จองซื้อเต็มวงเงิน 10,000  ล้านบาท ภายในเวลา 11 นาที 43 วินาที  ตอกย้ำศักยภาพการตอบโจทย์ผู้ลงทุน บนช่องทางดิจิทัลที่ทุกคนเข้าถึงได้อย่างทั่วถึง เท่าเทียมและโปร่งใส  สนับสนุนการออมและการลงทุนเพื่อสร้างความมั่นคงทางการเงินอย่างยั่งยืน
นายรวินทร์ บุญญานุสาสน์ ผู้บริหารสายงานธุรกิจตลาดเงินตลาดทุน ธนาคารกรุงไทย เปิดเผยว่า ธนาคารกรุงไทยและสำนักงานบริหารหนี้สาธารณะ (สบน.) ประสบความสำเร็จในการเปิดขายพันธบัตรออมทรัพย์บนวอลเล็ต สบม. ของกระทรวงการคลัง ในปีงบประมาณ พ.ศ. 2568 ครั้งที่ 1 ผ่านแอปพลิเคชันเป๋าตัง วงเงิน 10,000 ล้านบาท โดยประชาชนและผู้ลงทุนตอบรับเข้าลงทุนอย่างท่วมท้น เต็มวงเงินภายในเวลา 11 นาที 43 วินาที สะท้อนถึงความเชื่อมั่นในพันธบัตรรัฐบาลที่ตอบโจทย์การออมและการลงทุน มีความเสี่ยงต่ำ รับผลตอบแทนสม่ำเสมอ ลงทุนง่ายผ่านแอปฯเป๋าตัง Thailand Open Digital Platform ที่คนไทยคุ้นเคย มีความสะดวก รวดเร็ว ลงทุนได้ทุกที่ทุกเวลา ตลอด 24 ชั่วโมง  สามารถทำรายการซื้อขายในตลาดรองเปลี่ยนเป็นเงินสดได้ทันที ทำรายการได้ง่ายจากทุกที่  เช็คยอดได้แบบเรียลไทม์
“ขอบคุณประชาชนและผู้ลงทุนทุกท่าน ที่ให้ความเชื่อมั่นและสนับสนุนพันธบัตรออมทรัพย์ วอลเล็ต สบม. ด้วยดีมาโดยตลอด โดยการเปิดขายพันธบัตรวอลเล็ต สบม.ทั้ง 16 รุ่น วงเงินรวม 95,200 ล้านบาท  ได้รับการตอบรับอย่างล้นหลาม ทำสถิติขายหมดในเวลาอันรวดเร็ว  ซึ่งธนาคารจะมุ่งมั่นเดินหน้าพัฒนาผลิตภัณฑ์และบริการด้านการเงิน เพื่อตอบโจทย์ผู้ลงทุนในทุกมิติ ส่งเสริมการออมและการลงทุนเพื่อสร้างความมั่นคงทางการเงิน ยกระดับคุณภาพชีวิตของคนไทยให้ดีขึ้นทุกวัน เป็นไปตามเป้าหมายการพัฒนาอย่างยั่งยืน (SDGs) ทั้งด้านการลดความเหลื่อมล้ำ ช่วยให้คนไทยเข้าถึงการลงทุนอย่างทั่วถึง เท่าเทียม โปร่งใส บนมาตรฐานความปลอดภัยในระดับสากล และด้านการแก้ปัญหาโลกร้อน  จากการพัฒนาผลิตภัณฑ์การลงทุนในรูปแบบไร้กระดาษ และสอดคล้องกับวิสัยทัศน์ “กรุงไทย เคียงข้างไทย สู่ความยั่งยืน”
ทั้งนี้ พันธบัตรออมทรัพย์บนวอลเล็ต สบม. ของกระทรวงการคลัง ในปีงบประมาณ พ.ศ. 2568 ครั้งที่ 1 อัตราดอกเบี้ยคงที่ 2.65% ต่อปี จ่ายอัตราดอกเบี้ยทุก 3 เดือน  โดยมีผู้ลงทุนอายุตั้งแต่อายุ 15-90 ปี กระจายตัวในทุกจังหวัดทั่วประเทศแบ่งเป็นกรุงเทพฯ 44% และต่างจังหวัด 56%
อีกทั้ง ธนาคารยังได้ร่วมจําหน่ายพันธบัตรออมทรัพย์ฯ อายุ 7 ปี สำหรับบุคคลธรรมดา วงเงินรวม 25,000 ล้านบาท ลงทุนขั้นต่ำ 1,000 บาท อัตราดอกเบี้ย 2.65% ต่อปี จ่ายดอกเบี้ยทุก 3 เดือน เปิดจําหน่ายระหว่างวันที่ 13-15 พฤษภาคม 2568  ผ่าน Krungthai NEXT และธนาคารกรุงไทยทุกสาขา และสามารถซื้อพันธบัตรวอลเล็ต สบม.รุ่นอื่น ๆ จากตลาดรองผ่านวอลเล็ต สบม.ในแอปฯ เป๋าตัง  สอบถามรายละเอียดเพิ่มเติมได้ที่ www.krungthai.com หรือ Krungthai Contact Center โทร. 02-111-1111
นอกจากนี้ ธนาคารเปิดให้บริการตลาดรอง สำหรับรับซื้อขายพันธบัตรและหุ้นกู้ ก่อนครบกำหนด เพื่อเสริมสภาพคล่อง และเปิดโอกาสให้ผู้ลงทุนปรับพอร์ตตราสารหนี้ให้สอดคล้องกับสภาวะตลาด โดยสามารถตรวจสอบรุ่น ราคารับซื้อ และทำรายการได้ตลอด 7 วัน 24 ช.ม. ผ่านบริการ Money Connect บนแอปพลิเคชัน Krungthai NEXT สำหรับพันธบัตรออมทรัพย์และหุ้นกู้ทั่วไป และทำรายการผ่านแอปฯ เป๋าตังสำหรับ พันธบัตรออมทรัพย์ สบม. และหุ้นกู้ดิจิทัล รุ่นวอลเล็ต

ที่มา : https://www.thaigov.go.th/news/contents/details/96219