รัฐบาลไทย-ข่าวทำเนียบรัฐบาล-ใกล้เปิดเทอม ..รัฐบาลออกมาตรการช่วยผู้ปกครองแบ่งเบาภาระ สั่งโรงตึ้ง ลดดอกเสริมสภาพคล่องแก้ปัญหากู้นอกระบบ


วันพฤหัสบดีที่ 8 พฤษภาคม 2568
08/05/2568
พิมพ์
ใกล้เปิดเทอม ..รัฐบาลออกมาตรการช่วยผู้ปกครองแบ่งเบาภาระ สั่งโรงตึ้ง ลดดอกเสริมสภาพคล่องแก้ปัญหากู้นอกระบบ
ใกล้เปิดเทอม ..รัฐบาลออกมาตรการช่วยผู้ปกครองแบ่งเบาภาระ สั่งโรงตึ้ง ลดดอกเสริมสภาพคล่องแก้ปัญหากู้นอกระบบ
วันนี้ (8 พฤษภาคม 2568) นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี เปิดเผยว่า เพื่อส่งเสริมสภาพคล่องทางการเงินและการเข้าถึงแหล่งทุนให้กับประชาชนในช่วงเปิดภาคการศึกษา 1/2568 สถานธนานุบาลกรุงเทพมหานคร(โรงรับจำนำของรัฐ) จัดโปรโมชันพิเศษลดอัตราดอกเบี้ย 0.50% ต่อเดือน สำหรับวงเงินจำนำตั้งแต่ 5,001 – 100,000 บาท โดยมีระยะเวลาตั้งแต่วันที่ 1 เมษายน – 30 มิถุนายน 2568 ผู้สนใจสามารถติดต่อใช้บริการได้ทั้ง 22 สาขา ทั่วกรุงเทพมหานคร
นอกจากนี้ รัฐบาลโดย สำนักงานธนานุเคราะห์ (สธค.) กระทรวงการพัฒนาสังคมและความมั่นคงของมนุษย์ ได้จัดมาตรการจัดทำโปรโมชันพิเศษ ฟรีดอกเบี้ย 5 เดือนเต็ม เพื่อบรรเทาภาระค่าใช้จ่ายให้กับประชาชนในช่วงเปิดภาคการศึกษา ด้วยวงเงินจำนำไม่เกิน 1,000 บาท จนถึงวันที่ 31 พฤษภาคม 2568 โดยผู้สนใจ สามารถเข้าใช้บริการ สำนักงานธนานุเคราะห์ (สธค.) ได้ทุกสาขา 47 แห่ง 14 จังหวัด ได้แก่ กรุงเทพมหานคร ปทุมธานี นนทบุรี สมุทรปราการ ระยอง ลำพูน สุราษฎร์ธานี อุดรธานี พิษณุโลก พระนครศรีอยุธยา ชลบุรี สุพรรณบุรี ราชบุรี และ ลพบุรี
“รัฐบาลเดินหน้ามาตรการเสริมสภาพคล่องทางการเงินและอำนวยความสะดวกในช่วงเปิดภาคการศึกษา 1/2568 ผ่านมาตรการการปรับลดอัตราดอกเบี้ย ซึ่งถือเป็นหนึ่งในมาตรการให้ความช่วยเหลือประชาชน อีกทั้งยังจะเป็นการเสริมเพิ่มช่องทางการเข้าถึงแหล่งเงินทุนในระบบให้แก่ประชาชนรายย่อยในอัตราดอกเบี้ยที่เป็นธรรม ไม่ถูกเอาเปรียบซึ่งจะเป็นการลดการพึ่งพาการกู้เงินนอกระบบที่เรียกเก็บอัตราดอกเบี้ยที่เกินกว่ากฎหมายกำหนด
ทั้งนี้ สำหรับผู้ที่มีข้อสงสัยหรือต้องการสอบถามข้อมูลการเข้าใช้บริการสามารถสอบถามข้อมูลเพิ่มเติมได้ที่ 02-281-5888 หรือเพจเฟซบุ๊ก “สธค.โรงรับจำนำของรัฐ” นางสาวศศิกานต์ ระบุ

ที่มา : https://www.thaigov.go.th/news/contents/details/96185