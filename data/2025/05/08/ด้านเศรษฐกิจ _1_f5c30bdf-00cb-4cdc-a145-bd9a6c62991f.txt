รัฐบาลไทย-ข่าวทำเนียบรัฐบาล-​ปลัดฯ ณัฐพล ร่วมประชุมหัวหน้าส่วนราชการฯ รับข้อสั่งการเข้มงวดการตรวจสอบมาตรฐานคุณภาพสินค้าและโรงงาน พร้อมรับมือกับผลกระทบมาตรการภาษี สหรัฐฯ


วันพุธที่ 7 พฤษภาคม 2568
07/05/2568
พิมพ์
​ปลัดฯ ณัฐพล ร่วมประชุมหัวหน้าส่วนราชการฯ รับข้อสั่งการเข้มงวดการตรวจสอบมาตรฐานคุณภาพสินค้าและโรงงาน พร้อมรับมือกับผลกระทบมาตรการภาษี สหรัฐฯ
​ปลัดฯ ณัฐพล ร่วมประชุมหัวหน้าส่วนราชการฯ รับข้อสั่งการเข้มงวดการตรวจสอบมาตรฐานคุณภาพสินค้าและโรงงาน พร้อมรับมือกับผลกระทบมาตรการภาษี สหรัฐฯ
วันที่ 7 พฤษภาคม 2568 ดร.ณัฐพล รังสิตพล ปลัดกระทรวงอุตสาหกรรม เข้าร่วมการประชุมหัวหน้าส่วนราชการระดับปลัดกระทรวงหรือเทียบเท่า ครั้งที่ 4/2568 โดยมี นางสาวแพทองธาร ชินวัตร นายกรัฐมนตรี เป็นประธาน พร้อมด้วย หัวหน้าส่วนราชการระดับกระทรวงหรือเทียบเท่า จำนวน 42 คน เข้าร่วมประชุม ณ ห้องประชุมบุรฉัตรไชยากร ชั้น 4 สำนักงานปลัดกระทรวงพาณิชย์ กระทรวงพาณิชย์ จังหวัดนนทบุรี
นายกรัฐมนตรี กล่าวมอบนโยบายในการประชุมหัวหน้าส่วนราชการระดับกระทรวงหรือเทียบเท่า ว่า การประชุมหัวหน้าส่วนราชการครั้งที่ผ่านมา ได้รับฟังข้อเสนอแนะที่มีประโยชน์นำไปติดตามงานได้หลายเรื่อง ไม่ว่าจะเป็นการขับเคลื่อนการท่องเที่ยวแบบ Man -made destination การขยายผลการใช้ Traffy Fondue ทั่วประเทศ เพื่อใช้เป็นช่องทางร้องเรียนหลักของรัฐบาล ทั้งนี้นายกรัฐมนตรี มอบหมายให้ทุกกระทรวงไปขยายผลในเรื่องดังกล่าว เพื่อให้แต่ละกระทรวงได้รับเรื่องร้องเรียนนำไปแก้ไขปัญหา โดยรัฐบาลจะเป็นศูนย์กลางในการรับฟังความคิดเห็นของประชาชนในช่องทางออนไลน์และทุกช่องทาง
พร้อมทั้ง ให้ทุกหน่วยงานเร่งปรับปรุงช่องโหว่ทางกฎหมายที่เอื้อต่อการสวมสิทธิ์และการประกอบธุรกิจลักษณะนอมินี เข้มงวดการตรวจสอบมาตรฐานคุณภาพสินค้า โดยเฉพาะอย่างยิ่งการตรวจสอบโรงงาน และบริษัทที่มีพฤติกรรมเข้าข่ายนอมินี การจ้างแรงงานต่างชาติผิดกฎหมาย รวมทั้งทบทวนเงื่อนไขการส่งเสริมการลงทุนให้มีการจ้างแรงงานไทย และใช้ปัจจัยการผลิตในประเทศรวมถึงการพัฒนาการออกใบรับรองถิ่นกำเนิดสินค้า (Certificate of Origin) ให้มีประสิทธิภาพมากยิ่งขึ้น ซึ่งจะนำไปสู่การเชื่อมโยงกับนโยบาย One Stop Service ที่จะร่วมมือกับหลายๆ หน่วยงานเพื่อให้การบริการแก่พี่น้องประชาชนมีความสะดวก รวดเร็ว และประหยัดค่าใช้จ่าย
ส่วนของมาตรการพยุงราคาสินค้าเกษตรให้มีเสถียรภาพ ปราศจากพ่อค้าคนกลาง ระยะสั้นให้มีการร่วมตรวจสอบสินค้าอย่างเข้มงวดเพื่อให้ได้มาตรฐาน และแสวงหาความร่วมมือกับภาคเอกชนในการรับซื้อสินค้าเกษตรที่ล้นตลาด หรือราคาต่ำ และในระยะยาว จะต้องเร่งสร้างความมั่นใจในคุณภาพสินค้าไทย และหาตลาดใหม่ ๆ ที่มีศักยภาพ โดยขอความร่วมมือกับทุกหน่วยงาน หากมีข้อเสนอแนะสามารถเสนอได้ทันที เพราะเป็นปัญหาที่สำคัญที่จะต้องเร่งแก้ไข
ทั้งนี้ ได้มอบหมายกระทรวงพาณิชย์เจ้าภาพจัดประชุมครั้งนี้ รับมือกับผลกระทบของมาตรการทางการค้าของสหรัฐฯ ที่ต้องทำควบคู่ไปกับเจรจาฯ ไม่ว่าจะเป็นการหาคู่ค้า หรือตลาดใหม่ที่มีศักยภาพ เพื่อลดการพึ่งพาตลาดใดตลาดหนึ่งที่มากเกินไป รวมถึงการใช้ประโยชน์จาก FTA ที่ไทยมีอยู่กับประเทศต่าง ๆ ขณะเดียวกันยังต้องให้ความสำคัญกับตลาดภายในประเทศ เพื่อลดความไม่แน่นอนจากสถานการณ์ภายนอก และส่งเสริมผู้ประกอบการเพื่อยกระดับและพัฒนาสินค้าให้มีมูลค่าเพิ่มที่สูงขึ้น

ที่มา : https://www.thaigov.go.th/news/contents/details/96180