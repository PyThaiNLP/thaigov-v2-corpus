รัฐบาลไทย-ข่าวทำเนียบรัฐบาล-รมว.ท่องเที่ยวฯ ประกาศวิสัยทัศน์ “Thailand’s Tourism Vision” ขับเคลื่อนอุตสาหกรรมท่องเที่ยวไทยสู่ความยั่งยืนบนเวที Thailand Tourism Forum 2025


วันพุธที่ 7 พฤษภาคม 2568
รมว.ท่องเที่ยวฯ ประกาศวิสัยทัศน์ “Thailand’s Tourism Vision” ขับเคลื่อนอุตสาหกรรมท่องเที่ยวไทยสู่ความยั่งยืนบนเวที Thailand Tourism Forum 2025
รมว.ท่องเที่ยวฯ ประกาศวิสัยทัศน์ “Thailand’s Tourism Vision” ขับเคลื่อนอุตสาหกรรมท่องเที่ยวไทยสู่ความยั่งยืนบนเวที Thailand Tourism Forum 2025
วันที่ 7 พฤษภาคม 2568 ณ โรงแรมเซ็นทาราแกรนด์ เซ็นทรัลเวิลด์ กรุงเทพฯ นายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา กล่าวปาฐกถาพิเศษในเวที “Thailand Tourism Forum 2025” ภายใต้หัวข้อ “Thailand’s Tourism Vision: Global Alignment, Local Impact in a Disrupted World” โดยเน้นย้ำเป้าหมายสำคัญในการพลิกโฉมการท่องเที่ยวไทยให้สอดคล้องกับแนวโน้มโลก ทั้งการเปลี่ยนแปลงทางเศรษฐกิจ เทคโนโลยีดิจิทัล การท่องเที่ยวอัจฉริยะ เสริมสร้างเศรษฐกิจฐานราก และสร้างความยั่งยืนให้กับอุตสาหกรรมท่องเที่ยวไทยในระยะยาว โดยมี Mr.Harry Hwang, Director Regional Department for Asia and the Pacific กล่าวแสดงความยินดีของผู้แทนเลขาธิการการท่องเที่ยวโลกแห่งสหประชาชาติ (UN Tourism) และแนวทางความร่วมมือด้านการท่องเที่ยวของไทย UN Tourism, Ms. Sandra Carvao, Director, Market Intelligence, Policies and Competitiveness, UN Tourism ปาฐกถาพิเศษ “Global Tourism Trends and Directions : 2025-2030” (แนวโน้มและทิศทางการท่องเที่ยวโลก ปี พ.ศ. 2568-2573) และเวทีเสวนา หัวข้อ “Shaping the Future of Tourism Platforms and the Road to 2030 : AI Transforming the Tourism Industry from Global Trends to Thailand”
เวทีดังกล่าวนี้จัดขึ้นโดยความร่วมมือระหว่างกระทรวงการท่องเที่ยวและกีฬา กับองค์การการท่องเที่ยวโลกแห่งสหประชาชาติ (UN Tourism) ภายใต้ธีม “Navigating Global Tourism Trends: Strengthening Thailand’s Tourism Industry” โดยมีผู้บริหารระดับสูงของกระทรวงการท่องเที่ยวและกีฬา อาทิ นายจักรพล ตั้งสุทธิธรรม ผู้ช่วยรัฐมนตรีประจำกระทรวงการท่องเที่ยวและกีฬา และโฆษกกระทรวงฯ, นายจักรพรรดิ์ คล่องพยาบาล ที่ปรึกษารัฐมนตรีว่าการกระทรวงการท่องเที่ยวและกีฬา, นายกฤษฎา ตันเทอดทิตย์ เลขานุการรัฐมนตรีฯ, นางสาววนิดา พันธ์สอาด รองปลัดกระทรวงฯ, พลตำรวจโท ศักย์ศิรา เผือกอ่ำ ผู้บัญชาการตำรวจท่องเที่ยว, นางสาวฐาปนีย์ เกียรติไพบูลย์ ผู้ว่าการการท่องเที่ยวแห่งประเทศไทย นายเศกสันฐ์ ง้าวสุวรรณ์ ผู้ช่วยปลัดกระทรวงการท่องเที่ยวและกีฬา รวมถึงผู้บริหารจากภาครัฐ ภาคเอกชน และองค์กรระหว่างประเทศเข้าร่วมทั้งในรูปแบบ On-site และ Virtual กว่า 500 คน
รัฐมนตรีฯ เน้นว่า ประเทศไทยต้องก้าวให้ทันกับโลกที่เปลี่ยนแปลงอย่างรวดเร็ว ด้วยนโยบายที่เชื่อมโยงกับแนวโน้มโลก โดยเฉพาะหลักการของ UN Tourism ที่เน้นการท่องเที่ยวอย่างยั่งยืน ครอบคลุม และยืดหยุ่นต่อวิกฤต พร้อมชูชุมชนบ่อสวก จังหวัดน่าน ซึ่งได้รับคัดเลือกเป็น Best Tourism Villages 2024 โดย UN Tourism ว่าเป็นตัวอย่างของความสำเร็จจากนโยบายการท่องเที่ยวโดยชุมชนที่เชื่อมโยงกับการพัฒนาที่ยั่งยืน
ภายในงาน รัฐมนตรีฯ ได้ประกาศแนวทางยุทธศาสตร์ 5 ด้านสำคัญของไทย ได้แก่
เปลี่ยนจากปริมาณสู่คุณภาพ มุ่งเน้นนักท่องเที่ยวรายได้สูง
กระจายรายได้สู่เมืองรองผ่านการท่องเที่ยวโดยชุมชน (CBT)
ผสาน Soft Power กับเศรษฐกิจดิจิทัล
กระจายความเสี่ยงของตลาดนักท่องเที่ยวด้วยการขยายฐานตลาดใหม่
เตรียมพร้อมรับมือวิกฤตในทุกรูปแบบ เช่น โรคระบาด ภัยธรรมชาติ และความไม่มั่นคงทางเศรษฐกิจ
“เป้าหมายของไทย คือ การก้าวขึ้นเป็นศูนย์กลางการท่องเที่ยวยั่งยืนของอาเซียนและเอเชียแปซิฟิก ผ่านความร่วมมือกับพันธมิตรทุกภาคส่วน ส่งเสริมการลงทุนด้าน Green & Smart Tourism และสร้างความเชื่อมั่นด้วยมาตรฐานระดับโลก” รัฐมนตรีฯ กล่าว
พร้อมกันนี้ ได้เชิญชวนทุกภาคส่วนร่วมกันสร้าง “Thailand Model” แห่งการท่องเที่ยวยั่งยืน เพื่อยกระดับประเทศไทยสู่ “จุดหมายปลายทางแห่งอนาคต” ที่โลกจดจำ และนักเดินทางหลงรัก

ที่มา : https://www.thaigov.go.th/news/contents/details/96179