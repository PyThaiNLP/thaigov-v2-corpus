รัฐบาลไทย-ข่าวทำเนียบรัฐบาล-กระทรวงยุติธรรม หนุนวาระเร่งด่วนของรัฐบาล บังคับใช้กฎหมายกับผู้จำหน่ายพืชกระท่อมทั้งใบและน้ำต้ม-ขับเคลื่อนการแก้ไขปัญหายาเสพติดในพื้นที่ภาคใต้อย่างต่อเนื่อง


วันพฤหัสบดีที่ 8 พฤษภาคม 2568
08/05/2568
พิมพ์
กระทรวงยุติธรรม หนุนวาระเร่งด่วนของรัฐบาล บังคับใช้กฎหมายกับผู้จำหน่ายพืชกระท่อมทั้งใบและน้ำต้ม-ขับเคลื่อนการแก้ไขปัญหายาเสพติดในพื้นที่ภาคใต้อย่างต่อเนื่อง
กระทรวงยุติธรรม หนุนวาระเร่งด่วนของรัฐบาล บังคับใช้กฎหมายกับผู้จำหน่ายพืชกระท่อมทั้งใบและน้ำต้ม-ขับเคลื่อนการแก้ไขปัญหายาเสพติดในพื้นที่ภาคใต้อย่างต่อเนื่อง
ในวันพฤหัสบดีที่ 8 พฤษภาคม 2568 รัฐมนตรีว่าการกระทรวงยุติธรรม มอบหมายให้ นายนิยม เติมศรีสุข ผู้ช่วยรัฐมนตรีประจำกระทรวงยุติธรรม ร่วมแถลงสรุปผลในการแก้ปัญหาพืชกระท่อมและการระดมกวาดล้างเครือข่ายยาเสพติด ตำรวจภูธรภาค 9 ณ ห้องประชุม warroom ศปก.ตร.สน. ตำรวจภูธรภาค 9 สำนักงานตำรวจแห่งชาติ
ทั้งนี้ ผู้ช่วยรัฐมนตรีประจำกระทรวงยุติธรรม เปิดเผยว่า ตามนโยบายเร่งด่วนของรัฐบาล นางสาวแพทองธาร ชินวัตร นายกรัฐมนตรี และพันตำรวจเอก ทวี สอดส่อง รัฐมนตรีว่าการกระทรวงยุติธรรม ในการแก้ไขปัญหาและการจัดระเบียบการจำหน่ายพืชกระท่อมในพื้นที่ 5 จังหวัดชายแดนภาคใต้ รวมทั้งการควบคุมการใช้พืชกระท่อมอย่างเหมาะสม และนโยบายในการแก้ไขปัญหายาเสพติด ซึ่งถือเป็นวาระแห่งชาติ โดยกำหนดให้ทุกภาคส่วนเร่งดำเนินการแก้ไขปัญหาให้ยุติโดยเร็ว เพื่อขับเคลื่อนนโยบายของรัฐบาลในเรื่องดังกล่าว
ล่าสุด พันตำรวจเอก ทวี สอดส่อง รัฐมนตรีว่าการกระทรวงยุติธรรม ได้มอบหมายให้ นายนิยม เติมศรีสุข ผู้ช่วยรัฐมนตรีประจำกระทรวงยุติธรรม ร่วมกำหนดแผนปฏิบัติการในการระดมกวาดล้าง และแก้ไขปัญหาร่วมกัน กับ สำนักงานตำรวจแห่งชาติ ตำรวจภูธรภาค 9 กองอำนวยการรักษาความมั่นคงภายในภาค 4 ส่วนหน้า ศูนย์อำนวยการบริหารจังหวัดชายแดนภาคใต้ สำนักงาน ป.ป.ส.ภาค 9 และผู้ว่าราชการจังหวัดยะลา ปัตตานี นราธิวาส สงขลา และสตูล ในวันที่ 7 พฤษภาคม 2568 โดยมีผลการปฏิบัติต่อเป้าหมาย ดังนี้
1) การแก้ไขปัญหา และจัดระเบียบการจำหน่ายพืชกระท่อม : จากการสำรวจร้านจำหน่ายพืชกระท่อมในพื้นที่ มีจำนวน 182 ร้าน/จุด เข้าดำเนินการตรวจสอบแล้วจำนวน 168 ร้าน พบการกระทำความผิดตามพระราชบัญญัติพืชกระท่อม พ.ศ. 2565 จำนวน 28 ราย ความผิดตามพระราชบัญญัติอาหาร พ.ศ. 2522 จำนวน 2 ราย ไม่พบการกระทำความผิดจำนวน 138 ราย และยึดของกลางประกอบด้วย ใบพืชกระท่อมจำนวน 103.2 กิโลกรัม น้ำต้มพืชกระท่อม จำนวน 738 ลิตร
2) การระดมกวาดล้างเครือข่ายยาเสพติด และแหล่งพักคอยยาเสพติด : ได้กำหนดเป้าหมายเข้าตรวจค้น จำนวน 58 เครือข่าย 469 เป้าหมาย สามารถจับกุมผู้กระทำผิดได้ จำนวน 381 คดี ผู้ต้องหา 388 คน ตรวจยึดยาเสพติดของกลางเป็น ยาบ้า 29,788 เม็ด, ไอซ์ 11.6 กิโลกรัม, เฮโรอีน 85 กรัม ตรวจยึดทรัพย์สินตามประมวลกฎหมายยาเสพติด จำนวน 168 รายการ คิดเป็นมูลค่าประมาณ 12,979,705 บาท
นอกจากนี้ ผู้ช่วยรัฐมนตรีประจำกระทรวงยุติธรรม ระบุว่า สำหรับการขับเคลื่อนนโยบายในการแก้ไขปัญหายาเสพติดของตำรวจภูธรภาค 9 ในปีงบประมาณ พ.ศ. 2568 ตั้งแต่วันที่ 1 ตุลาคม 2567 จนถึงปัจจุบัน สามารถจับกุมผู้กระทำผิดเกี่ยวกับยาเสพติด ได้จำนวน 10,294 คดี ผู้ต้องหา จำนวน 10,627 ราย และตรวจยึดของกลางยาเสพติด ได้แก่ ยาบ้า จำนวน 15,221,623 เม็ด, ไอซ์ จำนวน 495.31 กิโลกรัม และเฮโรอีน จำนวน 235.32 กิโลกรัม ยึดทรัพย์สินของกลางในคดี และทรัพย์สินเกี่ยวเนื่องตามประมวลกฎหมายยาเสพติด ได้จำนวนทั้งสิ้น 509,662,356 บาท
“ผมขอชื่นชม สำนักงานตำรวจแห่งชาติ ตำรวจภูธรภาค 9 กองอำนวยการรักษาความมั่นคงภายในภาค 4 ส่วนหน้า ศูนย์อำนวยการบริหารจังหวัดชายแดนภาคใต้โต๊ะ สำนักงาน ป.ป.ส.ภาค 9 และผู้ว่าราชการจังหวัดยะลา ปัตตานี นราธิวาส สงขลา และสตูล ที่มุ่งมั่นในการขับเคลื่อนการแก้ไขปัญหายาเสพติดในพื้นที่ ตามนโยบายรัฐบาลอย่างจริงจังและต่อเนื่อง มีการดำเนินการบังคับใช้กฎหมายกับผู้จำหน่ายพืชกระท่อมทั้งใบและน้ำต้ม อย่างต่อเนื่อง ทั้งนี้ หากพบเบาะแสของผู้ค้า ผู้เสพ และปัญหายาเสพติด ในพื้นที่ จังหวัดยะลา ปัตตานี นราธิวาส สงขลา สตูล ตรัง และพัทลุง ประชาชนทุกท่านสามารถแจ้งได้ที่สายด่วน 191 และทุกสถานีตำรวจในพื้นที่ใกล้บ้านครับ“ นายนิยม เติมศรีสุข ผู้ช่วยรัฐมนตรีประจำกระทรวงยุติธรรม กล่าว

ที่มา : https://www.thaigov.go.th/news/contents/details/96218