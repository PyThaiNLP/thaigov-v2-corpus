รัฐบาลไทย-ข่าวทำเนียบรัฐบาล-กรมทางหลวงชนบท ชวนสัมผัสแสงแรก ณ “สะพานเฉลิมพระเกียรติปากอ่าวบางตะบูน” จุดชมวิวทะเลสุดงดงามแห่งหนึ่งของจังหวัดเพชรบุรี


วันพฤหัสบดีที่ 8 พฤษภาคม 2568
กรมทางหลวงชนบท ชวนสัมผัสแสงแรก ณ “สะพานเฉลิมพระเกียรติปากอ่าวบางตะบูน” จุดชมวิวทะเลสุดงดงามแห่งหนึ่งของจังหวัดเพชรบุรี
...
กรมทางหลวงชนบท (ทช.) กระทรวงคมนาคม เชิญชวนนักท่องเที่ยวและผู้รักการถ่ายภาพ เดินทางสัมผัสเสน่ห์แห่งแสงยามเช้าท่ามกลางธรรมชาติอันงดงาม ณ “สะพานเฉลิมพระเกียรติปากอ่าวบางตะบูน” จังหวัดเพชรบุรี สะพานชมวิวที่ทอดข้ามปากแม่น้ำบางตะบูน จุดชมพระอาทิตย์ขึ้นที่สวยที่สุดแห่งหนึ่งในภาคกลาง
สะพานเฉลิมพระเกียรติปากอ่าวบางตะบูน เป็นสะพานของ ทช. บนโครงข่ายทางหลวงชนบทสาย สส.2021 อำเภอบ้านแหลม จังหวัดเพชรบุรี ตั้งอยู่ที่ตำบลบางตะบูน ห่างจากตัวเมืองเพชรบุรีประมาณ 20 กิโลเมตร โดยนักท่องเที่ยวสามารถเดินทางจากอำเภอชะอำ จังหวัดเพชรบุรี หรืออำเภอหัวหิน จังหวัดประจวบคีรีขันธ์ ผ่านถนนเพชรเกษม และแวะชมวิวสองข้างทางซึ่งเต็มไปด้วยความแปลกตาและเสน่ห์ของวิถีชุมชนริมฝั่งทะเล เดินทางจากกรุงเทพฯ สามารถใช้ถนนพระราม 2 ข้ามแม่น้ำแม่กลอง จังหวัดสมุทรสงคราม จากนั้นเลี้ยวซ้ายบริเวณจุดพักรถที่บ้านคลองโคนเพื่อเข้าสู่ถนนสาย สส.2021 เดินทางประมาณ 15 กิโลเมตร ก่อนจะถึงจุดหมายปลายทาง สำหรับจุดเช็กอินที่ไม่ควรพลาดคือสะพานเฉลิมพระเกียรติปากอ่าวบางตะบูนช่วงเช้าตรู่แสงแดดสีทองส่องกระทบผืนทะเลซึ่งกลมกลืนกับสีของท้องฟ้าอย่างงดงาม ตัดกับภาพกระเตงเฝ้าหอย และเรือประมงของชาวบ้านที่ออกทะเลในบรรยากาศสุดเรียบง่าย ที่ยังคงเปี่ยมไปด้วยมนต์เสน่ห์ของธรรมชาติ วัฒนธรรม และวิถีดั้งเดิมของชุมชน ยังสามารถแวะเที่ยวชม “ชุมชนปากอ่าวบางตะบูน” หมู่บ้านชาวประมงที่มีชื่อเสียงในเรื่องการเพาะเลี้ยงหอยแครง หอยแมลงภู่ หอยนางรม และชม “วาฬบรูด้า” และ “ฝูงโลมา” นกนานาชนิดและพรรณไม้ป่าชายเลนที่อุดมสมบูรณ์
ทั้งนี้ หากประชาชนต้องการสอบถามเส้นทางหรือข้อมูลเพิ่มเติม สามารถติดต่อได้ที่แขวงทางหลวงชนบทเพชรบุรี โทร. 0 3259 8282 หรือสายด่วน ทช. โทร. 1146 อย่างไรก็ตาม ขอความร่วมมือประชาชนในการเดินทางด้วยความระมัดระวัง ปฏิบัติตามป้ายคำแนะนำตลอดเส้นทาง เพื่อความปลอดภัยและความสุขในการท่องเที่ยวอย่างยั่งยืน

ที่มา : https://www.thaigov.go.th/news/contents/details/96192