รัฐบาลไทย-ข่าวทำเนียบรัฐบาล-รัฐบาลปลื้ม! ปชช. ขอบคุณนโยบายลดราคาค่าไฟ ด้าน“พีระพันธุ์” เดินหน้าปฏิรูปพลังงานสร้างเสถียรภาพระยะยาว


วันพฤหัสบดีที่ 8 พฤษภาคม 2568
08/05/2568
พิมพ์
รัฐบาลปลื้ม! ปชช. ขอบคุณนโยบายลดราคาค่าไฟ ด้าน“พีระพันธุ์” เดินหน้าปฏิรูปพลังงานสร้างเสถียรภาพระยะยาว
รัฐบาลปลื้ม! ปชช. ขอบคุณนโยบายลดราคาค่าไฟ ด้าน“พีระพันธุ์” เดินหน้าปฏิรูปพลังงานสร้างเสถียรภาพระยะยาว
วันนี้ (8 พฤษภาคม 2568) นางสาว ศศิกานต์ วัฒนะจันทร์ รองโฆษกประจำสำนักนายกรัฐมนตรี เปิดเผยว่า รัฐบาล ภายใต้การนำของนางสาวแพทองธาร ชินวัตร นายกรัฐมนตรี ขอขอบคุณเสียงตอบรับจากประชาชนทั่วประเทศที่ชื่นชมนโยบายลดค่าไฟฟ้า ซึ่งเกิดจากการทำงานอย่างบูรณาการของทุกหน่วยงานที่เกี่ยวข้อง
โดยเฉพาะนายพีระพันธุ์ สาลีรัฐวิภาค รองนายกรัฐมนตรีและรัฐมนตรีว่าการกระทรวงพลังงาน ที่สามารถผลักดันให้ค่าไฟฟ้าในรอบเดือนพฤษภาคม – สิงหาคม 2568 ลดลงเหลือเพียง 3.98 บาทต่อหน่วย ต่ำกว่าที่คณะกรรมการกำกับกิจการพลังงาน (กกพ.) เคยกำหนดไว้ที่ 4.15 บาทต่อหน่วย
ผลสำเร็จครั้งนี้ สะท้อนให้เห็นถึงความตั้งใจจริงของรัฐบาลในการบรรเทาภาระค่าครองชีพให้แก่ประชาชน โดยไม่ต้องใช้งบประมาณแผ่นดินแม้แต่บาทเดียว อันเป็นผลจากการปรับโครงสร้างค่าไฟฟ้าเชิงระบบ เช่น การลดค่า Ft การทบทวนสัญญารับซื้อไฟฟ้า (PPA) ที่สร้างภาระให้รัฐเกินความจำเป็น ตลอดจนการเจรจาปรับลดอัตรารับซื้อไฟฟ้าจากพลังงานหมุนเวียนในอัตราที่เหมาะสมกับต้นทุนปัจจุบัน
นอกจากนี้ ที่ประชุมคณะกรรมการนโยบายพลังงานแห่งชาติ (กพช.) ซึ่งมีนายกรัฐมนตรีเป็นประธาน ยังเห็นชอบกำหนดเพดานค่าไฟในช่วงปลายปี 2568 ไม่เกิน 3.99 บาทต่อหน่วย
พร้อมมอบหมายให้ กกพ. กฟผ. บริษัท ปตท. จำกัด (มหาชน) และหน่วยงานที่เกี่ยวข้อง วางแผนการดำเนินงานต่อไปโดยไม่ส่งผลกระทบต่อประชาชนและเศรษฐกิจภาพรวม ทั้งยังสนับสนุนการเร่งปฏิรูปกฎหมายพลังงานและโครงสร้างราคาก๊าซธรรมชาติ เพื่อลดต้นทุนการผลิตไฟฟ้าอย่างยั่งยืน
“รัฐบาลขอยืนยันเจตนารมณ์ในการเดินหน้าปฏิรูปพลังงานอย่างต่อเนื่อง ด้วยความมุ่งมั่นที่จะสร้างระบบพลังงานที่เป็นธรรม โปร่งใส และยั่งยืน เพื่อให้คนไทยทุกคนสามารถเข้าถึงพลังงานในราคาที่เหมาะสม และมีคุณภาพชีวิตที่ดีขึ้นในระยะยาว” นางสาวศศิกานต์กล่าว

ที่มา : https://www.thaigov.go.th/news/contents/details/96201