รัฐบาลไทย-ข่าวทำเนียบรัฐบาล-“รมว.นฤมล” มั่นใจ Lab ตรวจ BY2 จำนวน 9 แห่ง พร้อมรับมือส่งออกทุเรียนช่วงฤดูกาลผลิต 


วันพฤหัสบดีที่ 8 พฤษภาคม 2568
“รมว.นฤมล” มั่นใจ Lab ตรวจ BY2 จำนวน 9 แห่ง พร้อมรับมือส่งออกทุเรียนช่วงฤดูกาลผลิต
“รมว.นฤมล” มั่นใจ Lab ตรวจ BY2 จำนวน 9 แห่ง พร้อมรับมือส่งออกทุเรียนช่วงฤดูกาลผลิต เผย ประสานศุลกากรจีนเปิดด่าน 24 ชม. อำนวยความสะดวกไม่ให้ทุเรียนไทยตกค้าง
ศ.ดร.นฤมล ภิญโญสินวัฒน์ รัฐมนตรีว่าการกระทรวงเกษตรและสหกรณ์ กล่าวว่า กระทรวงเกษตรและสหกรณ์ ได้เตรียมความพร้อมในการส่งออกทุเรียนช่วงฤดูกาลผลิต โดยได้มีการทำงานร่วมกันอย่างใกล้ชิดระหว่างกระทรวงเกษตรฯ และสำนักงานศุลกากรแห่งสาธารณรัฐประชาชนจีน (GACC) ในการหารือมาตรการต่าง ๆ เพื่ออำนวยความสะดวกและแก้ไขปัญหาการส่งออกทุเรียนอย่างต่อเนื่อง ทั้งเรื่องการขึ้นทะเบียนห้อง Lab เพิ่ม และการขอทบทวนห้อง Lab รวมทั้งการจัดเตรียมอัตรากำลังเจ้าหน้าที่ในการสนับสนุนในการส่งออก
ศ.ดร.นฤมล กล่าวต่อว่า เนื่องจากในช่วงนี้ทุเรียนของไทยเข้าสู่ฤดูกาลผลิตสูง และมีความต้องการที่จะส่งออกไปยังประเทศจีนให้ทันเวลา จึงได้ประสานกับทางศุลกากรจีนให้กำชับด่านที่เกี่ยวข้อง โดยจะใช้วิธีการทำงานพิเศษตลอด 24 ชั่วโมงต่อวัน และตลอด 7 วันต่อสัปดาห์ รวมทั้งเพิ่มจำนวนเจ้าหน้าที่และอุปกรณ์ตรวจสอบเพิ่มเติม ซึ่งจีนจะทำงานร่วมกับไทยเพื่อสำรวจมาตรการอำนวยความสะดวกอื่น ๆ เช่น การดำเนินการด้านจำแนกประเภท และการดำเนินการในพิธีการศุลกากรโดยเร่งด่วน ซึ่งจะพยายามอย่างเต็มที่เพื่ออำนวยความสะดวกในการส่งออกทุเรียนของไทยไปยังจีน
“การทำงานอย่างใกล้ชิดของทั้งสองฝ่ายจะทำให้การส่งออกทุเรียนไทยในปีนี้เป็นไปอย่างราบรื่น กระทรวงเกษตรฯ ต้องขอขอบคุณ GACC และเจ้าหน้าที่ที่ได้ให้ความสำคัญในการอำนวยความสะดวกในการนำเข้าทุเรียนในปีนี้ ทั้งการจัดเจ้าหน้าที่ได้ทำงาน 24 ชั่วโมงใน 7 วัน การขยายระยะเวลาในการเปิดปิดด่าน และการเพิ่มจำนวนห้อง Lab ในการตรวจที่ด่านนำเข้าฝั่งจีน
ในส่วนของห้อง Lab ตรวจวิเคราะห์หาสาร“Basic Yellow 2”( BY2 ) ในทุเรียนสด ก่อนส่งออกไปจีนนั้น ศ.ดร.นฤมล กล่าวว่า ปัจจุบันไทยมีห้อง lab ทดสอบสาร BY2 จำนวน 9 แห่ง โดยอยู่ระหว่างยื่นขอกลับมามีคุณสมบัติอีกครั้ง (Resume) 3 แห่ง มั่นใจว่ามี Lab เพียงพอที่จะรองรับปริมาณทุเรียนจำนวนมากที่จะส่งออกไปจีนอย่างแน่นอน

ที่มา : https://www.thaigov.go.th/news/contents/details/96186