รัฐบาลไทย-ข่าวทำเนียบรัฐบาล-วธ.ร่วมกับศิลปินร่วมสมัยกว่า 100 ชีวิต ชวนชมศิลปะแนวสร้างสรรค์สังคม “CHIANG RAI ART FOR EARTH 2025”


วันพฤหัสบดีที่ 8 พฤษภาคม 2568
วธ.ร่วมกับศิลปินร่วมสมัยกว่า 100 ชีวิต ชวนชมศิลปะแนวสร้างสรรค์สังคม “CHIANG RAI ART FOR EARTH 2025”
วธ.ร่วมกับศิลปินร่วมสมัยกว่า 100 ชีวิต ชวนชมศิลปะแนวสร้างสรรค์สังคม “CHIANG RAI ART FOR EARTH 2025”
วธ.ร่วมกับศิลปินร่วมสมัยกว่า 100 ชีวิต ชวนชมศิลปะแนวสร้างสรรค์สังคม “CHIANG RAI ART FOR EARTH 2025” เปิดเวทีเด็ก เยาวชน เรียนรู้ปัญหาสิ่งแวดล้อม เปลี่ยนแปลงสภาพภูมิอากาศและผลกระทบด้านภัยพิบัติ ผ่านการสร้างสรรค์ผลงานศิลปะ จากศิลปินที่เดินทางมาจากทั่วประเทศ ณ จังหวัดเชียงราย
วันที่ 7 พฤษภาคม 2568 เวลา 16.00 น. นายประสพ เรียงเงิน ปลัดกระทรวงวัฒนธรรมเป็นประธานในพิธีเปิดนิทรรศการ CHIANG RAI ART FOR EARTH 2025 โดยมี นายชรินทร์ ทองสุข ผู้ว่าราชการจังหวัดเชียงราย ศาสตรเมธี ดร.เฉลิมชัย โฆษิตพิพัฒน์ ศิลปินแห่งชาติ อาจารย์นคร พงษ์น้อย ผู้อำนวยการอุทยานศิลปะและวัฒนธรรมแม่ฟ้าหลวง รองศาสตราจารย์ศรีวรรณ เจนหัตถการกิจ ศิลปินอาวุโส /ผู้ริเริ่ม และดำเนินโครงการเชียงราย อาร์ต ฟอร์ เอิร์ธผู้แทนจากหน่วยงานภาครัฐ วัฒนธรรมจังหวัด และแขกผู้มีเกียรติ เข้าร่วม ณ พิพิธภัณฑ์ศิลปะร่วมสมัยเมืองเชียงราย จังหวัดเชียงราย
ทั้งนี้ เชียงราย อาร์ต ฟอร์ เอิร์ธ เกิดจากแนวคิดงานศิลปะร่วมสมัย มีความสามารถพิเศษในการเข้าถึงอารมณ์และความรู้สึกของผู้ชม ได้อย่างลึกซึ้ง สามารถสื่อสารแนวคิดที่ซับซ้อนได้ โดยไม่จําเป็นต้องใช้คําพูด ช่วยให้ผู้ชมงานศิลปะมองเห็นประเด็นปัญหาจากมุมมองที่แตกต่างและเข้าใจได้ง่ายขึ้น โดยรวบรวมศิลปินร่วมสมัย คณาจารย์ นักวิชาการ และบุคลากรผู้มีความรู้หลากหลายวิชาชีพ ทั้งในจังหวัดเชียงราย และจากทั่วประเทศ เพื่อนําเสนอมุมมองใหม่ต่อปัญหาสิ่งแวดล้อม มุ่งสร้างแรงบันดาลใจ ในการดูแลโลกอย่างยั่งยืน ผ่านการสร้างสรรค์ผลงานศิลปะร่วมสมัย เป็นเครื่องมือสําคัญในการรณรงค์เกี่ยวกับปัญหาการเปลี่ยนแปลงสภาพภูมิอาการเปลี่ยนแปลงสภาพภูมิอากาศและผลกระทบจากภัยพิบัติทางธรรมชาติ งานศิลปะร่วมสมัยดังกล่าว จึงเป็นงานที่มีศักยภาพสูงมากในการสร้างผลกระทบเชิงบวก และการเปลี่ยนแปลงที่ยั่งยืนในสังคม
ทั้งนี้ กองทุนส่งเสริมศิลปะร่วมสมัย สำนักงานศิลปวัฒนธรรมร่วมสมัย กระทรวงวัฒนธรรม ได้อนุมัติโครงการ Chiang Rai Art for Earth ณ หอศิลป์ศรีดอนมูล ตำบลศรีดอนมูล อำเภอเชียงแสน จังหวัดเชียงราย ระหว่างวันที่ 2 - 5 พฤษภาคม 2568 และจัดแสดงผลงาน ณ พิพิธภัณฑ์ศิลปะร่วมสมัยเมืองเชียงราย จังหวัดเชียงราย ระหว่างวันที่ 7 - 31 พฤษภาคม 2568 และมีผู้สนับสนุนโครงการอีก 4 ราย คือ บริษัทไทยเบฟเวอเรจ จำกัด (มหาชน) มูลนิธิบางกอกอาร์ตเบียนนาเล่ บริษัทมาสเตอร์แปลน 101 จำกัด และบริษัทเพ้นท์ เอฟ เอ็กซ์ จำกัด โดยศิลปินที่เข้าร่วมงานได้บริจาคผลงานให้แก่โครงการ เพื่อจำหน่าย และนำรายได้มอบให้แก่ มูลนิธิแม่ฟ้าหลวง โรงพยาบาลศูนย์การแพทย์ มหาวิทยาลัยแม่ฟ้าหลวง มูลนิธิมดชนะภัย สำนักบริหารพื้นที่อนุรักษ์ที่ 15 เชียงราย

ที่มา : https://www.thaigov.go.th/news/contents/details/96217