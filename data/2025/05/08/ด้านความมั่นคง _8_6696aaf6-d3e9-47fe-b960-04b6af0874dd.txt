รัฐบาลไทย-ข่าวทำเนียบรัฐบาล-เยาวชนจุดประกายจิตสำนึกสาธารณะ ร่วมเปิดโครงการ “จิตสำนึกรักเมืองไทย” ปีที่ ๑๗ มุ่งสร้างสรรค์สังคมยั่งยืน


วันพฤหัสบดีที่ 8 พฤษภาคม 2568
เยาวชนจุดประกายจิตสำนึกสาธารณะ ร่วมเปิดโครงการ “จิตสำนึกรักเมืองไทย” ปีที่ ๑๗ มุ่งสร้างสรรค์สังคมยั่งยืน
​เมื่อวันที่ ๗ พฤษภาคม ๒๕๖๘ เวลา ๑๔.๐๐ น. พลเรือเอก สุพพัต ยุทธวงศ์ รองปลัดกระทรวงกลาโหม เป็นประธานในพิธีเปิดโครงการ “จิตสำนึกรักเมืองไทย” ปีที่ ๑๗ ประจำปีงบประมาณ พ.ศ. ๒๕๖๘ ณ ห้องพินิตประชานาถ ศาลาว่าการกลาโหม
โครงการนี้ดำเนินการต่อเนื่องโดยสำนักงานเลขานุการสำนักงานปลัด กระทรวงกลาโหม มีเป้าหมายสำคัญในการเสริมสร้างจิตสำนึกสาธารณะให้เยาวชนตระหนักถึงประโยชน์ส่วนรวม และเปิดโอกาสให้เยาวชนได้แสดงศักยภาพในการแก้ไขปัญหาและพัฒนาสังคมอย่างสร้างสรรค์
​โครงการ “จิตสำนึกรักเมืองไทย” ในปีนี้ ได้รับความร่วมมือจากหลากหลายภาคส่วน ทั้งภาครัฐ ภาคประชาชน และเยาวชนทั่วประเทศ โดยสานต่อเจตนารมณ์จากปีที่ผ่านมา ด้วยการจัดการประกวดโครงการสาธารณประโยชน์เพื่อสังคม ภายใต้หัวข้อ “ร่วมคิด ร่วมทำ สร้างสรรค์สังคมไทยด้วยสิ่งเล็ก ๆ ที่ยิ่งใหญ่” ซึ่งได้เริ่มต้นกระบวนการมาตั้งแต่เดือนเมษายนและจะสิ้นสุดในเดือนสิงหาคม ๒๕๖๘
​เกณฑ์การพิจารณาคัดเลือกโครงการจะเน้นหนักไปที่ความเป็นไปได้ ความคุ้มค่า และความเป็นประโยชน์ที่ยั่งยืน กระบวนการดังกล่าวนี้เอง จะเป็นพื้นที่บ่มเพาะให้เยาวชนได้ซึมซับความสุขจากการเป็นผู้ให้และได้ทำประโยชน์เพื่อผู้อื่น อันเป็นการปลูกฝังจิตสำนึกสาธารณะผ่านประสบการณ์และการเรียนรู้ด้วยตนเอง
​โครงการ “จิตสำนึกรักเมืองไทย” นับเป็นโครงการที่ประสบความสำเร็จอย่างต่อเนื่องและได้รับความสนใจจากเยาวชนในการแลกเปลี่ยนมุมมอง แนวคิดและประสบการณ์ ซึ่งเป็นสิ่งสำคัญอย่างยิ่งในการส่งเสริมสำนึกสาธารณะและความรับผิดชอบต่อสังคมโดยรวม
​รองปลัดกระทรวงกลาโหม กล่าวว่า “เยาวชนที่มีจิตสำนึกสาธารณะและความรับผิดชอบต่อสังคม คือพลังสำคัญของชาติในการสร้างความรัก ความสามัคคี และการพัฒนาประเทศอย่างยั่งยืน ความร่วมมือของทุกภาคส่วนในโครงการนี้ จะเป็นรากฐานสำคัญที่จะช่วยให้เด็กและเยาวชนเติบโตเป็นพลเมืองที่มีคุณภาพ มีจิตสำนึกในการร่วมสร้างสังคมที่เข้มแข็ง มีความสุข และสามัคคี ต่อไป”
​โครงการนี้จึงเป็นอีกหนึ่งกลไกสำคัญในการจุดประกายจิตสำนึกแห่งการให้ในกลุ่มเยาวชน ซึ่งจะเติบโตเป็นพลเมืองที่มีคุณภาพ และเป็นกำลังสำคัญในการขับเคลื่อนสังคมไทยให้ก้าวหน้าอย่างมั่นคง

ที่มา : https://www.thaigov.go.th/news/contents/details/96205