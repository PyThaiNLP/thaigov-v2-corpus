รัฐบาลไทย-ข่าวทำเนียบรัฐบาล-รัฐมนตรีช่วยว่าการกระทรวงกลาโหม ย้ำรัฐบาลห่วงใยประชาชนทุกกลุ่ม ขณะที่หน่วยงานความมั่นคงปรับรูปแบบการทำงานเข้มงวดมากขึ้น เพื่อสร้างความเชื่อมั่นปลอดภัยให้กับประชาชน


วันพฤหัสบดีที่ 8 พฤษภาคม 2568
รัฐมนตรีช่วยว่าการกระทรวงกลาโหม ย้ำรัฐบาลห่วงใยประชาชนทุกกลุ่ม ขณะที่หน่วยงานความมั่นคงปรับรูปแบบการทำงานเข้มงวดมากขึ้น เพื่อสร้างความเชื่อมั่นปลอดภัยให้กับประชาชน
วันนี้ (7 พ.ค.68) พลเอก ณัฐพล นาคพาณิชย์ รัฐมนตรีช่วยว่าการกระทรวงกลาโหม กล่าวภายหลังพบปะให้กำลังใจประชาชนและเจ้าหน้าที่ผู้ปฏิบัติงาน ที่จังหวัดนราธิวาส หลังเกิดสถานการณ์ความรุนแรง ว่ารัฐบาลมีความห่วงใยต่อสถานการณ์ที่เกิดขึ้น
โดยเฉพาะพี่น้องประชาชนทุกกลุ่ม//นายภูมิธรรม  เวชยชัย รองนายกรัฐมนตรีและรัฐมนตรีว่าการกระทรวงกลาโหม จึงได้มอบหมายให้มาประเมินสถานการณ์ในพื้นที่ จึงตั้งใจมารับฟังความคิดเห็น/ข้อมูลเพิ่มเติมโดยตรงจากทุกฝ่ายในพื้นที่
ซึ่งจากการรายงานของพลโท ไพศาล  หนูสังข์ แม่ทัพภาคที่ 4/ผู้อำนวยการรักษาความมั่นคงภายในภาค 4 และผู้เกี่ยวข้อง แล้ว รู้สึกคลายความกังวล ที่หน่วยงานความมั่นคง รวมถึงหน่วยงานเกี่ยวข้อง ได้ปรับรูปแบบ วิธีการทำงานให้สอดคล้องกับสถานการณ์ เข้มงวดมากขึ้น บูรณาการและเป็นเอกภาพมากขึ้น เพื่อดูแลความเป็นอยู่และปลอดภัยในชีวิตและทรัพย์สินของพี่น้องประชาชน
พลเอก ณัฐพล  นาคพาณิชย์ กล่าวอีกด้วยว่า ในวันนี้ (7  พ.ค.68) ยังได้เข้ากราบนมัสการ พระธรรมวัชรจริยาจารย์ ที่ปรึกษาเจ้าคณะภาค 18/เจ้าอาวาสวัดประชุมชลธารา และพบปะพี่น้องชาวไทยพุทธ ที่วัดเขากง อำเภอเมืองนราธิวาส โดยพระธรรมวัชรจริยาจารย์ โปรดให้ข้อแนะนำ เพื่อนำไปเสนอต่อรัฐบาลพิจารณาดำเนินการ รวมถึงการขับเคลื่อนการพูดคุยเพื่อสันติสุขในพื้นที่จังหวัดชายแดนภาคใต้ ขณะที่พี่น้องไทยพุทธ มีข้อเสนอแนะให้มีการบังคับใช้กฎหมายอย่างมีประสิทธิภาพเพื่อสร้างความเชื่อมั่นแก่ประชาชนในพื้นที่
จากนั้น ได้เดินทางไปพูดคุยกับนายซาฟีอี  เจ๊ะเลาะ ประธานคณะกรรมการอิสลามประจำจังหวัดนราธิวาส และผู้นำศาสนา ที่สำนักงานคณะกรรมการประจำจังหวัดนราธิวาส โดยประธานคณะกรรมการอิสลามประจำจังหวัดนราธิวาส กล่าวว่า ได้น้อมนำยุทธศาสตร์พระราชทาน “เข้าใจ เข้าถึง พัฒนา” มาเป็นแนวทางการดำเนินงาน ส่งเสริมการอยู่ร่วมกันภายใต้สังคมพหุวัฒนธรรมที่เข้มแข็ง  และในฐานะผู้นำองค์กรศาสนา พร้อมให้การสนับสนุนการทำงานของภาครัฐในทุกระดับ เพื่อนำพาสันติสุขกลับคืนสู่พื้นที่จังหวัดชายแดนภาคใต้อย่างยั่งยืน

ที่มา : https://www.thaigov.go.th/news/contents/details/96210