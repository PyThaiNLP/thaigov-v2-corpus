รัฐบาลไทย-ข่าวทำเนียบรัฐบาล-กระทรวงมหาดไทย เปิดปฏิบัติการ "ZERO GUN" สั่งการชุดปฏิบัติการพิเศษกรมการปกครองจับกุมอาวุธปืนเถื่อนสนองนโยบายจัดระเบียบสังคม รวบโจ๋หัวใสรับออร์เดอร์ปืนเถื่อนขายผ่านสื่อออนไลน์ 


วันพฤหัสบดีที่ 8 พฤษภาคม 2568
08/05/2568
พิมพ์
กระทรวงมหาดไทย เปิดปฏิบัติการ "ZERO GUN" สั่งการชุดปฏิบัติการพิเศษกรมการปกครองจับกุมอาวุธปืนเถื่อนสนองนโยบายจัดระเบียบสังคม รวบโจ๋หัวใสรับออร์เดอร์ปืนเถื่อนขายผ่านสื่อออนไลน์
กระทรวงมหาดไทย เปิดปฏิบัติการ "ZERO GUN" สั่งการชุดปฏิบัติการพิเศษกรมการปกครองจับกุมอาวุธปืนเถื่อนสนองนโยบายจัดระเบียบสังคม รวบโจ๋หัวใสรับออร์เดอร์ปืนเถื่อนขายผ่านสื่อออนไลน์ ฮิตกันในหมู่เด็กช่าง สร้างความหวาดกลัวให้กับประชาชน
วันนี้ (8 พฤษภาคม 2568) เวลา 06.30 น. นายอนุทิน ชาญวีรกูล รองนายกรัฐมนตรี และรัฐมนตรีว่าการกระทรวงมหาดไทย ได้มอบหมายให้ นายอรรษิษฐ์ สัมพันธรัตน์ ปลัดกระทรวงมหาดไทย สั่งการให้
นายไชยวัฒน์ จุนถิระพงศ์ อธิบดีกรมการปกครอง จัดชุดปฏิบัติการพิเศษกรมการปกครอง นำโดย
นายรณรงค์ ทิพย์ศิริ รองอธิบดีกรมการปกครอง นายเรืองลักษณ์ เรืองยังมี ผู้อำนวยการสำนักการสอบสวนและนิติการ นายอิสรา เจริญชาศรี ผู้อำนวยการสำนักอำนวยการกองอาสารักษาดินแดน และนายศักดิ์ชัย โรจนรัตน์ ผู้อำนวยการ
ศูนย์ปฏิบัติการบังคับใช้กฎหมายพนักงาน ฝ่ายปกครอง นำกำลังชุดปฏิบัติการพิเศษฝ่ายปกครองร่วมกับกองอาสารักษาดินแดน ดำเนินการตามหมายค้นและหมายจบ ของศาลอาญาพระโขนง เข้าจับกุมตัวนายณัฐเกียรติ หรือ นิว อายุ 29 ปี และนายศุภฤกษ์ หรือพีช อายุ 31 ปี ภายในแมนชั่นแห่งหนึ่ง ย่านสวนหลวง กรุงเทพมหานคร
นายไชยวัฒน์ จุนถิระพงศ์ อธิบดีกรมการปกครอง เปิดเผยว่า การปฏิบัติการในครั้งนี้ สืบเนื่องจากกรมการปกครองได้รับเรื่องร้องเรียนว่า บุคคลดังกล่าว มีการโพสต์ภาพและคลิปอาวุธปืนผ่านสื่อออนไลน์ Facebook ถึงการรับซื้อ การจำหน่ายอาวุธปืน และเครื่องกระสุนปืน มีการพกพาอาวุธปืนติดตัวโดยไม่ได้รับอนุญาต ซึ่งพฤติการณ์ดังกล่าว สร้างความหวาดระแวงให้กับคนในชุมชนเป็นอย่างมาก จึงขอให้ฝ่ายปกครองเข้าดำเนินการตามกฎหมาย
นายไชยวัฒน์ จุนถิระพงศ์ กล่าวต่อว่า จากการสืบสวนติดตามพบว่า บุคคลดังกล่าวมีชื่อว่า นายณัฐเกียรติ หรือ บังนิว มีประวัติโชกโชนด้านยาเสพติด เพิ่งพ้นโทษในคดีจำหน่ายยาเสพติดมาเมื่อปี 2562 ปัจจุบันมีอาชีพขายเสื้อผ้า รองเท้า และนาฬิกาวินเทจ ผ่านสื่อออนไลน์ Facebook โดยแฝงการขายอาวุธปืนและเครื่องกระสุนปืนขนาดต่าง ๆ มีทั้งปืนไทยประดิษฐ์และปืนแบลงค์กันดัดแปลง ตั้งแต่ราคาหลักพันจนถึงหลักหมื่น โดยทำแบบครบวงจร คือ รับซื้อ ดัดแปลง และจำหน่าย ซึ่งยังพบอีกว่าบุคคลดังกล่าวได้จำหน่ายปืนเถื่อนผ่านสื่อออนไลน์มาแล้วหลายกระบอก ทำมานานร่วมปี ซึ่งเป็นที่นิยมของกลุ่มลูกค้าเด็กช่างในพื้นที่กรุงเทพฯ และปริมณฑล โดยเฉพาะกลุ่มนักเรียนอาชีวะ-ช่างกล จะได้รับความนิยมเป็นอย่างมาก อาจเป็นต้นเหตุที่อาวุธปืนเถื่อนเหล่านี้ได้ถูกส่งต่อไปยังกลุ่มนักเรียนช่าง ที่นำไปใช้ก่อเหตุทะเลาะวิวาท ยิงคู่อริกลางเมือง หรือยิงถูกคนบริสุทธิ์ที่ไม่มีส่วนเกี่ยวข้อง จนเสียชีว ตามที่ปรากฏในข่าว
ช่วงที่ผ่านมา
"จากพฤติการณ์ดังกล่าวพนักงานฝ่ายปกครองจึงได้ทำการล่อซื้ออาวุธปืนแปลงจากบุคคลดังกล่าว ผ่านสื่อออนไลน์ facebook โดยมีวิธีการนำส่งผ่านทางบริษัทขนส่งเอกชน จากการตรวจสอบพบว่าเป็นอาวุธปืนดัดแปลง เป็นการกระทำความผิดกฎหมาย จึงนำมาสู่การขออนุมัติหมายจับ และหมายค้นจากศาลอาญาพระโขนง เข้าทำการตรวจค้นจับกุมในครั้งนี้ ซึ่งได้ตรวจยึดของกลางเป็นอาวุธปืนดัดแปลงหลายกระบอก พร้อมเครื่องกระสุน และส่วนประกอบอาวุธปืนจำนวนมาก ที่กำลังจัดเตรียมส่งขายให้กับลูกค้าผ่านช่องทางออนไลน์ พนักงานฝ่ายปกครอง ได้แจ้งข้อหา “มีอาวุธปืนและเครื่องกระสุนปืนไว้ในครอบครองโดยไม่ได้รับอนุญาต” และข้อหา “ทำ ประกอบ ซ่อมแซม เปลี่ยนลักษณะ สั่ง นำเข้า มี หรือ จำหน่ายซึ่งอาวุธปืนหรือเครื่องกระสุนปืนสำหรับการค้า โดยไม่ได้รับอนุญาต” และในส่วนของนายศุภฤกษ์ อายุ 31 ปี ซึ่งเป็นเพื่อนของนายณัฐเกียรติ จากการตรวจค้นห้องพัก พบชิ้นส่วนอาวุธปืน และอุปกรณ์ส่วนหนึ่ง ทางเจ้าหน้าที่จะดำเนินการสืบสวนต่อไป ว่ามีส่วนเกี่ยวข้องกับการร่วมกระทำความผิดดังกล่าวหรือไม่อย่างไร" นายไชยวัฒน์ จุนถิระพงศ์ กล่าว
อธิบดีกรมการปกครอง ได้กล่าวทิ้งท้ายว่า การปฏิบัติการในครั้งนี้เป็นผลมาจากการสืบสวนเชิงลึก ตามนโยบายปราบปรามอาชญากรรมทางเทคโนโลยีของกรมการปกครอง ซึ่งนายอนุทิน ชาญวีรกูล รองนายกรัฐมนตรี และรมว.มหาดไทย ได้เน้นย้ำให้ กรมการปกครอง มุ่งเน้นจัดการปัญหาอาชญากรรมรูปแบบใหม่ที่ใช้สื่อออนไลน์เป็นช่องทางในการกระทำผิดทุกรูปแบบ ทั้งนี้ กรมการปกครองยืนยันจะเดินหน้าปราบปรามการกระทำผิดกฎหมาย
ทุกรูปแบบ เพื่อรักษาความสงบเรียบร้อยความปลอดภัยในชีวิตและทรัพย์สินของประชาชนในสังคมอย่างต่อเนื่องต่อไป หากประชาชนมีเบาะแสการกระทำผิดกฎหมาย หรือ ได้รับความเดือดร้อน สามารถแจ้งต่อกำนัน ผู้ใหญ่บ้าน หรือ แจ้งต่อนายอำเภอ ปลัดอำเภอในท้องที่ หรือแจ้งมายังศูนย์ดำรงธรรม กระทรวงมหาดไทย สายด่วน 1567
#ชุดปฏิบัติการพิเศษกรมการปกครอง #จัดระเบียบสังคม #ปืนเถื่อน #อำเภอปลอดภัย #ประชาชนปลอดภัย #กรมการปกครอง #zerogun
ข้อมูล :กรม ปค.

ที่มา : https://www.thaigov.go.th/news/contents/details/96199