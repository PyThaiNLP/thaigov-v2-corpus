รัฐบาลไทย-ข่าวทำเนียบรัฐบาล-กรมการขนส่งทางบก ขอความร่วมมือผู้ประกอบการหลีกเลี่ยงการขนส่งสินค้าในช่วงวันหยุดต่อเนื่องวันวิสาขบูชา ระหว่างวันที่ 9 - 12 พฤษภาคม 2568 เพื่อป้องกันอุบัติเหตุทางถนน


วันพฤหัสบดีที่ 8 พฤษภาคม 2568
กรมการขนส่งทางบก ขอความร่วมมือผู้ประกอบการหลีกเลี่ยงการขนส่งสินค้าในช่วงวันหยุดต่อเนื่องวันวิสาขบูชา ระหว่างวันที่ 9 - 12 พฤษภาคม 2568 เพื่อป้องกันอุบัติเหตุทางถนน
...
นายชีพ น้อมเศียร รองอธิบดีกรมการขนส่งทางบก กระทรวงคมนาคม กล่าวว่า ช่วงวันหยุดต่อเนื่องวันวิสาขบูชา 2568 คาดว่าจะมีประชาชนเดินทางกลับภูมิลำเนาเพื่อทำบุญและท่องเที่ยวเป็นจำนวนมาก ทำให้ปริมาณยานพาหนะบนท้องถนนมีความคับคั่ง และมีโอกาสเกิดอุบัติเหตุทางถนนเพิ่มสูงขึ้นกว่าปกติ จึงขอความร่วมมือผู้ประกอบการขนส่งสินค้าด้วยรถบรรทุกหลีกเลี่ยงการขนส่งสินค้าและงดการใช้รถที่ไม่มีการบรรทุกสินค้า (รถเปล่า) รวมทั้งหลีกเลี่ยงการจอดรถทิ้งไว้บนไหล่ทาง ในช่วงวันหยุดต่อเนื่องวันวิสาขบูชา ระหว่างวันที่ 9 - 12 พฤษภาคม 2568 ในกรณีที่มีความจำเป็นต้องใช้รถ ให้เดินรถได้เฉพาะช่องเดินรถซ้ายสุดเท่านั้น เพื่อลดปัญหาการจราจรและป้องกันการเกิดอุบัติเหตุรุนแรง รวมถึงแนะนำให้ผู้ประกอบการขนส่งให้ดูแลกวดขัน กำชับผู้ขับรถ รวมทั้งตรวจสอบอุปกรณ์ส่วนควบ และความพร้อมของรถที่ทำการขนส่งอย่างเข้มงวดและต่อเนื่อง โดยให้ถือปฏิบัติ ดังนี้
1) กำชับผู้ขับรถให้ขับด้วยความระมัดระวัง ใช้ความเร็วตามกฎหมายกำหนด พักผ่อนให้เพียงพอ เตรียมสภาพร่างกายให้พร้อมที่จะปฏิบัติหน้าที่ได้อย่างปลอดภัย และไม่ขับรถเกินชั่วโมงทำงานตามที่กฎหมายกำหนด
2) ตรวจสอบสภาพความมั่นคงแข็งแรงของตัวรถและอุปกรณ์ส่วนควบด้านความปลอดภัยของรถบรรทุก/รถลากจูง/รถพ่วง ก่อนใช้งานทุกครั้ง
3) ผู้ขับรถบรรทุกต้องมีปริมาณแอลกอฮอล์ในลมหายใจเป็นศูนย์ (0)
4) ผู้ประกอบการขนส่งที่มีการติดตั้งระบบ Global Positioning System (GPS) ในรถของตนเอง ให้ติดตามการใช้ความเร็วของรถบรรทุกอย่างต่อเนื่องและแจ้งเตือนผู้ขับรถเมื่อพบว่ามีการใช้ความเร็วเกินกำหนด
5) ผู้ประกอบการที่ขนส่งน้ำมันเชื้อเพลิง ขอให้วางแผนการรับ-ส่งสินค้าให้ไม่กระทบต่อการเดินทางของประชาชน เพื่อร่วมป้องกันการเกิดอุบัติเหตุ
ทั้งนี้ กรมการขนส่งทางบก (ขบ.) ได้ขอความร่วมมือผู้ประกอบการขนส่งด้วยรถบรรทุกไม่ประจำทาง รถบรรทุกส่วนบุคคล รวมถึงองค์กรด้านการขนส่งสินค้า 28 แห่ง ประกอบด้วย สหพันธ์การขนส่งทางบกแห่งประเทศไทย, สมาคมขนส่งทางบกแห่งประเทศไทย, สมาคมขนส่งสินค้าและโลจิสติกส์ไทย, สมาคมขนส่งสินค้านำเข้าและส่งออก, สมาคมขนส่งภาคตะวันออก, สมาคมผู้ประกอบการขนส่งแหลมฉบัง ชลบุรี, สมาคมรถบรรทุกภาคตะวันตก, สมาคมขนส่งสินค้าภาคอีสาน, สมาคมโลจิสติกส์และขนส่งภาคใต้, สมาคมผู้ประกอบการรถบรรทุกน้ำมันแห่งประเทศไทย, ชมรมรถบรรทุกจังหวัดลำปาง, สมาคมผู้ประกอบการขนส่งเกษตรกรรมและอุตสาหกรรม, สมาคมผู้ประกอบการรถเครน, สมาคมไทยโลจิสติกส์และการผลิต, สมาคมผู้รับจัดการขนส่งสินค้าระหว่างประเทศ, สมาคมผู้ประกอบการธุรกิจวัตถุอันตราย, สมาพันธ์โลจิสติกส์ไทย, สมาพันธ์ผู้ให้บริการโลจิสติกส์ไทย, สมาคมโลจิสติกส์และขนส่งไทย, สภาผู้ส่งสินค้าทางเรือแห่งประเทศไทย, สมาคมการค้าโลจิสติกส์ไทยแห่งอนุภูมิภาคลุ่มแม่น้ำโขง, ชมรมขนส่งสินค้าท่าเรือ แหลมฉบัง, สหพันธ์การขนส่งทางรถบรรทุกแห่งอาเซียน, หอการค้าไทยและสภาหอการค้าแห่งประเทศไทย, สภาอุตสาหกรรมแห่งประเทศไทย, สมาคมตัวแทนออกของรับอนุญาตไทย, สมาคมขนส่งสินค้าจังหวัดตาก และผู้ประกอบการขนส่ง โดย ขบ. เชื่อมั่นว่าผู้ประกอบการขนส่งสินค้าด้วยรถบรรทุกพร้อมเป็นส่วนหนึ่งในการป้องกันและลดอุบัติเหตุทางถนน ในช่วงวันหยุดต่อเนื่องวันวิสาขบูชา 2568 ทั้งนี้ หากประชาชนมีเรื่องร้องเรียนเกี่ยวกับรถบรรทุกขนส่งสินค้า สามารถติดต่อได้ที่ สายด่วน ขบ. 1584 ได้ตลอด 24 ชั่วโมง

ที่มา : https://www.thaigov.go.th/news/contents/details/96208