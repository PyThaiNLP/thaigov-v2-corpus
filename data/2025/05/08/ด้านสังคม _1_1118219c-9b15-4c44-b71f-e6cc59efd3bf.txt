รัฐบาลไทย-ข่าวทำเนียบรัฐบาล-พม. จัดงานบำเพ็ญกุศล ประจำปี 2568 อุทิศถวายแด่สมเด็จพระสังฆราชเจ้า องค์ที่ 18 เนื่องในโอกาสศูนย์พัฒนาการจัดสวัสดิการสังคมผู้สูงอายุวาสนะเวศม์ ครบรอบปีที่ 39


วันพฤหัสบดีที่ 8 พฤษภาคม 2568
พม. จัดงานบำเพ็ญกุศล ประจำปี 2568 อุทิศถวายแด่สมเด็จพระสังฆราชเจ้า องค์ที่ 18 เนื่องในโอกาสศูนย์พัฒนาการจัดสวัสดิการสังคมผู้สูงอายุวาสนะเวศม์ ครบรอบปีที่ 39
พม. จัดงานบำเพ็ญกุศล ประจำปี 2568 อุทิศถวายแด่สมเด็จพระสังฆราชเจ้า องค์ที่ 18 เนื่องในโอกาสศูนย์พัฒนาการจัดสวัสดิการสังคมผู้สูงอายุวาสนะเวศม์ ครบรอบปีที่ 39
วันที่ 8 พฤษภาคม 2568 สมเด็จพระมหาวีรวงศ์ เลขานุการสมเด็จพระสังฆราช ผู้ช่วยเจ้าอาวาสวัดราชบพิธสถิตมหาสีมาราม ปฏิบัติหน้าที่แทนสมเด็จพระอริยวงศาคตญาณ สมเด็จพระสังฆราช สกลมหาสังฆปริณายก สมเด็จพระสังฆราชพระองค์ที่ 20 แห่งกรุงรัตนโกสินทร์  เป็นประธานในพิธีบำเพ็ญกุศลครบรอบปีที่ 39 ของศูนย์พัฒนาการจัดสวัสดิการสังคมผู้สูงอายุวาสนะเวศม์ (ศพส.วาสนะเวศม์ ) จังหวัดพระนครศรีอยุธยา และเป็นประธานไถ่ชีวิตโค กระบือ เพื่อนำเข้าโครงการธนาคารโค กระบือเพื่อเกษตรกรตามพระราชดำริ และเลี้ยงอาหารผู้สูงอายุ เนื่องในโอกาสครบรอบวันก่อตั้งศูนย์พัฒนาการจัดสวัสดิการสังคมผู้สูงอายุวาสนะเวศม์ ปีที่ 39 โดยมี นางจตุพร โรจนพานิช รองปลัดกระทรวงการพัฒนาสังคมและความมั่นคงของมนุษย์ กล่าวรายงาน
นางจตุพร กล่าวว่า ศูนย์พัฒนาการจัดสวัสดิการสังคมผู้สูงอายุวาสนะเวศม์ จังหวัดพระนครศรีอยุธยา สังกัดกรมกิจการผู้สูงอายุ กระทรวงการพัฒนาสังคมและความมั่นคงของมนุษย์ (พม.) ตั้งอยู่บนเนื้อที่ 53 ไร่ ในพื้นที่ตำบลบ่อโพง อำเภอนครหลวง ก่อตั้งขึ้นด้วยพระบารมีธรรมของสมเด็จพระสังฆราชเจ้า กรมหลวงชินวราลงกรณ สมเด็จพระสังฆราชพระองค์ที่ 18 แห่งกรุงรัตนโกสินทร์ ด้วยความร่วมแรงร่วมใจของคณะศิษยานุศิษย์ในการก่อตั้งสถานสงเคราะห์คนชราวาสนะเวศม์ เพื่อช่วยเหลืออุปการะผู้สูงอายุที่ประสบปัญหาความเดือดร้อน ไม่มีที่อยู่อาศัย และขาดผู้อุปการะดูแล ซึ่งได้มอบให้กรมประชาสงเคราะห์ในขณะนั้น โดยสมเด็จพระศรีนครินทราบรมราชชนนี ได้เสด็จเป็นองค์ประธานในพิธีเปิด เมื่อวันที่ 8 พฤษภาคม 2530 และทรงพระกรุณาโปรดเกล้าโปรดกระหม่อม พระราชทานทุนทรัพย์ในการจัดสร้างเรือนนอนผู้สูงอายุ จำนวน 3 หลัง ได้แก่ บ้านมหิดล บ้านศรัทธา และบ้านเบ็ตตี้ ต่อมา สมเด็จพระสังฆราชเจ้า กรมหลวงชินวราลงกรณ  โปรดประทานนามว่า “วาสนะเวศม์” แปลว่า “ที่อยู่ของผู้มีบุญ”
ปัจจุบัน ศูนย์พัฒนาการจัดสวัสดิการสังคมผู้สูงอายุวาสนะเวศม์ ยังคงดำเนินการตามวัตถุประสงค์ของการก่อตั้งสมดังเจตนารมณ์ในสมเด็จพระสังฆราชเจ้า กรมหลวงชินวราลงกรณ ที่ทรงตั้งปณิธานรับศูนย์พัฒนาการจัดสวัสดิการสังคมผู้สูงอายุวาสนะเวศม์ ไว้ในสังฆราชูปถัมภ์ โดยมีภารกิจสำคัญ 4 ด้าน ประกอบด้วย 1) ศูนย์การจัดสวัสดิการสังคมผู้สูงอายุแบบสถาบัน 2) ศูนย์การจัดสวัสดิการสังคมผู้สูงอายุชุมชน 3) ศูนย์การเรียนรู้และให้คำปรึกษาด้านผู้สูงอายุ และ 4) ศูนย์บริการข้อมูลด้านผู้สูงอายุ
ขณะนี้  มีผู้สูงอายุอยู่ในความอุปการะดูแลทั้งสิ้น จำนวน 190 คน ประกอบด้วย ผู้สูงอายุหญิง จำนวน 121 คน ผู้สูงอายุชาย จำนวน 69 คน แบ่งออกเป็น 3 ประเภท ได้แก่ 1) ผู้สูงอายุที่ช่วยเหลือตนเองไม่ได้ จำนวน 81 คน 2) ผู้สูงอายุที่พอช่วยเหลือตนเองได้บ้าง จำนวน 27 คน และ 3) ผู้สูงอายุที่ช่วยเหลือตนเองได้ดี จำนวน 82 คน
สำหรับพิธีบำเพ็ญกุศลครบรอบการก่อตั้งของศูนย์พัฒนาการจัดสวัสดิการสังคมผู้สูงอายุวาสนะเวศม์ กำหนดจัดขึ้นเป็นประจำทุกปี โดยมีกิจกรรมบำเพ็ญกุศล เพื่ออุทิศถวายแด่เจ้าพระคุณ สมเด็จพระสังฆราชเจ้า กรมหลวงชินวราลงกรณ ประกอบด้วย การทำบุญถวายภัตตาหารเพลแด่พระสงฆ์  การไถ่ชีวิตโค กระบือ เพื่อนำเข้าธนาคารโค กระบือ เพื่อเกษตรกรตามพระราชดำริ ซึ่งได้รับความอนุเคราะห์จากศิษยานุศิษย์ สมเด็จพระสังฆราชเจ้า กรมหลวงชินวราลงกรณ วัดราชบพิตรสถิตมหาสีมาราม ตลอดจนผู้มีจิตศรัทธาที่สละทุนทรัพย์ในการไถ่ชีวิตโค กระบือ และการจัดเลี้ยงอาหารผู้สูงอายุในความอุปการะดูแลของศูนย์พัฒนาการจัดสวัสดิการสังคมผู้สูงอายุวาสนะเวศม์
#ข่าวพม #พม #ศรส #esshelpme #5x5ฝ่าวิกฤติประชากร #พมหนึ่งเดียว #วราวุธศิลปอาชา #ศบปภ #พันธกิจสำคัญ9ด้าน #ผู้สูงอายุ #ศูนย์พัฒนาการจัดสวัสดิการสังคมผู้สูงอายุวาสนะเวศม์ #อยุธยา #พระนครศรีอยุธยา

ที่มา : https://www.thaigov.go.th/news/contents/details/96216