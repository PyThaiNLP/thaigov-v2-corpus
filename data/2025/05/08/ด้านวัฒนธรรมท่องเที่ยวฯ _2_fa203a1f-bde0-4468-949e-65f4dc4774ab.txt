รัฐบาลไทย-ข่าวทำเนียบรัฐบาล-รมว.ท่องเที่ยวฯ ร่วมเปิดสำนักงาน Emirates แห่งใหม่ เดินหน้าส่งเสริมไทยสู่เวทีโลกผ่านเครือข่ายการบินระดับโลก


วันพฤหัสบดีที่ 8 พฤษภาคม 2568
รมว.ท่องเที่ยวฯ ร่วมเปิดสำนักงาน Emirates แห่งใหม่ เดินหน้าส่งเสริมไทยสู่เวทีโลกผ่านเครือข่ายการบินระดับโลก
รมว.ท่องเที่ยวฯ ร่วมเปิดสำนักงาน Emirates แห่งใหม่ เดินหน้าส่งเสริมไทยสู่เวทีโลกผ่านเครือข่ายการบินระดับโลก
วันที่ 7 พฤษภาคม 2568 เวลา 10.40 น. นายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา ให้เกียรติเป็นประธานในพิธีตัดริบบิ้นเปิดสำนักงานขายแห่งใหม่ Global Concept ของสายการบิน Emirates ณ ศูนย์การค้าเกษรวิลเลจ กรุงเทพมหานคร โดยมี นายกฤษฎา ตันเทอดทิตย์ เลขานุการรัฐมนตรีว่าการกระทรวงการท่องเที่ยวและกีฬา และนางสาวฐาปนีย์ เกียรติไพบูลย์ ผู้ว่าการการท่องเที่ยวแห่งประเทศไทย (ททท.) ร่วมแสดงความยินดี
การเปิดสำนักงานแห่งใหม่นี้นับเป็นอีกก้าวสำคัญของการเสริมสร้างความร่วมมือเชิงกลยุทธ์ระหว่างสายการบิน Emirates และการท่องเที่ยวแห่งประเทศไทย (ททท.) โดยมีเป้าหมายเพื่อส่งเสริมภาพลักษณ์ประเทศไทยในฐานะจุดหมายปลายทางท่องเที่ยวระดับโลก ผ่านเครือข่ายการบินอันครอบคลุมของ Emirates ที่เชื่อมโยงกว่า 130 เมืองทั่วโลก
ภายใต้ความร่วมมือดังกล่าว ทั้งสององค์กรจะร่วมกันดำเนินกิจกรรมด้านการตลาดและส่งเสริมการขาย เพื่อถ่ายทอดเสน่ห์ของแหล่งท่องเที่ยวไทย ทั้งในมิติของวัฒนธรรม ธรรมชาติ และประสบการณ์เฉพาะถิ่น ให้เป็นที่รู้จักในตลาดต่างประเทศมากยิ่งขึ้น สอดรับกับนโยบายของกระทรวงฯ ในการผลักดันการท่องเที่ยวเชิงคุณภาพ และการใช้ซอฟต์พาวเวอร์ของไทยให้เกิดประโยชน์อย่างสูงสุด
นายสรวงศ์ เทียนทอง กล่าวว่า “กระทรวงการท่องเที่ยวและกีฬาให้ความสำคัญกับการขยายความร่วมมือกับพันธมิตรระดับโลก เพื่อเพิ่มศักยภาพการแข่งขันด้านการท่องเที่ยวของประเทศไทย การเปิดสำนักงานใหม่ของ Emirates ถือเป็นอีกหนึ่งความร่วมมือที่มีศักยภาพสูงในการผลักดันนักท่องเที่ยวคุณภาพจากทั่วโลกให้เดินทางเข้ามาสัมผัสประสบการณ์ที่หลากหลายของประเทศไทย”
ทั้งนี้ กระทรวงฯ และ ททท. จะยังคงเดินหน้าผลักดันความร่วมมือเชิงกลยุทธ์กับสายการบินชั้นนำ เพื่อกระตุ้นการเดินทางเข้าสู่ประเทศไทย และสร้างการเติบโตอย่างยั่งยืนให้กับอุตสาหกรรมท่องเที่ยวไทยในระยะยาว

ที่มา : https://www.thaigov.go.th/news/contents/details/96213