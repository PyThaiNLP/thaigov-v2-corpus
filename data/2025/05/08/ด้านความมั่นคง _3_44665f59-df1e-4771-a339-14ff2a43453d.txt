รัฐบาลไทย-ข่าวทำเนียบรัฐบาล-ผู้ตรวจราชการ มท. "ชยชัย แสงอินทร์" นำทีมมหาดไทย จับมือ อว. บูรณาการงานวิชาการและนวัตกรรม ขับเคลื่อนแก้ปัญหาน้ำแล้ง-น้ำท่วมในระดับพื้นที่อย่างยั่งยืน ตามนโยบาย "อนุทิน"


วันพฤหัสบดีที่ 8 พฤษภาคม 2568
08/05/2568
พิมพ์
ผู้ตรวจราชการ มท. "ชยชัย แสงอินทร์" นำทีมมหาดไทย จับมือ อว. บูรณาการงานวิชาการและนวัตกรรม ขับเคลื่อนแก้ปัญหาน้ำแล้ง-น้ำท่วมในระดับพื้นที่อย่างยั่งยืน ตามนโยบาย "อนุทิน"
ผู้ตรวจราชการ มท. "ชยชัย แสงอินทร์" นำทีมมหาดไทย จับมือ อว. บูรณาการงานวิชาการและนวัตกรรม ขับเคลื่อนแก้ปัญหาน้ำแล้ง-น้ำท่วมในระดับพื้นที่อย่างยั่งยืน ตามนโยบาย "อนุทิน"
เมื่อวานนี้ (7 พ.ค. 68) เวลา 09.45 น. นายชยชัย แสงอินทร์ ผู้ตรวจราชการกระทรวงมหาดไทย ได้รับมอบหมายจากนายอรรษิษฐ์ สัมพันธรัตน์ ปลัดกระทรวงมหาดไทย ให้เป็นประธานร่วมแถลงข่าวเรื่อง "การแก้ไขปัญหาน้ำมั่นคง น้ำแล้ง น้ำท่วมระดับพื้นที่" และการประชุมคณะทำงานการขับเคลื่อนการดำเนินการความร่วมมือแนวทางการแก้ไขปัญหาน้ำแล้งน้ำท่วมในระดับพื้นที่ ระหว่างกระทรวงมหาดไทย และกระทรวงการอุดมศึกษา วิทยาศาสตร์ วิจัยและนวัตกรรม ซึ่งมี ศาสตราจารย์ ดร.ศุภชัย ปทุมนากุล ปลัดกระทรวงการอุดมศึกษา วิทยาศาสตร์ วิจัยและนวัตกรรม เป็นประธานร่วม โดย นายสหรัฐ วงศ์สกุลวิวัฒน์ รองอธิบดีกรมป้องกันและบรรเทาสาธารณภัย นายวินัย โตเจริญ รองอธิบดีกรมการปกครอง นายสาคร นิลรัตน์ ผู้ตรวจราชการกรมโยธาธิการและผังเมือง นายเสรี กัณฑ์โรจน์ ผู้อำนวยการสำนักนโยบายและแผน สำนักงานปลัดกระทรวงมหาดไทย ดร.วิการัตน์ ดีอ่อง ผู้อำนวยการสำนักงานการวิจัยแห่งชาติ พร้อมด้วยผู้แทนหน่วยงานที่เกี่ยวข้อง ร่วมประชุม ณ ห้องประชุม 1 ชั้น 14 สำนักงานคณะกรรมการส่งเสริมวิทยาศาสตร์ วิจัยและนวัตกรรม ถ.พหลโยธิน กรุงเทพฯ
กระทรวงมหาดไทยภายใต้การนำของนายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย ให้ความสำคัญกับการแก้ปัญหาน้ำแล้ง น้ำท่วม ซึ่งได้กำหนดเป็นนโยบายเน้นหนักในการขับเคลื่อนโดยใช้กลไกตามกฎหมายว่าด้วยการป้องกันและบรรเทาสาธารณภัย และขณะเดียวกัน ยังเล็งเห็นถึงความสำคัญของการทำให้ประชาชนได้มีน้ำสะอาดบริโภคที่สามารถเข้าถึงได้อย่างสะดวก ผ่านนโยบาย “น้ำดื่มสะอาดบริการประชาชน” อันส่งผลให้ประชาชนทุกพื้นที่มีน้ำดื่มอย่างทั่วถึง เท่าเทียม และประหยัดค่าใช้จ่าย
สำหรับแนวทางการแก้ไขปัญหาน้ำแล้ง-น้ำท่วมในปี 2568 ผ่านกระบวนงานด้านนวัตกรรมนั้น กระทรวงมหาดไทยมุ่งเน้นการทำงานเชิงรุกและบูรณาการความร่วมมือร่วมกันกับกระทรวงการอุดมศึกษา วิทยาศาสตร์ วิจัย และนวัตกรรม เพื่อบริหารจัดการน้ำอย่างมีประสิทธิภาพ ลดผลกระทบต่อประชาชนทั่วประเทศ ทั้งการาพัฒนาบุคลากร การบริหารจัดการด้วยข้อมูลจากระบบคลังข้อมูลน้ำแห่งชาติ ดาวเทียม ภูมิสารสนเทศ และระบบวางแผนป้องกันภัย ทั้งนี้ ความร่วมมือระหว่างกระทรวงมหาดไทย อว. และ สกสว. ในการขับเคลื่อนการแก้ไขปัญหาน้ำแล้ง-น้ำท่วมในระดับพื้นที่ จะช่วยในการบริหารจัดการน้ำในทุกพื้นที่ของประเทศไทยอย่างยั่งยืน

ที่มา : https://www.thaigov.go.th/news/contents/details/96195