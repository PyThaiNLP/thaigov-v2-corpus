รัฐบาลไทย-ข่าวทำเนียบรัฐบาล-"เอกนัฏ" เจรจา WEF ผลักดันไทยสู่เวทีเศรษฐกิจโลก เตรียมร่วมประชุมใหญ่ที่จีน มิถุนายนนี้​​​​​​​​​​​​​​​​


วันพุธที่ 21 พฤษภาคม 2568
21/05/2568
พิมพ์
"เอกนัฏ" เจรจา WEF ผลักดันไทยสู่เวทีเศรษฐกิจโลก เตรียมร่วมประชุมใหญ่ที่จีน มิถุนายนนี้​​​​​​​​​​​​​​​​
"เอกนัฏ" เจรจา WEF ผลักดันไทยสู่เวทีเศรษฐกิจโลก เตรียมร่วมประชุมใหญ่ที่จีน มิถุนายนนี้​​​​​​​​​​​​​​​​
วันที่ 20 พฤษภาคม 2568 นายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม ให้การต้อนรับคณะผู้บริหารระดับสูงจากสภาเศรษฐกิจโลก (World Economic Forum: WEF) ในโอกาสเข้าหารือแนวทางการสนับสนุนภารกิจสำคัญของกระทรวงอุตสาหกรรม รวมถึงการจัดทำกำหนดการและรายละเอียดต่าง ๆ สำหรับการเข้าร่วมการประชุม Annual Meeting of the New Champions ครั้งที่ 16 ซึ่งจะจัดขึ้นระหว่างวันที่ 24–26 มิถุนายน 2568 ณ เมืองเทียนจิน สาธารณรัฐประชาชนจีน โดยมี นายณัฐพล รังสิตพล ปลัดกระทรวงอุตสาหกรรม นางสาวไพลิน เทียนสุวรรณ ที่ปรึกษารัฐมนตรีว่าการกระทรวงอุตสาหกรรม นายพงศ์พล ยอดเมืองเจริญ เลขานุการรัฐมนตรีฯ และโฆษกกระทรวงอุตสาหกรรม นางสาวณิรดา วิสุทธิชาติธาดา รองผู้อำนวยการสำนักงานเศรษฐกิจอุตสาหกรรม และเจ้าหน้าที่ที่เกี่ยวข้อง เข้าร่วม ณ ห้องประชุมชุณหะวัณ ชั้น 3 สำนักงานปลัดกระทรวงอุตสาหกรรม
การหารือในครั้งนี้ได้แลกเปลี่ยนข้อมูลด้านนโยบายอุตสาหกรรมของประเทศไทยกับแนวโน้มเศรษฐกิจโลกในเวทีสำคัญระดับนานาชาติ โดยหัวข้อหลักของการประชุม Annual Meeting of the New Champions ของ WEF ในปีนี้ มุ่งเน้นการสร้างเศรษฐกิจใหม่ที่มีพลวัตและยืดหยุ่นต่อการเปลี่ยนแปลงอย่างฉับพลัน ผ่านการพัฒนาธุรกิจ การประยุกต์ใช้เทคโนโลยี และนวัตกรรม เพื่อการเปลี่ยนผ่านไปสู่อุตสาหกรรมแห่งอนาคต ซึ่งสอดคล้องกับนโยบายของกระทรวงอุตสาหกรรมในหลายประเด็นสำคัญ ได้แก่ การส่งเสริมให้อุตสาหกรรมประยุกต์ใช้เทคโนโลยีดิจิทัล หุ่นยนต์ ระบบอัตโนมัติ และปัญญาประดิษฐ์ (AI) เพื่อเพิ่มผลิตภาพและขีดความสามารถทางการแข่งขัน โดยเฉพาะในอุตสาหกรรมเป้าหมาย เช่น ยานยนต์ไฟฟ้า หุ่นยนต์ และอิเล็กทรอนิกส์อัจฉริยะ ส่วนด้านสิ่งแวดล้อม กระทรวงอุตสาหกรรมให้ความสำคัญกับการจัดการกากฯ น้ำเสีย และมลพิษทางอากาศ โดยอยู่ระหว่างการจัดทำร่างพระราชบัญญัติกากอุตสาหกรรมและขยะอิเล็กทรอนิกส์ รวมถึงการศึกษาความเป็นไปได้ในการจัดตั้งนิคมอุตสาหกรรมตามแนวทาง Circular Economy และการส่งเสริมการใช้พลังงานสะอาดในกระบวนการผลิต เพื่อผลักดันการเป็นอุตสาหกรรมสีเขียว
สำหรับการปรับโครงสร้างเศรษฐกิจในระยะยาว กระทรวงอุตสาหกรรมได้เน้นย้ำถึงความจำเป็นในการพัฒนาศักยภาพบุคลากรในภาคอุตสาหกรรมให้มีทักษะสอดรับกับการเปลี่ยนแปลงทางเศรษฐกิจและเทคโนโลยี โดยเฉพาะการเตรียมความพร้อมรับมือกับผลกระทบจากนโยบายเศรษฐกิจระดับโลก เช่น สหรัฐอเมริกา นอกจากนี้ ยังมีการหารือเรื่องนโยบายเหมืองแร่สีเขียว (Green Mining) เพื่อสร้างสมดุลระหว่างการใช้ทรัพยากรแร่อย่างเหมาะสมและการอนุรักษ์สิ่งแวดล้อม โดยมีเป้าหมายให้เกิดผลกระทบต่อระบบนิเวศน้อยที่สุด
ในการนี้ กระทรวงอุตสาหกรรมและ WEF ได้หารือร่วมกันเกี่ยวกับการจัดทำกำหนดการเฉพาะสำหรับรัฐมนตรีว่าการกระทรวงอุตสาหกรรม เพื่อให้สามารถนำเสนอวิสัยทัศน์และนโยบายด้านการพัฒนาอุตสาหกรรมของไทย ตลอดจนแลกเปลี่ยนความคิดเห็นกับผู้นำจากประเทศต่าง ๆ ในเวทีระดับโลก รวมทั้งรับทราบแนวโน้มด้านเศรษฐกิจอุตสาหกรรมในบริบทโลกปัจจุบัน และเรียนรู้แนวปฏิบัติที่ดีจากประเทศเจ้าภาพคือสาธารณรัฐประชาชนจีน ซึ่งมีความก้าวหน้าในการพัฒนาเศรษฐกิจอุตสาหกรรมผ่านวิทยาศาสตร์ เทคโนโลยี และนวัตกรรมได้อย่างมีประสิทธิภาพ

ที่มา : https://www.thaigov.go.th/news/contents/details/96616