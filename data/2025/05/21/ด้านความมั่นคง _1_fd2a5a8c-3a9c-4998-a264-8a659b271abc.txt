รัฐบาลไทย-ข่าวทำเนียบรัฐบาล-จากสถานการณ์ เมื่อ 19 พ.ค. 68 กกล.ชนกลุ่มน้อย/กกล.กลุ่มต่อต้านรัฐบาลเมียนมา ได้นำกำลังเข้าปิดล้อม และใช้อากาศยานไร้คนขับ(โดรน) โจมตีที่ตั้งทหารเมียนมา


วันพุธที่ 21 พฤษภาคม 2568
จากสถานการณ์ เมื่อ 19 พ.ค. 68 กกล.ชนกลุ่มน้อย/กกล.กลุ่มต่อต้านรัฐบาลเมียนมา ได้นำกำลังเข้าปิดล้อม และใช้อากาศยานไร้คนขับ(โดรน) โจมตีที่ตั้งทหารเมียนมา
ฐานฯ มอโพเก้ บ.จอเกทะ อ.แลงปอย จ.ผาอัน รัฐกะเหรี่ยง สหภาพเมียนมา ด้านตรงข้าม บ.แม่ต้าน ต.แม่ต้าน อ.ท่าสองยาง จ.ตาก ห่างจากแนวชายแดนประมาณ 500 เมตร และส่งผลกระทบให้ประชาชนชาวเมียนมาเกิดความกังวลใจ ประสานขออพยพข้ามชายแดนมายังฝั่งประเทศไทย
และได้รับความช่วยเหลือตามหลักมนุษยธรรม จำนวน 241 คน ตามแนวทางของสภาความมั่นคงแห่งชาติ บริเวณพื้นที่ปลอดภัยชั่วคราววัดอรัญญาวาส ต.แม่ต้าน อ.ท่าสองยาง จ.ตาก
วันนี้ 20 พ.ค. 68 สถานการณ์ได้สงบลง โดยคาดว่า กกล.ชนกลุ่มน้อย/กกล.กลุ่มต่อต้านรัฐบาลเมียนมา สามารถยึดพื้นที่ดังกล่าวไว้ได้เรียบร้อยแล้ว
ต่อมาในห้วงบ่ายของ 20 พ.ค. 68 ผู้บัญชาการกองกำลังนเรศวร พร้อมด้วย ผู้บังคับหน่วยเฉพาะกิจตำรวจตระเวนชายแดนที่ 34, ผู้บังคับหน่วยเฉพาะกิจราชมนู, ผู้บังคับหน่วยเฉพาะกิจกรมทหารพรานที่ 35 และ นายอำเภอท่าสองยาง ได้พบปะผู้หนีภัยความไม่สงบชาวเมียนมาจึงทำให้ผู้หนีภัยความไม่สงบชาวเมียนมา รับทราบข้อเท็จจริงเกี่ยวกับสถานการณ์ คลายความกังวลใจและมีความประสงค์เดินทางกลับภูมิลำเนา ซึ่งศูนย์สั่งการชายแดนประเทศเพื่อนบ้านด้านเมียนมา จังหวัดตาก ประกอบด้วย หน่วยเฉพาะกิจราชมนู กองกำลังนเรศวร, ฝ่ายปกครองอำเภอท่าสองยาง, หน่วยเฉพาะกิจกรมทหารราบที่ 35, หน่วยเฉพาะกิจตำรวจตระเวนชายแดนที่ 34 และผู้นำชุมชน ได้อำนวยความสะดวกในการเดินทางกลับมิตุภูมิด้วยความสมัครใจทั้งหมด 241 คน เป็นที่เรียบร้อย
ทั้งนี้ หน่วยเฉพาะกิจราชมนู , หน่วยเฉพาะกิจกรมทหารพรานที่ 35 กกล.นเรศวร และหน่วยเฉพาะกิจตำรวจตระเวนชายแดนที่ 34 ยังคงความเข้มข้นในการลาดตระเวน ,เตรียมความพร้อมของอาวุธยิงสนับสนุนตามแผนเผชิญเหตุ เพื่อป้องกันการรุกล้ำอธิปไตยของกองกำลังติดอาวุธต่างชาติ และดูแลความปลอดภัยให้กับพี่น้องประชาชนตามแนวชายแดน อย่างเต็มกำลัง ตลอด 24 ชั่วโมง

ที่มา : https://www.thaigov.go.th/news/contents/details/96590