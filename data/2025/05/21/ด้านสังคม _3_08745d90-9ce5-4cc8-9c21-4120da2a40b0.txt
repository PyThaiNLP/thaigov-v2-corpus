รัฐบาลไทย-ข่าวทำเนียบรัฐบาล-"วราวุธ" หนุน พม. พัฒนาคุณภาพเด็ก หารือสมาคม JSRCC เตรียมลงนาม MOU ฉบับใหม่ พัฒนาศูนย์เด็กเล็ก - ญี่ปุ่นจ่อส่งผู้เชี่ยวชาญเด็กปฐมวัยร่วม


วันพุธที่ 21 พฤษภาคม 2568
"วราวุธ" หนุน พม. พัฒนาคุณภาพเด็ก หารือสมาคม JSRCC เตรียมลงนาม MOU ฉบับใหม่ พัฒนาศูนย์เด็กเล็ก - ญี่ปุ่นจ่อส่งผู้เชี่ยวชาญเด็กปฐมวัยร่วม
"วราวุธ" หนุน พม. พัฒนาคุณภาพเด็ก หารือสมาคม JSRCC เตรียมลงนาม MOU ฉบับใหม่ พัฒนาศูนย์เด็กเล็ก - ญี่ปุ่นจ่อส่งผู้เชี่ยวชาญเด็กปฐมวัยร่วม
วันที่ 21 พฤษภาคม 2568 นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) ให้คณะผู้บริหารสมาคมเพื่อการดูแลเด็กในสถานสงเคราะห์แห่งประเทศญี่ปุ่น (JSRCC) นำโดย คุณนาโอยูกิ ทาคาฮาชิ ผู้อำนวยการบ้านเด็กโตเกียวอิคุเซอิเอน เข้าเยี่ยมคารวะ พร้อมหารือถึงความร่วมมือเพื่อการจัดสวัสดิการสำหรับเด็กในปี 2568 มี ศ.ดร.กนก วงษ์ตระหง่าน รองประธานคณะที่ปรึกษาติดตามและเร่งรัดการขับเคลื่อนนโยบายรัฐมนตรีว่าการกระทรวง พม. นางอัษฎาพร ไกรพานนท์ คณะที่ปรึกษาติดตามและเร่งรัดการขับเคลื่อนนโยบายรัฐมนตรีว่าการกระทรวง พม. นางจตุพร โรจนพานิช รองปลัดกระทรวงการพัฒนาสังคมและความมั่นคงของมนุษย์ นางอภิญญา ชมภูมาศ อธิบดีกรมกิจการเด็กและเยาวชน และผู้แทนหน่วยงานที่เกี่ยวข้อง เข้าร่วม ณ ห้องประชุม ชั้น 9 อาคารกรมพัฒนาสังคมและสวัสดิการ กระทรวงการพัฒนาสังคมและความมั่นคงของมนุษย์
นายวราวุธ กล่าวว่า ในนามของกระทรวง พม. ตนมีความยินดีเป็นอย่างยิ่งที่ได้ต้อนรับคณะผู้บริหารสมาคมเพื่อการดูแลเด็กในสถานสงเคราะห์แห่งประเทศญี่ปุ่น (JSRCC) ในโอกาสที่ได้มาเยือนประเทศไทย เพื่อหารือถึงรูปแบบ และแนวทางการทำงาน รวมถึงการให้คำแนะนำในการดำเนินงานก่อตั้งศูนย์เด็กเล็ก ณ เทศบาลนครมาบตาพุด จังหวัดระยอง เพื่อเป็นศูนย์ต้นแบบการมีส่วนร่วมการพัฒนาศักยภาพเด็ก ระหว่างกระทรวง พม. และองค์กรปกครองส่วนท้องถิ่น ตามแนวคิดของกระทรวง พม.
กระทรวง พม. กับสมาคม JSRCC มีความร่วมมือกันมานาน โดยมีการลงนามในบันทึกข้อตกลงความเข้าใจ (MOU) ว่าด้วยความร่วมมือเพื่อการจัดสวัสดิการสำหรับเด็ก เมื่อปี 2557 และสิ้นสุดเมื่อปี 2561 ประกอบกับในช่วงเวลาดังกล่าวมีการแพร่ระบาดของโควิด-19 ทำให้ไม่สามารถดำเนินการได้อย่างต่อเนื่อง และในปี 2567 กระทรวง พม. มีแนวคิดในการหารือเพื่อลงนามใน MOU ฉบับใหม่ สำหรับการพัฒนาแนวทางการทำงานร่วมกันอย่างต่อเนื่อง ทางคณะผู้บริหารกระทรวง พม. จึงได้เดินทางไปศึกษาดูงานบ้านเด็กชิเซอิ กะคุเอ็น (Shisei Gakuen) และศูนย์ดูแลเด็กชิเซอิ (Shisei) ณ กรุงโตเกียว ประเทศญี่ปุ่น โดยได้รับการสนับสนุนจากสมาคม JSRCC อีกทั้งสมาคม JSRCC ได้อนุญาตให้นำคู่มือการปฏิบัติงานระดับต้นและระดับกลางมาแปลจากภาษาญี่ปุ่นเป็นภาษาไทย เพื่อให้กระทรวง พม. นำไปใช้ประกอบการทำงาน และจะมีการส่งผู้เชี่ยวชาญมาให้คำแนะนำพัฒนาบุคลากรด้านเด็กปฐมวัย, ผู้พัฒนาศักยภาพเด็ก และผู้เข้าร่วมโครงการพัฒนาความเป็นเลิศของศูนย์เด็กเล็ก (Excellence Center for Early Childhood Development) เทศบาลนครมาบตาพุด จังหวัดชลบุรี อีกทั้งหารือถึงแนวทางการทำ MOU ฉบับใหม่ ภายใต้การพัฒนาผู้ทำงานด้านเด็กปฐมวัย
วันนี้สิ่งที่ประเทศญี่ปุ่นเป็นปึกแผ่นมากนั่นคือการเสริมสร้างความมีวินัยตั้งแต่เด็ก รวมถึงลักษณะนิสัยที่ต้องเติบโตทั้งด้านสมองและจิตใจควบคู่กัน สิ่งที่เราหารือกันวันนี้คือการดูแลเด็ก การที่จะทำให้เด็กเติบโตขึ้น การเลี้ยงดูเด็ก แต่สิ่งที่สำคัญคือเราต้องมีบุคลากรที่มีความพร้อม นอกจากการเลี้ยงดูเด็กแล้ว เราต้องการคนมีความรู้ในการที่จะฝึกบุคลากรที่จะพร้อมไปเลี้ยงดูเด็กด้วยเช่นกัน ทั้งนี้ ตนขอเป็นกำลังใจและขอขอบคุณที่ได้แลกเปลี่ยนความรู้ร่วมกัน และเชื่อว่าทั้งไทยและญี่ปุ่นมีความสัมพันธ์กันมาอย่างยาวนานนั้น เราเชื่อว่าจะสามารถเกื้อหนุนงานได้อีกหลายมิติ
#ข่าวพม #พม #ศรส #esshelpme #5x5ฝ่าวิกฤติประชากร #พมหนึ่งเดียว
#วราวุธศิลปอาชา #ศบปภ #พันธกิจสำคัญ9ด้าน #สมาคมJSRCC #เด็กในสถานสงเคราะห์

ที่มา : https://www.thaigov.go.th/news/contents/details/96604