รัฐบาลไทย-ข่าวทำเนียบรัฐบาล-“ธีรรัตน์” เยือนสถานเอกอัครราชทูต ณ กรุงโรม รับฟังภารกิจดูแลคนไทยในอิตาลี


วันพุธที่ 21 พฤษภาคม 2568
21/05/2568
พิมพ์
“ธีรรัตน์” เยือนสถานเอกอัครราชทูต ณ กรุงโรม รับฟังภารกิจดูแลคนไทยในอิตาลี
“ธีรรัตน์” เยือนสถานเอกอัครราชทูต ณ กรุงโรม รับฟังภารกิจดูแลคนไทยในอิตาลี
เมื่อวันที่ 19 พฤษภาคม 2568 เวลา 18.00 น. ตามเวลาท้องถิ่น ณ กรุงโรม สาธารณรัฐอิตาลี นางสาวธีรรัตน์ สำเร็จวาณิชย์ รัฐมนตรีช่วยว่าการกระทรวงมหาดไทย ได้เดินทางเยือนทำเนียบสถานเอกอัครราชทูต ณ กรุงโรม ภายหลังเสร็จสิ้นภารกิจสำคัญในการเข้าเฝ้าสมเด็จพระสันตปาปาเลโอที่ 14 ณ นครรัฐวาติกัน โดยมีวัตถุประสงค์เพื่อพบปะหารือและรับฟังบทบาทภารกิจของสถานเอกอัครราชทูตในการดูแลและสนับสนุนคนไทยที่พำนักในสาธารณรัฐอิตาลี
ในการนี้ นายพุทธพร อิ้วตกส้าน เอกอัครราชทูต ณ กรุงโรม พร้อมด้วยนางพัฒนศิริ ศัลยศิริ อิ้วตกส้าน ภริยาเอกอัครราชทูตฯ นางสาวจันทรรัตน์ งามชนะ อัครราชทูต นาวาเอกพิสุทธิ์ แดงเผือก ผู้ช่วยทูตฝ่ายทหารเรือ นางสาวปทุมวดี อิ่มทั่ว อัครราชทูตฝ่ายการเกษตร นางสาวนันทาศิริ รณศิริ ผู้อำนวยการการท่องเที่ยวแห่งประเทศไทย สำนักงานกรุงโรม นางสาวบัณรสี กออนันตกูล อัครราชทูตที่ปรึกษา ตลอดจนข้าราชการและเจ้าหน้าที่สถานทูต ร่วมให้การต้อนรับอย่างอบอุ่น
ในโอกาสนี้ เอกอัครราชทูตฯ ได้บรรยายสรุปภาพรวมของภารกิจสำคัญของสถานเอกอัครราชทูตในมิติต่าง ๆ อาทิ การคุ้มครองสิทธิและสวัสดิการของคนไทย การให้บริการด้านกงสุล ตลอดจนบทบาทในการประสานความร่วมมือกับหน่วยงานท้องถิ่น เพื่ออำนวยความสะดวกแก่ชุมชนไทยในอิตาลี
รัฐมนตรีช่วยว่าการกระทรวงมหาดไทย ได้ร่วมแลกเปลี่ยนความคิดเห็นเชิงนโยบายเกี่ยวกับแนวทางการพัฒนาการให้บริการประชาชนไทยในต่างประเทศ โดยเน้นย้ำการเพิ่มประสิทธิภาพในการเข้าถึงข้อมูล การอำนวยความสะดวกด้านทะเบียนราษฎร การให้ความช่วยเหลือในกรณีฉุกเฉิน ตลอดจนการบูรณาการระบบบริการภาครัฐระหว่างหน่วยงานในประเทศและสถานทูตให้มีความคล่องตัวมากยิ่งขึ้น
นอกจากนี้ ยังมีการหารือถึงประเด็นสำคัญด้านการส่งเสริมอาชีพให้แก่คนไทยในกรุงโรม โดยเฉพาะกลุ่มที่ยังประสบปัญหาในการเข้าสู่ตลาดแรงงาน เนื่องจากข้อจำกัดด้านทักษะภาษาอิตาเลียน ซึ่งถือเป็นอุปสรรคสำคัญในการหางานทำอย่างถูกต้องและมั่นคง โดยนางสาวธีรรัตน์ฯ ได้เสนอแนวคิดในการจัดอบรมภาษาระยะสั้นให้แก่ชาวไทยในพื้นที่ เพื่อเสริมศักยภาพและเพิ่มโอกาสในการประกอบอาชีพอย่างยั่งยืน
ขณะเดียวกัน ยังได้มีการพูดคุยถึงแนวทางในการขยายตลาดสินค้าไทยในกรุงโรม ไม่ว่าจะเป็นสินค้าอาหาร วัฒนธรรม และการท่องเที่ยว ผ่านความร่วมมือระหว่างภาครัฐ เอกชน และชุมชนไทยในอิตาลี เพื่อส่งเสริมอัตลักษณ์ไทยและสร้างโอกาสทางเศรษฐกิจในต่างแดนให้เติบโตอย่างเป็นรูปธรรม
นางสาวธีรรัตน์ฯ ได้แสดงความชื่นชมต่อการปฏิบัติงานอย่างเข้มแข็ง ทุ่มเท และเป็นมืออาชีพของคณะผู้บริหารและเจ้าหน้าที่สถานเอกอัครราชทูตไทย ณ กรุงโรม พร้อมทั้งย้ำถึงความสำคัญของการประสานความร่วมมืออย่างใกล้ชิดระหว่างกระทรวงมหาดไทยกับกระทรวงการต่างประเทศ เพื่อเสริมสร้างหลักประกันให้คนไทยในต่างแดนได้รับการดูแลอย่างทั่วถึงและมีคุณภาพชีวิตที่ดี

ที่มา : https://www.thaigov.go.th/news/contents/details/96598