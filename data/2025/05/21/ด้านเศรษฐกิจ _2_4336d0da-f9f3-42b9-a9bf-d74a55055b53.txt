รัฐบาลไทย-ข่าวทำเนียบรัฐบาล-กรมทางหลวงชนบท สร้างถนนสาย ฉช.2004 จังหวัดฉะเชิงเทรา ตอนที่ 1 คืบหน้า 78% คาดแล้วเสร็จในปี 2568 พร้อมเดินหน้าสานต่อตอนที่ 2 คืบหน้า 14% คาดแล้วเสร็จกลางปี 2570


วันพุธที่ 21 พฤษภาคม 2568
กรมทางหลวงชนบท สร้างถนนสาย ฉช.2004 จังหวัดฉะเชิงเทรา ตอนที่ 1 คืบหน้า 78% คาดแล้วเสร็จในปี 2568 พร้อมเดินหน้าสานต่อตอนที่ 2 คืบหน้า 14% คาดแล้วเสร็จกลางปี 2570
......
นายมนตรี เดชาสกุลสม อธิบดีกรมทางหลวงชนบท กระทรวงคมนาคม เปิดเผยว่า กรมทางหลวงชนบท (ทช.) ได้ดำเนินโครงการก่อสร้างถนนสาย ฉช.2004 แยก ทล.34 - ทล.314 อำเภอบางปะกงและอำเภอเมือง จังหวัดฉะเชิงเทรา โดยถนนสายนี้เป็นเส้นทางที่เชื่อมต่อระหว่าง ทล.34 (บางนา - ตราด) กับถนนสาย ฉช.3001 (ลาดกระบัง - ฉะเชิงเทรา) เชื่อมต่อระหว่างจังหวัดฉะเชิงเทรากับสมุทรปราการ เพื่อรองรับการขยายตัวของเศรษฐกิจการขนส่งและรองรับปริมาณการจราจรที่มีแนวโน้มเพิ่มมากขึ้นในอนาคต เพิ่มศักยภาพภาคเศรษฐกิจการคมนาคมอย่างเป็นระบบ สนับสนุนการขนส่งของนิคมอุตสาหกรรมเวลโกรว์กับนิคมอุตสาหกรรมอื่น ๆ ในพื้นที่ เชื่อมโยงการเดินทางไปยังท่าอากาศยานสุวรรณภูมิ ลดต้นทุนในการขนส่งสินค้า แก้ไขปัญหาการจราจรที่หนาแน่น และช่วยพัฒนาพื้นที่โดยรอบให้ประชาชนสามารถเดินทางได้อย่างมีประสิทธิภาพมากยิ่งขึ้น โดยแบ่งการก่อสร้างเป็น 2 ตอน ประกอบด้วย ตอนที่ 1 ดำเนินการก่อสร้างขยายถนน ตั้งแต่ กม. ที่ 6+500 - 10+925 ระยะทาง 4.425 กิโลเมตร ผิวจราจร
แบบแอสฟัลท์ติกคอนกรีต ขนาด 4 ช่องจราจร กว้างช่องละ 3.50 เมตร ไหล่ทางกว้าง 3 เมตร ทางเท้ากว้าง 3.40 เมตร แบ่งทิศทางการจราจรด้วยกำแพงคอนกรีต เขตทางกว้าง 30 เมตร และ 44.30 เมตร พร้อมก่อสร้างสะพานคอนกรีตเสริมเหล็กข้ามคลอง 2 แห่ง ปัจจุบันการก่อสร้างคืบหน้ากว่าร้อยละ 78 อยู่ระหว่างงานก่อสร้างสะพานคอนกรีตเสริมเหล็ก งานโครงสร้างทาง งานผิวจราจร งานปูทางเท้า และงานไฟฟ้าแสงสว่าง คาดว่าจะก่อสร้างแล้วเสร็จภายในปี 2568 ใช้งบประมาณ 549.50 ล้านบาท สำหรับตอนที่ 2 ดำเนินการก่อสร้างขยายถนน ตั้งแต่ กม. ที่ 0+000 - 6+500 ระยะทาง 6.500 กิโลเมตร ก่อสร้างเป็นถนนผิวจราจรถนนแอสฟัลท์ติกคอนกรีต ขนาด 4 ช่องจราจร กว้างช่องละ 3.50 เมตร ไหล่ทางกว้าง 3 เมตร ทางเท้ากว้าง 3.40 เมตร แบ่งทิศทางการจราจรด้วยเกาะกลางแบบกำแพงคอนกรีต เขตทางกว้าง 30 เมตร และ 44.30 เมตร พร้อมก่อสร้างสะพานคอนกรีตเสริมเหล็กข้ามคลอง
2 แห่ง และสะพานข้าม ทล.7 (มอเตอร์เวย์) 1 แห่ง ปัจจุบันคืบหน้ากว่าร้อยละ 14 อยู่ระหว่างขั้นตอนงานโครงสร้างทาง ได้แก่ งานรื้อโครงสร้างเดิม โครงสร้างระบายน้ำ งานเสาเข็มเจาะสะพานข้ามมอเตอร์เวย์ คาดว่าจะก่อสร้างแล้วเสร็จในช่วงกลางปี 2570 ใช้งบประมาณ 869.8 ล้านบาท

ที่มา : https://www.thaigov.go.th/news/contents/details/96593