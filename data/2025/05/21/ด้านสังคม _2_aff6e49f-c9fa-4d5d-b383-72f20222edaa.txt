รัฐบาลไทย-ข่าวทำเนียบรัฐบาล-"วราวุธ" เผย ทีม พม.นนทบุรี ช่วยชายสูงวัยถูกทิ้ง ส่ง รพ. เจ้าตัวปฏิเสธกลับภูมิลำเนา จ.น่าน ด้านครอบครัวก็ไม่รับ ชี้ เหตุถูกทิ้งมาตั้งแต่เกิด


วันพุธที่ 21 พฤษภาคม 2568
"วราวุธ" เผย ทีม พม.นนทบุรี ช่วยชายสูงวัยถูกทิ้ง ส่ง รพ. เจ้าตัวปฏิเสธกลับภูมิลำเนา จ.น่าน ด้านครอบครัวก็ไม่รับ ชี้ เหตุถูกทิ้งมาตั้งแต่เกิด
"วราวุธ" เผย ทีม พม.นนทบุรี ช่วยชายสูงวัยถูกทิ้ง ส่ง รพ. เจ้าตัวปฏิเสธกลับภูมิลำเนา จ.น่าน ด้านครอบครัวก็ไม่รับ ชี้ เหตุถูกทิ้งมาตั้งแต่เกิด
วันที่ 21 พฤษภาคม 2568 นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยว่า ได้รับรายงานจากศูนย์เร่งรัดจัดการสวัสดิภาพประชาชน (ศรส.) กระทรวง พม. กรณีการช่วยเหลือชายผู้สูงอายุถูกนำมาทิ้งไว้ที่ศาลาพระของเทศบาลเมืองพิมลราช จังหวัดนนทบุรี โดยทีม พม.จังหวัดนนทบุรี และหน่วยงานที่เกี่ยวข้อง ได้ลงพื้นที่ช่วยเหลือผู้สูงอายุคนดังกล่าวแล้ว เบื้องต้นพบว่า ชายดังกล่าว อายุ 61 ปี อยู่ในสภาพร่างกายอิดโรย มีอาการคลื่นไส้ ภูมิลำเนาเดิมอยู่ที่จังหวัดน่าน แต่มาอาศัยอยู่จังหวัดนนทบุรี พมจ.นนทบุรีประสานเจ้าหน้าที่โรงพยาบาลได้ประสานกู้ภัยของเทศบาลมารับตัวไปส่งที่พักซึ่งเป็นห้องเช่า แต่ถูกไล่ออกมาจากห้องเช่า จึงนำมาไว้ที่ศาลาพระแห่งนี้ จากการสอบข้อเท็จจริง ได้ข้อมูลเพิ่มเติมว่า ชายดังกล่าวได้ขายบ้านและที่ดินในจังหวัดน่านแล้วย้ายมาใช้ชีวิตอยู่ที่กรุงเทพฯ มาหางานทำที่จังหวัดนนทบุรี โดยทอดทิ้งครอบครัว ไม่ได้ส่งเสียเลี้ยงดูลูกๆ ตั้งแต่เกิด เมื่อประสานติดตามหาญาติพี่น้อง ทางครอบครัวจึงปฏิเสธที่จะรับกลับไปดูแล อีกทั้งชายดังกล่าวไม่ประสงค์ไปอยู่กับครอบครัวและไม่ประสงค์ที่จะกลับภูมิลำเนาแต่อย่างใด
นายวราวุธ กล่าวเพิ่มเติมว่า เบื้องต้นทีม พม. จังหวัดนนทบุรี และเจ้าหน้าที่เทศบาลเมืองพิมลราช ได้เร่งให้ความช่วยเหลือ โดยนำชายดังกล่าวเข้ารับการตรวจสภาพร่างกายอย่างละเอียดที่โรงพยาบาลในพื้นที่ เพื่อเตรียมการรักษาพยาบาลอย่างใกล้ชิด ซึ่งเมื่อหลังจากเสร็จสิ้นการรักษาจะเข้าสู่การดำเนินการตามกระบวนการสังคมสงเคราะห์ สำหรับเตรียมความพร้อมในการเข้ารับการอุปการะดูแลและคุ้มครองสวัสดิภาพในหน่วยงานของกรมกิจการผู้สูงอายุ กระทรวง พม. ต่อไป
#ข่าวพม #พม #ศรส #esshelpme #5x5ฝ่าวิกฤติประชากร #พมหนึ่งเดียว
#วราวุธศิลปอาชา #ศบปภ #พันธกิจสำคัญ9ด้าน #ผู้สูงอายุ #ช่วยเหลือ

ที่มา : https://www.thaigov.go.th/news/contents/details/96601