รัฐบาลไทย-ข่าวทำเนียบรัฐบาล-ผลการประชุมคณะกรรมการนโยบายรัฐวิสาหกิจ (คนร.) ครั้งที่ 1/2568 


วันพุธที่ 21 พฤษภาคม 2568
21/05/2568
พิมพ์
ผลการประชุมคณะกรรมการนโยบายรัฐวิสาหกิจ (คนร.) ครั้งที่ 1/2568
คนร. เคาะปรับหลักเกณฑ์การกำกับดูแลกิจการที่ดีของรัฐวิสาหกิจเทียบเท่ามาตรฐาน OECD และติดตามเร่งรัดการแก้ไขปัญหาของรัฐวิสาหกิจให้เกิดแนวทางที่ชัดเจนมากขึ้น เพื่อให้สามารถดำเนินกิจการได้อย่างยั่งยืน
นายธิบดี วัฒนกุล ผู้อำนวยการสำนักงานคณะกรรมการนโยบายรัฐวิสาหกิจ (สคร.) เผยผลการประชุมคณะกรรมการนโยบายรัฐวิสาหกิจ (คนร.) ครั้งที่ 1/2568 เมื่อวันที่ 20 พฤษภาคม 2568 โดยมีนายพิชัย ชุณหวชิร รองนายกรัฐมนตรีและรัฐมนตรีว่าการกระทรวงการคลัง เป็นประธาน ซึ่ง คนร. ได้พิจารณาในเรื่องสำคัญ ดังนี้
1. คนร. ให้ความเห็นชอบร่างประกาศ คนร. เรื่อง การกำกับดูแลกิจการที่ดีในรัฐวิสาหกิจ พ.ศ. .... เพื่อให้ระบบการกำกับดูแลกิจการของรัฐวิสาหกิจมีความทันสมัยและทัดเทียมกับมาตรฐานขององค์การเพื่อความร่วมมือทางเศรษฐกิจและการพัฒนา (Organisation for Economic Co-operation and Development: OECD) ซึ่งเป็นส่วนหนึ่งของการสนับสนุนการเข้าร่วมเป็นสมาชิก OECD ของประเทศไทยอีกด้วย
2. คนร. ได้รับทราบความคืบหน้าการแก้ไขปัญหาองค์กรของรัฐวิสาหกิจ 4 แห่ง ได้แก่ การรถไฟแห่งประเทศไทย องค์การขนส่งมวลชนกรุงเทพ บริษัท โทรคมนาคมแห่งชาติ จำกัด (มหาชน) บริษัท อสมท จำกัด (มหาชน) โดยมอบหมายให้รัฐวิสาหกิจและกระทรวงเจ้าสังกัดกำหนดบทบาทในการประกอบกิจการที่เหมาะสม สอดคล้องกับสภาพอุตสาหกรรมในปัจจุบัน มีการแบ่งแยกการหารายได้และการปรับโครงสร้างค่าใช้จ่ายที่ชัดเจนในแต่ละธุรกิจ รวมทั้งให้เร่งดำเนินโครงการที่สำคัญที่สร้างผลตอบแทนที่ดีและพัฒนาคุณภาพการให้บริการให้แล้วเสร็จตามเป้าหมาย เพื่อแก้ไขปัญหาด้านการดำเนินงานและด้านการเงินอย่างยั่งยืนในระยะยาว รวมทั้งยกระดับการให้บริการแก่ลูกค้าและประชาชนที่สอดคล้องกับบริบทต่างๆ ในปัจจุบันมากยิ่งขึ้น
3. คนร. ได้รับทราบรายงานผลดำเนินงานตามแผนปฏิบัติการประจำปี 2567 ของรัฐวิสาหกิจจำนวน 52 แห่ง โดยเป็นการติดตามความสำเร็จของโครงการและการลงทุนที่สำคัญของรัฐวิสาหกิจที่สนับสนุนการบรรลุหมุดหมายในการขับเคลื่อนแผนพัฒนาเศรษฐกิจและสังคมแห่งชาติ ฉบับที่ 13 และยุทธศาสตร์ชาติ รวมทั้งนโยบายรัฐบาล ซึ่งยังมีโครงการและการลงทุนที่ยังไม่สามารถบรรลุเป้าหมายได้ตามแผน คนร. จึงได้มอบหมายให้กระทรวงเจ้าสังกัดและรัฐวิสาหกิจกำกับติดตามโครงการอย่างใกล้ชิด โดยให้มีการประเมินผลในเชิงผลลัพธ์และประโยชน์อื่นๆ ที่ได้รับจากการดำเนินโครงการ นอกเหนือจากการประเมินความสำเร็จในการดำเนินโครงการและการลงทุนเท่านั้น

ที่มา : https://www.thaigov.go.th/news/contents/details/96600