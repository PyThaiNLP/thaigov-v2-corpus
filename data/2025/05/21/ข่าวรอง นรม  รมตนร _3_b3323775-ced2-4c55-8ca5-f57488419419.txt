รัฐบาลไทย-ข่าวทำเนียบรัฐบาล-รองนายกฯ “ประเสริฐ” หารือ ประธาน BYD ประเทศไทย ชื่นชมศักยภาพตลาดยานยนต์ไฟฟ้าของไทย พร้อมมีส่วนร่วมพัฒนาเศรษฐกิจไทย ผ่านการส่งเสริมการจ้างงาน และการพัฒนาทักษะให้กับแรงงานไทย


วันพุธที่ 21 พฤษภาคม 2568
21/05/2568
พิมพ์
รองนายกฯ “ประเสริฐ” หารือ ประธาน BYD ประเทศไทย ชื่นชมศักยภาพตลาดยานยนต์ไฟฟ้าของไทย พร้อมมีส่วนร่วมพัฒนาเศรษฐกิจไทย ผ่านการส่งเสริมการจ้างงาน และการพัฒนาทักษะให้กับแรงงานไทย
รองนายกฯ “ประเสริฐ” หารือ ประธาน BYD ประเทศไทย ชื่นชมศักยภาพตลาดยานยนต์ไฟฟ้าของไทย พร้อมมีส่วนร่วมพัฒนาเศรษฐกิจไทย ผ่านการส่งเสริมการจ้างงาน และการพัฒนาทักษะให้กับแรงงานไทย
วันนี้ (วันพุธที่ 21 พฤษภาคม 2568) เวลา 14.30 น. ณ ห้องรับรอง 1 ตึกบัญชาการ 1 ทำเนียบรัฐบาล นายเซียว ไห่ ผิง ประธานเจ้าหน้าที่บริหาร บริษัท บีวายดี ออโต้ ประเทศไทย จำกัด เข้าเยี่ยมคารวะ นายประเสริฐ จันทรรวงทอง รองนายกรัฐมนตรีและรัฐมนตรีว่าการกระทรวงดิจิทัลเพื่อเศรษฐกิจและสังคม เพื่อแนะนำตัวในโอกาสเข้ารับตำแหน่งในประเทศไทย โดยสรุปสาระสำคัญดังนี้
รองนายกรัฐมนตรีกล่าวต้อนรับและแสดงความยินดีต่อการเข้ารับตำแหน่งประธานเจ้าหน้าที่บริหาร บริษัท บีวายดี ออโต้ ประเทศไทย จำกัด ซึ่งดูแลครอบคลุมทั้งไทยและกัมพูชา พร้อมชื่นชมบทบาทของบีวายดีในการเป็นผู้นำด้านยานยนต์พลังงานไฟฟ้าของโลกและประสบความสำเร็จอย่างมากในตลาดไทย ทั้งนี้ รัฐบาลพร้อมสนับสนุนการดำเนินงานของบีวายดีในประเทศไทย โดยเชื่อมั่นว่าบีวายดีจะมีส่วนในการขับเคลื่อนเศรษฐกิจไทย และพัฒนาเทคโนโลยีสีเขียวภายในประเทศ
ประธานบริษัทฯ กล่าวเป็นเกียรติและยินดีอย่างยิ่งที่ได้เข้าพบรองนายกรัฐมนตรีในวันนี้ พร้อมขอบคุณรัฐบาลไทยที่ให้การสนับสนุนการลงทุนของบีวายดีในประเทศไทยด้วยดีตลอดมา โดยบริษัทฯ เห็นถึงศักยภาพของไทย ซึ่งเป็นตลาดยานยนต์ไฟฟ้าที่สำคัญ และต้องการผลักดันไทยให้เป็นฐานการผลิตยานยนต์ไฟฟ้าของภูมิภาคในอนาคต นอกจากนี้ ประธานบริษัทฯ เน้นย้ำว่า บีวายดีมุ่งมั่นเติบโตอย่างยั่งยืน ควบคู่ไปกับการมีส่วนร่วมในการพัฒนาประเทศไทย โดยเฉพาะการพัฒนาเทคโนโลยีร่วมกับภาคท้องถิ่นไทย การแลกเปลี่ยนองค์ความรู้และเทคโนโลยีให้กับคนไทย และการส่งเสริมการจ้างงานในประเทศ
โอกาสนี้ ทั้งสองฝ่ายได้หารือแนวทางสนับสนุนอุตสาหกรรมยานยนต์ไฟฟ้าของไทย โดยรองนายกรัฐมนตรีเน้นย้ำว่า รัฐบาลให้ความสำคัญต่อการพัฒนาอุตสาหกรรมยานยนต์ไฟฟ้า ซึ่งเป็นหนึ่งในอุตสาหกรรมเป้าหมายในแผน First S-Curve ที่รัฐบาลกำลังผลักดันไปสู่เป้าหมาย Roadmap 30@30 เพื่อให้ยานยนต์ไฟฟ้าคิดเป็นร้อยละ 30 ของยอดผลิตภายในปี 2573 โดยรัฐบาลมีมาตรการสนับสนุนอุตสาหกรรมยานยนต์ไฟฟ้าอย่างต่อเนื่อง พร้อมทั้งเร่งพัฒนาโครงสร้างพื้นฐานเพื่อรองรับการใช้งานยานยนต์ไฟฟ้าในไทย เช่น การขยายจำนวนสถานีชาร์จรถไฟฟ้า และการพิจารณาราคาไฟฟ้าที่เหมาะสม เป็นต้น อย่างไรก็ดี รองนายกรัฐมนตรีต้องการมีความร่วมมือกับบีวายดีในการถ่ายทอดเทคโนโลยีในอุตสาหกรรมการผลิตยานยนต์ไฟฟ้า และการพัฒนาทักษะให้กับแรงงานไทย ซึ่งประธานบริษัทฯ ยินดีมีความร่วมมือกับไทยอย่างเต็มที่ ผ่านทางสถาบันการศึกษาและหน่วยงานที่เกี่ยวข้องของไทย

ที่มา : https://www.thaigov.go.th/news/contents/details/96614