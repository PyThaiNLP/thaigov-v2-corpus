รัฐบาลไทย-ข่าวทำเนียบรัฐบาล-"อรรษิษฐ์ สัมพันธรัตน์" ปลัดมหาดไทย ร่วมประชุมติดตามขับเคลื่อนโครงการพระราชดำริ มุ่งยกระดับกลไกทำงานแบบบูรณาการระดับพื้นที่ มุ่งผลสัมฤทธิ์เพื่อประโยชน์ของประชาชนอย่างยั่งยืน


วันพุธที่ 21 พฤษภาคม 2568
21/05/2568
พิมพ์
"อรรษิษฐ์ สัมพันธรัตน์" ปลัดมหาดไทย ร่วมประชุมติดตามขับเคลื่อนโครงการพระราชดำริ มุ่งยกระดับกลไกทำงานแบบบูรณาการระดับพื้นที่ มุ่งผลสัมฤทธิ์เพื่อประโยชน์ของประชาชนอย่างยั่งยืน
"อรรษิษฐ์ สัมพันธรัตน์" ปลัดมหาดไทย ร่วมประชุมติดตามขับเคลื่อนโครงการพระราชดำริ มุ่งยกระดับกลไกทำงานแบบบูรณาการระดับพื้นที่ มุ่งผลสัมฤทธิ์เพื่อประโยชน์ของประชาชนอย่างยั่งยืน
เมื่อวันที่ 20 พ.ค. 68 เวลา 14.00 น. นายอรรษิษฐ์ สัมพันธรัตน์ ปลัดกระทรวงมหาดไทย ร่วมประชุมคณะกรรมการติดตามและขับเคลื่อนโครงการอันเนื่องมาจากพระราชดำริ ครั้งที่ 1/2568 โดยมี นายพลากร สุวรรณรัฐ องคมนตรี เป็นประธาน พร้อมด้วย พล.อ.อ.ชลิต พุกผาสุข นายจรัลธาดา กรรณสูต พล.อ.กัมปนาท รุดดิษฐ์ นายอำพน กิตติอำพน พล.อ.เฉลิมชัย สิทธิสาท และพล.อ.อ.จอม รุ่งสว่าง องคมนตรี รองประธาน และกรรมการจากหน่วยงานหลักที่เกี่ยวข้อง 15 หน่วยงาน รวมถึงผู้ว่าราชการจังหวัดหรือผู้แทน 23 จังหวัด และคณะที่ปรึกษาในคณะอนุกรรมการติดตามและขับเคลื่อนโครงการอันเนื่องมาจากพระราชดำริ ได้แก่ นายธวัชชัย เทอดเผ่าไทย นายสมพร ใช้บางยาง นายวิทยา ผิวผ่อง และนายวิชวุทย์ จินโต ร่วมประชุม ณ ห้องประชุมหนุมาน 1 อาคารสำนักงานคณะกรรมการพิเศษเพื่อประสานงานโครงการอันเนื่องมาจากพระราชดำริ (กปร.) กรุงเทพฯ และผ่านระบบอิเล็กทรอนิกส์
นายธวัชชัย เทอดเผ่าไทย กล่าวว่า กระทรวงมหาดไทยได้ร่วมกับสำนักงาน กปร. นำระบบ One Plan ซึ่งเป็นกลไกการบูรณาการแผนระดับต่าง ๆ มาใช้สนับสนุนการขับเคลื่อนโครงการอันเนื่องมาจากพระราชดำริ โดยยึดแนวทาง “สืบสาน รักษา และต่อยอด” ตามพระบรมราโชบายของพระบาทสมเด็จพระเจ้าอยู่หัว เพื่อให้เกิดกลไกและกระบวนการที่ชัดเจนในการดำเนินงาน โดยมุ่งเน้นให้หน่วยงานในพื้นที่มีส่วนร่วมอย่างแท้จริง ทั้งในด้านการวางแผนและการดำเนินโครงการ (Bottom-up) และสามารถบูรณาการงบประมาณและข้อมูลจากหลายหน่วยงานได้อย่างมีประสิทธิภาพ ส่งผลให้ประชาชนได้รับประโยชน์ทั้งด้านคุณภาพชีวิต อาชีพ และรายได้อย่างยั่งยืน
"ในด้านกลไกการขับเคลื่อนและติดตามผล กระทรวงมหาดไทยได้ใช้คณะกรรมการระดับจังหวัดเป็นหลักในการประสานงาน คือ คณะกรรมการบริหารงานจังหวัดแบบบูรณาการ (ก.บ.จ.) และคณะกรรมการประสานงานการขับเคลื่อนและขยายผลโครงการอันเนื่องมาจากพระราชดำริและหลักปรัชญาของเศรษฐกิจพอเพียงจังหวัด โดยมีผู้ว่าราชการจังหวัดเป็นประธาน" นายธวัชชัย กล่าวเพิ่มเติม
นายอรรษิษฐ์ สัมพันธรัตน์ กล่าวว่า กระทรวงมหาดไทยพร้อมบูรณาการความร่วมมือกับทุกภาคส่วนในระดับจังหวัดเพื่อให้บรรลุผลสัมฤทธิ์ตามแนวพระราชดำริให้เกิดผลอย่างเป็นรูปธรรม เพื่อให้ประชาชนมีคุณภาพชีวิตที่ดี และประเทศชาติมีความมั่นคงอย่างยั่งยืน พร้อมกันนี้ได้มอบหมายให้รองปลัดกระทรวงมหาดไทย และผู้ตรวจราชการกระทรวงมหาดไทยทุกเขตตรวจราชการ ติดตามและเร่งรัดการดำเนินงานอย่างใกล้ชิด โดยเริ่มทดลองใช้ระบบ One Plan ในจังหวัดนำร่อง ได้แก่ น่าน เชียงใหม่ และพิษณุโลก ก่อนขยายผลสู่ 76 จังหวัดทั่วประเทศ
การประชุมในครั้งนี้ คณะอนุกรรมการฯ ระดับพื้นที่ได้รายงานผลการลงพื้นที่ตรวจติดตาม ครอบคลุม 26 จังหวัด รวม 85 โครงการ พร้อมเสนอแนะแนวทางการสนับสนุนและพัฒนาโครงการให้สอดคล้องกับบริบทท้องถิ่น ทั้งนี้ การบูรณาการความร่วมมือระหว่างหน่วยงานภาครัฐ ทั้งในระดับนโยบายและพื้นที่ สามารถหนุนเสริมให้การทำงานสนองแนวพระราชดำริเป็นไปอย่างมีประสิทธิภาพ ต่อยอดให้เกิดผลสัมฤทธิ์สูงสุด ยกระดับคุณภาพชีวิตของประชาชน
ในการประชุมนี้ นายเสรี กัณฑ์โรจน์ ผู้อำนวยการสำนักนโยบายและแผน สำนักงานปลัดกระทรวงมหาดไทย และว่าที่ ร.ท.ขุนทอง สายบุตร ผู้อำนวยการกลุ่มงานประสานการพัฒนาพื้นที่ตามแนวพระราชดำริ ร่วมประชุมด้วย

ที่มา : https://www.thaigov.go.th/news/contents/details/96597