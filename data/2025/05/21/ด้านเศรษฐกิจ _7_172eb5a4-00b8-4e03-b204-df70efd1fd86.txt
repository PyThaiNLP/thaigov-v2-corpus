รัฐบาลไทย-ข่าวทำเนียบรัฐบาล-SME D Bank  ผุดโครงการ “อินฟลูฯ ไลฟ์ เอสเอ็มอี รวย” ดึงคนดังโลกออนไลน์ช่วยลูกค้าดันยอดขาย ประเดิม“หญิงแย้” 27 พ.ค. นี้


วันพุธที่ 21 พฤษภาคม 2568
21/05/2568
พิมพ์
SME D Bank  ผุดโครงการ “อินฟลูฯ ไลฟ์ เอสเอ็มอี รวย” ดึงคนดังโลกออนไลน์ช่วยลูกค้าดันยอดขาย ประเดิม“หญิงแย้” 27 พ.ค. นี้
SME D Bank ช่วยลูกค้าเพิ่มรายได้ ผุดโครงการ “อินฟลูฯ ไลฟ์ เอสเอ็มอี รวย” ดึงคนดังบนโลกออนไลน์ทำหน้าที่ Live Commerce ช่วยริวิวและขายสินค้าให้ลูกค้าธนาคารผ่านแพลตฟอร์ม TikTok เป็นประจำทุกสัปดาห์ ประเดิมด้วย "หญิงแย้" ในวันที่ 27 พ.ค. นี้
SME D Bank ช่วยลูกค้าเพิ่มรายได้ ผุดโครงการ “อินฟลูฯ ไลฟ์ เอสเอ็มอี รวย” ดึงคนดังบนโลกออนไลน์ทำหน้าที่ Live Commerce ช่วยริวิวและขายสินค้าให้ลูกค้าธนาคารผ่านแพลตฟอร์ม TikTok เป็นประจำทุกสัปดาห์ ประเดิมด้วย "หญิงแย้" ในวันที่ 27 พ.ค. นี้ ตั้งเป้าปีนี้ช่วยสนับสนุนผู้ประกอบการได้กว่า 500 ราย
นายพิชิต มิทราวงศ์ กรรมการผู้จัดการ ธนาคารพัฒนาวิสาหกิจขนาดกลางและขนาดย่อมแห่งประเทศไทย (ธพว.) หรือ SME D Bank กล่าวว่า นอกเหนือจากการสนับสนุน “ด้านการเงิน” ให้แก่ผู้ประกอบการเอสเอ็มอีไทยแล้ว  SME D Bank ยังให้บริการ “ด้านการพัฒนา” ควบคู่เสมอ  ซึ่ง “ด้านการตลาด” โดยเฉพาะการทำตลาดออนไลน์ เป็นหนึ่งในสิ่งที่ผู้ประกอบการเอสเอ็มอี มีความต้องการได้รับการสนับสนุนมากที่สุด โดยเฉพาะกลุ่มย่อย (MICRO) ดังนั้นที่ผ่านมา SME D Bank ได้จัดโครงการสนับสนุนการทำตลาดออนไลน์ให้ลูกค้ามาอย่างต่อเนื่อง ทั้งรูปแบบออนไซต์และออนไลน์ โดยปี 2567 ที่ผ่านมา มีผู้ประกอบการเข้าร่วมมากกว่า 2,300 ราย ช่วยสร้างรายได้มากกว่า 23 ล้านบาท ซึ่งปีนี้ (2568) ยังคงสานต่อการสนับสนุน กำหนดจัดกิจกรรมออนไซต์มากกว่า 20 ครั้ง เช่น โครงการ  "TikTok LEVEL UP" เทคนิคขายสินค้าบน TikTok Shop , กิจกรรม "AFFILIATE GO เริ่มไว ขายไว"  สอนการสร้างคอนเทนต์ให้ได้รับความนิยม เป็นต้น
อีกทั้ง เพื่อต่อยอดการสนับสนุนช่วยเหลือด้านการทำตลาดออนไลน์ให้แก่ผู้ประกอบการเอสเอ็มอี ธนาคารจัดโครงการ “อินฟลูฯ ไลฟ์ เอสเอ็มอี รวย” นำผู้มีชื่อเสียงในโลกออนไลน์ หรืออินฟลูเอนเซอร์ (Influencer)   มาช่วยทำหน้าที่เป็นตัวแทนรีวิวและขายสินค้าให้แก่ผู้ประกอบการที่เป็นลูกค้าของ SME D Bank
นายพิชิต กล่าวเสริมว่า โครงการดังกล่าว เป็นหนึ่งในการช่วยเหลือเพิ่มช่องทางตลาดให้แก่ลูกค้าธนาคาร โดยเฉพาะกลุ่มรายย่อย (MICRO)  ซึ่งการ Live Commerce ผ่านแพลตฟอร์ม TikTok กำลังได้รับความนิยมอย่างสูง  สามารถเข้าถึงกลุ่มผู้ซื้อได้กว้างขวางและหลากหลาย
ทั้งนี้  กำหนดทำการ Live Commerce เป็นประจำทุกวันพฤหัสบดี ตลอดปี 2568 (ยกเว้นครั้งแรก จัดในวันอังคารที่ 27 พ.ค. 2568)  ผ่านแพลตฟอร์ม TikTok ของช่องอินฟลูเอนเซอร์แต่ละคนที่จะหมุนเวียนกันมาทำหน้าที่ ควบคู่กับช่อง TikTok ของธนาคาร (@smedevelopmentbank) โดยประเดิมครั้งแรกด้วย “นนทพร ธีระวัฒนสุข” หรือ "หญิงแย้" อินฟลูเอนเซอร์ชื่อดัง เจ้าของช่อง “Yae_uunws” ซึ่งมีผู้ติดตามมากกว่า 430 K   ในวันที่ 27 พฤษภาคม 2568 เวลาตั้งแต่ 18.00 น. เป็นต้นไป ผ่านแพลตฟอร์ม TikTok ช่อง Yae_uunws (@yae_uunws) และช่องของธนาคาร (@smedevelopmentbank) นอกจากนั้น ยังมีอินฟลูเอนเซอร์ชื่อดังอีกหลากหลายที่จะหมุนเวียนมาทำหน้าที่ เช่น  Sungsung นักรีวิวสายความงามและไลฟ์สไตล์ , Duiiduii นักไลฟ์ขายสินค้ามืออาชีพ , Luxi นักทำวิดีโอสั้นสุดสร้างสรรค์  และ WonderPeach นักรีวิวแบบเรียลๆ ที่มีสกิลเฉพาะตัว เป็นต้น
ในแต่ละสัปดาห์จะเปิดโอกาสให้ลูกค้าประมาณ  25 ราย  นำส่งตัวอย่างสินค้ามาฝากขาย รายละ 3 ประเภท  เพื่อให้อินฟลูเอนเซอร์ปักตะกร้า โดยสินค้าที่นำมาขายจะมีการจัดโปรโมชันพิเศษ เพื่อช่วยส่งเสริมการขาย และยังช่วยให้ประชาชนและผู้บริโภค ได้ซื้อหาสินค้าดีราคาพิเศษจากผู้ประกอบการเอสเอ็มอีไทยด้วย ตั้งเป้าว่า เฉพาะปีนี้ (2568) ช่วยสนับสนุนผู้ประกอบการเอสเอ็มอี จากโครงการนี้ได้ไม่ต่ำกว่า 500 ราย เกิดการซื้อขาย สร้างรายได้เพิ่มไม่ต่ำกว่า 35,000 บาทต่อราย รวมทั้งโครงการกว่า 17.5 ล้านบาท
ผู้ประกอบการเอสเอ็มอีที่สนใจเข้าร่วมโครงการดังกล่าว สามารถแจ้งความประสงค์เข้าร่วมโดยสแกน QR Code ในโปสเตอร์ประชาสัมพันธ์ สอบถามข้อมูลเพิ่มเติม ฝ่ายพัฒนาและสนับสนุนผู้ประกอบการ โทร. 02-265-4688 ,  02-265-4579  หรือ Call Center 1357

ที่มา : https://www.thaigov.go.th/news/contents/details/96609