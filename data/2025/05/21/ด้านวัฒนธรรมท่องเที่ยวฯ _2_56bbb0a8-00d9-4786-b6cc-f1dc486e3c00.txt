รัฐบาลไทย-ข่าวทำเนียบรัฐบาล-ผู้ช่วยรัฐมนตรีฯ “จักรพล” ประชุมหารือร่วม อพท. ขับเคลื่อนแผนพัฒนาการท่องเที่ยวจังหวัดเชียงใหม่ สู่เมืองท่องเที่ยวยั่งยืนระดับโลก


วันพุธที่ 21 พฤษภาคม 2568
ผู้ช่วยรัฐมนตรีฯ “จักรพล” ประชุมหารือร่วม อพท. ขับเคลื่อนแผนพัฒนาการท่องเที่ยวจังหวัดเชียงใหม่ สู่เมืองท่องเที่ยวยั่งยืนระดับโลก
ผู้ช่วยรัฐมนตรีฯ “จักรพล” ประชุมหารือร่วม อพท. ขับเคลื่อนแผนพัฒนาการท่องเที่ยวจังหวัดเชียงใหม่ สู่เมืองท่องเที่ยวยั่งยืนระดับโลก
วันที่ 21 พฤษภาคม 2568 เวลา 08.00 น. ณ ห้องประชุม 2 ชั้น 3 กระทรวงการท่องเที่ยวและกีฬา นายจักรพล ตั้งสุทธิธรรม ผู้ช่วยรัฐมนตรีประจำกระทรวงการท่องเที่ยวและกีฬา และโฆษกประจำกระทรวงฯ เป็นประธานการประชุมหารือร่วมกับองค์การบริหารการพัฒนาพื้นที่พิเศษเพื่อการท่องเที่ยวอย่างยั่งยืน (องค์การมหาชน) หรือ อพท. เพื่อกำหนดแนวทางในการเพิ่มศักยภาพด้านการท่องเที่ยวของจังหวัดเชียงใหม่
การประชุมครั้งนี้มี นายฐิติพงศ์ เขียวไพศาล ประธานกรรมการ อพท. และนายศิริปกรณ์ เชี่ยวสมุทร ผู้อำนวยการ อพท. พร้อมด้วยคณะผู้บริหาร เข้าร่วมหารืออย่างพร้อมเพรียง โดยมีเป้าหมายสำคัญในการพัฒนาจังหวัดเชียงใหม่ให้เป็นแหล่งท่องเที่ยวคุณภาพที่สามารถรองรับนักท่องเที่ยวได้อย่างทั่วถึงและยั่งยืนในระยะยาว
ที่ประชุมได้ร่วมกันกำหนดกรอบแนวทางการพัฒนาใน 4 ด้านหลัก ได้แก่
Accessibility and Transport – การพัฒนาโครงสร้างพื้นฐานด้านคมนาคมและการเชื่อมโยงระบบขนส่ง เพื่ออำนวยความสะดวกในการเข้าถึงแหล่งท่องเที่ยวทั้งในจังหวัดเชียงใหม่และจังหวัดใกล้เคียง
Broadening the Economic Impact – การกระจายรายได้จากการท่องเที่ยวให้ถึงมือประชาชนในท้องถิ่น และสนับสนุนผู้ประกอบการในพื้นที่
Craft Your Experience – การจัดกิจกรรม Mega Event และเทศกาลท่องเที่ยวที่มีเอกลักษณ์ เพื่อสร้างประสบการณ์ที่น่าจดจำให้แก่นักท่องเที่ยว
Destination for All – การปรับปรุงภูมิทัศน์ สถาปัตยกรรม และพัฒนาแหล่งท่องเที่ยวให้มีคุณภาพและความสวยงาม เหมาะสำหรับนักท่องเที่ยวทุกกลุ่ม
นายจักรพล กล่าวว่า “เชียงใหม่คือเมืองท่องเที่ยวที่มีศักยภาพทั้งด้านวัฒนธรรม ธรรมชาติ และการท่องเที่ยวเชิงสร้างสรรค์ การผลักดันแผนยุทธศาสตร์ร่วมกับ อพท. ในครั้งนี้จะช่วยยกระดับเชียงใหม่สู่การเป็นเมืองท่องเที่ยวยั่งยืนในระดับสากล พร้อมขับเคลื่อนเศรษฐกิจฐานรากให้เติบโตไปพร้อมกัน”
ทั้งนี้ กระทรวงการท่องเที่ยวและกีฬาจะเร่งเดินหน้าประสานความร่วมมือกับหน่วยงานทุกภาคส่วน เพื่อผลักดันแนวทางการพัฒนาให้เกิดผลเป็นรูปธรรมโดยเร็วที่สุด

ที่มา : https://www.thaigov.go.th/news/contents/details/96618