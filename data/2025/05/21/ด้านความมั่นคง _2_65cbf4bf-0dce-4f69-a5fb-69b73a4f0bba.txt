รัฐบาลไทย-ข่าวทำเนียบรัฐบาล-"ซาบีดา ไทยเศรษฐ์" รมช.มหาดไทย หารือทวิภาคีกับผู้อำนวยการกลางองค์การ OECD มุ่งยกระดับการพัฒนาประเทศไทย สร้างเครือข่ายความร่วมมือที่ยั่งยืน


วันพุธที่ 21 พฤษภาคม 2568
21/05/2568
พิมพ์
"ซาบีดา ไทยเศรษฐ์" รมช.มหาดไทย หารือทวิภาคีกับผู้อำนวยการกลางองค์การ OECD มุ่งยกระดับการพัฒนาประเทศไทย สร้างเครือข่ายความร่วมมือที่ยั่งยืน
"ซาบีดา ไทยเศรษฐ์" รมช.มหาดไทย หารือทวิภาคีกับผู้อำนวยการกลางองค์การ OECD มุ่งยกระดับการพัฒนาประเทศไทย สร้างเครือข่ายความร่วมมือที่ยั่งยืน
น.ส.ไตรศุลี ไตรสรณกุล เลขานุการ รมว.มหาดไทย และ โฆษกกระทรวงมหาดไทย กล่าวว่า เมื่อวานนี้ (20 พ.ค. 68) เวลา 10.00 น. ตามเวลาท้องถิ่นประเทศโปแลนด์ (ช้ากว่าเวลาประเทศไทย 5 ชั่วโมง) น.ส.ซาบีดา ไทยเศรษฐ์ รัฐมนตรีช่วยว่าการกระทรวงมหาดไทย พร้อมคณะเจ้าหน้าที่กระทรวงมหาดไทย ร่วมหารือแบบทวิภาคีกับ และ Mr. Nadim Ahmad ผู้อำนวยการกลางด้านผู้ประกอบการ SMEs ภูมิภาคและเมือง (CFE) องค์การเพื่อความร่วมมือทางเศรษฐกิจและการพัฒนา (OECD) และคณะ ณ โรงแรม Hilton Warsaw City กรุงวอร์ซอ ประเทศโปแลนด์ โดยมี น.ส.อรอุมา วรแสน ผู้อำนวยการกองการต่างประเทศ สำนักงานปลัดกระทรวงมหาดไทย ร่วมหารือ
การหารือครั้งนี้ มีขึ้นเพื่อกำหนดแนวทางการเข้าร่วมเป็นสมาชิก OECD ของประเทศไทย ซึ่งมีสำนักงานสภาพัฒนาการเศรษฐกิจและสังคมแห่งชาติ (สศช.) เป็นหน่วยงานหลักในการประสานงาน ส่วนกระทรวงมหาดไทยได้รับมอบหมายให้เข้าร่วมกับคณะกรรมการด้านโยบายการพัฒนาภูมิภาค (Regional Development Policy Committee: RDPC) ซึ่งมีบทบาทสำคัญในการส่งเสริมนโยบายลดความเหลื่อมล้ำระหว่างภูมิภาค พัฒนาความสามารถในการแข่งขันของพื้นที่ และเสริมสร้างธรรมาภิบาลในระดับท้องถิ่น สนับสนุนการเติบโตอย่างยั่งยืน ทั้งด้านเศรษฐกิจ สิ่งแวดล้อม และสังคม ผลักดันโยบายที่อิงข้อมูลเชิงประจักษ์และเหมาะสมกับบริบทของแต่ละพื้นที่
น.ส.ไตรศุลี กล่าวว่า ประโยชน์ที่ประเทศไทยจะได้รับในการเข้าร่วมเป็นสมาชิก OECD อาทิ การยกระดับมาตรฐานนโยบายพัฒนาพื้นที่ให้สอดคล้องกับแนวปฏิบัติสากลของ OECD การเพิ่มศักยภาพภาครัฐและท้องถิ่นผ่านการแลกเปลี่ยนความรู้และเข้าร่วมโครงการของ OECD รวมถึงการเข้าถึงองค์ความรู้และฐานข้อมูล เพื่อพัฒนานโยบายที่มีประสิทธิภาพและตรงเป้าหมาย ส่งผลสำคัญต่อความน่าเชื่อถือของไทยในเวทีโลก
ตลอดจนการสนับสนุนการพัฒนาอย่างยั่งยืน เช่น เมืองสีเขียว โครงสร้างพื้นฐานยึดหยุ่น และเศรษฐกิจคาร์บอนต่ำ ซึ่งจะเป็นกลไกสำคัญในการพัฒนาภูมิภาคของประเทศไทยให้เข้มแข็งอย่างสมดุล และยั่งยืน ภายใต้มาตรฐานสากล โดยหลังจากนี้ กระทรวงมหาดไทย และ OECD จะทำงานร่วมกันอย่างใกล้ชิดเพื่อให้บรรลุเป้าหมายดังกล่าว และเกิดประโยชน์ของพี่น้องประชาชนและประเทศไทย

ที่มา : https://www.thaigov.go.th/news/contents/details/96596