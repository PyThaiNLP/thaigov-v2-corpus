รัฐบาลไทย-ข่าวทำเนียบรัฐบาล-“รมว.นฤมล” เผย กรมชลประทาน จ้างแรงงานทะลุ 6.3 หมื่นคน ย้ำ รัฐบาล “แพทองธาร” พร้อมส่งเสริมให้เกษตรกรและประชาชนมีรายได้เสริมช่วงนอกฤดูการผลิต


วันพุธที่ 21 พฤษภาคม 2568
“รมว.นฤมล” เผย กรมชลประทาน จ้างแรงงานทะลุ 6.3 หมื่นคน ย้ำ รัฐบาล “แพทองธาร” พร้อมส่งเสริมให้เกษตรกรและประชาชนมีรายได้เสริมช่วงนอกฤดูการผลิต
“รมว.นฤมล” เผย กรมชลประทาน จ้างแรงงานทะลุ 6.3 หมื่นคน ย้ำ รัฐบาล “แพทองธาร” พร้อมส่งเสริมให้เกษตรกรและประชาชนมีรายได้เสริมช่วงนอกฤดูการผลิต
ศ.ดร.นฤมล ภิญโญสินวัฒน์ รัฐมนตรีว่าการกระทรวงเกษตรและสหกรณ์ กล่าวว่า จากการรายงานของ นายสุริยพล นุชองนงค์ อธิบดีกรมชลประทาน ถึงโครงการจ้างแรงงานชลประทาน ซึ่งกรมชลประทานได้เดินหน้าจ้างแรงงานอย่างต่อเนื่อง เพื่อช่วยเหลือเกษตรกรทั่วประเทศให้มีรายได้เสริมด้วย ช่วงที่เว้นว่างจากการทำการเกษตร โดยล่าสุดมีผู้ได้รับการจ้างงานแล้วรวม 63,338 คนทั่วประเทศ คิดเป็นร้อยละ 67 จากเป้าหมายที่ตั้งไว้คือ 84,716 คน ในระยะเวลา 12 เดือน (ตุลาคม 2567 - กันยายน 2568) โดยจังหวัดที่มีการจ้างแรงงานมากที่สุด 3 อันดับแรก ได้แก่ อุบลราชธานี จำนวน 3,889 คน สกลนคร จำนวน 3,214 คน และกาฬสินธุ์ จำนวน 3,048 คน
“รัฐบาลนำโดย น.ส.แพทองธาร ชินวัตร นายกรัฐมนตรี ให้ความเป็นห่วงเกษตรกรที่จะว่างงานในช่วงนอกฤดูการผลิต ซึ่งจะทำให้มีรายได้ลงลด จึงพร้อมส่งเสริมเกษตรกรและแรงงานนอกระบบให้มีรายได้เสริม พร้อมทั้งช่วยบรรเทาความเดือดร้อนและสร้างรายได้ทดแทนให้แก่เกษตรกรและประชาชน” ศ.ดร.นฤมล
ทั้งนี้ ขอเชิญชวนพี่น้องเกษตรกรและประชาชนทั่วไป เข้าร่วมโครงการฯ โดยกรมชลประทาน ยังคงเดินหน้ารับสมัครจ้างแรงงานอย่างต่อเนื่อง และยังมีตำแหน่งว่างก่อนครบตามเป้า หากเกษตรกรหรือประชาชนที่สนใจเข้าร่วมโครงการฯ สามารถติดต่อสอบถามได้ที่โครงการชลประทานใกล้บ้าน หรือทางสายด่วนกรมชลประทาน 1460 ชลประทาน

ที่มา : https://www.thaigov.go.th/news/contents/details/96605