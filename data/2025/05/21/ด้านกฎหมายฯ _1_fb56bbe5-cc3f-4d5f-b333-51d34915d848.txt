รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม เป็นประธานประชุมขับเคลื่อนการป้องกันและแก้ไขปัญหายาเสพติด เน้นบูรณาการทุกหน่วยงาน เดินหน้าแก้ปัญหาอย่างเป็นระบบ


วันพุธที่ 21 พฤษภาคม 2568
21/05/2568
พิมพ์
รัฐมนตรีว่าการกระทรวงยุติธรรม เป็นประธานประชุมขับเคลื่อนการป้องกันและแก้ไขปัญหายาเสพติด เน้นบูรณาการทุกหน่วยงาน เดินหน้าแก้ปัญหาอย่างเป็นระบบ
รัฐมนตรีว่าการกระทรวงยุติธรรม เป็นประธานประชุมขับเคลื่อนการป้องกันและแก้ไขปัญหายาเสพติด เน้นบูรณาการทุกหน่วยงาน เดินหน้าแก้ปัญหาอย่างเป็นระบบ
ในวันพุธที่ 21 พฤษภาคม 2568 เวลา 10.00 น. พันตำรวจเอก ทวี สอดส่อง รัฐมนตรีว่าการกระทรวงยุติธรรม เป็นประธานการประชุมขับเคลื่อนการดำเนินงานด้านการป้องกัน ปราบปราม และแก้ไขปัญหายาเสพติด เพื่อกำกับ ติดตาม และเร่งรัดการดำเนินงานให้เป็นไปตามตัวชี้วัด รวมถึงหารือแนวทางการบูรณาการการดำเนินงานร่วมกันระหว่างหน่วยงานในสังกัดกระทรวงยุติธรรมให้เกิดผลอย่างเป็นรูปธรรม และสอดคล้องกับสถานการณ์ปัจจุบัน โดยมี นายนิยม เติมศรีสุข ผู้ช่วยรัฐมนตรีประจำกระทรวงยุติธรรม พลตำรวจโท ภาณุรัตน์ หลักบุญ เลขาธิการ ป.ป.ส. ผู้แทนจากกรมราชทัณฑ์ กรมคุมประพฤติ กรมพินิจและคุ้มครองเด็กและเยาวชน ตลอดจนผู้บริหารและเจ้าหน้าที่ สำนักงาน ป.ป.ส. เข้าร่วม ณ ห้องประชุม Command Centre สำนักงาน ป.ป.ส. ถนนดินแดง กรุงเทพมหานคร
โอกาสนี้ รัฐมนตรีว่าการกระทรวงยุติธรรม ได้เน้นย้ำถึงความสำคัญของการประสานความร่วมมืออย่างใกล้ชิดระหว่างหน่วยงานต่าง ๆ เพื่อให้สามารถแก้ไขปัญหายาเสพติดได้อย่างมีประสิทธิภาพ ทั้งในด้านการปราบปรามเครือข่ายยาเสพติด การป้องกันกลุ่มเสี่ยง และการบำบัดฟื้นฟูผู้ติดยาเสพติด
ทั้งนี้ ที่ประชุมได้ร่วมกันพิจารณาความคืบหน้าของการดำเนินงานตามข้อสั่งการ อาทิ ผลการดำเนินงานของคณะอนุกรรมการ/คณะทำงานภายใต้คณะกรรมการติดตาม เร่งรัดการดำเนินงานป้องกัน ปราบปราม และแก้ไขปัญหายาเสพติด (คณะกรรมการ ครส.) การนำเสนอข้อมูลสถานการณ์ปัญหายาเสพติดในช่วง 6 เดือนแรกของปี 2568 เพื่อใช้เป็นฐานในการวางแผนปฏิบัติการในระยะต่อไป ตลอดจนแนวทางการดูแลผู้ป่วยที่มีอาการทางจิตเวชจากการใช้ยาเสพติด ซึ่งถือเป็นปัญหาที่ต้องได้รับการแก้ไขอย่างเร่งด่วน เพื่อเสริมสร้างความเข้าใจร่วมกัน และผลักดันให้หน่วยงานภายใต้กระทรวงยุติธรรมสามารถดำเนินงานด้านยาเสพติดได้อย่างเป็นระบบ มีทิศทาง และสอดคล้องกับเป้าหมายในการสร้าง “สังคมปลอดภัยจากยาเสพติด” ได้อย่างแท้จริง

ที่มา : https://www.thaigov.go.th/news/contents/details/96617