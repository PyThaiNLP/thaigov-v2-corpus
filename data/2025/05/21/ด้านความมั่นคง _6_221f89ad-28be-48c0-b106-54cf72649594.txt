รัฐบาลไทย-ข่าวทำเนียบรัฐบาล-ไทย - จีน เสริมความร่วมมือด้านทะเล ประชุมคณะกรรมการร่วม ครั้งที่ 8 ฉลองครบรอบ 50 ปี ความสัมพันธ์ทางการทูต


วันพุธที่ 21 พฤษภาคม 2568
ไทย - จีน เสริมความร่วมมือด้านทะเล ประชุมคณะกรรมการร่วม ครั้งที่ 8 ฉลองครบรอบ 50 ปี ความสัมพันธ์ทางการทูต
ไทย - จีน เสริมความร่วมมือด้านทะเล ประชุมคณะกรรมการร่วม ครั้งที่ 8 ฉลองครบรอบ 50 ปี ความสัมพันธ์ทางการทูต
วันที่ 21 พฤษภาคม 2568 เวลา 09.00 น. นายจตุพร บุรุษพัฒน์ ปลัดกระทรวงทรัพยากรธรรมชาติและสิ่งแวดล้อม มอบหมายให้นางอรนุช หล่อเพ็ญศรี รองปลัดกระทรวงฯ เป็นประธานร่วมฝ่ายไทย ร่วมกับ คุณซุน ชูเซียน รัฐมนตรีช่วยว่าการกระทรวงทรัพยากรธรรมชาติแห่งสาธารณรัฐประชาชนจีน เป็นประธานร่วมฝ่ายจีน เปิดการประชุมคณะกรรมการร่วมไทย - จีน ภายใต้ความร่วมมือด้านทะเล ครั้งที่ 8 (JCM-8) ระหว่างวันที่ 19 - 22 พฤษภาคม 2568 เพื่อติดตามความก้าวหน้าการดำเนินโครงการ แลกเปลี่ยนความคิดเห็นและส่งเสริมความร่วมมือในอนาคต และเป็นส่วนหนึ่งของการเฉลิมฉลองครบรอบ 50 ปีแห่งการสถาปนาความสัมพันธ์ทางการทูตระหว่างไทยและจีนที่สะท้อนถึงมิตรภาพและความร่วมมือที่มั่นคงและยั่งยืนโดยเฉพาะในด้านการบริหารจัดการทรัพยากรทางทะเลและชายฝั่ง โดยในการประชุมวันนี้มี ดร.ปิ่นสักก์ สุรัสวดี อธิบดีกรมทรัพยากรทางทะเลและชายฝั่ง คุณเฉิน ตันหง อธิบดีกรมความร่วมมือระหว่างประเทศแห่งสาธารณรัฐประชาชนจีน ตลอดจนผู้บริหาร ผู้เชี่ยวชาญ และเจ้าหน้าที่จากทั้งสองประเทศ เข้าร่วมประชุม ณ โรงแรมพัทยา ดิสคอฟเวอร์รี่ บีช จังหวัดชลบุรี
การประชุมครั้งนี้ ที่ประชุมมีการรายงานความก้าวหน้าโครงการ Ocean Forecasting System (OFS) ซึ่งประสบปัญหาระบบคอมพิวเตอร์ขัดข้องตั้งแต่ต้นปี 2567 อีกทั้งได้มีการหารือแนวทางสนับสนุนการวิเคราะห์ข้อมูลระหว่างการจัดหาระบบใหม่ ตลอดจนติดตามความคืบหน้าการก่อสร้าง Scientific Monitoring Station 2 แห่งที่เกาะมันใน จังหวัดระยอง และจังหวัดภูเก็ต นอกจากนี้ ที่ประชุมยังได้มีมติเห็นชอบให้โครงการ Marine debris and microplastic เป็นโครงการเดี่ยวภายใต้ความร่วมมือระหว่างไทย - จีน ด้านทะเล พร้อมทั้งได้เสนอผู้ประสานงานความร่วมมือในรอบปี 2569 - 2571 และหารือการจัดประชุมครั้งที่ 9 ซึ่งจีนจะเป็นเจ้าภาพในครั้งต่อไป อีกด้วย

ที่มา : https://www.thaigov.go.th/news/contents/details/96615