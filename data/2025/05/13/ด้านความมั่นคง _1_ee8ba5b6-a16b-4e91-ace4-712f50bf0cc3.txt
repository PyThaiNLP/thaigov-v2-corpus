รัฐบาลไทย-ข่าวทำเนียบรัฐบาล-"ธีรรัตน์” ลงพื้นที่เหตุเพลิงไหม้โกดังย่านฉลองกรุง 55 สั่งเร่งช่วยเหลือผู้ประสบภัย


วันจันทร์ที่ 12 พฤษภาคม 2568
12/05/2568
พิมพ์
"ธีรรัตน์” ลงพื้นที่เหตุเพลิงไหม้โกดังย่านฉลองกรุง 55 สั่งเร่งช่วยเหลือผู้ประสบภัย
"ธีรรัตน์” ลงพื้นที่เหตุเพลิงไหม้โกดังย่านฉลองกรุง 55 เขตลาดกระบัง กรุงเทพฯ สั่งเร่งช่วยเหลือผู้ประสบภัย
วันที่ 12 พฤษภาคม 2568 เวลา 06.00 น. นางสาวธีรรัตน์ สำเร็จวาณิชย์ รัฐมนตรีช่วยว่าการกระทรวงมหาดไทย ลงพื้นที่ติดตามสถานการณ์เหตุเพลิงไหม้โกดังสินค้าในซอยฉลองกรุง 55 เขตลาดกระบัง กรุงเทพมหานคร พร้อมเยี่ยมศูนย์พักพิงชั่วคราวและให้กำลังใจประชาชนที่ได้รับผลกระทบ โดยเน้นย้ำให้เจ้าหน้าที่ทุกฝ่ายปฏิบัติงานด้วยความปลอดภัยสูงสุด โดยเฉพาะการอพยพประชาชนจากพื้นที่ที่ยังมีหมอกควันหนาแน่นในช่วงเช้า
ขณะนี้เจ้าหน้าที่ดับเพลิงและทีมกู้ภัยยังคงเร่งระดมฉีดน้ำเพื่อควบคุมเพลิงอย่างต่อเนื่อง โดยมีรถน้ำกว่า 100 คันจากหลายเขตในกรุงเทพมหานครเข้าร่วมปฏิบัติการ เพื่อสกัดไม่ให้เปลวเพลิงลุกลามไปยังพื้นที่ใกล้เคียง เบื้องต้นยังไม่มีรายงานผู้บาดเจ็บหรือเสียชีวิต
ด้านหน่วย BEST 1555 กรุงเทพมหานคร เขตลาดกระบัง ได้ประสานจัดตั้งศูนย์พักพิงฉุกเฉินทันที พร้อมทั้งศูนย์บริการการแพทย์ฉุกเฉินกรุงเทพมหานคร (ศูนย์เอราวัณ) ส่งทีมเจ้าหน้าที่ตรวจคัดกรองสุขภาพประชาชนที่อพยพมายังศูนย์ฯ
สำหรับศูนย์พักพิงชั่วคราวที่เปิดให้บริการแล้ว 4 แห่ง ได้แก่ หอประชุมสำนักงานนิคมอุตสาหกรรมลาดกระบัง โรงเรียนวัดทิพพาวาส โรงเรียนลำพะอง และศูนย์พัฒนาเด็กเล็กชุมชนวัดทิพพาวาส
นางสาวธีรรัตน์ กล่าวว่า "ขณะนี้เจ้าหน้าที่กำลังเร่งควบคุมเพลิงและกลุ่มควัน พร้อมช่วยเหลือผู้ประสบภัยอย่างเต็มที่ ขอความร่วมมือประชาชนหลีกเลี่ยงพื้นที่เกิดเหตุ เพื่อความปลอดภัยและการปฏิบัติงานที่รวดเร็ว"

ที่มา : https://www.thaigov.go.th/news/contents/details/96287