รัฐบาลไทย-ข่าวทำเนียบรัฐบาล-ครม. เห็นชอบร่างกฎกระทรวงการผลิตสุรา (ฉบับที่..) พ.ศ. ...


วันอังคารที่ 13 พฤษภาคม 2568
13/05/2568
พิมพ์
ครม. เห็นชอบร่างกฎกระทรวงการผลิตสุรา (ฉบับที่..) พ.ศ. ...
เพื่อส่งเสริมความสามารถในการแข่งขันทางการค้าของผู้ประกอบอุตสาหกรรมสุราขนาดเล็กและผู้ประกอบอุตสาหกรรมสุราขนาดกลาง ตามนโยบายการสร้างโอกาสต่อยอดจากอุตสาหกรรมเดิมเพื่อส่งเสริม Soft Power ของประเทศและนโยบายการยกระดับการบริการภาครัฐ
วันนี้ (วันอังคารที่ 13 พฤษภาคม 2568) นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี เปิดเผยว่า คณะรัฐมนตรีพิจารณาอนุมัติร่างกฎกระทรวงการผลิตสุรา (ฉบับที่..) พ.ศ. ... ตามที่กระทรวงการคลัง (กค.) เสนอ ซึ่งมีสาระสำคัญเป็นการแก้ไขเพิ่มเติมกฎกระทรวงการผลิตสุรา พ.ศ. 2565 โดยแก้ไขหลักเกณฑ์และเงื่อนไขของผู้ยื่นคำขอรับใบอนุญาตผลิตสุราจากโรงอุตสาหกรรมสุราขนาดกลาง
แก้ไขหลักเกณฑ์และเงื่อนไขของโรงงานอุตสาหกรรมสุราขนาดเล็กและโรงงานอุตสาหกรรมสุราขนาดกลาง รวมทั้งแก้ไขคำนิยามเกี่ยวกับโรงงานอุตสาหกรรมสุราแช่ชนิดเบียร์ประเภทผลิตเพื่อขาย ณ สถานที่ผลิต เพื่อส่งเสริมและสนับสนุนความสามารถในการแข่งขันทางการค้า การสร้างรายได้ และการเจริญเติบโตทางเศรษฐกิจของผู้ประกอบอุตสาหกรรมสุราขนาดกลาง ตามนโยบายการสร้างโอกาสต่อยอดจากอุตสาหกรรมเดิม เพื่อส่งเสริม Soft Power ของประเทศ โดยการปรับใช้ภูมิปัญญาพื้นบ้านและสุราชุมชน และนโยบายการยกระดับการบริการภาครัฐให้ตอบสนองต่อความต้องการของประชาชนมากยิ่งขึ้น
รองโฆษกประจำสำนักนายกรัฐมนตรี กล่าวว่า กค. โดยกรมสรรพสามิต ได้ดำเนินการยกร่างกฎกระทรวงการผลิตสุรา (ฉบับที่ ..) พ.ศ. ... ซึ่งเป็นการแก้ไขเพิ่มเติมกฎกระทรวงการผลิตสุรา พ.ศ. 2565 เพื่อปรับปรุงหลักเกณฑ์และเงื่อนไขที่เกี่ยวข้องกับการผลิตสุราใน 4 ประเด็น ได้แก่
1)  ประเด็นการแก้ไขหลักเกณฑ์และเงื่อนไขของผู้ยื่นคำขอรับใบอนุญาตผลิตสุราจากโรงอุตสาหกรรมสุราขนาดกลาง โดยไม่ต้องเป็นผู้ที่ได้รับใบอนุญาตผลิตสุราจากโรงอุตสาหกรรมสุราขนาดเล็กมาไม่น้อยกว่า 1 ปี
2) ประเด็นการแก้ไขหลักเกณฑ์และเงื่อนไขของโรงอุตสาหกรรมสุราขนาดกลาง เพื่อให้หลักเกณฑ์และเงื่อนไขของโรงอุตสาหกรรมขนาดกลางไม่ต้องยึดโยงกับโรงอุตสาหกรรมขนาดเล็ก
3) ประเด็นการแก้ไขหลักเกณฑ์และเงื่อนไขเกี่ยวกับสถานที่ตั้งโรงอุตสาหกรรมสุรากลั่นขนาดเล็กและขนาดกลาง โดยแก้ไขให้สถานที่ตั้งของโรงอุตสาหกรรมสุรากลั่นชนิดสุราขาวสามารถตั้งอยู่ห่างจากแหล่งน้ำสาธารณะน้อยกว่า 100 เมตรได้ โดยต้องมีระบบบำบัดน้ำเสียที่ไม่ก่อให้เกิดมลภาวะต่อสิ่งแวดล้อมตามที่อธิบดีประกาศกำหนด
4)  ประเด็นการแก้ไขคำนิยามเกี่ยวกับโรงอุตสาหกรรมสุราแช่ชนิดเบียร์ประเภทผลิตเพื่อขาย ณ สถานที่ผลิต เป็นคำว่า โรงอุตสาหกรรมสุราแช่ชนิดเบียร์สด เพื่อเป็นการผ่อนปรนและขยายโอกาสให้โรงอุตสาหกรรมดังกล่าว สามารถนำเบียร์สดออกจำหน่ายนอกสถานที่ผลิตได้ โดยจะต้องบรรจุใส่ภาชนะที่ออกแบบสำหรับการบรรจุเบียร์สด (ถัง Keg) ตามลักษณะและขนาดที่กรมสรรพสามิตประกาศกำหนดเท่านั้น
ทั้งนี้ คณะรัฐมนตรีพิจารณาแล้วมีมติเห็นชอบร่างกฎกระทรวงดังกล่าว โดยให้คำนึงถึงมาตรฐานการผลิตสุรา และการสนับสนุนสหกรณ์ กลุ่มเกษตรกร วิสาหกิจชุมชน องค์กรการเกษตร หรือผู้ประกอบการรายย่อย

ที่มา : https://www.thaigov.go.th/news/contents/details/96342