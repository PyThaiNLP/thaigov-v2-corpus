รัฐบาลไทย-ข่าวทำเนียบรัฐบาล-ครม. เห็นชอบ แนวทางการดำเนินการโครงการทุนการศึกษาเพื่อขยายโอกาสและพัฒนาประเทศ (ODOS) ตามที่คณะกรรมการ ODOS ได้เสนอ เพื่อดำเนินการในส่วนที่เกี่ยวข้องต่อไป


วันอังคารที่ 13 พฤษภาคม 2568
13/05/2568
พิมพ์
ครม. เห็นชอบ แนวทางการดำเนินการโครงการทุนการศึกษาเพื่อขยายโอกาสและพัฒนาประเทศ (ODOS) ตามที่คณะกรรมการ ODOS ได้เสนอ เพื่อดำเนินการในส่วนที่เกี่ยวข้องต่อไป
ครม. เห็นชอบ แนวทางการดำเนินการโครงการทุนการศึกษาเพื่อขยายโอกาสและพัฒนาประเทศ (ODOS) ตามที่คณะกรรมการ ODOS ได้เสนอ เพื่อดำเนินการในส่วนที่เกี่ยวข้องต่อไป
วันนี้ (วันอังคารที่ 13 พฤษภาคม 2568) นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี  เปิดเผยว่า คณะรัฐมนตรีเห็นชอบ แนวทางการดำเนินการโครงการทุนการศึกษาเพื่อขยายโอกาสและพัฒนาประเทศ (Outstanding Development Opportunity Scholarship: ODOS) ตามที่คณะกรรมการอำนวยการโครงการทุนการศึกษาเพื่อขยายโอกาสและพัฒนาประเทศเสนอ เพื่อจะได้ดำเนินการในส่วนที่เกี่ยวข้องต่อไป ลดความเหลื่อมล้ำในการเข้าถึงการศึกษา มุ่งพัฒนาบุคลากรที่สอดคล้องกับการพัฒนาของประเทศ
จากการที่ นางสาวแพทองธาร ชินวัตร นายกรัฐมนตรี ได้มีแนวนโยบายในการพัฒนาประเทศทุกภาคส่วนมาอย่างต่อเนื่อง ไม่ว่าจะเป็นภาคเศรษฐกิจ การผลิตและการบริการ รวมถึงภาคประชาสังคม เพื่อเพิ่มขีดความสามารถการแข่งขันให้กับประเทศ ตามอุตสาหกรรมเป้าหมาย เช่น อุตสาหกรรมยานยนต์ เศรษฐกิจดิจิทัล การแพทย์ รวมถึงการศึกษา โดยเฉพาะในด้านวิทยาศาสตร์และเทคโนโลยี
รัฐบาลเร่งพัฒนาระบบการศึกษาให้มีความยืดหยุ่น เหมาะสมกับทุกช่วงวัย ตอบโจทย์การเรียนรู้ตลอดชีวิต ลดภาระและความเหลื่อมล้ำในการเข้าถึงการศึกษาที่มีคุณภาพ โดยการดำเนินการโครงการทุนการศึกษาเพื่อขยายโอกาสและพัฒประเทศ ในกับนักเรียนที่มีผลการเรียนดี ความประพฤติดี แต่ขาดแคลนโอกาส ให้ได้รับการศึกษาต่อในระดับที่สูงขึ้นในด้านที่สอดคล้องกับความต้องการของประเทศ เพื่อยกระดับคุณภาพชีวิตและการพัฒนาประเทศในมิติต่างๆ รวมถึงการมุ่งผลิตบุคลากรที่มีความรู้ความเชี่ยวชาญในด้าน STEM ประกอบด้วยวิทยาศาสตร์ (Science) เทคโนโลยี (Technology) วิศวกรรมศาสตร์ (Engineering) และคณิตศาสตร์ (Mathematics) ซึ่งเป็นหลักสูตรที่มุ่งเน้นการบูรณาการความรู้ในสาขาวิชาวิทยาศาสตร์ เทคโนโลยี วิศวกรรมศาสตร์ และคณิตศาสตร์เพื่อนําไปใช้ในการทํางาน และการดําเนินชีวิต
โดยคาดว่าจะเริ่มดำเนินโครงการได้ตั้งแต่ในปีงบประมาณ พ.ศ. 2568-2576 งบประมาณทั้งสิ้น 4,599.45 ล้านบาท ซึ่งแบ่งประเภทเป็น 3 ประเภท ได้แก่
ประเภทที่ 1.ทุนการศึกษาระดับ ม.ปลาย/ปวช. ในประเทศ จำนวน 4,800 ทุน งบประมาณ 990.14 ล้านบาท เป็นทุนให้เปล่า ดำเนินการโดยกองทุนเพื่อความเสมอภาคทางการศึกษา (กสศ.) โดยเริ่มดำเนินการตั้งแต่มีนาคม 2568 - เมษายน 2572 โดยแบ่งเป็น 4 รุ่น ได้แก่ รุ่นที่ 1 มัธยมศึกษาปีที่ 6 /ปวชปี 3 ภาคเรียนที่1/2568 จำนวน 1,200 ทุน รุ่นที่ 2 มัธยมศึกษาปีที่ 5 /ปวชปี 3 ภาคเรียนที่1/2568 จำนวน 1,200 ทุน รุ่นที่ 3 มัธยมศึกษาปีที่ 3 ภาคเรียนที่2/2567 จำนวน 1,200 ทุน และ รุ่นที่ 4 มัธยมศึกษาปีที่ 3 ภาคเรียนที่2/2567 จำนวน 1,200 ทุน
ประเภทที่ 2.ทุนการศึกษาระดับ ปวส. และ ปริญญาตรีต่างประเทศ จํานวน 200 ทุน (เป็นทุนการศึกษาต่อเนืองจากทุนประเภทที่ 1) งบประมาณ 2,609.31 ล้านบาท ดำเนิการโดย สำนักงาน กพ. โดยเริ่มดำเนินการตั้งแต่เดือนเมษายน 2568 - กันยายน 2576  แบ่งเป็น รุ่นที่ 1 มัธยมศึกษาปีที่ 6 /ปวชปี 3 ภาคเรียนที่1/2568 จำนวน 100 ทุน และ รุ่นที่ 2 มัธยมศึกษาปีที่ 6 /ปวชปี 3 ภาคเรียนที่1/2569 จำนวน 100 ทุน ซึ่งประเทศที่กําหนดให้ไปศึกษา ได้แก่ สหรัฐอเมริกา สหราชอาณาจักร (ศึกษาระดับปริญญาตรี) และเครือรัฐออสเตรเลีย (ศึกษาระดับ ปวส. และ/หรือปริญญาตรี)
ประเภทที่ 3.ทุนการศึกษาปริญญาตรีในประเทศ จำนวน 2,200 ทุน (เป็นทุนการศึกษาต่อเนื่องจากทุนประเภทที่ 1) งบประมาณ 1,000 ล้านบาท ดำเนินการโดยสำนักงานปลัดกระทรวงการอุดมศึกษา วิทยาศาสตร์ วิจัยและนวัตกรรม ระยะเวลาดําเนินการตั้งแต่เดือนมกราคม 2569 - กันยายน 2574 แบ่งเป็น รุ่นที่ 1 มัธยมศึกษาปีที่ 6 /ปวชปี 3 (มกราคม 2569-กันยายน 2573) จำนวน 1,100 ทุน และ รุ่นที่ 2 มัธยมศึกษาปีที่ 6 /ปวชปี 3 (มกราคม 2570-กันยายน 2574) จำนวน 1,100 ทุน โดยแบ่งเป็นทุนรัฐบาล จํานวน 1,800 ทุน (2 รุ่น รุ่นละ 900 ทุน) และ ทุนสถาบันอุดมศึกษา จํานวน 400 ทุน (2 รุ่น รุ่นละ 200 ทุน) และเมื่อสําเร็จการศึกษาจะต้องทํางานในประเทศไทย

ที่มา : https://www.thaigov.go.th/news/contents/details/96343