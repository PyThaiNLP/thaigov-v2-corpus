รัฐบาลไทย-ข่าวทำเนียบรัฐบาล-ครม.อนุมัติในหลักการ วิธีการกู้เงินตามกฎหมายว่าด้วยการบริหารหนี้สาธารณะ โดยการออกโทเคนดิจิทัลของรัฐบาล (Government Token: G-Token) ตามที่กระทรวงการคลัง เสนอ


วันอังคารที่ 13 พฤษภาคม 2568
13/05/2568
พิมพ์
ครม.อนุมัติในหลักการ วิธีการกู้เงินตามกฎหมายว่าด้วยการบริหารหนี้สาธารณะ โดยการออกโทเคนดิจิทัลของรัฐบาล (Government Token: G-Token) ตามที่กระทรวงการคลัง เสนอ
ครม.อนุมัติในหลักการ วิธีการกู้เงินตามกฎหมายว่าด้วยการบริหารหนี้สาธารณะ โดยการออกโทเคนดิจิทัลของรัฐบาล (Government Token: G-Token) ตามที่กระทรวงการคลัง เสนอ
วันนี้ (วันอังคารที่ 13 พฤษภาคม 2568) นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี เปิดเผยว่า คณะรัฐมนตรีมีมติอนุมัติวิธีการกู้เงินตามกฎหมายว่าด้วยการบริหารหนี้สาธารณะ โดยการออกโทเคนดิจิทัลของรัฐบาล (Government Token: G-Token) และอนุมัติในหลักการร่างประกาศกระทรวงการคลัง เรื่อง การกําหนดหลักเกณฑ์ วิธีการ และเงื่อนไขการออกโทเคนดิจิทัล พ.ศ. .... ตามที่กระทรวงการคลัง (กค.) เสนอ
รองโฆษกประจำสำนักนายกรัฐมนตรีกล่าวว่า ตามมติคณะรัฐมนตรี เมื่อวันที่ 1 ตุลาคม 2567 อนุมัติการกู้เงินของรัฐบาลเพื่อการก่อหนี้ใหม่ การกู้และการนําไปให้กู้ต่อ การกู้เงินเพื่อปรับโครงสร้างหนี้ และการค้ำประกัน เงินกู้ให้กับรัฐวิสาหกิจ ภายใต้กรอบวงเงินของแผนการบริหารหนี้สาธารณะ ประจำปีงบฯ 2568 และให้ กค. เป็นผู้พิจารณาการกู้เงิน วิธีการกู้เงิน เงื่อนไข และรายละเอียดต่างๆ ของการกู้เงิน การค้ำประกันและการบริหารความเสี่ยงในแต่ละครั้งได้ตามความเหมาะสมและจำเป็น
กค. มีความจำเป็นเร่งด่วนที่ต้องกู้เงินในรูปแบบโทเคนดิจิทัล เพื่อชดเชยการขาดดุลงบฯ รายจ่ายประจำปีงบฯ 2568 ประกอบกับพระราชบัญญัติการบริหารหนี้สาธารณะ พ.ศ. 2548 กำหนดให้ ครม. เป็นผู้พิจารณาอนุมัติวิธีการกู้เงินของ กค. ซึ่งการออกโทเคนดิจิทัลของรัฐบาล (Government Token: G-Token) เป็นการนำนวัตกรรมทางการเงินเกี่ยวกับการระดมทุนรูปแบบใหม่มาประยุกต์ใช้กับการกู้เงินของ กค. และ กค. ได้ดำเนินการยกร่างประกาศ ก.ค. เรื่อง การกําหนดหลักเกณฑ์ วิธีการ และเงื่อนไขการออกโทเคนดิจิทัล พ.ศ. ....ซึ่งมีสาระสำคัญเป็นการให้อำนาจ กค. ออกโทเคนดิจิทัลโดยวงเงินกู้ตามกรอบการกู้เงินเพื่อชดเชยการขาดดุลงบฯ ด้วยวิธีการเสนอขายให้แก่ผู้มีสิทธิ์ซื้อโดยตรงผ่านผู้ที่เกี่ยวข้องตามกฏหมายว่าด้วยการประกอบธุรกิจสินทรัพย์ดิจิทัล
1.กำหนดให้ กค. ออกโทเคนดิจิทัล โดยวงเงินกู้ตามกรอบการกู้เงินเพื่อชดเชยการขาดดุลงบฯ
2.กำหนดให้ กค. อาจมอบหมายให้ผู้เกี่ยวข้องเป็นตัวแทนของ กค. ในการดำเนินการด้านต่างๆ
3.กำหนดให้ กค. กำหนดหลักเกณฑ์ วิธีการ และเงื่อนไขเกี่ยวกับการเสนอขายโทเคนดิจิทัลให้แก่ผู้มีสิทธิ์ซื้อโดยตรง ตลอดจนความเหมาะสมของค่าใช้จ่ายเกี่ยวกับการเสนอขายโทเคนดิจิทัลนั้น
4.กำหนดให้ กค. กำหนดหลักเกณฑ์การชำระดอกเบี้ยและการใช้เงินตามโทเคนดิจิทัล โดยให้ กค. หรือนิติบุคคลอื่นใดที่ กค. มอบหมาย โอนเงินให้แก่ผู้ถือโทเคนดิจิทัลหรือผู้รับตามที่นายทะเบียนกำหนด ทั้งนี้ ตามที่ได้รับแจ้งจากนายทะเบียน
5.กำหนดให้การโอนโทเคนดิจิทัลให้มีผลสมบูรณ์เมื่อผู้โอนนั้นได้บันทึกการรับโอนโทเคนดิจิทัลเข้าไปในบัญชีของผู้รับโอนแล้ว
กค. ได้ขอความเห็น สนง. ก.ล.ต. โดย สนง. ก.ล.ต. เห็ฯว่า หาก กค. พิจารณาได้ว่าการกู้เงินโดยวิธีการออก G-Token ไม่ใช่การออกตราสารหนี้ ซึ่งไม่เป็น “หลักทรัพย์” ตาม พ.ร.บ. หลักทรัพย์และตลาดหลักทรัพย์ พ.ศ. 2535 แล้วก็สามารถดำเนินการภายใต้ พ.ร.ก. การประกอบธุรกิจสินทรัพย์ดิจิทัล พ.ศ. 2561 และเข้าข่ายเป็นโทเคนดิจิทัลแห่ง พ.ร.ก. การประกอบธุรกิจสินทรัพย์ดิจิทัล ซึ่งต้องเป็นไปตาม พ.ร.ก. ดังกล่าวและกฎเกณฑ์ที่ออกโดย คกก. ก.ล.ต. และ สนง. ก.ล.ต.
ทั้งนี้ ให้รับความเห็นของหน่วยงานที่เกี่ยวข้องไปพิจารณาดำเนินการในส่วนที่เกี่ยวข้องต่อไปด้วย

ที่มา : https://www.thaigov.go.th/news/contents/details/96339