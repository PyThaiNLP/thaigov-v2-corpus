รัฐบาลไทย-ข่าวทำเนียบรัฐบาล-นายกรัฐมนตรี เดินหน้าขับเคลื่อนความร่วมมือภาครัฐ-เอกชน เร่งช่วยเหลือเกษตรกรผู้ปลูกผลไม้ พร้อมรุกตลาดในและต่างประเทศ


วันอังคารที่ 13 พฤษภาคม 2568
13/05/2568
พิมพ์
นายกรัฐมนตรี เดินหน้าขับเคลื่อนความร่วมมือภาครัฐ-เอกชน เร่งช่วยเหลือเกษตรกรผู้ปลูกผลไม้ พร้อมรุกตลาดในและต่างประเทศ
นายกรัฐมนตรี เดินหน้าขับเคลื่อนความร่วมมือภาครัฐ-เอกชน เร่งช่วยเหลือเกษตรกรผู้ปลูกผลไม้ พร้อมรุกตลาดในและต่างประเทศ
วันนี้ (13 พฤษภาคม 2568)  เวลา 09.30 น. ณ บริเวณโถงกลาง ตึกบัญชาการ 1 ทำเนียบรัฐบาล ก่อนการประชุมคณะรัฐมนตรี นางสาวแพทองธาร ชินวัตร นายกรัฐมนตรีเยี่ยมชมการจัดแสดงกิจกรรมโปรโมทผลไม้ และพบปะผู้ประกอบการรับซื้อผลไม้ เพื่อช่วยเหลือพี่น้องเกษตรกรผู้ปลูกผลไม้ พร้อมชมนิทรรศการ“เกษตรกรไทยผลิตผลไม้คุณภาพได้มาตรฐาน” และ “THAI FRUITS FESTIVAL 2025 BY DIT” โดยมี นางนฤมล ภิญโญสินวัฒน์ รัฐมนตรีว่าการกระทรวงเกษตรและสหกรณ์ นายอิทธิ ศิริลัทธยากร รัฐมนตรีช่วยว่าการกระทรวงเกษตรและสหกรณ์ นายนภินทร ศรีสรรพางค์ รัฐมนตรีช่วยว่าการกระทรวงพาณิชย์ นายสุชาติ ชมกลิ่น รัฐมนตรีช่วยว่าการกระทรวงพาณิชย์ คณะผู้บริหาร และตัวแทนหน่วยงานภาครัฐเข้าร่วมด้วย
นายจิรายุ ห่วงทรัพย์ โฆษกประจำสำนักนายกรัฐมนตรี เปิดเผยว่า นายกรัฐมนตรีได้รับฟังวัตถุประสงค์ของกิจกรรมประชาสัมพันธ์การจัดแสดง “รถโมบายผลไม้ พร้อมพบปะผู้ประกอบการรับซื้อผลไม้” โดยรัฐบาลได้ตระหนักถึงความสำคัญในการช่วยเหลือพี่น้องชาวเกษตรผู้ปลูกผลไม้ในช่วงฤดูกาลผลไม้ ปี 2568 จากปัญหาทางด้านการเกษตรผลไม้ล้นตลาด อาทิ มะม่วง มังคุด เงาะ และทุเรียน เป็นต้น ทั้งนี้ ได้มอบหมายให้กระทรวงเกษตรและสหกรณ์  กระทรวงพาณิชย์ กระทรวงยุติธรรม และภาคเอกชน เร่งดำเนินแผนมาตรการรับซื้อผลไม้จากเกษตรในแหล่งผลิต พร้อมขยายการจำหน่ายในประเทศผ่าน 4 แนวทางสำคัญ ได้แก่ การรับซื้อเพื่อจำหน่ายแก่ผู้บริโภค รับซื้อเพื่อกิจกรรม CSR รับซื้อเพื่อบริโภคในองค์กร รับซื้อโดยหน่วยงานภาครัฐ
ทั้งนี้ เพื่อคุมเข้มคุณภาพสินค้าให้มีมาตรฐานและมีความปลอดภัย ผ่านคณะกรรมการพัฒนาและบริหารจัดการผลไม้ (Fruit Board) กระทรวงเกษตรและสหกรณ์ ได้ดำเนินมาตรการยกระดับคุณภาพผลไม้สู่ตลาดสากลด้วย 3 มาตรการ ได้แก่
มาตรการที่ 1 ส่งเสริมการปรับเพิ่มผลิตภาพการผลิตผลไม้ โดยการยกระดับคุณภาพ บรรเทาและปรับตัวต่อการเปลี่ยนแปลงสภาพภูมิอากาศ มาตรการที่ 2 เฝ้าระวัง ป้องกัน ควบคุม กำกับคุณภาพมาตรฐานสุขอนามัยพืช ตลอดห่วงโซ่การผลิต ตั้งแต่แปลงผลิต ล้ง ตลอดจนกระบวนการส่งออก กระจายตัวของผลผลิต โดยบริหารจัดการยืดระยะเวลาการออกผลสู่ตลาดนานขึ้น ทำให้ตลาดไม่กระจุกตัว มีข้อมูลในการวางแผนที่แม่นยำขึ้น  และมาตรการที่ 3 เพิ่มประสิทธิภาพกลไกตลาดสินค้าผลไม้ เน้นการทำงานแบบบูรณาการ โดยคณะกรรมการพัฒนาและบริหารจัดการผลไม้ ร่วมมือกับทุกภาคส่วนทั้งภาครัฐ เอกชน ภาคีเกษตรกร ภายใต้ 7 มาตรการ 25 แผนงาน ซึ่งได้เน้นย้ำให้ทุกฝ่ายทำงานร่วมกันอย่างใกล้ชิด
นายกรัฐมนตรี เน้นย้ำ ให้ดำเนินมาตรการการส่งเสริมการขาย โดยการขยายตลาดผลไม้ไทยในต่างประเทศ ผ่านการร่วมงานแสดงสินค้านานาชาติ (Trade Fairs) และการส่งเสริมการขายในต่างประเทศ (Trade Promotion) เพื่อเพิ่มโอกาสทางการค้าและขยายตลาดผลไม้ไทยให้ครอบคลุมยิ่งขึ้น ทั้งนี้ ได้มอบหมายให้หน่วยงานที่เกี่ยวข้องเร่งดำเนินการแก้ไขปัญหาผลไม้ล้นตลาด เพื่อรักษาราคาผลไม้ ให้พี่น้องเกษตรกรชาวสวนขายผลไม้ในราคาที่สูง เพื่อสร้างรายได้ต่อไป พร้อมกันนี้ นายกรัฐมนตรี กล่าวขอบคุณพันธมิตรภาคเอกชนที่เป็นส่วนหนึ่งในการช่วยเหลือเกษตรกรผู้ปลูกผลไม้
“ผลไม้ไทยคือสินค้าที่มีศักยภาพและเป็นเอกลักษณ์ รัฐบาลจะเดินหน้าโปรโมทอย่างเต็มที่ทั้งในประเทศและต่างประเทศ เพื่อให้เกษตรกรไทยได้รับผลตอบแทนที่เป็นธรรมและมั่นคง นอกจากนี้ รัฐบาลจะจัดกิจกรรมกระตุ้นการบริโภคผลไม้ในประเทศ เพิ่มช่องทางการจำหน่ายให้เกษตรกร ยกระดับราคาผลไม้ให้เหมาะสมอย่างทั่วถึงตลอดฤดูกาลโดยรณรงค์บริโภคผลไม้ผ่านสื่อโซเชียล โดย KOL ที่มีชื่อเสียง เพื่อขยายฐานผู้บริโภค รวมถึงการจัดกิจกรรมส่งเสริม เช่น การประกวดเมนูอาหารจากผลไม้สดและนวัตกรรม งาน Thai Fruits Festival ซึ่งคาดว่าจะช่วยระบายผลไม้ในประเทศได้กว่า 346,500 ตัน จากเป้าหมายรวม 730,000 ตัน” นายกรัฐมนตรี ระบุ

ที่มา : https://www.thaigov.go.th/news/contents/details/96319