รัฐบาลไทย-ข่าวทำเนียบรัฐบาล-นายกฯ ถกความมั่นคงชายแดนใต้ ย้ำฝ่ายปกครองต้องใกล้ชิดประชาชน ดูแลความสงบเรียบร้อย พร้อมเตรียมแผนระยะยาว สื่อสารสร้างความเข้าใจในพื้นที่  


วันอังคารที่ 13 พฤษภาคม 2568
13/05/2568
พิมพ์
นายกฯ ถกความมั่นคงชายแดนใต้ ย้ำฝ่ายปกครองต้องใกล้ชิดประชาชน ดูแลความสงบเรียบร้อย พร้อมเตรียมแผนระยะยาว สื่อสารสร้างความเข้าใจในพื้นที่
นายกฯ ถกความมั่นคงชายแดนใต้ ย้ำฝ่ายปกครองต้องใกล้ชิดประชาชน ดูแลความสงบเรียบร้อย พร้อมเตรียมแผนระยะยาว สื่อสารสร้างความเข้าใจในพื้นที่
วันนี้ (13 พฤษภาคม 2568) เวลา 13.00 น. ณ ห้องสีเขียว ตึกไทยคู่ฟ้า ทำเนียบรัฐบาล นางสาวแพทองธาร ชินวัตร  นายกรัฐมนตรี เป็นประธานการประชุมติดตามสถานการณ์ชายแดนใต้ โดยมีนายอรรษิษฐ์ สัมพันธรัตน์ ปลัดกระทรวงมหาดไทย นางเอกสิริ ปิณฑะรุจิ ปลัดกระทรวงการต่างประเทศ นายสุเทพ แก่งสันเทียะ ปลัดกระทรวงศึกษาธิการ นายฉัตรชัย บางชวด เลขาธิการสภาความมั่นคงแห่งชาติ พันตำรวจโท วรรณพงษ์ คชรักษ์ เลขาธิการศูนย์อำนวยการบริหารจังหวัดชายแดนภาคใต้ พลเอก ธงชัย รอดย้อย เลขาธิการกองอำนวยการรักษาความมั่นคงภายในราชอาณาจักร พลตำรวจเอก กิตติ์รัฐ พันธุ์เพ็ชร์ ผู้บัญชาการตำรวจแห่งชาติ และนายฐนัตถ์ สุวรรณานนท์ ผู้อำนวยการสำนักข่าวกรองแห่งชาติ นายโชตินรินทร์ เกิดสม ผู้ว่าราชการจังหวัดสงขลา นายสุพจน์ รอดเรือง ณ หนองคาย ผู้ว่าราชการจังหวัดยะลา นางพาตีเมาะ สะดียามู ผู้ว่าราชการจังหวัดปัตตานี ว่าที่ร้อยตรี ตระกูล โทธรรม ผู้ว่าราชการจังหวัดนราธิวาส  เข้าร่วมประชุมออนไลน์ผ่านระบบ Zoom
นายจิรายุ ห่วงทรัพย์ โฆษกประจำสำนักนายกรัฐมนตรี เปิดเผยว่า ภายหลังการประชุมกับนายกรัฐมนตรีเกี่ยวกับการแก้ไขปัญหาชายแดนภาคใต้ นายอรรษิษฐ์ สัมพันธรัตน์ ปลัดกระทรวงมหาดไทย ได้ให้สัมภาษณ์สื่อมวลชนในส่วนของกระทรวงมหาดไทย ว่า ได้เชิญผู้ว่าราชการจังหวัด ทั้ง  4 จังหวัดในพื้นที่ชายแดนใต้ ร่วมประชุมผ่านระบบ Video Conference กับนายกรัฐมนตรี  โดยนายกรัฐมนตรีกำชับหน่วยงานในพื้นที่ระดับ ตำบล อำเภอ และหมู่บ้าน ทำหน้าที่เป็นกลไกสำคัญในการดูแลประชาชนอย่างใกล้ชิด และเข้าถึงประชาชนมากขึ้น ซึ่งเป็นการน้อมนำหลักการทรงงานในหลวง รัชกาลที่ 9  “เข้าใจ เข้าถึง พัฒนา” ซึ่งเรื่องนี้สำคัญ เมื่อมีความใกล้ชิด ประชาชน  ก็จะได้มีการพูดคุยบอกกล่าวกันและมีความเชื่อมโยงระหว่างกันด้วย
ทั้งนี้ นายกรัฐมนตรีให้ความสำคัญถึงการเตรียมความพร้อม กำลังพล เมื่อเกิดเหตุต้องมีความพร้อม ดังนั้น กระทรวงมหาดไทยร่วมทำงานกับทหาร ตำรวจ โดยเจ้าหน้าที่อาสารักษาดินแดน (อส.) ของกระทรวงมหาดไทย ได้มีการฝึกร่วมกัน ทั้งการฝึกใช้ยุทธโธปกรณ์ การปฏิบัติงานด้านมวลชน และการข่าว  ขณะเดียวกันก็ต้องมีแผนระยะยาว การให้ความรู้เกี่ยวกับประวัติศาสตร์ความเป็นมา ที่ผ่านมาก็ ทุกคนอยู่ร่วมกันอย่างสันติ ถ้ามีใครให้ข่าวบิดเบือนหรือคลาดเคลื่อน ก็ต้องเร่งทำความเข้าใจให้ดี เพื่อให้ข้อมูลที่ถูกต้อง ซึ่งเชื่อว่าจะทำให้สถานการณ์คลี่คลาย  รวมทั้ง ยังมีพูดคุย เจรจากับประเทศเพื่อนบ้านที่มีความใกล้ชิดกันมาตลอด โดยนายกรัฐมนตรีไทยกับนายกรัฐมนตรีมาเลเซียก็มีการหารือพูดคุยเช่นกัน
ปลัดกระทรวงมหาดไทย ยังตอบคำถามสี่อมวลชน กรณีชุดรักษาความปลอดภัยหมู่บ้าน (ชรบ.) เจ้าหน้าที่อาสารักษาดินแดน (อส.) ชุดคุ้มครองตำบล (ชคต.) กลายเป็นเป้าโจมตีของกลุ่มก่อเหตุ ในตอนนี้ว่า   ปัจจุบัน มีการถ่ายโอนภารกิจจากฝ่ายทหารมาสู่ฝ่ายปกครอง  ภายใต้การกำกับดูแลของกระทรวงมหาดไทย  โดยเห็นได้จากภารกิจของเจ้าหน้าที่ อส. ในการส่งครูและนักเรียน ไปโรงเรียน การดูแลพระสงฆ์ขณะบิณฑบาต ซึ่งเมื่อเสร็จสิ้นภารกิจ ก็จะกลับบ้านในพื้นที่ แต่อาจเป็นเป้าได้  และได้กำชับให้เพิ่มความระมัดระวังโดยเฉพาะการคุ้มครอง ครู นักเรียน พระสงฆ์ ซึ่งฝ่ายปกครองต้องทำให้ดีที่สุด ให้ชุดคุ้มครองตำบลผลัดเวรยามตลอด 24 ชั่วโมง  ทั้งนี้ นายกรัฐมนตรีได้ย้ำในที่ประชุมในการเคร่งครัดการใช้กฏหมาย เมื่อเกิดเหตุจะต้องเอาผู้กระทำผิดมาลงโทษให้ได้

ที่มา : https://www.thaigov.go.th/news/contents/details/96349