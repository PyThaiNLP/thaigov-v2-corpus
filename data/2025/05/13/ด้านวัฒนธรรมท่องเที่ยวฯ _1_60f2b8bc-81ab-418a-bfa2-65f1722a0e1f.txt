รัฐบาลไทย-ข่าวทำเนียบรัฐบาล-​ไทย – กัมพูชา จับมือจัดกิจกรรมส่งเสริมพระพุทธศาสนา ๒ แผ่นดิน สานสัมพันธ์อาเซียน เนื่องในวันวิสาขบูชา วันสำคัญสากลของโลก


วันอังคารที่ 13 พฤษภาคม 2568
​ไทย – กัมพูชา จับมือจัดกิจกรรมส่งเสริมพระพุทธศาสนา ๒ แผ่นดิน สานสัมพันธ์อาเซียน เนื่องในวันวิสาขบูชา วันสำคัญสากลของโลก
​ไทย – กัมพูชา จับมือจัดกิจกรรมส่งเสริมพระพุทธศาสนา ๒ แผ่นดิน สานสัมพันธ์อาเซียน เนื่องในวันวิสาขบูชา วันสำคัญสากลของโลก
ไทย – กัมพูชา จับมือจัดกิจกรรมส่งเสริมพระพุทธศาสนา ๒ แผ่นดิน สานสัมพันธ์อาเซียน เนื่องในวันวิสาขบูชา วันสำคัญสากลของโลก
นายชัยพล สุขเอี่ยม อธิบดีกรมการศาสนา เป็นประธานพิธีเปิดงานสัปดาห์ส่งเสริมพระพุทธศาสนา เนื่องในเทศกาลวันวิสาขบูชา และอัฏฐมีบูชาอาเซียน สานสัมพันธไมตรีกับประเทศอาเซียนในมิติพระพุทธศาสนา จังหวัดสระแก้ว ประจำปี ๒๕๖๘ ณ วัดหลวงอรัญญ์ ตำบลอรัญประเทศ อำเภออรัญประเทศ จังหวัดสระแก้ว ประเทศไทย และ วัดดงอรัญ จังหวัดบันเตียเมียนเจย ราชอาณาจักรกัมพูชา พร้อมด้วยนายปริญญา โพธิสัตย์ ผู้ว่าราชการจังหวัดสระแก้ว เจ้าหน้าที่กรมการศาสนา สำนักงานวัฒนธรรมจังหวัดสระแก้ว ประชาชนและสื่อมวลชน เข้าร่วมงาน
นายชัยพล สุขเอี่ยม อธิบดีกรมการศาสนา กล่าวว่า กรมการศาสนา กระทรวงวัฒนธรรม และสำนักงานวัฒนธรรมจังหวัดสระแก้ว จัดกิจกรรมส่งเสริมศิลปวัฒนธรรมในมิติทางพุทธศาสนา สานสัมพันธ์อาเซียน เนื่องในเทศกาลวันวิสาขบูชา และอัฏฐมีบูชา จังหวัดสระแก้ว ประจำปี ๒๕๖๘ ระหว่างวันที่ ๗ - ๘ พฤษภาคม ๒๕๖๘ ณ วัดหลวงอรัญญ์ อำเภออรัญประเทศ จังหวัดสระแก้ว และวัดดงอรัญ จังหวัดบันเตียเมียนเจย ราชอาณาจักรกัมพูชาเพื่อส่งเสริมพระพุทธศาสนา โดยการนำกิจกรรมวันสำคัญทางพระพุทธศาสนา มาใช้เป็นสื่อกลางสานสัมพันธ์อันดีของประเทศในภูมิภาคอาเซียน และนำมิติด้านศาสนา วัฒนธรรม มาเสริมสร้างความสัมพันธ์อันดี ระหว่างไทยและกัมพูชา โดยมีการจัดกิจกรรมร่วมกันเพื่อส่งเสริมศิลปวัฒนธรรมในมิติทางพระพุทธศาสนา เนื่องในเทศกาลวันวิสาขบูชา และอัฏฐมีบูชา อาทิ การแสดงศิลปวัฒนธรรมอาเซียน (ไทย - กัมพูชา) บูธสาธิตผลิตภัณฑ์ การจัดแสดงสินค้าทางศาสนาและวัฒนธรรม และผลิตภัณฑ์ชุมชนคุณธรรม ณ วัดหลวงอรัญญ์ อำเภออรัญประเทศ จังหวัดสระแก้ว ประเทศไทย และจัดกิจกรรมศาสนพิธีและทำบุญตักบาตร และทอดผ้าป่าสามัคคี เนื่องในเทศกาลวิสาขบูชา ประจำปี พ.ศ. ๒๕๖๘ และการแสดงศิลปวัฒนธรรมอาเซียน “รำอัปสราบายัญ” การเยี่ยมชมสถานที่สำคัญ พระอุโบสถเก่าอายุกว่า ๑๘๐ ปี เยี่ยมชมผลิตภัณฑ์ชุมชนในท้องถิ่น ร้านค้าทางวัฒนธรรมของชุมชน และการแลกเปลี่ยนเรียนรู้ด้านศาสนา ศิลปะ และวัฒนธรรม ๕ อัตลักษณ์ (จีน ญ้อ กัมพูชา ญวณ ไทย) เพื่อเป็นการแลกเปลี่ยนเรียนรู้ด้านศาสนา ศิลปะ และวัฒนธรรมอาเซียน (ไทย-กัมพูชา) ณ วัดดงอรัญ กรุงปอยเปต จังหวัดบันเตียเมียนเจย ราชอาณาจักรกัมพูชา
อธิบดีกรมการศาสนา กล่าวเพิ่มเติมว่า เนื่องในวาระที่องค์การสหประชาชาติยกย่องวันสำคัญทางพระพุทธศาสนา วันวิสาขบูชาเป็นวันสำคัญสากลของโลก และในโอกาสครบรอบ ๗๕ ปี การสถาปนาความสัมพันธ์ทางการทูตไทย – กัมพูชา กรมการศาสนาจึงได้จัดกิจกรรมส่งเสริมพระพุทธศาสนา ๒ แผ่นดิน เพื่อให้ประชาชนของทั้งสองประเทศ ได้ร่วมกันสืบสาน รักษาขนบธรรมเนียมประเพณีอันดีงามและจรรโลงสังคมไทยให้เป็นสังคมที่มีคุณธรรม จริยธรรมอย่างยั่งยืนโดยใช้มิติทางศาสนาเป็นแนวทางในการดำเนินงาน ส่งเสริมให้พุทธศาสนิกชนได้ตระหนักถึงคุณค่าของวันสำคัญทางพระพุทธศาสนา นำหลักธรรมทางศาสนามาประพฤติปฏิบัติในชีวิตประจำวัน และรำลึกถึงพระคุณขององค์สมเด็จพระสัมมาสัมพุทธเจ้าด้วยการสวดมนต์ รักษาศีล และเจริญจิตภาวนา ศึกษาหลักธรรมและปฏิบัติกิจกรรมต่างๆ ถวายเป็นพุทธบูชา เพื่อขัดเกลาจิตใจให้เป็นบุคคลที่มีคุณธรรมจริยธรรม สามารถดำรงชีวิตอยู่ในสังคมได้อย่างมีความสุข
นอกจากนี้ จังหวัดสระแก้ว ยังมีอุทยานประวัติศาสตร์สด๊กก๊อกธม เป็นอุทยานประวัติศาสตร์แห่งหนึ่งของประเทศไทย  อยู่ที่อำเภอโคกสูง ห่างจากชายแดนประเทศไทย - ประเทศกัมพูชา ประมาณ ๑ กิโลเมตร เดิมเรียกว่า “ปราสาทเมืองพร้าว” ต่อมาเรียกว่า “ปราสาทสด๊อกก๊อกธม” และ “ปราสาทสด๊กก๊อกธม” เป็นภาษาเขมร สร้างขึ้นในปี พุทธศักราช ๑๕๙๕ มีรูปแบบสถาปัตยกรรมเขมร และมีแหล่งท่องเที่ยวตามธรรมชาติได้แก่ ละลุ เขื่อนพระปรง ถ้ำเพชรโพธิ์ทอง และน้ำตกเขาตระกรุบ และที่มีชื่อเสียงคือ อุทยานแห่งชาติปางสีดา อุทยานแห่งชาติตาพระยา ได้รับการประกาศให้เป็นส่วนหนึ่งของมรดกโลก ซึ่งปัจจุบันศาสนามีบทบาทสำคัญทั้งด้านการเมือง สังคม สันติภาพ สันติสุข ความมั่นคงของรัฐทั้งภายในประเทศ และด้านความสัมพันธ์ระหว่างประเทศ การส่งเสริมบทบาทและการใช้โอกาสในประชาคมอาเซียน ก่อให้เกิดประโยชน์แก่ตนเองและสังคมรอบข้าง โดยในประชาคมโลกการเสริมสร้างศักยภาพของประเทศให้เป็นที่ยอมรับในระดับสากลนั้น ไม่สามารถปฏิเสธบทบาทของศาสนาและองค์กรศาสนาได้ ถือเป็นยุทธศาสตร์สร้างความสัมพันธ์ระหว่างประเทศอีกประการหนึ่ง เพื่อส่งเสริมความเจริญก้าวหน้าของประเทศในภาพรวม ให้สังคมไทยเป็นสังคมคุณธรรมจริยธรรม จรรโลงพระพุทธศาสนาให้คงอยู่คู่ชาติไทยสืบไป

ที่มา : https://www.thaigov.go.th/news/contents/details/96297