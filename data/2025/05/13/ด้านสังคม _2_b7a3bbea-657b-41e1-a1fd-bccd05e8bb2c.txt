รัฐบาลไทย-ข่าวทำเนียบรัฐบาล-"วราวุธ" เผย กระทรวง พม. หนุนโครงการ "พระธรรมจาริก" เตรียมจัดพิธีบรรพชาอุปสมบทราษฎรบนพื้นที่สูง ประจำปี 68 ที่วัดเบญฯ


วันอังคารที่ 13 พฤษภาคม 2568
"วราวุธ" เผย กระทรวง พม. หนุนโครงการ "พระธรรมจาริก" เตรียมจัดพิธีบรรพชาอุปสมบทราษฎรบนพื้นที่สูง ประจำปี 68 ที่วัดเบญฯ
"วราวุธ" เผย กระทรวง พม. หนุนโครงการ "พระธรรมจาริก" เตรียมจัดพิธีบรรพชาอุปสมบทราษฎรบนพื้นที่สูง ประจำปี 68 ที่วัดเบญฯ
วันที่ 13 พฤษภาคม 2568 ที่ทำเนียบรัฐบาล นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) กล่าวว่า กระทรวง พม. โดยกรมพัฒนาสังคมและสวัสดิการ (พม.) ได้ร่วมกับมูลนิธิเผยแพร่พระพุทธศาสนาแก่ชนถิ่นกันดาร ในพระราชูปถัมภ์ สมเด็จพระศรีนครินทราบรมราชชนนี และ วัดเบญจมบพิตรดุสิตวนาราม ดำเนินโครงการ “พระธรรมจาริก” มาตั้งแต่ปี 2508 เมื่อครั้งเป็นกรมประชาสงเคราะห์ เพื่อน้อมนำหลักธรรมในพระพุทธศาสนาที่มุ่งพัฒนาคุณภาพชีวิตที่มั่นคงให้กับราษฎรบนพื้นที่สูง ซึ่งเป็นกลุ่มเป้าหมายในความดูแลของกระทรวง พม. รวมถึงสร้างจิตสำนึกในความเป็นไทย และความจงรักภักดีต่อสถาบันชาติ ศาสนา พระมหากษัตริย์ ซึ่งที่ผ่านมาโครงการพระธรรมจาริก ได้รับพระมหากรุณาธิคุณจากพระบาทสมเด็จพระเจ้าอยู่หัว ตลอดจนพระบรมวงศานุวงศ์ทุกพระองค์ ในการถวายปัจจัย เครื่องอุปโภคบริโภค และสนับสนุน การพัฒนางานพระธรรมจาริกมาโดยตลอด
สำหรับ ปี 2568 นี้ กระทรวง พม. เตรียมจัดพิธีบรรพชาอุปสมบทราษฎรบนพื้นที่สูง ประจำปี 2568 ภายใต้โครงการ “พระธรรมจาริก” ระหว่างวันที่ 27 - 29 มิ.ย. 68 เพื่อถวายพระราชกุศลเนื่องในโอกาสวันเฉลิมพระชนมพรรษาพระบาทสมเด็จพระเจ้าอยู่หัว 28 กรกฎาคม 2568 ที่วัดเบญจมบพิตรดุสิตวนาราม กรุงเทพมหานคร ซึ่งนับเป็นปีที่ 60 ของโครงการ “พระธรรมจาริก” โดยมีราษฎรบนพื้นที่สูงซึ่งเป็นกลุ่มชาติพันธุ์ในความดูแลของศูนย์พัฒนาราษฎรบนพื้นที่สูง กระทรวง พม. ซึ่งเป็นผู้ศรัทธาเลื่อมใสในพระพุทธศาสนาเข้าร่วมบรรพชาอุปสมบทกว่า 13,000 รูป เมื่อบรรพชาอุปสมบทแล้วจะเข้ารับการศึกษาพระธรรมวินัยและวิชาการต่าง ๆ ทั้งสายปริยัติธรรม,สายสามัญ และเมื่อจบการศึกษาหากอยู่ในสมณเพศจะออกเดินทางร่วมกับพระธรรมจาริก ที่เป็นพระนักสาธารณสงเคราะห์ เพื่อปฏิบัติศาสนกิจในการเผยแผ่พระพุทธศาสนา อบรมศีลธรรม ส่งเสริมสัมมาชีพให้แก่ราษฎรบนพื้นที่สูง ส่วนผู้ที่ลาสิกขาบทจะได้นำความรู้ทางวิชาการต่างๆ ไปใช้ในชีวิตประจำวัน ศึกษาต่อ ประกอบอาชีพ และทำประโยชน์ให้แก่ครอบครัวและชุมชน
หากประชาชนผู้มีจิตศรัทธาร่วมเป็นเจ้าภาพและร่วมเผยแผ่พระพุทธศาสนาแก่ราษฎรบนพื้นที่สูงของคณะพระธรรมจาริก อาทิ เป็นเจ้าภาพร่วมบรรพชาอุปสมบทราษฎรบนพื้นที่สูง , ร่วมทุนมูลนิธิเผยแพร่พระพุทธศาสนาแก่ชนถิ่นกันดาร , ร่วมเพิ่มทุนสมเด็จพระศรีนครินทราบรมราชชนนี (ทุนที่ 50) , ทุนการศึกษาราษฎรบนพื้นที่สูง , สนับสนุนการดำเนินงานพระธรรมจาริก และสนับสนุนพระธรรมจาริก กรณีเจ็บป่วย อาพาธ โดยร่วมกุศลในพิธีบรรพชาอุปสมบทราษฎรบนพื้นที่สูง ประจำปี 2568 ระหว่างวันที่ 27 - 29 มิ.ย. 68 ที่วัดเบญจมบพิตรดุสิตวนาราม กรุงเทพมหานคร หรือ ร่วมกุศลผ่านบัญชีธนาคารกรุงไทย เลขที่บัญชี 021-1-22540-1 ชื่อบัญชี มูลนิธิเผยแพร่พระพุทธศาสนาแก่ชนถิ่นกันดาร
#ข่าวพม #พม #ศรส #esshelpme #5x5ฝ่าวิกฤติประชากร #พมหนึ่งเดียว
#วราวุธศิลปอาชา #ศบปภ #พันธกิจสำคัญ9ด้าน #อุปสมบทราษฎรบนพื้นที่สูง
#ชาวเขา #พส #วัดเบญ #กรุงเทพมหานคร #ราษฎรบนพื้นที่สูง

ที่มา : https://www.thaigov.go.th/news/contents/details/96309