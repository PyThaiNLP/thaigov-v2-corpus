รัฐบาลไทย-ข่าวทำเนียบรัฐบาล-กรุงไทยจัดกิจกรรม ”จิตอาสารักษ์โลก ล่องเรือเก็บขยะ” จับมือชุมชนดูแลคลองพระโขนง


วันอังคารที่ 13 พฤษภาคม 2568
13/05/2568
พิมพ์
กรุงไทยจัดกิจกรรม ”จิตอาสารักษ์โลก ล่องเรือเก็บขยะ” จับมือชุมชนดูแลคลองพระโขนง
ธ.กรุงไทยจัดกิจกรรม ”จิตอาสารักษ์โลก ล่องเรือเก็บขยะ” ภายใต้โครงการกรุงไทยรักคลองพระโขนง ร่วมกันเก็บขยะบริเวณคลองพระโขนง ปลูกจิตสำนึกการดูแลรักษาสิ่งแวดล้อมให้ชุมชนริมคลอง สามารถจัดเก็บขยะได้จำนวน 2,680 กิโลกรัม
ธนาคารกรุงไทย ดำเนินธุรกิจโดยให้ความสำคัญกับสิ่งแวดล้อม สังคม และธรรมาภิบาล (ESG) เสริมสร้างความแข็งแกร่ง และสนับสนุนชุมชนอยู่ร่วมกับสิ่งแวดล้อมอย่างยั่งยืน ผ่านโครงการกรุงไทยรักชุมชน ล่าสุด จัดกิจกรรม ”จิตอาสารักษ์โลก ล่องเรือเก็บขยะ” ภายใต้โครงการกรุงไทยรักคลองพระโขนง โดยพนักงานกรุงไทยจิตอาสา “VVE Vayu Volunteer” ร่วมกับ เจ้าหน้าที่สำนักการระบายน้ำกรุงเทพฯ และชาวบ้านวิสาหกิจชุมชนเกาะกลาง เขตคลองเตย จำนวนกว่า 100 คน ร่วมกันเก็บขยะบริเวณคลองพระโขนง คืนความสะอาดให้กับคลอง สร้างสุขอนามัยที่ดีให้ชุมชน ปลูกจิตสำนึกการดูแลรักษาสิ่งแวดล้อมให้ชุมชนริมคลอง ซึ่งสามารถจัดเก็บขยะได้จำนวน 2,680 กิโลกรัม
นอกจากนี้ จิตอาสา “VVE Vayu Volunteer” ร่วมส่งเสริมการบริหารจัดการขยะตามหลักเศรษฐกิจหมุนเวียน (Circular Economy) กับชุมชนเกาะกลาง ผ่านกิจกรรมแปรรูปน้ำมันพืชเหลือใช้เป็นสบู่ซักล้าง เพื่อให้สมาชิกในชุมชนนำไปใช้ประโยชน์ รวมทั้ง มอบถุงยังชีพให้แก่ผู้ป่วยติดเตียงในชุมชน เพื่อเป็นกำลังใจ และส่งเสริมการมีคุณภาพชีวิตที่ดีขึ้นของคนไทย  ตามวิสัยทัศน์ “กรุงไทย เคียงข้างไทย สู่ความยั่งยืน”

ที่มา : https://www.thaigov.go.th/news/contents/details/96294