รัฐบาลไทย-ข่าวทำเนียบรัฐบาล-ครม. เห็นชอบร่างบันทึกความเข้าใจระหว่างกระทรวงสาธารณสุขแห่งราชอาณาจักรไทยและกระทรวงสาธารณสุขแห่งสาธารณรัฐมัลดีฟส์


วันอังคารที่ 13 พฤษภาคม 2568
13/05/2568
พิมพ์
ครม. เห็นชอบร่างบันทึกความเข้าใจระหว่างกระทรวงสาธารณสุขแห่งราชอาณาจักรไทยและกระทรวงสาธารณสุขแห่งสาธารณรัฐมัลดีฟส์
ครม. เห็นชอบร่างบันทึกความเข้าใจระหว่างกระทรวงสาธารณสุขแห่งราชอาณาจักรไทยและกระทรวงสาธารณสุขแห่งสาธารณรัฐมัลดีฟส์
วันนี้ (13 พฤษภาคม 2568) นายคารม พลพรกลาง รองโฆษกประจำสำนักนายกรัฐมนตรี เปิดเผยว่า คณะรัฐมนตรีมีมติเห็นชอบต่อร่างบันทึกความเข้าใจระหว่างกระทรวงสาธารณสุขแห่งราชอาณาจักรไทยและกระทรวงสาธารณสุขแห่งสาธารณรัฐมัลดีฟส์ (ร่างบันทึกความเข้าใจฯ) ทั้งนี้ หากมีการแก้ไขถ้อยคำที่มิใช่สาระสำคัญหรือไม่ขัดต่อผลประโยชน์ของไทย คณะรัฐมนตรีมอบให้ สธ. เป็นผู้ใช้ดุลยพินิจในเรื่องนั้น ๆ โดยไม่ต้องนำเสนอคณะรัฐมนตรีเพื่อพิจารณาอีกครั้ง รวมทั้งอนุมัติให้รัฐมนตรีว่าการกระทรวงสาธารณสุขหรือผู้ที่ได้รับมอบหมาย เป็นผู้ลงนามในร่างบันทึกความเข้าใจฯ ตามที่กระทรวงสาธารณสุข (สธ.) เสนอ
นายคารม กล่าวว่า ร่างบันทึกความเข้าใจระหว่างกระทรวงสาธารณสุขแห่งราชอาณาจักรไทยและกระทรวงสาธารณสุขแห่งสาธารณรัฐมัลดีฟส์ (ร่างบันทึกความเข้าใจฯ) มีสาระสำคัญเป็นการกำหนดกรอบความร่วมมือด้านสุขภาพของทั้งสองประเทศ โดยมีความร่วมมือที่ทั้งสองฝ่ายจะดำเนินการร่วมกัน เช่น การเสริมสร้างความเข้มแข็งด้านสาธารณสุขมูลฐานในสาธารณรัฐมัลดีฟส์ ความร่วมมือด้านวิชาการกับสถาบันฝึกอบรมบุคลากรวิชาชีพ ด้านสุขภาพและการพัฒนาทรัพยากรบุคคลด้านสุขภาพ และการจัดหางบประมาณอย่างยั่งยืนเพื่อ
การส่งเสริมสุขภาพผ่านรูปแบบการแลกเปลี่ยนข้อมูล ผู้เชี่ยวชาญ การฝึกอบรมบุคลากรตลอดจนการจัดสัมมนา และการประชุมเชิงปฏิบัติการ ซึ่งร่างบันทึกความเข้าใจฯ ดังกล่าว มีผลบังคับใช้เป็นระยะเวลา 3 ปี นับตั้งแต่วันที่ลงนามและจะขยายออกไปโดยอัตโนมัติอีก 3 ปีเว้นแต่ฝ่ายใดฝ่ายหนึ่งจะแจ้งความประสงค์ที่
จะยกเลิกให้อีกฝ่ายทราบเป็นลายลักษณ์อักษร ผ่านช่องทางการทูตอย่างน้อย 3 เดือน ทั้งนี้ จะมีการลงนามร่างบันทึกความเข้าใจฯ ในระหว่างการประชุมสมัชชาอนามัยโลก สมัยที่ 78 ระหว่างวันที่ 19 – 27 พฤษภาคม 2568 ณ นครเจนีวา สมาพันธรัฐสวิส
ทั้งนี้ สถาบันวิจัยระบบสาธารณสุขพิจารณาแล้วเห็นชอบ กระทรวงการต่างประเทศ (กรมเอเชียใต้ ตะวันออกกลางและแอฟริกา) พิจารณาแล้วเห็นว่า ร่างบันทึกความเข้าใจฯ  ไม่เป็นสนธิสัญญาภายใต้บังคับของกฎหมายระหว่างประเทศและไม่เป็นหนังสือสัญญาตามมาตรา 178 ของรัฐธรรมนูญแห่งราชอาณาจักรไทย แต่เห็นว่าเรื่องนี้เป็นเรื่องที่เกี่ยวกับความสัมพันธ์ระหว่างประเทศที่มีผลผูกพันรัฐบาลไทยเข้าข่ายเรื่องที่เสนอคณะรัฐมนตรีได้ตามนัยมาตรา 4 (7) แห่งพระราชกฤษฎีกาว่าด้วยการเสนอเรื่องและการประชุมคณะรัฐมนตรี พ.ศ. 2548

ที่มา : https://www.thaigov.go.th/news/contents/details/96333