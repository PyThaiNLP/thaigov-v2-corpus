รัฐบาลไทย-ข่าวทำเนียบรัฐบาล-คณะรัฐมนตรีเห็นชอบร่างกฎกระทรวงการผลิตสุราฯ เพื่อส่งเสริมอุตสาหกรรมสุราชุมชน และสนับสนุนการต่อยอด Soft Power ของประเทศไทย


วันอังคารที่ 13 พฤษภาคม 2568
13/05/2568
พิมพ์
คณะรัฐมนตรีเห็นชอบร่างกฎกระทรวงการผลิตสุราฯ เพื่อส่งเสริมอุตสาหกรรมสุราชุมชน และสนับสนุนการต่อยอด Soft Power ของประเทศไทย
คณะรัฐมนตรีมีมติเห็นชอบในหลักการร่างกฎกระทรวงการผลิตสุรา (ฉบับที่ ..) พ.ศ. .... ตามที่กระทรวงการคลัง โดยกรมสรรพสามิตเสนอ เพื่อแก้ไขปรับปรุงหลักเกณฑ์และเงื่อนไขตามกฎกระทรวงการผลิตสุรา พ.ศ. 2565 ให้มีความสอดคล้องกับสถานการณ์ปัจจุบัน
นางสาวกุลยา  ตันติเตมิท อธิบดีกรมสรรพสามิต เปิดเผยว่า ในวันนี้ (13 พฤษภาคม 2568) คณะรัฐมนตรีมีมติเห็นชอบในหลักการร่างกฎกระทรวงการผลิตสุรา (ฉบับที่ ..) พ.ศ. .... ตามที่กระทรวงการคลัง โดยกรมสรรพสามิตเสนอ เพื่อแก้ไขปรับปรุงหลักเกณฑ์และเงื่อนไขตามกฎกระทรวงการผลิตสุรา พ.ศ. 2565 ให้มีความสอดคล้องกับสถานการณ์ปัจจุบัน สร้างโอกาสให้กับผู้ประกอบอุตสาหกรรมผลิตสุราขนาดเล็กและขนาดกลางและเพื่อสนับสนุนนโยบายรัฐบาลในการส่งเสริม Soft Power ของประเทศ
นางสาวกุลยาฯ กล่าวเพิ่มเติมว่าการบริหารจัดเก็บภาษีสรรพสามิตสินค้าสุรา ดำเนินการภายใต้พระราชบัญญัติภาษีสรรพสามิต พ.ศ. 2560 ซึ่งกำหนดให้การผลิตสุราเป็นกิจการที่ต้องได้รับอนุญาตตามหลักเกณฑ์ วิธีการ และเงื่อนไขที่กำหนดไว้ในกฎกระทรวง โดยปัจจุบันใช้กฎกระทรวงการผลิตสุรา พ.ศ. 2565 เป็นแนวทางหลักในการควบคุมและกำกับดูแล อย่างไรก็ดี รัฐบาลได้แถลงนโยบายต่อรัฐสภาโดยเน้นการต่อยอดอุตสาหกรรมเดิม เพื่อส่งเสริม Soft Power ของประเทศ ผ่านการสนับสนุนภูมิปัญญาท้องถิ่น เช่น สุราชุมชน ควบคู่กับการยกระดับบริการภาครัฐให้ตอบสนองต่อความต้องการของประชาชนมากยิ่งขึ้น โดยกรมสรรพสามิตได้ศึกษาแนวทางการส่งเสริมอุตสาหกรรมสุราขนาดเล็กและขนาดกลาง รวมถึงการเปรียบเทียบรูปแบบการกำกับดูแลในต่างประเทศ เช่น ญี่ปุ่น และเกาหลีใต้ พร้อมเปิดเวทีรับฟังความคิดเห็นจากทุกภาคส่วน เพื่อปรับปรุงหลักเกณฑ์ให้เหมาะสมและสนับสนุนการเติบโตของอุตสาหกรรมอย่างยั่งยืน
การแก้ไขกฎกระทรวงการผลิตสุราฯ ในครั้งนี้ มีวัตถุประสงค์เพื่อปลดล็อกข้อจำกัดในการเข้าสู่ธุรกิจสุราของผู้ประกอบการรายใหม่ โดยเฉพาะกลุ่มวิสาหกิจชุมชนและสุราชุมชน พร้อมเพิ่มศักยภาพในการแข่งขัน การสร้างรายได้ และการเติบโตของเศรษฐกิจฐานราก ซึ่งจำเป็นต้องดำเนินการโดยเร็ว เพื่อให้ทันต่อโอกาสทางเศรษฐกิจและสอดรับกับนโยบายของรัฐบาล  โดยสาระสำคัญของร่างกฎกระทรวงดังกล่าว มีดังนี้
1. ผ่อนปรนระยะห่างจากแหล่งน้ำสาธารณะ สำหรับโรงอุตสาหกรรมสุรากลั่นขนาดเล็กและกลาง จากเดิมไม่น้อยกว่า 100 เมตร ปรับแก้ให้สามารถตั้งอยู่ใกล้กว่าได้ หากมีระบบบำบัดน้ำเสียที่ไม่ก่อให้เกิดมลภาวะตามมาตรฐานที่อธิบดีประกาศกำหนด
2. เปิดโอกาสให้ผู้ประกอบการรายใหม่ สามารถยื่นขอใบอนุญาตผลิตสุราขนาดกลางได้ โดยไม่จำเป็น ต้องเคยได้รับอนุญาตในระดับขนาดเล็กมาก่อน
3. ผ่อนปรนการจำหน่ายเบียร์สดนอกสถานที่ผลิต เพื่อเพิ่มช่องทางการตลาดและสร้างรายได้ให้กับผู้ประกอบการสุราแช่ชนิดเบียร์
นางสาวกุลยาฯ กล่าวทิ้งท้ายว่า การปรับปรุงกฎกระทรวงการผลิตสุราในครั้งนี้ ไม่เพียงเป็นการลดข้อจำกัดทางกฎหมายให้ผู้ประกอบการรายใหม่สามารถเข้าถึงโอกาสทางธุรกิจได้มากขึ้นเท่านั้น แต่ยังเป็นก้าวสำคัญในการต่อยอดภูมิปัญญาท้องถิ่น สู่การเสริมสร้าง Soft Power ของประเทศ ควบคู่ไปกับการยกระดับเศรษฐกิจฐานรากให้เติบโตอย่างยั่งยืน ภายใต้ระบบการกำกับดูแลที่มีประสิทธิภาพและสมดุลระหว่างประโยชน์ของรัฐ สิ่งแวดล้อมและประชาชน

ที่มา : https://www.thaigov.go.th/news/contents/details/96347