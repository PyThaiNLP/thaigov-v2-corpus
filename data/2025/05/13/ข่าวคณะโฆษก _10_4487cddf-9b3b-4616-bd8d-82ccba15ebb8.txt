รัฐบาลไทย-ข่าวทำเนียบรัฐบาล-ครม. เห็นชอบ การขอปรับชื่อ วัตถุประสงค์ และกลุ่มเป้าหมาย โครงการบ้านสวัสดิการ ข้าราชการ (เช่าซื้อ) จังหวัดสงขลา และ จังหวัดปัตตานี


วันอังคารที่ 13 พฤษภาคม 2568
13/05/2568
พิมพ์
ครม. เห็นชอบ การขอปรับชื่อ วัตถุประสงค์ และกลุ่มเป้าหมาย โครงการบ้านสวัสดิการ ข้าราชการ (เช่าซื้อ) จังหวัดสงขลา และ จังหวัดปัตตานี
ครม. เห็นชอบ การขอปรับชื่อ วัตถุประสงค์ และกลุ่มเป้าหมาย โครงการบ้านสวัสดิการ ข้าราชการ (เช่าซื้อ) จังหวัดสงขลา และ จังหวัดปัตตานี
วันนี้ (วันอังคารที่ 13 พฤษภาคม 2568) นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี  เปิดเผยว่า คณะรัฐมนตรีอนุมัติ การขอปรับชื่อ วัตถุประสงค์ และกลุ่มเป้าหมาย โครงการบ้านสวัสดิการ ข้าราชการ (เช่าซื้อ) จังหวัสงขลา และ จังหวัดปัตตานี ตามที่กระทรวงการพัฒนาสังคมและความมั่นคงของมนุษย์ (พม.) เสนอ ตามความเห็นของสำนักงานสภาพัฒนาการเศรษฐกิจและสังคมแห่งชาติ (สศช.)
โดยโครงการดังกล่าว คณะรัฐมนตรีได้มีมติอนุมัติการจัดทำโครงการ เมื่อวันที่ 24 ตุลาคม 2560 ซึ่งเป็นการดำเนินการตามแผนแม่บทการพัฒนาที่อยู่อาศัยระยะ 20 ปี (พ.ศ.2560 - 2579) เพื่อแก้ไขปัญหาความเดือดร้อนในด้านที่อยู่อาศัยของข้าราชการผู้มีรายได้น้อย ทั้งนี้ ในปัจจุบัน ตัวโครงการเองได้ดำเนินการมาเป็นระยะเวลาหนึ่ง ด้วยสภาพเศรษฐกิจและสังคมที่เปลี่ยนแปลงไป ทำให้ตัวโครงการต้องมีการปรับเปลี่ยนชื่อ วัตถุประสงค์ และ กลุ่มเป้าหมาย เพื่อให้สอดคล้องกับสถานการณ์ในยุคปัจจุบันมากขึ้น
โดยมีการปรับเปลี่ยน จากเดิม ชื่อโครงการบ้านสวัสดิการข้าราชการ (เช่าซื้อ) จังหวัดสงขลา และ จังหวัด ปัตตานี เปลี่ยนเป็น
1. โครงการเคหะชุมชน จังหวัดสงขลา (ฉลุง)
2. โครงการเคหะปัตตานี
โดยมีวัตถุประสงค์ เพื่อตอบสนองนโยบายของรัฐบาลในการพัฒนาที่อยู่อาศัยให้แก่ข้าราชการ ยกระดับคุณภาพชีวิต ด้านการอยู่ อาศัย แก้ไขความเดือดร้อนด้านที่อยู่อาศัยให้แก่ข้าราชการผู้มีรายได้น้อยที่ไม่สามารถซื้อที่อยู่อาศัยที่มี มาตรฐานเป็นของตนเอง
โดยจัดทําโครงการที่อยู่อาศัยประเภทซื้อ/เช่าซื้อ ที่ได้มาตรฐานในชุมชน ลดภาระทางการเงินให้กลุ่มข้าราชการ และเพื่อกระตุ้นเศรษฐกิจโดยการลงทุนจากภาครัฐ ทั้งนี้ ได้มีการเพิ่มวัตถุประสงค์ เพื่อตอบสนองความต้องการที่อยู่อาศัยของประชาชนให้มีที่อยู่อาศัยในระดับราคาที่เหมาะสม พร้อมระบบสาธารณูปโภค สาธารณูปการ สภาพแวดล้อมที่ดี มีมาตรฐาน และยกระดับคุณภาพชีวิต
ทั้งนี้ ได้มีการปรับเปลี่ยนกลุ่มเป้าหมาย เป็นกลุ่มข้าราชการและประชาชน ที่มีรายได้ครัวเรือนปี 2567 เป็น 2 กลุ่ม ได้แก่ 1. กลุ่มข้าราชการและประชาชนผู้มีรายได้น้อย (กลุ่ม ก เช่าซื้อ) สำหรับโครงการเชิงสังคม ที่มีรายได้ไม่เกิน 36,100 บาท ต่อครัวเรือนต่อเดือน 2. กลุ่มข้าราชการและประชาชนผู้มีรายได้ปานกลาง ค่อนข้างสูง (กลุ่ม ง เช่าซื้อ) สำหรับโครงการเชิงพาณิชย์ ที่มีรายได้ประมาณ 36,100 บาท ต่อครัวเรือนต่อเดือนขึ้นไป

ที่มา : https://www.thaigov.go.th/news/contents/details/96341