รัฐบาลไทย-ข่าวทำเนียบรัฐบาล-ครม. อนุมัติหลักการร่างกฎกระทรวงกำหนดค่าธรรมเนียมการประกอบการค้าข้าว (ฉบับบที่ ...) พ.ศ. ...


วันอังคารที่ 13 พฤษภาคม 2568
13/05/2568
พิมพ์
ครม. อนุมัติหลักการร่างกฎกระทรวงกำหนดค่าธรรมเนียมการประกอบการค้าข้าว (ฉบับบที่ ...) พ.ศ. ...
ครม. อนุมัติหลักการร่างกฎกระทรวงกำหนดค่าธรรมเนียมการประกอบการค้าข้าว (ฉบับบที่ ...) พ.ศ. ...
นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี เผยว่า วันนี้ (13 พฤษภาคม 2568) ที่ประชุมคณะรัฐมนตรี มีมติอนุมัติหลักการร่างกฎกระทรวงกำหนดค่าธรรมเนียมการประกอบการค้าข้าว (ฉบับบที่ ...) พ.ศ. ... ตามที่กระทรวงพาณิชย์ (พณ.) เสนอ
รองโฆษกประจำสำนักนายกรัฐมนตรีกล่าวว่า สืบเนื่องจากรัฐบาลได้แถลงผลงาน 90 วัน เมื่อวันที่ 12 ธันวาคม 2567 โดยมีประเด็นนโยบายเร่งด่วนดำเนินการปลดล็อคการผูกขาด โดยเฉพาะเรื่องข้าว เพื่อเกษตรกรทุกคนผู้ประกอบการวิสาหกิจขนาดกลางและขนาดย่อม (SMEs) สามารถส่งออกข้าวไปทั่วโลกได้ โดยการลดค่าธรรมเนียมหนังสืออนุญาตประกอบการค้าข้าว สำหรับประเภทค้าข้าว ส่งไปจำหน่ายต่างประเทศที่เป็นผู้ส่งออกทั่วไป และผู้ส่งออกข้าวสารบรรจุกล่องหรือหีบห่อ และยกเลิกค่าธรรมเนียมดังกล่าวเกษตรกร กลุ่มเกษตรกร สหกรณ์ ซึ่งเป็นอุปสรรคหนึ่งสำหรับเกษตรกร และผู้ประกอบการ SMEs ในการเป็นผู้ส่งออกข้าวเอง
พณ. เห็นว่า เพื่อเป็นการส่งเสริมให้เกษตรกร และผู้ประกอบการ SMEs ดำเนินกิจการส่งออกเข้าได้ สอดรับกับนโยบายรัฐบาล และสอดคล้องกับสภาวะเศรษฐกิจที่เปลี่ยนแปลงไป พณ. จึงได้ยกร่างกฎกระทรวงดังกล่าวเพื่อปรับปรุงอัตราค่าธรรมเนียมหนังสืออนุญาตประกอบการค้าข้าว โดยปรับลดอัตราค่าธรรมเนียมหนังสืออนุญาตให้ประกอบการค้าข้าวประเภทค้าข้าวส่งไปจำหน่ายต่างประเทศที่เป็นผู้ส่งออกทั่วไป และผู้ส่งออกข้าวสารบรรจุกล่องหรือหีบห่อ และยกเว้นค่าธรรมเนียมหนังสืออนุญาตและค่าธรรมเนียมการต่ออายุหนังสืออนุญาตผู้ส่งออกทั่วไป หรือผู้ส่งออกข้าวสารบรรจุกล่องหรือหีบห่อ ที่เป็นเกษตรกรกร กลุ่มเกษตรกร และสหกรณ์ โดยมีสาระสำคัญดังนี้
1.) ปรับลดอัตราค่าธรรมเนียมหนังสืออนุญาตให้ประกอบการค้าข้าว ประเภทค้าส่งจำหน่ายต่างประเทศ ดังนี้ 1.1 ผู้ส่งออกทั่วไป (เดิมฉบับละ 50,000 บาท และไม่ได้กำหนดทุนจดทะเบียน)
- ประเภททุนจดทะเบียน 5-10 ล้านบาท ค่าธรรมเนียมฉบับละ 10,000 บาท
- ประเภททุนจดทะเบียนมากกว่า 10-20 ล้านบาท ค่าธรรมเนียมฉบับละ 30,000 บาท
- ประเภททุนจดทะเบียนมากกว่า 20 ล้านบาท ค่าธรรมเนียมฉบับละ 50,000 บาท
1.2 ผู้ส่งออกข้าวสารบรรจุกล่องหรือหีบห่อ ฉบับละ 10,000 บาท (เดิมฉบับละ 20,000 บาท)
2.) ยกเว้นค่าธรรมเนียมหนังสืออนุญาตและค่าธรรมเนียมการต่ออายุหนังสืออนุญาต ให้ประกอบการค้าข้าวประเภทค้าข้าวส่งไปจำหน่ายต่างประเทศให้เป็นผู้ส่งออกทั่วไป หรือผู้ส่งออกข้าวสารบรรจุกล่องหรือหีบห่อ ที่เป็นเกษตรกร กลุ่มเกษตรกร หรือสหกรณ์ ซึ่งได้จดทะเบียนรับรองไว้กับหน่วยงานราชการ
พณ. ได้จัดทำประมาณการการสูญเสียรายได้และประโยชน์ที่คาดว่าจะได้รับจากการลดหรือยกเว้นค่าธรรมเนียมหนังสืออนุญาตและการต่ออายุหนังสืออนุญาตให้ประกอบการค้า โดยจะมีการสูญเสียรายได้ประมาณ 5.2 ล้านบาทต่อปี แต่จะเป็นการสนับสนุนให้เกษตรกร สหกรณ์ และผู้ประกอบการ (SMEs) ส่งออกข้าวได้ สร้างโอกาสและสร้างรายได้ตามนโยบายรัฐบาล รวมทั้งลดภาระต้นทุนให้ผู้ประกอบการที่ประสงค์จะส่งออกเข้าไปจำหน่ายในต่างประเทศ
ทั้งนี้ ครม. อนุมัติหลักการร่างกฎกระทรวงดังกล่าว ตามที่กระทรวงพาณิชย์เสนอ และให้ส่ง สคก. ตรวจพิจารณาเป็นเรื่องด่วน แล้วดำเนินการต่อไปได้ โดยให้กระทรวงพาณิชย์รับความเห็นของหน่วยงานที่เกี่ยวข้องไปพิจารณาดำเนินการ

ที่มา : https://www.thaigov.go.th/news/contents/details/96338