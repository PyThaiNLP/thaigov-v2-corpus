รัฐบาลไทย-ข่าวทำเนียบรัฐบาล- ฉก.พญานาคราช จับอโวคาโดและเสาวรสสดเถื่อนใน จ.ปทุมธานี 


วันอังคารที่ 13 พฤษภาคม 2568
ฉก.พญานาคราช จับอโวคาโดและเสาวรสสดเถื่อนใน จ.ปทุมธานี
ฉก.พญานาคราช จับอโวคาโดและเสาวรสสดเถื่อนใน จ.ปทุมธานี มูลค่ารวม 1,339,000 บาท
เมื่อวันที่ 12 พฤษภาคม 2568 เวลาประมาณ 10.00 น. พันเอก รวิรักษ์ สัตตบุศย์ ผู้บังคับหน่วย เฉพาะกิจพญานาคราช เปิดเผยภายหลังนำทีม “ฉก.พญานาคราช” นายชัยศักดิ์ รินเกลื่อน ผู้อำนวยการสำนักควบคุมพืชและวัสดุการเกษตร กรมวิชาการเกษตร พร้อมด้วย พล.ต.ต พัฒนศักดิ์ บุบผาสุวรรณ ผบก.ปคบ. และเจ้าหน้าที่ชุดจับกุม กก.2 บก.ปคบ. ลงพื้นที่ภายหลังได้รับแจ้งจากแหล่งข่าวว่ามีการลักลอบขนส่งอโวคาโดสด จากต่างประเทศ ซึ่งไม่ผ่านด่านตรวจพืชและศุลกากร บริเวณโกดังไม่มีเลขที่ซึ่งอยู่ติดกับบ้านเลขที่ 32/278 ซอยเทพกุญชร 13 ตำบลคลองหนึ่ง อำเภอคลองหลวง จังหวัดปทุมธานี โดย “ฉก.พญานาคราช” และเจ้าหน้าที่ ที่เกี่ยวข้องได้เข้าตรวจสอบโกดังดังกล่าว และจับกุมตัว MR.VAN THUONG BUI หรือ นายเบิร์ด สัญชาติเวียดนามแสดงตนเป็นเจ้าของสินค้าพร้อมด้วยของกลาง ประกอบด้วย ตะกร้าพลาสติกสีดำบรรจุผลไม้อโวกาโดสด จำนวน 647 ตะกร้า น้ำหนัก 16,175 กิโลกรัม มูลค่าประมาณ 1,294,000 บาท และตะกร้าพลาสติกสีดำบรรจุเสาวรสสด จำนวน 50 ตะกร้า น้ำหนัก 750 กิโลกรัม มูลค่าประมาณ 45,000 บาท รวมมูลค่าทั้งสิ้น 1,339,000 บาท ทั้งนี้ การลักลอบนำเข้าอโวคาโดและเสาวรสสดเข้ามาในราชอาณาจักรไทย ซึ่งเป็นสิ่งต้องห้ามตามพระราชบัญญัติ กักพืช พ.ศ. 2507 และที่แก้ไขเพิ่มเติม รวมทั้ง พระราชบัญญัติ ศุลกากร พ.ศ. 2560 มาตรา 246 ทางเจ้าหน้าที่ ได้ยึดสินค้านำส่งพนักงานสอบสวน กก.2 บก.ปคบ. และนำไปเก็บรักษาไว้ที่สำนักควบคุมพืชและวัสดุการเกษตร กรมวิชาการเกษตร เพื่อดำเนินคดีตามกฎหมายต่อไป

ที่มา : https://www.thaigov.go.th/news/contents/details/96304