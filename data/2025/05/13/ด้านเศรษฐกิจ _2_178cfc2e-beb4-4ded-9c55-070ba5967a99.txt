รัฐบาลไทย-ข่าวทำเนียบรัฐบาล-​ช่วยแล้วเช็ค! “เอกนัฏ” ระดมความช่วยเหลือดับเพลิงโกดัง “ฉลองกรุง 55” พร้อมสนับสนุนการสืบสาเหตุ


วันอังคารที่ 13 พฤษภาคม 2568
13/05/2568
พิมพ์
​ช่วยแล้วเช็ค! “เอกนัฏ” ระดมความช่วยเหลือดับเพลิงโกดัง “ฉลองกรุง 55” พร้อมสนับสนุนการสืบสาเหตุ
​ช่วยแล้วเช็ค! “เอกนัฏ” ระดมความช่วยเหลือดับเพลิงโกดัง “ฉลองกรุง 55” พร้อมสนับสนุนการสืบสาเหตุ
“เอกนัฏ” สั่ง กรอ. ประสาน “บางจาก” ส่งโฟม 1.5 หมื่นลิตรช่วยดับเพลิงโกดัง “ฉลองกรุง 55” กนอ. ส่งรถโมบายวัดค่ามลพิษบริเวณเกิดเหตุ พร้อมเก็บตัวอย่างน้ำวัดค่าโลหะหนัก ส่วนประเด็นจดทะเบียนไม่ตรง-ลอบทำกิจการอื่น รอสถานการาณ์คลี่คลายแล้วพร้อมร่วม กทม. ตำรวจตรวจสอบทันที
เมื่อวันที่ 12 พฤษภาคม 2568 นายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม เข้าพื้นที่เกิดเหตุประสานความช่วยเหลือเหตุเพลิงไหม้โกดังเฟอร์นิเจอร์ชุดครัวและตู้ครัว “แบรนด์คิงส์คิทเช่น” ของ บริษัท สยามเฮ้าส์ แอนด์ โฮม จำกัด ภายในซอยฉลองกรุง 55 ถนนฉลองกรุง แขวงลำปลาทิว เขตลาดกระบัง กรุงเทพฯ ซึ่งเพลิงไหม้มาเกิน 24 ชั่วโมง ตั้งแต่ช่วงเย็นของวานนี้ (11 พ.ค. 68) โดยเจ้าหน้าที่ระดมกำลังเพื่อดับเพลิงและเพลิงยังปะทุอยู่ภายในซากอาคาร
นายเอกนัฏ เปิดเผยว่า ได้ติดตามสถานการณ์และทราบว่า ภายในที่เกิดเหตุซึ่งเป็นโกดังของโรงงานมีเม็ดพลาสติกจำนวนมากถึง 300 ตัน และถูกเผาไหม้จนเกิดเป็นควันพิษ ส่งผลกระทบกับประชาชนและชุมชนโดยรอบ จึงได้สั่งการให้กรมโรงงานอุตสาหกรรม (กรอ.) ประสาน บริษัท บางจาก จำกัด (มหาชน) ขอรับการสนับสนุนเจ้าหน้าที่และโฟมดับเพลิง จำนวน 15,000 ลิตร มาร่วมปฏิบัติการระงับเหตุ พร้อมสั่งการให้การนิคมอุตสาหกรรมแห่งประเทศไทย (กนอ.) นำรถโมบายปฏิบัติการเคลื่อนที่ตรวจวัดคุณภาพอากาศ จำนวน 2 คัน มายังบริเวณที่เกิดเหตุเพื่อตรวจวัดค่ามลพิษทางอากาศ นอกจากนี้ ยังให้ทาง กรอ. เก็บตัวอย่างน้ำในคลองและแหล่งน้ำใกล้โรงงานว่า มีการปนเปื้อนค่าโลหะหนักหรือสารพิษหรือไม่ด้วย
นายเอกนัฏ กล่าวต่อว่า เบื้องต้นได้รับรายงานว่า โกดังที่เกิดเพลิงไหม้จดทะเบียนขออนุญาตก่อสร้างดัดแปลงอาคารและประกอบกิจการที่เป็นอันตรายต่อสุขภาพ กับทางกรุงเทพมหานคร (กทม.) โดยนิติบุคคลคนละแห่งกับบริษัทที่อยู่บริเวณใกล้โรงงาน ซึ่งได้มีโอกาสได้พูดคุยกับ นายชัชชาติ สิทธิพันธุ์ ผู้ว่าราชการกรุงเทพมหานคร (ผู้ว่าฯ กทม.) ว่า เมื่อสถานการณ์คลี่คลายเข้าสู่สถานการณ์ปกติแล้ว จะประสานกับ กทม. และ กระทรวงอุตสาหกรรมจะทำงานร่วมกันเพื่อตรวจสอบโดยละเอียดถึงสาเหตุเพลิงไหม้ รวมทั้งประเด็นผู้ประกอบการได้ปฏิบัติตามกฎหมายและระเบียบเงื่อนไขที่เกี่ยวข้องอย่างเคร่งครัดหรือไม่
“ตอนนี้ให้ระงับเหตุบรรเทาความเดือดร้อนของประชาชนโดยเร็ว ซึ่งกระทรวงอุตสาหกรรมและหน่วยงานในสังกัดจะช่วยสนับสนุนปฏิบัติการดับเพลิง เฝ้าตรวจสอบระดับมลพิษในอากาศและแหล่งน้ำ เพื่อรายงานผลให้ กทม.และประชาชนได้ทราบอย่างต่อเนื่อง และประสานกับทาง กทม. สืบหาสาเหตุพร้อมเข้าตรวจสอบการขออนุญาตประกอบกิจการหรือดัดแปลงอาคารว่าถูกต้องหรือไม่ ตลอดจนมาตรการความปลอดภัยและมลภาวะต่อไป

ที่มา : https://www.thaigov.go.th/news/contents/details/96292