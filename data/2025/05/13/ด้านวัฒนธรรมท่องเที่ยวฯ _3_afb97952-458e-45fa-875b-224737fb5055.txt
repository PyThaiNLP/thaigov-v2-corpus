รัฐบาลไทย-ข่าวทำเนียบรัฐบาล-วธ. จัดพิธีเจริญพระพุทธมนต์ ตักบาตร และเวียนเทียน เนื่องในเทศกาลวันวิสาขบูชา นำพุทธศาสนิกชนใช้หลักธรรมสืบสานพระพุทธศาสนา


วันอังคารที่ 13 พฤษภาคม 2568
วธ. จัดพิธีเจริญพระพุทธมนต์ ตักบาตร และเวียนเทียน เนื่องในเทศกาลวันวิสาขบูชา นำพุทธศาสนิกชนใช้หลักธรรมสืบสานพระพุทธศาสนา
วธ. จัดพิธีเจริญพระพุทธมนต์ ตักบาตร และเวียนเทียน เนื่องในเทศกาลวันวิสาขบูชา นำพุทธศาสนิกชนใช้หลักธรรมสืบสานพระพุทธศาสนา
วธ. จัดพิธีเจริญพระพุทธมนต์ ตักบาตร และเวียนเทียน เนื่องในเทศกาลวันวิสาขบูชา นำพุทธศาสนิกชนใช้หลักธรรมสืบสานพระพุทธศาสนา
วันอาทิตย์ที่ ๑๑ พฤษภาคม ๒๕๖๘ เวลา ๐๗.๐๐ น. กรมการศาสนา กระทรวงวัฒนธรรม จัดพิธีเจริญพระพุทธมนต์ ตักบาตร และเวียนเทียน เนื่องในเทศกาลวันวิสาขบูชา พุทธศักราช ๒๕๖๘ โดยมีพระพรหมวชิรมุนี เจ้าอาวาสวัดสุทัศนเทพวราราม ประธานพิธีฝ่ายสงฆ์ นางสาวสุดาวรรณ หวังศุภกิจโกศล รัฐมนตรีว่าการกระทรวงวัฒนธรรม มอบหมายให้นางสาวพลอย ธนิกุล ผู้ช่วยรัฐมนตรีประจำกระทรวงวัฒนธรรม เป็นประธานพิธีฝ่ายฆราวาส พร้อมด้วย นางยุถิกา อิศรางกูร ณ อยุธยา รองปลัดกระทรวงวัฒนธรรม นายชัยพล สุขเอี่ยม อธิบดีกรมการศาสนา ผู้บริหารกระทรวงวัฒนธรรม ผู้แทนหน่วยงาน และองค์กรเครือข่ายทางพระพุทธศาสนา เข้าร่วม ณ วัดสุทัศนเทพวราราม เขตพระนคร กรุงเทพมหานคร
นางสาวสุดาวรรณ หวังศุภกิจโกศล รัฐมนตรีว่าการกระทรวงวัฒนธรรม กล่าวว่า เนื่องในเทศกาลวันวิสาขบูชา พุทธศักราช ๒๕๖๘ กระทรวงวัฒนธรรม โดยกรมการศาสนา จัดกิจกรรมส่งเสริมพระพุทธศาสนา ระหว่างวันที่ ๕ - ๑๑ พฤษภาคม ๒๕๖๘ ทั้งในส่วนกลางและส่วนภูมิภาค เพื่อสืบทอดพระพุทธศาสนา และน้อมนำหลักธรรมคำสอนที่เกี่ยวข้องไปปรับใช้ในชีวิตประจำวัน โดยจัดกิจกรรมส่งเสริมคุณธรรมจริยธรรมในมิติศาสนา ในรูปแบบสื่อสร้างสรรค์และนวัตกรรมใหม่ อาทิ การสวดมนต์ เจริญจิตภาวนา ปฏิบัติธรรม ฟังพระธรรมเทศนา ตอบปัญหาธรรมะผ่านแพลตฟอร์มออนไลน์ การผลิตสื่อสร้างสรรค์เพื่อเป็นช่องทางในการเผยแพร่หลักคำสอนทางศาสนา รวมทั้งเปิดพื้นที่แหล่งเรียนรู้ เพื่อเสริมสร้างความเข้าใจเกี่ยวกับวันสำคัญทางพระพุทธศาสนา นำเสนอในรูปแบบต่างๆ ที่สามารถเข้าถึงได้สะดวกรวดเร็ว
รัฐมนตรีว่าการกระทรวงวัฒนธรรม กล่าวต่อว่า การจัดกิจกรรมในส่วนกลาง กรมการศาสนา ร่วมกับ วัดสุทัศนเทพวราราม จัดพิธีเจริญพระพุทธมนต์ ตักบาตรพระสงฆ์ ๑๙ รูป เวียนเทียน เยี่ยมชมพิพิธภัณฑ์ตำหนักสมเด็จพระอริยวงศาคตญาณ สมเด็จพระสังฆราช (แพ ติสฺสเทวมหาเถร) เยี่ยมชมการสาธิตการทำข้าวมธุปายาส จากมูลนิธิข้าวขวัญและสมาคมฮินดูสมาช และเยี่ยมชมร้านจำหน่ายสินค้าและผลิตภัณฑ์จากชุมชนคุณธรรมพลังบวร โดยเชิญชวนหน่วยงานภาครัฐ องค์กรเครือข่ายทางศาสนา สถานศึกษา เข้าร่วมกิจกรรมเพื่อถวายเป็นพุทธบูชา สืบสานพระพุทธศาสนา และในส่วนภูมิภาค ๗๖ จังหวัด ได้บูรณาการการจัดกิจกรรม ระหว่างวันที่ ๕ - ๑๑ พฤษภาคม ๒๕๖๘ โดยดำเนินการร่วมกับสำนักงานวัฒนธรรมจังหวัด หน่วยงานภาครัฐ ภาคเอกชน ภาคประชาชน จัดกิจกรรมทางพระพุทธศาสนา ตามบริบทของแต่ละพื้นที่ ส่งเสริมการเปิดพื้นที่จัดเทศกาล งานประเพณีและกิจกรรมทางพระพุทธศาสนา และอนุรักษ์วิถีวัฒนธรรมและภูมิปัญญาท้องถิ่น รวมทั้งส่งเสริมการสร้างอาชีพด้วยการจำหน่ายสินค้าและบริการทางด้านศรัทธา ความเชื่อ และวัฒนธรรมประเพณีตามบริบทของแต่ละจังหวัด
นอกจากนี้ได้ร่วมกับสำนักงานวัฒนธรรมจังหวัดสระแก้ว จัดงาน “สัปดาห์ส่งเสริมพระพุทธศาสนา เนื่องในเทศกาลวันวิสาขบูชา และอัฏฐมีบูชาอาเซียน สานสัมพันธไมตรีกับประเทศอาเซียนในมิติพระพุทธศาสนา” จังหวัดสระแก้ว ประจำปี ๒๕๖๘ ระหว่างวันที่ ๗ - ๘ พฤษภาคม ๒๕๖๘ ณ วัดหลวงอรัญญ์ อำเภออรัญประเทศ จังหวัดสระแก้ว และวัดดงอรัญ จังหวัดบันเตียเมียนเจย ราชอาณาจักรกัมพูชา เพื่อส่งเสริมพระพุทธศาสนา โดยการนำกิจกรรมวันสำคัญทางพระพุทธศาสนา มาใช้เป็นสื่อกลางสานสัมพันธ์อันดีของประเทศในภูมิภาคอาเซียน และนำมิติด้านศาสนา วัฒนธรรม มาเสริมสร้างความสัมพันธ์อันดีระหว่างไทยและกัมพูชา
วันวิสาขบูชา เป็นวันสำคัญสากลทางพระพุทธศาสนา เป็นวันประสูติ ตรัสรู้ และปรินิพพานของพระพุทธเจ้า โดยทั้ง 3 เหตุการณ์นี้เกิดขึ้นตรงกัน ณ วันขึ้น 15 ค่ำ เดือน 6 หรือ วันเพ็ญแห่งเดือนวิสาขะ ซึ่งปีนี้ตรงกับวันที่ 11 พฤษภาคม 2568 เมื่อวันสำคัญทางพระพุทธศาสนาเวียนมาถึง พุทธศาสนิกชนพึงน้อมระลึกถึงคุณของพระพุทธ พระธรรม พระสงฆ์ ด้วยการประกอบพิธรกรรมทางศาสนา ยึดมั่นรักษาศีล ลด ละ เลิกอบายมุข ตลอดช่วงเทศกาลวิสาขบูชา ปฏิบัติตนให้เป็นพุทธศาสนิกชนที่ดีสืบสานพระพุทธศาสนา นอกจากยังนี้ ยังมีประเพณีกวนข้าวทิพย์ ซึ่งมีความเชื่อในครั้งพุทธกาลว่านางสุชาดาได้ปรุงข้าวมธุปายาสถวายพระพุทธองค์ ก่อนจะตรัสรู้เป็นพระสัมมาสัมพุทธเจ้า เมื่อทำขึ้นจึงเรียกว่า “ข้าวทิพย์” โดยชาวพุทธมีประเพณีการกวนข้าวทิพย์ในช่วงวันวิสาขบูชา เรียกว่า ข้าวมธุปายาส ซึ่งมีการตระเตรียมการทำข้าวทิพย์มีส่วนผสมต่าง ๆ จำนวนมาก อาทิ นม เนย ข้าวตอก น้ำนม น้ำอ้อย น้ำผึ้ง มะพร้าว งา ถั่วต่าง ๆ แต่สิ่งของเครื่องปรุงข้าวทิพย์ได้เลือกคงไว้ ๙ สิ่ง คือ ถั่ว, งา, นม, น้ำตาล, น้ำผึ้ง, น้ำอ้อย, เนย และน้ำนมที่คั้นจากรวงข้าวและยังคงรักษารูปเดิมไว้ โดยมีพราหมณ์เข้าพิธี ซึ่งก่อนเริ่มกวนข้าวทิพย์พระสงฆ์จะประกอบพิธีกรรมทางศาสนา โดยพระสงฆ์จะเป็นผู้ทําพิธีบูชาพระรัตนตรัยจากนั้นสวดเจริญพระพุทธมนต์ธัมมจักรกัปปวัตนสูตร มีสาวพรหมจารีจำนวน ๔ - ๕ คน นุ่งขาวห่มขาว ซึ่งจะพิถีพิถันคัดเลือกจากหญิงสาวพรหมจารีเข้าร่วมพิธี ต้องสมาทานศีล ๘ และต้องถือปฏิบัติตามองค์ศีลอย่างมั่นคง ซึ่งพิธีกวนข้าวทิพย์ จะเริ่มก่อนวันวิสาขบูชา วันขึ้น ๑๕ ค่ำ เดือน ๖ เชื่อกันว่าการได้ถวายเป็นพุทธบูชาจะนำความสุขสวัสดีและบุญกุศลแก่ตน ดังนั้นข้าวมธุปายาสจึงถือเป็นเครื่องระลึกถึงการตรัสรู้ของพระสัมมาสัมพุทธเจ้า หนึ่งในเหตุการณ์สำคัญของวันวิสาขบูชา สร้างเสริมศรัทธาแก่ประชาชนผู้มาร่วมงาน และทางวัดจะนิยมแจกจ่ายข้าวมธุปายาสแก่ประชาชนอย่างทั่วถึงกัน เพื่อสร้างความสุขสวัสดีและความสามัคคีให้เกิดขึ้น เป็นประเพณีที่อาศัยความศรัทธา ความสามัคคี และความเสียสละของคนในชุมชนสืบไป.

ที่มา : https://www.thaigov.go.th/news/contents/details/96299