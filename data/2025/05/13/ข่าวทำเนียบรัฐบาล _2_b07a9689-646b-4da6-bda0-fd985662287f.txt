รัฐบาลไทย-ข่าวทำเนียบรัฐบาล-นายวีระพงษ์ ประภา ผู้แทนการค้าไทยร่วมเวทีเสวนา OECD เน้นย้ำวิสัยทัศน์การลงทุนที่มีคุณภาพและยั่งยืน


วันอังคารที่ 13 พฤษภาคม 2568
นายวีระพงษ์ ประภา ผู้แทนการค้าไทยร่วมเวทีเสวนา OECD เน้นย้ำวิสัยทัศน์การลงทุนที่มีคุณภาพและยั่งยืน
นายวีระพงษ์ ประภา ผู้แทนการค้าไทยร่วมเวทีเสวนา OECD เน้นย้ำวิสัยทัศน์การลงทุนที่มีคุณภาพและยั่งยืน
เมื่อวันที่ 2 พฤษภาคม 2568 นายวีระพงษ์ ประภา ผู้แทนการค้าไทยได้เข้าร่วมการประชุมระดับภูมิภาค “2025 OECD Southeast Asia Regional Forum: The OECD and Southeast Asia - Partnership for Prosperity” จัดโดยองค์การเพื่อความร่วมมือทางเศรษฐกิจและการพัฒนา (OECD) และได้ร่วมเสวนาในหัวข้อ “The OECD and High-quality Investment – a Public-Private Dialogue”
นายวีระพงษ์ได้เน้นย้ำถึงวิสัยทัศน์ของประเทศไทยในการส่งเสริมการลงทุนที่ไม่เน้นเพียงปริมาณ แต่ให้ความสำคัญกับ “คุณภาพ” โดยมุ่งเน้นการพัฒนาเทคโนโลยีที่ทันสมัย การเสริมสร้างทักษะแรงงาน และการขับเคลื่อนการเปลี่ยนผ่านสู่เศรษฐกิจสีเขียว (Green Transition) ควบคู่กับเป้าหมายสู่การบรรลุความเป็นกลางทางคาร์บอนของประเทศไทย
ทั้งนี้ รัฐบาลยึดหลักความร่วมมือระหว่างภาครัฐและภาคเอกชนเป็นกลไกสำคัญในการพัฒนานโยบายและยกระดับขีดความสามารถในการแข่งขัน เพื่อให้การลงทุนสามารถสร้างประโยชน์ทางเศรษฐกิจ พร้อมกับส่งเสริมความยั่งยืนด้านสังคมและสิ่งแวดล้อมได้อย่างเป็นรูปธรรม
นอกจากนี้ ประเทศไทยยังแสดงเจตจำนงอย่างแน่วแน่ในการยกระดับกฎหมายและกฎระเบียบให้สอดคล้องกับมาตรฐานสากล นายวีระพงษ์กล่าวเสริมว่า การเดินหน้าเข้าสู่การเป็นสมาชิก OECD ของไทยและการเจรจาความตกลงการค้าเสรีไทย-สหภาพยุโรป (Thai-EU FTA) ถือเป็นอีกแรงผลักดันสำคัญที่จะช่วยยกระดับขีดความสามารถทางการแข่งขันของประเทศไทยในหลากหลายมิติ และสนับสนุนการเปลี่ยนผ่านไปสู่การพัฒนาที่ยั่งยืนได้อย่างแท้จริง

ที่มา : https://www.thaigov.go.th/news/contents/details/96300