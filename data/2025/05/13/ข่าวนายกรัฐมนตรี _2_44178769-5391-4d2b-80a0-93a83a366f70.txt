รัฐบาลไทย-ข่าวทำเนียบรัฐบาล-​นายกฯ เผย ครม. อนุมัติ G-token นำเทคโนโลยีการเงินมาประยุกต์เป็นเครื่องมือการลงทุนรูปแบบใหม่ พร้อมอนุมัติร่างกฎกระทรวงการผลิตสุรา ปรับปรุงหลักเกณฑ์ส่งเสริมผู้ประกอบการรายย่อย


วันอังคารที่ 13 พฤษภาคม 2568
13/05/2568
พิมพ์
​นายกฯ เผย ครม. อนุมัติ G-token นำเทคโนโลยีการเงินมาประยุกต์เป็นเครื่องมือการลงทุนรูปแบบใหม่ พร้อมอนุมัติร่างกฎกระทรวงการผลิตสุรา ปรับปรุงหลักเกณฑ์ส่งเสริมผู้ประกอบการรายย่อย
​นายกฯ เผย ครม. อนุมัติ G-token นำเทคโนโลยีการเงินมาประยุกต์เป็นเครื่องมือการลงทุนรูปแบบใหม่ พร้อมอนุมัติร่างกฎกระทรวงการผลิตสุรา ปรับปรุงหลักเกณฑ์ส่งเสริมผู้ประกอบการรายย่อย
วันนี้ (13 พฤษภาคม 2568) เวลา 11.50 น. ณ บริเวณโถงกลาง ตึกบัญชาการ 1 ทำเนียบรัฐบาล นางสาวแพทองธาร ชินวัตร นายกรัฐมนตรี กล่าวภายหลังการประชุมคณะรัฐมนตรี (ครม.) ว่าที่ประชุม ครม. อนุมัติตามที่กระทรวงการคลังเสนอ การอนุมัติวิธีการกู้เงินโดยการออกโทเคนดิจิทัลของรัฐบาล (Government Token : G-Token) ตามมาตรา 10 วรรคหนึ่งแห่งพระราชบัญญัติการบริหารหนี้สาธารณะ พ.ศ. 2548 ซึ่งรัฐบาลมีเป้าหมายที่จะสร้างโอกาสและส่งเสริมการเข้าถึงการลงทุนที่มีคุณภาพให้กับประชาชน โดยผลักดันโทเคนดิจิทัลของรัฐบาลให้เป็นเครื่องมือการระดมทุนรูปแบบใหม่ของกระทรวงการคลัง ซึ่งเป็นการนำเทคโนโลยีการเงินมาประยุกต์ใช้เพื่ออำนวยความสะดวกและเพิ่มทางเลือกในการลงทุน ให้กับประชาชนมากขึ้นและนอกจากนี้การออก G-ToKen ยังช่วยเสริมการพัฒนาเศรษฐกิจดิจิทัลและช่วยขับเคลื่อนประเทศไทยสู่สังคมดิจิทัลในอนาคต โดยรัฐบาลเน้นย้ำในเรื่องของระบบและกระบวนการที่มีความปลอดภัย โปร่งใส ตรวจสอบได้ เป็นตามกฎหมายและเกิดประโยชน์สูงสุดของประชาชน
นายกรัฐมนตรีได้กล่าวต่อไปว่า ที่ประชุม ครม.ได้อนุมัติให้กระทรวงการคลังเสนอ ร่างกฎกระทรวงการผลิตสุรา (ฉบับที่ ..) พ.ศ. .... เพื่อส่งเสริมความสามารถในการแข่งขันทางการค้าของผู้ประกอบอุตสาหกรรมสุราขนาดเล็กและผู้ประกอบอุตสาหกรรมสุราขนาดกลางตามนโยบายการสร้างโอกาสต่อยอดจากอุตสาหกรรมเดิมเพื่อส่งเสริม Soft Power ของประเทศและนโยบายการยกระดับการบริการภาครัฐ โดยปรับปรุงเกณฑ์และเงื่อนไขการผลิตสุราเพื่อลดข้อจำกัดในการเข้าสู่ธุรกิจประกอบสุราของผู้ค้ารายใหม่ ทั้งนี้ จะมีการแก้ไขหลักเกณฑ์ของผู้ยื่นคำขอรับใบอนุญาต การแก้ไขหลักเกณฑ์และเงื่อนไขเกี่ยวกับสถานที่ตั้งของโรงอุตสาหกรรมสุรากลั่น ขนาดเล็กและขนาดกลาง และการแก้ไขคำนิยามเกี่ยวกับโรงอุตสาหกรรมสุราแช่ชนิดเบียร์ประผลิตเพื่อขาย ณ สถานที่ผลิต ซึ่งการแก้ไขหลักเกณฑ์และเงื่อนไขที่เกี่ยวข้องตามกฎกระทรวงจะเป็นทำให้เกิดประโยชน์แก่ผู้ค้าทั้งรายเล็กและกลาง

ที่มา : https://www.thaigov.go.th/news/contents/details/96320