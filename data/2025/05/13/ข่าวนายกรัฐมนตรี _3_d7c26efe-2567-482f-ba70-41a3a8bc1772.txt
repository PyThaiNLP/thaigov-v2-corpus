รัฐบาลไทย-ข่าวทำเนียบรัฐบาล-​นายกรัฐมนตรี แจงไทยยื่นข้อเสนอต่อสหรัฐแล้ว เผยรอวันเจรจา


วันอังคารที่ 13 พฤษภาคม 2568
13/05/2568
พิมพ์
​นายกรัฐมนตรี แจงไทยยื่นข้อเสนอต่อสหรัฐแล้ว เผยรอวันเจรจา
​นายกรัฐมนตรีแจงไทยยื่นข้อเสนอต่อสหรัฐแล้ว เผยรอวันเจรจา
วันนี้ (13 พฤษภาคม 2568) เวลา 11.50 น. ณ บริเวณโถงกลาง ตึกบัญชาการ 1 ทำเนียบรัฐบาล นางสาวแพทองธาร ชินวัตร นายกรัฐมนตรี ให้สัมภาษณ์ภายหลังการประชุมคณะรัฐมนตรี (ครม.) ถึงกรณีการเจรจาภาษีระหว่างสหรัฐฯ ว่า ต้องรอเวลาที่เหมาะสม ในการนัดเจราจาพูดคุย ซึ่งเมื่อสัปดาห์ที่ผ่านมาได้มีการส่งข้อเสนอต่อสหรัฐฯ ไปเป็นที่เรียบร้อยแล้ว โดยมีตัวแทนจากหลายภาคส่วนได้พูดคุยในหลายระดับ ไม่ว่าจะเป็น USTR หรือในระดับการพูดคุยของรัฐมนตรี ทั้งนี้ ได้มีการพูดคุยนอกรอบเช่นกัน แต่ในส่วนของการยื่นข้อเสนอโดยตรงนั้น ได้ส่งเป็น   ที่เรียบร้อยแล้ว
สำหรับกรณีศาลอาญา ไม่อนุญาตให้ นายทักษิณ ชินวัตร เดินทางไปการ์ตาร์ เพื่อหวังช่วยเจรจาพูดคุยกับทางสหรัฐนั้น นายกรัฐมนตรีกล่าวว่า  รู้สึกเสียดายโอกาสในการพูดคุยกับคอนเน็คชั่นส์ที่ค่อนข้างใกล้กับประธานาธิบดี  ซึ่งถ้ามีโอกาสได้พูดคุยกันตรง ๆ ก็น่าจะง่ายกว่า  เมื่อได้มีโอกาได้พูดคุยกับบุคคลตัวจริง ย่อมจะดีกว่าอยู่แล้ว ถือเป็นโอกาสที่พูดคุยกัน ซึ่งนายทักษิณ ชินวัตร กับประธานาธิบดีโดนัลด์ทรัมป์ เคยรู้จักกันและพูดคุยกันมาอยู่แล้วในอดีต เพราะฉะนั้นหากได้พบหรือพูดคุยย่อมเป็นประโยชน์ต่อประเทศ
ส่วนการส่งตัวชาวอุยกูร์ ที่ทางสหรัฐฯ มีการระงับวีซ่าเจ้าหน้าที่รัฐบาลไทยนั้น มีการยกเลิกแล้วหรือไม่ นายกรัฐมนตรี ระบุว่า ไม่แน่ใจ ต้องเช็คข้อมูลอีกที  พร้อมกล่าวว่า จริง ๆ ไม่น่ามีปัญหาอะไรแล้ว เพราะปกติ ก็เข้าไปคุยได้หมดไม่มีการปิดกั้นอะไร และตนเองไม่ได้โดนด้วย จึงไม่แน่ใจว่าของทีมงานมีการปลดล็อคแล้วหรือยัง
ในส่วนกรณี สหรัฐฯ เริ่มเจรจาหลายประเทศแล้ว แต่ยังไม่ปรากฏชื่อของไทยในการเจรจาเลย นายกรัฐมนตรี ระบุว่า “เราก็รออยู่” เพราะเพิ่งส่ง Proposals ไปเมื่อสัปดาห์ที่แล้ว ก่อนวันหยุด ทาง นายพิชัย ชุณหวชิร รองนายกรัฐมนตรี และรัฐมนตรีว่าการกระทรวงการคลัง ก็นำมาให้ดูว่าส่งไปเรียบร้อยแล้ว และหลังจากนี้ก็น่าจะมีการนัดแล้วเราต้องตามเรื่องนี้อยู่แล้ว

ที่มา : https://www.thaigov.go.th/news/contents/details/96321