รัฐบาลไทย-ข่าวทำเนียบรัฐบาล-ครม. อนุมัติหลักการ ร่างพระราชกฤษฎีกาจัดตั้งสถาบันบริหารจัดการธนาคารที่ดิน (องค์การมหาชน) (ฉบับที่ ..) พ.ศ. ....  


วันอังคารที่ 13 พฤษภาคม 2568
13/05/2568
พิมพ์
ครม. อนุมัติหลักการ ร่างพระราชกฤษฎีกาจัดตั้งสถาบันบริหารจัดการธนาคารที่ดิน (องค์การมหาชน) (ฉบับที่ ..) พ.ศ. ....
ครม. อนุมัติหลักการ ร่างพระราชกฤษฎีกาจัดตั้งสถาบันบริหารจัดการธนาคารที่ดิน (องค์การมหาชน) (ฉบับที่ ..) พ.ศ. ....
วันนี้ (วันอังคารที่ 13 พฤษภาคม 2568) นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี เปิดเผยว่า คณะรัฐมนตรีอนุมัติหลักการร่างพระราชกฤษฎีกาจัดตั้งสถาบันบริหารจัดการธนาคารที่ดิน (องค์การมหาชน) (ฉบับที่ ..) พ.ศ. .... ตามที่สถาบันบริหารจัดการธนาคารที่ดิน (องค์การมหาชน) (บจธ.) เสนอ
รองโฆษกประจำสำนักนายกรัฐมนตรี กล่าวว่า ร่างพระราชกฤษฎีกาจัดตั้งสถาบันบริหารจัดการธนาคารที่ดิน (องค์การมหาชน) (ฉบับที่ ..) พ.ศ. .... มีสาระสําคัญเป็นการขยายกําหนดระยะเวลาการยุบเลิก บจธ. โดยให้ขยายระยะเวลาดำเนินการของ บจธ. ออกไปเป็นภายในวันที่ 30 กันยายน 2569 เพื่อศึกษาทบทวนบทบาทภารกิจและความจำเป็นในการมีอยู่ของ บจธ. โดยในช่วงการขยายระยะเวลาดังกล่าวนี้ให้ บจธ. ปฏิบัติภารกิจเท่าที่จำเป็น และไม่ซ้ำซ้อนกับหน่วยงานอื่นตามความเห็นของ กพม. ทั้งนี้ ตามมติของ กพม. ในการประชุมครั้งที่ 2/2568 เมื่อวันที่ 25 กุมภาพันธ์ 2568
โดยให้ บจธ. เร่งดำเนินการจัดตั้งธนาคารที่ดินหรือองค์การอื่นที่มีวัตถุประสงค์ในลักษณะทํานองเดียวกันให้แล้วเสร็จโดยเร็ว โดยคำนึงถึงความคุ้มค่า ต้นทุน และประโยชน์ที่จะได้รับจากการดำเนินการดังกล่าวด้วย ตามความเห็นของสำนักงบประมาณ และให้รับความเห็นของหน่วยงานที่เกี่ยวข้องไปพิจารณาดำเนินการต่อไปด้วย

ที่มา : https://www.thaigov.go.th/news/contents/details/96348