รัฐบาลไทย-ข่าวทำเนียบรัฐบาล-ครม.เห็นชอบร่างกฎกระทรวงกำหนดคดีพิเศษเพิ่มเติมตามกฎหมายว่าด้วยการสอบสวนคดีพิเศษ (ฉบับที่ ..) พ.ศ. ..


วันอังคารที่ 13 พฤษภาคม 2568
13/05/2568
พิมพ์
ครม.เห็นชอบร่างกฎกระทรวงกำหนดคดีพิเศษเพิ่มเติมตามกฎหมายว่าด้วยการสอบสวนคดีพิเศษ (ฉบับที่ ..) พ.ศ. ..
ครม.เห็นชอบร่างกฎกระทรวงกำหนดคดีพิเศษเพิ่มเติมตามกฎหมายว่าด้วยการสอบสวนคดีพิเศษ (ฉบับที่ ..) พ.ศ. ..
วันนี้ (วันอังคารที่ 13 พฤษภาคม 2568) นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี เปิดเผยว่า คณะรัฐมนตรีพิจารณาอนุมัติหลักการร่างกฎกระทรวงกำหนดคดีพิเศษเพิ่มเติมตามกฎหมายว่าด้วยการสอบสวนคดีพิเศษ (ฉบับที่ ..) พ.ศ. .. ตามที่กระทรวงยุติธรรม (ยธ.) เสนอ ซึ่งมีสาระสำคัญเป็นการแก้ไขเพิ่มเติมกฎกระทรวงกำหนดคดีพิเศษเพิ่มเติมตามกฎหมายว่าด้วยการตรวจสอบคดีพิเศษ พ.ศ. 2566
เพื่อกำหนดให้คดีความผิดทางอาญาซึ่งมีลักษณะอย่างใดอย่างหนึ่งตามมาตรา 21 (1) เป็นคดีพิเศษเพิ่มเติมจำนวน 3 คดีความผิด ดังนี้
1) คดีความผิดตามกฎหมายว่าด้วยการประกอบธุรกิจสินทรัพย์ดิจิทัล
2) คดีความผิดตามกฎหมายว่าด้วยสัญญาซื้อขายล่วงหน้า
3) คดีความผิดกฎหมายว่าด้วยมาตรการป้องกันและปราบปรามอาชญากรรมทางเทคโนโลยี
รองโฆษกประจำสำนักนายกรัฐมนตรีกล่าวว่า หลักการร่างกฎกระทรวงกำหนดคดีพิเศษเพิ่มเติมฯ ดังกล่าว เพื่อป้องกัน ปราบปราม สืบสวน และสอบสวนอาชญากรรมที่เป็นการกระทำความผิดทางอาญาที่มีความซับซ้อนหรืออาจมีผลกระทบอย่างรุนแรงต่อความสงบเรียบร้อยและศีลธรรมอันดีของประชาชน และความมั่นคงของประเทศ จึงจำเป็นต้องกำหนดคดีความผิดทางอาญาที่มีลักษณะของการกระทำผิดดังกล่าวข้างต้นเป็นคดีพิเศษเพิ่มเติม เพื่อป้องกัน ปราบปราม สืบสวน และสอบสวนได้ทันท่วงที ให้สอดคล้องกับสถานการณ์และบริบทของสังคมในปัจจุบัน
ทั้งนี้ คณะรัฐมนตรีพิจารณาแล้วเห็นชอบด้วยในหลักการร่างกฎกระทรวงกำหนดคดีพิเศษเพิ่มเติมตามกฎหมายว่าด้วยการสอบสวนคดีพิเศษ

ที่มา : https://www.thaigov.go.th/news/contents/details/96337