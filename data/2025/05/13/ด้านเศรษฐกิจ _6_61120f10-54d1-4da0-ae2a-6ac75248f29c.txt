รัฐบาลไทย-ข่าวทำเนียบรัฐบาล-ผู้รับบำนาญอย่าหลงเชื่อ! เอกสารราชการปลอมว่อนโซเชียล


วันอังคารที่ 13 พฤษภาคม 2568
13/05/2568
พิมพ์
ผู้รับบำนาญอย่าหลงเชื่อ! เอกสารราชการปลอมว่อนโซเชียล
กรมบัญชีกลางได้รับแจ้งจากข้าราชการ ผู้รับบำนาญ และประชาชนเข้ามาอย่างต่อเนื่อง เกี่ยวกับการแอบอ้างใช้ชื่อกรมบัญชีกลาง ผู้บริหารกรมบัญชีกลาง เจ้าหน้าที่กรมบัญชีกลาง ส่งไลน์ไปหาเพื่อหลอกลวงให้เสียทรัพย์
นางสาวทิวาพร ผาสุข รองอธิบดีกรมบัญชีกลาง ในฐานะโฆษกกรมบัญชีกลาง เปิดเผยว่า กรมบัญชีกลางได้รับแจ้งจากข้าราชการ ผู้รับบำนาญ และประชาชนเข้ามาอย่างต่อเนื่อง เกี่ยวกับการแอบอ้างใช้ชื่อกรมบัญชีกลาง ผู้บริหารกรมบัญชีกลาง เจ้าหน้าที่กรมบัญชีกลาง ส่งไลน์ไปหาเพื่อหลอกลวงให้เสียทรัพย์ ซึ่งมิจฉาชีพจะหลอกให้เหยื่อตายใจด้วยการส่งบัตรประจำตัวเจ้าหน้าที่ปลอมเป็นหลักฐานเพื่อยืนยันตัวตน และส่งหนังสือราชการปลอมที่อ้างเรื่องที่เกี่ยวข้องกับภารกิจของกรมบัญชีกลาง โดยล่าสุดมีเอกสารราชการปลอมแจ้งให้ข้าราชการบำนาญตรวจสอบแบบหนังสือแสดงเจตนาระบุตัวผู้รับบำเหน็จตกทอด ซึ่งมีเอกสารปลอมเกี่ยวกับเรื่องดังกล่าวออกมาหลายฉบับ ดังนั้น จึงขอเตือนผู้รับบำนาญ อย่าหลงเชื่อเอกสารใด ๆ ที่อ้างว่ามาจากกรมบัญชีกลาง และขอให้ตรวจสอบกับหน่วยงานต้นสังกัดของท่านก่อนที่จะดำเนินการใด ๆ
“กรมบัญชีกลางขอย้ำว่า ไม่มีนโยบายให้เจ้าหน้าที่ติดต่อข้าราชการ ผู้รับบำนาญหรือทายาท เพื่อให้ดำเนินการใด ๆ เกี่ยวกับการตรวจสอบหนังสือแสดงเจตนาระบุตัวผู้รับบำเหน็จตกทอด รวมถึงเรื่องอื่น ๆ ที่เกี่ยวข้องกับภารกิจของกรมบัญชีกลาง ดังนั้น เพื่อป้องกันไม่ให้ตกเป็นเหยื่อของมิจฉาชีพ ขอให้ติดตามข่าวสารจากกรมบัญชีกลางอย่างใกล้ชิด เพื่อรู้เท่าทันกลโกงรูปแบบใหม่ๆ ที่อาจเกิดขึ้น ซึ่งช่องทางการติดตามข่าวสารของกรมบัญชีกลางที่เชื่อถือได้ ได้แก่ เว็บไซต์กรมบัญชีกลาง www.cgd.go.th และสื่อโซเชียลของกรมบัญชีกลางที่มีเครื่องหมายถูก (verified) เท่านั้น หรือสอบถามโดยตรงได้ที่ Call Center ของกรมบัญชีกลาง หมายเลข 0 2270 6400 ในวัน เวลาราชการ” โฆษกกรมบัญชีกลางกล่าว

ที่มา : https://www.thaigov.go.th/news/contents/details/96303