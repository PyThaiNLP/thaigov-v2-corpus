รัฐบาลไทย-ข่าวทำเนียบรัฐบาล-สำนักงานปลัดกระทรวงสาธารณสุข เปิดเวทีวิชาการด้านระบบนิติเวช ช่วยพัฒนาบุคลากร เพิ่มประสิทธิภาพการจัดระบบบริการนิติเวช


วันพฤหัสบดีที่ 15 พฤษภาคม 2568
สำนักงานปลัดกระทรวงสาธารณสุข เปิดเวทีวิชาการด้านระบบนิติเวช ช่วยพัฒนาบุคลากร เพิ่มประสิทธิภาพการจัดระบบบริการนิติเวช
รองปลัดกระทรวงสาธารณสุข เปิดการประชุมวิชาการพัฒนาระบบนิติเวช สำนักงานปลัดกระทรวงสาธารณสุขให้บุคลากรด้านนิติเวชของหน่วยงานทั่วประเทศได้แลกเปลี่ยนเรียนรู้ พัฒนาศักยภาพ จัดระบบบริการนิติเวชที่มีมาตรฐานและมีประสิทธิภาพ
วันนี้ (15 พฤษภาคม 2568) ที่ โรงแรมเซ็นทารา ไลฟท์ ศูนย์ราชการและคอนเวนชันเซ็นเตอร์ กรุงเทพฯ นพ.ศักดา อัลภาชน์ รองปลัดกระทรวงสาธารณสุข เป็นประธานเปิดการประชุมวิชาการพัฒนาระบบนิติเวช สำนักงานปลัดกระทรวงสาธารณสุข โดยมี นพ.พงษ์ศักดิ์ นิติการุญ ผู้อำนวยการกองบริหารการสาธารณสุข พญ.ชนิญญา พัฒนศักดิ์ภิญโญ ประธานคณะอนุกรรมการพัฒนาระบบนิติเวช แพทย์นิติเวช แพทย์ พยาบาลและผู้รับผิดชอบงานด้านนิติเวช จากสำนักงานเขตสุขภาพ สำนักงานสาธารณสุขจังหวัด โรงพยาบาลศูนย์ โรงพยาบาลทั่วไป โรงพยาบาลชุมชน และหน่วยงานที่เกี่ยวข้องด้านนิติเวชนอกสังกัดกระทรวงสาธารณสุข เข้าร่วมกว่า 200 คน
นพ.ศักดา กล่าวว่า ระบบนิติเวช เป็นกลไกสำคัญในการสนับสนุนกระบวนการยุติธรรมของประเทศ โดยเฉพาะด้านการชันสูตรพลิกศพ การตรวจร่างกายผู้ป่วยคดีหรือผู้เสียหาย การดำเนินงานทางห้องปฏิบัติการด้านนิติเวช ตลอดจนการให้ความเห็นและการให้คำปรึกษาทางการแพทย์ตามหลักวิชาการนิติเวช ซึ่งการเปิดโอกาสให้มีการแลกเปลี่ยนความรู้และประสบการณ์ในการดำเนินงานด้านนิติเวช เป็นส่วนสำคัญที่จะทำให้บุคลากรด้านนิติเวชได้พัฒนาศักยภาพ และเสริมสร้างความร่วมมือระหว่างภาคส่วนต่างๆ ที่เกี่ยวข้อง รวมถึงพัฒนาระบบบริการนิติเวชให้มีมาตรฐาน มีประสิทธิภาพ และเป็นทิศทางเดียวกันทั่วประเทศ
สำหรับการประชุมวิชาการครั้งนี้จัดขึ้นระหว่างวันที่ 15-16 พฤษภาคม 2568 มีการบรรยาย/อภิปรายในประเด็นที่น่าสนใจ อาทิ นโยบายและทิศทางงานนิติเวช สู่การพัฒนาที่ยั่งยืน,  การค้นหา พิสูจน์ คืนสิทธิ์ การจัดการบุคคลและศพนิรนามอย่างเป็นระบบ, การป้องกันและปราบปรามการทรมาน : บทบาทนิติเวชกับการปกป้องสิทธิมนุษยชน, ระบบงานนิติเวชตามระดับสถานบริการ ประสบการณ์และการพัฒนา, การก้าวสู่ยุคดิจิทัล หนังสือรับรองการตายอิเล็กทรอนิกส์ และการรู้ทัน ป้องกัน จัดการศพติดเชื้อในยุคโรคอุบัติใหม่ เป็นต้น
**************************************** 15 พฤษภาคม 2568

ที่มา : https://www.thaigov.go.th/news/contents/details/96408