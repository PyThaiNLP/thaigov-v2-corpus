รัฐบาลไทย-ข่าวทำเนียบรัฐบาล- นายกฯ ถึงเวียดนาม ก่อนการพบผู้นำรัฐบาลเปิดห้องจับเข่าคุยกับนักธุรกิจไทยในเวียดนามหารือหอการค้าและอุตสาหกรรมไทยในเวียดนาม รับฟังแนวทางเตรียมเป็นข้อมูล


วันพฤหัสบดีที่ 15 พฤษภาคม 2568
15/05/2568
พิมพ์
นายกฯ ถึงเวียดนาม ก่อนการพบผู้นำรัฐบาลเปิดห้องจับเข่าคุยกับนักธุรกิจไทยในเวียดนามหารือหอการค้าและอุตสาหกรรมไทยในเวียดนาม รับฟังแนวทางเตรียมเป็นข้อมูล
ชูเอกชนเป็นพันธมิตรหลักของภาครัฐ พร้อมสนับสนุนการลงทุนภาคเอกชนไทยในทุกประเทศทั่วโลก
วันนี้ (วันพฤหัสบดีที่ 15 พฤษภาคม 2568) นายจิรายุ ห่วงทรัพย์ โฆษกประจำสำนักนายกรัฐมนตรี  เปิดเผยว่า ภายหลังจากนายกรัฐมนตรีเดินทางถึงกรุงฮานอยประเทศเวียดนาม ในช่วงบ่ายวันนี้ ได้พบหารือ กับภาคเอกชนของไทยที่มาลงทุนอยู่ในประเทศเวียดนาม  ที่โรงแรม Melia Hanoi กรุงฮานอย สาธารณรัฐสังคมนิยมเวียดนาม โดยผู้บริหารหอการค้าและอุตสาหกรรมไทยในเวียดนาม (Thai Chamber of Commerce and Industry: ThaiCham) ซึ่งปัจจุบันมีสมาชิกมากกว่า 140 บริษัท เพื่อรับฟังความคิดเห็นและข้อเสนอแนะจากภาคเอกชนไทยที่ดำเนินธุรกิจในเวียดนาม
สำหรับผู้บริหารภาคเอกชนไทยที่ดำเนินธุรกิจในเวียดนาม ที่ร่วมหารือ อาทิ นายประวีณ วิโรจน์พันธุ์ ประธาน ThaiCham และผู้จัดการทั่วไป SCG Vietnam และบริษัทไทยที่มีบทบาทสำคัญในเวียดนาม อาทิ SCG, AMATA, WHA, KASIKORNBANK, EXIM Bank, CP Group, Super Energy, Central Retail, ThaiBev และ Siam Piwat เป็นต้น
โอกาสนี้ นายกรัฐมนตรีกล่าวชื่นชม ThaiCham ที่เป็นหอการค้าไทยในต่างประเทศที่เข้มแข็งที่สุดแห่งหนึ่ง และกล่าวถึงการเยือนครั้งนี้ ว่าเป็นการเยือนเวียดนามอย่างเป็นทางการครั้งแรกในฐานะนายกรัฐมนตรี และเป็นการเยือนอย่างเป็นทางการในรอบ 10 ปี ในระดับนายกรัฐมนตรีของไทย ซึ่งจะได้นำคณะรัฐมนตรีของไทยเข้าร่วมการประชุม Joint Cabinet Retreat ไทย - เวียดนาม ในวันพรุ่งนี้ด้วย  โดยจะหารือประเด็นความร่วมมือและประเด็นในการเจรจาต่างๆ ทั้งในด้านการค้า การลงทุน และการเชื่อมโยง รวมถึงผลักดันความร่วมมือทางเศรษฐกิจ ทั้งในระดับทวิภาคีและในกรอบประชาคมเอเซียตะวันออก เฉียงใต้ หรือ อาเซียน เพื่อร่วมรับมือกับความเสี่ยงต่างๆที่มาจากปัจจัยภายนอกภูมิภาค
นายกรัฐมนตรีกล่าวถึงสาระสำคัญ ของการเยือนครั้งนี้ คือ การประกาศยกระดับความสัมพันธ์ไทย - เวียดนามให้เป็นหุ้นส่วนยุทธศาสตร์รอบด้าน หรือ Comprehensive Strategic Partnership ซึ่งเป็นรูปแบบความสัมพันธ์ทวิภาคีที่เวียดนาม มีกับไม่กี่ประเทศ และจะเป็นพื้นฐานในการส่งเสริมความร่วมมือ ระหว่างสองประเทศให้ลึกซึ้งและรอบด้านมากยิ่งขึ้น ท่ามกลางความไม่แน่นอนของเศรษฐกิจโลก
ทั้งนี้ เศรษฐกิจเวียดนามกำลังเติบโตอย่างรวดเร็ว ซึ่งเป็นทั้งความท้าทายของประเทศไทย ในแง่การดึงดูดการค้าและการลงทุน ในขณะเดียวกันเป็นโอกาสใหม่สำหรับประเทศไทยเช่นกัน จึงขอรับฟังและแลกเปลี่ยนมุมมองกับนักลงทุนไทยที่ได้เข้ามาขยายการลงทุนธุรกิจในประเทศเวียดนาม  เพื่อนำไปเป็นข้อมูลในการจัดทำนโยบายของไทยที่เกี่ยวข้อง อาทิแนวทางการพัฒนาเศรษฐกิจของเวียดนาม โดยเฉพาะจุดแข็งและแนวปฏิบัติของเวียดนาม ในการผลักดันการค้าและดึงดูดการลงทุนจากต่างประเทศ  ผลกระทบและแนวทางของเวียดนามต่อมาตรการภาษีของสหรัฐฯ รวมถึงการขยายโอกาสด้านการค้าการลงทุนของไทย และการขยายร่วมมือกับเวียดนามในอนาคต
นายจิรายุ กล่าวต่อไปว่า โอกาสนี้ผู้แทนภาคเอกชนไทย ในเวียดนามได้ให้มุมมองเกี่ยวกับแนวทางการพัฒนาเศรษฐกิจของเวียดนาม และบทเรียนที่ประสบความสำเร็จของเวียดนาม  เช่น การสร้างระบบนิเวศเพื่อดึงดูดการลงทุนโดยตรงจากต่างประเทศ การสร้างความเชื่อมโยงกับห่วงโซ่อุปทานโลก การจัดทำเขตการค้าเสรี (FTA) ที่มีต้นทุนการผลิต ต่ำ รวมถึงการมีสัดส่วนประชากรในวัยทำงานสูงที่ช่วยส่งเสริมการบริโภค เป็นต้น
ทั้งนี้ นายกรัฐมนตรีกล่าวขอบคุณภาคเอกชนไทยที่มีบทบาทสำคัญในการส่งเสริมความสัมพันธ์ไทย-เวียดนาม ในระดับประชาชนและเศรษฐกิจ พร้อมเน้นย้ำว่ารัฐบาลพร้อมสนับสนุนและอำนวยความสะดวกให้กับภาคธุรกิจไทยในต่างประเทศ และรับข้อเสนอที่ได้รับ เพื่อนำไปสู่การกำหนดนโยบายที่สอดรับกับสถานการณ์ปัจจุบัน เพื่อส่งเสริมศักยภาพของผู้ประกอบการไทยบนเวทีโลก และชื่นชมที่ ThaiCham เป็นกลไกสำคัญในการประสานความร่วมมือทางเศรษฐกิจระหว่างไทยและเวียดนามในระดับภาคเอกชน นายจิรายุ กล่าว

ที่มา : https://www.thaigov.go.th/news/contents/details/96414