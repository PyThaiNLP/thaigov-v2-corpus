รัฐบาลไทย-ข่าวทำเนียบรัฐบาล-“สุดาวรรณ” นำทีมผู้กำกับไทยชื่อดัง เปิดเวทีเสวนา Director Talk ณ เมืองคานส์ ปลุกกระแสคอนเทนต์ไทย ผลักดันอุตสาหกรรมหนังไทยสู่เวทีโลก ชูอุตสาหกรรมภาพยนตร์ไทย


วันพฤหัสบดีที่ 15 พฤษภาคม 2568
“สุดาวรรณ” นำทีมผู้กำกับไทยชื่อดัง เปิดเวทีเสวนา Director Talk ณ เมืองคานส์ ปลุกกระแสคอนเทนต์ไทย ผลักดันอุตสาหกรรมหนังไทยสู่เวทีโลก ชูอุตสาหกรรมภาพยนตร์ไทย
“สุดาวรรณ” นำทีมผู้กำกับไทยชื่อดัง เปิดเวทีเสวนา Director Talk ณ เมืองคานส์ ปลุกกระแสคอนเทนต์ไทย ผลักดันอุตสาหกรรมหนังไทยสู่เวทีโลก ชูอุตสาหกรรมภาพยนตร์ไทยขับเคลื่อนเศรษฐกิจสร้างสรรค์-ส่งเสริมภาพลักษณ์ประเทศไทย
“สุดาวรรณ” นำทีมผู้กำกับไทยชื่อดัง เปิดเวทีเสวนา Director Talk ณ เมืองคานส์ ปลุกกระแสคอนเทนต์ไทย ผลักดันอุตสาหกรรมหนังไทยสู่เวทีโลก ชูอุตสาหกรรมภาพยนตร์ไทยขับเคลื่อนเศรษฐกิจสร้างสรรค์-ส่งเสริมภาพลักษณ์ประเทศไทย
เมื่อวันที่ 14 พฤษภาคม 2568 เวลา 14.00 น. (ตามเวลาท้องถิ่นสาธารณรัฐฝรั่งเศส) บรรยากาศงานเทศกาลภาพยนตร์นานาชาติเมืองคานส์ ครั้งที่ 78 ซึ่งจัดขึ้นระหว่างวันที่ 13-24 พฤษภาคม 2568 ณ เมืองคานส์ สาธารณรัฐฝรั่งเศส นางสาวสุดาวรรณ หวังศุภกิจโกศล รัฐมนตรีว่าการกระทรวงวัฒนธรรม พร้อมด้วยนพ.สุรพงษ์ สืบวงศ์ลี รองประธานคณะที่ปรึกษาด้านนโยบายของนายกรัฐมนตรี และประธานคณะกรรมการพัฒนาซอฟต์พาวเวอร์แห่งชาติ นายประสพ เรียงเงิน ปลัดกระทรวงวัฒนธรรม คณะผู้บริหาร วธ. ร่วมตรวจเยี่ยมและให้กำลังใจกับผู้ประกอบการไทย ณ Marche du Film ซึ่งกระทรวงวัฒนธรรม (วธ.)  โดยสำนักงานปลัดกระทรวงวัฒนธรรม กรมส่งเสริมวัฒนธรรม หอภาพยนตร์ (องค์การมหาชน) บูรณาการกับ กระทรวงการท่องเที่ยวและกีฬา กระทรวงพาณิชย์ และสำนักงานส่งเสริมวัฒนธรรมสร้างสรรค์ (Thailand Creative Content Agency – THACCA) ร่วมงานส่งเสริมและเผยแพร่ภาพยนตร์และวีดิทัศน์ ณ เทศกาลภาพยนตร์เมืองคานส์ สาธารณรัฐฝรั่งเศส
ต่อมาเวลา 15.30 น. (ตามเวลาท้องถิ่นสาธารณรัฐฝรั่งเศส) นางสาวสุดาวรรณ หวังศุภกิจโกศล รัฐมนตรีว่าการกระทรวงวัฒนธรรม เป็นประธานในพิธีเปิดกิจกรรม “Director Talk” ภายใต้หัวข้อ “The Future of Thai Stories on Screen”  โดยมี นพ.สุรพงษ์ สืบวงศ์ลี รองประธานคณะที่ปรึกษาด้านนโยบายของนายกรัฐมนตรี และประธานคณะกรรมการพัฒนาซอฟต์พาวเวอร์แห่งชาติ นายประสพ เรียงเงิน ปลัดกระทรวงวัฒนธรรม นางยุถิกา อิศรางกูร ณ อยุธยา รองปลัดกระทรวงวัฒนธรรม ผู้บริหารกระทรวงวัฒนธรรม กระทรวงการท่องเที่ยวและกีฬา กระทรวงพาณิชย์ ผู้ประกอบการภาพยนตร์ไทยและต่างประเทศ ภาครัฐและเอกชน และสื่อมวลชน เข้าร่วมงาน ณ คูหาประเทศไทย หมายเลข 112 หมู่บ้านนานาชาติ (Village International) ในงานเทศกาลภาพยนตร์เมืองคานส์ ครั้งที่ 78 ณ เมืองคานส์ สาธารณรัฐฝรั่งเศส
นางสาวสุดาวรรณ กล่าวว่า กิจกรรมดังกล่าวจัดขึ้นโดยกระทรวงวัฒนธรรมบูรณาการกับกระทรวงการท่องเที่ยวและกีฬา กระทรวงพาณิชย์ และสำนักงานส่งเสริมวัฒนธรรมสร้างสรรค์ (Thailand Creative Content Agency -THACCA) ร่วมงานส่งเสริมและเผยแพร่ภาพยนตร์และวีดิทัศน์ ณ เทศกาลภาพยนตร์เมืองคานส์ สาธารณรัฐฝรั่งเศส 2568 เพื่อแลกเปลี่ยนมุมมอง ความรู้ และวิสัยทัศน์จากผู้กำกับและผู้ผลิตภาพยนตร์ชั้นนำของไทยเกี่ยวกับทิศทางของคอนเทนต์ไทยในตลาดโลกในอีก 2 - 3 ปีข้างหน้า โดยเปิดโอกาสในการนำเสนอผลงานใหม่ แผนการเปิดตัวในระดับนานาชาติและหารือความร่วมมือในการซื้อขายลิขสิทธิ์ภาพยนตร์ระหว่างประเทศ
ทั้งนี้ ผู้เข้าร่วมเสวนา Director Talk จำนวน 5 คน ได้แก่ นายดรสะรณ โกวิทวณิชชา ผู้อำนวยการเทศกาล World Film Festival Bangkok นายบัณฑิต ทองดี ผู้กำกับภาพยนตร์และอดีตนายกสมาคมผู้กำกับภาพยนตร์ไทย นายชูเกียรติ ศักดิ์วีระกุล นายกสมาคมผู้กำกับภาพยนตร์ไทย ผู้กำกับและผู้เขียนบทจากเรื่อง “รักแห่งสยาม” และ “ตาคลี เจเนซิส” และนายชาติชาย เกษนัส ผู้กำกับภาพยนตร์ “แมนสรวง” และผู้บริหารบริษัท ไวท์ ไลท์ สตูดิโอ จำกัด และนายรัชฏ์ภูมิ บุญบัญชาโชค ผู้กำกับภาพยนตร์เรื่อง ผีใช้ได้ค่ะ A useful ghost ซึ่งได้รับคัดเลือกให้เข้าฉายในเทศกาลภาพยนตร์คานส์ปีนี้ในสาย Critics’s week ซึ่งคัดเลือกเฉพาะผู้กำกับภาพยนตร์หน้าใหม่ โดยเป็นภาพยนตร์ร่วมผลิตระหว่างไทย สิงคโปร์ ฝรั่งเศส และเยอรมนี
“กิจกรรม Director Talk นับเป็นเวทีสำคัญในการสร้างความเชื่อมั่นในศักยภาพของบุคลากรด้านภาพยนตร์ของไทย พร้อมทั้งเปิดโอกาสในการสร้างเครือข่ายความร่วมมือกับนักลงทุนและผู้จัดจำหน่ายจากทั่วโลก  ทั้งนี้กระทรวงวัฒนธรรมตั้งเป้าหมายให้กิจกรรมดังกล่าวเป็นอีกหนึ่งกลไกสำคัญในการผลักดัน Soft Power และขับเคลื่อนเศรษฐกิจสร้างสรรค์ของประเทศไทยให้มีศักยภาพแข่งขันในเวทีระดับโลก พร้อมส่งเสริมภาพลักษณ์ของประเทศในฐานะแหล่งผลิตคอนเทนต์ที่มีคุณภาพที่พร้อมนำเสนอสู่ผู้ผลิต ผู้สร้างภาพยนตร์ในเวทีนานาชาติในอนาคต” รมว.วัฒนธรรม กล่าว
อย่างไรก็ตาม วธ.ร่วมบูรณาการหน่วยงานที่เกี่ยวข้องจัด 6 กิจกรรมหลักส่งเสริมอุตสาหกรรมภาพยนตร์ไทยเข้าร่วมงานเทศกาลเมือคานส์ ครั้งที่ 78 ประกอบด้วย 1.จำหน่ายภาพยนตร์ไทยในพื้นที่คูหาจำหน่ายภาพยนตร์ไทย โดยผู้ประกอบการ 12 บริษัท ณ ตลาดภาพยนตร์เมืองคานส์ 2.คูหาประชาสัมพันธ์อุตสาหกรรมภาพยนตร์และวีดีทัศน์ประเทศไทย ณ คูหาหมายเลข 112  หมู่บ้านนานาชาติ โดยมีกิจกรรมแลกเปลี่ยนความรู้จากผู้กำกับภาพยนตร์ไทย (Director Talk) แถลงความสำเร็จการเป็นสถานที่ถ่ายทำภาพยนตร์ต่างประเทศ (Film Location Incentive) และการนำเสนอโครงการต่อผู้ลงทุน (Thai Pitching) อาทิ ภาพยนตร์เรื่อง ทางของแสง โดยนนทวัฒน์ นำเบญจพล, ธเนศ อมรปิยะฤกษ์ ภาพยนตร์เรื่องไส้เดือนตาบอดในเขาวงกต โดยไทกิ ศักพิสิษฐ์, ศัทลียา เผ่าศรีเจริญ ภาพยนตร์เรื่องผีเงือก โดยปฏิภาณ บุณฑริก,นภกานต์ บุณฑริก ภาพยนตร์เรื่องทองหล่อคิดส์ โดยอาทิตย์ อัสสรัตน์ และภาพยนตร์เรื่องเจ้าหงิญ โดยเอมอัยย์ พลพิทักษ์
3. ส่งเสริมภาพลักษณ์ธุรกิจบันเทิงไทยและสร้างเครือข่าย (Thai Night) ณ โรงแรม Carlton Cannes 4. ส่งเสริมศักยภาพผู้ประกอบการไทย ณ Conference Hall อาทิ นำเสนอวิสัยทัศน์ THACCA ต่อผู้นำอุตสาหกรรมระดับโลก สร้างภาพลักษณ์ซอฟต์พาวเวอร์ไทยและดึงดูดความร่วมมือระดับนานาชาติ (Thacca Launch in Cannes) เชื่อมโยงโปรดิวเซอร์ไทยกับเครือข่ายระดับนานาชาติ (Producers Under the Spotlight) และกิจกรรม Producer Network Meetings 5.พบปะและแลกเปลี่ยนความคิดเห็นการดำเนินงานของผู้ประกอบการไทยและคณะกรรมการพัฒนาซอฟพาวเวอร์แห่งชาติ ณ โรงแรม Barrire Le Majestic Cannes 6. สร้างเครือข่ายระหว่างผู้ประกอบการไทยกับนักลงทุนและผู้ร่วมงานระดับโลก (Thailand Reception) จัดร่วมกับกิจกรรมฉลองความสำเร็จหนัง “ผีใช้ได้ค่ะ” โดย "A Useful Ghost" (ผีใช้ได้ค่ะ) เป็นภาพยนตร์ไทยแนวเสียดสีสังคมที่กำกับโดยนายรัชฏ์ภูมิ บุญบัญชาโชค ซึ่งได้รับคัดเลือกให้เข้าฉายในสาย Critics’s week ซึ่งคัดเลือกเฉพาะผู้กำกับภาพยนตร์หน้าใหม่ โดยเป็นภาพยนตร์ร่วมผลิตระหว่างไทย สิงคโปร์ ฝรั่งเศส และเยอรมนีเคยได้รับการสนับสนุนจากสำนักงานปลัดกระทรวงวัฒนธรรมในขั้นตอนการพัฒนาบทภาพยนตร์และได้รับทุน Post production จากกรมส่งเสริมวัฒนธรรม

ที่มา : https://www.thaigov.go.th/news/contents/details/96399