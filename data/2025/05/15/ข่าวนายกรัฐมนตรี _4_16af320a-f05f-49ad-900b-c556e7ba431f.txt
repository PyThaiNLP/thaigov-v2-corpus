รัฐบาลไทย-ข่าวทำเนียบรัฐบาล-นายกฯ พบหารือภาคเอกชนเวียดนาม หนุน SOVICO Group และ FPT Corporation ขยายการลงทุนในไทย ดันไทยเป็นศูนย์กลางการบินและเทคโนโลยีในภูมิภาค


วันพฤหัสบดีที่ 15 พฤษภาคม 2568
15/05/2568
พิมพ์
นายกฯ พบหารือภาคเอกชนเวียดนาม หนุน SOVICO Group และ FPT Corporation ขยายการลงทุนในไทย ดันไทยเป็นศูนย์กลางการบินและเทคโนโลยีในภูมิภาค
นายกฯ พบหารือภาคเอกชนเวียดนาม หนุน SOVICO Group และ FPT Corporation ขยายการลงทุนในไทย ดันไทยเป็นศูนย์กลางการบินและเทคโนโลยีในภูมิภาค
วันนี้ (15 พฤษภาคม 2568) เวลา 15.15.น. ณ โรงแรม Melia Hanoi กรุงฮานอย สาธารณรัฐสังคมนิยมเวียดนาม นายจิรายุ ห่วงทรัพย์ โฆษกประจำสำนักนายกรัฐมนตรี เปิดเผยว่า นางสาวแพทองธาร ชินวัตร นายกรัฐมนตรี ได้พบหารือกับผู้บริหารระดับสูงของบริษัท SOVICO Group และบริษัท FPT Corporation ซึ่งเป็นภาคเอกชนชั้นนำของเวียดนาม เพื่อแลกเปลี่ยนมุมมองและแนวทางการส่งเสริมความร่วมมือด้านเศรษฐกิจ การลงทุน และนวัตกรรมในภูมิภาค สรุปดังนี้
ช่วงแรก เวลา 15.15 น. นายกรัฐมนตรีได้พบหารือกับ นายเหวียน แทงห์ หุ่ง (Nguyen Thanh Hung) ประธานบริษัทและกลุ่ม Sovico
โดยบริษัท SOVICO Group ดำเนินธุรกิจครอบคลุมการบิน พลังงาน และการเงิน รวมถึงสายการบิน Vietjet Air ซึ่งในการหารือ นายกรัฐมนตรีได้แสดงความยินดีที่บริษัท SOVICO เข้ามาลงทุนในประเทศไทย และชื่นชมความสำเร็จของสายการบิน Vietjet Air รวมถึงได้แสดงความพร้อมที่จะให้การสนับสนุนแผนการขยายการลงทุนของ Thai Vietjet ในประเทศไทย
ทั้งสองฝ่ายยังเห็นพ้องกันถึงศักยภาพการขยายเส้นทางบินจากเวียดนามไปยังภาคตะวันออกเฉียงเหนือของไทย ที่จะช่วยส่งเสริมการขยายธุรกิจและการท่องเที่ยวระหว่างสองประเทศมากขึ้น
ทั้งนี้ บริษัทฯ แสดงความสนใจที่จะขยายธุรกิจการบินในไทย รวมถึงการจัดตั้งศูนย์ฝึกอบรมบุคลากรและศูนย์ซ่อมบำรุงอากาศยาน (MRO) และศูนย์ฝึกอบรมบุคลากรการบิน ซึ่งนายกรัฐมนตรีได้ย้ำนโยบายของรัฐบาลในการส่งเสริมและสนับสนุนการลงทุนจากต่างประเทศ โดยเฉพาะไทยวางเป้าหมายการเป็นศูนย์กลางการบินในภูมิภาค ตลอดจนอุตสาหกรรมอื่น ๆ จึงขอเชิญชวนให้บริษัทฯ พิจารณาขยายการลงทุนในสาขาธุรกิจอื่น ๆ ที่บริษัท มีความชำนาญเพิ่มเติมด้วย
ต่อมา เวลา 15.30 น. นายกรัฐมนตรีพบหารือกับนายฝ่าม มิงห์ ถวน (Pham Minh Tuan) รองประธานบริหาร บริษัท FPT Corporation ซึ่งเป็นผู้นำด้านเทคโนโลยีและซอฟต์แวร์ของเวียดนาม และดำเนินธุรกิจด้านการศึกษา โดยได้เปิดมหาวิทยาลัย FPT เป็นของตัวเอง ซึ่งในโอกาสนี้ นายกรัฐมนตรีได้กล่าวขอบคุณที่บริษัทเข้ามาลงทุนในภาคธุรกิจแห่งอนาคต ทั้ง AI และ Data Clound รวมทั้งการศึกษา และยินดีต่อข้อตกลงความร่วมมือระหว่าง FPT กับมหาวิทยาลัยขอนแก่น พร้อมเชิญชวนให้บริษัทลงทุนในไทยเพิ่มเติมในอุตสาหกรรมแห่งอนาคต โดยเฉพาะเซมิคอนดักเตอร์ เพื่อส่งเสริมการเชื่อมโยง value chain ระหว่างไทย กับเวียดนาม ซึ่งรัฐบาลไทยพร้อมให้การสนับสนุนอย่างเต็มที่
ทั้งนี้ นายกรัฐมนตรีได้เน้นย้ำต่อภาคเอกชนรัฐบาลไทยพร้อมอำนวยความสะดวกต่อภาคเอกชนเวียดนามในการเชื่อมโยงห่วงโซ่อุปทาน ขับเคลื่อนเศรษฐกิจสีเขียว และการเป็นศูนย์กลางเทคโนโลยีในภูมิภาค ด้วยความร่วมมือระหว่างภาครัฐและภาคเอกชนของทั้งสองประเทศจะเป็นกลไกสำคัญในการยกระดับความสัมพันธ์ไทย-เวียดนาม ให้แน่นแฟ้นและยั่งยืน

ที่มา : https://www.thaigov.go.th/news/contents/details/96418