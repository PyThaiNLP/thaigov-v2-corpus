รัฐบาลไทย-ข่าวทำเนียบรัฐบาล-“ปลัดณัฐพล​” ติดปีกชุมชน “ดีพร้อม” นครพนม ให้ทักษะแปรรูปผัก ผลไม้ สมุนไพรท้องถิ่น สร้างอาชีพ สร้างรายได้ สร้างเศรษฐกิจชุมชนตำบลรามราช ท่าอุเทน สู่การพัฒนาที่ยั่งยืน


วันพุธที่ 14 พฤษภาคม 2568
14/05/2568
พิมพ์
“ปลัดณัฐพล​” ติดปีกชุมชน “ดีพร้อม” นครพนม ให้ทักษะแปรรูปผัก ผลไม้ สมุนไพรท้องถิ่น สร้างอาชีพ สร้างรายได้ สร้างเศรษฐกิจชุมชนตำบลรามราช ท่าอุเทน สู่การพัฒนาที่ยั่งยืน
“ปลัดณัฐพล​” ติดปีกชุมชน “ดีพร้อม” นครพนม ให้ทักษะแปรรูปผัก ผลไม้ สมุนไพรท้องถิ่น สร้างอาชีพ สร้างรายได้ สร้างเศรษฐกิจชุมชนตำบลรามราช ท่าอุเทน สู่การพัฒนาที่ยั่งยืนตามนโยบาย รมว.เอกนัฏ
จ.นครพนม 30 เมษายน 2568 - ดร.ณัฐพล รังสิตพล ปลัดกระทรวงอุตสาหกรรม ให้เกียรติเป็นประธานเปิดกิจกรรมฝึกอบรมเชิงปฏิบัติการ “DIPROM Community ที่นี่มีแต่ให้ : ให้ทักษะเพื่อสร้างเศรษฐกิจชุมชนนครพนม” หลักสูตร "แซ่บหลายอีสานเฮา ซอฟต์พาวเวอร์ อาหารถิ่นอาหารไทย (สร้างสรรค์อาหารพื้นบ้าน)" ในโอกาสการประชุมคณะรัฐมนตรีอย่างเป็นทางการนอกสถานที่ ครั้งที่ 2/2568 โดยมี ดร.สุภวิทย์ พรรณวงศ์ ที่ปรึกษารัฐมนตรีช่วยว่าการกระทรวงคมนาคม ให้เกียรติกล่าวต้อนรับ และ นางสาวณัฏฐิญา เนตยสุภา อธิบดีกรมส่งเสริมอุตสาหกรรม กล่าวรายงาน ร่วมด้วย นายอำนาจ เฮี้ยะหลง รองกรรมการผู้จัดการธนาคารพัฒนาวิสาหกิจขนาดกลางและขนาดย่อมแห่งประเทศไทย นายกฤศ จันทร์สุวรรณ ผู้ตรวจราชการกระทรวงอุตสาหกรรม นายสุรพล ปลื้มใจ และ นายดุสิต อนันตรักษ์ รองอธิบดีกรมส่งเสริมอุตสาหกรรม นายเตมีย์ พันธุวงค์ราช ผู้ช่วยปลัดกระทรวงอุตสาหกรรม นายชินวัต ทองปรีชา นายอำเภอท่าอุเทน นายวิษณุกรณ์ ภูชุม สมาชิกองค์การบริหารส่วนจังหวัดนครพนม นายประกอบ นิวงษา ประธานสภาองค์การบริหารส่วนตำบลรามราช นายนพพร แก้วนิวงศ์ ผู้อำนวยการโรงเรียนบ้านรามราช และคณะผู้บริหารกระทรวงอุตสาหกรรมจากส่วนกลางและภูมิภาค ประชาชนในพื้นที่ ต.รามราช 17 หมู่บ้าน เข้าร่วมอบรม จำนวน 150 คน ณ อาคารโรงเรียนบ้านรามราช ตำบลรามราช อำเภอท่าอุเทน
ดร.ณัฐพล รังสิตพล ปลัดกระทรวงอุตสาหกรรม เปิดเผยว่า การยกระดับประเทศไทยให้ก้าวข้ามกับดักรายได้ปานกลางไปสู่ประเทศที่มีรายได้สูง และการกระจายรายได้อย่างทั่วถึงจำเป็นต้องวางรากฐานที่มั่นคงและแข็งแรง โดย กระทรวงอุตสาหกรรม ภายใต้การนำของ นายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม มองเห็นถึงหัวใจสำคัญดังกล่าวและมีความมุ่งเน้นในการส่งเสริมภาคอุตสาหกรรมไทยให้ก้าวไปข้างหน้าอย่างมีทิศทางสอดรับกับวิสัยทัศน์ของรัฐบาลที่มุ่งใช้การพัฒาที่ยั่งยืนเป็นพลังขับเคลื่อนเศรษฐกิจไทยในยุคใหม่ ซึ่งสิ่งสำคัญที่สุด คือ การกระจายรายได้สู่ชุมชนให้ประชาชนมีคุณภาพชีวิตที่ดีขึ้น โดยนำกลไกของซอฟต์พาวเวอร์มาขับเคลื่อนเศรษฐกิจไทยบนพื้นฐานของทุนวัฒนธรรม ภูมิปัญญา และอัตลักษณ์ท้องถิ่น เพื่อมุ่งยกระดับศักยภาพของประเทศไทยให้เป็นที่รู้จักและยอมรับในระดับสากล
สำหรับกิจกรรมในครั้งนี้ กระทรวงอุตสาหกรรม เลือกนำร่องในพื้นที่จังหวัดนครพนม เพื่อสร้างโอกาสและความเสมอภาคทางสังคม โดยเฉพาะในมิติของ “ซอฟต์พาวเวอร์ด้านอาหาร” ที่จะสามารถสะท้อนอัตลักษณ์ท้องถิ่นได้อย่างงดงามผ่านการให้ทักษะที่ตรงจุด สร้างอาชีพ สร้างรายได้ รวมถึงเปิดมุมมองในการประกอบอาชีพเสริมและนำไปต่อยอดสู่ธุรกิจหลักได้จริง อันจะทำให้เกิดการกระจายรายได้สู่ชุมชนอย่างเป็นรูปธรรม พร้อมทั้งขับเคลื่อนเศรษฐกิจฐานรากให้เติบโตอย่างยั่งยืน
นางสาวณัฏฐิญา เนตยสุภา อธิบดีกรมส่งเสริมอุตสาหกรรม กล่าวว่า กิจกรรมในครั้งนี้ จัดขึ้น ภายใต้นโยบาย ดีพร้อมคอมมูนิตี้ ที่นี่มีแต่ให้ ผ่านกลยุทธ์ 4 ให้ ได้แก่ (1) ให้ทักษะใหม่ : ผ่านการอบรมเพื่อเพิ่มพูนองค์ความรู้ พัฒนาเป็นอาชีพและต่อยอดสู่ธุรกิจ (2) ให้เครื่องมือทันสมัย : เสริมศักยภาพด้วยเครื่องมือที่จะช่วยในการแปรรูปและเพิ่มมูลค่าสินค้า (3) ให้โอกาสโตไกล : เข้าถึงตลาด ช่องทางจัดจำหน่าย และการเข้าถึงแหล่งทุน และ (4) ให้ธุรกิจไทยที่ดีคู่ชุมชน : สร้างความร่วมมือระหว่างผู้ประกอบการ ชุมชนและหน่วยงานต่าง ๆ เพื่อเสริมสร้างธุรกิจที่ยั่งยืน
กิจกรรมดังกล่าว มุ่งเน้นการ “ให้ทักษะ” “เพิ่มความรู้” และ “กระจายรายได้” ภายใต้หลักสูตร “หลักสูตรแซ่บหลายอีสานเฮา ซอฟต์พาวเวอร์ อาหารถิ่นอาหารไทย (สร้างสรรค์อาหารพื้นบ้าน)” แก่ผู้เข้าร่วมอบรมในพื้นที่ ต.รามราช ทั้ง 17 หมู่บ้าน จำนวน 150 คน ซึ่งเป็นการกระจายโอกาสในการเข้าถึงองค์ความรู้และทักษะ เพื่อสร้างเชฟชุมชนอาหารไทยสู่เชฟมืออาชีพทั่วประเทศ ผ่านการเรียนรู้และฝึกปฏิบัติจริงด้านการสร้างสรรค์อาหารพื้นถิ่นให้มีความร่วมสมัย เพิ่มคุณค่า และสามารถใช้เป็นเครื่องมือในการสร้างเศรษฐกิจของชุมชนด้วยแนวคิด “ซอฟต์พาวเวอร์” ที่สะท้อนอัตลักษณ์ท้องถิ่นของ จ.นครพนมอย่างชัดเจน ประกอบด้วย การทำลูกชุบ การทำเยลลี่หนึบ เค้กกล้วยหอมนึ่ง และน้ำสมุนไพร
โดยผู้เข้าร่วมอบรมจะได้รับองค์ความรู้และฝึกฝนทักษะเชิงปฏิบัติในการสร้างสรรค์เมนูอาหารจากวัตถุดิบพื้นถิ่นให้มีความน่าสนใจ ทันสมัย และสามารถเข้าถึงตลาดที่กว้างขึ้น อันเป็นการปลุกศักยภาพทางเศรษฐกิจที่แฝงอยู่ในมรดกวัฒนธรรมอาหารท้องถิ่นของชุมชนให้กลับมามีชีวิตอีกครั้ง และนำไปต่อยอดอาชีพเพื่อก่อให้เกิดการกระจายรายได้สู่ชุมชนอย่างยั่งยืน อธิบดีณัฏฐิญา กล่าวทิ้งท้าย

ที่มา : https://www.thaigov.go.th/news/contents/details/96386