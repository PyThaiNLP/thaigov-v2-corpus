รัฐบาลไทย-ข่าวทำเนียบรัฐบาล-“วราวุธ” ส่งทีม ศรส. กระทรวง พม. รุดกล่อม แม่ลูกอ่อน ประกาศขายอวัยวะตัวเอง หาเงินเลี้ยงลูก ย้ำ ห้ามทำ-ผิดกฎหมาย ให้วางแผนช่วยเหลือผู้ประสบปัญหาทางสังคมกรณีฉุกเฉิน


วันพฤหัสบดีที่ 15 พฤษภาคม 2568
“วราวุธ” ส่งทีม ศรส. กระทรวง พม. รุดกล่อม แม่ลูกอ่อน ประกาศขายอวัยวะตัวเอง หาเงินเลี้ยงลูก ย้ำ ห้ามทำ-ผิดกฎหมาย ให้วางแผนช่วยเหลือผู้ประสบปัญหาทางสังคมกรณีฉุกเฉิน
“วราวุธ” ส่งทีม ศรส. กระทรวง พม. รุดกล่อม แม่ลูกอ่อน ประกาศขายอวัยวะตัวเอง หาเงินเลี้ยงลูก ย้ำ ห้ามทำ-ผิดกฎหมาย ให้วางแผนช่วยเหลือผู้ประสบปัญหาทางสังคมกรณีฉุกเฉิน
วันที่ 15 พฤษภาคม 2568 นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยว่า ทางศูนย์เร่งรัดจัดการสวัสดิภาพประชาชน (ศรส.) กระทรวง พม. รายงานกรณีการช่วยเหลือแม่ลูกอ่อนรายหนึ่งที่โพสต์ประกาศขายอวัยวะ เพื่อนำเงินมาเลี้ยงลูกวัย 1 ปี ระบุว่า เมื่อวันที่ 14 พ.ค. 68 ที่ผ่านมา ทีม ศรส.จังหวัดศรีสะเกษ พร้อมเจ้าหน้าที่บ้านพักเด็กและครอบครัว (บพด.) จังหวัดศรีสะเกษ ศูนย์เรียนรู้การพัฒนาสตรีและครอบครัวภาคตะวันออกเฉียงเหนือจังหวัดศรีสะเกษ และหน่วยงานที่เกี่ยวข้อง ได้ร่วมกันลงพื้นที่เยี่ยมบ้านแม่ลูกอ่อนคนดังกล่าว ซึ่งเป็นห้องเช่าในเขตเทศบาลเมือง จังหวัดศรีสะเกษ เพื่อพูดคุยสอบถามข้อเท็จจริง พบว่ามีอายุ 33 ปี เป็นผู้ประสบปัญหาทางสังคม ที่ประกาศขายอวัยวะของตัวเองผ่านทางสื่อโซเชียลฯ ส่วนตัว เนื่องจากขณะนี้ว่างงาน ไม่ได้ประกอบอาชีพ ทำให้ไม่มีรายได้ แต่ต้องรับภาระเพียงลำพังในการเลี้ยงดูลูกชาย อายุ 1 ปี ซึ่งได้รับเงินอุดหนุนเลี้ยงดูเด็กแรกเกิด  อีกทั้งประสบปัญหาครอบครัวเนื่องจากแยกกันอยู่กับสามีอายุ 35 ปี ที่มีพฤติกรรมดื่มสุราและทำร้ายร่างกายเป็นประจำ นอกจากนี้ ยังมีลูกสาวอีก 1 คน  อายุ 14 ปี ซึ่งปัจจุบัน กำลังเรียนและอาศัยอยู่กับครอบครัวสามี ที่จังหวัดอุบลราชธานี
ทาง ทีม ศรส. จังหวัดศรีสะเกษ ได้ประเมินหญิงดังกล่าวในเบื้องต้น สามารถพูดคุยสื่อสารรู้เรื่อง แต่มีอาการซึมเศร้า และร้องไห้กับเหตุการณ์ที่เกิดขึ้น จึงได้พูดคุยเยียวยาให้กำลังใจ พร้อมให้คำปรึกษาแนะนำเกี่ยวกับภารกิจบทบาทของกระทรวง พม. ในการคุ้มครองสวัสดิภาพ ตาม พ.ร.บ.คุ้มครองผู้ถูกกระทำความรุนแรงในครอบครัว พ.ศ. 2550 และ พ.ร.บ.คุ้มครองเด็ก พ.ศ. 2546 โดยได้ขอให้เข้ารับการคุ้มครองสวัสดิภาพชั่วคราวของหน่วยงาน พม. ในพื้นที่ แต่หญิงดังกล่าวไม่ประสงค์เข้ารับการคุ้มครอง นอกจากนี้จะพิจารณาการให้ความช่วยเหลือเป็นเงินอุดหนุนเพื่อช่วยเหลือผู้ประสบปัญหาทางสังคมกรณีฉุกเฉิน เพื่อบรรเทาความเดือดร้อนในเบื้องต้น ขณะเดียวกันทีมสหวิชาชีพได้มีการพูดคุยสร้างความเข้าใจกับหญิงดังกล่าวเกี่ยวกับการขายอวัยวะซึ่งเป็นการกระทำที่ผิดกฎหมาย เพื่อไม่โพสต์ขายอวัยวะลงบนสื่อโซเชียลฯ ซ้ำอีก และทาง บพด. จังหวัดศรีสะเกษ ศูนย์เรียนรู้การพัฒนาสตรีและครอบครัวภาคตะวันออกเฉียงเหนือจังหวัดศรีสะเกษ และหน่วยงานที่เกี่ยวข้องในพื้นที่จะลงพื้นที่เยี่ยมบ้านเพื่อติดตามดูแลอย่างใกล้ชิด เพื่อป้องกันไม่ให้เกิดการซื้อขายอวัยวะ พร้อมให้คำปรึกษาแนะนำและแนวทางการไกล่เกลี่ยปัญหาครอบครัว โดยร่วมกันวางแผนการช่วยเหลืออย่างต่อเนื่อง
#ข่าวพม #พม #ศรส #esshelpme #5x5ฝ่าวิกฤติประชากร #พมหนึ่งเดียว #วราวุธศิลปอาชา #ศบปภ #พันธกิจสำคัญ9ด้าน #ขายอวัยวะ #เด็ก #ศรีสะเกษ #แม่ลูกอ่อน

ที่มา : https://www.thaigov.go.th/news/contents/details/96411