รัฐบาลไทย-ข่าวทำเนียบรัฐบาล-กรมธนารักษ์ชวนเที่ยวงาน “สานศิลป์ ถิ่นน่าน ตำนานกำแพงเมือง : The Rhythm of Nan 2025” ระหว่างวันที่ 16-17 พฤษภาคม ศกนี้


วันพฤหัสบดีที่ 15 พฤษภาคม 2568
15/05/2568
พิมพ์
กรมธนารักษ์ชวนเที่ยวงาน “สานศิลป์ ถิ่นน่าน ตำนานกำแพงเมือง : The Rhythm of Nan 2025” ระหว่างวันที่ 16-17 พฤษภาคม ศกนี้
กรมธนารักษ์ร่วมกับเครือข่ายความร่วมมือจัดกิจกรรมถ่ายทอดองค์ความรู้ประวัติศาสตร์กำแพงเมือง-คูเมือง จังหวัดน่าน ระหว่างวันที่ 16-17 พฤษภาคม 2568 เวลา 16.00 น. เป็นต้นไป ณ บริเวณกำแพงเมือง-คูเมือง จังหวัดน่าน
​วันนี้ (15 พฤษภาคม 2568) นายบุญชอบ วิเศษปรีชา โฆษกกรมธนารักษ์ เปิดเผยว่า กรมธนารักษ์ร่วมกับเครือข่ายความร่วมมือจัดกิจกรรมถ่ายทอดองค์ความรู้ประวัติศาสตร์กำแพงเมือง-คูเมือง จังหวัดน่าน ระหว่างวันที่ 16-17 พฤษภาคม 2568 เวลา 16.00 น. เป็นต้นไป ณ บริเวณกำแพงเมือง-คูเมือง จังหวัดน่าน ภายในงานพบกับกิจกรรมมากมาย อาทิ กิจกรรมเสวนาในหัวข้อ “กระซิบรักษ์กำแพงเมืองน่าน” ร่วมแลกเปลี่ยนความรู้และประสบการณ์ด้านการอนุรักษ์ และการบริหารจัดการพื้นที่บริเวณกำแพงเมือง–คูเมือง จังหวัดน่าน โดยวิทยากรผู้เชี่ยวชาญจากภาครัฐและภาคประชาสังคม ประกอบด้วย นายทรงพล ทรัพย์วัฒนากุล ธนารักษ์พื้นที่น่าน พันเอก นาวิน ปรีชาพณิชยกุล ผู้จัดการ อพท.สุโขทัย ปฏิบัติหน้าที่ในตำแหน่ง ผู้จัดการ อพท.น่าน นางภัทรภร ชัยวัฒนกุล วัฒนธรรมจังหวัดน่าน และนายสุรวิทย์ เมธาวรนันท์ชัย ที่ปรึกษาด้านการท่องเที่ยวชุมชนบ้านมงคล อดีตประธานชมรมธุรกิจท่องเที่ยวน่าน
ภายในงานยังมีนิทรรศการเกี่ยวกับประวัติศาสตร์กำแพงเมือง-คูเมือง นิทรรศการการประกวดออกแบบเหรียญประจำจังหวัดน่าน และการแสดงจากน้อง ๆ เยาวชนในพื้นที่ พร้อมด้วยกิจกรรมนั่งรถรางชมเมืองน่าน Workshops สาธิตส่งเสริมการเรียนรู้การมีส่วนร่วม การออกร้านจำหน่ายผลิตภัณฑ์เหรียญโดยสำนักงานธนารักษ์พื้นที่น่าน และเลือกชมสินค้าชุมชนกาดกำแพงเมืองน่าน
สำหรับการจัดงาน “สานศิลป์ ถิ่นน่าน ตำนานกำแพงเมือง : The Rhythm of Nan 2025” ในครั้งนี้ จะเป็นการช่วยกระตุ้นการท่องเที่ยวในจังหวัดน่าน สร้างรายได้และความเข้มแข็งในการพัฒนาทั้งด้านสังคม เศรษฐกิจ วัฒนธรรม สิ่งแวดล้อมอย่างยั่งยืนให้กับชุมชนท้องถิ่น และสร้างการมีส่วนร่วมให้ประชาชนในพื้นที่เกิดความตระหนักรู้ในการอนุรักษ์และพัฒนาพื้นที่บริเวณกำแพงเมือง-คูเมือง ให้เป็นพื้นที่สาธารณประโยชน์และแหล่งท่องเที่ยวเชิงประวัติศาสตร์และวัฒนธรรม เป็นการตอบสนองนโยบายของรัฐบาล และกระตุ้นเศรษฐกิจการท่องเที่ยวของประเทศ โฆษกกรมธนารักษ์กล่าวทิ้งท้าย

ที่มา : https://www.thaigov.go.th/news/contents/details/96423