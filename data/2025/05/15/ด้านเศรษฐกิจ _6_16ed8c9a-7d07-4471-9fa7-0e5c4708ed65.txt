รัฐบาลไทย-ข่าวทำเนียบรัฐบาล-ปลัดเกษตรฯ ประชุมคณะกรรมการพัฒนาการสหกรณ์แห่งชาติ 1/2568 


วันพฤหัสบดีที่ 15 พฤษภาคม 2568
ปลัดเกษตรฯ ประชุมคณะกรรมการพัฒนาการสหกรณ์แห่งชาติ 1/2568
ปลัดเกษตรฯ ประชุมคณะกรรมการพัฒนาการสหกรณ์แห่งชาติ 1/2568 เห็นชอบชุมนุมสหกรณ์ระดับประเทศ 5 ประเภท พร้อมเคาะ (ร่าง) คำสั่ง คพช. เรื่องแต่งตั้ง 2 คณะอนุกรรมการฯ เพื่อขับเคลื่อนภารกิจให้บรรลุเป้าหมายตามวัตถุประสงค์
นายประยูร อินสกุล ปลัดกระทรวงเกษตรและสหกรณ์ ได้รับมอบหมายจากรัฐมนตรีว่าการกระทรวงเกษตรและสหกรณ์ (ศ.ดร.นฤมล ภิญโญสินวัฒน์) ให้เป็นประธานการประชุมคณะกรรมการพัฒนาการสหกรณ์แห่งชาติ ครั้งที่ 1/2568
โดยมีผู้บริหารหน่วยงานในสังกัดกระทรวงเกษตรและสหกรณ์ และผู้แทนหน่วยงานที่เกี่ยวข้อง เข้าร่วมประชุม ณ ห้องประชุมกระทรวงเกษตรและสหกรณ์ (134-135) และผ่านระบบ Zoom Meeting ซึ่งที่ประชุมมีมติเห็นชอบการเป็นชุมนุมสหกรณ์ระดับประเทศ ตามมาตรา 101 แห่งพระราชบัญญัติสหกรณ์ พ.ศ. 2542 และที่แก้ไขเพิ่มเติม จำนวน 5 ประเภทสหกรณ์ ดังนี้
1) ชุมนุมสหกรณ์ออมทรัพย์แห่งประเทศไทย จำกัด (ประเภทสหกรณ์ออมทรัพย์) 2) ชุมนุมสหกรณ์เครดิตยูเนี่ยนแห่งประเทศไทย จำกัด (ประเภทสหกรณ์เครดิตยูเนี่ยน) 3) ชุมนุมสหกรณ์การเกษตรแห่งประเทศไทย จำกัด (ประเภทสหกรณ์การเกษตร)
4) ชุมนุมสหกรณ์บริการเดินรถแห่งประเทศไทย จำกัด (ประเภทสหกรณ์บริการ) และ 5) ชุมนุมร้านสหกรณ์แห่งประเทศไทย จำกัด (ประเภทสหกรณ์ร้านค้า) โดยพิจารณาตามหลักเกณฑ์และเงื่อนไขการเป็นชุมนุมสหกรณ์ระดับประเทศ ตามประกาศคณะกรรมการพัฒนาการสหกรณ์แห่งชาติกำหนด
นอกจากนี้ ที่ประชุมมีมติเห็นชอบร่างคำสั่งฯ ที่เกี่ยวข้องกับการดำเนินงานสหกรณ์ ดังนี้ 1) (ร่าง) คำสั่งคณะกรรมการพัฒนาการสหกรณ์แห่งชาติ เรื่อง แต่งตั้งคณะอนุกรรมการขับเคลื่อนแผนพัฒนาการสหกรณ์ ฉบับที่ 5 (พ.ศ. 2566 - 2570) ซึ่งมีหน้าที่และอำนาจในการชี้แจง ประสานงาน และผลักดันแนวทางการขับเคลื่อนแผนการดำเนินงาน ร่วมกับหน่วยงาน ที่เกี่ยวข้อง ตลอดจนการเผยแพร่ข้อมูลข่าวสาร เพื่อประโยชน์และลดอุปสรรคในการดำเนินการให้เกิดผลสัมฤทธิ์ ตามวัตถุประสงค์อย่างสูงสุด 2) (ร่าง) คำสั่งคณะกรรมการพัฒนาการสหกรณ์แห่งชาติ เรื่อง แต่งตั้งคณะอนุกรรมการติดตามและประเมินผลแผนพัฒนาการสหกรณ์ ฉบับที่ 5 (พ.ศ. 2566 - 2570) โดยมีหน้าที่และอำนาจในการติดตามความก้าวหน้า ประเมินผลสัมฤทธิ์และผลกระทบการดำเนินงานตามแผนพัฒนาการสหกรณ์จากทุกภาคส่วนที่เกี่ยวข้องตามหลักเกณฑ์ที่กำหนด พร้อมทั้งให้ข้อเสนอแนะในการแก้ไขปัญหาและอุปสรรค เพื่อให้การปฏิบัติงานตามแผนงานดังกล่าวบรรลุเป้าหมาย
อย่างมีประสิทธิภาพต่อไป

ที่มา : https://www.thaigov.go.th/news/contents/details/96415