รัฐบาลไทย-ข่าวทำเนียบรัฐบาล-EXIM BANK ร่วมออกบูทในงานมหกรรมการเงินกรุงเทพ ครั้งที่ 25


วันพฤหัสบดีที่ 15 พฤษภาคม 2568
15/05/2568
พิมพ์
EXIM BANK ร่วมออกบูทในงานมหกรรมการเงินกรุงเทพ ครั้งที่ 25
ปลัดกระทรวงการคลัง เยี่ยมชมบูท EXIM BANK ในงานมหกรรมการเงินกรุงเทพ ครั้งที่ 25 (Money Expo 2025 Bangkok) โดยมีนางสาวดรัสวันต์ ชูวงษ์ และนายชลัช รัตนบุญนิธิ ผู้ช่วยกรรมการผู้จัดการ EXIM BANK ให้การต้อนรับ ณ บูท G5 ชาเลนเจอร์ ฮอลล์ 2-3 เมืองทองธานี
นายลวรณ แสงสนิท ปลัดกระทรวงการคลัง และนายสันติ วิริยะรังสฤษฎ์ ประธานบรรณาธิการ วารสารการเงินธนาคาร และประธานจัดงานมหกรรมการเงิน (Money Expo) เยี่ยมชมบูทธนาคารเพื่อการส่งออกและนำเข้าแห่งประเทศไทย (EXIM BANK) ในงานมหกรรมการเงินกรุงเทพ ครั้งที่ 25 (Money Expo 2025 Bangkok) โดยมีนางสาวดรัสวันต์ ชูวงษ์ และนายชลัช รัตนบุญนิธิ ผู้ช่วยกรรมการผู้จัดการ EXIM BANK ให้การต้อนรับ ณ บูท EXIM BANK (บูท G5) ชาเลนเจอร์ ฮอลล์ 2-3 อิมแพ็ค เมืองทองธานี เมื่อวันที่ 15 พฤษภาคม 2568
EXIM BANK ร่วมออกบูทภายใต้แนวคิด “Empowering Toward a Sustainable Wealth เสริมพลัง เพื่อสร้างความมั่งคั่งอย่างยั่งยืน” ในงาน Money Expo 2025 Bangkok มุ่งนำเสนอผลิตภัณฑ์และบริการทางการเงิน เพื่อสร้าง “Resilient Wealth ความมั่งคั่งแบบยั่งยืน” ระหว่างวันที่ 15-18 พฤษภาคม 2568 ณ ชาเลนเจอร์ ฮอลล์ 2-3 อิมแพ็ค เมืองทองธานี สอดคล้องกับบทบาทของ EXIM BANK สนับสนุนผู้ประกอบการไทยขับเคลื่อนธุรกิจสู่ความยั่งยืน ดำเนินกิจการอย่างโปร่งใสและมีธรรมาภิบาล โดย EXIM BANK จัดโปรโมชันพิเศษเพื่อผู้ประกอบการ อาทิ
• สินเชื่อ Green X Transformation สินเชื่อระยะยาวเพื่อยกระดับภาคการผลิตให้เป็นมิตรกับสิ่งแวดล้อม เพิ่มความสามารถในการแข่งขันและเติบโตได้อย่างยั่งยืน วงเงินกู้สูงสุด 100 ล้านบาทต่อราย สำหรับผู้ประกอบการ SMEs อัตราดอกเบี้ยพิเศษ SMEs เริ่มต้นเพียง 3.50% ต่อปีคงที่ 2 ปีแรก ระยะเวลาผ่อนชำระคืนสูงสุด 10 ปี
• สินเชื่อเอ็กซิมดอกเบี้ยต่ำ Soft Loan GSB Boost Up สินเชื่อระยะยาวสำหรับผู้ประกอบการ SMEs ในทุกกลุ่มอุตสาหกรรม เพื่อเสริมสภาพคล่องในกิจการ วงเงินกู้สูงสุด 40 ล้านบาทต่อราย อัตราดอกเบี้ย 3.25% ต่อปีคงที่ 2 ปีแรก ระยะเวลาผ่อนชำระคืนสูงสุด 5 ปี
• บริการประกันการส่งออก EXIM for Small Biz ป้องกันความเสี่ยงจากการไม่ได้รับชำระเงินค่าสินค้าจากผู้ซื้อต่างประเทศ วงเงินคุ้มครองสูงสุด 2 ล้านบาท พร้อมสิทธิประโยชน์ในงาน รับฟรี! ความคุ้มครอง 300,000 บาทสำหรับผู้ซื้อรายแรก (ค่าเบี้ยประกัน 1,800 บาท)
EXIM BANK เปิด “EXIM Export Clinic” ให้คำปรึกษาเพื่อช่วยเหลือผู้ประกอบการ ทั้งผู้นำเข้าและส่งออกที่ได้รับผลกระทบจากนโยบายภาษีแบบตอบโต้ (Reciprocal Tariffs) ของสหรัฐฯ รวมทั้งให้ข้อมูลที่เกี่ยวข้องกับนโยบายภาษีแบบตอบโต้ ตลอดจนผลกระทบและแนวทางการบริหารจัดการธุรกิจ นอกจากนี้ EXIM BANK จัดให้มีพื้นที่ออกบูทจำหน่ายสินค้าคุณภาพส่งออกในราคาย่อมเยา เพื่อสร้างโอกาสและเพิ่มช่องทางการตลาดให้แก่ผู้ประกอบการ SMEs ที่เป็นลูกค้าของธนาคาร

ที่มา : https://www.thaigov.go.th/news/contents/details/96421