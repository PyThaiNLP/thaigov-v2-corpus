รัฐบาลไทย-ข่าวทำเนียบรัฐบาล-นายกฯ เดินทางถึงกรุงฮานอย เวียดนาม  เปิดความสัมพันธ์หน้าใหม่ไทย-เวียดนามที่ครอบคลุมทุกมิติ พบภาคเอกชนไทย-เวียดนาม ขยายการค้า-การลงทุน 


วันพฤหัสบดีที่ 15 พฤษภาคม 2568
15/05/2568
พิมพ์
นายกฯ เดินทางถึงกรุงฮานอย เวียดนาม  เปิดความสัมพันธ์หน้าใหม่ไทย-เวียดนามที่ครอบคลุมทุกมิติ พบภาคเอกชนไทย-เวียดนาม ขยายการค้า-การลงทุน
นายกฯ เดินทางถึงกรุงฮานอย เวียดนาม  เปิดความสัมพันธ์หน้าใหม่ไทย-เวียดนามที่ครอบคลุมทุกมิติ พบภาคเอกชนไทย-เวียดนาม ขยายการค้า-การลงทุน
วันนี้ (15 พฤษภาคม 2568) เวลา 12.00 น. ตามเวลาท้องถิ่น ซึ่งตรงกับเวลาในประเทศไทย นางสาวแพทองธาร ชินวัตร นายกรัฐมนตรี พร้อมคณะ ประกอบไปด้วย นายสุริยะ จึงรุ่งเรืองกิจ รองนายกรัฐมนตรีและรัฐมนตรีว่าการกระทรวงคมนาคม  นายมาริษ เสงี่ยมพงษ์ รัฐมนตรีว่าการกระทรวงการต่างประเทศ นายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา นายจุลพันธ์ อมรวิวัฒน์ รัฐมนตรีช่วยว่าการกระทรวงการคลัง นายพรหมินทร์ เลิศสุริย์เดช เลขาธิการนายกรัฐมนตรี และนายชัย วัชรงค์ ผู้แทนการค้าไทย เดินทางถึงท่าอากาศยานนานาชาติโหน่ยบ่าย กรุงฮานอย สาธารณรัฐสังคมนิยมเวียดนาม    โดยมีนายเหวียน วัน หุ่ง (H.E. Mr. Nguyen Van Hung) รัฐมนตรีว่าการกระทรวงวัฒนธรรม กีฬา และการท่องเที่ยวสาธารณรัฐสังคมนิยมเวียดนาม ในฐานะรัฐมนตรีเกียรติยศ และนายเหวียน แหม่ง เกื่อง (H.E. Mr. Nguyen Manh Cuong) รัฐมนตรีช่วยว่าการกระทรวงการต่างประเทศสาธารณรัฐสังคมนิยมเวียดนาม พร้อมด้วยนายฝั่ม เหวียต หุ่ง (H.E. Mr. Pham Viet Hung) เอกอัครราชทูตสาธารณรัฐสังคมนิยมเวียดนามประจำประเทศไทย รอให้การต้อนรับ
นายจิรายุ กล่าวถึงภารกิจแรก ในวันนี้  นายกรัฐมนตรี
จะพบหารือกับหอการค้าและอุตสาหกรรมไทยในเวียดนาม (Thai Chamber of Commerce and Industry in Vietnam: ThaiCham)  ณ โรงแรมเมเลีย ฮานอย ซึ่งเป็นโรงแรมที่พัก
ทั้งนี้ นายกรัฐมนตรี ยังพบหารือกับภาคเอกชนชั้นนำของเวียดนาม 2 บริษัทสำคัญ ได้แก่ บริษัท SOVICO Group (Vietjet Air) และบริษัท FPT Corporation  เพื่อขยายการดำเนินงานและเพิ่มการลงทุนในไทย
ช่วงบ่าย นายกรัฐมนตรีมีกำหนดเข้าเยี่ยมคารวะนายเจิ่น แทงห์เหมิน (H.E. Mr. Tran Thanh Man) ประธานสภาแห่งชาติสาธารณรัฐสังคมนิยมเวียดนาม ก่อนจะเข้าร่วมงานเลี้ยงอาหารค่ำ ที่นายฝ่าม มิงห์ จิ๋งห์ (H.E. Mr. Pham Minh Chinh) นายกรัฐมนตรีสาธารณรัฐสังคมนิยมเวียดนาม เป็นเจ้าภาพจัดขึ้นเพื่อเป็นเกียรติแก่นายกรัฐมนตรี ณ ทำเนียบรัฐบาลสาธารณรัฐสังคมนิยมเวียดนาม ในช่วงค่ำ วันเดียวกันนี้

ที่มา : https://www.thaigov.go.th/news/contents/details/96400