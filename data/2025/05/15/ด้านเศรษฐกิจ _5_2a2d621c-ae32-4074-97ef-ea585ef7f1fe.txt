รัฐบาลไทย-ข่าวทำเนียบรัฐบาล-คณะอนุกรรมการกำกับติดตามการแก้ไขปัญหาของสมัชชาเกษตรกรภาคอีสานและสมาพันธ์เกษตรกรอีสาน เห็นชอบหลักเกณฑ์กำหนดราคาค่าชดเชย เร่งเยียวยาเกษตรกรที่ได้รับผลกระทบจากโครงการชลประทาน


วันพฤหัสบดีที่ 15 พฤษภาคม 2568
คณะอนุกรรมการกำกับติดตามการแก้ไขปัญหาของสมัชชาเกษตรกรภาคอีสานและสมาพันธ์เกษตรกรอีสาน เห็นชอบหลักเกณฑ์กำหนดราคาค่าชดเชย เร่งเยียวยาเกษตรกรที่ได้รับผลกระทบจากโครงการชลประทาน
คณะอนุกรรมการกำกับติดตามการแก้ไขปัญหาของสมัชชาเกษตรกรภาคอีสานและสมาพันธ์เกษตรกรอีสาน เห็นชอบหลักเกณฑ์กำหนดราคาค่าชดเชย เร่งเยียวยาเกษตรกรที่ได้รับผลกระทบจากโครงการชลประทาน
นายสมคิด เชื้อคง รองเลขาธิการนายกรัฐมนตรีฝ่ายการเมือง เป็นประธานการประชุมคณะอนุกรรมการกำกับติดตามการแก้ไขปัญหาของสมัชชาเกษตรกรภาคอีสานและสมาพันธ์เกษตรกรอีสาน ครั้งที่ 1/2568 โดยมีนายบุญสิงห์ วรินทร์รักษ์ ที่ปรึกษารัฐมนตรีว่าการกระทรวงเกษตรและสหกรณ์ นายถาวร ทันใจ รองปลัดกระทรวงเกษตรและสหกรณ์ ผู้บริหารในสังกัดกระทรวงเกษตรและสหกรณ์ และเกษตรกร เข้าร่วม ณ ห้องประชุมกระทรวงเกษตรและสหกรณ์ 134 และผ่านระบบวีดิทัศน์ทางไกล (Zoom Meeting) เพื่อรับทราบคำสั่งสำนักนายกรัฐมนตรี ที่ 397/2567 ลงวันที่ 25 ตุลาคม 2567 เรื่อง แต่งตั้งคณะกรรมการแก้ไขปัญหาของสมัชชาเกษตรกรภาคอีสานและสมาพันธ์เกษตรกรอีสาน ซึ่งมีหน้าที่กำหนดนโยบาย แนวทาง มาตรการในการแก้ไขปัญหาของสมัชชาเกษตรกรภาคอีสานและสมาพันธ์เกษตรกรอีสานและรับทราบคำสั่งคณะกรรมการแก้ไขปัญหาของสมัชชาเกษตรกรภาคอีสานและสมาพันธ์เกษตรกรอีสาน เรื่อง แต่งตั้งคณะอนุกรรมการกำกับติดตามการแก้ไขปัญหาของสมัชชาเกษตรกรภาคอีสานและสมาพันธ์เกษตรกรอีสาน เพื่อติดตามเร่งรัด และพิจารณาผลการดำเนินการของคณะทำงานตรวจสอบข้อเท็จจริงของเกษตรกรที่ได้รับผลกระทบจากโครงการชลประทาน ปัญหาที่ดินในพื้นที่จังหวัดสุรินทร์ ศรีสะเกษ ร้อยเอ็ด อุบลราชธานี บุรีรัมย์ นครราชสีมา อุดรธานี และชัยภูมิ เพื่อเร่งแก้ไขปัญหาความเดือดร้อนของพี่น้องเกษตรกรให้เป็นไปอย่างมีประสิทธิภาพ
ทั้งนี้ ที่ประชุมมีมติเห็นชอบผลการดำเนินงานของคณะทำงานตรวจสอบข้อเท็จจริงกรณีสมาชิกสมัชชาเกษตรกร ภาคอีสานที่ได้รับผลกระทบจากโครงการอ่างเก็บน้ำ ปัญหาที่ดินในเขตป่าไม้ และเขื่อนราษีไศล ในพื้นที่จังหวัดสุรินทร์ โครงการอ่างเก็บน้ำ ปัญหาสวนป่าทับที่ทำกิน และเขื่อนราษีไศล จังหวัดศรีสะเกษ โครงการอ่างเก็บน้ำและเขื่อนสิรินธร ในพื้นที่จังหวัดอุบลราชธานี โครงการอ่างเก็บน้ำลำตะโคง จังหวัดบุรีรัมย์ รวมถึงโครงการฝายห้วยหลวงและโครงการฝายกุมภวาปี ในพื้นที่จังหวัดอุดรธานี ซึ่งที่ประชุมเห็นชอบหลักเกณฑ์การกำหนดราคาค่าชดเชย การแสวงหาราคาเพื่อกำหนดเป็นอัตราการจ่ายเงินค่าขนย้าย และการแสวงหาราคาเพื่อกำหนดเป็นอัตราการจ่ายเงินค่าที่ดิน ในพื้นที่ต่าง ๆ โดยมอบหมายฝ่ายเลขานุการฯ จัดทำรายละเอียดให้ชัดเจน ถูกต้อง ครอบคลุม และเป็นธรรม เพื่อเสนอต่อคณะกรรมการแก้ไขปัญหาของสมัชชาเกษตรกรภาคอีสานและสมาพันธ์เกษตรกรอีสานพิจารณา และเสนอต่อคณะรัฐมนตรีต่อไป

ที่มา : https://www.thaigov.go.th/news/contents/details/96406