รัฐบาลไทย-ข่าวทำเนียบรัฐบาล-“ดร.เฉลิมชัย” ติดตามการก่อสร้างสวนสัตว์แห่งใหม่ พื้นที่คลอง 6 จ.ปทุมธานี มั่นใจเปิดให้ประชาชนเข้าชมได้ภายในปี 2572 พร้อมผลักดันให้เป็นแหล่งท่องเที่ยวเชิงนิเวศระดับสากล


วันพฤหัสบดีที่ 15 พฤษภาคม 2568
“ดร.เฉลิมชัย” ติดตามการก่อสร้างสวนสัตว์แห่งใหม่ พื้นที่คลอง 6 จ.ปทุมธานี มั่นใจเปิดให้ประชาชนเข้าชมได้ภายในปี 2572 พร้อมผลักดันให้เป็นแหล่งท่องเที่ยวเชิงนิเวศระดับสากล
“ดร.เฉลิมชัย” ติดตามการก่อสร้างสวนสัตว์แห่งใหม่ พื้นที่คลอง 6 จ.ปทุมธานี มั่นใจเปิดให้ประชาชนเข้าชมได้ภายในปี 2572 พร้อมผลักดันให้เป็นแหล่งท่องเที่ยวเชิงนิเวศระดับสากล
“ดร.เฉลิมชัย” ติดตามการก่อสร้างสวนสัตว์แห่งใหม่ พื้นที่คลอง 6 จ.ปทุมธานี มั่นใจเปิดให้ประชาชนเข้าชมได้ภายในปี 2572 พร้อมผลักดันให้เป็นแหล่งท่องเที่ยวเชิงนิเวศระดับสากล
วันที่ 14 พฤษภาคม 2568 เวลา 15.00 น. ดร.เฉลิมชัย ศรีอ่อน รัฐมนตรีว่าการกระทรวงทรัพยากรธรรมชาติและสิ่งแวดล้อม (รมว.ทส.) พร้อมด้วยนายอภิชาต ศักดิเศรษฐ์ ที่ปรึกษา รมว.ทส. นายจตุพร บุรุษพัฒน์ ปลัดกระทรวงฯ  และคณะ ลงพื้นที่ตรวจเยี่ยมความคืบหน้าโครงการก่อสร้างสวนสัตว์แห่งใหม่ พื้นที่ทุ่งน้ำรังสิต บริเวณคลอง 6 ตำบลรังสิต อำเภอธัญบุรี จังหวัดปทุมธานี โดยมี รศ.ดร.เจษฎ์ โทณะวณิก ประธานกรรมการองค์การสวนสัตว์แห่งประเทศไทย พร้อมด้วยนางจงกลนี แก้วสด รองผู้อำนวยการองค์การสวนสัตว์แห่งประเทศไทย รักษาการแทนผู้อำนวยการ และคณะผู้บริหารองค์การฯ ให้การต้อนรับ พร้อมรายงานสรุปความคืบหน้าการเนินงานโครงการฯ รวมถึงปัญหาและอุปสรรคที่พบ
ดร.เฉลิมชัย กล่าวว่า “การมาติดตามโครงการฯ ในครั้งนี้ เพื่อมาให้กำลังใจกับเจ้าหน้าที่ผู้ปฏิบัติงาน รวมถึงติดตามความก้าวหน้าการดำเนินงานก่อสร้างในระยะที่ 1 พร้อมรับฟังปัญหาอุปสรรคที่พบ เพื่อให้การดำเนินโครงการก่อสร้างสวนสัตว์แห่งใหม่นี้ ที่ได้รับงบประมาณในระยะที่ 1 มาจำนวน 5,545,332,100 บาท มีการเบิกจ่ายงบประมาณได้ตามแผนงานและเป้าหมายในแต่ละระยะ เป็นไปตามนโยบายของรัฐบาล เนื่องจากเป็นงบประมาณก้อนใหญ่ก้อนหนึ่งของกระทรวงฯ และที่สำคัญคือ เพื่อให้การของบประมาณในระยะที่ 2 อีกจำนวน 4,340,156,437 บาท ที่กำลังจะมีการชี้แจงงบประมาณประจำปี พ.ศ. 2569 ได้รับงบประมาณโดยไม่ติดขัด ซึ่งจากการตรวจเยี่ยมโครงการฯ มั่นใจว่าการดำเนินงานในระยะที่ 1 จะแล้วเสร็จตามกำหนด แม้ว่าจะต้องมีการแก้ไขปัญหาในส่วนของฐานรากบ้างเนื่องจากลักษณะของพื้นที่ที่เป็นพื้นที่ชุ่มน้ำเดิม และมั่นใจว่าจะเริ่มดำเนินการก่อสร้างในระยะที่ 2 ได้ภายในปี 2569 เพื่อให้สามารถเปิดสวนสัตว์แห่งใหม่นี้ให้ประชาชนเข้าชมได้อย่างเต็มรูปแบบภายในปี 2572 ซึ่งคาดว่าจะเป็นสวนสัตว์แห่งอนาคตที่ไม่แพ้ประเทศใด และจะเป็นแหล่งท่องเที่ยวที่สำคัญอีกแห่งหนึ่งของประเทศไทย“
โครงการสวนสัตว์แห่งใหม่นี้ ได้รับการพัฒนาให้เป็น "สวนสัตว์แห่งอนาคต" มุ่งเน้นการอนุรักษ์สัตว์ป่าและการเรียนรู้ระบบนิเวศในรูปแบบใหม่ ภายใต้แนวคิด "Biodiversity Park" โดยออกแบบให้มีการจำลองถิ่นที่อยู่อาศัยของสัตว์แต่ละชนิดอย่างใกล้เคียงธรรมชาติ นำภูมิประเทศของทุ่งรังสิตซึ่งเป็นพื้นที่ราบลุ่มน้ำท่วมถึงของภาคกลาง มาปรับใช้ในการออกแบบภูมิทัศน์ที่กลมกลืนกับธรรมชาติ โดยมีจุดเด่นในส่วนจัดแสดงสัตว์ที่ไม่มีสิ่งกั้นขวางสายตา เปิดโอกาสให้ผู้เยี่ยมชมได้สัมผัสสัตว์ป่าอย่างใกล้ชิด เสมือนเข้าไปอยู่ในถิ่นที่อยู่อาศัยของสัตว์ ตามแนวคิดเชื่อมโยง "คน - สัตว์ - ธรรมชาติ" อย่างไร้รอยต่อ มีการใช้แนวกั้นธรรมชาติ เช่น คูแห้ง คูน้ำ หรือระดับพื้นที่ต่าง ๆ เพื่อแบ่งโซนอย่างปลอดภัย เพื่อให้เป็นพื้นที่แห่งการเรียนรู้ มีชีวิต ในระดับสากล ที่เหมาะกับคนทุกเพศทุกวัย นอกจากนี้ สวนสัตว์แห่งใหม่นี้ ยังเป็น 'สวนสัตว์สีเขียว' (Green Zoo) ที่ลดการปล่อยก๊าซเรือนกระจก ซึ่งเมื่อก่อสร้างแล้วเสร็จจะเป็นพื้นที่สาธารณะที่ประชาชนสามารถมาใช้พักผ่อนและออกกำลังกาย เป็นศูนย์ข้อมูลด้านการอนุรักษ์และวิจัยสัตว์ป่า รวมถึงเป็นแหล่งท่องเที่ยวสำคัญที่จะดึงดูดนักท่องเที่ยวทั้งชาวไทยและชาวต่างชาติ พร้อมส่งเสริมเศรษฐกิจในระดับชุมชนและประเทศต่อไป

ที่มา : https://www.thaigov.go.th/news/contents/details/96396