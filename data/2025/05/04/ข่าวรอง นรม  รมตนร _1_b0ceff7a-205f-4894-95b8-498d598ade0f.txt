รัฐบาลไทย-ข่าวทำเนียบรัฐบาล-‘พิชัย’ ขุนคลัง ควง ‘จิราพร‘ ลงพื้นที่ร้อยเอ็ด ติดตามโครงการพักหนี้ระยะ 2 - หนุนเพิ่มรายได้เกษตรกร


วันเสาร์ที่ 3 พฤษภาคม 2568
‘พิชัย’ ขุนคลัง ควง ‘จิราพร‘ ลงพื้นที่ร้อยเอ็ด ติดตามโครงการพักหนี้ระยะ 2 - หนุนเพิ่มรายได้เกษตรกร
‘พิชัย’ ขุนคลัง ควง ‘จิราพร‘ ลงพื้นที่ร้อยเอ็ด ติดตามโครงการพักหนี้ระยะ 2 - หนุนเพิ่มรายได้เกษตรกร
วันนี้ (3 พฤษภาคม 2568 ) นายพิชัย ชุณหวชิร รองนายกรัฐมนตรี และรัฐมนตรีว่าการกระทรวงการคลัง พร้อมด้วยนางสาวจิราพร สินธุไพร รัฐมนตรีประจำสำนักนายกรัฐมนตรี ได้ลงพื้นที่จังหวัดร้อยเอ็ด โดยจุดแรก คือ โรงเรียนจตุรพักตรพิมานรัชดาภิเษก อำเภอจตุรพักตรพิมานและ และวิทยาลัยเกษตรกรรมและเทคโนโลยีร้อยเอ็ด อ.ธวัชบุรี จังหวัดร้อยเอ็ด เพื่อติดตามความคืบหน้าของ “โครงการฟื้นฟูพัฒนาศักยภาพลูกค้าพักชำระหนี้ ภายใต้มาตรการพักชำระหนี้ให้กับลูกหนี้รายย่อยตามนโยบายรัฐ (ระยะที่ 2)” พร้อมทั้งพบปะและสื่อสารนโยบายกับผู้เข้าร่วมโครงการรวมกว่า 7,000 คน โดยมีหัวหน้าส่วนราชการในพื้นที่ และสมาชิกสภาผู้แทนราษฎร (สส.) จังหวัดร้อยเอ็ด ทุกเขต ให้การต้อนรับ ได้แก่ นายฉลาด ขามช่วง นายนรากร นาเมืองรักษ์ นายกิตติ สมทรัพย์ และนางสาวชญาภา สินธุไพร .
นายพิชัย กล่าวระหว่างการตรวจเยี่ยมว่า “รัฐบาลให้ความสำคัญกับการฟื้นฟูเศรษฐกิจฐานราก โดยเฉพาะในภาคเกษตร นอกจากมาตรการพักชำระหนี้เกษตรกรแล้ว ยังต้องทำควบคู่ไปกับการพัฒนาอาชีพ การเพิ่มขีดความสามารถ และการส่งเสริมทักษะของเกษตรกรเพื่อเพิ่มรายได้ในระยะยาว และย้ำว่า ภาคเกษตรอีสานต้องมีน้ำเพียงพอและปัจจัยการผลิตต้องอยู่ในราคาเหมาะสม เพื่อให้สามารถฟื้นตัวและมีความมั่นคงทางเศรษฐกิจอย่างยั่งยืน” .
ทั้งนี้ ช่วงบ่าย นายพิชัยได้เป็นประธานการประชุมตรวจราชการเพื่อติดตามการดำเนินงานการขับเคลื่อนงานด้านเศรษฐกิจในพื้นที่จังหวัดร้อยเอ็ด ระหว่างหน่วยงานราชการ และภาคเอกชนในจังหวัด ณ ศาลากลางจังหวัดร้อยเอ็ด ได้รับฟังรายงานความคืบหน้าโครงการฟื้นฟูพัฒนาศักยภาพลูกค้าพักชำระหนี้ ระยะที่ 2 ซึ่งพบว่ามีเกษตรกรเข้าร่วมกว่า 343,000 ราย จากพื้นที่ภาคอีสานตอนบน คิดเป็น 94.9% ของผู้มีสิทธิ์ . ในโอกาสนี้ มีการจัดกิจกรรมเพื่อสนับสนุนการศึกษาและพัฒนาอาชีพ อาทิ การมอบทุนการศึกษา ทุนสนับสนุนนิติบุคคล และการมอบเครื่องคอมพิวเตอร์ให้กับโรงเรียน โดยผู้แทนธนาคารออมสิน และธนาคารเพื่อการเกษตรและสหกรณ์การเกษตร (ธ.ก.ส.) ได้มอบเงินสนับสนุนเพื่อพัฒนาการศึกษาให้แก่โรงเรียนในพื้นที่

ที่มา : https://www.thaigov.go.th/news/contents/details/96048