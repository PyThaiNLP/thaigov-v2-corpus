รัฐบาลไทย-ข่าวทำเนียบรัฐบาล-รมว.ท่องเที่ยวและกีฬา หนุนจัดกีฬา Carbon Neutral – จับมือ อบก. ดันกิจกรรมกีฬาใส่ใจสิ่งแวดล้อม มุ่งสู่ SEA Games ที่ยั่งยืน


วันอาทิตย์ที่ 4 พฤษภาคม 2568
รมว.ท่องเที่ยวและกีฬา หนุนจัดกีฬา Carbon Neutral – จับมือ อบก. ดันกิจกรรมกีฬาใส่ใจสิ่งแวดล้อม มุ่งสู่ SEA Games ที่ยั่งยืน
รมว.ท่องเที่ยวและกีฬา หนุนจัดกีฬา Carbon Neutral – จับมือ อบก. ดันกิจกรรมกีฬาใส่ใจสิ่งแวดล้อม มุ่งสู่ SEA Games ที่ยั่งยืน
วันที่ 2 พฤษภาคม 2568 นายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา ร่วมเป็นประธานในพิธีลงนามบันทึกข้อตกลงความร่วมมือระหว่างองค์การบริหารจัดการก๊าซเรือนกระจก (องค์การมหาชน) หรือ อบก. และ การกีฬาแห่งประเทศไทย (กกท.) เพื่อร่วมรณรงค์ลดการปล่อยก๊าซเรือนกระจกจากการจัดการแข่งขันกีฬาในรูปแบบคาร์บอนนิวทรัลอีเวนต์ (Carbon Neutral Event) ณ ห้องอารีย์สัมพันธ์ ชั้น 3 กรมการเปลี่ยนแปลงสภาพภูมิอากาศและสิ่งแวดล้อม กระทรวงทรัพยากรธรรมชาติและสิ่งแวดล้อม กรุงเทพมหานคร โดยมี ดร.เฉลิมชัย ศรีอ่อน รัฐมนตรีว่าการกระทรวงทรัพยากรธรรมชาติและสิ่งแวดล้อม ร่วมเป็นประธานในพิธี
นายสรวงศ์ เทียนทอง กล่าวว่า กระทรวงการท่องเที่ยวและกีฬามีภารกิจในการส่งเสริม สนับสนุน และยกระดับอุตสาหกรรมการท่องเที่ยวและกีฬาให้เติบโตอย่างมีคุณภาพและยั่งยืน โดยบูรณาการความร่วมมือกับหน่วยงานในสังกัดอย่าง การกีฬาแห่งประเทศไทย เพื่อผลักดันกิจกรรมกีฬาให้เป็นกลไกในการขับเคลื่อนเศรษฐกิจ เสริมสร้างสุขภาพ และความสามัคคีในสังคม พร้อมผลักดันกิจกรรมกีฬาเพื่อการท่องเที่ยวเชิงกีฬา (Sports Tourism) ให้เกิดผลเชิงประจักษ์
“วันนี้เป็นก้าวสำคัญของการบูรณาการด้านกีฬาและสิ่งแวดล้อม โดยกระทรวงฯ ได้กำหนดแนวทางการพัฒนากิจกรรมกีฬาสู่ความยั่งยืน โดยเฉพาะมหกรรมการแข่งขันกีฬาซีเกมส์ปลายปีนี้ ซึ่งประเทศไทยเป็นเจ้าภาพ ณ กรุงเทพมหานคร ชลบุรี และสงขลา ภายใต้แนวคิด ‘Sustainable SEA Games’ ที่ให้ความสำคัญต่อการอนุรักษ์ธรรมชาติและสิ่งแวดล้อม นับเป็นบทพิสูจน์ที่ชัดเจนว่า ประเทศไทยพร้อมเป็นต้นแบบของภูมิภาคในการจัดการแข่งขันกีฬาระดับนานาชาติอย่างรับผิดชอบต่อโลก” รัฐมนตรีว่าการกระทรวงการท่องเที่ยวและกีฬา กล่าว
นอกจากนี้ นายสรวงศ์ยังกล่าวชื่นชมการริเริ่มของ กกท. และ อบก. ที่ร่วมกันขับเคลื่อนเป้าหมาย Net Zero ผ่านความร่วมมือกับ 4 องค์กรกีฬา พร้อมทั้งย้ำว่า ความร่วมมือในวันนี้จะช่วยต่อยอดสู่กิจกรรมกีฬาในทุกระดับที่ไม่เพียงสร้างความสุขและสุขภาพที่ดีแก่ประชาชน แต่ยังแสดงถึงความรับผิดชอบต่อสังคมและโลกใบนี้
การลงนามในครั้งนี้ ยังได้รับเกียรติจากบุคคลสำคัญเข้าร่วมอย่างคับคั่ง อาทิ นายจักรพล ตั้งสุทธิธรรม ผู้ช่วยรัฐมนตรีประจำกระทรวงการท่องเที่ยวและกีฬา และโฆษกกระทรวงฯ, นายจักรพรรดิ์ คล่องพยาบาล ที่ปรึกษารัฐมนตรีว่าการกระทรวงการท่องเที่ยวและกีฬา, ดร.ณัฐริกา วายุภาพ นิติพน รักษาการผู้อำนวยการ อบก., นายสุรศักดิ์ เกิดจันทึก รองผู้ว่าการ กกท. และนางสาวชรัญญา เพชรสุวรรณนาคะ นางสาวไทยพิษณุโลก 2568 และ Miss Climate Change ร่วมเป็นกระบอกเสียงประชาสัมพันธ์การเปลี่ยนแปลงสภาพภูมิอากาศในโอกาสนี้ด้วย
กระทรวงการท่องเที่ยวและกีฬา ขอร่วมสนับสนุนและเดินหน้าอย่างมุ่งมั่นในการสร้างระบบนิเวศกีฬาที่ยั่งยืน เป็นมิตรต่อสิ่งแวดล้อม และขับเคลื่อนประเทศไทยไปสู่เป้าหมายการปล่อยก๊าซเรือนกระจกสุทธิเป็นศูนย์อย่างเป็นรูปธรรมในอนาคต

ที่มา : https://www.thaigov.go.th/news/contents/details/96055