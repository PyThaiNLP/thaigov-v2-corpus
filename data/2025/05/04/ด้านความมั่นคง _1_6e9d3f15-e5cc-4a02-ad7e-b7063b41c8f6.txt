รัฐบาลไทย-ข่าวทำเนียบรัฐบาล-“ดร.เฉลิมชัย” ตรวจเยี่ยมศูนย์วิจัยทางทะเลชายฝั่งอันดามัน เน้นย้ำ บูรณาการความร่วมมืออนุรักษ์สัตว์ทะเลหายาก พร้อมส่งเสริมการเรียนรู้แก่เด็กและเยาวชน


วันเสาร์ที่ 3 พฤษภาคม 2568
“ดร.เฉลิมชัย” ตรวจเยี่ยมศูนย์วิจัยทางทะเลชายฝั่งอันดามัน เน้นย้ำ บูรณาการความร่วมมืออนุรักษ์สัตว์ทะเลหายาก พร้อมส่งเสริมการเรียนรู้แก่เด็กและเยาวชน
“ดร.เฉลิมชัย” ตรวจเยี่ยมศูนย์วิจัยทางทะเลชายฝั่งอันดามัน เน้นย้ำ บูรณาการความร่วมมืออนุรักษ์สัตว์ทะเลหายาก พร้อมส่งเสริมการเรียนรู้แก่เด็กและเยาวชน
“ดร.เฉลิมชัย” ตรวจเยี่ยมศูนย์วิจัยทางทะเลชายฝั่งอันดามัน เน้นย้ำ บูรณาการความร่วมมืออนุรักษ์สัตว์ทะเลหายาก พร้อมส่งเสริมการเรียนรู้แก่เด็กและเยาวชน
วันที่ 3 พฤษภาคม 2568 เวลา 11.00 น. ดร.เฉลิมชัย ศรีอ่อน รัฐมนตรีว่าการกระทรวงทรัพยากรธรรมชาติและสิ่งแวดล้อม (รมว.ทส.) พร้อมด้วยคณะผู้บริหารกระทรวงฯ ลงพื้นที่ตรวจเยี่ยมภารกิจการดำเนินงานของศูนย์วิจัยทรัพยากรทางทะเลและชายฝั่งทะเลอันดามันตอนบน กรมทรัพยากรทางทะเลและชายฝั่ง (ทช.) ณ อำเภอเมืองภูเก็ต จังหวัดภูเก็ต โดยมี นายอุกกฤต สตภูมินทร์ และนายเผด็จ ลายทอง รองอธิบดีกรมทรัพยากรทางทะเลและชายฝั่ง พร้อมคณะเจ้าหน้าที่ ให้การต้อนรับ โดย ดร.เฉลิมชัย ได้ตรวจเยี่ยมภารกิจการดำเนินงานที่สำคัญของศูนย์ฯ ได้แก่ การอนุบาลเต่ามะเฟือง ซึ่งเป็นสัตว์สงวนใกล้สูญพันธุ์ระดับโลก ให้มีอัตราการรอดชีวิตและกลับสู่ท้องทะเลเพิ่มมากขึ้น การอนุรักษ์และฟื้นฟูปลาฉลามเสือดาว เพื่อเพิ่มจำนวนประชากรปลาฉลามเสือดาวกลับสู่ธรรมชาติ และการดำเนินงานของศูนย์ช่วยชีวิตสัตว์ทะเลหายากสิรีธาร ที่ปัจจุบันมีการช่วยชีวิตสัตว์ทะเลหายาก อาทิ เต่าทะเล โลมา วาฬ พะยูน ฉลามวาฬ กระเบนราหู ในช่วงระหว่างปี 2562-2568 ไปแล้วกว่า 835 ตัว มีอัตราการรอดชีวิตกว่า 70%
ดร.เฉลิมชัย กล่าวว่า การลงมาในพื้นที่ครั้งนี้ เพื่อต้องการมาให้กำลังใจเจ้าหน้าที่ทุกท่านที่ปฏิบัติงานอยู่ในส่วนหน้า โดยเฉพาะในพื้นที่ชายฝั่งทะเลอันดามันที่กำลังอยู่ในความสนใจของพี่น้องประชาชน และอยากเน้นย้ำให้ทุกฝ่ายบูรณาการการทำงานด้านการอนุรักษ์สัตว์ทะเลหายากร่วมกัน ทั้งหน่วยงานภายในกระทรวงฯ เอง และการทำงานร่วมกับหน่วยงานอื่น ๆ อย่างเช่น การแก้ไขปัญหาวิกฤตพะยูน ขอให้กรมอุทยานฯ และ ทช. ช่วยกันดูแลแก้ไขทั้งในเรื่องความปลอดภัยของพะยูนและสัตว์ทะเลหายาก และการฟื้นฟูแปลงหญ้าทะเล ถึงแม้ว่าจะมีการสำรวจพบพะยูนเป็นกลุ่มจำนวนมากในช่วงที่ผ่านมา แต่ก็ถือว่ายังมีจำนวนไม่มาก แต่ก็เป็นนิมิตหมายที่ดี ที่ต้องช่วยกันดูแลและป้องกันภัยให้กับสัตว์ทะเลหายากเหล่านี้ต่อไป นอกจากนี้ อยากขอให้ศูนย์ฯ เปิดโอกาสให้เด็กและเยาวชนได้เข้ามาศึกษาเรียนรู้ให้มากยิ่งขึ้น เพื่อเป็นการส่งเสริมการปลูกฝังจิตสำนึกในการมีส่วนร่วมอนุรักษ์ทรัพยากรทางทะเลและชายฝั่งให้กับเด็กและเยาวชนได้อย่างกว้างขวางมากยิ่งขึ้น ซึ่งจะเป็นประโยชน์ต่อการดำเนินงานด้านนี้ต่อไปในอนาคต“

ที่มา : https://www.thaigov.go.th/news/contents/details/96049