รัฐบาลไทย-ข่าวทำเนียบรัฐบาล-ปลัดกระทรวงยุติธรรม เป็นประธานการประชุมเชิงปฏิบัติการเพื่อทบทวนแผนปฏิบัติราชการระยะ 5 ปี (พ.ศ. 2566 - 2570) ของกระทรวงยุติธรรม


วันอังคารที่ 27 พฤษภาคม 2568
ปลัดกระทรวงยุติธรรม เป็นประธานการประชุมเชิงปฏิบัติการเพื่อทบทวนแผนปฏิบัติราชการระยะ 5 ปี (พ.ศ. 2566 - 2570) ของกระทรวงยุติธรรม
ปลัดกระทรวงยุติธรรม เป็นประธานการประชุมเชิงปฏิบัติการเพื่อทบทวนแผนปฏิบัติราชการระยะ 5 ปี (พ.ศ. 2566 - 2570) ของกระทรวงยุติธรรม
ในวันอังคารที่ 27 พฤษภาคม 2568 เวลา 09.00 น. นางพงษ์สวาท นีละโยธิน ปลัดกระทรวงยุติธรรม เป็นประธานการประชุมเชิงปฏิบัติการเพื่อทบทวนแผนปฏิบัติราชการระยะ 5 ปี (พ.ศ. 2566 - 2570) ของกระทรวงยุติธรรม โดยมี นายวัลลภ นาคบัว รองปลัดกระทรวงยุติธรรม นางจิรภา สินธุนาวา รองปลัดกระทรวงยุติธรรม นายไตรยฤทธิ์ เตมหิวงศ์ รองปลัดกระทรวงยุติธรรม ผู้แทนส่วนราชการในสังกัดกระทรวงยุติธรรม ผู้อำนวยการกอง/สำนักงานปลัดกระทรวงยุติธรรม และเจ้าหน้าที่ที่เกี่ยวข้อง เข้าร่วม ณ ห้องประชุม 4-01 ชั้น 4 อาคารกระทรวงยุติธรรม
ในการนี้ ปลัดกระทรวงยุติธรรม กล่าวใจความสำคัญตอนหนึ่งว่า การประชุมแผนปฏิบัติราชการ ระยะ 5 ปี (พ.ศ. 2566 - 2570) ของกระทรวงยุติธรรมในวันนี้ถือว่าสำคัญมากในการขับเคลื่อนและผลักดันกระทรวงยุติธรรมของเราต่อไปในระยะ 5 ปี ซึ่งกระทรวงยุติธรรมได้ดำเนินมาแล้ว 2 ปีครึ่ง ถือว่าเป็นเรื่องที่ดีที่ต้องมีการทบทวนอยู่เป็นประจำ เพื่อจะได้ปรับแก้ได้ทันตามสถานการณ์ การทำแผนปฎิบัติราชการระยะ 5 ปี (พ.ศ. 2566 - 2570) เป็นทิศทางของกระทรวงยุติธรรมของเราว่าจะเดินไปสู่วิสัยทัศน์ พันธกิจ เป้าหมายต่อไปได้อย่างไร อยากให้การประชุมในครั้งนี้ ได้ผลลัพธ์ออกมาอย่างทรงคุณค่า และเกิดประโยชน์สูงสุดในการทบทวนแผนฉบับนี้ต่อไป
โดยที่ประชุมได้นำเสนอข้อมูลผลการดำเนินงานตามแผนปฏิบัติราชการ ระยะ 5 ปี (พ.ศ. 2566 - 2570) ของกระทรวงยุติธรรม ได้แก่ การทบทวนสถานการณ์กระบวนการยุติธรรม การทบทวนโครงการและการใช้งบประมาณตามแผนปฏิบัติราชการ การทบทวนตัวชี้วัดตามแผนปฏิบัติราชการ การทบทวนการถ่ายทอดและการสร้างการรับรู้ตามแผนปฏิบัติราชการ นอกจากนี้ รองปลัดกระทรวงยุติธรรมยังได้ให้ข้อเสนอแนะที่เป็นประโยชน์ต่อการขับเคลื่อนแผน และส่วนราชการในสังกัดกระทรวงยุติธรรมได้ร่วมระดมความคิดเห็นและให้ข้อเสนอแนะต่อการทบทวนแผนปฏิบัติราชการระยะ 5 ปี (พ.ศ. 2566 - 2570) ของกระทรวงยุติธรรม ทั้งนี้ เพื่อให้สามารถกําหนดกรอบแนวทางในการพัฒนา/ปรับปรุงแผนปฏิบัติราชการระยะ 5 ปี (พ.ศ. 2566 - 2570) ของกระทรวงยุติธรรมต่อไป

ที่มา : https://www.thaigov.go.th/news/contents/details/96841