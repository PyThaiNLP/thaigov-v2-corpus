รัฐบาลไทย-ข่าวทำเนียบรัฐบาล-ธอส. เติมวงเงินกู้ผ่านสินเชื่อซ่อม-แต่ง Plus รวมสูงสุดรายละ 3 แสนบาท อัตราดอกเบี้ยเริ่มต้นเพียง 1.00% ต่อปีเท่านั้น! ให้กู้เพิ่มเพื่อปรับปรุง ต่อเติม เปลี่ยนเฟอร์ ฯ เครื่องใช้ไฟฟ้า


วันอังคารที่ 27 พฤษภาคม 2568
27/05/2568
พิมพ์
ธอส. เติมวงเงินกู้ผ่านสินเชื่อซ่อม-แต่ง Plus รวมสูงสุดรายละ 3 แสนบาท อัตราดอกเบี้ยเริ่มต้นเพียง 1.00% ต่อปีเท่านั้น! ให้กู้เพิ่มเพื่อปรับปรุง ต่อเติม เปลี่ยนเฟอร์ ฯ เครื่องใช้ไฟฟ้า
ธอส. พร้อมดำเนินการตามนโยบายรัฐบาลและกระทรวงการคลัง อัดฉีดเม็ดเงินเข้าสู่ระบบเศรษฐกิจ ผ่านสินเชื่อซ่อม – แต่ง และสินเชื่อซ่อม – แต่ง Plus ให้กู้เพิ่มรวมวงเงินสูงสุดไม่เกิน 300,000 บ./ราย โดยวงเงิน 100,000 บ.แรก อัตราดอกเบี้ยเริ่มต้นเพียง 1.00% ต่อปี
ธนาคารอาคารสงเคราะห์ (ธอส.) พร้อมดำเนินการตามนโยบายรัฐบาลและกระทรวงการคลัง อัดฉีดเม็ดเงินเข้าสู่ระบบเศรษฐกิจ ผ่านสินเชื่อซ่อม – แต่ง และสินเชื่อซ่อม – แต่ง Plus ให้กู้เพิ่มรวมวงเงินสูงสุดไม่เกิน 300,000 บาท / ราย โดยวงเงิน 100,000 บาทแรก อัตราดอกเบี้ยเริ่มต้นเพียง 1.00% ต่อปี สำหรับลูกค้าปัจจุบันของธนาคารที่ต้องการกู้เพิ่มเพื่อปรับปรุง ต่อเติม หรือซื้ออุปกรณ์และสิ่งอำนวยความสะดวกที่เกี่ยวเนื่องเพื่อประโยชน์ในการอยู่อาศัย อาทิ รีโนเวทบ้านใหม่ เปลี่ยนเฟอร์นิเจอร์และเครื่องใช้ไฟฟ้าใหม่ หรือติดตั้ง Solar Roof  ยื่นกู้ง่ายๆ โดยไม่ต้องจดทะเบียนการจำนองเพิ่มที่สำนักงานที่ดิน เพื่อลดค่าใช้จ่ายให้กับลูกค้าที่มีประวัติการผ่อนชำระหนี้ดีจำนวนกว่า 400,000 ราย มั่นใจส่งผลบวกต่อระบบเศรษฐกิจในระยะสั้นได้ ผู้ที่สนใจสามารถยื่นกู้ได้ตั้งแต่วันนี้เป็นต้นไป
นายกมลภพ วีระพละ กรรมการผู้จัดการ ธนาคารอาคารสงเคราะห์ (ธอส.) เปิดเผยว่า ตามนโยบายรัฐบาลและกระทรวงการคลังที่ต้องการให้ ธอส. ในฐานะสถาบันการเงินของรัฐ เป็นกลไกหลักในการกระตุ้นเศรษฐกิจผ่านภาคอสังหาริมทรัพย์ และจัดทำมาตรการช่วยเหลือด้านที่อยู่อาศัยให้คนไทย ซึ่ง ธอส.  ดำเนินงานโดยไม่มุ่งเน้นกำไรสูงสุด แต่ดำเนินการตามพันธกิจ “ทำให้คนไทยมีบ้าน” จัดทำสินเชื่ออัตราดอกเบี้ยต่ำเพื่อแบ่งเบาภาระของลูกค้าและประชาชน  ล่าสุด ธอส. ได้ปรับลดอัตราดอกเบี้ยเงินกู้ทุกประเภท ส่งผลให้อัตราดอกเบี้ย MRR ธอส. อยู่ในระดับต่ำที่สุดเมื่อเทียบกับธนาคารพาณิชย์และสถาบันการเงินของรัฐอื่น และที่ผ่านมาคณะรัฐมนตรี (ครม.) เห็นชอบให้ ธอส. จัดทำสินเชื่อซ่อม – แต่ง กรอบวงเงิน 5,000 ล้านบาท อัตราดอกเบี้ยคงที่ 3 ปีเพียง 1.00% ต่อปี ให้กู้เพื่อต่อเติม ซ่อมแซม หรือซื้ออุปกรณ์หรือสิ่งอำนวยความสะดวกที่เกี่ยวเนื่องเพื่อประโยชน์ในการอยู่อาศัย วงเงินให้กู้ต่อรายต่อหลักประกันสูงสุด 100,000 บาท ซึ่งได้รับความสนใจจากลูกค้าเป็นจำนวนมาก ดังนั้นเพื่อให้ลูกค้าได้มีวงเงินกู้เพิ่มขึ้น ธอส. จึงจัดสรรกรอบวงเงิน 5,000 ล้านบาท เพื่อเติมวงเงินกู้ให้กับลูกค้าเพิ่มอีก 200,000 บาท / ราย ผ่านสินเชื่อซ่อม - แต่ง Plus ที่อัตราดอกเบี้ย ปีที่ 1 – 3 เท่ากับ 1.99% ต่อปี และปีที่ 4 – 5 เท่ากับ 3.50% ต่อปี สำหรับลูกค้าปัจจุบันของ ธอส. ทำนิติกรรมสัญญาและผ่อนชำระเงินกู้กับธนาคารมาแล้วไม่น้อยกว่า 2 ปี วงเงินกู้เดิมภายใต้หลักประกันสูงสุด ไม่เกิน 5 ล้านบาท มีประวัติการผ่อนชำระสม่ำเสมอทุกเดือนไม่น้อยกว่า 1 ปี สามารถขอกู้เพิ่มเพื่อปรับปรุง ต่อเติม หรือซื้ออุปกรณ์หรือสิ่งอำนวยความสะดวกที่เกี่ยวเนื่องเพื่อประโยชน์ในการอยู่อาศัย อาทิ รีโนเวทบ้านใหม่ เปลี่ยนเฟอร์นิเจอร์ และเครื่องใช้ไฟฟ้าใหม่ หรือติดตั้ง Solar Roof  ซึ่งการกู้เพิ่มดังกล่าวลูกค้าไม่ต้องจดทะเบียนการจำนองเพิ่มที่สำนักงานที่ดิน เพื่อช่วยลดค่าใช้จ่ายให้กับลูกค้า ทำให้ ธอส. มั่นใจว่าลูกค้าได้รับความสะดวกในการยื่นกู้
“จากข้อมูลของ ธอส. พบว่ามีลูกค้าที่มีประวัติการผ่อนชำระหนี้ดี สามารถกู้เพิ่มภายใต้โครงการสินเชื่อซ่อม - แต่ง และสินเชื่อซ่อม - แต่ง plus จำนวนกว่า 400,000 ราย วงเงินกู้สูงสุดรายละ 300,000 บาท กรอบวงเงินรวม 10,000 ล้านบาท แบ่งเป็น สินเชื่อซ่อม - แต่ง วงเงิน 100,000 บาทแรก อัตราดอกเบี้ยเริ่มต้น 1.00% ต่อปี และสินเชื่อซ่อม - แต่ง Plus วงเงิน 200,000 บาท อัตราดอกเบี้ย 1.99% ต่อปี โดยเชื่อว่ายังคงได้รับความสนใจจากลูกค้า และเป็นส่วนหนึ่งในการกระตุ้นเศรษฐกิจผ่านภาคอสังหาริมทรัพย์ ซึ่งจะส่งผลบวกต่อเศรษฐกิจในระยะสั้นได้อย่างมีประสิทธิภาพ” นายกมลภพ กล่าว
ลูกค้าที่สนใจสามารถยื่นคำขอกู้ได้ตั้งแต่วันนี้เป็นต้นไป สอบถามรายละเอียดเพิ่มเติมได้ที่ ธอส. ทุกสาขาทั่วประเทศ หรือ G H Bank Call Center โทร.0-2645-9000 หรือ Facebook Fanpage ธนาคารอาคารสงเคราะห์ และติดตามข่าวสารของธนาคารได้ที่ Application : GHB ALL GEN และ www.ghbank.co.th

ที่มา : https://www.thaigov.go.th/news/contents/details/96820