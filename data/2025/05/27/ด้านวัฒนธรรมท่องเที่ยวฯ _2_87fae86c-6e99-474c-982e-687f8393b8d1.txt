รัฐบาลไทย-ข่าวทำเนียบรัฐบาล-รมว.ท่องเที่ยวและกีฬา เยือนสนามแข่ง F1 ที่โมนาโก หารือโอกาสดึง FORMULA 1 จัดในไทยในอนาคต


วันอังคารที่ 27 พฤษภาคม 2568
รมว.ท่องเที่ยวและกีฬา เยือนสนามแข่ง F1 ที่โมนาโก หารือโอกาสดึง FORMULA 1 จัดในไทยในอนาคต
รมว.ท่องเที่ยวและกีฬา เยือนสนามแข่ง F1 ที่โมนาโก หารือโอกาสดึง FORMULA 1 จัดในไทยในอนาคต
วันที่ 25 พฤษภาคม 2568 นายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา พร้อมด้วย นายจักรพรรดิ์ คล่องพยาบาล ที่ปรึกษารัฐมนตรีฯ เดินทางเยือน เมืองมอนติคาร์โล ราชรัฐโมนาโก เพื่อเยี่ยมชมการแข่งขันรถยนต์สูตรหนึ่ง FORMULA 1 TAG HEUER GRAND PRIX DE MONACO 2025 และหารือแนวทางความร่วมมือในการผลักดันให้ประเทศไทยเป็นเจ้าภาพจัดการแข่งขัน FORMULA 1 ในอนาคต
ในการเยือนครั้งนี้ นายสรวงศ์ได้เข้าชมการบริหารจัดการของ Event Technical Centre (ETC) ซึ่งเป็นศูนย์ควบคุมด้านเทคนิคของการแข่งขันที่เชื่อมโยงกับ Remote Technical Centre (RTC) ในสหราชอาณาจักร โดย ETC ทำหน้าที่รับส่งข้อมูลการแข่งแบบเรียลไทม์จากสนามสู่ทีมวิศวกร รวมถึงฟีดระหว่างประเทศ แม้ในกรณีเกิดปัญหากับระบบสายหลัก ซึ่งเป็นหัวใจสำคัญในการบริหารจัดการการแข่งขันระดับโลก
หลังจากนั้น รัฐมนตรีฯ ได้หารือกับ Mr. Stefano Domenicali ประธานกรรมการบริหาร บริษัท Formula One Group เพื่อแลกเปลี่ยนมุมมองด้านการจัดการแข่งขันกีฬาเชิงเศรษฐกิจ (Sports Economy) พร้อมหารือแนวทางในการนำ FORMULA 1 มาจัดที่ประเทศไทย ซึ่งสอดคล้องกับนโยบายของรัฐบาลในการผลักดันประเทศไทยสู่การเป็น ศูนย์กลางการท่องเที่ยวและกีฬาระดับโลก (Global Sports Tourism Hub)
นอกจากนี้ รัฐมนตรีฯ ยังร่วมกิจกรรม Pit Walk เยี่ยมชมพื้นที่เตรียมความพร้อมของทีมนักแข่ง โดยได้รับการต้อนรับจากทีม Williams Racing และร่วมให้กำลังใจ Mr. Alex Albon Ansusinha นักแข่งลูกครึ่งไทย-อังกฤษ หมายเลข 23 จากทีมเดียวกัน ซึ่งทำผลงานได้อย่างยอดเยี่ยมในการแข่งขัน โดยออกสตาร์ทในลำดับที่ 10 และจบการแข่งขันในอันดับที่ 9 พร้อมเก็บคะแนนสะสมรวมอยู่อันดับที่ 8 ของโลกในประเภทนักขับ
สำหรับสนาม Circuit de Monaco ถือเป็นหนึ่งในสนามแข่งระดับตำนานของโลก ใช้เส้นทางจริงในเมืองมอนติคาร์โลและกอนดาไมน์ รวม 78 รอบ ระยะทางรวมกว่า 260 กิโลเมตร มีจำนวนโค้งทั้งหมด 19 โค้ง ถือเป็นสนามประเภท Street Circuit ที่ท้าทายที่สุดแห่งหนึ่งของปฏิทินการแข่งขัน F1
ภายหลังจบการแข่งขัน รัฐมนตรีฯ ยังได้รับเชิญจากทีม RED BULL และ ARAMCO เข้าเยี่ยมชมพื้นที่ Hospitality Club และหารือแนวทางความร่วมมือในการศึกษาความเป็นไปได้ของการจัด FORMULA 1 ในประเทศไทยในอนาคต โดยเฉพาะในแง่ของการส่งเสริม การท่องเที่ยวเชิงกีฬาระดับพรีเมียม ที่มีศักยภาพในการกระตุ้นเศรษฐกิจและสร้างภาพลักษณ์เชิงบวกของประเทศในเวทีโลก
“การแข่งขัน F1 เป็นหนึ่งในสุดยอดอีเวนต์ระดับโลกที่สามารถดึงดูดผู้ชมได้มหาศาลทั่วโลก และหากประเทศไทยสามารถจัดได้ จะเป็นก้าวกระโดดสำคัญในการยกระดับศักยภาพด้านการท่องเที่ยวและกีฬาให้เทียบเท่าระดับนานาชาติ” นายสรวงศ์กล่าว

ที่มา : https://www.thaigov.go.th/news/contents/details/96850