รัฐบาลไทย-ข่าวทำเนียบรัฐบาล-"วราวุธ" ห่วงใย พี่น้องกลุ่มเปราะบาง กำชับ พม.ทุกจังหวัด เข้ม มาตรการป้องกัน โควิด-19


วันอังคารที่ 27 พฤษภาคม 2568
"วราวุธ" ห่วงใย พี่น้องกลุ่มเปราะบาง กำชับ พม.ทุกจังหวัด เข้ม มาตรการป้องกัน โควิด-19
"วราวุธ" ห่วงใย พี่น้องกลุ่มเปราะบาง กำชับ พม.ทุกจังหวัด เข้ม มาตรการป้องกัน โควิด-19
วันที่ 27 พฤษภาคม 2568 ที่ทำเนียบรัฐบาล นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยว่า ในช่วงฤดูฝน มีแนวโน้มการแพร่ระบาดของโรคโควิด-19 และไข้หวัดใหญ่ เป็นวงกว้างเพิ่มมากขึ้น โดยเฉพาะโรคโควิด-19 ที่กรมควบคุมโรค กระทรวงสาธารณสุข ได้มีรายงานในระบบว่า ระหว่างวันที่ 18-24 พฤษภาคม 2568 มีจำนวนผู้ป่วยรายใหม่ถึง 53,597 ราย และมียอดผู้ป่วยสะสมตั้งแต่ต้นปี 2568 ถึง 187,031 ราย ซึ่งตนมีความห่วงใยพี่น้องกลุ่มเปราะบาง โดยเฉพาะผู้สูงอายุ ที่อาจมีโรคประจำตัว , ผู้สูงอายุป่วยติดเตียง , คนพิการที่ช่วยเหลือตัวเองไม่ได้ และเด็กเล็กที่ต้องมีผู้ดูแล รวมถึงประชาชนทั่วไปที่อาจเป็นกลุ่มเสี่ยงที่จะได้รับผลกระทบต่อสุขภาพอย่างรุนแรง
จึงได้กำชับให้พัฒนาสังคมและความมั่นคงของมนุษย์จังหวัด (พมจ.)พร้อมหน่วยงาน ทีม พม.หนึ่งเดียวจังหวัด ทั่วประเทศ เฝ้าระวังและติดตามสถานการณ์การแพร่ระบาดของโรคโควิด-19 และไข้หวัดใหญ่จากกระทรวงสาธารณสุขอย่างต่อเนื่อง และใช้มาตรการการป้องกันการแพร่ระบาดของเชื้อโรคตามแนวทางมาตรฐานของกระทรวงสาธารณสุขอย่างเคร่งครัด อาทิ การสวมหน้ากากอนามัย การใช้แอลกอฮอล์ล้างมือ และการทำความสะอาดอาคารสถานที่ เพื่อป้องกันมิให้เกิดการแพร่กระจายของเชื้อโรคในหน่วยงาน พม. ที่ดูแลช่วยเหลือพี่น้องกลุ่มเปราะบาง
#ข่าวพม #พม #ศรส #esshelpme #5x5ฝ่าวิกฤติประชากร #พมหนึ่งเดียว #วราวุธศิลปอาชา #ศบปภ #พันธกิจสำคัญ9ด้าน #ไข้หวัดใหญ่ #โควิด19 #ระบาด #ฤดูฝน #กลุ่มเปราะบาง

ที่มา : https://www.thaigov.go.th/news/contents/details/96836