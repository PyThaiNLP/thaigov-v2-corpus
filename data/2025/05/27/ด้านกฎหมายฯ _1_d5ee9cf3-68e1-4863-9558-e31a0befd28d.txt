รัฐบาลไทย-ข่าวทำเนียบรัฐบาล-กระทรวงยุติธรรม ประชุมคณะกรรมการกองทุนยุติธรรม ครั้งที่ 3/2568


วันจันทร์ที่ 26 พฤษภาคม 2568
26/05/2568
พิมพ์
กระทรวงยุติธรรม ประชุมคณะกรรมการกองทุนยุติธรรม ครั้งที่ 3/2568
กระทรวงยุติธรรม ประชุมคณะกรรมการกองทุนยุติธรรม ครั้งที่ 3/2568
ในวันจันทร์ที่ 26 พฤษภาคม 2568 เวลา 13.30 น. พันตำรวจเอก ทวี สอดส่อง รัฐมนตรีว่าการกระทรวงยุติธรรม เป็นประธานการประชุมคณะกรรมการกองทุนยุติธรรม ครั้งที่ 3/2568 (รอบเดือนพฤษภาคม 2568) โดยมี นายไตรยฤทธิ์ เตมหิวงศ์ รองปลัดกระทรวงยุติธรรม คณะกรรมการฯ ผู้ทรงคุณวุฒิ และเจ้าหน้าที่ที่เกี่ยวข้อง เข้าร่วมฯ ณ ห้องประชุม 10-01 ชั้น 10 อาคารกระทรวงยุติธรรม และผ่านสื่ออิเล็กทรอนิกส์ในรูปแบบวีดิทัศน์ทางไกล (Video Conference)
ในการนี้ รัฐมนตรีว่าการกระทรวงยุติธรรม ได้เน้นย้ำการอำนวยความยุติธรรมที่ยึดประชาชนเป็นศูนย์กลางและคำนึงถึงความสะดวกของประชาชนเป็นสำคัญ ผ่านการขับเคลื่อนภารกิจงานของกองทุนยุติธรรมในการดูแลให้ความช่วยเหลือประชน อาทิ การให้ความรู้ทางกฎหมายแก่ประขาชน การสร้างการรับรู้เกี่ยวกับข้อมูลและสิทธิขั้นพื้นฐานที่ประชาชนควรรู้ การนำเทคโนโลยี AI มาใช้ในการให้ความช่วยเหลือด้านกฎหมายแก่ประชาชน รวมไปถึงการลดภาระค่าใช้จ่ายให้แก่ประชาชน เพราะการเข้าถึงความยุติธรรมไม่ควรมีค่าใช้จ่ายที่สูงจนเกินไป ทั้งนี้ เพื่อลดความเหลื่อมล้ำและเพื่อให้ประชาชนสามารถเข้าถึงกระบวนการยุติธรรมได้โดยง่าย สะดวก และรวดเร็ว
ทั้งนี้ ที่ประชุมได้รับทราบรายงานผลการดำเนินงานของกองทุนยุติธรรม ประจำปีบัญชี 2568 สรุปผลการดำเนินงานตามมติ/ข้อสั่งการของคณะกรรมการกองทุนยุติธรรม และรายงานความคืบหน้าทางคดี ได้แก่ รายงานความคืบหน้าคดีและสถิติคดีแพ่ง กรณีฟ้องผู้หลบหนี และรายงานความคืบหน้ากรณีกองทุนยุติธรรมเป็นผู้ถูกฟ้องคดี รวมทั้งเห็นชอบการทบทวนแผนปฏิบัติการกองทุนยุติธรรม พ.ศ. 2566 - 2570 และ (ร่าง) แผนปฏิบัติการกองทุนยุติธรรม แผนการจ่ายงบประมาณกองทุนยุติธรรม ประจำปีงบประมาณ พ.ศ. 2569 ตลอดจนพิจารณาการปรับค่าตอบแทนของพนักงานกองทุนยุติธรรม ประจำปีบัญชี 2568 แนวทางการรับบริจาคเงินกองทุนยุติธรรมผ่านระบบ e-Donation เพื่อเป็นการอำนวยความสะดวกให้แก่ผู้บริจาค ให้สามารถใช้สิทธิประโยชน์ทางภาษีได้โดยไม่ต้องเก็บหลักฐานการบริจาคมาแสดงต่อเจ้าหน้าที่ ซึ่งจะช่วยให้ผู้บริจาคได้รับเงินคืนภาษีได้รวดเร็วขึ้น และการละเมิดสิทธิมนุษยชนกรณีอื่นใดตามที่คณะกรรมการเห็นสมควร เพื่อกำหนดให้เป็นผู้มีสิทธิขอรับความช่วยเหลือ

ที่มา : https://www.thaigov.go.th/news/contents/details/96817