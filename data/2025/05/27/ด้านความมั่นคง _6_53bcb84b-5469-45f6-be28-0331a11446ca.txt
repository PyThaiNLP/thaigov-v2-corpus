รัฐบาลไทย-ข่าวทำเนียบรัฐบาล-มหาดไทย แจ้งข้อสั่งการ มท.1 ให้ผู้ว่าฯ 17 จังหวัด เตรียมพร้อมแก้ไขสถานการณ์อุทกภัยในพื้นที่ภาคเหนือให้ครบถ้วนทุกมิติ ทั้งก่อน ระหว่าง และหลังเกิดอุทกภัย 


วันอังคารที่ 27 พฤษภาคม 2568
27/05/2568
พิมพ์
มหาดไทย แจ้งข้อสั่งการ มท.1 ให้ผู้ว่าฯ 17 จังหวัด เตรียมพร้อมแก้ไขสถานการณ์อุทกภัยในพื้นที่ภาคเหนือให้ครบถ้วนทุกมิติ ทั้งก่อน ระหว่าง และหลังเกิดอุทกภัย
ข้อสั่งการ มท.1 ให้ผู้ว่าฯ 17 จังหวัด เตรียมพร้อมแก้ไขสถานการณ์อุทกภัยในพื้นที่ภาคเหนือให้ครบถ้วนทุกมิติ ทั้งก่อน ระหว่าง และหลังเกิดอุทกภัย เน้นสื่อสาร ปชช. บริหารจัดการน้ำให้เหมาะสม และช่วยเหลือ ตั้งศูนย์พักพิงชั่วคราว - โรงครัว - แจกถุงยังชีพ
วันนี้ (27 พ.ค. 2568) กระทรวงมหาดไทย เปิดเผย เมื่อวันเสาร์ที่ 23 พ.ค. ที่ผ่านมา นายอนุทิน ชาญวีรกูล รองนายกรัฐมนตรีและ รมว.มหาดไทย ได้มีข้อสั่งการในการเตรียมความพร้อมและแก้ไขสถานการณ์อุทกภัยในพื้นที่ภาคเหนือ โดยเน้นย้ำให้มีการบริหารจัดการสถานการณ์อุทกภัยให้ครบถ้วนทุกมิติ ซึ่งกระทรวงมหาดไทย ได้มีหนังสือ ด่วนที่สุด แจ้งข้อสั่งการไปยังผู้ว่าราชการจังหวัด 17 จังหวัดภาคเหนือ ดังนี้
1. ขอให้บริหารจัดการสถานการณ์อุทกภัยให้ครบถ้วนทุกมิติ ประกอบด้วย
1.1 การเตรียมความพร้อมก่อนเกิดอุทกภัย โดยขอให้คาดการณ์สถานการณ์อุทกภัย ที่คาดว่าจะเกิดขึ้นในพื้นที่ล่วงหน้า รวมทั้งเตรียมความพร้อมพื้นที่รองรับปริมาณน้ำ เช่น การขุดลอกท่อระบายน้ำ การกำจัดสิ่งกีดขวางทางน้ำ เป็นต้น ตลอดจนจัดเตรียมเครื่องจักรกลและอุปกรณ์กู้ชีพกู้ภัย เพื่อรองรับเหตุการณ์ที่คาดว่าจะเกิดขึ้น โดยขอให้พิจารณาจัดเตรียมอุปกรณ์ที่รองรับการช่วยเหลือผู้ประสบภัย ให้มีประสิทธิภาพ เช่น เรือเจ็ตสกี เป็นต้น
1.2 การบริหารสถานการณ์ขณะเกิดอุทกภัย โดยขอให้ออกประกาศเขตพื้นที่ประสบสาธารณภัยระดับจังหวัดและอำเภอ ในพื้นที่ที่ประสบอุทกภัยอย่างทันท่วงที รวมทั้งจัดตั้งศูนย์ประสานงานส่วนหน้า เพื่อบริหารจัดการสถานการณ์อุทกภัยตามแผนเผชิญเหตุ ตลอดจนออกประกาศแจ้งเตือนประชาชน ในพื้นที่เสี่ยงภัยให้อพยพออกจากพื้นที่ นอกจากนี้ ขอให้ร่วมกับองค์กรปกครองส่วนท้องถิ่น และหน่วยงานที่เกี่ยวข้องดำเนินการให้ความช่วยเหลือประชาชนผู้ได้รับผลกระทบอย่างทันท่วงที เพื่อให้ประชาชนเกิดความอุ่นใจ และไม่รู้สึกถูกทอดทิ้ง เช่น การจัดตั้งศูนย์พักพิงชั่วคราว ที่ได้มาตรฐาน และมีสิ่งอำนวยความสะดวกที่จำเป็น ครบถ้วน การจัดตั้งโรงครัวกลาง เพื่อประกอบอาหารช่วยเหลือผู้ประสบภัยที่ได้คุณภาพ และมีรายการอาหาร ที่หลากหลาย การแจกถุงยังชีพ ที่มีคุณภาพได้มาตรฐาน เป็นต้น
1.3 การให้ความช่วยเหลือหลังเกิดอุทกภัย โดยขอให้สำรวจความเสียหายที่เกิดขึ้น จากอุทกภัย ทั้งในด้านการบาดเจ็บ และสูญเสียชีวิต ความเสียหายด้านทรัพย์สินและที่อยู่อาศัย และความเสียหาย พื้นที่เกษตรกรรม รวมทั้งให้ความช่วยเหลือฟื้นฟูเยียวยาผู้ได้รับผลกระทบตามหลักเกณฑ์ระเบียบ กฎหมาย ที่กำหนดอย่างรวดเร็ว และทั่วถึง ตลอดจนให้ความสำคัญกับการดูแลสภาพจิตใจของผู้ได้รับผลกระทบจากสถานการณ์อุทกภัย
2. ขอให้ผู้ว่าราชการจังหวัดให้ความสำคัญกับการสื่อสารในการบริหารจัดการสถานการณ์อุทกภัย โดยอาศัยช่องทางการสื่อสารทุกช่องทางเพื่อสร้างการรับรู้เกี่ยวกับการรับมือสถานการณ์อุทกภัยของประชาชน เช่น หอกระจายข่าว เป็นต้น รวมทั้งใช้การสร้างความร่วมมือเครือข่ายทุกภาคส่วนในการให้ความช่วยเหลือผู้ประสบอุทกภัย
3. ขอให้ผู้ว่าราชการจังหวัด พิจารณาบริหารจัดการน้ำในพื้นที่ให้เหมาะสม โดยวางแผน กักเก็บน้ำในเขื่อน และแหล่งน้ำ เพื่อป้องกันการเกิดอุทภภัย และกักเก็บน้ำสำหรับไว้ใช้ประโยชน์ในช่วงฤดูแล้ง
4. ขอให้ผู้ว่าราชการจังหวัดชี้แจงทำความเข้าใจกับองค์กรปกครองส่วนท้องถิ่น ในการสนับสนุนภารกิจการให้ความช่วยเหลือผู้ประสบอุทกภัย เช่น การจัดตั้งศูนย์พักพิงชั่วคราว การจัดตั้งโรงครัวกลาง การแจกถุงยังชีพ เป็นต้น โดยขอให้พิจารณาใช้แหล่งงบประมาณขององค์กรปกครองส่วนท้องถิ่น ซึ่งมีระเบียบ กฎหมายรองรับการใช้งบประมาณดังกล่าวไว้แล้ว
ทั้งนี้ ขอให้ประชาชนติดตามสภาพอากาศ ข้อมูลสถานการณ์ และข่าวสารจากทางราชการอย่างต่อเนื่อง และเตรียมพร้อมรับมือสถานการณ์ ภัยที่อาจเกิดขึ้น โดยปฏิบัติตามคำแนะนำของทางราชการอย่างเคร่งครัด โดยสามารถติดตามประกาศการแจ้งเตือนภัยรายพื้นที่ได้ที่แอปพลิเคชัน “THAI DISASTER ALERT” ซึ่งสามารถดาวน์โหลดได้ทั้งระบบ IOS และ Android รวมถึงทางสื่อสังคมออนไลน์บัญชีทางการของกรมป้องกันและบรรเทาสาธารณภัย Facebook กรมป้องกันและบรรเทาสาธารณภัย DDPM และ X @DDPMNews ทั้งนี้ หากได้รับความเดือดร้อนจากสาธารณภัย ประชาชนสามารถแจ้งเหตุ และขอความช่วยเหลือทางไลน์ “ปภ.รับแจ้งเหตุ1784” โดยเพิ่มเพื่อน Line ID @1784DDPM รวมถึงสายด่วนนิรภัย 1784 ตลอด 24 ชั่วโมง

ที่มา : https://www.thaigov.go.th/news/contents/details/96868