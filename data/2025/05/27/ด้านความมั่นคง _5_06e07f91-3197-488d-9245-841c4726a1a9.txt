รัฐบาลไทย-ข่าวทำเนียบรัฐบาล-“พิพัฒน์” เพิ่มการคุ้มครองลูกจ้าง ปรับจ่ายเงินสงเคราะห์ กรณีไม่ได้รับสิทธิอื่นนอกจากค่าชดเชย เป็น 70 เท่าของค่าจ้างขั้นต่ำ


วันอังคารที่ 27 พฤษภาคม 2568
27/05/2568
พิมพ์
“พิพัฒน์” เพิ่มการคุ้มครองลูกจ้าง ปรับจ่ายเงินสงเคราะห์ กรณีไม่ได้รับสิทธิอื่นนอกจากค่าชดเชย เป็น 70 เท่าของค่าจ้างขั้นต่ำ
“พิพัฒน์” เพิ่มการคุ้มครองลูกจ้าง ปรับจ่ายเงินสงเคราะห์ กรณีไม่ได้รับสิทธิอื่นนอกจากค่าชดเชย เป็น 70 เท่าของค่าจ้างขั้นต่ำ
วันที่ 27 พฤษภาคม 2568 นายพิพัฒน์ รัชกิจประการ รัฐมนตรีว่าการกระทรวงแรงงาน เปิดเผยว่า ขณะนี้ได้มีการประกาศระเบียบคณะกรรมการกองทุนสงเคราะห์ลูกจ้าง ว่าด้วยการจ่ายเงินสงเคราะห์ อัตราเงินที่จะจ่ายและระยะเวลาการจ่าย (ฉบับที่ 2) พ.ศ. 2568 ในราชกิจจานุเบกษา และมีผลบังคับใช้แล้วตั้งแต่วันที่ 27 พฤษภาคม 2568 เป็นต้นไป โดยมีสาระสำคัญคือ การเพิ่มอัตราการจ่ายเงินสงเคราะห์ในกรณีนายจ้างไม่จ่ายเงินอื่นนอกจากค่าชดเชย จากเดิม 60 เท่าของอัตราค่าจ้างขั้นต่ำรายวัน เป็น 70 เท่า
โดยมาตรการนี้จัดทำผ่านกรมสวัสดิการและคุ้มครองแรงงาน (กสร.) เพื่อช่วยเหลือลูกจ้างที่ได้รับผลกระทบกรณีนายจ้างไม่ปฏิบัติตามคำสั่งของพนักงานตรวจแรงงาน ให้สามารถได้รับเงินช่วยเหลือจากกองทุนสงเคราะห์ลูกจ้าง เช่น ค่าจ้าง ค่าล่วงเวลา ค่าทำงานในวันหยุด หรือค่าล่วงเวลาในวันหยุด
นายพิพัฒน์ กล่าวเพิ่มเติมว่า การปรับปรุงระเบียบครั้งนี้สะท้อนเจตนารมณ์ของกระทรวงแรงงานในการดูแลลูกจ้างให้มีหลักประกันที่เหมาะสมกับสภาพเศรษฐกิจปัจจุบัน และสร้างความมั่นใจว่า เมื่อเกิดเหตุไม่คาดฝัน ลูกจ้างจะไม่ถูกปล่อยให้เผชิญปัญหาเพียงลำพัง
ด้าน เรือเอก สาโรจน์ คมคาย อธิบดีกรมสวัสดิการและคุ้มครองแรงงาน ระบุว่า ลูกจ้างที่ต้องการขอรับเงินสงเคราะห์ตามระเบียบใหม่นี้ ต้องเป็นผู้ที่ยื่นคำร้องต่อพนักงานตรวจแรงงาน และมีคำสั่งเป็นที่สุดตั้งแต่วันที่ระเบียบมีผลบังคับใช้ โดยให้พนักงานตรวจแรงงานทุกพื้นที่ชี้แจงสิทธินี้กับลูกจ้างอย่างทั่วถึง เพื่อให้เข้าถึงการคุ้มครองตามกฎหมายได้อย่างแท้จริง

ที่มา : https://www.thaigov.go.th/news/contents/details/96861