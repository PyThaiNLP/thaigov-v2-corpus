รัฐบาลไทย-ข่าวทำเนียบรัฐบาล-กรมศุลกากรปราบปรามสินค้าผิดกฎหมาย มูลค่ากว่า 12.56 ล้านบาท


วันอังคารที่ 27 พฤษภาคม 2568
27/05/2568
พิมพ์
กรมศุลกากรปราบปรามสินค้าผิดกฎหมาย มูลค่ากว่า 12.56 ล้านบาท
กรมศุลกากรดำเนินการปราบปรามการลักลอบนำเข้าสินค้าหลายพื้นที่อย่างเคร่งครัด โดยเฉพาะอย่างยิ่งการส่งพัสดุ การซุกซ่อนในโกดังและร้านค้า และลักลอบนำเข้าผ่านบริเวณพรมแดน สามารถจับกุมของกลาง รวมมูลค่ากว่า 12.56 ล้านบาท
ในช่วงเดือนพฤษภาคม 2568 กรมศุลกากรได้ดำเนินการปราบปรามการลักลอบนำเข้าสินค้าในหลายพื้นที่อย่างเคร่งครัด โดยเฉพาะอย่างยิ่งการส่งพัสดุ การซุกซ่อนในโกดังและร้านค้า และการลักลอบนำเข้าผ่านบริเวณพรมแดน ซึ่งสามารถจับกุมของกลาง อาทิ บุหรี่ บุหรี่ไฟฟ้า น้ำมันดีเซล และน้ำมันเบนซิน รวมมูลค่ากว่า 12.56 ล้านบาท
นายพันธ์ทอง ลอยกุลนันท์ ที่ปรึกษาด้านการพัฒนาและบริหารการจัดเก็บภาษี ในฐานะโฆษก กรมศุลกากร เปิดเผยว่า ความสำเร็จในการปราบปรามในครั้งนี้เกิดจากการเฝ้าระวังและลงพื้นที่ตรวจค้นอย่างต่อเนื่องของกองสืบสวนและปราบปราม สำนักงานศุลกากรหนองคาย สำนักงานศุลกากรภาคที่ 4 ด่านศุลกากรสงขลา ด่านศุลกากรท่าอากาศยานหาดใหญ่ ด่านศุลกากรสุไหงโก-ลก และด่านศุลกากรชุมพร ทำให้สามารถตรวจยึดสินค้าผิดกฎหมายได้ถึง 12.56 ล้านบาท ดังนี้
1. บุหรี่ไฟฟ้า
สำนักงานศุลกากรภาคที่ 4 ด่านศุลกากรสงขลา และด่านศุลกากรท่าอากาศยานหาดใหญ่ ตรวจค้นพัสดุในบริษัทขนส่งเอกชนในพื้นที่จังหวัดสงขลา พบบุหรี่ไฟฟ้าและอุปกรณ์ จำนวน 22,136 ชิ้น มูลค่า 6,927,000 บาท ด่านศุลกากรสุไหงโก-ลก ได้ออกลาดตระเวนในพื้นที่ความรับผิดชอบของด่านฯ และตรวจค้นรถยนต์ต้องสงสัยบริเวณด่านพรมแดนสุไหงโก-ลก พบบุหรี่ไฟฟ้าจำนวน 1,646 ชิ้น มูลค่าประมาณ 400,000 บาท และด่านศุลกากรชุมพร ได้ทำการตรวจค้นรถบรรทุกรับจ้างขนส่งสินค้าทั่วไป พบบุหรี่ไฟฟ้า จำนวน 552 ชิ้น มูลค่า 102,400 บาท รวมมูลค่าทั้งสิ้น 7,429,400 บาท
2. บุหรี่ต่างประเทศ
กองสืบสวนและปราบปราม ร่วมกับด่านศุลกากรคลองใหญ่ ร่วมกันลาดตระเวน ในพื้นที่อำเภอคลองใหญ่ จังหวัดตราด พบบุหรี่ต่างประเทศ จำนวน 93,200 มวน มูลค่า 300,000 บาท สำนักงานศุลกากรหนองคาย ทำการตรวจค้นรถยนต์ส่วนบุคคลขาเข้าด่านพรมแดนหนองคาย พบบุหรี่ต่างประเทศ จำนวน 15,200 มวน มูลค่า 76,000 บาท สำหรับสำนักงานศุลกากรภาคที่ 4 ด่านศุลกากรสงขลา และด่านศุลกากรท่าอากาศยานหาดใหญ่ ตรวจค้นพัสดุในบริษัทขนส่งเอกชนในพื้นที่จังหวัดสงขลา พบบุหรี่ต่างประเทศ จำนวน 972,000 มวน มูลค่า 4,630,000 บาท อีกทั้งยังได้เข้าตรวจค้นร้านค้าไม่ปรากฏเลขที่ในอำเภอหาดใหญ่ ซึ่งต้องสงสัยว่ามีการซุกซ่อนของต้องห้าม ผลการตรวจค้นพบบุหรี่เมืองกำเนิดต่างประเทศ จำนวน 8,360 มวน มูลค่าประมาณ 40,000 บาท นอกจากนี้ ด่านศุลกากรชุมพร ได้ทำการตรวจค้นรถบรรทุกรับจ้างขนส่งสินค้าทั่วไป พบบุหรี่ไฟฟ้า จำนวน 10,800 มวน มูลค่า 10,800 บาท รวมมูลค่าทั้งสิ้น 5,056,800 บาท
3. น้ำมันดีเซลและน้ำมันเบนซิน
สำนักงานศุลกากรภาคที่ 4 เข้าตรวจค้นโกดังร้างไม่มีเลขที่ อำเภอคลองหอยโข่ง จังหวัดสงขลาซึ่งต้องสงสัยว่าอาจมีการลักลอบขนย้ายสินค้าที่มิได้เสียภาษีอากรและไม่ผ่านพิธีการศุลกากร จากการตรวจค้นพบ น้ำมันเชื้อเพลิงชนิดดีเซลบรรจุถังขนาด 1,000 ลิตร จำนวน 1 ถัง และน้ำมันเชื้อเพลิงชนิดเบนซินบรรจุถังขนาด 30 ลิตร จำนวน 34 ถัง จำนวน 1,020 ลิตร รวมมูลค่าทั้งสิ้น 2,020 ลิตร มูลค่าประมาณ 74,020 บาท
โฆษกกรมศุลกากร กล่าวเพิ่มเติม ตั้งแต่ต้นปีงบประมาณ 2568 ถึงปัจจุบัน (1 ต.ค. 67 – 26 พ.ค. 68) สามารถตรวจยึดบุหรี่ไฟฟ้าพร้อมอุปกรณ์ จำนวน 1,066,042 ชิ้น มูลค่า 111.63 ล้านบาท บุหรี่ จำนวน 39,060,397 มวน มูลค่า 189.34 ล้านบาท น้ำมันเชื้อเพลิง 179,655 ลิตร มูลค่า 5.51 ล้านบาท และเครื่องดื่มแอลกอฮอล์ 36,059 ลิตร มูลค่า 8.62 ล้านบาท ซึ่งกรมศุลกากรจะยังคงเข้มงวดในการป้องกันและปราบปรามสินค้าที่ผิดกฎหมายตามนโยบายภาครัฐอย่างต่อเนื่องต่อไป

ที่มา : https://www.thaigov.go.th/news/contents/details/96827