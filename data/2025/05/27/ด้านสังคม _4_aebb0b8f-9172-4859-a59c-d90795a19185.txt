รัฐบาลไทย-ข่าวทำเนียบรัฐบาล-​สธ. เสริมสร้างศักยภาพหน่วยงานในสังกัดต่อต้านการทุจริตประพฤติมิชอบ ตามแนวทาง “ป้องนำปราบ” 


วันอังคารที่ 27 พฤษภาคม 2568
​สธ. เสริมสร้างศักยภาพหน่วยงานในสังกัดต่อต้านการทุจริตประพฤติมิชอบ ตามแนวทาง “ป้องนำปราบ”
รองปลัดกระทรวงสาธารณสุข เปิดอบรมเสริมสร้างศักยภาพบุคลากรหน่วยงานในสังกัดให้มีความรู้ความเข้าใจเกี่ยวกับการแยกผลประโยชน์ส่วนตนกับผลประโยชน์ส่วนรวม
รองปลัดกระทรวงสาธารณสุข เปิดอบรมเสริมสร้างศักยภาพบุคลากรหน่วยงานในสังกัดให้มีความรู้ความเข้าใจเกี่ยวกับการแยกผลประโยชน์ส่วนตนกับผลประโยชน์ส่วนรวม เสริมสร้างวัฒนธรรมและค่านิยมไม่ยอมรับ ไม่เพิกเฉย และไม่อดทนต่อการทุจริตทุกรูปแบบ ตามแนวทาง “ป้องนำปราบ” เป้าหมาย “กระทรวงสาธารณสุข ปลอดจากการทุจริตและประพฤติมิชอบ”
วันนี้ (27 พฤษภาคม 2568) ที่โรงแรมมารวย การ์เด้นท์ กรุงเทพฯ นายแพทย์ศักดา อัลภาชน์ รองปลัดกระทรวงสาธารณสุข เปิดโครงการอบรมเสริมสร้างศักยภาพหน่วยงานในสังกัดกระทรวงสาธารณสุข ประจำปีงบประมาณ พ.ศ. 2568 (MOPH Fight Against Corruption 2025) โดยกล่าวว่า กระทรวงสาธารณสุขได้จัดทำแผนปฏิบัติราชการด้านการป้องกัน ปราบปรามการทุจริตและประพฤติมิชอบ กระทรวงสาธารณสุข ระยะที่ 2 (พ.ศ. 2566-2570) เพื่อให้หน่วยงานในสังกัดใช้เป็นแนวทางในการขับเคลื่อนการแก้ไขปัญหาการทุจริตและประพฤติมิชอบ ต่อเนื่องจากแผนแม่บทการป้องกัน ปราบปรามการทุจริตและประพฤติมิชอบ กระทรวงสาธารณสุข ระยะ 5 ปี (พ.ศ. 2560-2564) และจัดทำหลักสูตรต้านทุจริตศึกษา (Anti-Corruption Education) STRONG : จิตพอเพียงต้านทุจริต เพื่อให้บุคลากรในสังกัดมีความรู้ความเข้าใจเกี่ยวกับการแยกผลประโยชน์ส่วนตนกับผลประโยชน์ส่วนรวม ความไม่ทนและความอายต่อการทุจริต และการประยุกต์หลักความพอเพียงด้วยโมเดล STRONG : จิตพอเพียงต้านทุจริต
นายแพทย์ศักดากล่าวต่อว่า สำหรับการอบรมฯ ในวันนี้ จะทำให้บุคลากรของหน่วยงานในสังกัดกระทรวงสาธารณสุขมีความรู้ความเข้าใจเกี่ยวกับกฎหมายว่าด้วยมาตรการของฝ่ายบริหารในการป้องกันและปราบปรามการทุจริต แนวทางการดำเนินการทางวินัยข้าราชการพลเรือน ตลอดจนหลักสูตรต้านทุจริตศึกษา (Anti-Corruption Education) และสามารถถ่ายทอดส่งต่อความรู้ในเรื่องดังกล่าวไปยังบุคลากรในหน่วยงาน เป็นการป้องกัน สกัดกั้น ลดและปิดโอกาสการทุจริต ตามแนวทาง “ป้องนำปราบ” รวมทั้งเสริมสร้างวัฒนธรรมและค่านิยมไม่ยอมรับ ไม่เพิกเฉย และไม่อดทนต่อการทุจริตทุกรูปแบบ ซึ่งจะนำไปสู่เป้าหมาย “กระทรวงสาธารณสุข ปลอดจากการทุจริตและประพฤติมิชอบ” ต่อไป
********************************* 27 พฤษภาคม 2568

ที่มา : https://www.thaigov.go.th/news/contents/details/96835