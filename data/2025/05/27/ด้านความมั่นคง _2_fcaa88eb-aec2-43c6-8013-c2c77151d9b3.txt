รัฐบาลไทย-ข่าวทำเนียบรัฐบาล-สำนักงานปลัดกระทรวงกลาโหม จัดกิจกรรมเฉลิมพระเกียรติ สมเด็จพระนางเจ้า ฯ พระบรมราชินี เนื่องในโอกาสวันเฉลิมพระชนมพรรษา ๓ มิถุนายน ๒๕๖๘ ด้วยความจงรักภักดีอย่างหาที่สุดมิได้


วันอังคารที่ 27 พฤษภาคม 2568
สำนักงานปลัดกระทรวงกลาโหม จัดกิจกรรมเฉลิมพระเกียรติ สมเด็จพระนางเจ้า ฯ พระบรมราชินี เนื่องในโอกาสวันเฉลิมพระชนมพรรษา ๓ มิถุนายน ๒๕๖๘ ด้วยความจงรักภักดีอย่างหาที่สุดมิได้
วันอังคารที่ ๒๗ พฤษภาคม ๒๕๖๘ สำนักงานปลัดกระทรวงกลาโหมจัดกิจกรรมเฉลิมพระเกียรติเนื่องในโอกาสวันเฉลิมพระชนมพรรษา สมเด็จพระนางเจ้า ฯ พระบรมราชินี ๔๗ พรรษา (๓ มิถุนายน ๒๕๖๘) โดยจัดพิธีถวายพระพรและพิธีเจริญพระพุทธมนต์ ณ ห้องพินิตประชานาถ
พิธีทำบุญตักบาตรพระสงฆ์และสามเณร จำนวน ๔๙ รูป ณ บริเวณห้องโถง หน้าห้องยุทธนาธิการ และพิธีลงนามถวายพระพรชัยมงคล ณ ห้องพินิตประชานาถ โดยมี พลเอก สนิธชนก สังขจันทร์ ปลัดกระทรวงกลาโหม เป็นประธานในพิธี พร้อมด้วย พลตรีหญิง ทักษดา สังขจันทร์ นายกสามาคมภริยาข้าราชการสำนักงานปลัดกระทรวงกลาโหม รองปลัดกระทรวงกลาโหม สมาคมภริยาข้าราชการสำนักงานปลัดกระทรวงกลาโหม และข้าราชการในสังกัดสำนักงานปลัดกระทรวงกลาโหม ร่วมพิธีโดยพร้อมเพรียงกัน
สมเด็จพระนางเจ้า ฯ พระบรมราชินี ทรงปฏิบัติพระราชกรณียกิจสำคัญเป็นอเนกประการ อันเป็นคุณูปการอย่างใหญ่หลวงต่อประเทศชาติและประชาชน ทั้งในด้านการพัฒนาคุณภาพชีวิต ทรงใส่ พระราชหฤทัยศึกษาและสืบสาน รักษา ต่อยอดโครงการในพระราชดำริต่างๆ รวมถึงโครงการส่วนพระองค์สวนจิตรลดา และโครงการส่งเสริมศูนย์ศิลปาชีพ เพื่อสร้างเสริมอาชีพและความมั่นคงในชีวิตให้แก่ราษฎรอย่างยั่งยืน
ด้านสังคมสงเคราะห์ พระราชทานพระมหากรุณาธิคุณในการจัดตั้งโรงครัวพระราชทานเพื่อบรรเทาความเดือดร้อนของประชาชนผู้ประสบภัยพิบัติต่างๆ ทั้งยังทรงพระราชทานถุงยังชีพ โดยทรงใส่พระราชหฤทัยในการคัดเลือกสิ่งของที่บรรจุในถุงด้วยพระองค์เอง เพื่อให้ตรงตามความต้องการและเกิดประโยชน์สูงสุดแก่ผู้รับ นอกจากนี้ ยังทรงพระราชทานดอกไม้และกำลังใจแก่ผู้บาดเจ็บและครอบครัวของผู้ได้รับผลกระทบจากเหตุการณ์ต่างๆ แสดงถึงพระเมตตาธรรมและพระราชหฤทัยห่วงใยอันลึกซึ้ง
ด้านสาธารณสุข ด้วยทรงตระหนักถึงความสำคัญของสุขภาพอนามัยของประชาชนได้พระราชทานเครื่องมือและอุปกรณ์ทางการแพทย์ที่ทันสมัยและจำเป็นแก่โรงพยาบาลต่างๆ ทั้งในกรุงเทพมหานครและต่างจังหวัด เพื่อเสริมสร้างศักยภาพในการให้บริการทางการแพทย์และการดูแลรักษาผู้ป่วยอย่างทั่วถึงและมีประสิทธิภาพ
พระราชกรณียกิจทั้งปวงที่สมเด็จพระนางเจ้า ฯ พระบรมราชินี ทรงปฏิบัติด้วยพระวิริยอุตสาหะ และพระราชปณิธานอันแน่วแน่มั่นคงนั้น ล้วนเพื่อบำบัดทุกข์บำรุงสุขแก่อาณาประชาราษฎร์และเพื่อประโยชน์สูงสุดของประเทศชาติอย่างแท้จริง นับเป็นพระมหากรุณาธิคุณอันล้นพ้นหาที่สุดมิได้ นำมาซึ่งความปลื้มปีติยินดี ความจงรักภักดี และความซาบซึ้งในหัวใจของข้าราชการสำนักงานปลัดกระทรวงกลาโหม ตลอดจนพสกนิกรชาวไทยทุกหมู่เหล่า ข้าราชการสำนักงานปลัดกระทรวงกลาโหมทุกนาย ขอตั้งสัตย์ปฏิญาณอย่างแน่วแน่ที่จะปฏิบัติหน้าที่ราชการและเป็นพสกนิกรที่ดี ด้วยความซื่อสัตย์สุจริต เสียสละ เพื่อปกป้องรักษาสถาบันพระมหากษัตริย์อันเป็นที่รักยิ่ง และร่วมสร้างสรรค์ความเจริญมั่นคงให้แก่ประเทศชาติสืบไป

ที่มา : https://www.thaigov.go.th/news/contents/details/96842