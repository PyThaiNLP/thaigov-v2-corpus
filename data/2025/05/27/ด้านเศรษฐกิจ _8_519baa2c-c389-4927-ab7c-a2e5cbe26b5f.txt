รัฐบาลไทย-ข่าวทำเนียบรัฐบาล-กรมการขนส่งทางบก ขอความร่วมมือผู้ประกอบการหลีกเลี่ยงการขนส่งสินค้าในช่วงวันหยุดต่อเนื่อง 31 พฤษภาคม - 3 มิถุนายน 2568 เพื่อป้องกันอุบัติเหตุทางถนน


วันอังคารที่ 27 พฤษภาคม 2568
กรมการขนส่งทางบก ขอความร่วมมือผู้ประกอบการหลีกเลี่ยงการขนส่งสินค้าในช่วงวันหยุดต่อเนื่อง 31 พฤษภาคม - 3 มิถุนายน 2568 เพื่อป้องกันอุบัติเหตุทางถนน
......
นายชีพ น้อมเศียร รองอธิบดีกรมการขนส่งทางบก กระทรวงคมนาคม กล่าวว่า ช่วงวันหยุดต่อเนื่องวันเฉลิมพระชนมพรรษาสมเด็จพระนางเจ้าสุทิดา พัชรสุธาพิมลลักษณ พระบรมราชินี คาดว่าจะมีประชาชนเดินทางกลับบ้านหรือไปท่องเที่ยวเป็นจำนวนมาก ทำให้ปริมาณยานพาหนะบนท้องถนนมีความคับคั่งและมีโอกาสเกิดอุบัติเหตุทางถนนสูงขึ้นกว่าปกติ กรมการขนส่งทางบก (ขบ.) จึงขอความร่วมมือผู้ประกอบการขนส่งสินค้าด้วยรถบรรทุกหลีกเลี่ยงการขนส่งสินค้าและงดการใช้รถที่ไม่บรรทุกสินค้า (รถเปล่า) รวมทั้งหลีกเลี่ยงการจอดรถทิ้งไว้บนไหล่ทาง ระหว่างวันที่ 31 พฤษภาคม - 3 มิถุนายน 2568 กรณีที่มีความจำเป็นต้องใช้รถ ให้เดินรถได้เฉพาะช่องเดินรถซ้ายสุดเท่านั้น เพื่อลดปัญหาจราจรและป้องกันการเกิดอุบัติเหตุรุนแรง รวมถึงแนะนำให้ผู้ประกอบการขนส่งให้ดูแลกวดขันกำชับผู้ขับรถตรวจสอบอุปกรณ์ส่วนควบ และความพร้อมของรถอย่างเข้มงวดและต่อเนื่อง โดยให้ถือปฏิบัติ ดังนี้ 1) กำชับผู้ขับรถให้ขับด้วยความระมัดระวัง ใช้ความเร็วตามกฎหมายกำหนด พักผ่อนให้เพียงพอ เตรียมสภาพร่างกายให้พร้อมปฏิบัติหน้าที่ได้อย่างปลอดภัย และไม่ขับรถเกินชั่วโมงทำงานตามที่กฎหมายกำหนด 2) ตรวจสอบสภาพความมั่นคงแข็งแรงของตัวรถและอุปกรณ์ส่วนควบด้านความปลอดภัยของรถก่อนใช้งานทุกครั้ง 3) ผู้ขับรถบรรทุกต้องมีปริมาณแอลกอฮอล์ในลมหายใจเป็นศูนย์ 4) ผู้ประกอบการขนส่งที่ติดตั้งระบบ GPS ในรถของตนเอง ให้ติดตามการใช้ความเร็วอย่างต่อเนื่องและแจ้งเตือนผู้ขับรถเมื่อพบว่ามีการใช้ความเร็วเกินกำหนด และ 5) ผู้ประกอบการที่ขนส่งน้ำมันเชื้อเพลิง ขอให้วางแผนการรับส่งสินค้าให้ไม่กระทบต่อการเดินทางของประชาชน เพื่อร่วมป้องกันการเกิดอุบัติเหตุ
นอกจากนี้ ขบ. ได้ขอความร่วมมือไปยังผู้ประกอบการขนส่งด้วยรถบรรทุกไม่ประจำทาง รถบรรทุกส่วนบุคคล รวมถึงองค์กรด้านการขนส่งสินค้า 28 แห่ง ให้ปฏิบัติตามที่ ขบ. กำหนด และเชื่อมั่นว่าผู้ประกอบการพร้อมเป็นส่วนหนึ่งในการป้องกันและลดอุบัติเหตุทางถนน และส่งมอบถนนที่ปลอดภัยให้แก่ผู้ใช้รถใช้ถนน หากประชาชนมีเรื่องร้องเรียนเกี่ยวกับรถบรรทุกขนส่งสินค้า ติดต่อได้ที่ สายด่วน ขบ. โทร. 1584 ตลอด 24 ชั่วโมง

ที่มา : https://www.thaigov.go.th/news/contents/details/96843