รัฐบาลไทย-ข่าวทำเนียบรัฐบาล-รองนายกฯ “ภูมิธรรม” หนุน Pride Month ดันไทยเป็นจุดหมายปลายทางท่องเที่ยวระดับโลกที่เคารพสิทธิมนุษยชน


วันอังคารที่ 27 พฤษภาคม 2568
27/05/2568
พิมพ์
รองนายกฯ “ภูมิธรรม” หนุน Pride Month ดันไทยเป็นจุดหมายปลายทางท่องเที่ยวระดับโลกที่เคารพสิทธิมนุษยชน
รองนายกฯ “ภูมิธรรม” หนุน Pride Month ดันไทยเป็นจุดหมายปลายทางท่องเที่ยวระดับโลกที่เคารพสิทธิมนุษยชน
วันนี้ (27 พ.ค. 68) เวลา 09.45 น. ณ บริเวณโถงกลาง ตึกบัญชาการ 1 ทำเนียบรัฐบาล ก่อนการประชุมคณะรัฐมนตรี นายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา นำคณะผู้บริหารเข้าพบนายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงกลาโหม เพื่อจัดกิจกรรมประชาสัมพันธ์โครงการ Amazing Thailand Love Wins Festival (Pride Month) ซึ่งเดือนมิถุนายนถือเป็น Pride Month หรือเดือนแห่งความภาคภูมิใจของชาว LGBTQIAN+ ทั่วโลก เพื่อส่งเสริมภาพลักษณ์ของประเทศไทยในฐานะเมืองท่องเที่ยวที่สนับสนุนความเท่าเทียมและความหลากหลายทางเพศ รวมถึงช่วยกระตุ้นการท่องเที่ยวในประเทศ สร้างรายได้ให้แก่ผู้ประกอบการในภาคธุรกิจท่องเที่ยว ร้านค้าและชุมชนในท้องถิ่น โดยมีนางสาวจิราพร สินธุไพร รัฐมนตรีประจำสำนักนายกรัฐมนตรี ร่วมด้วย
โอกาสนี้ รองนายกรัฐมนตรีและรัฐมนตรีว่าการกระทรวงกลาโหมรับฟังวัตถุประสงค์ของโครงการ Amazing Thailand Love Wins Festival (Pride Month) จากนายนิธี สีแพร รองผู้ว่าการด้านสื่อสารการตลาด และรับชมการแสดงจากทีมนักแสดง Drag Show พร้อมกล่าวว่า รัฐบาลตระหนักถึงความสำคัญของความหลากหลายและความเท่าเทียมในสังคมไทย การส่งเสริมกิจกรรม Pride Month ไม่เพียงเป็นการแสดงจุดยืนด้านสิทธิมนุษยชนของประเทศ แต่ยังเป็นการใช้วัฒนธรรมแห่งการเคารพความแตกต่างเป็นพลังในการสร้างโอกาสทางเศรษฐกิจ สังคม และการท่องเที่ยวของไทยอย่างยั่งยืน
ทั้งนี้ โครงการ Amazing Thailand Love Wins Festival (Pride Month) เป็นการส่งเสริมสิทธิมนุษยชน ความเท่าเทียมทางเพศ และการยอมรับความหลากหลายทางเพศ (Gender Diversity) ได้กลายเป็นประเด็นสำคัญในระดับสากล โดยประเทศไทยมีภาพลักษณ์ที่เปิดกว้าง และเป็นมิตรกับชุมชน LGBTQIAN+ มาโดยตลอด และได้มีการประกาศใช้กฎหมายสมรสเท่าเทียมอย่างเป็นทางการเมื่อวันที่ 23 มกราคม 2568 ที่ผ่านมา ถือเป็นวันแรกในประวัติศาสตร์ไทยที่จะต้องถูกจารึกไว้ว่าเป็นวันที่คู่รัก LGBTQIAN+ สามารถจดทะเบียนสมรสได้อย่างเท่าเทียมหลังการขับเคลื่อนเพื่อแก้ไขกฎหมาย มาตรา 1448 แห่งประมวลกฎหมายแพ่งและพาณิชย์ หรือ “สมรสเท่าเทียม” ได้ผ่านความเห็นชอบจากสภาผู้แทนราษฎรและวุฒิสภาแล้ว และได้ประกาศในราชกิจจานุเบกษาในวันที่ 24 กันยายน พ.ศ. 2567 เรียกได้ว่าเป็นช่วงเวลาสำคัญของเปลี่ยนผ่านการยกระดับความเท่าเทียมและสิทธิมนุษยชนในประเทศไทย อีกทั้งยังเป็นหนึ่งในจุดหมายปลายทางยอดนิยมของนักท่องเที่ยวจากทั่วโลก ซึ่งเห็นคุณค่าในความหลากหลายทางวัฒนธรรม และเสรีภาพทางเพศ

ที่มา : https://www.thaigov.go.th/news/contents/details/96824