รัฐบาลไทย-ข่าวทำเนียบรัฐบาล-"วราวุธ" ส่ง จนท.บ้านพักเด็กฯ รุดช่วยเด็กวัย 4 ขวบ นั่งสูบบุหรี่ พ่นควัน ใต้สะพานพระราม 8 รับเข้าคุ้มครองทันที  วอนครอบครัว ท้องเมื่อพร้อม


วันอังคารที่ 27 พฤษภาคม 2568
"วราวุธ" ส่ง จนท.บ้านพักเด็กฯ รุดช่วยเด็กวัย 4 ขวบ นั่งสูบบุหรี่ พ่นควัน ใต้สะพานพระราม 8 รับเข้าคุ้มครองทันที  วอนครอบครัว ท้องเมื่อพร้อม
วราวุธ ส่ง จนท.บ้านพักเด็กฯ รุดช่วยเด็กวัย 4 ขวบ นั่งสูบบุหรี่ พ่นควัน ใต้สะพานพระราม 8 รับเข้าคุ้มครองทันที สน.ชนะสงคราม ลงบันทึก พ่อแม่เลี้ยงดูไม่เหมาะสม วอนครอบครัว ท้องเมื่อพร้อม
วันที่ 27 พฤษภาคม 2568 ที่ทำเนียบรัฐบาล นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยว่า ได้รับรายงานจากศูนย์เร่งรัดจัดการสวัสดิภาพประชาชน (ศรส.) กระทรวง พม. กรณีที่มีการแชร์ในสื่อโซเชียล คลิปเด็กน้อย นั่งสูบบุหรี่ พ่นควัน อยู่ใต้สะพานพระราม 8 นั้น ตนมีความเป็นห่วงเด็กซึ่งมีพฤติกรรมที่ไม่เหมาะสม เพราะเด็กยังเล็กอยู่มาก แต่เข้าไปยุ่งเกี่ยวสารเสพติดแล้ว เป็นอันตรายต่อร่างกายอย่างมาก โดยเฉพาะพัฒนาการตามวัยของเด็กในอนาคต
ดังนั้นเมื่อวันที่ 26 พฤษภาคม 2568 ทีม ศรส. กรมกิจการเด็กและเยาวชน (ดย.) นำโดย เจ้าหน้าที่บ้านพักเด็กและครอบครัว (บพด.) กรุงเทพมหานคร ร่วมกับเจ้าหน้าที่ตำรวจ สน.ชนะสงคราม ได้ลงพื้นที่บริเวณสะพานพระราม 8 ฝั่งด้านหน้าศูนย์การเรียนรู้ธนาคารแห่งประเทศไทย เบื้องต้น ได้พบเด็กชายอายุประมาณ 4 ขวบ อาศัยอยู่กับบิดา มารดา ในบริเวณดังกล่าว และมีพฤติกรรมที่ไม่เหมาะสมจริงตามคลิป จึงได้เข้าไปพูดคุยกับบิดาของเด็ก พบว่า เพิ่งตกงาน ไม่มีเงินจ่ายค่าห้องเช่า และไม่มีญาติให้ไปพักอาศัยอยู่ด้วย จึงได้พาเด็กมาพักอาศัยอยู่บริเวณใต้สะพานพระราม 8
เจ้าหน้าที่บ้านพักเด็กและครอบครัวกรุงเทพมหานคร จึงได้ให้คำแนะนำปรึกษาในการเลี้ยงดูลูกอย่างเหมาะสม จากนั้น นำเด็ก พร้อมบิดา มารดา มาลงบันทึกประจำวันไว้เป็นหลักฐานที่ สน.ชนะสงคราม และขอหนังสือส่งตัวเพื่อนำเด็กเข้ารับการสงเคราะห์และคุ้มครองสวัสดิภาพ ตาม พ.ร.บ.คุ้มครองเด็ก พ.ศ. 2546 ซึ่งบิดา มารดาของเด็กยินยอม และประสงค์จะฝากเด็กไว้ชั่วคราว เนื่องจากไม่มีความพร้อมในการเลี้ยงดูเด็ก ซึ่งจะต้องออกไปหางานทำ และหาที่พักใหม่ เมื่อมีความพร้อมจะมารับเด็กกลับไปดูแลเอง นอกจากนี้ จะดำเนินการติดตามหาญาติของเด็กเพื่อส่งเด็กกลับคืนสู่ครอบครัวให้ได้รับการเลี้ยงดูที่เหมาะสมต่อไป
"ขอฝากไปยังพี่น้องประชาชนว่า ถ้ายังไม่พร้อมมีบุตร หรือยังไม่มีความพร้อมในการดูแลเด็ก ขอความกรุณาให้ป้องกันเมื่อมีเพศสัมพันธ์ เพราะความสนุกชั่วคราว อาจจะตามมาด้วยชีวิตของเด็กคนหนึ่ง ซึ่งถ้าหากเขาเติบโตขึ้นมา และไม่ได้รับการดูแลอย่างถูกต้อง จะทำให้เด็กเติบโตขึ้นมาจะกลายเป็นปัญหาที่จะตามมาอีกหลายเรื่อง โดยเฉพาะปัญหายาเสพติดและความรุนแรง ดังนั้นความสนุกเพียงชั่วคราว กำลังหมายถึงชีวิตของเด็กคนหนึ่ง ที่จะต้องเกิดขึ้นมา และกลายมาเป็นภาระให้กับอีกหลาย ๆ หน่วยงาน ทั้งนี้ เราอยากจะเห็นเด็กในประเทศไทยเติบโตขึ้นมาอย่างมีคุณภาพ และมาเป็นกำลังสำคัญของสังคมไทย ซึ่งปัจจุบันเรามีเด็กเกิดขึ้นน้อยอยู่แล้ว ไม่ใช่เติบโตขึ้นมาแล้วกลายเป็นภาระให้อีกหลายฝ่ายที่ต้องมาช่วยกันดูแลรับผิดชอบ" นายวราวุธ กล่าว
#ข่าวพม #พม #ศรส #esshelpme #5x5ฝ่าวิกฤติประชากร #พมหนึ่งเดียว #วราวุธศิลปอาชา #ศบปภ #พันธกิจสำคัญ9ด้าน #เด็ก #เด็กสูบบุหรี่ #สะพานพระราม8

ที่มา : https://www.thaigov.go.th/news/contents/details/96837