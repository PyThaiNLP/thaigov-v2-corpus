รัฐบาลไทย-ข่าวทำเนียบรัฐบาล-ปลัดเกษตรฯ แจกนมโรงเรียนตามนัด พร้อมกัน 7 กลุ่มพื้นที่ทั่วประเทศ


วันอังคารที่ 27 พฤษภาคม 2568
ปลัดเกษตรฯ แจกนมโรงเรียนตามนัด พร้อมกัน 7 กลุ่มพื้นที่ทั่วประเทศ
ปลัดเกษตรฯ แจกนมโรงเรียนตามนัด พร้อมกัน 7 กลุ่มพื้นที่ทั่วประเทศ
นายประยูร อินสกุล ปลัดกระทรวงเกษตรและสหกรณ์ เปิดเผยภายหลังเป็นประธานเปิดโครงการอาหารเสริม (นม) โรงเรียน ปีการศึกษา 2568 และแจกนมโรงเรียนแก่นักเรียนโรงเรียนวัดบึงลาดสวาย โดยมีนางสาวอโรชา นันทมนตรี ผู้ว่าราชการจังหวัดนครปฐม นางสาวเอื้องพร นพคุณ เกษตรและสหกรณ์จังหวัดนครปฐม คณะครู-อาจารย์ นักเรียนโรงเรียนวัดบึงลาดสวาย และผู้แทนหน่วยงานที่เกี่ยวข้องร่วมกิจกรรม ณ โรงเรียนวัดบึงลาดสวาย ต.บางภาษี อ.บางเลน จ.นครปฐม ว่า คณะกรรมการอาหารนมเพื่อเด็กและเยาวชน ได้ประกาศผลการจัดสรรสิทธิและพื้นที่จำหน่ายของโครงการอาหารเสริม (นม) โรงเรียน ประจำปีการศึกษา 2568 ของทั้ง 7 กลุ่มพื้นที่ รวมทั้งเร่งรัดการจัดส่งนมโรงเรียนพร้อมกันทั่วประเทศ ซึ่งในวันนี้กระทรวงเกษตรและสหกรณ์ โดยหน่วยงานในพื้นที่ที่เกี่ยวข้องได้จัดส่งนมโรงเรียนให้แก่เด็กนักเรียนทุกคนได้ดื่มนมกันอย่างพร้อมเพรียงทั้ง 7 กลุ่มพื้นที่เป็นที่เรียบร้อยแล้ว ซึ่งเป็นวัตถุประสงค์หลักของโครงการฯ ที่ต้องการให้นักเรียนทั้งประเทศได้ดื่มนม โดยที่เกษตรกรผู้เลี้ยงโคนมสามารถผลิตขายน้ำนมโคที่มีคุณภาพและมีความยั่งยืนในอาชีพ เพื่อสร้างศักยภาพ ความเข้มแข็งให้กับสหกรณ์โคนม รัฐวิสาหกิจและสถาบันการศึกษาในการดำเนินกิจการผลิตนมในลำดับแรก ซึ่งจะเกิดความมั่นคงทางอาหารของประเทศ โดยที่ผู้ประกอบการผลิตภัณฑ์นมได้รับการจัดสรรสิทธิและพื้นที่การจำหน่ายอย่างเหมาะสมและเป็นธรรม ปัจจุบันผู้ประกอบการผลิตภัณฑ์นมเริ่มจัดส่งนมให้แก่โรงเรียนเป้าหมายในแต่ละกลุ่มพื้นที่เรียบร้อยแล้ว
"กระทรวงเกษตรและสหกรณ์ ได้เร่งรัดการดำเนินการโครงการอาหารเสริม (นม) โรงเรียน ปีการศึกษา 2568
ทุกกระบวนการ เพื่อให้สอดคล้องกับมติคณะรัฐมนตรี และเพื่อให้เป็นไปตามวัตถุประสงค์ของโครงการฯ โดยในปีการศึกษา 2568 คณะกรรมการอาหารนมเพื่อเด็กและเยาวชน ได้ประกาศผลการจัดสรรสิทธิและพื้นที่จำหน่ายของกลุ่มพื้นที่ 1-7 สรุปปริมาณนม จำนวน 938.545 ตัน/วัน ผู้ประกอบการผลิตภัณฑ์นมเข้าร่วมโครงการฯ จำนวน 81 แห่ง จัดส่งนมให้โรงเรียนจำนวน 11,349 โรงเรียน รวมจำนวนเด็กนักเรียน    ที่จะได้ดื่มนมคุณภาพดีไม่น้อยกว่า 6.3 ล้านคน และจะต้องดำเนินการจัดสรรสิทธิและพื้นที่จำหน่ายเพิ่มเติมในบางพื้นที่ ทั้งนี้ กระทรวงเกษตรฯ จะเร่งดำเนินการให้แล้วเสร็จภายในสัปดาห์นี้"
ปลัดเกษตรฯ กล่าว
สำหรับ 7 กลุ่มพื้นที่ที่จัดกิจกรรมแจกนมโรงเรียนในวันนี้ ได้แก่
กลุ่มพื้นที่ 1 สระบุรี ณ โรงเรียนชลประทานวิทยา อ.ปากเกร็ด จ.นนทบุรี
กลุ่มพื้นที่ 2 สระแก้ว ณ โรงเรียนอนุบาลวัดสระแก้ว อ.เมือง จ.สระแก้ว
กลุ่มพื้นที่ 3 ขอนแก่น ณ โรงเรียนบ้านหินลาดวังตอ ต.บ้านค้อ อ.เมืองขอนแก่น จ.ขอนแก่น
กลุ่มพื้นที่ 4 สกลนคร ณ โรงเรียนอนุบาลภวิกา ต.ขมิ้น อ.เมือง จ.สกลนคร
กลุ่มพื้นที่ 5 เชียงใหม่ ณ โรงเรียนอนุบาลบ้านท่อเมืองลัง อ.เมือง จ.เชียงใหม่
กลุ่มพื้นที่ 6 ราชบุรี  ณ โรงเรียนวัดบึงลาดสวาย ต.บางภาษี อ.บางเลน จ.นครปฐม
และ กลุ่มพื้นที่ 7 พัทลุง ณ โรงเรียนเรวดีอาเซียน ต.ท่ามิหรา จ.พัทลุง

ที่มา : https://www.thaigov.go.th/news/contents/details/96826