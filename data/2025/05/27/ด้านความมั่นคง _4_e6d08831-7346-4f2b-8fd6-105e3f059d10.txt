รัฐบาลไทย-ข่าวทำเนียบรัฐบาล-"ธีรรัตน์" แสดงความยินดีครบรอบ 10 ปี “โอริโค่ ออโต้ ลีสซิ่ง” ย้ำบทบาทความร่วมมือไทย-ญี่ปุ่น ส่งเสริมการลงทุนที่เป็นธรรมและสร้างความเชื่อมั่นในระบบเศรษฐกิจ


วันอังคารที่ 27 พฤษภาคม 2568
27/05/2568
พิมพ์
"ธีรรัตน์" แสดงความยินดีครบรอบ 10 ปี “โอริโค่ ออโต้ ลีสซิ่ง” ย้ำบทบาทความร่วมมือไทย-ญี่ปุ่น ส่งเสริมการลงทุนที่เป็นธรรมและสร้างความเชื่อมั่นในระบบเศรษฐกิจ
"ธีรรัตน์" แสดงความยินดีครบรอบ 10 ปี “โอริโค่ ออโต้ ลีสซิ่ง” ย้ำบทบาทความร่วมมือไทย-ญี่ปุ่น ส่งเสริมการลงทุนที่เป็นธรรมและสร้างความเชื่อมั่นในระบบเศรษฐกิจ
เมื่อวันที่ 26 พฤษภาคม 2568 นางสาวธีรรัตน์ สำเร็จวาณิชย์ รัฐมนตรีช่วยว่าการกระทรวงมหาดไทย ร่วมงานฉลองครบรอบ 10 ปี บริษัท โอริโค่ ออโต้ ลีสซิ่ง (ประเทศไทย) จำกัด ณ โรงแรมโฟร์ซีซั่นส์ เจ้าพระยา กรุงเทพมหานคร โดยได้รับเกียรติจาก Mr. Masato Otaka เอกอัครราชทูตญี่ปุ่นประจำประเทศไทย, Mr. Makoto Umemiya ผู้แทนจาก Orient Corporation ประเทศญี่ปุ่น, คุณวิสุทธิ์ เหมพรรณไพเราะ ประธานสมาคมผู้ประกอบการรถยนต์ใช้แล้ว และแขกผู้มีเกียรติทั้งจากภาครัฐและเอกชนร่วมแสดงความยินดีอย่างอบอุ่น
ในโอกาสนี้ นางสาวธีรรัตน์ฯ ได้กล่าวสุนทรพจน์ เน้นย้ำถึงความสัมพันธ์อันแน่นแฟ้นระหว่างประเทศไทยและประเทศญี่ปุ่น ซึ่งดำเนินมาอย่างยาวนานและมั่นคง โดยเฉพาะความร่วมมือด้านเศรษฐกิจและการลงทุนที่มีส่วนสำคัญต่อการยกระดับมาตรฐานธุรกิจในประเทศไทยให้ก้าวสู่ระดับสากล
“บริษัท โอริโค่ฯ ถือเป็นตัวอย่างของการลงทุนจากญี่ปุ่นที่มีความรับผิดชอบ โปร่งใส และมีความใส่ใจต่อสังคมไทย ซึ่งไม่เพียงแต่สร้างโอกาสทางเศรษฐกิจ แต่ยังช่วยเสริมสร้างความเชื่อมั่นให้กับประชาชนและนักลงทุนในระบบเศรษฐกิจของประเทศ” นางสาวธีรรัตน์ กล่าว
รัฐมนตรีช่วยว่าการกระทรวงมหาดไทย ยังกล่าวเพิ่มเติมว่า แนวทางการดำเนินงานของบริษัท โอริโค่ฯ มีความสอดคล้องกับนโยบายของรัฐบาลไทย ที่มุ่งส่งเสริมการลงทุนที่เป็นธรรม เข้าถึงได้ และคำนึงถึงความเท่าเทียมของผู้บริโภค ซึ่งเป็นหัวใจของการพัฒนาเศรษฐกิจฐานราก และการยกระดับคุณภาพชีวิตของประชาชนอย่างยั่งยืน
นางสาวธีรรัตน์ฯ ยังได้กล่าวแสดงความขอบคุณต่อ Mr. Masato Otaka เอกอัครราชทูตญี่ปุ่นประจำประเทศไทย ที่มีบทบาทสำคัญในการกระชับความสัมพันธ์ไทย-ญี่ปุ่น และผลักดันความร่วมมือระหว่างภาครัฐและเอกชนให้เป็นรูปธรรม
“ขอแสดงความยินดีกับบริษัท โอริโค่ฯ ในโอกาสครบรอบ 10 ปีแห่งความสำเร็จอันมั่นคง และเชื่อมั่นเป็นอย่างยิ่งว่าบริษัทฯ จะยังคงเป็นพันธมิตรที่แข็งแกร่งของประเทศไทยในการขับเคลื่อนเศรษฐกิจ ส่งเสริมระบบการเงินที่เป็นธรรม และร่วมสร้างความยั่งยืนให้กับสังคมไทยต่อไป” นางสาวธีรรัตน์ กล่าวในช่วงท้าย

ที่มา : https://www.thaigov.go.th/news/contents/details/96859