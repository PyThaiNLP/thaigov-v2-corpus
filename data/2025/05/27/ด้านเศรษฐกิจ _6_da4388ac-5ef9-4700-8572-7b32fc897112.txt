รัฐบาลไทย-ข่าวทำเนียบรัฐบาล-​ผู้ตรวจฯ เอกนิติ ถกคณะอนุกรรมการฯ “แจ้งอุต” เฟส 2 มุ่งพัฒนาบริการรับเรื่องร้องเรียนออนไลน์เต็มรูปแบบ ปชช. ร้อง 771 เรื่อง แก้ไขได้แล้วเกิน 50% 


วันอังคารที่ 27 พฤษภาคม 2568
27/05/2568
พิมพ์
​ผู้ตรวจฯ เอกนิติ ถกคณะอนุกรรมการฯ “แจ้งอุต” เฟส 2 มุ่งพัฒนาบริการรับเรื่องร้องเรียนออนไลน์เต็มรูปแบบ ปชช. ร้อง 771 เรื่อง แก้ไขได้แล้วเกิน 50%
​ผู้ตรวจฯ เอกนิติ ถกคณะอนุกรรมการฯ “แจ้งอุต” เฟส 2 มุ่งพัฒนาบริการรับเรื่องร้องเรียนออนไลน์เต็มรูปแบบ ปชช. ร้อง 771 เรื่อง แก้ไขได้แล้วเกิน 50%
23 พฤษภาคม 2568 นายเอกนิติ รมยานนท์ ผู้ตรวจราชการกระทรวงอุตสาหกรรม เป็นประธานการประชุมคณะอนุกรรมการพัฒนาแพลตฟอร์มแจ้งเรื่องร้องเรียนออนไลน์เพื่อการปฏิรูปอุตสาหกรรม (แจ้งอุต) ครั้งที่ 4/2568 โดยมี ดร.วสันต์ ภัทรอธิคม ผู้ช่วยผู้อำนวยการ สำนักงานพัฒนาวิทยาศาสตร์และเทคโนโลยีแห่งชาติ (สวทช.) นายวชิระ ไม้แพ ที่ปรึกษาด้านกฎหมาย กระทรวงอุตสาหกรรม นายสมชัย เอมบำรุง ผู้อำนวยการกองกฎหมาย นายบวรวิทย์ อัครจันทโชติ ผู้อำนวยการกองตรวจราชการ นางสาวเพียงใจ ไชยรังสินันท์ ผู้อำนวยการศูนย์เทคโนโลยีสารสนเทศและการสื่อสาร สำนักงานปลัดกระทรวงอุตสาหกรรม (สปอ.) พร้อมด้วยผู้แทนจากหน่วยงานในสังกัดกระทรวงอุตสาหกรรม (อก.) ทั้ง 7 หน่วยงาน ผู้แทนการนิคมอุตสาหกรรมแห่งประเทศไทย (กนอ.) และผู้แทนธนาคารพัฒนาวิสาหกิจขนาดกลางและขนาดย่อมแห่งประเทศไทย (ธพว.) เข้าร่วมอย่างพร้อมเพรียง ณ ห้องประชุม อก.3 ชั้น 3 อาคารสำนักงานปลัดกระทรวงอุตสาหกรรม และการประชุมผ่านสื่ออิเล็กทรอนิกส์ (Zoom Meeting)
การประชุมดังกล่าวมีเรื่องเพื่อพิจารณา 3 เรื่อง ได้แก่ 1) แผนงานเปลี่ยนผ่านระบบ “แจ้งอุต” เพื่อยกระดับการให้บริการประชาชนของ อก. เช่น การเพิ่มบริการใหม่ ได้แก่ การเผยแพร่ข้อมูลข่าวสารประชาสัมพันธ์ การแนบไฟล์รูปภาพและวีดีโอประกอบเรื่องร้องเรียนมากกว่า 1 ไฟล์ การไม่ต้องระบุพิกัด (location) การเชื่อมโยงระบบกับแพลตฟอร์มอื่น ๆ ของหน่วยงานในสังกัด ระยะเวลาพัฒนาระบบใหม่ เป็นต้น 2) การจัดการเรียนรู้ในรูปแบบสั้น ๆ Micro Learning เกี่ยวกับระบบ “แจ้งอุต” ให้แก่เจ้าหน้าที่ และ 3) การปรับปรุงคำสั่งคณะอนุกรรมการฯ โดยเพิ่ม ผู้แทนกลุ่มประชาสัมพันธ์ กองกลาง สปอ.
นอกจากนี้ยังได้ให้ทุกหน่วยงานแจ้งข้อมูลผู้ประสานงานหลักและผู้ประสานงานรอง สำหรับเรื่องร้องเรียนผ่านแพลตฟอร์ม “แจ้งอุต” ที่ผ่านมา มีจำนวนทั้งสิ้น 771 เรื่อง แก้ไขปัญหาเสร็จแล้ว 386 เรื่อง คิดเป็นร้อยละ 50.1 อยู่ระหว่างรอดำเนินการ 385 เรื่อง คิดเป็นร้อยละ 49.9 โดยระยะเวลาเฉลี่ยในการรับเรื่อง 1 ชั่วโมง และการบริหารจัดการเรื่องร้องเรียนให้แล้วเสร็จ เฉลี่ย 14 วัน/ 1 เรื่อง

ที่มา : https://www.thaigov.go.th/news/contents/details/96832