รัฐบาลไทย-ข่าวทำเนียบรัฐบาล-​ครม.เห็นชอบการรับรองร่างถ้อยแถลงรัฐมนตรีองค์การโทรคมนาคมแห่งเอเชียและแปซิฟิก หรือ ถ้อยแถลงโตเกียว


วันอังคารที่ 27 พฤษภาคม 2568
27/05/2568
พิมพ์
​ครม.เห็นชอบการรับรองร่างถ้อยแถลงรัฐมนตรีองค์การโทรคมนาคมแห่งเอเชียและแปซิฟิก หรือ ถ้อยแถลงโตเกียว
​ครม.เห็นชอบการรับรองร่างถ้อยแถลงรัฐมนตรีองค์การโทรคมนาคมแห่งเอเชียและแปซิฟิก หรือ ถ้อยแถลงโตเกียว
วันนี้ (27 พฤษภาคม 2568) นายอนุกูล พฤกษานุศักดิ์ รองโฆษกประจำสำนักนายกรัฐมนตรี เปิดเผยว่า คณะรัฐมนตรีมีมติเห็นชอบต่อร่างถ้อยแถลงรัฐมนตรีองค์การโทรคมนาคมแห่งเอเชียและแปซิฟิก หรือ ถ้อยแถลงโตเกียว  และอนุมัติให้รัฐมนตรีว่าการกระทรวงดิจิทัลเพื่อเศรษฐกิจและสังคม หรือผู้ที่ได้รับมอบหมายเป็นผู้แทนรับรองร่างถ้อยแถลงโตเกียว ตามที่กระทรวงดิจิทัลเพื่อเศรษฐกิจและสังคม (ดศ.) เสนอ
นายอนุกูล กล่าวว่า ร่างถ้อยแถลงรัฐมนตรีองค์การโทรคมนาคมแห่งเอเชียและแปซิฟิก หรือ ถ้อยแถลงโตเกียว  เป็นการแสดงเจตนารมณ์ร่วมกันในการร่วมมือและทำงานร่วมกันในด้านโทรคมนาคมและเทคโนโลยีสารสนเทศและการสื่อสาร ได้แก่ การเชื่อมโยงด้านดิจิทัล นวัตกรรมดิจิทัลและความเป็นผู้ประกอบการ ความไว้ใจ  และความปลอดภัย การเข้าถึงดิจิทัลอย่างทั่วถึงและการเสริมสร้างศักยภาพ ความยั่งยืน  และการเป็นคู่พันธมิตรและการทำงานร่วมกัน ทั้งนี้ จะมีการรับรองร่างถ้อยแถลงโตเกียว ระหว่างวันที่ 30-31 พฤษภาคม 2568 ณ กรุงโตเกียว ประเทศญี่ปุ่น ซึ่งกระทรวงการต่างประเทศ (กรมองค์การระหว่างประเทศ) และสำนักงานคณะกรรมการกฤษฎีกาเห็นว่า ร่างถ้อยแถลงโตเกียวไม่เป็นสนธิสัญญาตามกฎหมายระหว่างประเทศและไม่เป็นหนังสือสัญญาตามมาตรา 178  ของรัฐธรรมนูญแห่งราชอาณาจักรไทย โดยที่เรื่องนี้เป็นเรื่องที่เกี่ยวกับความสัมพันธ์ระหว่างประเทศหรือที่เกี่ยวกับองค์การระหว่างประเทศที่มีผลผูกพันรัฐบาลไทย จึงเข้าลักษณะเรื่องที่เสนอคณะรัฐมนตรีได้ ตามนัยมาตรา 4 (3) แห่งพระราชกฤษฎีกาว่าด้วยการเสนอเรื่องและการประชุมคณะรัฐมนตรี พ.ศ. 2568

ที่มา : https://www.thaigov.go.th/news/contents/details/96848