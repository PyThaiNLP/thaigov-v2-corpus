รัฐบาลไทย-ข่าวทำเนียบรัฐบาล-ดีอี - ดีป้า จับมือ คกก.พัฒนาซอฟต์พาวเวอร์แห่งชาติ และเครือข่ายพันธมิตร เร่งสร้างคนรองรับอุตสาหกรรมดิจิทัลคอนเทนต์ไทย พร้อมผลักดันสู่ระดับสากล


วันอังคารที่ 27 พฤษภาคม 2568
27/05/2568
พิมพ์
ดีอี - ดีป้า จับมือ คกก.พัฒนาซอฟต์พาวเวอร์แห่งชาติ และเครือข่ายพันธมิตร เร่งสร้างคนรองรับอุตสาหกรรมดิจิทัลคอนเทนต์ไทย พร้อมผลักดันสู่ระดับสากล
ดีอี - ดีป้า จับมือ คกก.พัฒนาซอฟต์พาวเวอร์แห่งชาติ และเครือข่ายพันธมิตร เร่งสร้างคนรองรับอุตสาหกรรมดิจิทัลคอนเทนต์ไทย พร้อมผลักดันสู่ระดับสากล
เมื่อวันที่ 26 พฤษภาคม 2568 นายประเสริฐ จันทรรวงทอง รองนายกรัฐมนตรี และรัฐมนตรีว่าการกระทรวงดิจิทัลเพื่อเศรษฐกิจและสังคม (กระทรวงดีอี) พร้อมด้วย นายแพทย์สุรพงษ์ สืบวงศ์ลี รองประธานคณะที่ปรึกษาด้านนโยบายของนายกรัฐมนตรี และประธานคณะกรรมการพัฒนาซอฟต์พาวเวอร์แห่งชาติ ร่วมแถลงข่าวการขับเคลื่อนนโยบายส่งเสริมอุตสาหกรรมเกมและอุตสาหกรรมเกี่ยวเนื่อง ภายใต้โครงการพัฒนาทักษะด้านเกม ตามนโยบาย 1 ครอบครัว 1 ทักษะซอฟต์พาวเวอร์ (OFOS) หรือ OFOSGAME และโครงการ depa Thai Digital Content Go Global โดยมี ผศ.ดร.ณัฐพล นิมมานพัชรินทร์ ผู้อำนวยการใหญ่ สำนักงานส่งเสริมเศรษฐกิจดิจิทัล หรือ ดีป้า นายฉัตรชัย คุณปิติลักษณ์ รองผู้อำนวยการใหญ่ ดีป้า นายสิทธิชัย เทพไพฑูรย์ ประธานอนุกรรมการขับเคลื่อนอุตสาหกรรมด้านเกม ผู้บริหารและผู้แทนจากหน่วยงาน สมาคม และสถาบันการศึกษาเข้าร่วมงาน
นายประเสริฐ กล่าวว่า ประเทศไทยเรากำลังจะเป็นเจ้าภาพจัดงาน gamescomasia ครั้งแรกในไทย ควบคู่กับ Thailand Game Show ที่จะจัดขึ้น ณ ศูนย์ประชุมแห่งชาติสิริกิติ์ ระหว่างวันที่ 16 - 19 ตุลาคม 2568 สร้างโอกาสให้ทั้งผู้พัฒนา ผู้เรียน และผู้ประกอบการของไทยในการผนวกอุตสาหกรรมเกมไทยเข้าสู่ Global Supply Chain อย่างเต็มตัว การย้ายงานนี้จากสิงคโปร์เพื่อมาจัดในประเทศไทยสำเร็จ ผมต้องขอบคุณทุกภาคส่วน ทั้งภาคเอกชน สมาคม คณะกรรมการซอฟต์พาวเวอร์ ผู้จัดงาน Thailand Game Showรวมถึง depa ที่ร่วมผลักดันโอกาสให้ประเทศไทยสร้างภาพลักษณ์ในฐานะ “ศูนย์กลางเกมของภูมิภาค” ทั้งในมิติ B2B และ B2C
กระทรวงดีอี อยู่ระหว่างผลักดันร่างพระราชบัญญัติส่งเสริมอุตสาหกรรมเกม เพื่อส่งเสริมผู้ประกอบการไทย ทั้งในอุตสาหกรรมเกมและอุตสาหกรรมเกี่ยวเนื่อง ควบคู่กับการสร้างรายได้ทางเศรษฐกิจ และส่งเสริมการลงทุนจากต่างประเทศ และการร่วมทุนกับผู้ประกอบการไทย เพื่อยกระดับขีดความสมารถในการแข่งขันของผู้ประกอบการและอุตสาหกรรมทั้งระบบ และการที่อุตสาหกรรมดิจิทัลคอนเทนต์ไทยจะสามารถเติบโตอย่างงอกงามได้ ย่อมมาจากกำลังบุคลากรที่แข็งแกร่ง วันนี้หลักสูตรด้านเกมได้เริ่มต้นแล้ว ผ่านความร่วมมือจากทั้งภาคเอกชน และภาคการศึกษา และหวังว่าในอนาคต เราจะสามารถต่อขยายความร่วมมือนี้ไปสู่อุตสาหกรรมเกี่ยวเนื่องอื่น ๆ เพื่อมุ่งสู่การสร้างผลงาน IP หน้าใหม่ของไทยแบบครบวงจร และผมเชื่อว่า OFOS จะไม่ใช่แค่ภารกิจในการสร้างคนและสร้างการเรียนรู้เท่านั้น แต่คือการลงมือสร้างอนาคต ด้วยแรงขับเคลื่อนทั้งอุตสาหกรรม
ผศ.ดร.ณัฐพล เปิดเผยว่า ดีป้า มีภารกิจสำคัญในการสร้างสรรค์กลไกส่งเสริมด้านดิจิทัลในทุกมิติ รวมถึงอุตสาหกรรมดิจิทัลคอนเทนต์ที่ประกอบไปด้วยอุตสาหกรรมเกม แอนิเมชัน คาแรกเตอร์ และหนังสืออิเล็กทรอนิกส์ ซึ่งทั้งหมดถือเป็นอุตสาหกรรมแห่งโอกาสของประเทศ อ้างอิงจากผลสำรวจที่ดำเนินการมาตลอดระยะเวลา 8 ปีของ ดีป้า พบว่า อุตสาหกรรมดิจิทัลไทยมีมูลค่ารวมกว่า 2 ล้านล้านบาท โดยอุตสาหกรรมดิจิทัลคอนเทนต์มีมูลค่าสูงกว่า 4 หมื่นล้านบาท และมีศักยภาพสูงที่จะสยายปีกสู่ตลาดต่างประเทศ เนื่องจากมีความเป็นเอกลักษณ์และมีความคิดสร้างสรรค์ที่โดดเด่น ด้วยเหตุนี้ กระทรวงดีอี โดย ดีป้า จึงดำเนินโครงการ depa Thai Digital Content Go Global โครงการส่งเสริมการสร้างระบบนิเวศที่พร้อมรองรับอุตสาหกรรมดิจิทัลคอนเทนต์ไทย โดยดำเนินการผ่าน 4 กิจกรรมสำคัญ ประกอบด้วย
•         Digital Content Infrastructure การพัฒนาโครงสร้างพื้นฐานในโรงเรียนจาก 4 ภูมิภาคทั่วประเทศโดยการสนับสนุนอุปกรณ์การผลิตดิจิทัลคอนเทนต์
•         Digital Content in School การเสริมสร้างความรู้ กระตุ้นให้เกิดความคิดสสร้างสรรค์และแรงบันดาลใจแก่นักเรียน ครอบคลุมเกม แอนิเมชัน และคาแรกเตอร์
•         Digital Content Accelerator Program โปรแกรมพัฒนาทักษะ เวิร์กชอป และกิจกรรมจับคู่ธุรกิจ (Business Matching) เพื่อสร้างโอกาสต่อยอดสู่การประกอบอาชีพจริง
•         Digital Content Transformation การส่งเสริมให้ภาคธุรกิจสามารถประยุกต์ใช้ดิจิทัลคอนเทนต์ได้
"โครงการ depa Thai Digital Content Go Global จะช่วยส่งเสริมความพร้อมโครงสร้างพื้นฐานที่เอื้อต่อการขับเคลื่อนอุตสาหกรรมดิจิทัลคอนเทนต์ ยกระดับความรู้และทักษะที่จำเป็นแก่เยาวชนและคนรุ่นใหม่ทั่วประเทศ พัฒนาทักษะใหม่เพื่อต่อยอดสู่การสร้างอาชีพด้านดิจิทัลคอนเทนต์ ยกระดับความเชี่ยวชาญของผู้ประกอบการในการสร้างทรัพย์สินทางปัญญา (IP) ที่ได้มาตรฐานสากล และกระตุ้นให้เกิดการประยุกต์ใช้ดิจิทัลคอนเทนต์ในภาคธุรกิจเพื่อเพิ่มมูลค่าผลิตภัณฑ์ อีกทั้งสนับสนุนการสร้างสรรค์ผลงานของคนไทยและดึงดูดนักลงทุนต่างชาติ พร้อมผลักดันผู้ประกอบการไทยสู่เวทีระดับโลกผ่านการเจรจาจับคู่ธุรกิจและการส่งออกสู่ตลาดต่างประเทศ ซึ่งผู้ที่สนใจศึกษารายละเอียดเพิ่มเติมและติดตามความเคลื่อนไหวของโครงการได้ทางเพจเฟซบุ๊ก Thai Digital Content Go Global" ผู้อำนวยการใหญ่ ดีป้า กล่าว
ผศ.ดร.ณัฐพล กล่าวต่อว่า จากผลสำรวจยังแสดงให้เห็นว่า ‘เกม’ ครองสัดส่วนในอุตสาหกรรมดิจิทัลคอนเทนต์ไทยสูงกว่า 70% หรือคิดเป็นมูลค่ารวมกว่า 34,000 ล้านบาท แต่ในขณะเดียวกัน มูลค่าการนำเข้าเกมยังสูงถึง 97% ขณะที่ปัจจุบันประเทศไทยมีผู้ประกอบการเกมไทย 90 ราย และบุคลากรในอุตสาหกรรมกว่า 1,900 คน โดยกลุ่มบุคลากรที่มีทักษะเชิงเทคนิคยังคงเป็นที่ต้องการเพิ่มขึ้นต่อเนื่องทุกปี ซึ่งกรณีดังกล่าวแสดงให้เห็นถึงโอกาสที่จะผลักดันให้เกิดการพัฒนาอุตสาหกกรรมเกมไทย
กระทรวงดีอี โดย ดีป้า ยังบูรณาการการทำงานกับ คณะกรรมการพัฒนาซอฟต์พาวเวอร์แห่งชาติ คณะอนุกรรมการขับเคลื่อนอุตสาหกรรมด้านเกม ดำเนินโครงการพัฒนาทักษะด้านเกม ตามนโยบาย 1 ครอบครัว 1 ทักษะซอฟต์พาวเวอร์ (OFOS) หรือ OFOSGAME โดยมีวัตถุประสงค์เพื่อพัฒนาทักษะที่จำเป็นต่อการสร้างเกม ทั้งด้านเทคโนโลยี ศิลปะ การเล่าเรื่อง และการสื่อสาร เน้นการเรียนรู้และลงมือปฏิบัติจริง เพื่อให้ผู้เรียนเกิดทักษะที่สามารถปฏิบัติงานได้จริงในสายอาชีพ อีกทั้งเป็นการสร้างบุคลากรรุ่นใหม่ที่มีศักยภาพในการขับเคลื่อนอุตสาหกรรมเกมและอุตสาหกรรมที่เกี่ยวเนื่อง โดยบูรณาการกับหลักสูตร depa Game Online Academy
ทั้งนี้ โครงการ OFOSGAME ยังได้รับความร่วมมือจากมหาวิทยาลัยเทคโนโลยีสุรนารี มหาวิทยาลัยศรีปทุม ศูนย์นวัตกรรมการออกแบบดิจิทัลและเทคโนโลยี (didtc) และสมาคมอุตสาหกรรมซอฟต์แวร์เกมไทย (TGA) ในการพัฒนาหลักสูตร 1) การพัฒนาเกมเบื้องต้นใน Unreal Engine 2) การออกแบบเกมแนวเล่าเรื่องและการพัฒนาเกมนิยายภาพ 3) นักพากย์มืออาชีพ และ 4) การสร้างสรรค์โลกเกมใน Roblox พร้อมจัดการฝึกอบรมทั้งรูปแบบออนไลน์และเวิร์กชอปที่ตรงตามความต้องการของภาคอุตสาหกรรม ซึ่งผู้ที่สนใจสามารถศึกษารายละเอียดเพิ่มเติมและลงทะเบียนเรียนหลักสูตรต่าง ๆ ในโครงการ OFOSGAME ได้ที่ https://xlane.sut.ac.th/home/ และเพจเฟซบุ๊ก THACCA-Thailand Creative Culture Agency
สำหรับผู้ที่สนใจรายละเอียดของทั้งสองโครงการสามารถติดตามความเคลื่อนไหวต่าง ๆ ได้ทุกช่องทางการสื่อสารของ ดีป้า ไม่ว่าจะเป็น www.depa.or.th เพจเฟซบุ๊ก depa Thailand และ LINE OA: depaThailand

ที่มา : https://www.thaigov.go.th/news/contents/details/96819