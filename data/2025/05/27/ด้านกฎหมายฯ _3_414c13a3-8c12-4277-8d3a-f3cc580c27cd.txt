รัฐบาลไทย-ข่าวทำเนียบรัฐบาล-กระทรวงยุติธรรม ร่วมกับ สภาทนายความ ในพระบรมราชูปถัมภ์ ลงนาม MOU บูรณาการความยุติธรรมให้ทั่วถึง ลดความเหลื่อมล้ำ สร้างสังคมเท่าเทียม


วันอังคารที่ 27 พฤษภาคม 2568
27/05/2568
พิมพ์
กระทรวงยุติธรรม ร่วมกับ สภาทนายความ ในพระบรมราชูปถัมภ์ ลงนาม MOU บูรณาการความยุติธรรมให้ทั่วถึง ลดความเหลื่อมล้ำ สร้างสังคมเท่าเทียม
กระทรวงยุติธรรม ร่วมกับ สภาทนายความ ในพระบรมราชูปถัมภ์ ลงนาม MOU บูรณาการความยุติธรรมให้ทั่วถึง ลดความเหลื่อมล้ำ สร้างสังคมเท่าเทียม
ในวันอังคารที่ 27 พฤษภาคม 2568 เวลา 11.30 น. พันตำรวจเอก ทวี สอดส่อง รัฐมนตรีว่าการกระทรวงยุติธรรม ในฐานะนายกพิเศษแห่งสภาทนายความ เป็นประธานและสักขีพยานในพิธีลงนามบันทึกข้อตกลงความร่วมมือ (MOU) “การอํานวยความยุติธรรม เพื่อลดความเหลื่อมล้ำ สร้างสังคมเท่าเทียม” ระหว่าง กองทุนยุติธรรม สำนักงานปลัดกระทรวงยุติธรรม กับ สภาทนายความ ในพระบรมราชูปถัมป์ โดยมี นางพงษ์สวาท นีละโยธิน ปลัดกระทรวงยุติธรรม ดร.วิเชียร ชุบไธสง นายกสภาทนายความ นายไตรยฤทธิ์ เตมหิวงศ์ รองปลัดกระทรวงยุติธรรม ดร.วิรัลพัชร เวทธาวริทธิ์ธร อุปนายกฝ่ายวิชาการ สภาทนายความในพระบรมราชูปถัมภ์ เป็นผู้ลงนามในบันทึกข้อตกลง พร้อมด้วย พันตำรวจโท ประวุธ วงศ์สีนิล อธิบดีกรมพินิจและคุ้มครองเด็กและเยาวชน นางอุษา จั่นพลอย บุญเปี่ยม ผู้ช่วยปลัดกระทรวงยุติธรรม กรรมการผู้ทรงคุณวุฒิ ผู้บริหารกระทรวงยุติธรรม ผู้บริหารสภาทนายความ สำนักงานยุติธรรมจังหวัดทั่วประเทศ สภาทนายความประจำจังหวัดทุกแห่ง เข้าร่วมเป็นเกียรติในงาน ณ ห้องสนฉัตร ชั้น 3 อาคารกระทรวงยุติธรรม และผ่านระบบประชุมทางไกล (VDO Conference)
สำหรับการลงนามความร่วมมือฯ ดังกล่าว เกิดขึ้นเพื่อการบูรณาการร่วมกันระหว่างหน่วยงานในกระบวนการยุติธรรม เพื่อลดความเหลื่อมล้ำแก่ประชาชนให้สามารถเข้าถึงความ ช่วยเหลือทางด้านกฎหมายและกระบวนการยุติธรรมได้โดยง่าย สะดวก รวดเร็ว เสมอภาค และเป็นธรรม ซึ่งการร่วมลงนามบันทึกข้อตกลงความร่วมมือในครั้งนี้ เป็นการนำจุดแข็งของทั้งสองฝ่ายมาบูรณาการเพื่อให้เป็นกลไกในการประสานความร่วมมือ มีการกำหนดหลักการและแนวทางการพัฒนาในทุกมิติ โดยคาดหวังว่าจะสามารถขับเคลื่อนงานให้ความช่วยเหลือทางกฎหมายและอำนวยความยุติธรรมแก่ประชาชนที่มีประสิทธิภาพมากยิ่งขึ้น พร้อมทั้งยกระดับการดำเนินงานให้เอื้อต่อการดูแลประชาชนในระดับพื้นที่ โดยเฉพาะการจัดส่งทนายความอาสาเข้าไปนั่งให้คำปรึกษา ณ ศูนย์ยุติธรรมชุมชน เพื่ออำนวยความสะดวกและเข้าถึงความยุติธรรมได้อย่างทั่วถึง ตลอดจนการให้ความรู้และคำแนะนำเกี่ยวกับการคุ้มครองป้องกันสิทธิและเสรีภาพของประชาชน ซึ่งจะนำไปสู่การสร้างสังคมที่มีความเป็นธรรมสำหรับประชาชนอย่างเท่าเทียมมากยิ่งขึ้น โดยกำหนดแนวทางการพัฒนาระบบทนายความของกองทุนยุติธรรม ใน 5 ประเด็นหลัก ได้แก่ 1) การบูรณาการความร่วมมือด้านการให้ความช่วยเหลือประชาชนในการดำเนินคดี 2) การกำหนดบัญชีทนายความของกองทุนยุติธรรม 3) การบูรณาการความเชื่อมโยงข้อมูลด้านเทคโนโลยีสารสนเทศ 4) การจัดอบรมพัฒนาศักยภาพการให้ความรู้ทางกฎหมายแก่ทนายความ และ 5) การบูรณาการด้านการประชาสัมพันธ์เชิงรุก
โอกาสนี้ รัฐมนตรีว่าการกระทรวงยุติธรรม ได้มอบนโยบายด้านการอำนวยความยุติธรรม ใจความว่า ที่ผ่านมาสำนักงานกองทุนยุดิธรรมมีบทบาทสำคัญในการให้ความช่วยเหลือประชาชนในการดำเนินคดีตามพระราชบัญญัติกองทุนยุติธรรม พ.ศ. 2558 เพื่อสนับสนุนค่าใช้จ่ายต่าง ๆ ที่เกี่ยวข้องกับการดำเนินคดี อาทิ การขอค่าจ้างทนายความ ค่าที่ปรึกษาหรือผู้ช่วยทางกฎหมายในการดำเนินคดีหรือ ผู้เชี่ยวชาญเฉพาะด้าน ค่าฤชาธรรมเนียม ค่าตรวจพิสูจน์ค่าใช้จ่ายในการจัดเตรียมเอกสาร เป็นต้น โดยให้ความสำคัญในการลดความเหลื่อมล้ำในการเข้าถึงกระบวนการยุติธรรมของประชาชนให้สะดวก ด้วยค่าใช้จ่ายที่น้อยที่สุด โดยมีบุคลากร (ทนายอาสา) ที่ทำหน้าที่ให้ความช่วยเหลือประชาชนทางกฎหมาย จากสภาทนายความ ตามบทบาทหน้าที่ภายใต้พระราชบัญญัติทนายความ พ.ศ. 2528 เป็นผู้อำนวยความสะดวกและให้ความช่วยเหลือแก่ประชาชนที่กำลังประสบปัญหาความเดือดร้อนไม่ได้รับความเป็นธรรมให้สามารถเข้าถึงความยุติธรรมได้โดยสะดวก รวดเร็ว การร่วมลงนามบันทึกข้อตกลงความร่วมมือในครั้งนี้ สะท้อนความร่วมมือของทั้ง 2 องค์กร และเป็นการตอกย้ำความสำคัญของทนายความที่เป็นผู้พิทักษ์ประชาชน และเพื่อให้การทำงานช่วยเหลือประชาชนให้สามารถเข้าถึงกระบวนการยุติธรรมได้อย่างทั่วถึงและมีมาตรฐานเดียวกัน จึงจำเป็นอย่างยิ่งที่จะต้องมีการพัฒนาระบบงาน ระเบียบหรือหลักเกณฑ์แนวทางต่าง ๆ ให้ทันสมัย พร้อมทั้งพัฒนาระบบทนายความของกองทุนยุติธรรมให้สามารถขับเคลื่อนได้อย่างเป็นรูปธรรมและมีประสิทธิภาพมากยิ่งขึ้น และสุดท้ายนี้ขอแสดงความชื่นชมที่ทุกท่านปฏิบัติหน้าที่ด้วยความเสียสละ จริงใจ และยืนหยัดเคียงประชาชน อํานวยความยุติธรรม ลดความเหลื่อมล้ำ สร้างสังคมเท่าเทียม
สำหรับประชาชนที่ได้รับความเดือดร้อน สามารถเข้ามาติดต่อขอความช่วยเหลือจากกองทุน doยุติธรรมได้ที่ ศูนย์บริการร่วมกระทรวงยุติธรรม สำนักงานยุติธรรมจังหวัดทั่วประเทศ ศูนย์ยุติธรรมชุมชนทุกชุมชนหรือติดต่อสายด่วนกระทรวงยุติธรรม โทร. 1111 กด 77 ติดต่อและยื่นคำขอระบบออนไลน์ ผ่านเว็บไซต์ http://www.jfo.moj.go.th/, http://www.msp-prod.moj.go.th/ Facebook: กองทุนยุติธรรม กระทรวงยุติธรรม หรือติดต่อผ่านแอปพลิเคชั่น "Justice Care" และ "ทาง รัฐ' สามารถดาวนโหลดเพื่อใช้งานได้ทั้งระบบ Android และระบบ IOS

ที่มา : https://www.thaigov.go.th/news/contents/details/96860