รัฐบาลไทย-ข่าวทำเนียบรัฐบาล-กรมทางหลวงชนบท แจ้งปิดเบี่ยงการจราจรบางช่องทางบนถนนราชพฤกษ์ และกัลปพฤกษ์ (ขาเข้า - ขาออก) 27 พฤษภาคม - 30 มิถุนายน 2568 เพื่อก่อสร้างสถานีตรวจวัดยานพาหนะ


วันอังคารที่ 27 พฤษภาคม 2568
กรมทางหลวงชนบท แจ้งปิดเบี่ยงการจราจรบางช่องทางบนถนนราชพฤกษ์ และกัลปพฤกษ์ (ขาเข้า - ขาออก) 27 พฤษภาคม - 30 มิถุนายน 2568 เพื่อก่อสร้างสถานีตรวจวัดยานพาหนะ
....
กรมทางหลวงชนบท (ทช.) กระทรวงคมนาคม โดยสำนักบำรุงทาง จะก่อสร้างสถานีตรวจวัดยานพาหนะบนถนนราชพฤกษ์ (สาย นบ.3021) และถนนกัลปพฤกษ์ (สาย กท.1001) มีความจำเป็นต้องปิดเบี่ยงการจราจรบางช่องทาง ตลอด 24 ชั่วโมง ระหว่างวันที่ 27 พฤษภาคม - 30 มิถุนายน 2568 เพื่ออำนวยความสะดวกปลอดภัยในการสัญจรให้กับผู้ใช้ทาง และลดผลกระทบต่อการจราจรให้น้อยที่สุด โดยมีรายละเอียด ดังนี้
- ถนนราชพฤกษ์ สัปดาห์ที่ 1 - 2 จะปิด 2 ช่องจราจรในฝั่งขาเข้า (มุ่งหน้าถนนเพชรเกษม) ใกล้กับร้านอาหารปลาอยู่เย็น ช่วง กม. ที่ 9+500 - 10+500 ในส่วนสัปดาห์ที่ 3 - 4 จะปิด 2 ช่องจราจรในฝั่งขาออก (มุ่งหน้าถนนบรมราชชนนี) ใกล้กับปั๊มน้ำมัน ปตท. สาขาราชพฤกษ์ 1 และ Food Villa Ratchaphruek
- ถนนกัลปพฤกษ์ สัปดาห์ที่ 1 - 2 จะปิด 2 ช่องจราจรในฝั่งขาออก (มุ่งหน้าถนนกาญจนาภิเษก) ใกล้กับบริษัท ไทยสมายล์บัส จำกัด (สาขากัลปพฤกษ์) ช่วง กม. ที่ 6+500 - 7+500 ส่วนสัปดาห์ที่ 3 - 4 จะปิด     2 ช่องจราจรในฝั่งขาเข้า (มุ่งหน้าสะพานสมเด็จพระเจ้าตากสินมหาราช) ตรงข้ามหมู่บ้าน Nirvana Sathorn
ทั้งนี้ ในระหว่างการก่อสร้าง 2 ช่องจราจรทั้ง 2 ฝั่งแล้วเสร็จ จะเปิดช่องจราจรดังกล่าว และปิดช่องจราจรในส่วนที่เหลือเพื่อก่อสร้างต่อไป พร้อมนี้ได้จัดช่องทางเบี่ยงพิเศษเพิ่มเติมอีก 1 ช่องจราจรบนถนนกัลปพฤกษ์ เพื่อให้การจราจรสามารถสัญจรผ่านได้อย่างต่อเนื่อง อย่างไรก็ตาม ทช. ขอความร่วมมือผู้ใช้เส้นทางโปรดวางแผนการเดินทางล่วงหน้า สังเกตป้ายจราจร ป้ายเตือน และปฏิบัติตามอย่างเคร่งครัด เพื่อความปลอดภัยและลดความแออัดในการจราจร สามารถสอบถามข้อมูลเพิ่มเติมได้ที่ นายนนท์ธวัช บุญพบ นายช่างโยธาปฏิบัติงาน สำนักบำรุงทาง โทร. 08 3823 9595 หรือสายด่วน ทช. โทร. 1146

ที่มา : https://www.thaigov.go.th/news/contents/details/96823