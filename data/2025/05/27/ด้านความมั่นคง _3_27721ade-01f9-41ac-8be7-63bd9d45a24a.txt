รัฐบาลไทย-ข่าวทำเนียบรัฐบาล-"อนุทิน" เป็นประธานอำนวยพรผู้เดินทางไปประกอบพิธีฮัจย์ ประจำปี พ.ศ. 2568 (ฮ.ศ. 1446) พร้อมอำนวยพรให้ผู้แสวงบุญได้ประกอบพิธีฮัจย์ได้สมบูรณ์ตามหลักศาสนา


วันอังคารที่ 27 พฤษภาคม 2568
27/05/2568
พิมพ์
"อนุทิน" เป็นประธานอำนวยพรผู้เดินทางไปประกอบพิธีฮัจย์ ประจำปี พ.ศ. 2568 (ฮ.ศ. 1446) พร้อมอำนวยพรให้ผู้แสวงบุญได้ประกอบพิธีฮัจย์ได้สมบูรณ์ตามหลักศาสนา
"อนุทิน" เป็นประธานอำนวยพรผู้เดินทางไปประกอบพิธีฮัจย์ ประจำปี พ.ศ. 2568 (ฮ.ศ. 1446) พร้อมอำนวยพรให้ผู้แสวงบุญได้ประกอบพิธีฮัจย์ได้สมบูรณ์ตามหลักศาสนา
วันนี้ (27 พ.ค. 68) เวลา 08.40 น. นายอนุทิน ชาญวีรกูล รองนายกรัฐมนตรีและรมว.มหาดไทยเป็นประธานพิธีอำนวยพรผู้เดินทางไปประกอบพิธีฮัจย์ โดยมี น.ส.ซาบีดา ไทยเศรษฐ์ รมช.มหาดไทย นายอับดุรเราะห์มาน อับดุลอะซีซ อัลซุฮัยบานี (H.E. Mr. Abdulrahman Abdulaziz Alsuhaibani) เอกอัครราชทูตซาอุดีอาระเบียประจำประเทศไทย นายอรรษิษฐ์ สัมพันธรัตน์ ปลัดกระทรวงมหาดไทย นายไชยวัฒน์ จุนถิระพงศ์ อธิบดีกรมการปกครอง นายศุภมิตร ชิณศรี ผู้ว่าราชการจังหวัดสมุทรปราการ นายกิตติพงศ์ กิตติขจร ผู้อำนวยการท่าอากาศยานสุวรรณภูมิ ผศ.ดร.อับดุลเลาะห์ หนุ่มสุข ผู้แทนจุฬาราชนตรี ผู้แทนกรรมการอิสลามประจำกรุงเทพมหานคร หน่วยงานที่เกี่ยวข้อง และผู้แสวงบุญ ร่วมพิธี ณ อาคารผู้โดยสารขาออก ชั้น 4 ประตู 8 ท่าอากาศยานนานาชาติสุวรรมภูมิ อ.บางพลี จ.สมุทรปราการ
โดยในพิธี อ.ปริญญา (อับดุลนาซิร) ก้อพิทักษ์ อัญเชิญพระมหาคัมภีร์อัลกุรอาน นายอนุทิน กล่าวเปิดและอำนวยพร ผู้แทนจุฬาราชนตรี กล่าวอำนวยพร และขอพร (ดุอาอ์) ให้แก่ผู้เดินทางไปประกอบพิธีฮัจย์ โดยมี ผู้แทนกรรมการอิสลามประจำกรุงเทพมหานคร และผู้แทนประธานกรรมการอิสลามประจำจังหวัดสมุทรปราการ ร่วมกล่าวดุอาล์ เป็นอันเสร็จพิธี
นายอนุทิน กล่าวว่า ในนามของรัฐบาลไทยขอแสดงความยินดีกับพี่น้องชาวไทยมุสลิมทุกท่านที่ได้รับโอกาสอันประเสริฐในการเดินทางไปประกอบพิธีฮัจย์ ณ นครมักกะฮ์และนครมะดีนะฮ์ ราชอาณาจักรซาอุดีอาระเบีย อันถือเป็นหนึ่งในหลักสำคัญของศาสนาอิสลามที่ยิ่งใหญ่ เป็นการแสดงออกถึงความศรัทธาและความมุ่งมั่น
"ขออำนวยพรให้ผู้แสวงบุญทุกท่านได้ประกอบพิธีฮัจย์ได้อย่างถูกต้อง ครบถ้วน และสมบูรณ์ตามหลักศาสนา ซึ่งรัฐบาลไทยโดยกระทรวงมหาดไทยมุ่งมั่นดำเนินการในทุกด้านเพื่อสนับสนุนและอำนวยความสะดวกแก่พี่น้องผู้แสวงบุญทุกท่านอย่างเต็มที่ ทั้งในด้านการเดินทาง ที่พัก การรักษาพยาบาล และการบริหารจัดการในช่วงการประกอบพิธีเพื่อให้ทุกท่านมีความมั่นใจ ปลอดภัย มีสุขภาพแข็งแรง ขอให้ฮัจย์ของท่านทั้งหลายได้รับการตอบรับและนำมาซึ่งพรอันประเสริฐในชีวิตของท่าน ครอบครัว สังคมโดยรวม สามารถปฏิบัติศาสนกิจได้อย่างสงบเรียบร้อย และขออาราธนาขอความสันติสุข ความเมตตา และความเจริญจากองค์อัลเลาะห์จงมีแด่ทุกท่าน" นายอนุทิน กล่าว
สำหรับเทศกาลฮัจย์ ประจำปี พ.ศ. 2568 (ฮ.ศ. 1446) มีผู้เดินทางจากประเทศไทยไปประกอบพิธีฮัจย์ จำนวน 6,603 คน เดินทางผ่านท่าอากาศยาน 2 แห่ง คือ ท่าอากาศยานนานาชาติสุวรรณภูมิ จ.สมุทรปราการ และท่าอากาศยานนานาชาติหาดใหญ่ จ.สงขลา โดยในส่วนของผู้เดินทางจากท่าอากาศยานนานาชาติสุวรรณภูมิไปยังท่าอากาศยานนานาชาติสมเด็จพระราชาธิบดีอับดุลอะซีซ เมืองเจดดาห์ ราชอาณาจักรซาอุดีอาระเบีย ระหว่างวันที่ 27 พ.ค. - 2 มิ.ย. 68 รวม 6 วัน 6 เที่ยวบิน จำนวน 2,150 คน
สำหรับเที่ยวบินปฐมฤกษ์จากท่าอากาศยานนานาชาติสุวรรณภูมิ ซึ่งจะออกเดินทางในวันนี้ คือ เที่ยวบินสายการบินซาอุดิแอร์ไลน์ เที่ยวบินที่ SV847 ออกเดินทางเวลา 15.25 น. และเดินทางถึงท่าอากาศยานนานาชาติสมเด็จพระราชาธิบดีอับดุลอะซีซ เมืองเจดดาห์ ราชอาณาจักรซาอุดีอาระเบีย เวลา 19.40 น.

ที่มา : https://www.thaigov.go.th/news/contents/details/96858