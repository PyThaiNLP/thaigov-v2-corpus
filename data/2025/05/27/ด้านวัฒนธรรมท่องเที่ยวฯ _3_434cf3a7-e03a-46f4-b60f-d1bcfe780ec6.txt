รัฐบาลไทย-ข่าวทำเนียบรัฐบาล-เลขานุการ รมว.ท่องเที่ยวและกีฬา  เป็นประธานประชุมติดตามความพร้อมการจัดซีเกมส์และอาเซียนพาราเกมส์ 2025


วันอังคารที่ 27 พฤษภาคม 2568
เลขานุการ รมว.ท่องเที่ยวและกีฬา  เป็นประธานประชุมติดตามความพร้อมการจัดซีเกมส์และอาเซียนพาราเกมส์ 2025
เลขานุการ รมว.ท่องเที่ยวและกีฬา  เป็นประธานประชุมติดตามความพร้อมการจัดซีเกมส์และอาเซียนพาราเกมส์ 2025
วันที่ 27 พฤษภาคม 2568 เวลา 10.00 น. นายกฤษฎา ตันเทอดทิตย์ เลขานุการรัฐมนตรีว่าการกระทรวงการท่องเที่ยวและกีฬา เป็นประธานการประชุมคณะกรรมการกำกับ ติดตาม การจัดการแข่งขัน กีฬาซีเกมส์ ครั้งที่ 33 และ กีฬาอาเซียนพาราเกมส์ ครั้งที่ 13 ประจำปี พ.ศ. 2568 (ค.ศ. 2025) ครั้งที่ 1/2568 ณ ห้องประชุม 2 ชั้น 3 กระทรวงการท่องเที่ยวและกีฬา โดยมีคณะกรรมการฯ จากหน่วยงานที่เกี่ยวข้องเข้าร่วมประชุมอย่างพร้อมเพรียง
นายกฤษฎา เปิดเผยว่า การประชุมครั้งนี้มีวัตถุประสงค์เพื่อติดตามความก้าวหน้าในการเตรียมความพร้อมของประเทศไทย ในฐานะเจ้าภาพจัดการแข่งขันระดับอาเซียน 2 รายการสำคัญ ได้แก่ กีฬาซีเกมส์ และกีฬาอาเซียนพาราเกมส์ ซึ่งจะจัดขึ้นในปี 2568 เพื่อให้การดำเนินงานเป็นไปอย่างมีประสิทธิภาพ ภายใต้มาตรฐานสากล และสะท้อนศักยภาพด้านการจัดการแข่งขันกีฬาและการท่องเที่ยวของไทย
ที่ประชุมได้ร่วมกันพิจารณาและหารือในประเด็นสำคัญ ดังนี้
การติดตามแผนการใช้งบประมาณและอุปสรรคที่เกิดขึ้นในการเบิกจ่าย
ความคืบหน้าในการดำเนินงานของคณะกรรมการชุดต่างๆ ได้แก่
คณะกรรมการบริหารการจัดการแข่งขัน
คณะกรรมการฝ่ายเทคนิคกีฬา
คณะกรรมการสำนักงานเลขานุการและประสานงานระหว่างประเทศ
คณะกรรมการฝ่ายสนับสนุนและบริการ
แผนการเก็บตัวฝึกซ้อมนักกีฬาและการเบิกจ่ายงบประมาณโครงการเตรียมนักกีฬา เพื่อเข้าร่วมการแข่งขันกีฬาซีเกมส์ ครั้งที่ 33
เลขานุการรัฐมนตรีฯ เน้นย้ำถึงความสำคัญของการบูรณาการการทำงานร่วมกันอย่างใกล้ชิดระหว่างหน่วยงาน เพื่อให้การจัดการแข่งขันครั้งนี้สร้างความประทับใจให้กับนานาชาติ และเป็นโอกาสสำคัญในการส่งเสริมภาพลักษณ์ของประเทศไทยในฐานะ Sports Tourism Hub ของภูมิภาคอาเซียน พร้อมเชิญชวนทุกภาคส่วนร่วมกันสนับสนุนและส่งแรงใจให้ทัพนักกีฬาทีมชาติไทยสร้างผลงานที่น่าภาคภูมิใจบนเวทีระดับภูมิภาค

ที่มา : https://www.thaigov.go.th/news/contents/details/96855