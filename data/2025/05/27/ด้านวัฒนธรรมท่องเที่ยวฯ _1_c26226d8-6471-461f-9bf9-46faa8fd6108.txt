รัฐบาลไทย-ข่าวทำเนียบรัฐบาล-ผู้ช่วย รมว.ท่องเที่ยวฯ ร่วมเปิดกิจกรรม “Amazing Thailand Love Wins Festival (Pride Month)” 


วันอังคารที่ 27 พฤษภาคม 2568
ผู้ช่วย รมว.ท่องเที่ยวฯ ร่วมเปิดกิจกรรม “Amazing Thailand Love Wins Festival (Pride Month)”
ผู้ช่วย รมว.ท่องเที่ยวฯ ร่วมเปิดกิจกรรม “Amazing Thailand Love Wins Festival (Pride Month)” ตอกย้ำไทยเป็นเมืองท่องเที่ยวที่เปิดกว้าง เตรียมพร้อมสู่การเป็น Pride Destination ระดับโลก
วันที่ 27 พฤษภาคม 2568 นายจักรพล ตั้งสุทธิธรรม ผู้ช่วยรัฐมนตรีประจำกระทรวงการท่องเที่ยวและกีฬา และโฆษกกระทรวงฯ เข้าร่วมพิธีเปิดกิจกรรม “Amazing Thailand Love Wins Festival (Pride Month)” ณ ตึกบัญชาการ ทำเนียบรัฐบาล โดยมี นายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงกลาโหม เป็นประธานในพิธี เปิดตัวอย่างเป็นทางการกิจกรรมเฉลิมฉลอง Pride Month ตลอดเดือนมิถุนายน 2568 ภายใต้โครงการ “Amazing Thailand Grand Tourism and Sports Year 2025”
นายจักรพล กล่าวว่า กิจกรรมดังกล่าวเป็นส่วนหนึ่งของการขับเคลื่อนประเทศไทยให้เป็น Pride Destination ระดับโลก โดยเน้นย้ำภาพลักษณ์ของไทยในฐานะเมืองท่องเที่ยวที่สนับสนุนความเท่าเทียม ความหลากหลายทางเพศ และสิทธิมนุษยชน ซึ่งเป็นแนวทางที่สอดคล้องกับนโยบายของกระทรวงการท่องเที่ยวและกีฬา ในการใช้ Soft Power ขับเคลื่อนเศรษฐกิจผ่านมิติของความหลากหลายทางวัฒนธรรม และการท่องเที่ยวที่ยั่งยืน
ทั้งนี้ ภายใต้บรรยากาศแห่งการเฉลิมฉลอง Pride Month ปีนี้ ถือเป็นปีแรกที่ประเทศไทยประกาศใช้กฎหมายสมรสเท่าเทียมอย่างเป็นทางการ ซึ่งสะท้อนถึงความก้าวหน้าทางสังคมและกฎหมายของไทยในการยกระดับสิทธิมนุษยชน โดยนายจักรพลย้ำว่า นี่คือช่วงเวลาแห่งการเปลี่ยนผ่านที่สำคัญของประเทศไทย ที่พร้อมเปิดกว้างต้อนรับนักท่องเที่ยวจากทั่วโลกด้วยความเท่าเทียมและเคารพในความหลากหลาย
“ประเทศไทยไม่เพียงเป็นจุดหมายปลายทางด้านการท่องเที่ยวเชิงวัฒนธรรมและธรรมชาติ แต่ยังพร้อมเป็นพื้นที่ปลอดภัยและเป็นมิตรกับทุกเพศทุกวัย โดยเฉพาะชาว LGBTQIAN+ ทั่วโลก” นายจักรพล กล่าว
กิจกรรม Amazing Thailand Love Wins Festival (Pride Month) จะจัดขึ้นตลอดเดือนมิถุนายนนี้ ในหลายจังหวัดทั่วประเทศ เพื่อร่วมเฉลิมฉลอง และส่งเสริมให้การท่องเที่ยวไทยเป็นพลังขับเคลื่อนสังคมที่เปิดกว้างและเท่าเทียมอย่างยั่งยืน

ที่มา : https://www.thaigov.go.th/news/contents/details/96839