รัฐบาลไทย-ข่าวทำเนียบรัฐบาล-นายกรัฐมนตรี หารือ ประธาน ธ.พัฒนาแห่งเอเซีย  ADB ย้ำพร้อมเสริมความแข็งแกร่ง SMEs และทุกมิติ ของไทย 


วันอังคารที่ 27 พฤษภาคม 2568
นายกรัฐมนตรี หารือ ประธาน ธ.พัฒนาแห่งเอเซีย  ADB ย้ำพร้อมเสริมความแข็งแกร่ง SMEs และทุกมิติ ของไทย
ผ่านเครื่องมือนวัตกรรมทางการเงิน ยืนยันพร้อมส่งเสริมสนับสนุนการเติบโตอย่างยั่งยืนและครอบคลุมในภูมิภาค
วันนี้ (27 พฤษภาคม 2568) เวลา 17.30 น. ตามเวลาท้องถิ่น ณ กรุงกัวลาลัมเปอร์ ซึ่งตรงกับเวลา 16.30 น. ตามเวลาในประเทศไทย ณ ศูนย์ประชุม KLCC กรุงกัวลาลัมเปอร์ ประเทศมาเลเซีย นางสาวแพทองธาร ชินวัตร นายกรัฐมนตรี พบหารือกับนายมาซาโตะ คันดะ (Mr. Masato Kanda) ประธานธนาคารพัฒนาเอเชีย (Asian Development Bank: ADB)
นายจิรายุ ห่วงทรัพย์ โฆษกประจำสำนักนายกรัฐมนตรี สรุปสาระสำคัญของการหารือ ดังนี้
นายกรัฐมนตรีแสดงความยินดีกับนายมาซาโตะ คันดะ ที่ได้รับตำแหน่งประธานธนาคารพัฒนาเอเชีย หรือ ADB เมื่อวันที่ 24 กุมภาพันธ์ 2568 ที่ผ่านมา  และแสดงความยินดี ในโอกาสครบรอบ 20 ปี การสถาปนาสำนักงานผู้แทนธนาคารพัฒนาเอเชียประจำประเทศไทย (ADB Thailand Resident Mission: TRM) พร้อมขอบคุณ ADB สำหรับการให้ความช่วยเหลือ และสนับสนุนการพัฒนา โดยเฉพาะอย่างยิ่งการให้เงินกู้และการให้ความช่วยเหลือทางวิชาการ ทั้งแก่ภาครัฐและภาคเอกชนของไทย
ขณะที่ นายมาซาโตะ คันดะ ประธาน ADB กล่าวชื่นชมความร่วมมือของไทย กับ ADB สามารถเป็นแพลตฟอร์มเพื่อริเริ่มความร่วมมือใหม่ ๆ สู่เป้าหมายที่เป็นผลประโยชน์ร่วมกัน เช่น ประเด็นการเปลี่ยนแปลงทางสภาพภูมิอากาศ การเงินสีเขียว เศรษฐกิจดิจิทัล เป็นต้น

ที่มา : https://www.thaigov.go.th/news/contents/details/96864