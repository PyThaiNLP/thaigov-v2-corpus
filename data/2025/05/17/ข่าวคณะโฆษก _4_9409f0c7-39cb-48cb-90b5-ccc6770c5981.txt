รัฐบาลไทย-ข่าวทำเนียบรัฐบาล-รัฐบาลมุ่งมั่นสร้างศักยภาพสนามบินไทยสุดเวิร์ค การท่า ..โชว์ศักยภาพสนามบินไทย ผู้โดยสารทะลุ 68 ล้านคน ดันไทยขึ้นแท่นผู้นำศูนย์กลางการบินแห่งภูมิภาค


วันเสาร์ที่ 17 พฤษภาคม 2568
17/05/2568
พิมพ์
รัฐบาลมุ่งมั่นสร้างศักยภาพสนามบินไทยสุดเวิร์ค การท่า ..โชว์ศักยภาพสนามบินไทย ผู้โดยสารทะลุ 68 ล้านคน ดันไทยขึ้นแท่นผู้นำศูนย์กลางการบินแห่งภูมิภาค
รัฐบาลมุ่งมั่นสร้างศักยภาพสนามบินไทยสุดเวิร์ค การท่า ..โชว์ศักยภาพสนามบินไทย ผู้โดยสารทะลุ 68 ล้านคน ดันไทยขึ้นแท่นผู้นำศูนย์กลางการบินแห่งภูมิภาค
วันนี้ (17 พฤษภาคม 2568) นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี เปิดเผยว่า บริษัท ท่าอากาศยานไทย จำกัด (มหาชน) หรือ ทอท. รายงานผลการดำเนินงานช่วง 6 เดือนแรกของปีงบประมาณ 2568 (ตุลาคม 2567 - มีนาคม 2568) พบว่า สนามบินทั้ง 6 แห่งในความดูแล ได้แก่ ท่าอากาศยานสุวรรณภูมิ ท่าอากาศยานดอนเมือง ท่าอากาศยานเชียงใหม่ ท่าอากาศยานแม่ฟ้าหลวง เชียงราย ท่าอากาศยานภูเก็ต และท่าอากาศยานหาดใหญ่ มีเที่ยวบินรวม 414,377 เที่ยว เพิ่มขึ้นร้อยละ 12.90 จากช่วงเดียวกันของปีก่อน แบ่งเป็นเที่ยวบินระหว่างประเทศ 237,511 เที่ยว และภายในประเทศ 176,866 เที่ยว
จำนวนผู้โดยสารรวมทั้งสิ้น 68.42 ล้านคน เพิ่มขึ้นร้อยละ 11.76 แบ่งเป็นผู้โดยสารระหว่างประเทศ 42.34 ล้านคน และภายในประเทศ 26.08 ล้านคน ส่งผลให้รายได้จากกิจการการบินอยู่ที่ 18,188.15 ล้านบาท เพิ่มขึ้นร้อยละ 17.82 ขณะที่รายได้รวมอยู่ที่ 36,235.82 ล้านบาท เพิ่มขึ้นร้อยละ 5.98 และมีกำไรสุทธิรวม 10,397.57 ล้านบาท
หนึ่งในปัจจัยสำคัญที่ส่งผลต่อการเติบโตดังกล่าว คือการพัฒนาระบบบริการด้วยเทคโนโลยีระดับสากล เช่น ระบบบริหารข้อมูลการบินร่วม (Airport Collaborative Decision Making: A-CDM), ระบบตรวจหนังสือเดินทางอัตโนมัติ (Automated Border Control: ABC) สำหรับผู้ถือ e-Passport และการใช้แบบฟอร์มดิจิทัล Thailand Digital Arrival Card (TDAC) แทนแบบ ตม.6 กระดาษอย่างเต็มรูปแบบตั้งแต่วันที่ 1 พฤษภาคม 2568 เป็นต้นมา
นอกจากนี้ สนามบินไทยยังได้รับการจัดอันดับและรางวัลจากสถาบันนานาชาติ ได้แก่ อันดับ 39 สนามบินที่ดีที่สุดในโลกจาก Skytrax (ขยับขึ้น 19 อันดับ), อันดับ 3 สนามบินที่พัฒนาดีที่สุดในโลก และอาคาร SAT-1 ยังคว้ารางวัล Prix Versailles 2024 ในฐานะท่าอากาศยานที่สวยที่สุดในโลกอีกด้วย
“รัฐบาลขอขอบคุณพี่น้องประชาชน ผู้ประกอบการ และทุกภาคส่วนที่ร่วมกันขับเคลื่อนอุตสาหกรรมการบินและการท่องเที่ยวไทย
ความสำเร็จนี้สะท้อนถึงศักยภาพ และความพร้อมของประเทศไทยในการเป็นศูนย์กลางการบินแห่งภูมิภาค
รัฐบาลมุ่งมั่นยกระดับสนามบินไทยให้มีมาตรฐานระดับโลก เพื่อรองรับการเติบโตของเศรษฐกิจและการท่องเที่ยวอย่างยั่งยืน ความสำเร็จของทอท. สะท้อนถึงศักยภาพของประเทศไทยในการเป็นศูนย์กลางการบินของภูมิภาค และจะเดินหน้าสนับสนุนให้ทุกสนามบินไทยเติบโตอย่างมีคุณภาพ สร้างความเชื่อมั่นให้กับนักเดินทางทั่วโลก” นางสาวศศิกานต์ ระบุ

ที่มา : https://www.thaigov.go.th/news/contents/details/96468