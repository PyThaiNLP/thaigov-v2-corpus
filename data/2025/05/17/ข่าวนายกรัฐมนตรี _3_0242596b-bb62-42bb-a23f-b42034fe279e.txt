รัฐบาลไทย-ข่าวทำเนียบรัฐบาล-​นายกฯ แพทองธาร ยืนยันรัฐบาล สนับสนุนสินค้าผลไม้และผลไม้แปรรูป พร้อมร่วมหารือแนวทางรับซื้อ ย้ำส่งออกผลไม้ไทยทุกขั้นตอน มีคุณภาพเป็นที่ยอมรับในตลาดโลก


วันเสาร์ที่ 17 พฤษภาคม 2568
17/05/2568
พิมพ์
​นายกฯ แพทองธาร ยืนยันรัฐบาล สนับสนุนสินค้าผลไม้และผลไม้แปรรูป พร้อมร่วมหารือแนวทางรับซื้อ ย้ำส่งออกผลไม้ไทยทุกขั้นตอน มีคุณภาพเป็นที่ยอมรับในตลาดโลก
​นายกฯ แพทองธาร ยืนยันรัฐบาล สนับสนุนสินค้าผลไม้และผลไม้แปรรูป พร้อมร่วมหารือแนวทางรับซื้อ ย้ำส่งออกผลไม้ไทยทุกขั้นตอน มีคุณภาพเป็นที่ยอมรับในตลาดโลก
วันนี้ (17 พฤษภาคม 2568) เวลา 14.00 น. ณ บริษัท ดราก้อน เฟรช ฟรุท จำกัด ตำบลมะขาม อำเภอมะขาม จังหวัดจันทบุรี นางสาวแพทองธาร ชินวัตร นายกรัฐมนตรี  พร้อมคณะ เยี่ยมชมขั้นตอนการคัดแยกและบรรจุผลไม้สด (ทุเรียน) เพื่อการส่งออกไปยังตลาดต่างประเทศ รวมทั้งกระบวนการคัดแยกมังคุดและการแพคกิ้ง  โดยมีนายมนต์สิทธิ์ ไพศาลธนวัฒน์ ผู้ว่าราชการจังหวัดจันทบุรี นางรัตนา ปุรณะชัยคีรี กรรมการผู้จัดการ บริษัท ดรากอน เฟรช ฟรุท จำกัด  นางสาวณัชชาชนก ณ ตะกั่วทุ่ง ซีอีโอธุรกิจผักและผลไม้ในเครือเจริญโภคภัณฑ์   ผู้ประกอบการ  ภาคีเครือข่ายภาครัฐและภาคเอกชน และชาวเกษตรกรจังหวัดจันทบุรี ให้การต้อนรับ
นายจิรายุ ห่วงทรัพย์ โฆษกประจำสำนักนายกรัฐมนตรี  เปิดเผยว่า นายกรัฐมนตรีเยี่ยมชมขั้นตอนการคัดแยกและบรรจุผลไม้สด (ทุเรียน) เพื่อการส่งออกไปยังตลาดต่างประเทศ รวมทั้งกระบวนการคัดแยกมังคุดและการแพคกิ้งด้วยความสนใจ พร้อมกันนี้ นายกรัฐมนตรีได้เยี่ยมชมกิจกรรมแปรรูปผลไม้ภายใต้ แบรนด์ (เต่าบิน)  ซึ่งมีการนำเสนอเมนูสร้างสรรค์อย่างเช่น เมนูมะม่วงปั่น ลิ้นจี่ปั่น สตรอว์เบอร์รีปั่น เป็นต้น โดยการใช้ผลไม้สดบรรจุในภาชนะสุญญากาศในอุณหภูมิที่เหมาะสม เพื่อให้ผู้บริโภคเข้าถึงผลไม้ไทยด้วยเมนูอย่างสร้างสรรค์  รวมถึงโมเดลความร่วมมือในการนำเมนูลำไยมาทำเป็นชาอู่หลงลำไย เพื่อนำขึ้นไปเสิร์ฟบนเครื่องบินของสายการบินแอร์เอเชีย ทั้งนี้ เพื่อเป็นการเพิ่มมูลค่าผลผลิตผลไม้ไทยให้แก่พี่น้องเกษตรกรผู้ผลิตผลไม้ไทยด้วย
ทางด้านตัวแทนสหกรณ์การเกษตรจันทบุรี กล่าวถึงการทำงานร่วมกันระหว่างกระทรวงพาณิชย์ว่า กลุ่มสหกรณ์ในจังหวัดจันทบุรี และภาคีเครือข่าย ได้ทำงานร่วมกันอย่างต่อเนื่องในการแก้ไขปัญหาราคาผลผลิตในช่วงปลายฤดู และปัญหาผลผลิตที่ล้นตลาด โดยเชื่อว่า ข้อสั่งการของนายกรัฐมนตรี และมาตรการของรัฐบาลที่ส่งเสริมสนับสนุนอย่างชัดเจน ควบคู่กับความร่วมมือจากเกษตรกร จะส่งผลไปในทางที่ดีขึ้น และหากภาคตะวันออกสามารถบริหารจัดการได้ดีและไม่มีปัญหา จะเป็นตัวชี้วัดที่ชัดเจนว่าระบบมีประสิทธิภาพ ซึ่งจะช่วยลดผลกระทบและปัญหาในภาคใต้ได้เช่นกัน
ส่วนนายกสมาคมผู้ส่งออกผลไม้ไทย กล่าวถึงปัญหาเรื่องการส่งออกว่า รัฐบาลได้มีดำเนินการมาตรการอย่างต่อเนื่อง และล่าสุดเมื่อวันที่ 10 พฤษภาคม 2568 ทางประเทศจีนได้ผ่อนปรนขั้นตอนการตรวจสอบสินค้า โดยการตรวจขึ้นอยู่กับความน่าเชื่อถือ (Credit) ของผู้ส่งออก จากเดิมที่ตรวจ 100% เหลือการตรวจเพียงแค่ 10 - 30 % ส่งผลให้การส่งออกของไทยดีขึ้น ซึ่งถือเป็นมิติที่ดีต่อการส่งออกทุเรียนในระยะต่อไป และขอให้กระทรวงเกษตรและสหกรณ์ดำเนินการอย่างเข้มงวด ต่อผู้ประกอบการที่เอาเปรียบในการใช้วิธี “จุ่มสีทุเรียน” เพื่อป้องกันไม่ให้เกิดเหตุการณ์ที่กระทบต่อสถานการณ์ส่งออกทุเรียนของไทยอีก
ภายหลังการเยี่ยมชมและรับฟังข้อเสนอแนะ นายกรัฐมนตรีพบปะพี่น้องเกษตรกร เพื่อรับฟังปัญหาจากเกษตรกร และผู้ประกอบการรายย่อย โดยนายกรัฐมนตรี กล่าวย้ำว่า  การลงพื้นที่จังหวัดจันทบุรี ตนเองมีความตั้งใจมาดูเรื่องของผลผลิต ให้ครบทั้งกระบวนการผลิตผลไม้ส่งออกที่สำคัญของจังหวัดจันทบุรี และทั่วทั้งภาคตะวันออก  พร้อมกล่าวขอบคุณภาคีเครือข่ายทุกภาคส่วนที่ช่วยกันระบายสินค้าผลไม้ต่างๆ
นายกรัฐมนตรี ระบุว่า จากการรับฟังข้อมูล พบว่าในช่วงเดือนมิถุนายน มังคุดจะเข้าสู่ระยะเนื้อแก้ว ซึ่งเกษตรกรต้องการให้เร่งระบายผลผลิต  ตนเองได้มอบหมายให้กระทรวงพาณิชย์ดำเนินการวางแผนและมาตรการไว้อย่างเหมาะสมแล้ว พร้อมทั้งขอบคุณเกษตรกรที่ควบคุมคุณภาพของผลผลิต ทำให้กระบวนการตรวจคุณภาพลดลง เมื่อรัฐบาลไปเจรจาขอความร่วมมือกับต่างประเทศ ทำให้ได้ความร่วมมือได้อย่างรวดเร็ว หากเกษตรกรรักษามาตรฐานคุณภาพนี้ไว้ จะช่วยให้การส่งออกของไทยกลับสู่ 100% ได้เร็วขึ้น  ซึ่งในอนาคตประเทศไทยจะมีเส้นทางคมนาคมที่ช่วยสนับสนุนการส่งออกไปยังจีนได้อย่างสะดวกและรวดเร็วมากยิ่งขึ้น
“การเดินทางมาวันนี้เพื่อมารับฟังปัญหาจากเกษตรกรอย่างจริงจัง ว่าเจอปัญหาอะไรที่ติดขัดบ้าง เพราะ ชาวสวนทั้งหมดเป็นผู้ทำรายได้ให้ประเทศจำนวนมหาศาลและเวลาส่งออกคุณภาพที่ดีก็เป็นชื่อเสียงที่ดีให้ประเทศไทยถือเป็นการสร้าง Soft Power ให้ประเทศไทยเหมือนกัน ตรงไหนที่สามารถดูแลและปรับปรุงได้ นายกรัฐมนตรีพร้อมที่จะรับไปดูด้วยตนเอง และจะดูว่าอะไรที่สามารถทำได้ก่อนและหลังเพื่อให้เห็นถึงความแตกต่างที่เกิดขึ้น “ นายกรัฐมนตรี ย้ำ
จากนั้น นายกรัฐมนตรี ได้แวะตลาดผลไม้เนินสูง เทศบาลตำบลเนินสูง จังหวัดจันทบุรี  โดยได้อุดหนุนผู้ประกอบการร้านค้า อาทิ ผลไม้ ทุเรียน มังคุด เงาะ กระท้อน ขนม ต่างๆ  นอกจากนี้ นายกยังได้สอบถามถึงราคาทุเรียนกรอบว่าราคาเท่าไหร่  โดยให้ความสนใจเกี่ยวกับการแปรรูปทุเรียนกรอบอีกด้วย ก่อนจะเดินทางกลับกรุงเทพฯ
“สำหรับบริษัท ดราก้อน เฟรช ฟรุท จำกัด เป็นหนึ่งในโรงคัดบรรจุทุเรียนสดและส่งออกรายใหญ่ของจังหวัดจันทบุรี  ได้รับรองมาตรฐาน GMP และขึ้นทะเบียนโรงงานผลิตสินค้าพืชกับกรมวิชาการเกษตร ผ่านมาตรฐานในอาคารการผลิตที่ถูกสุขลักษณะ ตามหลัก GMP มีการคัดแยกคุณภาพทุเรียนแบ่งสัดส่วนและน้ำหนักอย่างชัดเจน และชุบน้ำทำความสะอาดกำจัดสิ่งแปลกปลอมด้วยการเป่าลม ผ่านกระบวนการผึ่งให้แห้ง แพ็กบรรจุ และโหลดสินค้าใส่ตู้คอนเทนเนอร์  โดยในปัจจุบันประเทศไทยส่งออกทุเรียนไปยังประเทศจีนเป็นหลักกว่า 90% ” นายจิรายุ ระบุ

ที่มา : https://www.thaigov.go.th/news/contents/details/96478