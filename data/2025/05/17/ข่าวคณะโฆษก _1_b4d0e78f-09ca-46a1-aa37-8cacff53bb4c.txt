รัฐบาลไทย-ข่าวทำเนียบรัฐบาล- ปีนี้ฝนมาเร็ว..รัฐบาลห่วงใยประชาชน แนะเตรียมความพร้อมก่อนขับขี่ในช่วงฤดูฝน ลดความเสี่ยงอุบัติเหตุบนท้องถนน


วันเสาร์ที่ 17 พฤษภาคม 2568
17/05/2568
พิมพ์
ปีนี้ฝนมาเร็ว..รัฐบาลห่วงใยประชาชน แนะเตรียมความพร้อมก่อนขับขี่ในช่วงฤดูฝน ลดความเสี่ยงอุบัติเหตุบนท้องถนน
ปีนี้ฝนมาเร็ว..รัฐบาลห่วงใยประชาชน แนะเตรียมความพร้อมก่อนขับขี่ในช่วงฤดูฝน ลดความเสี่ยงอุบัติเหตุบนท้องถนน
วันนี้ (17 พฤษภาคม 2568) นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี เปิดเผยว่า ขณะนี้ประเทศไทยเข้าสู่ฤดูฝนอย่างเป็นทางการแล้ว รัฐบาลมีความห่วงใยในความปลอดภัยของประชาชนผู้ใช้รถใช้ถนนในช่วงฤดูฝน ซึ่งเป็นช่วงที่มีความเสี่ยงต่อการเกิดอุบัติเหตุสูงกว่าปกติ
จากข้อมูลสถิติ โดยกองป้องกันการบาดเจ็บ กรมควบคุมโรค กระทรวงสาธารณสุข ระบุว่า ระหว่างปี 2565-2567 ในช่วงเดือนพฤษภาคม-ตุลาคม (ระยะเวลา 6 เดือน) มีผู้เสียชีวิตจากอุบัติเหตุบนท้องถนนรวมทั้งสิ้น 24,303 ราย หรือเฉลี่ยปีละ 8,101 ราย คิดเป็นเดือนละประมาณ 1,350 ราย
ทั้งนี้ เพื่อเป็นการลดความเสี่ยงและป้องกันการสูญเสียที่อาจเกิดขึ้น รัฐบาลจึงขอความร่วมมือจากประชาชนในการเตรียมความพร้อมก่อนการขับขี่ในช่วงฤดูฝน โดยยึดหลัก 5 ข้อปฏิบัติดังนี้
1.ตรวจสอบใบปัดน้ำฝน - ควรตรวจสอบความพร้อมและปรับระดับความเร็วของใบปัดน้ำฝนให้เหมาะสมกับความแรงของฝน เพื่อให้ทัศนวิสัยในการมองเห็นขณะขับขี่มีความชัดเจนตลอดเวลา
2.ลดความเร็วขณะขับขี่ - ควรลดความเร็วจากระดับปกติ โดยไม่ควรเกิน 30-50 กิโลเมตรต่อชั่วโมง เพื่อให้สามารถควบคุมรถได้อย่างมีประสิทธิภาพ เนื่องจากพื้นถนนที่เปียกจะทำให้ระยะเบรกเพิ่มขึ้นกว่าปกติ
3.เปิดไฟหน้ารถตลอดเวลา - ควรใช้ไฟหน้าต่ำในขณะขับรถแม้ในเวลากลางวัน เพื่อเพิ่มทัศนวิสัยและช่วยให้รถคันอื่นสามารถมองเห็นรถของเราได้ในระยะไกล ลดความเสี่ยงต่อการเกิดอุบัติเหตุ
4.ตรวจสอบพยากรณ์อากาศ - ก่อนออกเดินทาง ควรฟังหรือดูพยากรณ์อากาศจากแหล่งข้อมูลที่เชื่อถือได้ เพื่อประเมินความเสี่ยงของสภาพอากาศในเส้นทางที่ใช้เดินทาง
5.ศึกษาเส้นทางล่วงหน้า - ควรตรวจสอบเส้นทางและจุดที่มีปัญหาการจราจรหรือน้ำท่วมขัง เพื่อหลีกเลี่ยงเส้นทางที่อาจก่อให้เกิดอันตรายหรือความล่าช้า
“ทุกชีวิตบนท้องถนนมีค่า และอุบัติเหตุสามารถป้องกันได้ หากประชาชนให้ความร่วมมือในการเตรียมความพร้อมและปฏิบัติตามคำแนะนำอย่างเคร่งครัด โดยเฉพาะในช่วงฤดูฝนที่สภาพอากาศอาจเป็นอุปสรรคต่อการขับขี่
รัฐบาลขอแสดงความห่วงใยต่อพี่น้องประชาชนทุกคน พร้อมยืนหยัดเคียงข้างในการสร้างมาตรการความปลอดภัยร่วมกัน เพื่อให้ทุกการเดินทาง “ปลอดภัย ถึงที่หมาย อย่างมั่นใจ” และเพื่อความสุขของครอบครัวคนไทยทุกครัวเรือน“ นางสาวศศิกานต์ กล่าว

ที่มา : https://www.thaigov.go.th/news/contents/details/96465