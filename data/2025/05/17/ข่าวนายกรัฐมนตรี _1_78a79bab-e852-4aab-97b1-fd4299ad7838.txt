รัฐบาลไทย-ข่าวทำเนียบรัฐบาล-นายกฯ ลงพื้นที่พร้อม รมต. พบชาวสวนจันทบุรี สั่งแก้ปัญหาทันที ทั้งแก้ปัญหาราคาตกต่ำ ทั้งปรับปรุงขั้นตอนส่วนราชการให้สนับสนุนชาวสวนส่งออกได้เร็วขึ้น 


วันเสาร์ที่ 17 พฤษภาคม 2568
17/05/2568
พิมพ์
นายกฯ ลงพื้นที่พร้อม รมต. พบชาวสวนจันทบุรี สั่งแก้ปัญหาทันที ทั้งแก้ปัญหาราคาตกต่ำ ทั้งปรับปรุงขั้นตอนส่วนราชการให้สนับสนุนชาวสวนส่งออกได้เร็วขึ้น
นายกฯ ลงพื้นที่พร้อม รมต. พบชาวสวนจันทบุรี สั่งแก้ปัญหาทันที ทั้งแก้ปัญหาราคาตกต่ำ ทั้งปรับปรุงขั้นตอนส่วนราชการให้สนับสนุนชาวสวนส่งออกได้เร็วขึ้น พร้อมเจรจาต่างประเทศลดเงื่อนไขการส่งออกไปยังต่างประเทศ
วันนี้(17 พฤษภาคม 2568) เวลา 10.45 น. ณ สวนรักตะวัน อ.ท่าใหม่ จ.จันทบุรี  นางสาวแพทองธาร ชินวัตร นายกรัฐมนตรี รับฟังปัญหาเรื่องต้นทุนการผลิตและผลผลิต จากเกษตรกรชาวสวนผลไม้และผู้ประกอบการรับซื้อผลไม้ในพื้นที่ภาคตะวันออกและแนวทางการให้ความช่วยเหลือจากหน่วยงานภาครัฐ โดยมี นางสาวจิราพร สินธุไพร  รัฐมนตรีประจำสำนักนายกรัฐมนตรี นายอิทธิ ศิริลัทธยากร รัฐมนตรีช่วยว่าการกระทรวงเกษตรและสหกรณ์ นายอัครา พรหมเผ่า รัฐมนตรีช่วยว่าการกระทรวงเกษตรและสหกรณ์ นายสุชาติ ชมกลิ่น รัฐมนตรีช่วยว่าการกระทรวงพาณิชย์  นายมนต์สิทธิ์ ไพศาลธนวัฒน์ ผู้ว่าราชการจังหวัดจันทบุรี พร้อมด้วยหัวหน้าส่วนราชการจังหวัดจันทบุรี และหน่วยงานที่เกี่ยวข้องเข้าร่วม
นายจิรายุ ห่วงทรัพย์ โฆษกประจำสำนักนายกรัฐมนตรี  เปิดเผยว่านายกรัฐมนตรีได้รับฟังปัญหาเรื่องต้นทุนการผลิตและผลผลิตจากเกษตรกรชาวสวนผลไม้และผู้ประกอบการรับซื้อผลไม้ในพื้นที่ภาคตะวันออก
โดยตัวแทนเกษตรกรชาวจังหวัดจันทบุรีที่ได้นำเสนอปัญหาที่เกิดขึ้นกับชาวสวนทุเรียนในปัจจุบัน รวมทั้งข้อเสนอแนวทางแก้ไขการปัญหาความต้องการของเกษตรกร เพื่อขับเคลื่อนความยั่งยืนของผลไม้ไทย  ซึ่งเกษตรกรจะผลิตสินค้าที่มีคุณภาพ ปลอดภัย ได้มาตรฐาน ต้องการให้ภาครัฐสนับสนุนด้านต้นทุนการผลิตให้เหมาะสม รวมถึงหาตลาดใหม่เพิ่มเติม จากตลาดจีน เช่น ยุโรป  และรักษาผู้ประกอบการส่งออกที่ดีไว้
พร้อมทั้งเสนอให้บังคับใช้กฎหมายควบคุมการจำหน่ายทุเรียนอ่อนอย่างจริงจัง แม้ว่าจะมีกฎหมายที่เกี่ยวข้องอยู่แล้ว แต่ในทางปฏิบัติยังไม่มีการบังคับใช้อย่างเป็นรูปธรรม ขอให้หน่วยงานที่เกี่ยวข้อง พิจารณาออกกฎระเบียบเพิ่มเติม หรือ มอบอำนาจให้ผู้ว่าราชการจังหวัดจันทบุรี ดำเนินการควบคุมและกำกับดูแลอย่างเข้มงวด
ในส่วนของระบบการขนส่งและโลจิสติกส์นั้น ผู้แทนเกษตรกรฯ ระบุว่า ยังประสบปัญหาในขั้นตอนการผ่านด่านศุลกากร ซึ่งส่งผลให้การขนส่งล่าช้า ขอให้รัฐบาลเร่งเจรจากับประเทศคู่ค้า เพื่ออำนวยความสะดวกให้ ทุเรียนของไทยสามารถขนส่งถึงปลายทางได้อย่างรวดเร็ว เนื่องจากทุเรียนเป็นผลไม้สด ยิ่งขนส่งล่าช้าความเสียหายยิ่งเพิ่ม
ด้านตัวแทนเกษตรกรชาวสวนมังคุด ได้เสนอแนวทางแก้ไขปัญหาราคามังคุดตกต่ำ โดยเฉพาะในกรณีของ มังคุดดำ มักจะมีราคาต่ำกว่าปกติ โดยเห็นว่าควรมีกลไกในการกระจายผลผลิตไปยังผู้บริโภคอย่างรวดเร็ว เช่น การจัดตั้งจุดรวบรวมผลผลิตและให้หน่วยงานที่เกี่ยวข้องเข้ามาช่วยกระจายสินค้า นอกจากนี้ ยังเสนอให้ ผู้ประกอบการแสดงราคารับซื้ออย่างชัดเจนและเป็นธรรม ตามระเบียบของกระทรวงพาณิชย์  และควรมีมาตรการสนับสนุนค่าขนส่ง เพิ่มจุดรวบรวมผลผลิต และอำนวยความสะดวกให้กับพ่อค้าแม่ค้าและขอให้รัฐบาลช่วยสนับสนุนผู้ประกอบการส่งออกผลไม้ชาวต่างชาติให้มาลงทุนในการส่งออกผลไม้ไทย เช่น ทุเรียน มังคุด ลำไยมากขึ้น ไปพร้อมๆรักษาผู้ประกอบการกลุ่มเดิมทั้งชาวไทยและชาวจีนให้ยังอยู่ในประเทศไทยมากที่สุด เพื่อไม่ให้เกิดการย้ายฐานการส่งออกไปยังประเทศเพื่อนบ้าน  เนื่องจากการทำธุรกิจส่งออกผลไม้ต้องใช้เงินทุนหมุนเวียนจำนวนมาก
ทั้งนี้ผู้ประกอบการอยากให้โปรโมททุเรียนไทยและผลไม้ไทยชนิดอื่น ๆ ใน ประเทศต่างๆโดยเฉพาะประเทศจีน โดยการนำอินฟลูเอนเซอร์ที่ชาวจีนชื่นชอบ  อย่าง ลิซ่า แบล็กพิงก์ มาช่วยดำเนินการโปรโมทผลไม้ไทยไปยังผู้บริโภคชาวจีนโดยตรง ก็จะเป็นผลดีต่อผลไม้ของไทยอย่างยิ่ง
นายจิรายุกล่าวต่อไปว่า นายกรัฐมนตรีได้กล่าวว่าดีใจที่ได้มีโอกาสพบปะกับผู้ประกอบการชาวสวนจังหวัดจันทบุรีเพื่อรับฟังปัญหาที่เกิดขึ้นจริงในพื้นที่ ซึ่งจากการรับฟังตัวแทนท่านแรกเกี่ยวกับปัญหาราคาผลไม้ตกต่ำ ตนเองจะลงพื้นที่ดูรายละเอียดร่วมกับกระทรวงเกษตรและสหกรณ์ต่อไป โดยเบื้องต้นเรื่องของภาพรวมผลไม้ต่าง ๆ พบว่ามีแนวโน้มมีผลผลิตล้นตลาด โดยรัฐบาลได้เร่งประสานความร่วมมือกับภาคเอกชนให้เข้ามารับซื้อผลผลิต เพื่อช่วยพยุงราคาและป้องกันไม่ให้สินค้าเน่าเสีย ซึ่งขณะนี้ได้มีการดำเนินการในส่วนนี้แล้ว
นายกรัฐมนตรี กล่าวต่อว่า รัฐบาลเร่งพัฒนาการวิจัย (R&D) ซึ่งประเทศเพื่อนบ้านมีการวิจัยที่ดี และได้พัฒนาผลิตภัณฑ์ให้ดียิ่งขึ้น  ทำให้ลูกค้ามาซื้อของดีราคาถูก มีคุณภาพจัดส่งง่าย ทั้งนี้ ตนเองได้สั่งการในที่ประชุมคณะรัฐมนตรี (ครม.) ให้เร่งดำเนินการด้านการวิจัยเพิ่มเติมใน ทุกผลิตภัณฑ์ส่งออกของไทย เพื่อวางรากฐานที่มั่นคงสำหรับการพัฒนาเศรษฐกิจของประเทศในอนาคต ส่วนปัญหาการความล่าช้าในการผ่านด่านส่งออก ซึ่งส่งผลให้ผลไม้เกิดความเสียหายนั้น รัฐบาลจะเร่งดำเนินการแก้ไขเพื่อลดระยะเวลาให้สั้นที่สุด ซึ่งปัจจุบันได้ดำเนินการปรับปรุงกระบวนการด้านเอกสารให้มีความสะดวกยิ่งขึ้น โดยจะดำเนินการในรูปแบบ One Stop Service เพื่อให้สามารถดำเนินการทุกขั้นตอนได้จบในจุดเดียว และสามารถส่งสินค้าได้อย่างรวดเร็วและมีประสิทธิภาพ
ส่วนของมาตรการควบคุมคุณภาพ นายกรัฐมนตรีได้มอบนโยบายให้ ผู้ว่าราชการจังหวัดจัดตั้งคณะทำงานเฉพาะ เพื่อกำหนดแนวทางการควบคุมคุณภาพผลผลิตให้ชัดเจน โดยให้ผู้ว่าราชการจังหวัดเป็นผู้ประสานงานหลัก เพื่อให้เกิดการหารือร่วมกันในพื้นที่ ระหว่าง เกษตรกรผู้ผลิตและผู้ประกอบการล้ง เพื่อหาข้อสรุปร่วมกันในเรื่องของมาตรฐานคุณภาพและราคารับซื้อ
ในส่วนของ การแก้ไขปัญหาการขาดแคลนแรงงานในภาคเกษตร นายกรัฐมนตรีได้มอบหมายให้ กระทรวงมหาดไทยติดตามความคืบหน้าในด้านกฎหมายที่เกี่ยวข้อง เพื่อหาแนวทางแก้ไขอย่างเป็นรูปธรรม
สำหรับ ปัญหาช้างป่า นายกรัฐมนตรีระบุว่า เป็นปัญหากรณีพิเศษจะลงพื้นที่ด้วยตนเองเพื่อรับฟังปัญหาอย่างใกล้ชิด เพราะส่งผลกระทบโดยตรงต่อความเป็นอยู่และความปลอดภัยของประชาชน ซึ่งถือเป็นเรื่องสำคัญและพิจารณาว่าสามารถให้ความช่วยเหลือในรูปแบบใดได้บ้าง พร้อมทั้งจะประสานงานผู้ว่าราชการจังหวัด เพื่อร่วมกันหาแนวทางในการแก้ไขปัญหาต่อไป
จากนั้นนายกรัฐมนตรีชมนิทรรศการสถานการณ์การผลิตผลไม้ของจังหวัดจันทบุรีและภาคตะวันออกและการนำเสนอการใช้เทคโนโลยีการเกษตร ที่มีการใช้โดรนในพื้นที่สวนรักตะวัน โดยสวนดังกล่าว มีการทำเกษตรแบบ Business Model Canvas  พร้อมเยี่ยมชมสวนทุเรียนและหนึ่งในนั้นมีต้นทุเรียนโบราณอายุกว่า 100 ปี และยังเป็นทุเรียนต้นแรกหรือทุเรียนชุดแรกที่ถูกนำมาปลูกในพื้นที่  ต่อจากนั้น นายกรัฐมนตรีได้ทำการปลูกต้นทุเรียนหมอนทอง ซึ่งปลูกคู่กับต้นทุเรียนของ นายหาน จื้อเฉียง เอกอัครราชทูตสาธารณรัฐประชาชนจีนประจําประเทศไทยทึ่ได้ปลูกต้นทุเรียนในโอกาสมาศึกษาดูงานที่จังหวัดจันทบุรีเมื่อวันที่ 10 มิถุนายน 2565 นายจิรายุกล่าว

ที่มา : https://www.thaigov.go.th/news/contents/details/96472