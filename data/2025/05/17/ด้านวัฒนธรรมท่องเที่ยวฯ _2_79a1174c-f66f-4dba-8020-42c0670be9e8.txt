รัฐบาลไทย-ข่าวทำเนียบรัฐบาล-กระทรวงการท่องเที่ยวและกีฬา เดินหน้าผลักดันไทยเป็น Premiere Filming Destination คาดสร้างรายได้เข้าประเทศกว่าหมื่นล้านบาท


วันเสาร์ที่ 17 พฤษภาคม 2568
กระทรวงการท่องเที่ยวและกีฬา เดินหน้าผลักดันไทยเป็น Premiere Filming Destination คาดสร้างรายได้เข้าประเทศกว่าหมื่นล้านบาท
กระทรวงการท่องเที่ยวและกีฬา เดินหน้าผลักดันไทยเป็น Premiere Filming Destination คาดสร้างรายได้เข้าประเทศกว่าหมื่นล้านบาท
วันที่ 16 พฤษภาคม 2568 นางสาวนัทรียา ทวีวงศ์ ปลัดกระทรวงการท่องที่ยวและกีฬา ร่วมงานเทศกาลภาพยนตร์นานาชาติเมืองคานส์ เร่งสร้างแรงจูงใจให้คณะถ่ายทำภาพยนตร์ต่างประเทศจากทั่วโลกเลือกประเทศไทยเป็นจุดหมายปลายทางของการถ่ายทำภาพยนตร์ ด้วยการประกาศมาตรการส่งเสริมการถ่ายทำภาพยนตร์ของประเทศไทยในการคืนเงิน 30%  พร้อมตั้งเป้าสร้างรายได้เข้าประเทศไม่น้อยกว่าหมื่นล้านบาท
งานเทศกาลภาพยนตร์นานาชาติเมืองคานส์ (Cannes Film Festival) เป็นงานเทศกาลภาพยนตร์ที่มีความเป็นมาที่ยาวนานและสำคัญที่สุดในโลก แต่ละปีมีจำนวนผู้เข้าร่วมงานกว่า 15,000 คน จาก 80 ประเทศทั่วโลก ภายในงานมีกิจกรรมประกาศรางวัลปาล์มทองคำให้กับภาพยนตร์ยอดเยี่ยมประจำปี การออกคูหานิทรรศการของประเทศต่าง ๆ ทั่วโลก เพื่อแสดงศักยภาพด้านอุตสาหกรรมภาพยนตร์ภายในประเทศ ตลอดจนการซื้อ - ขายภาพยนตร์จากบริษัทผู้ผลิตภาพยนตร์ทั่วโลก
โดยในปีนี้ ประเทศไทยได้เข้าร่วมเทศกาลมาอย่างต่อเนื่อง ปีนี้เป็นปีที่ 22 ซึ่งคูหานิทรรศการของประเทศไทย (Thailand Pavilion) ได้รับความสนใจจากผู้ผลิตภาพยนตร์ นักลงทุน หน่วยงาน Film Commission และบุคลากรในอุตสาหกรรมภาพยนตร์เข้ามาเยี่ยมชมคูหาและสอบถามข้อมูลจำนวนมาก เนื่องจากประเทศไทยมีศักยภาพและความพร้อมทั้งในด้านสถานที่ถ่ายทำ ทีมงานมืออาชีพ และมาตรการสนับสนุนจากภาครัฐ สอดรับนโยบายรัฐบาลเชิงรุกในการส่งเสริมอุตสาหกรรมท่องเที่ยวเชิงสร้างสรรค์
"เราหวังว่าการคืนเงิน 30% จะช่วยดึงดูดผู้ผลิตภาพยนตร์จากทั่วโลกและจะเป็นอีกก้าวสำคัญในการผลักดันให้ประเทศไทยเป็นศูนย์กลางการถ่ายทำภาพยนตร์ระดับโลก ซึ่งจะส่งผลดีต่อเศรษฐกิจในประเทศ สร้างรายได้ให้กับหลายภาคส่วน ไม่ว่าจะเป็นโรงแรม ร้านอาหาร ธุรกิจบริการ ตลอดจนชุมชนท้องถิ่นที่เกี่ยวข้องโดยตรงกับสถานที่ถ่ายทำ เป็นการช่วยกระตุ้นการท่องเที่ยวและสร้างภาพลักษณ์เชิงบวกให้กับประเทศไทยในเวทีโลก” นางสาวนัทรียากล่าว

ที่มา : https://www.thaigov.go.th/news/contents/details/96475