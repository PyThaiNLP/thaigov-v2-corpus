รัฐบาลไทย-ข่าวทำเนียบรัฐบาล-“มหาดไทย” เร่งพัฒนาระบบ Cell Broadcast ให้เสร็จสมบูรณ์ พร้อมส่งข้อความเตือนแผ่นดินไหว ดินโคลนถล่ม น้ำท่วม และสาธารณภัยอื่น คาดเริ่มใช้งานภายในเดือน ก.ค.


วันเสาร์ที่ 17 พฤษภาคม 2568
17/05/2568
พิมพ์
“มหาดไทย” เร่งพัฒนาระบบ Cell Broadcast ให้เสร็จสมบูรณ์ พร้อมส่งข้อความเตือนแผ่นดินไหว ดินโคลนถล่ม น้ำท่วม และสาธารณภัยอื่น คาดเริ่มใช้งานภายในเดือน ก.ค.
“มหาดไทย” เร่งพัฒนาระบบ Cell Broadcast ให้เสร็จสมบูรณ์ พร้อมส่งข้อความเตือนแผ่นดินไหว ดินโคลนถล่ม น้ำท่วม และสาธารณภัยอื่น คาดเริ่มใช้งานภายในเดือน ก.ค.
วันนี้ (17พ.ค. 68) น.ส.ไตรศุลี ไตรสรณกุล เลขานุการรัฐมนตรีว่าการกระทรวงมหาดไทย และโฆษกกระทรวงมหาดไทย กล่าวว่า ขณะนี้กระทรวงมหาดไทย โดยกรมป้องกันและบรรเทาสาธารณภัย (ปภ.) อยู่ระหว่างการเร่งพัฒนาระบบแจ้งเตือนภัยผ่านสัญญาณโทรศัพท์เคลื่อนที่ (Cell Broadcast) เป็นไปตามที่ น.ส.แพทองธาร ชินวัตร นายกรัฐมนตรี ได้สั่งการเมื่อวันที่ 25 เม.ย. 68 โดยคาดว่าใช้ระบบ Cell Broadcast จะเริ่มเปิดใช้งานอย่างเป็นทางการได้ในเดือน ก.ค. 68 นี้
สำหรับระบบแจ้งเตือนภัย Cell Broadcast เป็นการส่งข้อความแจ้งเตือนภัยไปยังโทรศัพท์เคลื่อนที่ของประชาชนที่อยู่ในพื้นที่เสี่ยงได้รับผลกระทบจากสาธารณภัย ได้แก่ แผ่นดินไหว สึนามิ วาตภัย พายุหมุนเขตร้อน ดินโคลนถล่ม น้ำท่วม ภัยหนาว PM2.5 โดยไม่ต้องดาวน์โหลดแอปพลิเคชันใด ๆ เพิ่มเติม โดยระบบจะแจ้งเตือนเป็นข้อความและเสียงแจ้งเตือนภัย ทำให้ทั้งผู้พิการทางสายตา และผู้พิการทางการได้ยิน สามารถรับรู้ และรับทราบการแจ้งเตือนภัยจากหน่วยงานภาครัฐได้
น.ส.ไตรศุลี กล่าวว่า สำหรับการดำเนินการของกระทรวงมหาดไทยในระยะที่ผ่านมา นายอนุทิน ชาญวีรกูล รองนายกรัฐมนตรี และ รมว.มหาดไทย ในฐานะผู้บัญชาการป้องกันและบรรเทาสาธารณภัยแห่งชาติ ได้เห็นชอบให้ ปภ. ร่วมกับกระทรวงดิจิทัลเพื่อเศรษฐกิจและสังคม สำนักงานคณะกรรมการกิจการกระจายเสียง กิจการโทรทัศน์ และกิจการโทรคมนาคมแห่งชาติ (กสทช.) กรมประชาสัมพันธ์ และผู้ให้บริการเครือข่ายโทรศัพท์เคลื่อนที่ 3 ราย ทำการทดสอบระบบแจ้งเตือนภัย Cell Broadcast ใน 3 ระดับ 4 ภูมิภาค รวม 15 พื้นที่ ประกอบด้วย วันที่ 2 พฤษภาคม 2568 เวลา 13.00 น. ทดสอบระดับเล็ก (พื้นที่อาคาร) ในบริเวณ ศาลากลางจังหวัดเชียงราย ศาลากลางจังหวัดสุพรรณบุรี ศาลากลางจังหวัดอุบลราชธานี ศาลากลางจังหวัดสงขลา และอาคารศูนย์ราชการเฉลิมพระเกียรติฯ แจ้งวัฒนะ อาคาร A และอาคาร B กรุงเทพฯ
จากนั้น วันที่ 7 พฤษภาคม 2568 เวลา 13.00 น. ทดสอบระดับกลาง (พื้นที่อำเภอ) ในบริเวณ อำเภอเมืองลำปาง จังหวัดลำปาง อำเภอเมืองนครสวรรค์ จังหวัดนครสวรรค์ อำเภอเมืองนครราชสีมา จังหวัดนครราชสีมา อำเภอเมืองสุราษฎร์ธานี จังหวัดสุราษฎร์ธานี และเขตดินแดง กรุงเทพฯ และวันที่ 13 พฤษภาคม 2568 เวลา 13.00 น. ทดสอบระดับใหญ่ (พื้นที่จังหวัด) ณ จังหวัดเชียงใหม่ พระนครศรีอยุธยา อุดรธานี นครศรีธรรมราช และกรุงเทพมหานคร
น.ส.ไตรศุลี กล่าวว่า จะมีการติดตั้งระบบ Cell Broadcast Entity หรือ หน่วยงานสร้างข้อความเตือนภัยเพื่อเชื่อมกับ Cell Broadcast Center ของค่ายมือถือ ให้แล้วเสร็จ เพื่อให้พร้อมเริ่มใช้งานภายในเดือนก.ค. 68 ต่อไป และระหว่างนี้กระทรวงมหาดไทย ได้ประชาสัมพันธ์สร้างการรับรู้เกี่ยวกับระบบ ไปยังส่วนราชการ ภาครัฐ และประชาชน เพื่อให้คุ้นเคยกับระบบและไม่ตื่นตระหนกเมื่อได้รับการแจ้งเตือนต่อไป" น.ส.ไตรศุลี กล่าว

ที่มา : https://www.thaigov.go.th/news/contents/details/96470