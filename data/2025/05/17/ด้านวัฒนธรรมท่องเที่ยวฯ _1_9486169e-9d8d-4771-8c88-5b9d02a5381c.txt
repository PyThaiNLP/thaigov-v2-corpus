รัฐบาลไทย-ข่าวทำเนียบรัฐบาล-ผู้ช่วย รมว.ท่องเที่ยวฯ เปิดกิจกรรม “ชาติพันธุ์ สีสันแห่งล้านนา” ดัน Soft Power เชื่อมชุมชนชาติพันธุ์ล้านนา สู่การท่องเที่ยวเชิงวัฒนธรรมอย่างยั่งยืน


วันเสาร์ที่ 17 พฤษภาคม 2568
ผู้ช่วย รมว.ท่องเที่ยวฯ เปิดกิจกรรม “ชาติพันธุ์ สีสันแห่งล้านนา” ดัน Soft Power เชื่อมชุมชนชาติพันธุ์ล้านนา สู่การท่องเที่ยวเชิงวัฒนธรรมอย่างยั่งยืน
ผู้ช่วย รมว.ท่องเที่ยวฯ เปิดกิจกรรม “ชาติพันธุ์ สีสันแห่งล้านนา” ดัน Soft Power เชื่อมชุมชนชาติพันธุ์ล้านนา สู่การท่องเที่ยวเชิงวัฒนธรรมอย่างยั่งยืน
วันที่ 16 พฤษภาคม 2568 เวลา 16.30 น. นายจักรพล ตั้งสุทธิธรรม ผู้ช่วยรัฐมนตรีประจำกระทรวงการท่องเที่ยวและกีฬา และโฆษกกระทรวงฯ ได้รับมอบหมายจากนายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา เป็นประธานเปิดกิจกรรมส่งเสริมการท่องเที่ยวชุมชนวิถีชาติพันธุ์ “ชาติพันธุ์ สีสันแห่งล้านนา” ณ ลานกิจกรรม ชั้น 1 ห้างสรรพสินค้าเซ็นทรัลแจ้งวัฒนะ จังหวัดนนทบุรี โดยมีผู้แทนจากหน่วยงานราชการ เครือข่ายการท่องเที่ยวชุมชน และสื่อมวลชนเข้าร่วมงานอย่างคับคั่ง
นายจักรพล กล่าวว่า รัฐบาลให้ความสำคัญกับภาคการท่องเที่ยวในฐานะเครื่องยนต์ขับเคลื่อนเศรษฐกิจสำคัญของประเทศ โดยเฉพาะการท่องเที่ยวชุมชนและวิถีชาติพันธุ์ ถือเป็น Soft Power อันทรงพลังที่สะท้อนอัตลักษณ์ วิถีชีวิต และภูมิปัญญาท้องถิ่นที่โดดเด่นของไทย สามารถนำมาต่อยอดสร้างมูลค่าเพิ่มทางเศรษฐกิจ สร้างประสบการณ์ที่หลากหลาย และตอบโจทย์นักท่องเที่ยวทั้งชาวไทยและต่างประเทศได้อย่างสร้างสรรค์
ทั้งนี้ กลุ่มจังหวัดภาคเหนือ อาทิ เชียงใหม่ เชียงราย ลำพูน ลำปาง พะเยา และแม่ฮ่องสอน เป็นพื้นที่ที่มีศักยภาพสูงด้านทรัพยากรการท่องเที่ยว ทั้งธรรมชาติ ศิลปวัฒนธรรม อาหาร สถาปัตยกรรม และประเพณีอันเป็นเอกลักษณ์ล้านนา ซึ่งสอดคล้องกับนโยบายรัฐบาลในการส่งเสริมปีแห่งการท่องเที่ยวและกีฬา Amazing Thailand Grand Tourism and Sports Year ที่มุ่งสนับสนุนการท่องเที่ยวเชิงสร้างสรรค์และยั่งยืน
การจัดกิจกรรม “ชาติพันธุ์ สีสันแห่งล้านนา” โดยสำนักงานการท่องเที่ยวและกีฬาจังหวัดเชียงใหม่ ในครั้งนี้ จึงเป็นเวทีสำคัญในการเผยแพร่ต้นทุนทางวัฒนธรรมของชุมชนชาติพันธุ์สู่สายตานักท่องเที่ยว พร้อมกระตุ้นการท่องเที่ยวเชิงวัฒนธรรมและสร้างรายได้ในระดับพื้นที่ โดยภายในงานได้จัดแสดงสินค้า งานหัตถกรรม การจำลองวิถีชีวิต และการแสดงศิลปวัฒนธรรมล้านนา
นายจักรพล ได้ขอบคุณหน่วยงานที่เกี่ยวข้องในกลุ่มจังหวัดภาคเหนือ รวมถึงเครือข่ายการท่องเที่ยวโดยชุมชนและภาคประชาชน ที่ร่วมแรงร่วมใจกันขับเคลื่อนกิจกรรมให้สำเร็จลุล่วง พร้อมอวยพรให้กิจกรรมครั้งนี้เป็นต้นแบบที่ช่วยส่งเสริมการท่องเที่ยวของไทยในอนาคตอย่างยั่งยืน และช่วยให้ประชาชนในพื้นที่ได้มีส่วนร่วมและมีความสุขจากการท่องเที่ยวอย่างแท้จริง

ที่มา : https://www.thaigov.go.th/news/contents/details/96474