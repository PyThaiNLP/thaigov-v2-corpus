รัฐบาลไทย-ข่าวทำเนียบรัฐบาล-อันตรายมาก…!!กันไว้ดีกว่าแก้.. รัฐบาลคุมเข้มมาตรการปล่อยบั้งไฟใกล้รัศมีสนามบิน ประเพณีและความปลอดภัยต้องควบคู่กันฝ่าฝืนโทษสูงสุดจำคุกไม่เกิน 5 ปี หรือปรับไม่เกิน 2แสนบาท หรือทั้งจำ


วันเสาร์ที่ 17 พฤษภาคม 2568
17/05/2568
พิมพ์
อันตรายมาก…!!กันไว้ดีกว่าแก้.. รัฐบาลคุมเข้มมาตรการปล่อยบั้งไฟใกล้รัศมีสนามบิน ประเพณีและความปลอดภัยต้องควบคู่กันฝ่าฝืนโทษสูงสุดจำคุกไม่เกิน 5 ปี หรือปรับไม่เกิน 2แสนบาท หรือทั้งจำ
อันตรายมาก…!!กันไว้ดีกว่าแก้.. รัฐบาลคุมเข้มมาตรการปล่อยบั้งไฟใกล้รัศมีสนามบิน ประเพณีและความปลอดภัยต้องควบคู่กันฝ่าฝืนโทษสูงสุดจำคุกไม่เกิน 5 ปี หรือปรับไม่เกิน 2แสนบาท หรือทั้งจำทั้งปรับ
วันนี้ (17 พฤษภาคม 2568) นายคารม พลพรกลาง รองโฆษกประจำสำนักนายกรัฐมนตรี เปิดเผยว่า รัฐบาล โดยกระทรวงคมนาคม สั่งการให้กรมท่าอากาศยาน (ทย.) เตรียมพร้อมมาตรการและประชาสัมพันธ์มาตรการจุดและปล่อยบั้งไฟ พลุ ตะไล โคมลอย โคมควัน หรือวัตถุอื่น ๆ ที่คล้ายคลึงกันขึ้นสู่อากาศในช่วงระหว่างเดือนพฤษภาคม - มิถุนายน ของทุกปี ซึ่งเป็นช่วงเทศกาลบุญบั้งไฟของท้องถิ่นในภาคตะวันออกเฉียงเหนือ ปัจจุบันมีรูปแบบที่เปลี่ยนไป มีการแข่งขันความสูงของบั้งไฟ ทำให้มีความสูงเพิ่มขึ้นจากเดิมมาก และเสี่ยงที่จะก่อให้เกิดอันตรายร้ายแรงต่ออากาศยาน รวมถึงชีวิตและทรัพย์สินของประชาชน
นายคารม กล่าวว่า เทศกาลบุญบั้งไฟประจำปี 2568 รัฐบาลได้กำชับให้หน่วยงานที่เกี่ยวข้องประชาสัมพันธ์มาตรการป้องกันและรักษาความปลอดภัยที่ได้กำหนดไว้ในคู่มือการดำเนินงานสนามบิน เพื่อให้ผู้ขออนุญาตจุดบั้งไฟเกิดความรู้ความเข้าใจในแนวทางการปฏิบัติ งดจุดและปล่อยบั้งไฟ พลุ ตะไล โคมลอย โคมควัน หรือวัตถุอื่นที่คล้ายคลึงกันขึ้นสู่อากาศในพื้นที่เขตปลอดภัยในการเดินอากาศและพื้นที่เสี่ยงตามแนวขึ้น - ลงของเครื่องบิน และบริเวณโดยรอบท่าอากาศยาน เพื่อป้องกันอันตรายที่อาจเกิดกับอากาศยาน และการมองเห็นของนักบินในเขตปลอดภัยในการเดินอากาศ
นาคารมกล่าวต่อว่า ผู้ใดจะทำการจุดบั้งไฟต้องทำหนังสือขออนุญาตการขอจุดบั้งไฟกับเจ้าหน้าที่ท้องถิ่นประจำตำบล อำเภอ หรือจังหวัด จากนั้น ให้เจ้าหน้าที่แจ้งหนังสือขออนุญาตการจุดให้ท่าอากาศยานใกล้เคียงทราบล่วงหน้าอย่างน้อย 7 - 15 วันทำการ โดยระบุชื่อและหมายเลขโทรศัพท์ติดต่อผู้ประสานงานการจุดบั้งไฟอย่างน้อย 2 คน พร้อมพิกัดการปล่อยบั้งไฟอย่างละเอียดโดยระบุ ละติจูด ลองจิจูด เพื่อนำไปประกอบการออกประกาศแจ้งเตือนนักบิน รวมถึงเฝ้าติดตามการติดต่อจากศูนย์ควบคุมการบินตลอดเวลาที่จุดและปล่อยบั้งไฟ
“หากฝ่าฝืนมีบทลงโทษสูงสุดจำคุกไม่เกิน 5 ปี หรือปรับไม่เกิน 200,000 บาท หรือทั้งจำทั้งปรับ และหากมีการทำให้อากาศยานในระหว่างบริการเสียหายจนไม่สามารถทำการบินได้ หรืออาจเกิดอันตรายต่อความปลอดภัยของอากาศยานในระหว่างบิน ต้องระวางโทษประหารชีวิต จำคุกตลอดชีวิตหรือจำคุกตั้งแต่ 15 ปี ถึง 20 ปี และปรับตั้งแต่ 600,000 บาท ถึง 800,000 บาท ตามมาตราที่ 59/1 แห่งพระราชบัญญัติการเดินอากาศ พ.ศ. 2497” นายคารม ระบุ

ที่มา : https://www.thaigov.go.th/news/contents/details/96466