รัฐบาลไทย-ข่าวทำเนียบรัฐบาล-รัฐบาลโชว์ผลงาน 6 เดือน...แก้หนี้นอกระบบ ช่วยลูกหนี้กว่า 7.7 หมื่นราย วงเงิน 2.4 พันล้านบาท


วันเสาร์ที่ 24 พฤษภาคม 2568
24/05/2568
พิมพ์
รัฐบาลโชว์ผลงาน 6 เดือน...แก้หนี้นอกระบบ ช่วยลูกหนี้กว่า 7.7 หมื่นราย วงเงิน 2.4 พันล้านบาท
รัฐบาลโชว์ผลงาน 6 เดือน...แก้หนี้นอกระบบ ช่วยลูกหนี้กว่า 7.7 หมื่นราย วงเงิน 2.4 พันล้านบาท
วันนี้ ( 24 พฤษภาคม 2568)นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี เปิดเผยความคืบหน้าการช่วยเหลือทางการเงิน เพื่อแก้ไขปัญหาหนี้นอกระบบ ของกระทรวงการคลังที่ร่วมกับสถาบันการเงินเฉพาะกิจ ได้แก่ ธนาคารออมสิน และธนาคารเพื่อการเกษตรและสหกรณ์การเกษตร ผ่านมาตรการสินเชื่อต่าง ๆ พบว่า  ตั้งแต่วันที่ 1 ธ.ค. 66 – 22 พ.ค. 68 มีประชาชนที่เป็นหนี้นอกระบบได้รับอนุมัติให้ความช่วยเหลือทางการเงินไปแล้ว 77,929 ราย มียอดอนุมัติรวมทั้งสิ้น 2,400.98 ล้านบาท โดยเพิ่มขึ้นจากผลการดำเนินการ ณ วันที่ 7 พฤษภาคม 2568 จำนวน 2,406 ราย และมียอดอนุมัติเพิ่มขึ้น 53.02 ล้านบาท
ทั้งนี้ กระทรวงการคลัง ได้เพิ่มช่องทางในการเข้าถึงแหล่งเงินทุนในระบบให้แก่ประชาชนรายย่อยในอัตราดอกเบี้ยที่เป็นธรรม ไม่ถูกเอาเปรียบจากเจ้าหนี้นอกระบบที่เรียกเก็บอัตราดอกเบี้ยที่เกินกว่ากฎหมายกำหนด รวมทั้งยังเป็นช่องทางให้เจ้าหนี้นอกระบบสามารถเข้ามาให้บริการสินเชื่อในระบบอย่างถูกกฎหมายด้วย
จากข้อมูลเดือน เม.ย 68  รายงานว่า มีนิติบุคคล (บริษัทจำกัดหรือห้างหุ้นส่วนจำกัด) ได้รับใบอนุญาตให้ประกอบธุรกิจสินเชื่อพิโกไฟแนนซ์และเปิดดำเนินการแล้ว 1,155 ราย ใน 75 จังหวัด และช่วงสิ้นเดือน มี.ค. 68 มีการอนุมัติสินเชื่อพิโกไฟแนนซ์ให้กับประชาชนรายย่อยสะสมทั้งสิ้น 5,081,240 บัญชี เป็นจำนวนเงินรวม 50,066.09 ล้านบาท โดยเป็นยอดสินเชื่อคงค้าง 393,010 บัญชี เป็นจำนวนเงิน 7,429.15 ล้านบาท
“รัฐบาลยืนยันเดินหน้าขับเคลื่อนนโยบายแก้ไขหนี้นอกระบบควบคู่ไปกับมาตรการต่าง ๆ เพื่อส่งเสริมการเข้าถึงแหล่งเงินทุนในระบบอย่างต่อเนื่อง มุ่งลดความเหลื่อมล้ำในสังคม เพื่อให้ผู้เป็นหนี้มีโอกาสในชีวิตเพิ่มขึ้น จนสามารถเลี้ยงดูตนเองและครอบครัวได้อย่างยั่งยืน” นางสาวศศิกานต์ กล่าว

ที่มา : https://www.thaigov.go.th/news/contents/details/96726