รัฐบาลไทย-ข่าวทำเนียบรัฐบาล-"โฆษกกระทรวงเกษตรฯ” ยืนยัน นมโรงเรียนไม่ได้หายไปไหน ! อังคารหน้าถึงเด็กทั่วประเทศแน่นอน


วันศุกร์ที่ 23 พฤษภาคม 2568
"โฆษกกระทรวงเกษตรฯ” ยืนยัน นมโรงเรียนไม่ได้หายไปไหน ! อังคารหน้าถึงเด็กทั่วประเทศแน่นอน
"โฆษกกระทรวงเกษตรฯ” ยืนยัน นมโรงเรียนไม่ได้หายไปไหน ! อังคารหน้าถึงเด็กทั่วประเทศแน่นอน ชี้ ปรับระบบจัดการใหม่เพื่อให้เด็กได้ดื่มนมในพื้นที่-ผู้เลี้ยงโคนมมีความยั่งยืนในอาชีพ
นายเอกภาพ พลซื่อ โฆษกกระทรวงเกษตรและสหกรณ์ กล่าวถึงการจัดสรรนมโรงเรียน ว่า กระทรวงเกษตรและสหกรณ์ได้มีการเสนอปรับโครงสร้างระบบบริหารจัดการนม เพื่อให้เป็นไปตามวัตถุประสงค์ของโครงการ คือ ให้นักเรียนทั้งประเทศได้ดื่มนม โดยที่เกษตรกรผู้เลี้ยงโคนมสามารถผลิตขายน้ำนมโคที่มีคุณภาพได้และมีความยั่งยืนในอาชีพ เพื่อสร้างศักยภาพ ความเข้มแข็งให้กับสหกรณ์โคนม รัฐวิสาหกิจและสถาบันการศึกษาในการดำเนินกิจการผลิตนมในลำดับแรก ซึ่งจะเกิดความมั่นคงทางอาหารของประเทศ โดยที่ผู้ประกอบการผลิตภัณฑ์นมได้รับการจัดสรรสิทธิและพื้นที่การจำหน่ายอย่างเหมาะสมและเป็นธรรม
นายเอกภาพ กล่าวต่อว่า มติคณะรัฐมนตรีเมื่อวันที่ 3 มีนาคม 2568 ได้มีมติเห็นชอบตามที่กระทรวงเกษตรฯได้เสนอไปในการสร้างศักยภาพและความเข้มแข็งให้กับสหกรณ์โคนม รัฐวิสาหกิจ และสถาบันการศึกมา เข้ามาดำเนินกิจการผลิตนมในลำดับแรก และส่วนที่เหลือก็จะเป็นของผู้ประกอบการผลิตภัณฑ์นมที่เข้าร่วมโครงการ ได้รับการจัดสรรสิทธิและพื้นที่จำหน่ายอย่างเหมาะสมเช่นกัน โดยมีการแบ่งพื้นที่การบริหารจัดการโครงการอาหารนมเพื่อเด็กและเยาวชน ระดับกลุ่มพื้นที่ใหม่ จากเดิมแบ่ง 5 เขตพื้นที่ เป็น 7 เขตพื้นที่ เพื่อลดระยะทางในการขนส่งนม
“การเปลี่ยนแปลงหน่วยงานรับผิดชอบ วัตถุประสงค์ โครงสร้างและแนวทางบริหารจัดการ ตามมติคณะรัฐมนตรีดังกล่าว เป็นสาเหตุหนึ่งที่ทำให้กระบวนการดำเนินงานโครงการล่าช้าไปบ้าง แต่กระทรวงเกษตรฯ ได้พยายามเร่งรัดการดำเนินการอย่างต่อเนื่อง และขอยืนยันว่า นมโรงเรียนไม่ได้หายไปไหน และภายในต้นสัปดาห์หน้าเด็กและเยาวชนทั่วประเทศจะได้ทานนมโรงเรียนอย่างแน่นอน" นายเอกภาพ กล่าว

ที่มา : https://www.thaigov.go.th/news/contents/details/96719