รัฐบาลไทย-ข่าวทำเนียบรัฐบาล-“ประเทศไทยในความร่วมมือครั้งสำคัญของอาเซียน” นายกฯแพทองธาร เตรียมร่วมประชุมสุดยอดผู้นำอาเซียน ครั้งที่ 46 มาเลเซีย พรุ่งนี้ 


วันเสาร์ที่ 24 พฤษภาคม 2568
24/05/2568
พิมพ์
“ประเทศไทยในความร่วมมือครั้งสำคัญของอาเซียน” นายกฯแพทองธาร เตรียมร่วมประชุมสุดยอดผู้นำอาเซียน ครั้งที่ 46 มาเลเซีย พรุ่งนี้
จับมือกันแก้ปัญหาในทุกมิติของสมาชิกพร้อมร่วมกำหนดวิสัยทัศน์ร่วมกันอีก 20 ปีข้างหน้า เพื่อประชาชนในภูมิภาคกว่า 670 ล้านคน
วันนี้ (วันที่ 24 พฤษภาคม 2568) นายจิรายุ ห่วงทรัพย์ โฆษกประจำสำนักนายกรัฐมนตรี เปิดเผยว่านางสาว แพทองธาร ชินวัตร นายกรัฐมนตรี มีกำหนดการออกเดินทางไปร่วมประชุมสุดยอดผู้นำอาเซียนครั้งที่46 ณ กรุงกัวลาลัมเปอร์ประเทศมาเลเซียในวันพรุ่งนี้ อาทิตย์ที่ 25 พฤษภาคม  เวลาประมาณ 18.30 น. และจะเข้าร่วมประชุมอาเซียนเช้าวันจันทร์ที่ 26 และวันอังคารที่27 พฤษภาคม นี้ ภายใต้แนวคิดหลัก “การมีส่วนร่วมอย่างทั่วถึง และความยั่งยืน” (Inclusivity and Sustainability)  โดยนายกรัฐมนตรีจะเข้าร่วมการประชุมในกรอบอาเซียน 7 รายการ และเข้าร่วมการประชุม IMT-GT (Indonesia–Malaysia–Thailand Growth Triangle) ระดับผู้นำ ครั้งที่ 16
สำหรับการประชุมสุดยอดอาเซียนครั้งที่ 46 นี้เป็นการประชุมระดับผู้นำวาระแรกของปี โดยนายกรัฐมนตรีจะร่วมกันกับผู้นำอาเซียนกำหนดทิศทางการขับเคลื่อนอาเซียน ตลอดปี 2568 รวมถึงแลกเปลี่ยนข้อคิดเห็นเกี่ยวกับสถานการณ์ระหว่างประเทศและในภูมิภาคที่มีผลกระทบต่อภูมิภาค เพื่อกำหนดแนวทางรับมือสำหรับอาเซียน ซึ่งผู้เข้าร่วมการประชุมครั้งนี้  ประกอบด้วย ผู้นำอาเซียน 9 ประเทศ และปลัดกระทรวงการต่างประเทศเมียนมา และเลขาธิการอาเซียน
สาระสำคัญในการประชุมครั้งนี้ ผู้นำอาเซียนจะร่วมกันรับรองวิสัยทัศน์ประชาคมอาเซียน ปี ค.ศ. 2045 ซึ่งจะใช้ขับเคลื่อนประชาคมอาเซียนในอีก 20 ปีข้างหน้า
สำหรับการประชุมในวันอังคาร ที่27 พฤษภาคม นายกรัฐมนตรีมาเลเซียในฐานะประธานอาเซียนได้เชิญผู้นำกลุ่มประเทศความร่วมมือ รัฐอ่าวอาหรับ (GCC) ซึ่งประกอบด้วย ประเทศบาห์เรน คูเวต โอมาน กาตาร์ สหรัฐอาหรับเอมิเรตส์ และซาอุดีอาระเบีย และนายกรัฐมนตรีจีน เข้าร่วมการประชุมด้วย ซึ่งจะเป็นโอกาสของไทยและอาเซียน ในการแสวงหาความร่วมมือและความเป็นพันธมิตรกับประเทศนอกอาเซียนที่มีศักยภาพสูง นายจิรายุกล่าว
สำหรับกำหนดการสำคัญของนายกรัฐมนตรี มีดังนี้
วัน อาทิตย์ที่ 25 พฤษภาคม 2568 เวลา 18.30 น. นายกรัฐมนตรีจะออกเดินทางจากท่าอากาศยานทหาร บน. 6 ซึ่งจะไปถึงกรุงกัวลาลัมเปอร์ มาเลเซีย ในเวลา 21.50 น. ตามเวลาท้องถิ่น (เวลาที่กรุงกัวลาลัมเปอร์เร็วกว่ากรุงเทพฯ 1 ชม.)
วันที่ 26 พฤษภาคม 2568  นายกรัฐมนตรีมีกำหนดการเข้าร่วมการประชุม ดังนี้ 1) การประชุมสุดยอดอาเซียน ครั้งที่ 46 (Plenary) 2) การประชุมสุดยอดอาเซียน ครั้งที่ 46 อย่างไม่เป็นทางการ (Retreat) 3) การพบหารือระหว่างผู้นำอาเซียนกับคณะผู้แทนสมัชชารัฐสภาอาเซียน 4) การพบหารือระหว่างผู้นำอาเซียนกับผู้แทนเยาวชนอาเซียน และ 5) การพบหารือระหว่างผู้นำอาเซียนกับผู้แทนสภาที่ปรึกษาธุรกิจอาเซียน
จากนั้นในช่วงเย็น นายกรัฐมนตรีจะเข้าร่วม พิธีลงนามปฏิญญากรุงกัวลาลัมเปอร์ว่าด้วยอาเซียน 2045: อนาคตร่วมกันของเรา (Kuala Lumpur Declaration on ASEAN 2045: Our Shared Future) และเข้าร่วมงานเลี้ยงอาหารค่ำ ที่นายกรัฐมนตรีมาเลเซีย และภริยา เป็นเจ้าภาพ
วันจันทร์ที่ 27 พฤษภาคม 2568 นายกรัฐมนตรีจะเข้าร่วมการประชุมสุดยอดอาเซียน - คณะมนตรีความร่วมมือรัฐอ่าวอาหรับ (ASEAN – GCC Summit) ครั้งที่ 2 จากนั้น สมเด็จพระราชาธิบดีอิบราฮิมพระราชทานเลี้ยงอาหารกลางวันแก่ผู้นำอาเซียน
โดยในช่วงบ่าย นายกรัฐมนตรีจะเข้าร่วมการประชุมสุดยอดอาเซียน – คณะมนตรีความร่วมมือรัฐอ่าวอาหรับ – จีน (ASEAN – GCC – China Summit) ก่อนเข้าร่วมการประชุมแผนงานการพัฒนาเขตเศรษฐกิจสามฝ่าย อินโดนีเซีย - มาเลเซีย – ไทย (IMT - GT) จากนั้น นายกรัฐมนตรีจะออกเดินกลับโดยจะเดินทางถึงประเทศไทย ณ ท่าอากาศยานทหาร บน.6 ในเวลา 20.35 น.

ที่มา : https://www.thaigov.go.th/news/contents/details/96727