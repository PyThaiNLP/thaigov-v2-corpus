รัฐบาลไทย-ข่าวทำเนียบรัฐบาล-"อนุทิน" เผยสถานการณ์น้ำท่วมพื้นที่ อ.แม่สาย ในขณะนี้มีพื้นที่ถนนบางส่วนได้รับความเสียหาย และทุกหน่วยในพื้นที่ได้ใช้บิ๊กแบ็คเข้าควบคุมสถานการณ์แล้ว พร้อมกำชับผู้ว่าฯ ทุกจังหวัด


วันเสาร์ที่ 24 พฤษภาคม 2568
24/05/2568
พิมพ์
"อนุทิน" เผยสถานการณ์น้ำท่วมพื้นที่ อ.แม่สาย ในขณะนี้มีพื้นที่ถนนบางส่วนได้รับความเสียหาย และทุกหน่วยในพื้นที่ได้ใช้บิ๊กแบ็คเข้าควบคุมสถานการณ์แล้ว พร้อมกำชับผู้ว่าฯ ทุกจังหวัด
"อนุทิน" เผยสถานการณ์น้ำท่วมพื้นที่ อ.แม่สาย ในขณะนี้มีพื้นที่ถนนบางส่วนได้รับความเสียหาย และทุกหน่วยในพื้นที่ได้ใช้บิ๊กแบ็คเข้าควบคุมสถานการณ์แล้ว พร้อมกำชับผู้ว่าฯ ทุกจังหวัดติดตามสถานการณ์อย่างใกล้ชิด และให้ความช่วยเหลือประชาชนโดยทันทีหากเกิดเหตุ
วันนี้ (24 พ.ค. 68) นายอนุทิน ชาญวีรกูล รองนายกรัฐมนตรีและรมว.มหาดไทย เปิดเผยถึงสถานการณ์หลังเกิดฝนตกหนักเมื่อคืนที่ผ่านมา ส่งผลให้เกิดน้ำล้นตลิ่ง และน้ำท่วมฉับพลัน เมื่อช่วงเวลา 02.00 น. วันนี้ ซึ่งมวลน้ำได้ไหลทะลักเข้าท่วมชุมชนริมแม่น้ำสาย ที่ด่านพรมแดนสะพานมิตรภาพ แห่งที่ 1 อ.แม่สาย จ.เชียงราย
"เมื่อช่วงเช้าที่ผ่านมา ตนได้รับรายงานจาก นายชรินทร์ ทองสุข ผู้ว่าราชการจังหวัดเชียงราย ซึ่งขณะนี้อยู่ระหว่างการติดตามสถานการณ์ร่วมกับหัวหน้าสำนักงานป้องกันและบรรเทาสาธารณภัยจังหวัดเชียงราย และนายอำเภอแม่สาย โดยสถานการณ์พื้นที่ อ.แม่สาย ในขณะนี้นั้น มีพื้นที่ถนนบางส่วนได้รับความเสียหาย แต่หน่วยงานทหาร และฝ่ายปกครอง ได้ระดมบิ๊กแบ็คเข้าควบคุมสถานการณ์แล้ว แต่ด้วยขณะนี้กำลังทหารกรมการทหารช่างอยู่ระหว่างการก่อสร้างคันระบายน้ำพื้นที่ชุมชนอำเภอแม่สาย ที่จะแล้วเสร็จในเดือนมิถุนายน 68 นี้ จึงทำให้การระบายน้ำยังทำได้ไม่เต็มประสิทธิภาพ แต่เมื่อคันระบายน้ำที่กำลังก่อสร้างแล้ว จะทำให้การระบายน้ำในพื้นที่อำเภอแม่สายเป็นไปอย่างมีประสิทธิภาพ"
นายอนุทิน กล่าวว่า แต่อย่างไรก็ตาม ในขณะนี้พื้นที่จังหวัดเชียงรายรวมถึงอีก 51 จังหวัดทั่วประเทศ จะมีฝนตกต่อเนื่องไปจนถึงวันที่ 27 พฤษภาคมนี้ ตนจึงได้กำชับให้ผู้ว่าราชการจังหวัดเชียงราย และผู้ว่าราชการจังหวัดทุกจังหวัดที่มีปริมาณน้ำฝนจำนวนมาก ต้องติดตามสถานการณ์อย่างใกล้ชิด หากเกิดสถานการณ์ ต้องเร่งให้ความช่วยเหลือประชาชนผู้ได้รับความเดือดร้อน ทั้งเรื่องศูนย์พักพิงที่ถูกสุขลักษณะ พร้อมประสานผู้บริหารองค์กรปกครองส่วนท้องถิ่น และทุกภาคส่วนได้เร่งให้ความช่วยเหลือ ซึ่งในส่วนขององค์กรปกครองส่วนท้องถิ่นก็สามารถใช้อำนาจตามระเบียบกระทรวงมหาดไทย ว่าด้วยค่าใช้จ่ายเพื่อช่วยเหลือประชาชนตามอำนาจหน้าที่ขององค์กรปกครองส่วนท้องถิ่น พ.ศ. 2566 ซึ่งตนได้กำชับผู้ว่าราชการจังหวัดเป็นที่ปรึกษาและผู้สนับสนุนการทำงานของผู้บริหารองค์กรปกครองส่วนท้องถิ่นในการใช้ดุลยพินิจเพื่อช่วยเหลือพี่น้องประชาชนอย่างเต็มกำลังตามกฎหมาย และหากสถานการณ์รุนแรงก็จะต้องประกาศเป็นพื้นที่ประสบภัยพิบัติเพื่อช่วยเหลือประชาชนตามระเบียบกฎหมาย

ที่มา : https://www.thaigov.go.th/news/contents/details/96733