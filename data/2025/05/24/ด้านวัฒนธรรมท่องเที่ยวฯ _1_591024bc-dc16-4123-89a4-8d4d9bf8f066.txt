รัฐบาลไทย-ข่าวทำเนียบรัฐบาล-รมว.ท่องเที่ยวและกีฬา มอบโล่ SMG แก่ค่ายมวยไทยในกรุงปารีส ต่อยอดอุตสาหกรรมมวยไทยสู่เวทีโลก


วันเสาร์ที่ 24 พฤษภาคม 2568
รมว.ท่องเที่ยวและกีฬา มอบโล่ SMG แก่ค่ายมวยไทยในกรุงปารีส ต่อยอดอุตสาหกรรมมวยไทยสู่เวทีโลก
รมว.ท่องเที่ยวและกีฬา มอบโล่ SMG แก่ค่ายมวยไทยในกรุงปารีส ต่อยอดอุตสาหกรรมมวยไทยสู่เวทีโลก
นายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา เป็นประธานในพิธีมอบโล่รับรองมาตรฐาน Standard Muaythai Gym (SMG) แก่ค่ายมวยไทยในประเทศฝรั่งเศส จำนวน 10 แห่ง ที่ผ่านการรับรองมาตรฐานจากการกีฬาแห่งประเทศไทย (กกท.) โดยมีนายจักรพรรดิ์ คล่องพยาบาล ที่ปรึกษารัฐมนตรีฯ, ผศ.พิมล ศรีวิกรม์ ประธานคณะกรรมการโอลิมปิคแห่งประเทศไทยฯ และประธานคณะอนุกรรมการขับเคลื่อนอุตสาหกรรมด้านกีฬา, นางโปรดปราน สมานมิตร รองผู้ว่าการ กกท. ฝ่ายกีฬาอาชีพและกีฬามวย, นายณัฐพล อันตรเสน ผู้อำนวยการสำนักงานคณะกรรมการกีฬามวย และผู้บริหาร กกท. ร่วมพิธี ณ กรุงปารีส สาธารณรัฐฝรั่งเศส
รัฐมนตรีสรวงศ์ เปิดเผยภายหลังการเยี่ยมชม “La belle équipe gym” ค่ายมวยไทยใจกลางกรุงปารีส ซึ่งมีจุดเด่นด้านอุปกรณ์ฝึกซ้อมที่ได้มาตรฐาน และมีผลงานสร้างนักมวยไทยที่คว้าแชมป์ทั้งในประเทศและต่างประเทศจำนวนมาก โดยการมอบโล่ SMG ในครั้งนี้ นอกจากเป็นการรับรองมาตรฐานด้านโครงสร้างพื้นฐานและการบริหารจัดการค่ายมวยแล้ว ยังเป็นการเชิดชูเกียรติแก่ผู้เผยแพร่ศิลปะมวยไทยในต่างแดน อันเป็นส่วนหนึ่งในการส่งเสริม Soft Power ด้านวัฒนธรรมไทยสู่ระดับโลก
ในโอกาสนี้ รัฐมนตรีว่าการกระทรวงการท่องเที่ยวและกีฬา ยังได้พบปะพูดคุยกับครูมวยชาวไทยที่เป็นอดีตนักมวยแชมป์โลกซึ่งปัจจุบันเปิดค่ายมวยในฝรั่งเศส รวมทั้งนักมวยไทยชาวฝรั่งเศสและผู้ประกอบการค่ายมวย เพื่อรับฟังข้อเสนอแนะและแลกเปลี่ยนแนวทางการส่งเสริมอุตสาหกรรมมวยไทยในต่างประเทศ ให้สามารถเติบโตอย่างยั่งยืนและเป็นหนึ่งในเครื่องมือสำคัญในการขับเคลื่อนเศรษฐกิจและการท่องเที่ยวของไทยในอนาคต

ที่มา : https://www.thaigov.go.th/news/contents/details/96739