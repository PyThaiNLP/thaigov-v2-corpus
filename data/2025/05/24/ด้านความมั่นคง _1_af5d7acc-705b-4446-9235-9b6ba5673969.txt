รัฐบาลไทย-ข่าวทำเนียบรัฐบาล-“ดร.เฉลิมชัย” นำทีมองค์การสวนสัตว์ฯ เยือน Bioparc Valencia ศึกษาแนวคิดการบริหารสวนสัตว์ระดับโลก พร้อมลงนามบันทึกข้อตกลงแลกเปลี่ยนองค์ความรู้


วันศุกร์ที่ 23 พฤษภาคม 2568
“ดร.เฉลิมชัย” นำทีมองค์การสวนสัตว์ฯ เยือน Bioparc Valencia ศึกษาแนวคิดการบริหารสวนสัตว์ระดับโลก พร้อมลงนามบันทึกข้อตกลงแลกเปลี่ยนองค์ความรู้
“ดร.เฉลิมชัย” นำทีมองค์การสวนสัตว์ฯ เยือน Bioparc Valencia ศึกษาแนวคิดการบริหารสวนสัตว์ระดับโลก พร้อมลงนามบันทึกข้อตกลงแลกเปลี่ยนองค์ความรู้
วันที่ 23 พฤษภาคม 2568 ณ ราชอาณาจักรสเปน ดร.เฉลิมชัย ศรีอ่อน รัฐมนตรีว่าการกระทรวงทรัพยากรธรรมชาติและสิ่งแวดล้อม (รมว.ทส.) พร้อมด้วย นายอภิชาต ศักดิเศรษฐ์ ที่ปรึกษา รมว.ทส. นายจตุพร บุรุษพัฒน์ ปลัดกระทรวงทรัพยากรธรรมชาติและสิ่งแวดล้อม รศ.ดร.เจษฎ์ โทณะวณิก ประธานกรรมการองค์การสวนสัตว์แห่งประเทศไทย และ นางจงกลนี แก้วสด รองผู้อำนวยการองค์การสวนสัตว์แห่งประเทศไทย ในฐานะรักษาการแทนผู้อำนวยการ เข้าเยี่ยมชมการดำเนินงานของ Bioparc Valencia ประเทศสเปน เพื่อศึกษาแนวทางการออกแบบและการบริหารจัดการสวนสัตว์เชิงนิเวศที่ได้รับการยอมรับในระดับนานาชาติ โดยมี Mr. Jose Maldonado Castillo ประธานบริษัท FUNDACIÓN BIOPARC พร้อมด้วย นายโวสิต วรทรัพย์ เอกอัครราชทูต ณ กรุงมาดริด ให้การต้อนรับและนำชมพื้นที่ต่าง ๆ ของสวนสัตว์ รวมทั้งอธิบายถึงแนวคิดการออกแบบที่เน้นการจำลองสภาพแวดล้อมธรรมชาติอย่างสมจริง เพื่อส่งเสริมพฤติกรรมตามธรรมชาติของสัตว์ ตลอดจนการบริหารจัดการที่ยึดหลักความยั่งยืนและการมีส่วนร่วมของชุมชน
โอกาสเดียวกันนี้ ดร.เฉลิมชัย ยังได้เป็นประธานสักขีพยาน ในการลงนามบันทึกข้อตกลงความร่วมมือ (MOU) ระหว่าง องค์การสวนสัตว์แห่งประเทศไทย และ Fundación Bioparc เพื่อส่งเสริมการแลกเปลี่ยนองค์ความรู้ด้านการดูแลสัตว์ พื้นที่จัดแสดง การจัดการสวนสัตว์ และการฝึกอบรมบุคลากร อันจะเป็นประโยชน์ต่อการพัฒนาและยกระดับสวนสัตว์ของไทยสู่มาตรฐานระดับโลกต่อไป ซึ่งถือเป็นอีกหนึ่งก้าวสำคัญในการผลักดันประเทศไทยสู่การเป็นศูนย์กลางการอนุรักษ์และแหล่งเรียนรู้ด้านทรัพยากรธรรมชาติที่ทันสมัยและยั่งยืน

ที่มา : https://www.thaigov.go.th/news/contents/details/96720