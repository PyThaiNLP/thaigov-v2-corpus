รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม ประชุมหารือแนวทางการแก้ไขปัญหาหนี้สินครูและบุคลากรทางการศึกษากับผู้บริหารธนาคารออมสิน


วันศุกร์ที่ 23 พฤษภาคม 2568
23/05/2568
พิมพ์
รัฐมนตรีว่าการกระทรวงยุติธรรม ประชุมหารือแนวทางการแก้ไขปัญหาหนี้สินครูและบุคลากรทางการศึกษากับผู้บริหารธนาคารออมสิน
รัฐมนตรีว่าการกระทรวงยุติธรรม ประชุมหารือแนวทางการแก้ไขปัญหาหนี้สินครูและบุคลากรทางการศึกษากับผู้บริหารธนาคารออมสิน
ในวันศุกร์ที่ 23 พฤษภาคม 2568 เวลา 11.00 น. พันตำรวจเอก ทวี สอดส่อง รัฐมนตรีว่าการกระทรวงยุติธรรม เป็นประธานการหารือแนวทางการแก้ไขปัญหาหนี้สินครูนำร่องในพื้นที่เขตการศึกษาจังหวัดขอนแก่น ซึ่งมีครูและบุคลากรทางการศึกษาที่มีปัญหาหนี้สิน จำนวน 470 ราย โดยมี นายเสกสรร ทวีกสิกรรม รองผู้อำนวยการธนาคารออมสิน และผู้บริหารธนาคารออมสิน นายไตรยฤทธิ์ เตมหิวงศ์ รองปลัดกระทรวงยุติธรรม ผู้แทนกรมคุ้มครองสิทธิและเสรีภาพ ผู้แทนกรมบังคับคดี สำนักงานรัฐมนตรี กระทรวงยุติธรรม สำนักงานกองทุนยุติธรรม กองประสานราชการยุติธรรมจังหวัด เข้าร่วมฯ ณ ห้องประชุม 10-08 อาคารกระทรวงยุติธรรม
การประชุมในครั้งนี้ได้มีแนวทางการดำเนินการแก้ไขปัญหาหนี้สินครูและบุคลากรทางการศึกษา ของจังหวัดขอนแก่นที่ได้รับผลกระทบ และได้หารือรูปแบบในการช่วยเหลือครูที่ประสบปัญหาในจังหวัดอื่น ๆ ได้แก่ จังหวัดอำนาจเจริญ จังหวัดมหาสารคาม จังหวัดร้อยเอ็ด จังหวัดกาฬสินธุ์ จังหวัดมุกดาหาร และจังหวัดยโสธร ตามที่ได้มีหนังสือขอความอนุเคราะห์แก้ไขปัญหาหนี้สินครูและบุคลากรทางการศึกษา ทั้งนี้ รัฐมนตรีว่าการกระทรวงยุติธรรมได้มีข้อสั่งการให้นายไตรยฤทธิ์ เตมหิวงศ์ รองปลัดกระทรวงยุติธรรม เป็นประธานกรรมการขับเคลื่อนยุติธรรมแก้ปัญหาหนี้ ตามคำสั่งกระทรวงยุติธรรม ที่ 10/2568 เรื่อง แต่งตั้งคณะกรรมการและจัดตั้งศูนย์ขับเคลื่อนยุติธรรมแก้ปัญหาหนี้ โดยให้ดำเนินการแก้ปัญหาหนี้ครู และบุคลากรทางการศึกษาโดยเร็ว และอาจขยายผลให้ครอบคลุมไปยังสถาบันการเงินอื่น ซึ่งเป็นเจ้าหนี้ของครูและบุคลากรทางการศึกษา เพื่อบรรเทาความเดือดร้อนของครูและบุคลากรทางการศึกษาต่อไป

ที่มา : https://www.thaigov.go.th/news/contents/details/96721