รัฐบาลไทย-ข่าวทำเนียบรัฐบาล-​“รมว.นฤมล” แจ้งข่าวดี ไทยถูกจัดให้อยู่ในกลุ่ม “Low Risk” ตามกฎ EUDR เอื้อส่งออกสินค้าเกษตรไปยุโรปง่ายขึ้น สะท้อนความเชื่อมั่นของ EU ต่อเกษตรยั่งยืนไทย


วันเสาร์ที่ 24 พฤษภาคม 2568
​“รมว.นฤมล” แจ้งข่าวดี ไทยถูกจัดให้อยู่ในกลุ่ม “Low Risk” ตามกฎ EUDR เอื้อส่งออกสินค้าเกษตรไปยุโรปง่ายขึ้น สะท้อนความเชื่อมั่นของ EU ต่อเกษตรยั่งยืนไทย
​“รมว.นฤมล” แจ้งข่าวดี ไทยถูกจัดให้อยู่ในกลุ่ม “Low Risk” ตามกฎ EUDR เอื้อส่งออกสินค้าเกษตรไปยุโรปง่ายขึ้น สะท้อนความเชื่อมั่นของ EU ต่อเกษตรยั่งยืนไทย
ศ.ดร นฤมล ภิญโญสินวัฒน์ รัฐมนตรีว่าการกระทรวงเกษตรและสหกรณ์ กล่าวว่า จากที่มีการประกาศกฎระเบียบ EU Deforestation-free Regulation หรือ EUDR ที่กำหนดให้สินค้าที่จะส่งออกไปยังสหภาพยุโรป ต้องปลอดการตัดไม้ทำลายป่า โดยกระบวนการผลิตที่ปฏิบัติจะถูกต้องตามกฎหมายต่าง ๆ อาทิ กฎหมายที่ดิน แรงงาน สิทธิมนุษยชนนั้น กระทรวงเกษตรฯ ได้ให้ความร่วมมือในทุกมิติกับทางสหภาพยุโรป และผลักดันให้เกษตรกรและผู้ประกอบการ ยกระดับการจัดการเพื่อให้เป็นไปตามกฎระเบียบ EUDR
ล่าสุด คณะกรรมาธิการยุโรปได้ประกาศรายชื่อประเทศที่ได้รับการจัดกลุ่มความเสี่ยงภายใต้ระเบียบว่าด้วยผลิตภัณฑ์จากการตัดไม้ทำลายป่า (EU Deforestation Regulation: EUDR) ซึ่งเป็นกลไกสำคัญของ EU ในการส่งเสริมห่วงโซ่อุปทานที่ไม่เกี่ยวข้องกับการทำลายป่าไม้ โดย ประเทศไทยได้รับการจัดให้อยู่ในกลุ่มประเทศ “ความเสี่ยงต่ำ” (Low Risk) ซึ่งหมายความว่าประเทศไทยมีระดับความเสี่ยงต่ำในการผลิตสินค้าเกษตรที่อาจเกี่ยวข้องกับการตัดไม้ทำลายป่า
“การได้รับการจัดอันดับดังกล่าวที่ออกมา เป็นผลจากการที่กระทรวงเกษตรฯ ได้มีการตื่นตัว และเตรียมความพร้อมมาอย่างต่อเนื่อง ซึ่งทำให้ผู้ประกอบการไทยที่ส่งออกสินค้าเกษตรกลุ่มที่เกี่ยวข้อง เช่น โกโก้ กาแฟ ปาล์มน้ำมัน ถั่วเหลือง ไม้ และยาง สามารถปฏิบัติตามข้อกำหนดของ EUDR ได้ง่ายขึ้น โดยเฉพาะในด้านการตรวจสอบย้อนกลับและการจัดทำเอกสาร รวมถึงยังเป็นการสะท้อนถึงความก้าวหน้าของประเทศไทยในการพัฒนาเกษตรกรรมที่ยั่งยืน เป็นมิตรต่อสิ่งแวดล้อม และสอดคล้องกับมาตรฐานสากลที่ EU ให้การยอมรับด้วย” ศ.ดร นฤมล กล่าว

ที่มา : https://www.thaigov.go.th/news/contents/details/96724