รัฐบาลไทย-ข่าวทำเนียบรัฐบาล-ลูกหนี้ กยศ. ตรวจสอบสิทธิด่วน! หากจ่ายเกิน ลงทะเบียนขอรับเงินคืน ผ่านเว็บไซต์  www.studentloan.or.th กยศ. คืนเงินภายในพฤษภาคม


วันเสาร์ที่ 24 พฤษภาคม 2568
24/05/2568
พิมพ์
ลูกหนี้ กยศ. ตรวจสอบสิทธิด่วน! หากจ่ายเกิน ลงทะเบียนขอรับเงินคืน ผ่านเว็บไซต์  www.studentloan.or.th กยศ. คืนเงินภายในพฤษภาคม
ลูกหนี้ กยศ. ตรวจสอบสิทธิด่วน! หากจ่ายเกิน ลงทะเบียนขอรับเงินคืน ผ่านเว็บไซต์  www.studentloan.or.th กยศ. คืนเงินภายในพฤษภาคม ย้ำคืนเงินผ่านระบบพร้อมเพย์เท่านั้น
วันนี้ (24 พฤษภาคม 2568 ) นายอนุกูล พฤกษานุศักดิ์ รองโฆษกประจำสำนักนายกรัฐมนตรี เปิดเผยว่ากองทุนกู้ยืมเพื่อการศึกษา (กยศ.)รายงานความคืบหน้าการดำเนินการปรับโครงสร้างหนี้ตาม พ.ร.บ. ฉบับใหม่ พ.ศ. 2566 เพื่อช่วยเหลือผู้กู้ยืมลดภาระหนี้ เพิ่มโอกาสการศึกษา จากข้อมูลพบว่ามีผู้กู้ยืมมาทำสัญญาปรับโครงสร้างหนี้ รวมทั้งสิ้น 598,334 บัญชี ซึ่งขณะนี้ กยศ.ได้ดำเนินการคำนวณยอดหนี้ใหม่ ให้แก่ผู้กู้ยืมที่อยู่ระหว่างการชำระเงินคืน จำนวน 3,835,213 บัญชี โดยเปลี่ยนลำดับการตัดชำระหนี้ ตัดชำระเงินต้นเฉพาะส่วนที่ครบกำหนด ดอกเบี้ย และเบี้ยปรับตามลำดับ คิดดอกเบี้ยในอัตรา 1% ต่อปี และลดเบี้ยปรับเหลือเพียงอัตรา 0.5% ต่อปี ซึ่งผลจากการคำนวณพบว่ามีผู้กู้ยืมที่มียอดหนี้ลดลง 3,548,016 บัญชี กลุ่มที่มียอดหนี้เท่าเดิม 755 บัญชี และกลุ่มที่ไม่มีหนี้คงเหลือ (ปิดบัญชี) 80 บัญชี ทั้งนี้ มีผู้กู้ยืมที่มีสิทธิขอรับคืนเงินที่ชำระหนี้เกิน จำนวน 286,362 บัญชี ซึ่งปัจจุบันมีผู้กู้ยืมลงทะเบียนขอรับเงินคืนแล้ว จำนวน 26,463 บัญชี และได้รับการโอนคืนแล้วจำนวน 2,602 บัญชี เป็นเงินรวมทั้งสิ้น 73.70 ล้านบาท
สำหรับการคืนเงินส่วนที่ชำระหนี้เกิน จะคืนเงินผ่านระบบโอนเงินแบบพร้อมเพย์ที่ผูกบัญชีธนาคารด้วยเลขประจำตัวประชาชนของผู้กู้ยืมเท่านั้น และแบ่งการคืนเงินให้ผู้กู้ยืมแต่ละรายเป็น 2 ส่วน ได้แก่ ส่วนแรก กยศ. จะคืนให้ในอัตรา 70% ของยอดเงินที่คำนวณได้ ส่วนที่สอง จะคืนให้เมื่อ กยศ. ดำเนินการคำนวณยอดหนี้ผ่านระบบ DSL แล้วเสร็จ หากยังมีเงินส่วนที่ชำระเกินเพิ่มเติม กยศ. จะคืนเงินส่วนที่เหลือให้ทั้งหมดตามสิทธิ โดยสามารถเข้าระบบตรวจสอบสถานะบัญชีผู้กู้ยืมเงินที่เว็บไซต์  www.studentloan.or.th หากมีสิทธิได้รับเงินคืนจะสามารถลงทะเบียนขอรับเงินคืนได้ โดยผู้กู้ยืมจะได้รับเงินคืนภายในเดือนพฤษภาคมนี้
นายอนุกูล กล่าวว่า ในกรณีการหักเงินเดือนผ่านองค์กรนายจ้าง ที่ผ่านมาการหักเงินเดือนจะครอบคลุมเฉพาะยอดหนี้ของปีปัจจุบัน โดยไม่รวมยอดหนี้ค้างในปีก่อนหน้า ทำให้บางรายมียอดหนี้ค้างเก่าและถูกหักเงินเดือนเพิ่มขึ้นในเดือนเมษายน 2568 เพื่อรองรับผู้กู้ที่ได้รับผลกระทบจากการหักเงินเพิ่มเดือนละ 3,000 บาทต่อบัญชี กยศ. ได้กำหนดแนวทางดูแลแบ่งออกเป็น 2 กลุ่ม ดังนี้
1. กรณีผู้กู้ที่ทำสัญญาปรับโครงสร้างหนี้แล้ว จะต้องชำระยอดหนี้งวดแรกด้วยตนเอง และแจ้งนายจ้างให้ทราบ  เพื่อป้องกันการถูกหักเงินเดือนเพิ่ม 3,000 บาทในเดือนนั้น โดยการหักเงินเดือนตามสัญญาใหม่จะเริ่มในงวดที่ 2 เป็นต้นไป
2. กรณีผู้กู้ที่ยังไม่ได้ทำสัญญาปรับโครงสร้างหนี้ และไม่สามารถให้หักเงินเดือนเพิ่มได้ สามารถยื่นขอปรับลดจำนวนเงินหักเดือนละ 3,000 บาท ได้ทางเว็บไซต์ กยศ. โดยยื่นภายในวันที่ 24 พ.ค. 68 สำหรับงวดเดือน พ.ค. หรือยื่นภายในวันที่ 14 มิ.ย.68 สำหรับงวดเดือน มิ.ย. โดย กยศ. จะพิจารณาและแจ้งผลผ่าน SMS พร้อมส่งข้อมูลให้กับนายจ้างผ่านระบบ e-PaySLF
“ ขอให้ผู้กู้ยืม กยศ. ทุกคน ชำระเงินคืน เพื่อเป็นทุนหมุนเวียนส่งต่อโอกาสทางการศึกษาต่อไป  โดยมาตรการลดหย่อนหนี้ กยศ. ส่งเสริมให้ผู้กู้ชำระหนี้ปิดบัญชีในช่วงวันที่ 1 มี.ค. – 31 พ.ค. 68 โดยมอบส่วนลดต้นเงิน 5 – 10% และส่วนลดเบี้ยปรับ 100% ทั้งนี้ ผู้กู้ที่ยังไม่ถูกดำเนินคดี และยังอยู่ในระยะเวลาปลอดหนี้หรือกำลังชำระหนี้อยู่ สามารถลงทะเบียนเพื่อขอรับสิทธิและดำเนินการทำสัญญาปรับโครงสร้างหนี้ออนไลน์ได้ด้วยตนเองผ่านเว็บไซต์ www.studentloan.or.th หรือยืนยันตัวตนผ่านแอปพลิเคชัน ThaiD ”  นายอนุกูล  กล่าว

ที่มา : https://www.thaigov.go.th/news/contents/details/96723