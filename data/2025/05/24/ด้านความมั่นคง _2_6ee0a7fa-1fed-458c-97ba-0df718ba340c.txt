รัฐบาลไทย-ข่าวทำเนียบรัฐบาล-“ธีรรัตน์” ให้การต้อนรับคณะจากสถานเอกอัครราชทูตญี่ปุ่นฯ หารือโครงการเยือนประเทศญี่ปุ่น กระชับความสัมพันธ์ไทย-ญี่ปุ่น


วันเสาร์ที่ 24 พฤษภาคม 2568
24/05/2568
พิมพ์
“ธีรรัตน์” ให้การต้อนรับคณะจากสถานเอกอัครราชทูตญี่ปุ่นฯ หารือโครงการเยือนประเทศญี่ปุ่น กระชับความสัมพันธ์ไทย-ญี่ปุ่น
“ธีรรัตน์” ให้การต้อนรับคณะจากสถานเอกอัครราชทูตญี่ปุ่นฯ หารือโครงการเยือนประเทศญี่ปุ่น กระชับความสัมพันธ์ไทย-ญี่ปุ่น
เมื่อวันที่ 23 พฤษภาคม 2568 นางสาวธีรรัตน์ สำเร็จวาณิชย์ รัฐมนตรีช่วยว่าการกระทรวงมหาดไทย ให้การต้อนรับ Ms. Mari AKIYAMA อัครราชทูตฝ่ายการเมือง สถานเอกอัครราชทูตญี่ปุ่นประจำประเทศไทย และ Mr. Tsukasa OMORI เลขานุการเอกและรองหัวหน้าแผนกการเมือง ณ กระทรวงมหาดไทย ในโอกาสเข้าพบเพื่อหารือและนำเรียนเกี่ยวกับโครงการเยือนประเทศญี่ปุ่น ซึ่งรัฐบาลญี่ปุ่นโดยสถานเอกอัครราชทูตญี่ปุ่นฯ เป็นผู้ประสานจัดขึ้น เพื่อเชิญไปศึกษาดูงานในประเทศญี่ปุ่น
การพบปะในครั้งนี้ เป็นการหารือแนวทางการเสริมสร้างความสัมพันธ์ระหว่างประเทศไทยและประเทศญี่ปุ่น โดยเฉพาะในด้านความร่วมมือทางการเมือง การปกครองท้องถิ่น และการพัฒนาศักยภาพของบุคลากรภาครัฐ โดยโครงการดังกล่าวมีเป้าหมายเพื่อเปิดโอกาสให้ผู้บริหารไทยได้ศึกษาแนวทางการบริหารจัดการท้องถิ่นของญี่ปุ่น ซึ่งจะช่วยเสริมสร้างองค์ความรู้ใหม่ ๆ และประสบการณ์ที่สามารถนำมาประยุกต์ใช้กับการพัฒนาประเทศในระยะยาว
นอกจากนี้ ยังมีการหารือถึงแนวทางการขยายตลาดผลิตภัณฑ์หนึ่งตำบลหนึ่งผลิตภัณฑ์ (OTOP) ของไทยสู่ประเทศญี่ปุ่น โดยมุ่งเน้นการเพิ่มช่องทางการตลาด และยกระดับมาตรฐานผลิตภัณฑ์ให้สอดคล้องกับความต้องการของผู้บริโภคญี่ปุ่น เพื่อส่งเสริมเศรษฐกิจฐานรากของไทยอย่างยั่งยืน รวมถึงการศึกษาดูงานด้านการจัดการน้ำเสียและการป้องกันภัยพิบัติของญี่ปุ่น ซึ่งเป็นประเด็นที่ทั้งสองฝ่ายให้ความสำคัญและสามารถนำมาปรับใช้ในบริบทของประเทศไทย
ทั้งสองฝ่ายยังได้ย้ำถึงความสัมพันธ์อันแน่นแฟ้นระหว่างไทยกับญี่ปุ่นที่มีมายาวนาน และมีแนวโน้มที่จะพัฒนาอย่างต่อเนื่องผ่านความร่วมมือในทุกระดับ โดยรัฐมนตรีช่วยว่าการกระทรวงมหาดไทยได้แสดงความยินดีต่อโครงการดังกล่าว พร้อมทั้งขอบคุณรัฐบาลญี่ปุ่นที่ให้ความสำคัญกับการส่งเสริมเครือข่ายความร่วมมือระหว่างสองประเทศ

ที่มา : https://www.thaigov.go.th/news/contents/details/96728