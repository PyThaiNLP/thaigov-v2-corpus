รัฐบาลไทย-ข่าวทำเนียบรัฐบาล-ปลัดกระทรวงยุติธรรม ร่วมหารือแนวทางการบูรณาการการทำงานร่วมกันระหว่างหน่วยงานที่ปฏิบัติงานเกี่ยวกับยาเสพติด


วันศุกร์ที่ 16 พฤษภาคม 2568
16/05/2568
พิมพ์
ปลัดกระทรวงยุติธรรม ร่วมหารือแนวทางการบูรณาการการทำงานร่วมกันระหว่างหน่วยงานที่ปฏิบัติงานเกี่ยวกับยาเสพติด
ปลัดกระทรวงยุติธรรม ร่วมหารือแนวทางการบูรณาการการทำงานร่วมกันระหว่างหน่วยงานที่ปฏิบัติงานเกี่ยวกับยาเสพติด
ในวันศุกร์ที่ 16 พฤษภาคม 2568 เวลา 09.30 น. นางพงษ์สวาท นีละโยธิน ปลัดกระทรวงยุติธรรม เข้าร่วมการประชุมหารือแนวทางการบูรณาการการทำงานร่วมกันระหว่างหน่วยงานที่ปฏิบัติงานเกี่ยวกับยาเสพติด โดยมี นางอภิรดี โพธิ์พร้อม ประธานแผนกคดีเยาวชนและครอบครัวในศาลฎีกา เป็นประธานการประชุม พร้อมด้วย​ พันตำรวจตรี สุริยา สิงหกมล อธิบดีกรมคุมประพฤติ นางยศวันต์ บริบูรณ์ธนา รองอธิบดีกรมคุมประพฤติ นางปรีดา วิสาโรจน์ รองอธิบดีกรมพินิจและคุ้มครองเด็กและเยาวชน และผู้แทนหน่วยงานที่เกี่ยวข้อง อาทิ สำนักงานศาลยุติธรรม กรมสุขภาพจิต กรมการแพทย์ สถาบันวิจัยและพัฒนารพีพัฒนศักดิ์ เข้าร่วมฯ ณ ห้องประชุมราชบุรีดิเรกฤทธิ์ ชั้น 3 อาคารศาลฎีกา กรุงเทพมหานคร และผ่านระบบออนไลน์ (Zoom Meeting)
โอกาสนี้ ปลัดกระทรวงยุติธรรม กล่าวใจความสำคัญตอนหนึ่งว่า กระทรวงยุติธรรมมีภารกิจในมิติของการดูแลเรื่องยาเสพติด โดยมีสำนักงานคณะกรรมการป้องกันและปราบปรามยาเสพติด (สำนักงาน ป.ป.ส.) เป็นหน่วยงานหลักที่รับผิดชอบด้านยาเสพติด มีภารกิจหลักในด้านการป้องกันและปราบปรามยาเสพติด นอกจากนี้ ยังมีหน่วยงานในกลุ่มภารกิจด้านพัฒนาพฤตินิสัย ได้แก่ กรมคุมประพฤติ กรมพินิจและคุ้มครองเด็กและเยาวชน และกรมราชทัณฑ์ ที่มีภารกิจหลักในการบำบัดฟื้นฟูผู้เสพ/ผู้ติดยาเสพติด โดยมีตัวชี้วัดหลักที่สำคัญ คือ การไม่ให้หวนกลับมากระทำผิดซ้ำ ซึ่งการใช้ครอบครัวและชุมชนบำบัดถือเป็นหนึ่งในมาตรการสำคัญในการแก้ไขปัญหาดังกล่าวอย่างยั่งยืน ซึ่งจำเป็นอย่างยิ่งที่ต้องมีการบูรณาการร่วมกันระหว่างหน่วยงานที่เกี่ยวข้อง และนอกจากมิติของการส่งเสริมสนับสนุนการบูรณาการการทำงานร่วมกันแล้ว ปัญหาและอุปสรรคที่สำคัญประการหนึ่ง คือ การที่แต่ละหน่วยงานมีกฎหมายของตนเอง จึงอาจทำให้เกิดความซ้ำซ้อนและเป็นอุปสรรคในการปฏิบัติงานได้ ทั้งนี้ กระทรวงยุติธรรม พร้อมรับฟังปัญหาและข้อเสนอแนะจากทุกฝ่าย และยินดีให้ความร่วมมือในทุกมิติ เพื่อให้การแก้ไขปัญหายาเสพติดเป็นไปตามเจตนารมณ์ของกฎหมายและมีประสิทธิภาพสูงสุด
โดยการประชุมในครั้งนี้เป็นการหารือถึงแนวทางการบูรณาการการดำเนินงานที่เกี่ยวกับการบำบัดฟื้นฟูผู้ติดยาเสพติด ระหว่างหน่วยงานที่มีภารกิจการปฏิบัติงานเกี่ยวกับยาเสพติด โดยมีหน่วยงานหลัก ได้แก่ กระทรวงสาธารณสุข กระทรวงยุติธรรม และสำนักงานกองทุนสนับสนุนการสร้างเสริมสุขภาพ (สสส.) เพื่อหาจุดเชื่อมโยงในการสนับสนุนการปฏิบัติงานงานร่วมกัน เพื่อให้การดำเนินงานด้านการแก้ไขปัญหายาเสพติดเป็นไปอย่างมีประสิทธิภาพ

ที่มา : https://www.thaigov.go.th/news/contents/details/96447