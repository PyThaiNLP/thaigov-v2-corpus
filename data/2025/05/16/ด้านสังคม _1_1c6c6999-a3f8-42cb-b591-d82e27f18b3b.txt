รัฐบาลไทย-ข่าวทำเนียบรัฐบาล-รองนายกฯ ประเสริฐ หารือเอกอัครราชทูตรัสเซีย ผลักดันความร่วมมือด้านดิจิทัล


วันพฤหัสบดีที่ 15 พฤษภาคม 2568
รองนายกฯ ประเสริฐ หารือเอกอัครราชทูตรัสเซีย ผลักดันความร่วมมือด้านดิจิทัล
รองนายกฯ ประเสริฐ หารือเอกอัครราชทูตรัสเซีย ผลักดันความร่วมมือด้านดิจิทัล
วันที่ 15 พฤษภาคม 2568 นายประเสริฐ จันทรรวงทอง รองนายกรัฐมนตรี และรัฐมนตรีว่าการกระทรวงดิจิทัลเพื่อเศรษฐกิจและสังคม (ดีอี) ให้การต้อนรับนายเยฟเกนี โตมีฮิน (H.E. Mr. Evgeny Tomikhin) เอกอัครราชทูตสหพันธรัฐรัสเซียประจำประเทศไทย และคณะผู้แทน ณ ตึกบัญชาการ ทำเนียบรัฐบาล
โดยทั้งสองฝ่ายได้ร่วมกันหารือเกี่ยวกับความคืบหน้าในการจัดทำบันทึกความเข้าใจ (MoU) ระหว่างกระทรวงพัฒนาดิจิทัล โทรคมนาคมและการสื่อสารมวลชนของรัสเซีย กับกระทรวงดิจิทัลเพื่อเศรษฐกิจและสังคมของไทย ว่าด้วยเรื่องความร่วมมือด้านการสื่อสารและเทคโนโลยีสารสนเทศ รวมถึงความเป็นไปได้ในการจัดทำความร่วมมือในด้านเทคโนโลยีดิจิทัล การแลกเปลี่ยนความรู้กันระหว่างไทยและรัสเซียผ่านการศึกษาดูงานด้านดิจิทัลและความมั่นคงทางไซเบอร์
นอกจากนี้ รองนายกฯ ประเสริฐ ยังได้เน้นย้ำเป้าหมายหลักที่รัฐบาลต้องการผลักดันในด้านดิจิทัล ได้แก่ 1) ศักยภาพการแข่งขันทางเศรษฐกิจดิจิทัล 2) ความมั่นคงทางไซเบอร์ และ 3) การพัฒนาทักษะดิจิทัลให้แก่ทรัพยากรมนุษย์ในประเทศไทย ผ่านการดำเนินการภายใต้กระทรวงดีอี เช่น การจัดตั้งศูนย์ข้อมูล (Data Centre) และนโยบาย Cloud First
ในโอกาสนี้ ทั้งสองฝ่ายยังได้กล่าวถึงการสนับสนุนการลงทุนร่วมกันไม่ว่าจะเป็นทั้งในภาครัฐและเอกชน เพื่อขับเคลื่อนเศรษฐกิจดิจิทัลของทั้งสองประเทศ โดย รองนายกฯ ประเสริฐ ได้กล่าวเชิญชวนนักลงทุนจากรัสเซียให้มาลงทุนใน Thailand Digital Valley ภายใต้โครงการเขตพัฒนาพิเศษภาคตะวันออก (Eastern Economic Corridor : EEC) ด้วยเช่นกัน
--------------------------------------------------------------------------------------

ที่มา : https://www.thaigov.go.th/news/contents/details/96431