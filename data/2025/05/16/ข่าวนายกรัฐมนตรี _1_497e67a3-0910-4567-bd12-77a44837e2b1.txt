รัฐบาลไทย-ข่าวทำเนียบรัฐบาล-รัฐบาลเวียดนามจัดงานเลี้ยงอาหารค่ำ ต้อนรับนายกรัฐมนตรีและคณะอย่างเป็นทางการ ย้ำความสัมพันธ์แน่นแฟ้นไทย–เวียดนามในทุกมิติ พร้อมเชิญร่วมชมซีเกมส์ในไทย


วันพฤหัสบดีที่ 15 พฤษภาคม 2568
15/05/2568
พิมพ์
รัฐบาลเวียดนามจัดงานเลี้ยงอาหารค่ำ ต้อนรับนายกรัฐมนตรีและคณะอย่างเป็นทางการ ย้ำความสัมพันธ์แน่นแฟ้นไทย–เวียดนามในทุกมิติ พร้อมเชิญร่วมชมซีเกมส์ในไทย
รัฐบาลเวียดนามจัดงานเลี้ยงอาหารค่ำ ต้อนรับนายกรัฐมนตรีและคณะอย่างเป็นทางการ ย้ำความสัมพันธ์แน่นแฟ้นไทย–เวียดนามในทุกมิติ พร้อมเชิญร่วมชมซีเกมส์ในไทย
วันนี้ (15 พฤษภาคม 2568) เวลา 19.00 น. ณ ทำเนียบรัฐบาลเวียดนาม กรุงฮานอย สาธารณรัฐสังคมนิยมเวียดนาม นายจิรายุ ห่วงทรัพย์ โฆษกประจำสำนักนายกรัฐมนตรี เปิดเผยว่า นางสาวแพทองธาร ชินวัตร นายกรัฐมนตรี เข้าร่วมงานเลี้ยงอาหารค่ำในโอกาสเยือนเวียดนามอย่างเป็นทางการ โดยมีนายฝ่าม มิงห์ จิ๋งห์ นายกรัฐมนตรีสาธารณรัฐสังคมนิยมเวียดนาม เป็นเจ้าภาพ
ทั้งนี้ ก่อนเริ่มงานเลี้ยง นายกรัฐมนตรีเวียดนามได้นำนายกรัฐมนตรีเยี่ยมชมนิทรรศการหัตถกรรมท้องถิ่นของเวียดนาม รวมถึงของที่ระลึกจากทั้งสองฝ่ายซึ่งจัดแสดงบริเวณทางเข้างาน
หลังจากนั้น นายกรัฐมนตรีได้ขึ้นกล่าวสุนทรพจน์บนเวที แสดงความยินดีและขอบคุณรัฐบาลเวียดนามที่ให้การต้อนรับอย่างอบอุ่น ซึ่งนายกรัฐมนตรีเวียดนามเป็นผู้นำคนแรกที่ได้โทรศัพท์แสดงความยินดี  ต้องขอบคุณอีกครั้ง การเยือนครั้งนี้ เป็นการเยือนอย่างเป็นทางการครั้งแรก ซึ่งเกิดขึ้นในช่วงเวลาที่ทั้งสองประเทศต้องเผชิญกับความท้าทายด้านการเมืองและเศรษฐกิจโลกที่เปลี่ยนแปลงอย่างรวดเร็ว
นายกรัฐมนตรีกล่าวถึงการประชุม JCR ที่จะมีขึ้นในวันพรุ่งนี้ ว่าเป็นโอกาสครบรอบ 20 ปีของกลไกพิเศษที่ไทยมีเฉพาะกับเวียดนาม และเวียดนามก็มีกลไกนี้เฉพาะกับไทยเท่านั้น อีกทั้งยังแสดงความยินดีที่ไทยและเวียดนามจะยกระดับความสัมพันธ์เป็น “หุ้นส่วนยุทธศาสตร์รอบด้าน” ในระหว่างการเยือนครั้งนี้ ซึ่งจะช่วยขับเคลื่อนความร่วมมือในทุกมิติอย่างเป็นรูปธรรมมากขึ้น
ด้านเศรษฐกิจ นายกรัฐมนตรีเน้นย้ำถึงความเชื่อมโยงที่แน่นแฟ้นระหว่างสองประเทศ โดยการค้าระหว่างไทยกับเวียดนามขยายตัวกว่า 20 เท่าในรอบ 30 ปี และไทยเป็นหนึ่งในนักลงทุนรายใหญ่ในเวียดนาม ซึ่งสะท้อนถึงความเป็นหุ้นส่วนที่สำคัญมีศักยภาพสูงในการขับเคลื่อนเศรษฐกิจร่วมกันในอนาคต ขณะเดียวกัน ยังกล่าวถึงความสัมพันธ์เชิงวัฒนธรรมและประชาชนที่แน่นแฟ้น ทั้งในด้านอาหาร ดนตรี ละคร และชุมชนไทยเชื้อสายเวียดนามในภาคตะวันออกเฉียงเหนือของไทย
นายกรัฐมนตรีระบุว่า ไทยเป็นประเทศเดียวในโลกนอกเหนือจากเวียดนามที่มีอนุสรณ์สถานของประธานโฮจิมินห์ถึง 3 แห่ง ที่จังหวัดอุดรธานี นครพนม และพิจิตร สะท้อนความผูกพันธ์ทางประวัติศาสตร์ พร้อมแสดงความยินดีที่ละครไทยได้รับความนิยมในเวียดนามอย่างมาก ทำให้ไทยกลายเป็นจุดหมายปลายทางยอดนิยมของนักท่องเที่ยวเวียดนามกว่า 1 ล้านคน ในปีที่ผ่านมา ขณะที่คนไทยกว่า 5 แสนคนก็เดินทางท่องเที่ยวเวียดนามอย่างต่อเนื่อง โดยเฉพาะเมืองเว้ ดานัง ดาลัด และซาปา
ในช่วงท้าย นายกรัฐมนตรีกล่าวเชิญนายกรัฐมนตรีฝ่าม มิงห์ จิ๋งห์ และคณะรัฐมนตรีเวียดนามเยือนไทย เพื่อร่วมชมการแข่งขันนัดชิงเหรียญทองฟุตบอลชาย หากไทยและเวียดนามพบกันในรอบชิงชนะเลิศ ซีเกมส์ครั้งที่ 33 ที่ไทยจะเป็นเจ้าภาพช่วงปลายปีนี้ พร้อมกล่าวเชิญชวนแขกผู้มีเกียรติร่วมดื่มอวยพรแด่ผู้นำเวียดนาม และเพื่อความสัมพันธ์และมิตรภาพที่แน่นแฟ้นระหว่างประชาชนของทั้งสองประเทศสืบไป

ที่มา : https://www.thaigov.go.th/news/contents/details/96427