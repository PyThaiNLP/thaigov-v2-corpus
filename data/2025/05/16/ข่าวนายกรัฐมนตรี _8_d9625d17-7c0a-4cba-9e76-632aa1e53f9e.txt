รัฐบาลไทย-ข่าวทำเนียบรัฐบาล-เลขาธิการพรรคคอมมิวนิสต์เวียดนาม ยืนยันกับนายกฯ พร้อมยึดนโยบาย ยกระดับความร่วมมือด้านการเมืองความมั่นคง เศรษฐกิจความเชื่อมโยง และความสัมพันธ์ระดับประชาชน


วันศุกร์ที่ 16 พฤษภาคม 2568
16/05/2568
พิมพ์
เลขาธิการพรรคคอมมิวนิสต์เวียดนาม ยืนยันกับนายกฯ พร้อมยึดนโยบาย ยกระดับความร่วมมือด้านการเมืองความมั่นคง เศรษฐกิจความเชื่อมโยง และความสัมพันธ์ระดับประชาชน
เลขาธิการพรรคคอมมิวนิสต์เวียดนาม ยืนยันกับนายกฯ พร้อมยึดนโยบาย ยกระดับความร่วมมือด้านการเมืองความมั่นคง เศรษฐกิจความเชื่อมโยง และความสัมพันธ์ระดับประชาชน
วันนี้ (16 พฤษภาคม 2568) เวลา 15.40 น. ณ ที่ทำการพรรคคอมมิวนิสต์สาธารณรัฐสังคมนิยมเวียดนาม กรุงฮานอย สาธารณรัฐสังคมนิยมเวียดนาม นายจิรายุ ห่วงทรัพย์ โฆษกประจำสำนักนายกรัฐมนตรี เปิดเผยว่า นางสาวแพทองธาร ชินวัตร นายกรัฐมนตรี เข้าเยี่ยมคารวะนายโต เลิม (H.E. Mr. To Lam) เลขาธิการพรรคคอมมิวนิสต์เวียดนาม ในโอกาสการเยือนเวียดนามอย่างเป็นทางการ
นายกรัฐมนตรีกล่าวขอบคุณที่รัฐบาลเวียดนามให้การต้อนรับที่อบอุ่น และยินดีที่ได้ทราบว่าเลขาธิการพรรคฯ มีความคุ้นเคยกับประเทศไทยเป็นอย่างดี จึงได้ใช้โอกาสนี้เชิญท่านเลขาพรรคฯ เยือนประเทศไทยอย่างเป็นทางการในปีหน้า (พ.ศ. 2569) ในโอกาสฉลองครบรอบ 50 ปี การสถาปนาความสัมพันธ์ไทย-เวียดนาม เพื่อเสริมสร้างความสัมพันธ์ระหว่างไทย –เวียดนาม ให้ใกล้ชิดมากยิ่งขึ้น
ทั้งนี้ ทั้งสองฝ่ายยินดีที่ไทยและเวียดนามได้ประกาศยกระดับความสัมพันธ์เป็นหุ้นส่วนยุทธศาสตร์รอบด้าน (Comprehensive Strategic Partnership) สะท้อนความสำคัญที่ดีต่อกันและความตั้งใจที่จะยกระดับความร่วมมือในด้านต่าง ๆ ให้ก้าวหน้าและเป็นรูปธรรมมากยิ่งขึ้น ซึ่งนายกรัฐมนตรีได้ย้ำว่าไทยและเวียดนามเป็นประเทศสำคัญในภูมิภาคนี้ และความร่วมมือที่ใกล้ชิดระหว่างกันจึงเป็นประโยชน์ต่อการพัฒนาของภูมิภาคด้วย โดยเฉพาะประเทศเพื่อนบ้านในอนุภูมิภาคลุ่มน้ำโขง
ส่วนทางด้านการเมืองความมั่นคง สองประเทศยินดีที่ไทยและเวียดนามมีการแลกเปลี่ยนการเยือนและการหารือในระดับสูงอย่างสม่ำเสมอ โดยเฉพาะระหว่างหน่วยงานด้านความมั่นคง โดยนายกรัฐมนตรีเห็นควรสนับสนุนการความร่วมมือระหว่างกันมากขึ้น เพื่อแก้ปัญหาความมั่นคงและอาชญากรรมข้ามแดน โดยเฉพาะการปราบปรามยาเสพติด online scams และการประมง IUU
ด้านเศรษฐกิจและความเชื่อมโยง ทั้งสองฝ่ายยินดีที่มูลค่าการค้าไทย-เวียดนามขยายตัวอย่างสมดุล พร้อมขอบคุณรัฐบาลเวียดนามที่ให้การสนับสนุนการลงทุนของไทยในเวียดนาม  ขณะเดียวกันได้เชิญชวนให้ภาคเอกชนเวียดนามมาลงทุนในไทยมากขึ้น
นอกจากนี้  ไทยและเวียดนามมีความสัมพันธ์ระดับประชาชนที่แน่นแฟ้น เป็นสะพายเชื่อมสายสัมพันธ์ระหว่างสองประเทศ
ในช่วงท้าย เลขาธิการพรรคคอมมิวนิสต์เวียดนาม ยังยกย่องความสัมพันธ์ไทย-เวียดนาม เปรียบเสมือนเสาหลัก ซึ่งจะเป็นประโยชน์ต่อสองประเทศและอาเซียนโดยรวมอีกด้วย

ที่มา : https://www.thaigov.go.th/news/contents/details/96458