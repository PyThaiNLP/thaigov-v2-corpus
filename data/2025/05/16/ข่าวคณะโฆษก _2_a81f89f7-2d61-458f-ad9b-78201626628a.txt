รัฐบาลไทย-ข่าวทำเนียบรัฐบาล-ครั้งแรกในรอบ 20 ปี ปธน.อินโดนีเซีย ตอบรับคำเชิญนายกฯ แพทองธาร เยือนไทยอย่างเป็นทางการ พร้อมสานต่อความสัมพันธ์ 75 ปี จันทร์นี้ 


วันศุกร์ที่ 16 พฤษภาคม 2568
16/05/2568
พิมพ์
ครั้งแรกในรอบ 20 ปี ปธน.อินโดนีเซีย ตอบรับคำเชิญนายกฯ แพทองธาร เยือนไทยอย่างเป็นทางการ พร้อมสานต่อความสัมพันธ์ 75 ปี จันทร์นี้
พร้อมยกระดับความสัมพันธ์สู่การเป็นหุ้นส่วนเชิงยุทธศาสตร์ระหว่างกันในทุกมิติ
วันนี้ (วันศุกร์ที่ 16 พฤษภาคม 2568) นายจิรายุ ห่วงทรัพย์ โฆษกประจำสำนักนายกรัฐมนตรี เปิดเผยว่า รัฐบาลไทยเตรียมให้การต้อนรับ นายปราโบโว ซูบียันโต (H.E. Mr. Prabowo Subianto) ประธานาธิบดีแห่งสาธารณรัฐอินโดนีเซีย ซึ่งจะมีกำหนดการเยือนประเทศไทยอย่างเป็นทางการในฐานะแขกของรัฐบาล (Official Visit) ในวันจันทร์ที่ 19 พฤษภาคม 2568 ตามคำเชิญของนางสาวแพทองธาร ชินวัตร นายกรัฐมนตรี นับเป็นครั้งแรกในรอบ 20 ปี ที่ประธานาธิบดีอินโดนีเซียเยือนไทยอย่างเป็นทางการ
โดยนายกรัฐมนตรีจะให้การต้อนรับประธานาธิบดีแห่งสาธารณรัฐอินโดนีเซียอย่างเป็นทางการ ณ ทำเนียบรัฐบาล โดยมีกำหนดการสำคัญ ได้แก่ พิธีการต้อนรับอย่างเป็นทางการ การหารือทวิภาคีเต็มคณะ การร่วมเป็นสักขีพยานในพิธีลงนามความตกลงและบันทึกความเข้าใจระหว่างหน่วยงานต่าง ๆ ของไทยกับอินโดนีเซีย การแถลงข่าวร่วม และนายกรัฐมนตรีจะเป็นเจ้าภาพเลี้ยงอาหารกลางวันเพื่อเป็นเกียรติแก่ประธานาธิบดีแห่งสาธารณรัฐอินโดนีเซียและคณะ
“ในการเยือนครั้งนี้ ผู้นำทั้งสองประเทศจะร่วมกันประกาศยกระดับความสัมพันธ์ทวิภาคีเป็นหุ้นส่วนทางยุทธศาสตร์ (strategic partnership) ซึ่งตรงกับโอกาสเฉลิมฉลองครบรอบ 75 ปี การสถาปนาความสัมพันธ์ทางการทูตไทย - อินโดนีเซียในปีนี้  โดยผู้นำทั้งสองจะร่วมหารือทวิภาคีและแลกเปลี่ยนความคิดเห็นที่หลากหลาย เพื่อยกระดับความสัมพันธ์และความร่วมมือในด้านต่าง ๆ ระหว่างประเทศไทยกับประเทศอินโดนีเซียให้ใกล้ชิดกันมากขึ้น โดยเฉพาะความร่วมมือด้านความมั่นคง การค้าและการลงทุน ความมั่นคงทางอาหาร การท่องเที่ยว การศึกษา การแลกเปลี่ยนในระดับประชาชน และความร่วมมือในระดับภูมิภาค”
นายจิรายุ กล่าวต่อไปว่า สำหรับการเยือนในครั้งนี้ถือเป็นการเยือนประเทศไทยอย่างเป็นทางการครั้งแรกของประธานาธิบดีแห่งสาธารณรัฐอินโดนีเซีย ภายหลังเข้ารับตำแหน่งเมื่อเดือนตุลาคม 2567 และนับเป็นการเยือนไทยอย่างเป็นทางการ ของประธานาธิบดีแห่งสาธารณรัฐอินโดนีเซียในรอบ 20 ปี โดยผู้นำทั้งสองจะร่วมหารือทวิภาคีเต็มคณะภายใต้กลไก Leaders’ Consultation เป็นครั้งแรก ซึ่งเป็นกลไกที่ฝ่ายไทยริเริ่มขึ้น เพื่อส่งเสริมให้ผู้นำได้พบหารือกันอย่างสม่ำเสมอ และผลักดันความร่วมมือระหว่างกันให้คืบหน้าได้รวดเร็วมากยิ่งขึ้น นายจิรายุกล่าว

ที่มา : https://www.thaigov.go.th/news/contents/details/96433