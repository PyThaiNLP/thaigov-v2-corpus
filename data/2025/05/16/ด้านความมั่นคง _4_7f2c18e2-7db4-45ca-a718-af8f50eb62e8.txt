รัฐบาลไทย-ข่าวทำเนียบรัฐบาล-เปิดฉากฝึกผสม PANTHER GOLD ๒๐๒๕


วันศุกร์ที่ 16 พฤษภาคม 2568
เปิดฉากฝึกผสม PANTHER GOLD ๒๐๒๕
วันที่ ๑๔ พ.ค.๖๘ เวลา ๑๔.๓๐ น. พลเอก อุกฤษฎ์ บุญตานนท์ รองผู้บัญชาการทหารสูงสุด และ ฯพณฯ นายมาร์ค กูดดิ้ง( H.E. Mr.Mark Gooding) เอกอัครราชทูตสหราชอาณาจักร เป็นประธานร่วมในพิธีเปิดการฝึกผสม PANTHER GOLD ๒๐๒๕
ณ สนามหน้า กองบัญชาการหน่วยบัญชาการนาวิกโยธิน ค่ายกรมหลวงชุมพร อ.สัตหีบ จว.ชลบุรี โดยมี พลเรือโท อภิชาติ ทรัพย์ประเสริฐ ผู้บัญชาการหน่วยบัญชาการนาวิกโยธิน พร้อมด้วย นายทหารชั้นผู้ใหญ่ของ หน่วยบัญชาการนาวิกโยธิน และผู้แทนส่วนราชการต่างๆ ในพื้นที่ ตลอดจนกำลังพลในหน่วยฝึกโดยฝ่ายไทยประกอบด้วย กองอำนวยการฝึก ส่วนบังคับการควบคุมการฝึก, ๑ หมวดจากกองพันระวังป้องกัน สำนักกองบัญชาการ กองบัญชาการกองทัพไทย จำนวน ๔๐ นาย และ ๑ กองร้อยจากกองพลนาวิกโยธิน จำนวน ๑๖๐ นาย และ ฝ่ายสหราชอาณาจักรจัดกำลัง ๑ กองร้อยสนับสนุนการรบ จำนวน ๙๕ นาย จากหน่วย The First Battalion, The Royal Gurkha Rifles (1 RGR) ซึ่งเป็นหน่วยรบของกองพันทหารราบแห่งกองทัพบกอังกฤษ เข้าร่วมในพิธีฯ
สำหรับประวัติความเป็นมาการฝึกผสม PANTHER GOLD เป็นความร่วมมือด้านการฝึกระหว่าง กองทัพไทย และ กองทัพสหราชอาณาจักร เริ่มต้นจากกองทัพสหราชอาณาจักรมีหนังสือถึง กองบัญชาการกองทัพไทย เพื่อเสนอจัดการฝึกระหว่างกองทัพสหราชอาณาจักร ร่วมกับ กองทัพไทย ในพื้นที่ประเทศไทย ทั้งนี้รัฐมนตรีว่าการกระทรวงกลาโหม ได้กรุณาอนุมัติให้กองทัพไทยดำเนินการจัดการฝึกผสมภายใต้รหัสการฝึกผสม PANTHER GOLD ร่วมกับกองทัพสหราชอาณาจักร
การฝึกผสม Panther Gold ๒๐๒๕ จัดขึ้นระหว่างวันที่ ๓๐ เมษายน– ๓ พฤษภาคม ๒๕๖๘ ณ พื้นที่ฝึกค่ายพระมหาเจษฎาราชเจ้า กองพลนาวิกโยธิน จังหวัดชลบุรี และพื้นที่ฝึกภาคสนาม ณ สนามฝึกกองทัพเรือหมายเลข ๑๖ บ.จันทเขลม อ.เขาคิชกูฏ จว.จันทบุรี โดยมีวัตถุประสงค์เพื่อพัฒนาขีดความสามารถและเพิ่มพูนทักษะในการปฏิบัติการทางทหารร่วมกันระหว่างกองทัพไทยและกองทัพสหราชอาณาจักร แลกเปลี่ยนองค์ความรู้ทางยุทธวิธี ประสบการณ์ด้านการฝึก รวมถึงขนบธรรมเนียม ประเพณี และวัฒนธรรม เพื่อกระชับความสัมพันธ์ และเสริมสร้างความร่วมมือด้านความมั่นคงระหว่างทั้งสองประเทศอย่างยั่งยืน

ที่มา : https://www.thaigov.go.th/news/contents/details/96435