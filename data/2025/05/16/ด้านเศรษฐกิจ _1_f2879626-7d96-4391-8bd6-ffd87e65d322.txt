รัฐบาลไทย-ข่าวทำเนียบรัฐบาล-​สมเด็จพระกนิษฐาธิราชเจ้า กรมสมเด็จพระเทพรัตนราชสุดา ฯ สยามบรมราชกุมารี ทรงเป็นประธานการประชุมคณะกรรมการควบคุมโรคขาดสารไอโอดีนแห่งชาติ ครั้งที่ 1/ 2568


วันพฤหัสบดีที่ 15 พฤษภาคม 2568
15/05/2568
พิมพ์
​สมเด็จพระกนิษฐาธิราชเจ้า กรมสมเด็จพระเทพรัตนราชสุดา ฯ สยามบรมราชกุมารี ทรงเป็นประธานการประชุมคณะกรรมการควบคุมโรคขาดสารไอโอดีนแห่งชาติ ครั้งที่ 1/ 2568
​สมเด็จพระกนิษฐาธิราชเจ้า กรมสมเด็จพระเทพรัตนราชสุดา ฯ สยามบรมราชกุมารี ทรงเป็นประธานการประชุมคณะกรรมการควบคุมโรคขาดสารไอโอดีนแห่งชาติ ครั้งที่ 1/ 2568
วันที่ 14 พฤษภาคม 2568 สมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี เสด็จพระราชดำเนินทรงเป็นประธานการประชุมคณะกรรมการควบคุมโรคขาดสารไอโอดีนแห่งชาติ ครั้งที่ 1 ประจำปี 2568 โดยมี ดร.ณัฐพล รังสิตพล ปลัดกระทรวงอุตสาหกรรม พร้อมด้วย นางสาวณัฏฐิญา เนตยสุภา อธิบดีกรมส่งเสริมอุตสาหกรรม คณะผู้บริหาร ข้าราชการ ผู้แทนของหน่วยงานที่เกี่ยวข้อง และบุคลากรที่เกี่ยวข้อง ร่วมเฝ้ารับเสด็จฯ และร่วมการประชุมในครั้งนี้ด้วย ณ ห้องประชุมชัยนาทนเรนทร สำนักงานปลัดกระทรวงสาธารณสุข จังหวัดนนทบุรี
โอกาสนี้ สมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี ได้พระราชทานคำชี้แนะ และทรงมีพระราชวินิจฉัย แผนการดำเนินงานควบคุมและป้องกันโรคขาดสารไอโอดีน แบ่งเป็น 4 ยุทธศาสตร์ ได้แก่ 1. การขับเคลื่อนการควบคุมป้องกันโรคขาดสารไอโอดีนสู่ความยั่งยืน มุ่งผลักดันนโยบายสู่การปฏิบัติ เชื่อมโยงทุกภาคส่วนแบบมีส่วนร่วม ตั้งแต่ระดับกระทรวงจนถึงพื้นที่ ผ่านคณะกรรมการควบคุมโรคขาดสารไอโอดีนแห่งชาติ และคณะอนุกรรมการทั้ง 4 คณะ โดยใช้ฐานข้อมูลไอโอดีนระดับชาติ เป็นฐานการดำเนินงาน ปัจจุบัน มีชุมชนหมู่บ้านไอโอดีนทั่วประเทศ 34,271 แห่ง 2. การพัฒนาระบบควบคุมการผลิตเกลือบริโภคเสริมไอโอดีนและผลิตภัณฑ์ต่าง ๆ ในปี 2567 คุณภาพเกลือบริโภคเสริมไอโอดีน ณ สถานที่ผลิตและจำหน่ายมีแนวโน้มดีขึ้น ส่วนผลิตภัณฑ์ปรุงรส เช่น น้ำปลา และซอสถั่วเหลืองมีแนวโน้มผ่านมาตรฐานเพิ่มขึ้น 3. การพัฒนาระบบเฝ้าระวัง การจัดข้อมูล และงานวิจัย จากการเฝ้าระวัง พบว่า ครัวเรือนที่บริโภคเกลือเสริมไอโอดีนที่มีคุณภาพ 20-40 ppm ยังไม่ครอบคลุมตามเป้าหมาย ที่กำหนดไว้ร้อยละ 90 ส่วนค่ามัธยฐานระดับไอโอดีนในปัสสาวะของหญิงตั้งครรภ์ ช่วง 5 ปีที่ผ่านมา ภาพรวมผ่านเกณฑ์ คือ มากกว่า 150 ไมโครกรัมต่อลิตร และความครอบคลุมการได้รับยาเม็ดเสริมไอโอดีน ธาตุเหล็ก และกรดโฟลิกในหญิงตั้งครรภ์ ปี 2567 ร้อยละ 87.7 ใกล้เคียงเป้าหมายที่ร้อยละ 88 และ 4. การขับเคลื่อนทางสังคม สื่อสารประชาสัมพันธ์ กิจกรรมสำคัญ คือ วันที่ 25 มิถุนายน ของทุกปี เป็นวันไอโอดีนแห่งชาติ มีการรณรงค์ที่มุ่งให้เกิดการ "ระดมทุนทางสังคม ปลุกพลังประชาชน สร้างความรอบรู้ด้านไอโอดีน" จัดทำสื่อประชาสัมพันธ์ในรูปแบบที่หลากหลาย เพื่อให้เหมาะสมกับบริบทและตอบโจทย์พื้นที่ ในระยะต่อไปยังคงมุ่งเน้นขจัดโรคขาดสารไอโอดีนให้หมดไปจากประเทศไทย เพื่อเสริมสร้างสติปัญญาและสุขภาพที่ดี
จากนั้น ทรงทอดพระเนตรนิทรรศการการเฝ้าระวังระดับไอโอดีนในปัสสาวะ โดยรูปแบบการตรวจสอบเป็นรอบ สำหรับเด็กอายุ 3-5 ปี และผู้สูงอายุ ซึ่งกรมอนามัย เก็บข้อมูลในปี 2566-2567 ครอบคลุม 53 จังหวัด พบว่าทั้ง 2 กลุ่ม ภาพรวมอยู่ในระดับเพียงพอ, นิทรรศการการขับเคลื่อนการดำเนินงานควบคุมและป้องกันโรคขาดสารไอโอดีนของจังหวัดแม่ฮ่องสอน และเครื่องมือช่วยคำนวณการเสริมไอโอดีนในผลิตภัณฑ์เกลือ และผลิตภัณฑ์ปรุงรสเสริมไอโอดีน มีแนวโน้มผ่านมาตรฐานเพิ่มขึ้น เนื่องจากสำนักงานคณะกรรมการอาหารและยา จัดอบรมพัฒนาศักยภาพผู้ประกอบการ เพื่อเพิ่มทักษะการผลิตเกลือเสริมไอโอดีนให้ได้คุณภาพตามกฎหมายอย่างต่อเนื่อง

ที่มา : https://www.thaigov.go.th/news/contents/details/96428