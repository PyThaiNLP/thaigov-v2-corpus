รัฐบาลไทย-ข่าวทำเนียบรัฐบาล-“ธีรรัตน์” ลงพื้นที่บ้านสองคอน ชื่นชมชุมชนต้นแบบ OTOP นวัตวิถี สะท้อนความสำเร็จจากนโยบายรัฐบาล “แพทองธาร” ที่เน้นการพัฒนาท้องถิ่นอย่างยั่งยืน


วันพฤหัสบดีที่ 15 พฤษภาคม 2568
15/05/2568
พิมพ์
“ธีรรัตน์” ลงพื้นที่บ้านสองคอน ชื่นชมชุมชนต้นแบบ OTOP นวัตวิถี สะท้อนความสำเร็จจากนโยบายรัฐบาล “แพทองธาร” ที่เน้นการพัฒนาท้องถิ่นอย่างยั่งยืน
“ธีรรัตน์” ลงพื้นที่บ้านสองคอน ชื่นชมชุมชนต้นแบบ OTOP นวัตวิถี สะท้อนความสำเร็จจากนโยบายรัฐบาล “แพทองธาร” ที่เน้นการพัฒนาท้องถิ่นอย่างยั่งยืน
วันที่ 14 พฤษภาคม 2568 นางสาวธีรรัตน์ สำเร็จวาณิชย์ รัฐมนตรีช่วยว่าการกระทรวงมหาดไทย ลงพื้นที่ตรวจเยี่ยมและติดตามการพัฒนาชุมชน ณ บ้านสองคอน หมู่ที่ 10 ตำบลตบหู อำเภอเดชอุดม จังหวัดอุบลราชธานี ซึ่งได้รับการพัฒนาให้เป็น “ชุมชนท่องเที่ยว OTOP นวัตวิถี” โดยมีผู้นำชุมชนและประชาชนร่วมให้การต้อนรับอย่างอบอุ่น
การลงพื้นที่ในครั้งนี้ เป็นส่วนหนึ่งของการขับเคลื่อนตามนโยบายของรัฐบาลภายใต้การนำของนางสาวแพทองธาร ชินวัตร นายกรัฐมนตรี ซึ่งมุ่งเน้นการกระจายโอกาสและเสริมสร้างความเข้มแข็งให้กับเศรษฐกิจฐานรากผ่านการส่งเสริมเศรษฐกิจชุมชนและภูมิปัญญาท้องถิ่น ภายใต้หลักการ “ประชาชนต้องอยู่ดี กินดี มีคุณภาพชีวิตที่ดีขึ้นอย่างยั่งยืน”
"บ้านสองคอน" ถือเป็นตัวอย่างที่โดดเด่นของความสำเร็จในการพัฒนาชุมชนอย่างยั่งยืน โดยสามารถผสานภูมิปัญญาท้องถิ่นเข้ากับนวัตกรรมการตลาดได้อย่างลงตัว ผลิตภัณฑ์เด่นของชุมชน อาทิ ผ้าไหมมัดหมี่ลายดาวล้อมเดือน เสื่อกกจักสาน น้ำพริกพื้นบ้าน และสาโทพื้นถิ่น ได้รับการพัฒนาอย่างต่อเนื่อง ควบคู่กับการจัดกิจกรรมท่องเที่ยวเชิงวัฒนธรรมที่หลากหลาย อีกทั้งยังเปิดเป็นศูนย์เรียนรู้ให้กับคณะศึกษาดูงานจากทั่วประเทศ
โดยกรมการพัฒนาชุมชนมีบทบาทสำคัญในการสนับสนุนและส่งเสริมการท่องเที่ยวชุมชน ซึ่งเป็นส่วนหนึ่งของการขับเคลื่อนนโยบาย Soft Power ของรัฐบาล โดยเฉพาะผ่านโครงการส่งเสริมการท่องเที่ยวเชิงสร้างสรรค์ ประจำปี 2568 ที่เน้นกิจกรรมการเรียนรู้แบบลงมือปฏิบัติ (Decentralized Hand-on Program Exhibition : D-HOPE) ซึ่งจัดขึ้น ณ ศูนย์เรียนรู้บ้านสองคอน โดยมีการสาธิตโปรแกรมท่องเที่ยวสร้างสรรค์ที่นักท่องเที่ยวสามารถมีส่วนร่วมและสัมผัสประสบการณ์จริงจากผู้ประกอบการในพื้นที่ นอกจากนี้ กลุ่มอาชีพในชุมชนยังได้รับโล่รางวัล “หมู่บ้านเศรษฐกิจพอเพียง อยู่เย็นเป็นสุข” ประจำปี 2564 จากสมเด็จพระกนิษฐาธิราชเจ้า กรมสมเด็จพระเทพรัตนราชสุดา ฯ สะท้อนถึงความสำเร็จในการพัฒนาที่ยั่งยืนและมั่นคง
ในด้านการตลาด ชุมชนได้พัฒนาทักษะและขยายตลาดผ่านช่องทางออนไลน์ เช่น LINE กลุ่ม และ Facebook “ชุมชนท่องเที่ยว OTOP นวัตวิถีบ้านสองคอน” ส่งผลให้ผลิตภัณฑ์เป็นที่รู้จักในวงกว้าง และสามารถสร้างรายได้ให้กับสมาชิกในชุมชนได้อย่างต่อเนื่อง
นางสาวธีรรัตน์ กล่าวระหว่างการเยี่ยมชมว่า “รัฐบาลมีความมุ่งมั่นในการส่งเสริมให้ชุมชนทั่วประเทศพึ่งพาตนเองได้อย่างแท้จริง ซึ่งบ้านสองคอนถือเป็นตัวอย่างที่สะท้อนถึงศักยภาพของชุมชนในการนำทุนวัฒนธรรม ทุนมนุษย์ และทรัพยากรท้องถิ่นมาต่อยอดอย่างสร้างสรรค์ กระทรวงมหาดไทยพร้อมสนับสนุนในทุกมิติ ทั้งการพัฒนาศูนย์เรียนรู้ การปรับปรุงภูมิทัศน์ และการยกระดับผลิตภัณฑ์ให้แข่งขันได้ในระดับประเทศและสากล”
พร้อมกันนี้ นางสาวธีรรัตน์ฯ ได้เน้นย้ำถึงความสำคัญของการมีส่วนร่วมของคนในชุมชน โดยกล่าวว่า "ความสำเร็จของบ้านสองคอนเกิดจากความร่วมมือของคนในชุมชนที่ช่วยกันรักษา ส่งเสริม และพัฒนาอย่างต่อเนื่อง ขอเชิญชวนทุกคนเป็นเจ้าบ้านที่ดี ร่วมกันสร้างความยั่งยืนไว้ให้ลูกหลาน”
ในช่วงท้ายของการลงพื้นที่ นางสาวธีรรัตน์ฯ ได้เชิญชวนประชาชนทั่วไปให้เดินทางมาเยี่ยมชมและสนับสนุนชุมชนท่องเที่ยวต้นแบบ OTOP นวัตวิถี บ้านสองคอน จังหวัดอุบลราชธานี เพื่อสัมผัสเสน่ห์ของวิถีชีวิตท้องถิ่นอย่างใกล้ชิด และร่วมส่งเสริมผลิตภัณฑ์จากภูมิปัญญาไทยให้เติบโตอย่างยั่งยืน

ที่มา : https://www.thaigov.go.th/news/contents/details/96429