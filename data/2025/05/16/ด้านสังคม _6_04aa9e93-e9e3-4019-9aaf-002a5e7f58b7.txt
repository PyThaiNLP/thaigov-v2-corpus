รัฐบาลไทย-ข่าวทำเนียบรัฐบาล-“วราวุธ” เยี่ยม ชุมชนชาวมอแกลน บ้านหินลูกเดียว-บ้านแหลมหลา ภูเก็ต ยืนยัน กระทรวง พม. ดูแลคนไทยทุกชาติพันธุ์ เดินหน้า พัฒนาคุณภาพชีวิตชาวเล


วันศุกร์ที่ 16 พฤษภาคม 2568
“วราวุธ” เยี่ยม ชุมชนชาวมอแกลน บ้านหินลูกเดียว-บ้านแหลมหลา ภูเก็ต ยืนยัน กระทรวง พม. ดูแลคนไทยทุกชาติพันธุ์ เดินหน้า พัฒนาคุณภาพชีวิตชาวเล
“วราวุธ” เยี่ยม ชุมชนชาวมอแกลน บ้านหินลูกเดียว-บ้านแหลมหลา ภูเก็ต ยืนยัน กระทรวง พม. ดูแลคนไทยทุกชาติพันธุ์ เดินหน้า พัฒนาคุณภาพชีวิตชาวเล
วันที่ 16 พฤษภาคม 2568 นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) พร้อมคณะผู้บริหาร ลงพื้นที่จังหวัดภูเก็ต เพื่อพบปะเยี่ยมเยียนชุมชนบ้านหินลูกเดียว และชุมชนบ้านแหลมหลา (ท่าฉัตรไชย) ในหมู่ที่ 5 ตำบลไม้ขาว อำเภอถลาง ซึ่งเป็นชุมชมชาวมอแกลน โดยร่วมรับฟังข้อมูลชุมชน พร้อมเยี่ยมชมวิถีชีวิตกลุ่มชาติพันธุ์ชุมชมชาวมอแกลน  อีกทั้งมอบเครื่องอุปโภคบริโภคที่จำเป็นและเงินสงเคราะห์ให้แก่ครอบครัวเปราะบางในชุมชน นอกจากนี้ ได้เยี่ยมชมพื้นที่บริเวณหลักหมุดเขตคุ้มครอง (กลุ่มภูมิปัญญาสมุนไพรรักษาโรคและกลุ่มคนเปราะบางกลุ่มอาชีพประมงพื้นบ้าน) ณ ชุมชนบ้านหินลูกเดียว
นายวราวุธ กล่าวว่า กระทรวง พม. มาลงพื้นที่จังหวัดภูเก็ต เพื่อมาเยี่ยมพี่น้องชาวชุมชนบ้านหินลูกเดียว และชุมชนบ้านแหลมหลา (ท่าฉัตรไชย) เพื่อมาเฉลิมฉลองความเป็นอยู่ของพี่น้องกลุ่มชาติพันธุ์ชาวเล ซึ่งมีอยู่หลายกลุ่มทั้งมอแกน มอแกลน และอูรักลาโว้ย และการที่เราได้มีโอกาสมาสัมผัสชีวิตพี่น้องกลุ่มชาติพันธุ์ชาวเล สะท้อนให้เห็นว่ารัฐบาลให้ความสำคัญกับคุณภาพชีวิตของพี่น้องประชาชนคนไทยทุกคน ไม่ว่าจะเป็นกลุ่มชาติพันธุ์ใด ถ้าอยู่บนผืนแผ่นดินไทยนี้ ทุกคนล้วนเป็นประชาชนคนไทยคนหนึ่ง ที่พึ่งจะได้รับการดูแลจากกระทรวง พม. วันนี้ นอกจากการที่ได้มาเฉลิมฉลองวิถีชีวิตของกลุ่มชาติพันธุ์ชาวเลแล้ว ยังมีความห่วงใยจากกระทรวง พม. มามอบให้ คืออุปกรณ์ช่วยเหลือต่างๆ เพื่อช่วยบรรเทาความเดือดร้อนของพี่น้องกลุ่มชาติพันธุ์ชาวเลในการดำรงชีวิตประจำวัน และต้องขอขอบคุณหน่วยงานทุกภาคส่วนในพื้นที่ และพี่น้องกลุ่มชาติพันธุ์ชาวเล ที่ให้การต้อนรับ
กระทรวง พม. ทำงานผ่านอาสาสมัครพัฒนาสังคมและความมั่นคงของมนุษย์ (อพม.) ในพื้นที่ เพื่อดูแลพัฒนาคุณภาพชีวิตพี่น้องกลุ่มชาติพันธุ์ชาวเล และอนุรักษ์ให้วิถีชีวิต ประเพณี และวัฒนธรรม อยู่คู่กับแผ่นดินไทยตลอดตราบนานเท่านาน ซึ่งการดูแลตั้งแต่เด็กเล็ก ผู้สูงอายุ และคนพิการ ไม่ได้ว่าจะเป็นกลุ่มชาติพันธุ์ใด อยู่ตรงไหนของประเทศไทย คือภารกิจอันดับหนึ่งของกระทรวง พม. สำหรับชุมชนบ้านหินลูกเดียว หมู่ที่ 5 ตำบลไม้ขาว อำเภอถลาง จังหวัดภูเก็ต มีจํานวน 54 ครัวเรือน ประชากร 199 คน เป็นชุมชนชาติพันธุ์ชาวมอแกลน มักตั้งบ้านเรือนอยู่ใกล้กับชายหาด บริเวณด้านทิศเหนือของเกาะภูเก็ต ที่ผ่านมา บ้านพักของชาวมอแกลนได้รับความเสียหายจากเหตุการณ์ธรณีพิบัติสึนามิเป็นส่วนมาก หลังจากนั้นได้รับการสนับสนุนจากหน่วยงานต่างๆ ในการสร้างบ้าน ทําให้ชาวมอแกลนในหมู่บ้านเกือบทั้งหมดได้ทําการวางผังและสร้างบ้านพักขึ้นใหม่
ชุมชนบ้านหินลูกเดียว ได้รับการ “ประกาศเขตพื้นที่คุ้มครองวิถีชีวิตชุมชนกลุ่มชาติพันธุ์ชาวเลหินลูกเดียว ตำบลไม้ขาว อำเภอถลาง จังหวัดภูเก็ต” ซึ่งถือเป็นพื้นที่คุมครองวิถีชีวิตชาวเล แห่งที่ 2 และเป็นพื้นที่คุ้มครองวิถีชีวิตกลุ่มชาติพันธุ์แห่งที่ 19 โดยได้ร่วมลงนามในหลักเขตพื้นที่คุ้มครองวิถีชีวิตฯ พร้อมด้วยหน่วยงานราชการที่เกี่ยวข้องกับการแก้ไขปัญหาให้กับชาวเล ส่วนชุมชนบ้านแหลมหลา (ท่าฉัตรไชย) หมู่ที่ 5 ตำบลไม้ขาว อำเภอถลาง จังหวัดภูเก็ต มีจํานวน 250 ครัวเรือน เป็นชุมชนชาติพันธุ์ชาวมอแกลน ที่เชื่อมกับแผ่นดินใหญ่ คือ จังหวัดพังงา จึงเป็นประตูเข้าสู่จังหวัดภูเก็ต ซึ่งภายในชุมชนมีกลุ่มชาติพันธุ์ชาวมอแกลนอาศัยอยู่ จึงมีวัฒนธรรมประเพณีที่แตกต่างจากชุมชนเมือง และมีภูมิปัญญาท้องถิ่นที่สืบทอดกันมารุ่นสู่รุ่น
#ข่าวพม #พม #ศรส #esshelpme #5x5ฝ่าวิกฤติประชากร #พมหนึ่งเดียว #วราวุธศิลปอาชา #ศบปภ #พันธกิจสำคัญ9ด้าน #กลุ่มชาติพันธุ์ชาวเล #ชุมชนบ้านหินลูกเดียว #ชุมชนบ้านแหลมหลา #ภูเก็ต #พังงา #มอแกน #มอแกลน

ที่มา : https://www.thaigov.go.th/news/contents/details/96461