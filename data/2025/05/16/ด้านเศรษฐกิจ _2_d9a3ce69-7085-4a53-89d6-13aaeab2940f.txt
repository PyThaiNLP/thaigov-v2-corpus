รัฐบาลไทย-ข่าวทำเนียบรัฐบาล-“ฉก.พญานาคราช” ตรวจเข้มทุกน่านน้ำ จับกุมการลักลอบขนสัตว์น้ำเถื่อนอย่างต่อเนื่อง


วันศุกร์ที่ 16 พฤษภาคม 2568
“ฉก.พญานาคราช” ตรวจเข้มทุกน่านน้ำ จับกุมการลักลอบขนสัตว์น้ำเถื่อนอย่างต่อเนื่อง
“ฉก.พญานาคราช” ตรวจเข้มทุกน่านน้ำ จับกุมการลักลอบขนสัตว์น้ำเถื่อนอย่างต่อเนื่อง
พันเอก รวิรักษ์ สัตตบุศย์ ผู้บังคับหน่วยเฉพาะกิจพญานาคราช เปิดเผยว่า เมื่อวันที่ 14 พฤษภาคม 2568 เวลา 11.30 น. “ฉก.พญานาคราช” ร่วมกับนายธนดล จันทขวัญ ผู้อำนวยการศูนย์บริหารจัดการด่านตรวจประมงเขต 8 (สงขลา) เจ้าหน้าที่ด่านศุลกากรบ้านประกอบ และเจ้าหน้าที่ศุลกากรภาค 4 ตำบลประกอบ ลงพื้นที่ตรวจสอบเฝ้าระวังป้องกันการลักลอบการนำเข้าและส่งออก เพื่อเฝ้าระวังตามมาตรการการควบคุมการนำเข้าปลากะพงขาวจากประเทศมาเลเซีย ในพื้นที่ปฏิบัติงาน ณ ด่านศุลกากรบ้านประกอบ ตำบลประกอบ อำเภอนาทวี จังหวัดสงขลา โดยได้เข้าตรวจสอบสินค้าภายในรถบรรทุกหมายเลขทะเบียน MDR 647 พบสินค้าเป็นปลากระพงขาวทั้งตัวแช่เย็น จำนวน 73 ลัง น้ำหนักประมาณ 3,650 กิโลกรัม ไม่มีใบอนุญาตนำเข้า ถือเป็นการนำเข้าโดยไม่มีใบอนุญาตอันเป็นความผิดตามมาตรา 92 แห่ง พ.ร.ก. การประมง พ.ศ. 2558 และที่แก้ไขเพิ่มเติม และมาตรา 31 แห่ง พ.ร.บ. โรคระบาดสัตว์ พ.ศ. 2558 จึงได้ร่วมกันดำเนินการยึดของกลางดังกล่าวเพื่อดำเนินการตามกฎหมายต่อไป ทั้งนี้ สัตว์น้ำของกลางที่ได้จากการกระทำความผิด ได้มอบหมายให้กรมศุลกากรดำเนินการทำลายของกลาง แล้วแจ้งรายละเอียดให้กรมประมงทราบ ตามบันทึกข้อตกลง (แก้ไขเพิ่มเติม) เรื่อง การควบคุม ตรวจสอบสินค้าสัตว์น้ำนำเข้า ส่งออก และนำผ่าน เพื่อแก้ไขปัญหาการทำประมงผิดกฎหมาย ขาดการรายงาน และไร้การควบคุม ระหว่างกรมประมงและกรมศุลกากรด้วย
จากนั้น เวลา 17.40 น. “ฉก.พญานาคราช” นำทีมโดย ว่าที่ร้อยตรีประเสริฐ คงเยี้ยน หัวหน้าหน่วยป้องกันและปราบปรามประมงทะเลเกาะสุรินทร์ (พังงา) ร่วมกับสำนักงานประมงจังหวัดระนอง ด่านตรวจประมงระนอง และเจ้าหน้าที่ที่เกี่ยวข้อง ออกตรวจเฝ้าระวังการกระทำผิดและลักลอบนำเข้าสัตว์น้ำมาในราชอาณาจักรโดยไม่ได้รับอนุญาต ในพื้นที่ทะเลอันดามัน อำเภอเมือง จังหวัดระนอง โดยได้ทำการตรวจยึดสัตว์น้ำชนิดหอยลายมีชีวิต จำนวน 146 กระสอบ น้ำหนักกระสอบละ 40 กิโลกรัม น้ำหนักรวม 5,840 กิโลกรัม พร้อมเรือของกลาง และผู้ต้องหา 4 ราย เป็นชาวเมียนมาร์ พบว่าเข้าข่ายกระทำความผิดตามพระราชกำหนดการประมง พ.ศ. 2558 และที่แก้ไขเพิ่มเติม และได้นำส่งพนักงานสอบสวน สภ.ปากน้ำ อำเภอเมือง จังหวัดระนอง ดำเนินคดีตามกฎหมายต่อไป

ที่มา : https://www.thaigov.go.th/news/contents/details/96441