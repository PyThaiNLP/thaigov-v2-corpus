รัฐบาลไทย-ข่าวทำเนียบรัฐบาล-รองปลัดเกษตรฯ หารือ Bayer Thai แลกเปลี่ยนแนวทางการส่งเสริมและพัฒนาภาคการเกษตรไทยอย่างมีประสิทธิภาพ


วันศุกร์ที่ 16 พฤษภาคม 2568
รองปลัดเกษตรฯ หารือ Bayer Thai แลกเปลี่ยนแนวทางการส่งเสริมและพัฒนาภาคการเกษตรไทยอย่างมีประสิทธิภาพ
รองปลัดเกษตรฯ หารือ Bayer Thai แลกเปลี่ยนแนวทางการส่งเสริมและพัฒนาภาคการเกษตรไทยอย่างมีประสิทธิภาพ
นายถาวร ทันใจ รองปลัดกระทรวงเกษตรและสหกรณ์ เปิดเผยภายหลังหารือร่วมกับ นายวีรพล เจริญพานิช ผู้จัดการทั่วไปกลุ่มธุรกิจครอปซายน์ ประเทศไทย กัมพูชา และพม่า โดยมีผู้แทนหน่วยงานที่เกี่ยวข้อง และคณะผู้บริหารบริษัท ไบเออร์ไทย จำกัด เข้าร่วมการหารือ ณ ห้องประชุมกระทรวงเกษตรและสหกรณ์ (134) ว่า การหารือในครั้งนี้ มีวัตถุประสงค์เพื่อหารือแนวทางความร่วมมือในการส่งเสริมและพัฒนาภาคการเกษตรระหว่างหน่วยงานภาครัฐและหน่วยงานเอกชน โดยเฉพาะกลุ่มพืชเศรษฐกิจสำคัญ อาทิ ข้าว และข้าวโพด ซึ่งปัจจุบันกระทรวงเกษตรฯ ได้มีการดำเนินงานโครงการเกี่ยวกับการส่งเสริมและพัฒนาพืชเศรษฐกิจภายในอยู่อย่างต่อเนื่อง ตลอดจนการศึกษา วิจัย และพัฒนาพันธุ์ต้านทานและพันธุ์ทนทานโรค รวมทั้งพันธุ์สะอาดสำหรับสนับสนุนเกษตรกร นอกจากนี้ กระทรวงเกษตรฯ โดยกรมการข้าว ได้ร่วมมือกับหน่วยงานภาคีในการส่งเสริมศักยภาพชาวนาไทย ให้สามารถใช้ประโยชน์จากนวัตกรรมแลเทคโนโลยี เพื่อเพิ่มประสิทธิภาพในการผลิต และเพิ่มคุณภาพข้าวไทย อีกทั้ง ยังเปิดโอกาสในการร่วมปรับปรุงและพัฒนาพันธุ์ข้าวจากหน่วยงานภาคการศึกษา หน่วยงานเอกชน และหน่วยงานที่มีความเชี่ยวชาญ ซึ่งการพิจารณาดังกล่าวยึดตามหลักเกณฑ์การรับรองพันธุ์ข้าวของกรมการข้าว อีกด้วย ทั้งนี้ บริษัทฯ จะมีการหารือกับหน่วยงานที่เกี่ยวข้องของกระทรวงเกษตรและสหกรณ์โดยตรง เพื่อร่วมกันพิจารณาแสวงหาโอกาสในการเสริมสร้างความร่วมมือในการยกระดับเกษตรกรรมยั่งยืนในประเทศไทยอย่างเป็นรูปธรรมต่อไป
“สำหรับการหารือในครั้งนี้ ถือเป็นโอกาสอันดีที่ได้แลกเปลี่ยนความคิดและมุมมองการดำเนินงานร่วมกับหน่วยงานภาคเอกชน ซึ่งกระทรวงเกษตรฯ หวังเป็นอย่างยิ่งว่าจะเป็นแนวทางการส่งเสริม และเพิ่มศักยภาพเกษตรไทยอย่างมีประสิทธิภาพ เพื่อยกระดับกระบวนการผลิตที่ได้มาตรฐาน โดยคำนึงถึงประโยชน์สูงสุด และความปลอดภัยต่อเกษตรกร สิ่งแวดล้อม ตลอดจนผู้บริโภคเป็นหลัก และต่อยอดสู่การพัฒนาคุณภาพชีวิตเกษตรกรตามเป้าหมายต่อไป” รองปลัดเกษตรฯ กล่าว

ที่มา : https://www.thaigov.go.th/news/contents/details/96456