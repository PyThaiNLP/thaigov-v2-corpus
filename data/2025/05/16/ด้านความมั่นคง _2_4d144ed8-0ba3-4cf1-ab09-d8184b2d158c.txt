รัฐบาลไทย-ข่าวทำเนียบรัฐบาล-"อรรษิษฐ์ สัมพันธรัตน์" ปลัด มท. นำประชุมคณะกรรมการผังเมือง มุ่งพัฒนาเมืองในมิติต่าง ๆ เพื่อการพัฒนาเศรษฐกิจและสร้างโอกาสให้กับประชาชน


วันพฤหัสบดีที่ 15 พฤษภาคม 2568
15/05/2568
พิมพ์
"อรรษิษฐ์ สัมพันธรัตน์" ปลัด มท. นำประชุมคณะกรรมการผังเมือง มุ่งพัฒนาเมืองในมิติต่าง ๆ เพื่อการพัฒนาเศรษฐกิจและสร้างโอกาสให้กับประชาชน
"อรรษิษฐ์ สัมพันธรัตน์" ปลัด มท. นำประชุมคณะกรรมการผังเมือง มุ่งพัฒนาเมืองในมิติต่าง ๆ เพื่อการพัฒนาเศรษฐกิจและสร้างโอกาสให้กับประชาชน
วันนี้ (15 พ.ค. 68) เวลา 13.30 น. นายอรรษิษฐ์ สัมพันธรัตน์ ปลัดกระทรวงมหาดไทย เป็นประธานการประชุมคณะกรรมการผังเมือง ครั้งที่ 4/2568 ณ ห้องประชุม 41501 อาคาร 4 ชั้น 15 กรมโยธาธิการและผังเมือง ถ.พระราม 9 เขตห้วยขวาง กรุงเทพฯ โดยมี ว่าที่ ร.อ.ธีรพงศ์ ครุธดิลกานันท์ รองอธิบดีกรมโยธาธิการและผังเมือง เป็นเลขานุการที่ประชุม และมีหน่วยงานในสังกัดกรมโยธาธิการและผังเมือง คณะกรรมการผู้แทนส่วนราชการต่าง ๆ คณะกรรมการผู้ทรงคุณวุฒิ ผู้แทนสถาบัน และองค์การอิสระ อาทิ นายปวิณ ชำนิประศาสน์ นายอนวัช สุวรรณเดช นายปรีชา รณรงค์ ดร.วิฑูรย์ สิมะโชคดี ดร.สุรเจตส์ บุญญาอรุณเนตร นายพิชัย อุทัยเชฏฐ์ รศ.ปริญญ์ เจียรมณีโชติชัย นายพิศิษฐ์ แสง-ชูโต นายประมุข ชูชาติ ร่วมประชุม
นายอรรษิษฐ์ สัมพันธรัตน์ กล่าวว่า คณะกรรมการผังเมือง เป็นคณะกรรมการที่เกี่ยวข้องกับเรื่องสำคัญ เพราะถ้าเราเริ่มต้นวางผังเมืองดี เมื่อครั้งแรกดี เรื่องถัดไปก็จะดีหมด คณะกรรมการฯ ชุดนี้ จึงเป็นคณะกรรมการที่ทางรัฐบาลให้ความสำคัญ ทั้งนี้อย่างน้อยที่สุด การเสนอเรื่องต่าง ๆ ขึ้นมาให้คณะกรรมการฯ ได้พิจารณา ต้องผ่านการกลั่นกรองอย่างรอบคอบ และสุดท้ายคณะกรรมการฯ ชุดนี้จะช่วยกันพิจารณาในสิ่งที่เหมาะสมเห็นควรที่จะพัฒนาในแต่ละพื้นที่ต่อไป
การประชุมในวันนี้ ที่ประชุมได้พิจารณาเรื่องการขอแก้ไขกฎกระทรวงให้ใช้บังคับผังเมืองรวมจังหวัดต่าง ๆ ที่กรมโยธาธิการและผังเมืองเป็นผู้วางและจัดทำนำตามที่จังหวัดเสนอแก้ไขตามกฎหมายว่าด้วยการผังเมือง ได้แก่
1. การขอแก้ไขกฎกระทรวงให้ใช้บังคับผังเมืองรวมจังหวัดสุรินทร์ พ.ศ. 2556 และกฎกระทรวงให้ใช้บังคับผังเมืองรวมจังหวัดสุรินทร์ (ฉบับที่ 2) พ.ศ. 2561 ซึ่งจังหวัดสุรินทร์ โดยสำนักงานโยธาธิการและผังเมืองจังหวัดสุรินทร์ เป็นผู้เสนอมา เพื่อให้การใช้บังคับผังเมืองรวมจังหวัดเกิดการส่งเสริมการลงทุน การจ้างงาน และรองรับการขยายตัวของเศรษฐกิจของจังหวัดสุรินทร์
2. การขอแก้ไขกฎกระทรวงใช้บังคับผังเมืองรวมจังหวัดนราธิวาส พ.ศ. 2558 ซึ่งสภาอุตสาหกรรมจังหวัดนราธิวาส เป็นผู้เสนอผ่านสำนักงานโยธาธิการและผังเมืองจังหวัดนราธิวาส เพื่อให้การใช้บังคับผังเมืองรวมจังหวัดสอดคล้องกับทิศทางการขยายตัวของเมืองและกิจการต่าง ๆ ที่มีการเติบโตและขยายตัวไปจากเดิม และจังหวัดนราธิวาสเป็นเขตพัฒนาเศรษฐกิจพิเศษและเป็นเมืองต้นแบบสามเหลี่ยมมั่นคง มั่งคั่ง และยั่งยืน และ
3. การขอแก้ไขกฎกระทรวงให้ใช้บังคับผังเมืองรวมชุมชนโพธิ์ทอง จังหวัดอ่างทอง พ.ศ. 2562 ซึ่งองค์กรปกครองส่วนท้องถิ่นในเขตพื้นที่บังคับผังเมืองรวมชุมชนโพธิ์ทอง จังหวัดอ่างทอง พ.ศ. 2562 เป็นผู้เสนอผ่านสำนักงานโยธาธิการและผังเมืองจังหวัดอ่างทอง เพื่อให้การใช้บังคับผังเมืองรวมจังหวัดรองรับนโยบายของรัฐบาลในการขับเคลื่อนเศรษฐกิจเพื่ออนาคต ขยายโอกาสให้อุตสาหกรรมแปรรูปการเกษตรแบบครบวงจรสามารถพัฒนาได้เต็มศักยภาพ เกิดการพัฒนาเศรษฐกิจในภาพรวมของพื้นที่
สำหรับอำนาจและหน้าที่ของ "คณะกรรมการผังเมือง" คือ การให้ความเห็นชอบผังนโยบายระดับจังหวัดหรือผังเมืองรวมที่กรมโยธาธิการและผังเมืองเป็นผู้วางและจัดทำ การให้ความเห็นชอบผังเมืองรวมที่มีพื้นที่คาบเกี่ยวตั้งแต่ 2 จังหวัดขึ้นไป และการให้ความเห็นหรือการให้คำปรึกษาด้านวิชาการที่เกี่ยวข้องกับการผังเมืองและการพัฒนาเมืองต่อคณะกรรมการนโยบายการผังเมืองแห่งชาติ และคณะกรรมการผังเมืองจังหวัด

ที่มา : https://www.thaigov.go.th/news/contents/details/96430