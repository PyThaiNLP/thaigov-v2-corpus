รัฐบาลไทย-ข่าวทำเนียบรัฐบาล-เลขานุการ รมว.ท่องเที่ยวและกีฬา เปิดโครงการอบรมผู้บริหารระดับสูงด้านการท่องเที่ยว รุ่นที่ 6 เสริมแกร่งอุตสาหกรรมท่องเที่ยวไทยรับมือการเปลี่ยนแปลง สู่การเติบโตอย่างยั่งยืน


วันศุกร์ที่ 16 พฤษภาคม 2568
เลขานุการ รมว.ท่องเที่ยวและกีฬา เปิดโครงการอบรมผู้บริหารระดับสูงด้านการท่องเที่ยว รุ่นที่ 6 เสริมแกร่งอุตสาหกรรมท่องเที่ยวไทยรับมือการเปลี่ยนแปลง สู่การเติบโตอย่างยั่งยืน
เลขานุการ รมว.ท่องเที่ยวและกีฬา เปิดโครงการอบรมผู้บริหารระดับสูงด้านการท่องเที่ยว รุ่นที่ 6 เสริมแกร่งอุตสาหกรรมท่องเที่ยวไทยรับมือการเปลี่ยนแปลง สู่การเติบโตอย่างยั่งยืน
วันที่ 16 พฤษภาคม 2568 นายกฤษฎา ตันเทอดทิตย์ เลขานุการรัฐมนตรีว่าการกระทรวงการท่องเที่ยวและกีฬา เป็นประธานในพิธีเปิดการอบรมหลักสูตรการบริหารการท่องเที่ยวสำหรับผู้บริหารระดับสูง (Tourism Management Program for Executives - TME) รุ่นที่ 6 ภายใต้แนวคิด "Path to Greatness: Signature Destinations, Unforgettable Experiences" ณ ห้องโถงธนะรัชต์ อาคารการท่องเที่ยวแห่งประเทศไทย (ททท.) สำนักงานใหญ่ กรุงเทพมหานคร โดยมีผู้บริหาร ททท. และผู้แทนจากภาคส่วนต่าง ๆ เข้าร่วมงานอย่างพร้อมเพรียง
นายกฤษฎา กล่าวว่า ปัจจุบันอุตสาหกรรมการท่องเที่ยวเผชิญกับความเปลี่ยนแปลงอย่างต่อเนื่อง ทั้งในด้านพฤติกรรม ความต้องการของนักท่องเที่ยว และบริบทโลกที่เปลี่ยนแปลงไปอย่างรวดเร็ว การพัฒนาศักยภาพบุคลากรที่เกี่ยวข้องกับอุตสาหกรรมท่องเที่ยวจึงมีความสำคัญอย่างยิ่ง เพื่อให้สามารถรับมือกับความท้าทายใหม่ ๆ ได้อย่างทันท่วงที และขับเคลื่อนอุตสาหกรรมท่องเที่ยวไทยให้แข็งแกร่งยิ่งขึ้น พร้อมทั้งเป็นพลังสำคัญในการขับเคลื่อนเศรษฐกิจของประเทศและก้าวสู่การเป็น Tourism Hub ของภูมิภาค
ทั้งนี้ การอบรมหลักสูตร TME รุ่นที่ 6 ถือเป็นอีกหนึ่งกลไกสำคัญในการพัฒนาความรู้ ความสามารถ และมุมมองเชิงกลยุทธ์ให้กับผู้บริหารในอุตสาหกรรมท่องเที่ยวทั้งจากภาครัฐ ภาคเอกชน ภาคประชาสังคม รวมถึงสื่อมวลชน และสถาบันการศึกษา โดยมุ่งเน้นการเสริมสร้างทักษะด้านการออกแบบประสบการณ์การท่องเที่ยวที่โดดเด่น ผสานเทคโนโลยี นวัตกรรม และอัตลักษณ์วัฒนธรรม เพื่อตอบโจทย์แนวโน้มการท่องเที่ยวโลกในยุคใหม่อย่างยั่งยืน
โครงการอบรมดังกล่าวจัดขึ้นระหว่างวันที่ 21 พฤษภาคม – 20 สิงหาคม 2568 ณ โรงแรมดับเบิ้ลทรี บาย ฮิลตัน สุขุมวิท กรุงเทพมหานคร โดยผู้เข้าร่วมกว่า 40 คนจากหลากหลายอุตสาหกรรมที่เกี่ยวข้องกับการท่องเที่ยว จะได้รับการถ่ายทอดความรู้จากวิทยากรชั้นนำ รวมทั้งเข้าร่วมกิจกรรมเชิงปฏิบัติการ และศึกษาดูงานทั้งในประเทศและต่างประเทศ โดยเนื้อหาครอบคลุม 6 หัวข้อหลัก ได้แก่ การวิเคราะห์แนวโน้มการท่องเที่ยวโลก การสร้างแบรนด์ผ่าน Soft Power และ Storytelling การพัฒนา Smart Tourism การออกแบบประสบการณ์การท่องเที่ยวเชิงสุขภาพและยั่งยืน การออกแบบจุดหมายปลายทางที่มีเอกลักษณ์ และการวางกลยุทธ์การท่องเที่ยวด้วย Business Model Canvas
นายกฤษฎา กล่าวเพิ่มเติมว่า กระทรวงการท่องเที่ยวและกีฬา สนับสนุนให้ ททท. จัดโครงการ TME อย่างต่อเนื่อง โดยเชื่อมั่นว่าหลักสูตรนี้จะช่วยเปิดมุมมองใหม่ให้กับผู้บริหารในอุตสาหกรรมท่องเที่ยวไทย สามารถนำความรู้ไปต่อยอดการดำเนินธุรกิจอย่างมีความรับผิดชอบ และสร้างโอกาสใหม่ ๆ ในการพัฒนาเครือข่ายพันธมิตรทางธุรกิจ สร้างความเข้มแข็งให้แก่อุตสาหกรรมท่องเที่ยวไทยก้าวสู่การเติบโตอย่างยั่งยืนและมั่นคงในระยะยาว

ที่มา : https://www.thaigov.go.th/news/contents/details/96454