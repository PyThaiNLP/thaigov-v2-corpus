รัฐบาลไทย-ข่าวทำเนียบรัฐบาล-ผู้ช่วยรัฐมนตรีประจำกระทรวงยุติธรรม เป็นประธานเปิดการอบรมหลักสูตรนักบริหารด้านสิทธิมนุษยชนระดับสูง (บสส.) รุ่นที่ 3 


วันศุกร์ที่ 16 พฤษภาคม 2568
16/05/2568
พิมพ์
ผู้ช่วยรัฐมนตรีประจำกระทรวงยุติธรรม เป็นประธานเปิดการอบรมหลักสูตรนักบริหารด้านสิทธิมนุษยชนระดับสูง (บสส.) รุ่นที่ 3
ผู้ช่วยรัฐมนตรีประจำกระทรวงยุติธรรม เป็นประธานเปิดการอบรมหลักสูตรนักบริหารด้านสิทธิมนุษยชนระดับสูง (บสส.) รุ่นที่ 3
ในวันศุกร์ที่ 16 พฤษภาคม 2568 เวลา 13.00 น. รัฐมนตรีว่าการกระทรวงยุติธรรม มอบหมาย นายยู่สิน จินตภากร ผู้ช่วยรัฐมนตรีประจำกระทรวงยุติธรรม เป็นประธานเปิดการอบรมหลักสูตรนักบริหารด้านสิทธิมนุษยชนระดับสูง (บสส.) รุ่นที่ 3 โดยมี นางสาวเอมอร เสียงใหญ่ อธิบดีกรมคุ้มครองสิทธิและเสรีภาพ คณะผู้บริหารกระทรวงยุติธรรม และผู้บริหารกรมคุ้มครองสิทธิและเสรีภาพ ผู้เข้ารับการอบรมฯ และเจ้าหน้าที่ที่เกี่ยวข้อง เข้าร่วม ณ ห้องประชุมกระทรวงยุติธรรม 10-09 (Auditorium) ชั้น 10 อาคารกระทรวงยุติธรรม
ในโอกาสนี้ ผู้ช่วยรัฐมนตรีประจำกระทรวงยุติธรรม กล่าวใจความสำคัญตอนหนึ่งว่า กระทรวงยุติธรรม โดยกรมคุ้มครองสิทธิและเสรีภาพ ได้จัดตั้งสถาบันพัฒนาสิทธิมนุษยชน ในฐานะหน่วยงานของรัฐในการเป็นศูนย์กลางการเรียนรู้ด้านสิทธิมนุษยชนของประเทศในทุกมิติ มีเป้าหมายในการสร้างวัฒนธรรมการเคารพสิทธิมนุษยชนให้เกิดขึ้นในสังคมทุกระดับ ส่งเสริมความตระหนักรู้ถึงสิทธิ หน้าที่ เสรีภาพ และสิทธิมนุษยชนให้กับเจ้าหนาที่รัฐ ภาคประชาชน ภาคธุรกิจ และองค์กรต่าง ๆ และเป็นหน่วยงานกลางในการสนับสนุนให้เกิดการแลกเปลี่ยนเรียนรู้ด้านวิชาการ ศึกษา วิจัยในประเด็นด้านสิทธิ หน้าที่ เสรีภาพ และ สิทธิมนุษยชนที่ประชาชนควรจะได้รับตามรัฐธรรมนูญ ซึ่งถือเป็นแนวทางในการส่งเสริม การป้องกันการคุ้มคร้องสิทธิมนุษยชน และการลดการละเมิดสิทธิมนุษยชนในสังคมให้เป็นไปอย่างมีประสิทธิภาพและยั่งยืน
โดยการอบรมหลักสูตรนักบริหารด้านสิทธิมนุษยชนระดับสูง รุ่นที่ 3 จัดขึ้นเพื่อให้ผู้เข้ารับการอบรมฯ มีองค์ความรู้ด้านสิทธิมนุษยชน รวมถึงตระหนักรู้ด้านการปกป้องคุ้มครองและเยียวยาด้านสิทธิมนุษยชนแก่บุคลากรในองคกร์ และสามารถนําความรู้ไปขับเคลื่อนยุทธศาสตร์ชาติและนําองค์กรสู่องค์กรที่คํานึงถึงหลักสิทธิมนุษยชนและพัฒนาสู่องค์กรต้นแบบด้านสิทธิมนุษยชนต่อไป ซึ่งการอบรมในครั้งนี้มีกำหนดจัดขึ้นในทุกวันศุกร์ ตั้งแต่วันที่ 23 พฤษภาคม 2568 - 5 กันยายน 2568 โดยมีผู้เข้าร่วมอบรมซึ่งเป็นบุคลากรจากหน่วยงานภาครัฐ ภาครัฐวิสาหกิจ ภาคเอกชน และภาคประชาสังคม จำนวนทั้งสิ้น 54 คน

ที่มา : https://www.thaigov.go.th/news/contents/details/96455