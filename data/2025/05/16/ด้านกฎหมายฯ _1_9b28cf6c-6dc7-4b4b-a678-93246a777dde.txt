รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม เปิดโครงการสัมมนาเพื่อรับฟังความคิดเห็นผู้มีส่วนได้เสียหรือผู้ได้รับ ผลกระทบจากร่างพระราชบัญญัติล้มละลาย (ฉบับที่ ..) พ.ศ. ....


วันศุกร์ที่ 16 พฤษภาคม 2568
16/05/2568
พิมพ์
รัฐมนตรีว่าการกระทรวงยุติธรรม เปิดโครงการสัมมนาเพื่อรับฟังความคิดเห็นผู้มีส่วนได้เสียหรือผู้ได้รับ ผลกระทบจากร่างพระราชบัญญัติล้มละลาย (ฉบับที่ ..) พ.ศ. ....
รัฐมนตรีว่าการกระทรวงยุติธรรม เปิดโครงการสัมมนาเพื่อรับฟังความคิดเห็นผู้มีส่วนได้เสียหรือผู้ได้รับ ผลกระทบจากร่างพระราชบัญญัติล้มละลาย (ฉบับที่ ..) พ.ศ. .... ประกาศหนุนแก้หนี้ประชาชน ไม่ทิ้งใครไว้ข้างหลัง-หนุนใช้กฎหมายเป็นเครื่องมืออำนวยความยุติธรรม
ในวันศุกร์ที่ 16 พฤษภาคม 2568 เวลา 10.00 น. พันตำรวจเอก ทวี สอดส่อง รัฐมนตรีว่าการกระทรวงยุติธรรม เป็นประธานพิธีเปิดโครงการสัมมนาเพื่อรับฟังความคิดเห็นผู้มีส่วนได้เสียหรือผู้ได้รับผลกระทบจากร่างพระราชบัญญัติล้มละลาย (ฉบับที่ ..) พ.ศ. .... ในการจัดสัมมนาโครงการเพื่อรับฟังความคิดเห็นผู้มีส่วนได้เสียหรือผู้ได้รับผลกระทบจากร่างพระราชบัญญัติล้มละลาย (ฉบับที่ ..) พ.ศ. .... จัดโดย คณะกรรมาธิการวิสามัญพิจารณาร่างพระราชบัญญัติล้มละลาย (ฉบับที่ ..) พ.ศ. .... สภาผู้แทนราษฎร โดยมี ผู้แทนหน่วยงานต่าง ๆ ทั้งภาคธุรกิจ ภาควิชาการ สื่อมวลชน และผู้ที่สนใจเข้าร่วมประชุม ณ โรงแรมบุรีศรีภู อำเภอหาดใหญ่ จังหวัดสงขลา
โอกาส​นี้​ พันตำรวจเอก ทวี สอดส่อง รัฐมนตรีว่าการกระทรวงยุติธรรม กล่าวว่า การเปิดเวทีรับฟังความคิดเห็นในวันนี้เป็นขั้นตอนสำคัญในการผลักดันการปฏิรูปกฎหมายด้านล้มละลายของประเทศไทย เพื่อให้สอดคล้องกับบริบททางเศรษฐกิจและความเปลี่ยนแปลงในสังคมอย่างแท้จริง ปัจจุบันประเทศไทยกำลังเผชิญกับปัญหาหนี้ครัวเรือนที่สูงและมีความซับซ้อน ตัวเลขล่าสุดสะท้อนว่า หนี้ของภาคประชาชนรวมแล้วเกือบ 20 ล้านล้านบาท ซึ่งสูงกว่า GDP ของประเทศ ปัญหานี้ไม่ได้สะท้อนเพียงภาระทางเศรษฐกิจ แต่ยังเกี่ยวพันถึงคุณภาพชีวิตของประชาชน ความมั่นคงของครอบครัว และศักยภาพในการฟื้นตัวของระบบเศรษฐกิจโดยรวม
“การแก้ไขสถานการณ์นี้จำเป็นต้องมีกฎหมายที่เท่าทันความเป็นจริง ยืดหยุ่น และเข้าถึงได้ง่าย โดยเฉพาะสำหรับผู้ประกอบการรายย่อย วิสาหกิจขนาดกลางและขนาดย่อม (SMEs) และบุคคลธรรมดาที่สุจริต มีรายได้ประจำ และมีความตั้งใจแก้ไขหนี้ของตนเอง ร่างกฎหมายที่อยู่ระหว่างการพิจารณาฉบับนี้ จึงได้ปรับปรุงกลไกการฟื้นฟูกิจการให้ครอบคลุมทุกระดับ ทั้งธุรกิจขนาดใหญ่ ธุรกิจขนาดย่อม และลูกหนี้บุคคลธรรมดา โดยมีการแก้ไขสาระสำคัญหลายประการ เช่น 1) การปรับเกณฑ์มูลค่าหนี้ขั้นต่ำให้เหมาะสมกับสภาพเศรษฐกิจ 2) การจัดทำหมวดใหม่สำหรับ SME ที่ไม่จำกัดเฉพาะผู้ขึ้นทะเบียน 3) การจัดทำหมวดสำหรับบุคคลธรรมดาที่มีหนี้ตั้งแต่ 1 แสนบาทขึ้นไป เพื่อให้สามารถฟื้นตัวโดยไม่ต้องถูกพิพากษาให้ล้มละลาย นอกจากนี้ ยังมีการนำกลไก Automatic Stay หรือการพักชำระหนี้โดยอัตโนมัติ มาใช้ทันทีที่ศาลรับคำร้องขอฟื้นฟู เพื่อหยุดกระบวนการบังคับคดี และให้ลูกหนี้มีโอกาสหาทางออกอย่างเป็นธรรม โดยไม่ตกอยู่ภายใต้แรงกดดันเกินควรจากเจ้าหนี้หรือกระบวนการยึดทรัพย์”
โดยจุดเด่นของร่างฯ นี้ คือ การเปิดโอกาสให้ลูกหนี้สามารถเจรจากับเจ้าหนี้โดยไม่ต้องจัดประชุมเต็มรูปแบบ หากสามารถบรรลุข้อตกลงกับเจ้าหนี้ไม่น้อยกว่าร้อยละ 50 ได้ ก็สามารถเดินหน้าจัดทำแผนฟื้นฟูได้ทันที ซึ่งช่วยลดขั้นตอน ลดต้นทุน และลดความล่าช้าทางกระบวนการที่สำคัญ ร่างฯ นี้ยังให้ความคุ้มครองแก่ผู้ค้ำประกัน ไม่ให้ต้องรับผิดในฐานะลูกหนี้ร่วม แต่ให้รับผิดเฉพาะตามแผนฟื้นฟูเท่านั้น อันเป็นการป้องกันผลกระทบที่อาจลุกลามไปถึงครอบครัวและผู้เกี่ยวข้องโดยไม่เป็นธรรม โดยเฉพาะอย่างยิ่ง ในเวทีที่นครราชสีมาเมื่อต้นเดือนที่ผ่านมา ได้มีข้อเสนออย่างตรงไปตรงมาจากประชาชนว่า ควรมีมาตรการพักหนี้ ควรยกเว้นการนำเงินต้นมาคิดเป็นดอกเบี้ย และควรสร้างระบบที่ให้ความรู้แก่ลูกหนี้ และผู้ค้ำประกันเกี่ยวกับขั้นตอนในกระบวนการศาล เพื่อไม่ให้เกิดความสับสนและถูกเอาเปรียบ ทั้งหมดนี้สะท้อนถึงความจำเป็นที่ร่างกฎหมายต้องไม่เป็นเพียงกฎหมายทางเทคนิค แต่ต้องเป็นเครื่องมือของความยุติธรรมที่เข้าถึงได้จริง และไม่ทิ้งใครไว้ข้างหลัง โดยเฉพาะกลุ่มประชาชนระดับรากหญ้า ที่ยังขาดการปกป้องจากระบบกฎหมายในปัจจุบัน
ทั้งนี้ ร่างพระราชบัญญัติฉบับนี้ยังตั้งอยู่บนหลัก “ความเป็นธรรมทางสัญญา” โดยเฉพาะในกรณีที่ลูกหนี้รายย่อย ซึ่งมีอำนาจต่อรองต่ำ ต้องตกลงในเงื่อนไขกับเจ้าหนี้ที่มีความได้เปรียบอย่างชัดเจน อันอาจนำไปสู่สัญญาที่ไม่สมดุลและกดขี่ต่อสิทธิของลูกหนี้ หลักการนี้สอดคล้องกับพระราชบัญญัติว่าด้วยข้อสัญญาที่ไม่เป็นธรรม พ.ศ. 2540 ที่บัญญัติชัดเจนว่า ข้อสัญญาที่ก่อให้เกิดความไม่สมดุล หรือเป็นการเอารัดเอาเปรียบฝ่ายหนึ่งโดยไม่เป็นธรรม ถือเป็นข้อสัญญาที่อาจตกเป็นโมฆะหรือถูกแก้ไขได้ตามกฎหมาย การเปิดโอกาสให้ลูกหนี้เข้าสู่กระบวนการฟื้นฟูโดยสมัครใจ ได้รับการคุ้มครองจากเงื่อนไขที่ไม่เป็นธรรม และมีโอกาสเจรจาในฐานะคู่สัญญาที่เท่าเทียม เป็นการสร้างความเสมอภาคในเชิงโครงสร้าง และส่งเสริมเศรษฐกิจฐานรากในระยะยาว หลักการของกฎหมายฉบับนี้จึงไม่ใช่การยกเว้นความรับผิด ไม่ใช่การส่งเสริมให้ “ไม่จ่ายหนี้” แต่คือการสร้างระบบที่ให้โอกาสแก่ผู้ที่สุจริต ได้กลับมาเริ่มต้นใหม่อย่างมีศักดิ์ศรี และเป็นกลไกสร้างความสมดุลระหว่างสิทธิของลูกหนี้และเจ้าหนี้อย่างแท้จริง
ซึ่งกฎหมายที่ดี ต้องเกิดจากความร่วมมือของทุกภาคส่วน ทั้งฝ่ายนิติบัญญัติ เจ้าหนี้ ลูกหนี้ ภาคธุรกิจ ภาควิชาการ และภาคประชาชน เพื่อให้ร่างพระราชบัญญัตินี้เป็นเครื่องมือที่ยุติธรรม เข้าถึงง่าย และไม่ทิ้งใครไว้ข้างหลัง

ที่มา : https://www.thaigov.go.th/news/contents/details/96446