รัฐบาลไทย-ข่าวทำเนียบรัฐบาล-นายกรัฐมนตรีเยี่ยมคารวะประธานาธิบดีเวียดนาม เน้นย้ำรักษาแนวทางการหารืออย่างต่อเนื่อง ทั้งในระดับทวิภาคีและพหุภาคี เพื่อขับเคลื่อนความร่วมมือรอบด้าน


วันศุกร์ที่ 16 พฤษภาคม 2568
16/05/2568
พิมพ์
นายกรัฐมนตรีเยี่ยมคารวะประธานาธิบดีเวียดนาม เน้นย้ำรักษาแนวทางการหารืออย่างต่อเนื่อง ทั้งในระดับทวิภาคีและพหุภาคี เพื่อขับเคลื่อนความร่วมมือรอบด้าน
นายกรัฐมนตรีเยี่ยมคารวะประธานาธิบดีเวียดนาม เน้นย้ำรักษาแนวทางการหารืออย่างต่อเนื่อง ทั้งในระดับทวิภาคีและพหุภาคี เพื่อขับเคลื่อนความร่วมมือรอบด้าน
วันนี้ (16 พฤษภาคม 2568) เวลา 15.00 น. ณ ห้องรับรองพิเศษ ทำเนียบประธานาธิบดีเวียดนาม กรุงฮานอย สาธารณรัฐสังคมนิยมเวียดนาม นายจิรายุ ห่วงทรัพย์ โฆษกประจำสำนักนายกรัฐมนตรี เปิดเผยว่า นางสาวแพทองธาร ชินวัตร นายกรัฐมนตรี ได้เข้าเยี่ยมคารวะนายเลือง เกื่อง (H.E. Mr. Luong Cuong) ประธานาธิบดีแห่งสาธารณรัฐสังคมนิยมเวียดนาม ในโอกาสการเยือนเวียดนามอย่างเป็นทางการ
ทั้งสองฝ่ายได้หารืออย่างสร้างสรรค์ในหลากหลายประเด็น พร้อมแสดงเจตจำนงร่วมกันในการยกระดับความร่วมมือทวิภาคีให้แน่นแฟ้นยิ่งขึ้นในทุกมิติ สะท้อนถึงความเชื่อมั่นซึ่งกันและกันในฐานะประเทศหุ้นส่วนที่มีบทบาทสำคัญต่อภูมิภาคเอเชียตะวันออกเฉียงใต้ โดยเฉพาะในอนุภูมิภาคลุ่มน้ำโขง
นายกรัฐมนตรีและประธานาธิบดีเวียดนามต่างยินดีต่อความสำเร็จของไทยและเวียดนาม ในการประกาศยกระดับความสัมพันธ์สู่ “หุ้นส่วนยุทธศาสตร์รอบด้าน” (Comprehensive Strategic Partnership) ถือเป็นพัฒนาการสำคัญของความสัมพันธ์ระหว่างกัน และยืนยันเจตนารมณ์ที่จะขับเคลื่อนความร่วมมือในทุกด้านให้เกิดผลเป็นรูปธรรมมากยิ่งขึ้น พร้อมต่างกล่าวชื่นชมความใกล้ชิดของประชาชนทั้งสองประเทศที่เป็นพื้นฐานสำคัญของความสัมพันธ์ระหว่างรัฐ
ทั้งสองฝ่ายเห็นพ้องกันถึงความจำเป็นในการเพิ่มพูนความไว้เนื้อเชื่อใจและการติดต่อระดับสูงอย่างสม่ำเสมอ โดยเฉพาะระหว่างกระทรวงกลาโหมและกองทัพของทั้งสองประเทศ พร้อมสนับสนุนแนวทางจัดตั้งกลไกคณะกรรมการความร่วมมือระดับสูงด้านการทหาร (High-Level Committee: HLC) เพื่อเป็นเวทีขับเคลื่อนความร่วมมือด้านความมั่นคงให้มีประสิทธิภาพมากยิ่งขึ้น รวมถึงการแลกเปลี่ยนข้อมูลและความร่วมมือในด้านการรักษาความปลอดภัยทางไซเบอร์ การพัฒนาอุตสาหกรรมป้องกันประเทศ การป้องกันและปราบปรามยาเสพติด อาชญากรรมข้ามชาติ และการร่วมกันรับมือกับปัญหา online scams ที่ส่งผลกระทบต่อประชาชนของทั้งสองประเทศ
ด้านความร่วมมือทางเศรษฐกิจ ทั้งสองฝ่ายให้ความสำคัญกับการเพิ่มมูลค่าการค้าและการลงทุนระหว่างกันอย่างต่อเนื่อง โดยเห็นพ้องร่วมกันที่จะผลักดันให้บรรลุเป้าหมายการค้าระดับ 25,000 ล้านดอลลาร์สหรัฐในอนาคตอันใกล้ โดยลดอุปสรรคทางการค้า อำนวยความสะดวกด้านพิธีการศุลกากร และเชื่อมโยงห่วงโซ่อุปทานในอุตสาหกรรมเป้าหมาย นอกจากนี้ ยังยืนยันสนับสนุนการลงทุนของกันและกัน
ขณะเดียวกัน ไทยยินดีต้อนรับการลงทุนจากภาคเอกชนเวียดนามในไทยเพื่อขยายความร่วมมือและใช้ประโยชน์จาก value chain ร่วมกันอย่างเต็มที่
ผู้นำทั้งสองฝ่ายต่างยินดีต่อความใกล้ชิดของประชาชนไทยและเวียดนาม โดยเฉพาะชุมชนชาวไทยเชื้อสายเวียดนามในภาคตะวันออกเฉียงเหนือของไทย ซึ่งทำหน้าที่เป็นสะพานเชื่อมโยงความสัมพันธ์ระหว่างประเทศอย่างมีพลัง พร้อมส่งเสริมการท่องเที่ยวและการพัฒนาเศรษฐกิจท้องถิ่นผ่านความร่วมมือระหว่างจังหวัดของไทยและเวียดนาม โดยจะมีการจัดกิจกรรมประชาสัมพันธ์ร่วมกัน เช่น roadshow และ business matching ระหว่างเมืองคู่มิตรกว่า 20 คู่ เพื่อส่งเสริมการแลกเปลี่ยนระดับประชาชน และขยายโอกาสทางเศรษฐกิจให้แก่ชุมชนในทั้งสองประเทศอย่างทั่วถึง
ในช่วงท้าย ทั้งสองฝ่ายเห็นพ้องกันที่จะรักษาแนวทางการหารืออย่างต่อเนื่อง ทั้งในระดับทวิภาคีและพหุภาคี เพื่อขับเคลื่อนความร่วมมือให้ทันต่อบริบทโลกที่เปลี่ยนแปลง พร้อมยืนยันเจตจำนงที่จะทำงานร่วมกันเพื่อเสริมสร้างสันติภาพ เสถียรภาพ และความเจริญรุ่งเรืองในภูมิภาค

ที่มา : https://www.thaigov.go.th/news/contents/details/96457