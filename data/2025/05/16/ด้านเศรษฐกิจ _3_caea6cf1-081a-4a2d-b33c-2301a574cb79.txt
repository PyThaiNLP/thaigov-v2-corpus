รัฐบาลไทย-ข่าวทำเนียบรัฐบาล-ธอส. ขยายเวลาช่วยคนไทยรักษาบ้านของตนเอง เปิดลงทะเบียน “โครงการคุณสู้ เราช่วย” ถึงวันที่ 30 มิถุนายน 2568  


วันศุกร์ที่ 16 พฤษภาคม 2568
16/05/2568
พิมพ์
ธอส. ขยายเวลาช่วยคนไทยรักษาบ้านของตนเอง เปิดลงทะเบียน “โครงการคุณสู้ เราช่วย” ถึงวันที่ 30 มิถุนายน 2568
ธอส. ขยายเวลาการเข้าร่วม “โครงการคุณสู้ เราช่วย” ไปจนถึงวันที่ 30 มิถุนายน 2568 จากเดิมสิ้นสุดเวลาลงทะเบียนวันที่ 30 เมษายน 2568 สำหรับลูกค้าที่มีวงเงินสินเชื่อไม่เกิน 5 ล้านบาท ทำสัญญาก่อนวันที่ 1 มกราคม 2567
ธนาคารอาคารสงเคราะห์ (ธอส.) ในฐานะสถาบันการเงินของรัฐ สังกัดกระทรวงการคลัง ที่มีพันธกิจ “ทำให้คนไทยมีบ้าน” พร้อมเดินหน้าในการช่วยเหลือประชาชนที่ประสบปัญหาด้านรายได้อย่างต่อเนื่อง และรักษาบ้านของตนเองเอาไว้ได้ต่อไป ด้วยการขยายเวลาการเข้าร่วม “โครงการคุณสู้ เราช่วย” ไปจนถึงวันที่ 30 มิถุนายน 2568 จากเดิมสิ้นสุดเวลาลงทะเบียนวันที่ 30 เมษายน 2568 สำหรับลูกค้าที่มีวงเงินสินเชื่อไม่เกิน 5 ล้านบาท ทำสัญญาก่อนวันที่ 1 มกราคม 2567 ซึ่งเป็นกลุ่มลูกหนี้ที่ไม่ค้างชำระหรือค้างชำระไม่เกิน 30 วัน แต่เคยมีประวัติการค้างชำระเกิน 30 วัน ก่อนวันที่ 1 พฤศจิกายน  2567 และได้รับการปรับโครงสร้างหนี้ตั้งแต่วันที่ 1 มกราคม 2565 (อ้างอิงข้อมูล ณ วันที่ 31 ตุลาคม 2567) ทั้งนี้ ผู้เข้าร่วมโครงการต้องไม่มีการก่อหนี้ใหม่ภายใน 12 เดือนแรก ยกเว้นในกรณีฉุกเฉิน เช่น การซ่อมแซมบ้านจากเหตุแผ่นดินไหว หรือกู้เพื่อการฟื้นฟูที่จำเป็น โดยลูกค้าที่สนใจเข้าร่วมโครงการคุณสู้ เราช่วย สามารถลงทะเบียนได้ผ่าน 3 ช่องทาง ประกอบด้วย เว็บไซต์ธนาคารแห่งประเทศไทย www.bot.or.th/Khunsoo  หรือ แอปพลิเคชัน GHB ALL GEN และ แอปพลิเคชัน GHB ALL BFRIEND สำหรับโครงการคุณสู้ เราช่วย เป็นความร่วมมือระหว่างกระทรวงการคลัง และธนาคารแห่งประเทศไทย ซึ่งมีวัตถุประสงค์เพื่อลดภาระหนี้ของประชาชนและภาคธุรกิจ ให้สามารถฟื้นตัวและกลับมายืนหยัดทางการเงินได้อีกครั้งในระยะยาว ผู้ที่สนใจเข้าร่วมโครงการสามารถสอบถามรายละเอียดเพิ่มเติมได้ที่ ธอส. ทุกสาขาทั่วประเทศ หรือ G H Bank  Call Center โทร.0-2645-9000 หรือ Facebook Fanpage ธนาคารอาคารสงเคราะห์ และติดตามข่าวสารของธนาคารได้ที่ Application : GHB ALL GEN และ www.ghbank.co.th

ที่มา : https://www.thaigov.go.th/news/contents/details/96450