รัฐบาลไทย-ข่าวทำเนียบรัฐบาล- ออมสิน สนับสนุน “คนตัวเล็ก” ลดดอกเบี้ย เพิ่มเงินทุนเพิ่ม! ตามนโยบายรัฐบาล ลดดอกสูงสุดถึง 3% หนุนธุรกิจไทยสู้ภาวะศก.ผันผวน


วันศุกร์ที่ 23 พฤษภาคม 2568
23/05/2568
พิมพ์
ออมสิน สนับสนุน “คนตัวเล็ก” ลดดอกเบี้ย เพิ่มเงินทุนเพิ่ม! ตามนโยบายรัฐบาล ลดดอกสูงสุดถึง 3% หนุนธุรกิจไทยสู้ภาวะศก.ผันผวน
ออมสิน สนับสนุน “คนตัวเล็ก” ลดดอกเบี้ย เพิ่มเงินทุนเพิ่ม! ตามนโยบายรัฐบาล ลดดอกสูงสุดถึง 3% หนุนธุรกิจไทยสู้ภาวะศก.ผันผวน
วันศุกร์ที่ 23 พฤษภาคม 2568  เวลา 08.15 น.  นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี เปิดเผยว่า ธนาคารออมสิน ขานรับนโยบายของรัฐบาล ตามข้อสั่งการของนางสาวแพทองธาร ชินวัตร นายกรัฐมนตรี มอบนโยบายให้สถาบันการเงินของรัฐ ช่วยเหลือภาคธุรกิจไทยที่ได้รับผลกระทบจากนโยบายกำแพงภาษีนำเข้าของสหรัฐอเมริกา ผ่านการลดเป้าหมายกำไรทางธุรกิจ เพื่อนำเม็ดเงินงบประมาณมาจัดทำมาตรการกระตุ้นเศรษฐกิจ และช่วยลดผลกระทบที่เกิดขึ้นแก่ผู้ประกอบการนั้น
ธนาคารออมสินได้ประกาศลดดอกเบี้ย แก่ผู้ประกอบการกลุ่มสินเชื่อธุรกิจที่เป็นลูกค้าปัจจุบันของธนาคาร ในอัตรา 2 - 3% ต่อปี สำหรับผู้ประกอบการธุรกิจส่งออก ธุรกิจ Supply Chain และผู้ผลิตสินค้าที่ต้องมีการแข่งขันสูงกับสินค้านำเข้าราคาถูกจากต่างประเทศ เนื่องจากนโยบายกำแพงภาษีฯ ส่งผลกระทบทำให้ต้นทุนสินค้าไทยเพิ่มขึ้น การส่งออกชะลอตัวและอาจทำให้ขีดความสามารถในการแข่งขันลดลงจนนำไปสู่ปัญหาการขาดสภาพคล่อง และกระทบต่อเศรษฐกิจโดยรวม การลดดอกเบี้ยจะช่วยลดภาระต้นทุนทางการเงิน เสริมสภาพคล่องให้ธุรกิจสามารถประคองตัวและดำเนินกิจการต่อไปได้ในช่วงเวลาที่ท้าทาย
มาตรการลดดอกเบี้ยดังกล่าว ครอบคลุมลูกค้าปัจจุบันกลุ่มสินเชื่อธุรกิจธนาคารออมสินทุกประเภทที่มีสถานะบัญชีปกติโดยเฉพาะ ธุรกิจส่งออกที่ได้รับผลกระทบ ธุรกิจ Supply Chain และผู้ผลิตที่ต้องแข่งขันกับสินค้านำเข้าราคาถูกจากต่างประเทศ ลดดอกเบี้ยสูงสุดไม่เกิน 3% ต่อปี จากอัตราดอกเบี้ยตามสัญญาเดิม ระยะเวลาการลดดอกเบี้ย ไม่เกิน 1 ปี นับจากวันที่จัดทำนิติกรรมสัญญา ทั้งนี้ เป็นไปตามหลักเกณฑ์เงื่อนไขที่ธนาคารกำหนด
ทั้งนี้ ลูกค้าที่เข้าหลักเกณฑ์สามารถแจ้งความประสงค์ได้ที่ สาขาธนาคารออมสินที่มีบัญชีเงินกู้ตั้งแต่วันนี้ - 30 กันยายน 2568 สอบถามรายละเอียดเพิ่มเติมได้ที่ GSB Contact Center โทร. 1115
“รัฐบาลยืนยันจะไม่ทิ้งใครไว้ข้างหลัง พร้อมเดินหน้าใช้ทุกกลไกของรัฐในการประคองเศรษฐกิจ สร้างความมั่นใจให้ผู้ประกอบการไทยเดินหน้าได้อย่างยั่งยืนและมั่นคง” นางสาวศศิกานต์ ย้ำ

ที่มา : https://www.thaigov.go.th/news/contents/details/96676