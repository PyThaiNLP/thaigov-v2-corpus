รัฐบาลไทย-ข่าวทำเนียบรัฐบาล-"อนุทิน" เยี่ยมชมตลาด-พบปะผู้ประกอบการ และพูดคุยทักทายนักท่องเที่ยว บริเวณตลาดอนุสาร - เชียงใหม่ไนท์บาซาร์


วันศุกร์ที่ 23 พฤษภาคม 2568
23/05/2568
พิมพ์
"อนุทิน" เยี่ยมชมตลาด-พบปะผู้ประกอบการ และพูดคุยทักทายนักท่องเที่ยว บริเวณตลาดอนุสาร - เชียงใหม่ไนท์บาซาร์
"อนุทิน" เยี่ยมชมตลาด-พบปะผู้ประกอบการ และพูดคุยทักทายนักท่องเที่ยว บริเวณตลาดอนุสาร - เชียงใหม่ไนท์บาซาร์
เมื่อวันที่ 22 พ.ค. 68 เวลา 18.30 น. นายอนุทิน ชาญวีรกูล รองนายกรัฐมนตรีและรมว.มหาดไทย พร้อมด้วย นายอรรษิษฐ์ สัมพันธรัตน์ ปลัดกระทรวงมหาดไทย นายนิรัตน์ พงษ์สิทธิถาวร ผู้ว่าราชการจังหวัดเชียงใหม่ ลงพื้นที่เยี่ยมชมและพบปะผู้ประกอบการ บริเวณตลาดอนุสาร และเชียงใหม่ไนท์บาซ่า พร้อมทั้งพูดคุยทักทายนักท่องเที่ยวชาวต่างชาติที่เดินทางมาเที่ยวบริเวณดังกล่าว
'เชียงใหม่ไนท์บาซ่า' ตั้งอยู่บริเวณถนนช้างคลานระหว่างถนนท่าแพและถนนศรีดอนไชย เป็นตลาดที่มีชื่อเสียงแห่งหนึ่งของจังหวัดเชียงใหม่ที่เป็นที่นิยมของนักท่องเที่ยวชาวต่างชาติเดินทางมาเลือกซื้อเลือกหาหัตถกรรม ของเล่น เสื้อผ้า เครื่องประดับ
'ตลาดอนุสาร' เป็นศูนย์รวมสินค้าของฝาก ของที่ระลึก อาหารเครื่องดื่ม สินค้าท้องถิ่นที่หลากหลายแบบให้เลือก และการแสดงศิลปวัฒนธรรม ซึ่งนักท่องเที่ยวสามารถสัมผัสวัฒนธรรมไทยแบบใกล้ชิด
นายอนุทิน ได้มีนโยบายในการส่งเสริมการท่องเที่ยวชุมชนและเสริมสร้างเศรษฐกิจฐานราก ซึ่งเป็นนโยบายเน้นหนัก โดยเน้นย้ำให้ผู้ว่าราชการจังหวัดเป็นผู้นำการขับเคลื่อนนโยบายดังกล่าว ด้วยการบูรณาการร่วมกับทุกภาคส่วน โดยเฉพาะอย่างยิ่งภาคเอกชน ในการส่งเสริมและพัฒนาทักษะทางด้านต่างๆของผู้ประกอบการ ตลอดจนถึงการพัฒนาบรรจุภัณฑ์ของสินค้า เพื่อให้เป็นที่น่าสนใจ และเป็นที่ต้องการของตลาดเพิ่มมากขึ้น พร้อมทั้งพัฒนาพื้นที่เศรษฐกิจให้มีนักท่องเที่ยวเดินทางมาจับจ่ายใช้สอย อันจะนำมาซึ่งรายได้ให้กับพี่น้องประชาชนคนไทย เพื่อส่งผลให้มีคุณภาพชีวิตที่ดีอย่างยั่งยืน
ในช่วงเย็นวันนี้ นายวิวัฒน์ อินทร์ไทยวงศ์ ผู้ว่าราชการจังหวัดลำพูน นายชัยนรงค์ วงศ์ใหญ่ ผู้ว่าราชการจังหวัดน่าน นายมนัส สุวรรณรินทร์ ผู้ตรวจราชการกรมส่งเสริมการปกครองท้องถิ่นและโฆษกกระทรวงมหาดไทย ฝ่ายข้าราชการประจำ พร้อมด้วยหัวหน้าหน่วยงานในสังกัดกระทรวงมหาดไทย และกรมการปกครอง ร่วมลงพื้นที่ด้วย

ที่มา : https://www.thaigov.go.th/news/contents/details/96691