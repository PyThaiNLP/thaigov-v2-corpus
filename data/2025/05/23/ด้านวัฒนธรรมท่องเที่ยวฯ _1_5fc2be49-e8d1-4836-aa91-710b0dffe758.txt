รัฐบาลไทย-ข่าวทำเนียบรัฐบาล-“ไทย – แอฟริกาใต้ กระชับความร่วมมือด้านการท่องเที่ยวและกีฬา พร้อมผลักดัน MOU ด้านการท่องเที่ยว”


วันศุกร์ที่ 23 พฤษภาคม 2568
“ไทย – แอฟริกาใต้ กระชับความร่วมมือด้านการท่องเที่ยวและกีฬา พร้อมผลักดัน MOU ด้านการท่องเที่ยว”
“ไทย – แอฟริกาใต้ กระชับความร่วมมือด้านการท่องเที่ยวและกีฬา พร้อมผลักดัน MOU ด้านการท่องเที่ยว”
วันที่ 22 พฤษภาคม 2568 นายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา ให้การต้อนรับ ฯพณฯ ดาร์คีย์ อีเฟรอิม แอฟริกา (H.E. Mr. Darkey Ephraim Africa) เอกอัครราชทูตสาธารณรัฐแอฟริกาใต้ประจำประเทศไทย ในโอกาสเข้าเยี่ยมคารวะและหารือความร่วมมือระหว่างสองประเทศ ณ กระทรวงการท่องเที่ยวและกีฬา โดยมีนายจักรพล ตั้งสุทธิธรรม ผู้ช่วยรัฐมนตรีประจำกระทรวงการท่องเที่ยวและกีฬา และโฆษกกระทรวงฯ และนายกฤษฎา ตันเทอดทิตย์ เลขานุการรัฐมนตรีฯ เข้าร่วมหารือด้วย
ในโอกาสนี้ทั้งสองฝ่ายเห็นพ้องถึงความสัมพันธ์อันแน่นแฟ้นระหว่างไทยและแอฟริกาใต้ในหลากหลายมิติ โดยเฉพาะด้านการท่องเที่ยว ซึ่งอยู่ระหว่างการเจรจาจัดทำบันทึกความเข้าใจ (MOU) ว่าด้วยความร่วมมือด้านการท่องเที่ยว ซึ่งทั้งสองฝ่ายมีความตั้งใจร่วมกันที่จะลงนามใน MOU ดังกล่าวในอนาคตอันใกล้ ทั้งนี้ เอกอัครราชทูตฯ ได้เสนอแนวทางการส่งเสริม “การท่องเที่ยวแบบสองทาง” (Two-Way Tourism) พร้อมแลกเปลี่ยนว่า ไทยและแอฟริกาใต้กำลังเผชิญกับความท้าทายคล้ายคลึงกันในภาคการท่องเที่ยว โดยฝ่ายแอฟริกาใต้กำลังพิจารณาความเป็นไปได้ของการเปิดเส้นทางบินตรงระหว่างสองประเทศ เนื่องจากเห็นว่า แอฟริกาใต้เป็น “ประตูสู่ทวีปแอฟริกา” ขณะที่ประเทศไทยคือ “ประตูสู่เอเชีย” ซึ่งจะช่วยเชื่อมโยงภูมิภาคทั้งสองเข้าด้วยกัน
ในด้านกีฬา เอกอัครราชทูตฯ ได้เสนอการจัดการแข่งขันฟุตบอลกระชับมิตรเยาวชน รุ่นอายุไม่เกิน 20 ปี ระหว่างทีมชาติแอฟริกาใต้ (แชมป์รายการแอฟริกาคัพออฟเนชันส์) กับทีมชาติไทย รวมถึงพัฒนาความร่วมมือด้านการฝึกอบรม โดยเฉพาะกีฬารักบี้ ซึ่งแอฟริกาใต้มีความแข็งแกร่งเป็นที่ยอมรับในระดับโลก รัฐมนตรีฯ แสดงความยินดีต่อข้อเสนอ พร้อมเชิญเอกอัครราชทูตฯ เข้าร่วมพิธีเปิดการแข่งขันกีฬาซีเกมส์ที่ประเทศไทยจะเป็นเจ้าภาพในเดือนธันวาคมนี้
นอกจากนี้ รัฐมนตรีฯ ยังกล่าวขอบคุณนักท่องเที่ยวชาวแอฟริกาใต้ที่เดินทางมาเยือนไทยอย่างต่อเนื่อง และยืนยันว่ากระทรวงฯ พร้อมร่วมมือกับทุกภาคส่วน เพื่ออำนวยความสะดวกและสร้างความมั่นใจให้กับนักท่องเที่ยว
เอกอัครราชทูตฯ ได้แสดงความยินดีกับประเทศไทยที่ได้รับการรับรองอย่างเป็นทางการในฐานะประเทศหุ้นส่วนของกลุ่ม BRICS พร้อมย้ำถึงความมุ่งมั่นในการทำงานร่วมกันอย่างใกล้ชิดกับกระทรวงฯ เพื่อส่งเสริมความร่วมมืออย่างยั่งยืนทั้งในมิติทวิภาคีและพหุภาคี โดยแอฟริกาใต้จะเป็นเจ้าภาพจัดการประชุมกลุ่ม G20 ในปีนี้
รัฐมนตรีฯ กล่าวปิดท้ายว่า “ความร่วมมือระหว่างไทยและแอฟริกาใต้ในวันนี้ เป็นก้าวสำคัญที่ไม่เพียงส่งเสริมด้านการท่องเที่ยวและกีฬาเท่านั้น แต่ยังช่วยเสริมสร้างความเชื่อมโยง ความเข้าใจ และความไว้เนื้อเชื่อใจระหว่างประชาชนของทั้งสองประเทศ อันจะนำไปสู่ความร่วมมือที่ยั่งยืนในระดับภูมิภาคต่อไป”

ที่มา : https://www.thaigov.go.th/news/contents/details/96686