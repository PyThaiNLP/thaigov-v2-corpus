รัฐบาลไทย-ข่าวทำเนียบรัฐบาล-เดินหน้าเต็มกำลัง! “นพ.-สุรพงษ์ - ดร.นลินี” ปักหมุดจัดงาน “Mega Diwali Festival Thailand 2025” งานหลักเล็งจัดสนามหลวง จัดเต็มกิจกรรมตลอด 17-20 ต.ค. 


วันศุกร์ที่ 23 พฤษภาคม 2568
23/05/2568
พิมพ์
เดินหน้าเต็มกำลัง! “นพ.-สุรพงษ์ - ดร.นลินี” ปักหมุดจัดงาน “Mega Diwali Festival Thailand 2025” งานหลักเล็งจัดสนามหลวง จัดเต็มกิจกรรมตลอด 17-20 ต.ค.
เดินหน้าเต็มกำลัง! “นพ.-สุรพงษ์ - ดร.นลินี” ปักหมุดจัดงาน “Mega Diwali Festival Thailand 2025” งานหลักเล็งจัดสนามหลวง จัดเต็มกิจกรรมตลอด 17-20 ต.ค. หนุนไทยเป็น Festival Destination ของภูมิภาค
เมื่อวันที่ 23 พฤษภาคม 2568 ดร.นลินี ทวีสิน ประธานผู้แทนการค้าไทย ในฐานะประธานคณะอนุกรรมการส่งเสริมตลาดนักท่องเที่ยวชาวอินเดีย ภายใต้คณะกรรมการพัฒนาซอฟต์พาวเวอร์แห่งชาติ      เป็นประธานการประชุมคณะอนุกรรมการฯ ครั้งที่ 3/2568 เพื่อเร่งรัดการเตรียมจัดงานเทศกาล “ดิวาลี” ซึ่งมีกำหนดจัดขึ้นในเดือนตุลาคมนี้ โดยมี นพ.สุรพงษ์ สืบวงศ์ลี ประธานกรรมการพัฒนาซอฟต์พาวเวอร์แห่งชาติ และ H.E. Mr. Nagesh Singh เอกอัครราชทูตอินเดียประจำประเทศไทย และหน่วยงานที่เกี่ยวข้องจากภาครัฐและภาคเอกชน รวมถึงคณะอนุกรรมการขับเคลื่อนอุตสาหกรรมด้านการท่องเที่ยว และด้านเฟสติวัลเข้าร่วมประชุมอย่างพร้อมเพรียง
ดร. นลินี เผยว่า ที่ประชุมวันนี้ได้เห็นชอบในประเด็นสำคัญ อาทิ ได้กำหนดสถานที่หลักในการจัดงาน Mega Diwali Festival Thailand 2025 ไว้เป็นที่สนามหลวง ในขณะที่ ที่ประชุมก็ได้สนับสนุนการเข้ามามีส่วนร่วมการจัดงานของห้างร้าน ภาคเอกชน และจังหวัดหลักต่าง ๆ เพื่อให้การจัดเทศกาลดิวาลีมีขึ้นทั่วประเทศไทย นอกจากนี้ ที่ประชุมยังเห็นชอบที่จะจัดงานตั้งแต่วันที่ 17-20 ตุลาคม 2568 โดยในช่วงดังกล่าวจะมีการจัดกิจกรรมต่าง ๆ เช่น การจัดแสดงแฟชั่นโชว์เสื้อผ้าอินเดียร่วมสมัย โดยใช้ผ้าไหมไทยและผ้าไหมอินเดีย การจัดแสดงดอกไม้ไฟ หรือ โดรน ตลอดจน การจัดพื้นที่สำหรับการขายสินค้า “Diwali sale” ตลอดจนการตกแต่งสถานที่สำคัญต่าง ๆ  เพื่อสร้างบรรยากาศแห่งการเฉลิมฉลอง
ท่านเอกอัครราชทูตอินเดียประจำประเทศไทย ได้แจ้งในที่ประชุมเพิ่มเติมว่า ขณะนี้ตนได้มีการประสานงานไปยังหน่วยงานที่เกี่ยวข้องในประเทศอินเดีย เพื่อขอรับการสนับสนุนในรูปแบบต่าง ๆ สำหรับการจัดงานเทศกาลดิวาลีในประเทศไทย อาทิ การเชิญ นักร้องหรือศิลปินอินเดียที่มีชื่อเสียง มาร่วมแสดง รวมถึงการส่งเสริมวัฒนธรรมร่วมสมัยอื่น ๆ ที่จะช่วยยกระดับภาพลักษณ์ของงานให้ดึงดูดนักท่องเที่ยวในวงกว้าง และสร้างการรับรู้ในระดับนานาชาติ ตลอดจนได้มีการหารือกับภาคเอกชนอินเดียในการสนับสนุนการจัดงาน                    ซึ่งภาคเอกชนล้วนแสดงความพร้อมในการสนับสนุน
ขณะเดียวกัน ที่ประชุมยังหารือแนวทางการประชาสัมพันธ์เพื่อให้การจัดงาน Mega Diwali Festival Thailand เป็นที่รู้จักในระดับนานาชาติ และผลักดันให้เป็นหนึ่งในกิจกรรมสำคัญของ Soft Power Strategy ภายใต้นโยบายรัฐบาล
ดร.นลินี ทิ้งท้ายว่า “การจัดงานดิวาลีครั้งนี้ ไม่ใช่แค่การเฉลิมฉลอง แต่คือการแสดงศักยภาพของไทยในฐานะเจ้าบ้านของวัฒนธรรมที่หลากหลาย พร้อมเปิดรับนักท่องเที่ยวจากอินเดียและทั่วโลก ด้วยความร่วมมือของทั้งภาครัฐและเอกชนของสองประเทศอย่างแท้จริง”

ที่มา : https://www.thaigov.go.th/news/contents/details/96697