รัฐบาลไทย-ข่าวทำเนียบรัฐบาล-กรุงไทยเสนอขายหุ้นกู้อนุพันธ์ “Krungthai Gold Shark Fin” สร้างโอกาสรับผลตอบแทนอ้างอิงราคาทองคำสูงสุด 29.99% พร้อมทางเลือกคุ้มครองเงินต้นที่เลือกได้ ดีเดย์ 27-28 พ.ค.นี้  


วันศุกร์ที่ 23 พฤษภาคม 2568
23/05/2568
พิมพ์
กรุงไทยเสนอขายหุ้นกู้อนุพันธ์ “Krungthai Gold Shark Fin” สร้างโอกาสรับผลตอบแทนอ้างอิงราคาทองคำสูงสุด 29.99% พร้อมทางเลือกคุ้มครองเงินต้นที่เลือกได้ ดีเดย์ 27-28 พ.ค.นี้
ธ.กรุงไทยเปิดตัว “หุ้นกู้อนุพันธ์ Krungthai Gold Shark Fin” อายุ 1 ปี สกุลเงินดอลลาร์สหรัฐฯ อ้างอิงผลตอบแทนราคาทองคำในตลาดโลก เปิดจองซื้อสำหรับผู้ลงทุนสถาบันและผู้ลงทุนรายใหญ่ 27-28 พ.ค. นี้
ธนาคารกรุงไทย เปิดตัว “หุ้นกู้อนุพันธ์ Krungthai Gold Shark Fin” อายุ 1 ปี สกุลเงินดอลลาร์สหรัฐฯ อ้างอิงผลตอบแทนราคาทองคำในตลาดโลก พลิกการลงทุนให้ง่ายและงอกเงย ตอบโจทย์ผู้ลงทุนที่มองหาโอกาสรับผลตอบแทนสูง พร้อมบริหารความเสี่ยงจากภาวะเงินเฟ้อและตลาดเงินผันผวน เปิดจองซื้อสำหรับผู้ลงทุนสถาบันและผู้ลงทุนรายใหญ่ 27-28 พ.ค. นี้
นายรวินทร์ บุญญานุสาสน์ ผู้บริหารสายงานธุรกิจตลาดเงินตลาดทุน ธนาคารกรุงไทย กล่าวว่า ภายใต้ภาวะเศรษฐกิจโลกที่มีความไม่แน่นอนจากสงครามการค้าโลก และแรงกดดันจากเงินเฟ้อ ทำให้ผู้ลงทุนทั่วโลกหันมาสนใจลงทุนในสินทรัพย์ปลอดภัย โดยเฉพาะ “ทองคำ” เพื่อลดความเสี่ยง ส่งผลให้ปีที่ผ่านมา ราคาทองคำปรับตัวขึ้นสูงสุดถึง 36%  ขณะที่ธนาคารกลางทั่วโลกได้เพิ่มการถือครองทองคำสุทธิรวมถึง 1,045 ตัน ส่งผลให้มีความต้องการทองคำจากธนาคารกลางสูงกว่า 1,000 ตัน ติดต่อกันเป็นปีที่ 3
ธนาคารเล็งเห็นโอกาสในการเพิ่มทางเลือกและเปิดโอกาสสร้างผลตอบแทนการลงทุน จากแนวโน้มราคาทองคำที่ปรับขึ้นอย่างต่อเนื่อง และเตรียมเสนอขาย “หุ้นกู้อนุพันธ์ Krungthai Gold Shark Fin” ลงทุนเป็นสกุลเงินดอลลาร์สหรัฐ (USD) อายุ 1 ปี จ่ายผลตอบแทนอ้างอิงกับ กองทุนทองคำ  SPDR Gold Shares (GLD) ซึ่งเป็นกองทุน ETF ชั้นนำระดับโลก มีมูลค่ากองทุนราว 97,000 ล้านดอลลาร์สหรัฐ โดยในช่วง 1 ปีที่ผ่านมา ราคากองทุนปรับขึ้น 35.39% สอดคล้องกับราคาทองคำในตลาดโลก (ที่มา : Bloomberg ) ช่วยให้ผู้ลงทุนเข้าถึงการลงทุนในทองคำโดยไม่จำเป็นต้องถือครองทองคำจริง และได้รับการคุ้มครองเงินต้น 100%
“หุ้นกู้อนุพันธ์ Krungthai Gold Shark Fin 100” ผู้ลงทุนจะได้รับผลตอบแทน เมื่อถือครองครบกำหนด 1 ปี โดยอิงกับผลตอบแทนของกองทุน GLD หากราคาของ GLD ปรับตัวเพิ่มขึ้น ผู้ลงทุนมีโอกาสรับผลตอบแทนสูงสุดไม่เกิน 14.99% และในกรณีราคา GLD ปรับลดลง ผู้ลงทุนจะไม่ได้รับผลตอบแทน แต่จะได้รับเงินต้นคืนเต็มจำนวน 100% ทั้งนี้ หากระหว่างช่วงเวลาการลงทุน ราคาของ GLD ปรับตัวขึ้นเกินระดับ 15% (Knock-out barrier) เมื่อครบกำหนด ผู้ลงทุนจะได้รับผลตอบแทนชดเชยกรณี Knock Out ในอัตราคงที่ที่ 5% แทน
นอกจากนี้ ธนาคารยังเปิดตัว “หุ้นกู้อนุพันธ์ Krungthai Gold Shark Fin 95” รุ่นคุ้มครองเงินต้น 95% เปิดโอกาสรับผลตอบแทนได้สูงสุดถึง 29.99% ภายในระยะเวลา 1 ปี พร้อมความคุ้มครองเงินต้น 95% เพื่อสร้างสมดุลระหว่างโอกาสในการเติบโตและการบริหารความเสี่ยง
ธนาคารเตรียมเสนอขายหุ้นกู้อนุพันธ์ Krungthai Gold Shark Fin ทั้ง  2 รุ่น ให้กับผู้ลงทุนสถาบันและผู้ลงทุนรายใหญ่ ลงทุนขั้นต่ำ 50,000 ดอลลาร์สหรัฐ เปิดจองซื้อตั้งแต่วันที่ 27-28 พฤษภาคม 2568 ผ่านธนาคารกรุงไทยทุกสาขา สอบถามรายละเอียดเพิ่มเติมได้ที่ 02-009-5833, 02-257-7533, 02-208-4673
ทั้งนี้ หุ้นกู้อนุพันธ์แฝง มีความซับซ้อนและมีความเสี่ยงสูงกว่าตราสารหนี้ทั่วไป โดยเงื่อนไขการจ่ายผลตอบแทนและการชำระคืนเงินต้นทั้งหมดหรือบางส่วน อ้างอิงกับปัจจัยต่างๆ ตามที่กำหนดในข้อกำหนดสิทธิผู้ลงทุนควรศึกษาข้อมูลเพิ่มเติมจากเอกสารประกอบการขาย Factsheet และหนังสือชี้ชวน

ที่มา : https://www.thaigov.go.th/news/contents/details/96716