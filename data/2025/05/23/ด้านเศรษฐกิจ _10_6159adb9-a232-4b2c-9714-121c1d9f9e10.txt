รัฐบาลไทย-ข่าวทำเนียบรัฐบาล-ก.อุตฯ แท็คทีม ก.คมนาคม การรถไฟฯ และเครือสหพัฒน์ เตรียมจัดงานใหญ่ “อุตสาหกรรมแฟร์” บูม สถานีกลางกรุงเทพอภิวัฒน์ ปั้นเป็นแลนด์มาร์คสำหรับจัดงาน กระตุ้นเศรษฐกิจใจกลาง กทม.


วันศุกร์ที่ 23 พฤษภาคม 2568
23/05/2568
พิมพ์
ก.อุตฯ แท็คทีม ก.คมนาคม การรถไฟฯ และเครือสหพัฒน์ เตรียมจัดงานใหญ่ “อุตสาหกรรมแฟร์” บูม สถานีกลางกรุงเทพอภิวัฒน์ ปั้นเป็นแลนด์มาร์คสำหรับจัดงาน กระตุ้นเศรษฐกิจใจกลาง กทม.
ก.อุตฯ แท็คทีม ก.คมนาคม การรถไฟฯ และเครือสหพัฒน์ เตรียมจัดงานใหญ่ “อุตสาหกรรมแฟร์” บูม สถานีกลางกรุงเทพอภิวัฒน์ ปั้นเป็นแลนด์มาร์คสำหรับจัดงาน กระตุ้นเศรษฐกิจใจกลาง กทม.
วันที่ 20 พฤษภาคม 2568 ดร.ณัฐพล รังสิตพล ปลัดกระทรวงอุตสาหกรรม เป็นประธานการประชุมหารือเตรียมการจัดงาน “อุตสาหกรรมแฟร์” มหกรรมสินค้าโรงงาน ซื้อของไทย ใช้ของดี ครั้งที่ 2/2568 ร่วมด้วย นายศุภกิจ บุญศิริ รองปลัดกระทรวงอุตสาหกรรม นางสาวณัฏฐิญา เนตยสุภา อธิบดีกรมส่งเสริมอุตสาหกรรม นายวิทยา ยาม่วง รองปลัดกระทรวงคมนาคม นายฐากูร อินทรชม รองผู้ว่าการการรถไฟแห่งประเทศไทย และนายวัชรพงษ์ แต้มทอง ผู้ช่วยผู้อำนวยการฝ่ายส่งเสริมความร่วมมือภาครัฐและเอกชน บริษัท สหพัฒนาอินเตอร์ โฮลดิ้ง จำกัด (มหาชน) นางสุชาดา โพธิ์เจริญ ที่ปรึกษาปลัดกระทรวงอุตสาหกรรม นางดวงดาว ขาวเจริญ นายสุรพล ปลื้มใจ และนายดุสิต อนันตรักษ์ รองอธิบดีกรมส่งเสริมอุตสาหกรรม คณะผู้บริหารและเจ้าหน้าที่กระทรวงอุตสาหกรรม เข้าร่วม ณ ห้องประชุมชุณหะวัณ ชั้น 3 อาคารสำนักงานปลัดกระทรวงอุตสาหกรรม
การประชุมในครั้งนี้ ได้ร่วมกันพิจารณา การแบ่งโซนพื้นที่จัดงานเกือบเต็มพื้นที่ของสถานีกลางกรุงเทพอภิวัฒน์ โดยแบ่งเป็น 3 โซน ได้แก่ โซน O จัดงานมอเตอร์โชว์ และจำหน่ายเครื่องใช้ไฟฟ้า อุปกรณ์กีฬา โซน G สินค้าบริโภคเครือสหพัฒน์ สินค้า SMEs และ OTOP ที่กระทรวงอุตสาหกรรมส่งเสริมสนับสนุน ส่วนโซน M (ชั้นลอย) จำหน่ายสินค้าอุปโภค เสื้อผ้า เครื่องสำอาง ในเครือสหพัฒน์ 2) ด้านการอำนวยความสะดวกให้กับผู้ประกอบการและประชาชนที่มาเข้าชมงาน 3) กิจกรรมเดินวิ่ง และกิจกรรมต่าง ๆ ภายในงาน อาทิ การแสดงดนตรี/คอนเสิร์ต การจัดพิธีลงนามความร่วมมือ การมอบวุฒิบัตร การประกวด การอบรม/สัมมนา ฯลฯ เพื่อสร้างการรับรู้และให้คนมาร่วมงานมากยิ่งขึ้น และ 4) การประชาสัมพันธ์และการเดินทางผ่านระบบขนส่งมวลชน อาทิ รถไฟ รถไฟฟ้าสายสีน้ำเงินและสายสีแดง ซึ่งกระทรวงอุตสาหกรรมจับมือกับ กระทรวงคมนาคม และบริษัท สหพัฒนาอินเตอร์ โฮลดิ้ง จำกัด (มหาชน) ที่มีบริษัทในเครือรวมกว่า 180 ราย ร่วมกันเป็นเจ้าภาพจัดงานดังกล่าวขึ้น
สำหรับงาน “อุตสาหกรรมแฟร์” มหกรรมสินค้าโรงงาน ซื้อของไทย ใช้ของดี มีกำหนดจัดขึ้นระหว่างวันที่ 31 กรกฎาคม - 3 สิงหาคม 2568 รวมระยะเวลา 4 วัน ซึ่งจะช่วยให้ประชาชนซื้อสินค้าราคาโรงงานจากผู้ผลิต รวมทั้งลดภาระค่าครองชีพ ตลอดจนส่งเสริมให้ผู้ประกอบการ SMEs และ OTOP โรงงานผู้ผลิตนำสินค้าที่มีคุณภาพมาจัดจำหน่ายโดยตรง อันเป็นการเปิดโอกาสในด้านการตลาด ซึ่งสถานีกลางกรุงเทพอภิวัฒน์ ที่เป็นที่จัดงานครั้งนี้ถือเป็นศูนย์กลางของการคมนาคม และมีศักยภาพในการใช้เป็นสถานที่จัดงานต่าง ๆ ซึ่งจะส่งผลดีต่อการส่งเสริมการพัฒนาระบบรางและช่วยกระตุ้นเศรษฐกิจได้อีกทางหนึ่งด้วย

ที่มา : https://www.thaigov.go.th/news/contents/details/96712