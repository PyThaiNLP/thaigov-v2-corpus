รัฐบาลไทย-ข่าวทำเนียบรัฐบาล-นายสรพงศ์ ไพฑูรย์พงษ์ รองปลัดกระทรวงคมนาคม นำคณะผู้แทนไทยเข้าร่วมประชุมเจ้าหน้าที่อาวุโสด้านการขนส่งอาเซียน ครั้งที่ 59 ที่สาธารณรัฐแห่งสหภาพเมียนมา มุ่งส่งเสริมการพัฒนาการขนส่งที่


วันศุกร์ที่ 23 พฤษภาคม 2568
นายสรพงศ์ ไพฑูรย์พงษ์ รองปลัดกระทรวงคมนาคม นำคณะผู้แทนไทยเข้าร่วมประชุมเจ้าหน้าที่อาวุโสด้านการขนส่งอาเซียน ครั้งที่ 59 ที่สาธารณรัฐแห่งสหภาพเมียนมา มุ่งส่งเสริมการพัฒนาการขนส่งที่
...
นายสรพงศ์ ไพฑูรย์พงษ์ รองปลัดกระทรวงคมนาคม หัวหน้ากลุ่มภารกิจด้านการขนส่ง ทำหน้าที่หัวหน้าคณะผู้แทนไทยเข้าร่วมการประชุมเจ้าหน้าที่อาวุโสด้านการขนส่งอาเซียน (ASEAN Senior Transport Official Meeting: STOM) ครั้งที่ 59 และการประชุมเจ้าหน้าที่อาวุโสด้านการขนส่งระหว่างอาเซียน - สหรัฐฯ (ASEAN - US Senior Transport Official Dialogue: ASEAN - US STOD) ครั้งที่ 4 พร้อมด้วยผู้แทนจากหน่วยงานในสังกัดกระทรวงคมนาคม ได้แก่ กรมเจ้าท่า กรมการขนส่งทางบก กรมการขนส่งทางราง และสำนักงานการบินพลเรือนแห่งประเทศไทย ระหว่างวันที่ 21 - 23 พฤษภาคม 2568 ณ เมืองย่างกุ้ง สาธารณรัฐแห่งสหภาพเมียนมา
การประชุม STOM เป็นเวทีสำคัญที่ช่วยขับเคลื่อนภูมิภาคให้ก้าวสู่ระบบขนส่งที่มีความเชื่อมโยงทั่วถึง เป็นมิตรต่อสิ่งแวดล้อม และตอบโจทย์ความท้าทายร่วมกันของประเทศสมาชิกอาเซียน โดยประเทศไทยให้การสนับสนุนการดำเนินงานในภาคการขนส่งของอาเซียนอย่างต่อเนื่อง อาทิ การศึกษาเพื่อวิเคราะห์ช่องว่างด้านการเปลี่ยนผ่านสู่ระบบขนส่งสาธารณะดิจิทัลและการบริการขนส่ง การดำเนินโครงการความร่วมมือกับโครงการสิ่งแวดล้อมแห่งสหประชาชาติ (United Nation Environmental Programme: UNEP) และสภาระหว่างประเทศว่าด้วยการขนส่งที่สะอาด (International Council on Clean Transportation - ICCT) เพื่อลดมลพิษจากรถบรรทุก และการผลักดันแผนการดำเนินงานด้านยานยนต์ไฟฟ้าในอาเซียน โดยไทยพร้อมร่วมมือกับทุกภาคส่วนในการผลักดันการพัฒนาระบบขนส่งทุกรูปแบบของภูมิภาคให้ก้าวไกลและครอบคลุมทุกมิติของความยั่งยืน
ทั้งนี้ การประชุม STOM ครั้งที่ 59 มี Mr. U Win Khant ปลัดกระทรวงคมนาคมและการสื่อสารของเมียนมา ทำหน้าที่ประธานการประชุม โดยที่ประชุมได้ติดตามความคืบหน้าของการดำเนินงานตามแผนยุทธศาสตร์ด้านการขนส่งของอาเซียน ปี 2559 - 2568 รวมทั้งการจัดทำแผนงานรายสาขาการขนส่งอาเซียน ปี 2569 - 2573 รวมถึงรับทราบข้อเสนอแนะจากผลการประชุมคณะทำงานด้านการขนส่งสาขาต่าง ๆ ได้แก่ ทางบก ทางน้ำ ทางอากาศ และการอำนวยความสะดวกด้านการขนส่ง สำหรับการประชุม ASEAN - US STOD ครั้งที่ 4 มี Mr. U Win Khant ปลัดกระทรวงคมนาคมและการสื่อสารของเมียนมา และ Ms. Julie Abraham ผู้อำนวยการสำนักการขนส่งระหว่างประเทศและการค้า ทำหน้าที่ประธานร่วมการประชุม โดยได้พิจารณาความคืบหน้าการดำเนินงานตามแผนงานความร่วมมือด้านการขนส่งระหว่างอาเซียน - สหรัฐฯ ปี 2565 - 2568 และความคืบหน้าการจัดทำแผนงานฉบับใหม่ ปี 2569 – 2572

ที่มา : https://www.thaigov.go.th/news/contents/details/96700