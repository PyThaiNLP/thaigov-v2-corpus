รัฐบาลไทย-ข่าวทำเนียบรัฐบาล-ร้านอาหารไทยสุดฮิตในยุโรปเมนู”เมี่ยงคำ“ขึ้นชื่อ นายกฯ” มอบประกาศนียบัตรรับรองร้านอาหารไทย 


วันศุกร์ที่ 23 พฤษภาคม 2568
ร้านอาหารไทยสุดฮิตในยุโรปเมนู”เมี่ยงคำ“ขึ้นชื่อ นายกฯ” มอบประกาศนียบัตรรับรองร้านอาหารไทย
พร้อมเชิญชวนต่างชาติสัมผัสเสน่ห์ ทั้งคุณภาพ-รสชาติไทยแท้พร้อมยกระดับตรา Thai SELECT ติดดาวเทียบชั้นมิชลิน
นายจิรายุ ห่วงทรัพย์โฆษกประจำสำนักนายกรัฐมนตรีเปิดเผยว่า วันพฤหัสบดีที่ 22 พฤษภาคม 2568  เวลา 10.15 น. ณ กรุงลอนดอน สหราชอาณาจักร   ทีมไทยแลนด์นำโดย นายเอกฉัตร ศีตวรรัตน์ รองปลัดกระทรวงพาณิชย์ และนายพรวิช ศิลาอ่อน รองอธิบดีกรมส่งเสริมการค้าระหว่างประเทศ ได้จัดกิจกรรมประชาสัมพันธ์ตราสัญลักษณ์ Thai SELECT โฉมใหม่ ณ กรุงลอนดอน สหราชอาณาจักร โดยมีนางสาวแพทองธาร ชินวัตร นายกรัฐมนตรี เป็นประธาน พร้อมมอบประกาศนียบัตรแก่ร้านอาหาร Thai SELECT จำนวน 20 ราย เพื่อผลักดันนโยบายส่งเสริม Soft Power ของรัฐบาลไทยในสาขาอาหาร ขยายบทบาทอาหารไทยสู่เวทีโลกนายกรัฐมนตรี นางสาวแพทองธาร ชินวัตร ได้กล่าวถึงแนวนโยบายของรัฐบาลในการขับเคลื่อนอุตสาหกรรม Soft Power โดยเฉพาะ “อาหารไทย” ซึ่งเป็นหนึ่งในเอกลักษณ์ทางวัฒนธรรมที่ได้รับการยอมรับทั่วโลก ทั้งด้านรสชาติ คุณภาพ และความพิถีพิถันในการปรุง พร้อมย้ำถึงความสำคัญของการสร้างเครือข่ายร้านอาหารไทยในต่างประเทศให้เป็นด่านหน้าในการเผยแพร่อัตลักษณ์ไทยควบคู่กับการสร้างมูลค่าทางเศรษฐกิจ
ภายหลังพิธีมอบประกาศนียบัตร นายกรัฐมนตรีได้ร่วมกิจกรรมสาธิตการทำอาหารไทย เมนู “เมี่ยงคำ” โดยมีเชฟไทยประจำร้านอาหาร Thai SELECT เป็นผู้ร่วมสาธิต และมี Influencer และสื่อมวลชนในพื้นที่เข้าร่วมอย่างคึกคักกว่า 20ราย ก่อนจะเข้าสู่การหารือร่วมกับภาคเอกชนด้านการท่องเที่ยว ซึ่งการท่องเที่ยวแห่งประเทศไทยเป็นผู้ดำเนินการ เพื่อรับฟังข้อเสนอแนะแนวทางการส่งเสริมการท่องเที่ยวไทยในสหราชอาณาจักร ควบคู่กับการประชาสัมพันธ์ Soft Power ของไทยปัจจุบัน ร้านอาหารไทยในอังกฤษ เริ่มมีเมนูเมี่ยงมากขึ้น โดยเฉพาะร้านอาหารไทยที่เจ้าของร้าน หรือ เชฟ เป็นชาวอังกฤษที่มีชื่อเสียง เนื่องจากเมนูเมี่ยงเป็นเมนูที่มีวัตถุดิบไทยหลากหลาย เช่น ผลไม้ สมุนไพร ต่างๆ มีรสชาติที่น่าสนใจ
โดย Thai SELECT เป็นตราสัญลักษณ์ที่กระทรวงพาณิชย์มอบให้กับร้านอาหารไทย และผลิตภัณฑ์อาหารไทยสำเร็จรูป ที่มีมาตรฐานและรสชาติไทยแท้ โดยล่าสุดได้มีการยกระดับ โดยใช้ “ดาวเกียรติยศรูปดอกกล้วยไม้” เป็นสัญลักษณ์ เพื่อสะท้อนถึงคุณภาพระดับสากล รสชาติไทยแท้ และประสบการณ์ที่เปี่ยมด้วยเสน่ห์ ได้แบ่งการรับรองออกเป็น 4 ระดับ ได้แก่
1.Thai SELECT Casual – ร้านอาหารบรรยากาศเป็นกันเอง เช่น ร้านขนาดเล็กหรือ Food Truck
2.Thai SELECT 1 ดาว – ร้านอาหารคุณภาพดีในรูปแบบ Fine-Casual Dining
3.Thai SELECT 2 ดาว – ร้านอาหารคุณภาพเยี่ยม รูปแบบ Upscale Dining
4.Thai SELECT 3 ดาว – ร้านอาหารไทยคุณภาพยอดเยี่ยมระดับพรีเมียม
ปัจจุบันมีร้านอาหารไทยในต่างประเทศทั่วโลกกว่า 18,852 ร้าน โดยตั้งแต่ปี พ.ศ.2531 มี 1,779 ร้าน ที่ได้รับตราสัญลักษณ์  Thai SELECT และในสหราชอาณาจักร มีร้านอาหารที่ได้รับการรับรอง Thai SELECT จากกระทรวงพาณิชย์ รวมทั้งสิ้น 115 ร้าน ครอบคลุมหลายเมืองใหญ่ อาทิ ลอนดอน แมนเชสเตอร์ กลาสโกว์ และเอดินบะระ เพื่อใช้พลังแห่งวัฒนธรรม นำร่องด้วย “อาหารไทย” เป็นเครื่องมือในการขยายบทบาทประเทศไทยบนเวทีโลก ทั้งในด้านเศรษฐกิจ การท่องเที่ยว และการสร้างภาพลักษณ์ที่แข็งแกร่งผ่าน Soft Power ของไทย

ที่มา : https://www.thaigov.go.th/news/contents/details/96675