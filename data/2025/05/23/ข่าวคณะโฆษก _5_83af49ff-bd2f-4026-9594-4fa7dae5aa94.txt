รัฐบาลไทย-ข่าวทำเนียบรัฐบาล-“จิรายุ” ยืนยันรูปนายกฯถ่ายคู่กับอดีตนายกฯ ยิ่งลักษณ์ เป็นภาพเก่า ชี้โพสต์ให้กำลังใจกัน...ไม่มีอะไรน่าตื่นเต้น..


วันศุกร์ที่ 23 พฤษภาคม 2568
23/05/2568
พิมพ์
“จิรายุ” ยืนยันรูปนายกฯถ่ายคู่กับอดีตนายกฯ ยิ่งลักษณ์ เป็นภาพเก่า ชี้โพสต์ให้กำลังใจกัน...ไม่มีอะไรน่าตื่นเต้น..
“จิรายุ”ยืนยันรูปนายกฯถ่ายคู่กับอดีตนายกฯ ยิ่งลักษณ์ เป็นภาพเก่า  ชี้โพสต์ให้กำลังใจกัน...ไม่มีอะไรน่าตื่นเต้น..
วันนี้ (23 พฤษภาคม 2568)  นายจิรายุ ห่วงทรัพย์  ที่ปรึกษาของนายกรัฐมนตรี เปิดเผยว่า กรณีที่นายกรัฐมนตรี นางสาวแพทองธาร ชินวัตร โพสต์ภาพคู่กับอดีตนายกรัฐมนตรี นางสาว ยิ่งลักษณ์ ชินวัตร  เผยแพร่ในโซเชียลมีเดียนั้น  เป็นภาพเก่า
ซึ่งเป็นภาพคู่สมัยที่พบปะกันของบุคคลในครอบครัวเมื่อครั้งที่ยังไม่ได้เป็นนายกรัฐมนตรี   ซึ่งการโพสต์นั้นเพื่อให้กำลังใจอดีตนายกรัฐมนตรีที่ต้องต่อสู้มาอย่างยาวนาน
นายจิรายุกล่าวต่อไปว่า ทั้งนี้ การเดินทางไปที่ประเทศอังกฤษก็ไม่มีโปรแกรมนัดหมายใดๆ นอกจากภารกิจทีมประเทศไทย อีกทั้งตนก็ไม่ทราบว่านายกฯ ยิ่งลักษณ์ปัจจุบันพำนักอยู่ที่ประเทศใด
ซึ่งนายกรัฐมนตรี มีกำหนดการจะออกเดินทางจากกรุงลอนดอน ไปยังเมืองมอนติคาร์โล ราชรัฐโมนาโก เพื่อร่วมหารือกับผู้บริหารระดับสูง ผู้จัดการแข่งขันรถยนต์ สูตร1 ฟอร์มูล่าวัน ซึ่งจัดขึ้นตั้งแต่ปี 1929  โดยได้รับการยอมรับอย่างกว้างขวางว่าเป็นหนึ่งในการแข่งขันรถยนต์ที่สำคัญและมีชื่อเสียงที่สุดในโลก และเป็นหนึ่งในการแข่งขันร่วมกับ Indianapolis 500 และ 24 Hours of Le Mans เพื่อเจรจากับผู้จัดการแข่งขันระดับโลก ให้มีโอกาสมาจัดในประเทศไทย
โดยนายกรัฐมนตรีจะออกเดินทางกลับถึงประเทศไทยในบ่ายวันอาทิตย์ที่ 25 พฤษภาคม ก่อนจะเดินทางต่อ ไปร่วมประชุมสุดยอดผู้นำอาเซียนที่กรุงกัวลาลัมเปอร์ ประเทศมาเลเซีย ในช่วงเย็นวันเดียวกัน ซึ่งการประชุมสุดยอดอาเซียนมีขึ้น ระหว่างวันจันทร์ที่ 26-27 พฤษภาคม นี้“นายจิรายุกล่าว

ที่มา : https://www.thaigov.go.th/news/contents/details/96711