รัฐบาลไทย-ข่าวทำเนียบรัฐบาล-ก.เกษตรฯ เตรียมความพร้อมแผนป้องกันและบรรเทาสาธารณภัย ในช่วงฤดูฝน 2568


วันศุกร์ที่ 23 พฤษภาคม 2568
ก.เกษตรฯ เตรียมความพร้อมแผนป้องกันและบรรเทาสาธารณภัย ในช่วงฤดูฝน 2568
ก.เกษตรฯ เตรียมความพร้อมแผนป้องกันและบรรเทาสาธารณภัย ในช่วงฤดูฝน 2568
นายถาวร ทันใจ รองปลัดกระทรวงเกษตรและสหกรณ์ เป็นประธานการประชุมศูนย์ติดตามและแก้ไขปัญหาภัยพิบัติด้านการเกษตร กระทรวงเกษตรและสหกรณ์ ครั้งที่ 2/2568 โดยมีผู้แทนหน่วยงานในสังกัดกระทรวงเกษตรและสหกรณ์ และเจ้าหน้าที่เกี่ยวข้อง เข้าร่วมประชุม ณ ห้องประชุมกระทรวงเกษตรและสหกรณ์ (123) ซึ่งที่ประชุมมีมติเห็นชอบ (ร่าง) แผนป้องกันและบรรเทาสาธารณะภัยด้านการเกษตร ในช่วงฤดูฝน ปี 2568 เพื่อเตรียมรับสถานการณ์ภัยธรรมชาติที่อาจจะเกิดขึ้น ในช่วงเดือนพฤษภาคม ถึงเดือนตุลาคม 2568 อย่างเป็นระบบ โดยได้กำหนดมาตรการลดความเสี่ยง 3 แผนงาน ดังนี้
1) แผนการป้องกันและเตรียมความพร้อม โดยมอบหมายหน่วยงานที่เกี่ยวข้อง ดำเนินการวางแผนการจัดสรรน้ำและการวางแผนการเพาะปลูกข้าวนาปี พร้อมทั้งดำเนินการตรวจสอบความพร้อมของอุปกรณ์ เครื่องจักรเครื่องมือ รวมถึงจัดเตรียมสถานที่ในการอพยพสัตว์ ในกรณีเกิดสถานการณ์น้ำหลาก
2) แผนการเผชิญเหตุและการหยุดยั้งความเสียหาย โดยวางแผนการบริหารจัดการน้ำในพื้นที่ลุ่มต่ำ รวมถึงการปรับปฏิทินการเพาะปลูกให้มีความสอดคล้องกับสถานการณ์น้ำในพื้นที่ ตลอดจนการเร่งระบายน้ำ และสนับสนุนเครื่องจักรเครื่องมือในการให้ความช่วยเหลือ
3) แผนการฟื้นฟูให้ดีกว่าเดิม โดยการสำรวจและประเมินความเสียหายทางเศรษฐกิจการเกษตรทั้งระบบ เพื่อดำเนินการช่วยเหลือตามระเบียบที่เกี่ยวข้องอย่างครอบคลุมทุกพื้นที่
นอกจากนี้ รองปลัดเกษตรฯ กล่าวเพิ่มเติมว่า สำหรับการจัดทำ (ร่าง) แผนป้องกันและบรรเทาสาธารณะภัยด้านการเกษตร ในช่วงฤดูฝน ปี 2568 ครั้งนี้ เป็นการถอดบทเรียนจากสถานการณ์อุทกภัยที่ผ่านมา โดยเปิดโอกาสให้ทุกหน่วยงานที่เกี่ยวข้องสามารถเพิ่มเติมแนวทางการดำเนินงานที่สอดคล้องกับภารกิจในแต่ละหน่วยงาน เพื่อเพิ่มประสิทธิภาพการป้องกันภัยให้มากขึ้น และลดความเสี่ยงในการเกิดผลกระทบกับพี่น้องเกษตรอย่างสูงสุดต่อไป

ที่มา : https://www.thaigov.go.th/news/contents/details/96696