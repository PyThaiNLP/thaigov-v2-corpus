รัฐบาลไทย-ข่าวทำเนียบรัฐบาล-“รัฐวิสาหกิจเบิกจ่ายกว่าหนึ่งแสนล้านบาทส่งเสริมการเติบโตทางเศรษฐกิจ”


วันศุกร์ที่ 23 พฤษภาคม 2568
23/05/2568
พิมพ์
“รัฐวิสาหกิจเบิกจ่ายกว่าหนึ่งแสนล้านบาทส่งเสริมการเติบโตทางเศรษฐกิจ”
ในปี 2568 มีกรอบงบลงทุน จำนวน 253,828 ล้านบาท และมีผลการเบิกจ่ายสะสมจนถึงสิ้นเดือนเมษายน 2568 จำนวน 101,990 ล้านบาท หรือคิดเป็นร้อยละ 108 ของแผนการเบิกจ่าย
นายธิบดี วัฒนกุล ผู้อำนวยการสำนักงานคณะกรรมการนโยบายรัฐวิสาหกิจ (สคร.) เปิดเผยว่า การเบิกจ่ายงบลงทุนของรัฐวิสาหกิจที่อยู่ในการติดตามของ สคร. อย่างใกล้ชิด จำนวน 43 แห่ง แบ่งออกเป็น 2 กลุ่ม ได้แก่ กลุ่มรัฐวิสาหกิจที่ใช้ปีบัญชีตามปีงบประมาณ (รัฐวิสาหกิจปีงบประมาณ) และกลุ่มรัฐวิสาหกิจที่ใช้ปีบัญชี ตามปีปฏิทิน (รัฐวิสาหกิจปีปฏิทิน) โดยในปี 2568 มีกรอบงบลงทุน จำนวน 253,828 ล้านบาท และมีผลการเบิกจ่ายสะสมจนถึงสิ้นเดือนเมษายน 2568 จำนวน 101,990 ล้านบาท หรือคิดเป็นร้อยละ 108 ของแผนการเบิกจ่าย ประกอบด้วยผลการเบิกจ่ายงบลงทุนของรัฐวิสาหกิจปีงบประมาณ (ตั้งแต่เดือนตุลาคม 2567 - เดือนเมษายน 2568) 34 แห่ง จำนวน 66,213 ล้านบาท หรือคิดเป็นร้อยละ 101 ของแผนการเบิกจ่าย และรัฐวิสาหกิจปีปฏิทิน (ตั้งแต่เดือนมกราคม 2568 - เดือนเมษายน 2568) 9 แห่ง จำนวน 35,777 ล้านบาท หรือคิดเป็นร้อยละ 124  ของแผนการเบิกจ่าย ทั้งนี้ รัฐวิสาหกิจปีงบประมาณที่เบิกจ่ายได้ไม่ต่ำกว่าร้อยละ 95 ของแผนการเบิกจ่ายและมีมูลค่าสูงสุด 3 อันดับแรก ได้แก่ การรถไฟแห่งประเทศไทย (รฟท.) การรถไฟฟ้าขนส่งมวลชนแห่งประเทศไทย (รฟม.) และการประปานครหลวง สำหรับรัฐวิสาหกิจปีปฏิทินที่เบิกจ่ายได้ไม่ต่ำกว่าร้อยละ 95 ของแผนการเบิกจ่ายและมีมูลค่าสูงสุด 3 อันดับแรก ได้แก่ การไฟฟ้าส่วนภูมิภาค การไฟฟ้าฝ่ายผลิตแห่งประเทศไทย และการไฟฟ้านครหลวง

ที่มา : https://www.thaigov.go.th/news/contents/details/96717