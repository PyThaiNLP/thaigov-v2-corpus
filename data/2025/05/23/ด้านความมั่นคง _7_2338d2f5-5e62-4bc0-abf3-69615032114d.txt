รัฐบาลไทย-ข่าวทำเนียบรัฐบาล-"อนุทิน" พบปะแม่บ้านมหาดไทย-ผู้ว่าฯ ภาคเหนือ หนุนบทบาทผู้ว่าฯ CEO บูรณาการทุกส่วนราชการ หนุนเศรษฐกิจฐานเข้มแข็ง รับผลกระทบสถานการณ์โลกเปลี่ยน


วันศุกร์ที่ 23 พฤษภาคม 2568
23/05/2568
พิมพ์
"อนุทิน" พบปะแม่บ้านมหาดไทย-ผู้ว่าฯ ภาคเหนือ หนุนบทบาทผู้ว่าฯ CEO บูรณาการทุกส่วนราชการ หนุนเศรษฐกิจฐานเข้มแข็ง รับผลกระทบสถานการณ์โลกเปลี่ยน
"อนุทิน" พบปะแม่บ้านมหาดไทย-ผู้ว่าฯ ภาคเหนือ หนุนบทบาทผู้ว่าฯ CEO บูรณาการทุกส่วนราชการ หนุนเศรษฐกิจฐานเข้มแข็ง รับผลกระทบสถานการณ์โลกเปลี่ยน
วันนี้ (23 พ.ค. 68) เวลา 10.30 น. นายอนุทิน ชาญวีรกูล รองนายกรัฐมนตรี และ รมว.มหาดไทย มอบแนวทางการสนับสนุนบทบาทขับเคลื่อนงานบำบัดทุกข์ บำรุงสุข ของสมาคมแม่บ้านมหาดไทย ในกิจกรรมแม่บ้านมหาดไทยสัญจรภาคเหนือ ประจำปี 2568 ในพื้นที่จังหวัดลำพูน โดยมี น.ส.ธนนนท์ นิรามิษ ภริยารองนายกรัฐมนตรีและรมว.มหาดไทย ในฐานะที่ปรึกษากิตติมศักดิ์สมาคมแม่บ้านมหาดไทย นายอรรษิษฐ์ สัมพันธรัตน์ ปลัดกระทรวงมหาดไทย นางจิณณารัตน์ สัมพันธรัตน์ นายกสมาคมแม่บ้านมหาดไทย พร้อมด้วยผู้บริหารระดับสูง ผู้ว่าราชการจังหวัด ประธานแม่บ้านมหาดไทยจังหวัด 17 จังหวัดภาคเหนือ และนายกองค์การบริหารส่วนจังหวัดลำพูน ร่วมรับแนวทาง ณ สถาบันผ้าทอมือหริภุญชัย ต.ต้นธง อ.เมืองลำพูน จ.ลำพูน
นายอนุทิน กล่าวว่า เป็นโอกาสอันดีที่ได้มาพบปะและทำความรู้จักกับผู้ปฏิบัติงานและเพื่อนร่วมงาน โดยเฉพาะอย่างยิ่ง "หลังบ้าน" ของพ่อเมืองทั้งหลาย คือ ชมรมแม่บ้านมหาดไทยจังหวัด ซึ่งมีบทบาทสำคัญในการเป็นกำลังใจ เป็นลมใต้ปีก และแรงสนับสนุนที่มั่นคงให้แก่ "หน้าบ้าน" หรือผู้ว่าราชการจังหวัด ในการปฏิบัติภารกิจราชการให้เกิดประสิทธิภาพสูงสุด ซึ่งกระทรวงมหาดไทยเป็นหน่วยงานสำคัญยิ่งในการพัฒนาประเทศในทุกมิติ มีภารกิจหลักในการบำบัดทุกข์ บำรุงสุขพี่น้องประชาชน เพื่อให้ทุกคนมีความเป็นอยู่ที่ดี มีรายได้ มีความมั่นคง และสะดวกสบาย
ภารกิจเหล่านี้ล้วนอยู่ในขอบข่ายความรับผิดชอบของกระทรวงมหาดไทยทั้งสิ้น โดยมีผู้ว่าราชการจังหวัดเป็นผู้บริหารสูงสุด (CEO) ของจังหวัด ไม่ใช่เป็นเพียงแค่ผู้ปฏิบัติตามนโยบายของกระทรวงมหาดไทยหรือรัฐบาลเท่านั้น แต่ยังต้องบูรณาการนโยบายจากหน่วยงานราชการอื่น ๆ เพื่อให้เกิดประโยชน์สูงสุดแก่ประชาชนในพื้นที่ ดังนั้น การรู้จักและเข้าใจกันระหว่างหน่วยงานจะช่วยให้การประสานงานเป็นไปอย่างรวดเร็วและราบรื่น ภารกิจต่าง ๆ ก็จะมีแต่พลังบวก และนำพาประโยชน์สูงสุดสู่พี่น้องประชาชนทั่วประเทศ อันเป็นเป้าหมายหลักของกระทรวงมหาดไทย
"คนมหาดไทยไม่อาจเป็นเพียงนักปกครองในความหมายเดิมได้อีกต่อไป เพราะสถานการณ์ปัจจุบันสะท้อนให้เห็นถึงผลกระทบทางเศรษฐกิจทั่วโลกที่แผ่ขยายมาถึงประเทศไทย ผู้ว่าราชการจังหวัดในฐานะผู้นำการบูรการต้องบูรณาการบทบาทด้านการท่องเที่ยวเข้ามาเป็นส่วนหนึ่งของภารกิจบำบัดทุกข์ บำรุงสุข และหาแนวทางว่า เราจะทำอย่างไรให้คนอยากมาเที่ยวในบ้านเรา ให้เกิดการจับจ่ายใช้สอยในชุมชน เมื่อประชาชนมีความสุข เศรษฐกิจฐานรากก็จะเข้มแข็ง เราต้องช่วยกันกระตุ้นการท่องเที่ยวในรูปแบบต่าง ๆ โดยเฉพาะการท่องเที่ยวเชิงวัฒนธรรมที่สะท้อนอัตลักษณ์ของแต่ละจังหวัด สร้างแรงดึงดูดให้เกิดคำว่าต้องไป ในหมู่นักท่องเที่ยว ซึ่งความปลอดภัย ราคาที่เข้าถึงได้ และความคุ้มค่า คือปัจจัยสำคัญที่เราต้องร่วมกันส่งเสริม" นายอนุทิน กล่าว
นายอนุทิน กล่าวว่า กระทรวงมหาดไทยจะไม่เป็นเพียงกระทรวงด้านความมั่นคงหรือกระทรวงด้านสังคมเท่านั้น แต่เป็นกระทรวงด้านเศรษฐกิจด้วย โดยมีกรมการพัฒนาชุมชน เป็นกลไกหลักขับเคลื่อนนโยบายส่งเสริมการท่องเที่ยวชุมชนและเศรษฐกิจฐานรากที่เชื่อมโยงกับคุณภาพชีวิตของประชาชนทั้งในระดับท้องถิ่นและระดับประเทศ และมีสมาคมแม่บ้านมหาดไทยเป็นภาคีเครือข่ายที่สำคัญในการหนุนเสริมแนวทางและนโยบายดังกล่าว เราทุกคนในกระทรวงมหาดไทย และสมาคมแม่บ้านมหาดไทย จึงต้องร่วมแรงร่วมใจทำงานเป็นหนึ่งเดียว เพื่อสร้างรอยยิ้ม ความสุข และความอุดมสมบูรณ์ให้พี่น้องประชาชน ผ่านการขับเคลื่อนงานพัฒนาอย่างรอบด้าน ทั้งในมิติของเศรษฐกิจ วัฒนธรรม และชีวิตความเป็นอยู่ของคนไทยทุกคน

ที่มา : https://www.thaigov.go.th/news/contents/details/96706