รัฐบาลไทย-ข่าวทำเนียบรัฐบาล-ครบรอบ 62 ปี กรมพัฒนาที่ดิน จัดยิ่งใหญ่ เปิดบ้าน โชว์นวัตกรรม “ดิน” ขับเคลื่อนเกษตรไทยสู่ความยั่งยืน 


วันศุกร์ที่ 23 พฤษภาคม 2568
ครบรอบ 62 ปี กรมพัฒนาที่ดิน จัดยิ่งใหญ่ เปิดบ้าน โชว์นวัตกรรม “ดิน” ขับเคลื่อนเกษตรไทยสู่ความยั่งยืน
ครบรอบ 62 ปี กรมพัฒนาที่ดิน จัดยิ่งใหญ่ เปิดบ้าน โชว์นวัตกรรม “ดิน” ขับเคลื่อนเกษตรไทยสู่ความยั่งยืน พร้อมเปิดตัว “พด. 16 นวัตกรรมการใช้จุลินทรีย์ควบคุมไส้เดือนฝอยรากปม” ช่วยเกษตรกรลดต้นทุน ลดการใช้สารเคมีและส่งเสริมการเกษตรปลอดภัยต่อสิ่งแวดล้อม
นายอัครา พรหมเผ่า รัฐมนตรีช่วยว่าการกระทรวงเกษตรและสหกรณ์ เป็นประธานในพิธีเปิดงานวันสถาปนากรมพัฒนาที่ดิน ครบรอบ 62 ปี จัดขึ้นในหัวข้อ “ดินนำ น้ำตาม สู่ความยั่งยืนเกษตรไทย” โดยมี นายประยูร อินสกุล ปลัดกระทรวงเกษตรและสหกรณ์ ผู้บริหารหน่วยงานในสังกัดกระทรวงเกษตรและสหกรณ์ หน่วยงานเครือข่ายด้านการพัฒนาที่ดิน เจ้าหน้าที่กรมพัฒนาที่ดิน ทั้งในส่วนกลางและภูมิภาค หมอดินอาสา และประชาชนทั่วไป เข้าร่วม ณ กรมพัฒนาที่ดิน ถนนพหลโยธิน เขตจตุจักร กรุงเทพฯ โอกาสนี้ รัฐมนตรีช่วยว่าการกระทรวงเกษตรและสหกรณ์ ได้ให้เกียรติมอบโล่รางวัลเชิดชูเกียรติข้าราชการพลเรือนดีเด่น ประจำปีงบประมาณ พ.ศ. 2567 และรางวัลหมอดินอาสาดีเด่น พร้อมเยี่ยมชมนิทรรศการผลสำเร็จการดำเนินภารกิจของกรมพัฒนาที่ดิน เทคโนโลยีและนวัตกรรมด้านการพัฒนาที่ดิน พบปะเกษตรกร และหมอดินอาสาที่มาร่วมจัดแสดงผลผลิตทางการเกษตร
นายอัครา กล่าวว่า ขอแสดงความยินดีกับความสำเร็จและความเจริญก้าวหน้าของกรมพัฒนาที่ดิน เนื่องในวันสถาปนา ครบรอบ 62 ปี กรมพัฒนาที่ดิน เป็นหน่วยงานหนึ่งในสังกัดกระทรวงเกษตรและสหกรณ์ ที่มีบทบาทสำคัญในการบริหารจัดการที่ดินและพัฒนาฟื้นฟูปรับปรุงบำรุงดิน เพื่อให้เกษตรกรสามารถใช้ประโยชน์ที่ดินได้อย่างเหมาะสมยั่งยืน เพิ่มพื้นที่ดินดีตามศักยภาพของที่ดินและเชิงลุ่มน้ำ การพัฒนาที่ดินด้วยระบบอนุรักษ์ดินและน้ำ การจัดการดินและปุ๋ยให้เหมาะสมกับพืช เพื่อลดต้นทุนการผลิต รวมทั้งการส่งเสริมเกษตรกรรมยั่งยืนตามศาสตร์พระราชา โดยมีเครือข่ายหมอดินอาสาเป็นหัวใจสำคัญในการขับเคลื่อนงาน และส่งเสริมให้เกษตรกร มีคุณภาพชีวิตที่ดีขึ้น สร้างโอกาส สร้างรายได้ และสร้างความเข้มแข็งให้ชุมชน ส่งเสริมการพัฒนาด้านเศรษฐกิจ ป้องกันบรรเทาภัยอันเกิดจากภาวะโลกร้อน เสริมสร้างการมีส่วนร่วมในกระบวนการพัฒนาและจัดการที่ดิน เพื่อขับเคลื่อนทรัพยากรเกษตรยั่งยืน รองรับเกษตรสมัยใหม่ และสินค้าเกษตรมูลค่าสูง ด้วยองค์ความรู้ เทคโนโลยี และนวัตกรรม
ด้าน ดร.ทวีศักดิ์ ธนเดโชพล อธิบดีกรมพัฒนาที่ดิน กล่าวว่า กรมพัฒนาที่ดิน มีภารกิจหลักในการวางแผนและพัฒนาทรัพยากรดินให้อุดมสมบูรณ์ เพื่อเพิ่มผลผลิตทางการเกษตร และให้มีการใช้ประโยชน์ที่ดินอย่างยั่งยืน ด้วยวิสัยทัศน์ “เป็นองค์การอัจฉริยะทางดิน ขับเคลื่อนการใช้ที่ดินอย่างเหมาะสม 15 ล้านไร่ ภายในปี 2570” โดยในปี 2568 กรมพัฒนาที่ดินได้กำหนดทิศทางการพัฒนาที่สำคัญ ได้แก่ การพัฒนาสู่เกษตรทันสมัยด้วยเทคโนโลยีด้านการเกษตร การยกระดับการบริหารจัดการน้ำ การฟื้นฟูทรัพยากรดินและรักษาสมดุลของระบบนิเวศการส่งเสริมเศรษฐกิจสีเขียว การรับมือกับภัยธรรมชาติ และการพัฒนาระบบราชการดิจิทัล โดยตลอดระยะเวลา 62 ปี และปีต่อ ๆ ไป กรมพัฒนาที่ดินจะมุ่งมั่นและร่วมมือการทำงานเพื่อเกษตรกร โดยบูรณาการร่วมกับหน่วยงานภายในสังกัดฯ ภาครัฐ ภาคเอกชน และภาคีเครือข่าย เพื่อขับเคลื่อนภาคการเกษตร ด้วยการบริหารจัดการดินและน้ำ ที่สอดคล้องตามนโยบายรัฐบาลและกระทรวงเกษตรและสหกรณ์ และสอดคล้องกับแผนยุทธศาสตร์และแผนพัฒนาระดับต่าง ๆ ในแต่ละห้วงเวลา เพื่อให้เกษตรกรใช้ประโยชน์ที่ดินได้อย่างเหมาะสมยั่งยืน มีอาชีพและรายได้ที่มั่นคง สร้างความมั่งคั่งทางอาหาร และรักษาสมดุลของระบบนิเวศไปพร้อมกัน
สำหรับกิจกรรมภายในงาน ประกอบด้วย พิธีสมโภชพระศรีปฐพีพัฒนมุณี พิธีสักการะสิ่งศักดิ์สิทธิ์ พิธีสงฆ์ พิธีเปิดงาน พิธีมอบรางวัลเชิดชูเกียรติแก่หน่วยงาน ข้าราชการ และหมอดินอาสาดีเด่น การจัดนิทรรศการ “6 ทศวรรษ กรมพัฒนาที่ดิน” นิทรรศการแบบจำลองการจัดการทรัพยากรดิน การเปิดตัว “พด.16 แบคทีเรียควบคุมไส้เดือนฝอยรากปม” และผลสำเร็จการดำเนินภารกิจของกรมพัฒนาที่ดิน กิจกรรม Kick off ขับเคลื่อนวันดินโลก ปี 2568 ในหัวข้อ “Healthy Soil for Healthy Cities” ซึ่งกรมพัฒนาที่ดิน กำหนดจัดงานวันดินโลกปี 2568 ระหว่างวันที่ 5 - 9 ธันวาคม ณ กรมพัฒนาที่ดิน เขตจตุจักร กรุงเทพฯ กิจกรรม HR Open house และกิจกรรม KPI พัฒนาความรู้ รวมทั้งการจำหน่ายสินค้าและผลิตภัณฑ์ทางการเกษตร จากหมอดินอาสา และเกษตรกรทุกภูมิภาคต่าง ๆ ทั่วประเทศ

ที่มา : https://www.thaigov.go.th/news/contents/details/96698