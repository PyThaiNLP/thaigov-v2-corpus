รัฐบาลไทย-ข่าวทำเนียบรัฐบาล-ด่วน ! กรมการจัดหางาน เปิดรับสมัครคนไทยไปทำงานฮ่องกง ตำแหน่งพ่อครัว  เสริฟ รายได้สูงสุดกว่า 8 หมื่นบาทต่อเดือน ยื่นสมัครออนไลน์ผ่านเว็บไซต์ toea.doe.go.th ตั้งแต่วันนี้ – 29 พ.ค.68


วันศุกร์ที่ 23 พฤษภาคม 2568
23/05/2568
พิมพ์
ด่วน ! กรมการจัดหางาน เปิดรับสมัครคนไทยไปทำงานฮ่องกง ตำแหน่งพ่อครัว  เสริฟ รายได้สูงสุดกว่า 8 หมื่นบาทต่อเดือน ยื่นสมัครออนไลน์ผ่านเว็บไซต์ toea.doe.go.th ตั้งแต่วันนี้ – 29 พ.ค.68
ด่วน ! กรมการจัดหางาน เปิดรับสมัครคนไทยไปทำงานฮ่องกง ตำแหน่งพ่อครัว  เสริฟ รายได้สูงสุดกว่า 8 หมื่นบาทต่อเดือน ยื่นสมัครออนไลน์ผ่านเว็บไซต์ toea.doe.go.th ตั้งแต่วันนี้ – 29 พ.ค. 68
วันศุกร์ที่ 23 พฤษภาคม 2568  เวลา 08.30 น.  นายคารม พลพรกลาง รองโฆษกประจำสำนักนายกรัฐมนตรี เปิดเผยว่า  กรมการจัดหางาน กระทรวงแรงงานเปิดรับสมัครคนหางานเพื่อไปทำงานในเขตบริหารพิเศษฮ่องกงกับนายจ้างบริษัท Asok Thai Company Limited ซึ่งประกอบกิจการร้านอาหารไทย 3 ตำแหน่ง 12 อัตรา  ได้แก่ พ่อครัวอาหารไทย พนักงานเสิร์ฟหญิง พนักงานเสิร์ฟชาย เงินเดือนระหว่าง 66,132 – 79,615 บาท (ตามอัตราแลกเปลี่ยน ณ ปัจจุบัน) โดยนายจ้างจะจ่ายค่าโดยสารเครื่องบินไป - กลับ เมื่อทำงานสิ้นสุดสัญญาจ้าง พร้อมจัดอาหารให้ระหว่างปฏิบัติหน้าที่ รวมถึงจัดหาที่พักให้ฟรี หรือหากมีการหักค่าที่พัก จะหักไม่เกิน 10% ของค่าจ้าง นอกจากนี้ยังมีประกันสุขภาพและสวัสดิการตามกฎหมายฮ่องกง
สำหรับตำแหน่งที่เปิดรับสมัครในครั้งนี้ นายจ้างต้องการบุคลากรที่มีคุณสมบัติ ดังนี้
1.พ่อครัวอาหารไทย จำนวน 8 อัตรา เพศชาย อายุระหว่าง 30 – 45 ปี ส่วนสูงไม่ต่ำกว่า 150 เซนติเมตร ต้องจบการศึกษาระดับประถมศึกษาปีที่ 6 และมีประสบการณ์ทำงานด้านที่เกี่ยวข้องอย่างน้อย 2 ปี ค่าจ้าง 18,660 เหรียญฮ่องกงต่อเดือน หรือประมาณ 79,615 บาท
2. พนักงานเสิร์ฟหญิง 2 อัตรา และ พนักงานเสิร์ฟชาย 2 อัตรา อายุระหว่าง 25 – 35 ปี ส่วนสูงไม่ต่ำกว่า 150 เซนติเมตร ต้องสำเร็จการศึกษาระดับประถมศึกษาปีที่ 6 และมีประสบการณ์ทำงานที่เกี่ยวข้อง 1 ปี  ค่าจ้าง 15,500 เหรียญฮ่องกงต่อเดือน หรือประมาณ 66,132 บาท  ทั้งนี้ทุกตำแหน่งไม่จำเป็นต้องทดสอบทักษะ แต่ต้องสามารถพูดและเขียนภาษาจีนกลางและภาษาอังกฤษได้
ผู้ที่สนใจสามารถยื่นใบสมัครได้ที่เว็บไซต์ toea.doe.go.th โดยลงทะเบียนผ่านระบบอิเล็กทรอนิกส์การบริหารแรงงานไทยไปต่างประเทศ กรอกข้อมูลเพื่อลงทะเบียนคนหางาน และดำเนินการสมัครไปทำงาน เลือกหัวข้อ “สมัครไปทำงานโดยรัฐจัดส่ง” และเลือกรายการ “รับสมัครคนหางานเพื่อไปทำงานในเขตบริหารพิเศษฮ่องกงกับนายจ้างบริษัท Asok Thai Company Limited” สมัครได้ตั้งแต่วันที่ 20 - 29 พฤษภาคม 2568 ตลอด 24 ชั่วโมง โดยไม่เว้นวันหยุดราชการ
“การรับสมัครในครั้งนี้เป็นการดำเนินการเพื่อจัดส่งคนหางานไปทำงานต่างประเทศโดยวิธีรัฐจัดส่ง คนหางานไม่เสียค่าสมัครหรือค่าบริการใด ๆ ทั้งสิ้น  ผู้ที่ได้รับการคัดเลือกให้ไปทำงานจ่ายเพียงค่าใช้จ่ายที่จำเป็น ได้แก่ ค่าถ่ายรูป ค่าทำหนังสือเดินทาง (กรณียังไม่มี) ค่าตรวจสุขภาพ ค่าตรวจสอบประวัติอาชญากรรม และค่าสมาชิกกองทุนเพื่อช่วยเหลือคนหางานไปทำงานในต่างประเทศ รวมค่าใช้จ่ายประมาณ 4,200 บาท ทั้งนี้ ผู้ที่สนใจสามารถสอบถามรายละเอียดเพิ่มเติมได้ที่ สำนักงานจัดหางานจังหวัดทุกจังหวัด สำนักงานจัดหางานกรุงเทพมหานครพื้นที่ 1 - 10 หรือกองบริหารแรงงานไทยไปต่างประเทศ หมายเลขโทรศัพท์ 0 2245 1034 ในวันและเวลาราชการ หรือที่สายด่วนกระทรวงแรงงาน โทร 1506 กด 2 กรมการจัดหางาน หรือสายด่วนกรมการจัดหางาน โทร. 1694” นายคารม ระบุ

ที่มา : https://www.thaigov.go.th/news/contents/details/96677