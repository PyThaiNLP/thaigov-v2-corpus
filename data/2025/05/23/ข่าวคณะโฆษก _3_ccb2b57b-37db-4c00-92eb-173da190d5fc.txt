รัฐบาลไทย-ข่าวทำเนียบรัฐบาล-รัฐบาลยืนยันหน้ากากอนามัยไม่ขาดแคลน เตือนคนขายอย่าฉวยโอกาส ขึ้นราคา สั่งหน่วย ฉก.ลงจับกุมข้อหาขายเกินราคาควบคุม 


วันศุกร์ที่ 23 พฤษภาคม 2568
23/05/2568
พิมพ์
รัฐบาลยืนยันหน้ากากอนามัยไม่ขาดแคลน เตือนคนขายอย่าฉวยโอกาส ขึ้นราคา สั่งหน่วย ฉก.ลงจับกุมข้อหาขายเกินราคาควบคุม
รัฐบาลยืนยันหน้ากากอนามัยไม่ขาดแคลน เตือนคนขายอย่าฉวยโอกาส ขึ้นราคา สั่งหน่วย ฉก.ลงจับกุมข้อหาขายเกินราคาควบคุม ชี้โควิดยังคงอยู่ ขอหมั่นดูแลสุขภาพ กินร้อนช้อนกลาง
วันนี้ (23 พ.ค.68) นายอนุกูล พฤกษานุศักดิ์ รองโฆษกประจำสำนักนายกรัฐมนตรี เปิดเผยว่า จากสถานการณ์ปัจจุบันพบว่า ยังมีการแพร่ระบาดโรคโควิด-19 อยู่บ้างทำให้ประชาชนมีความกังวลเรื่องหน้าการอนามัยขาดแคลน  ซึ่งรัฐบาล โดยกรมการค้าภายใน กระทรวงพาณิชย์ ได้ติดตามสถานการณ์การจำหน่ายชุดตรวจโควิด-19 (ATK) หน้ากากอนามัย และแอลกอฮอล์ล้างมือ  จากโดยมีผู้ผลิต ผู้นำเข้า ห้างค้าส่งค้าปลีก ผู้ประกอบการกว่า 20 รายอย่างใกล้ชิด ขอยืนยันว่ามีสินค้าพอเพียงและราคาปกติ ไม่มีการปรับขึ้น มีแต่การลดราคาและโปรโมชันต่อเนื่อง ขอประชาชนอย่าเป็นกังวล
นายอนุกูล  กล่าวว่า ปัจจุบันกำลังการผลิตหน้ากากอนามัยอยู่ที่ 50-60% ของความสามารถทั้งหมด และสามารถเพิ่มได้ และวัตถุดิบหลักในการผลิตยังคงเพียงพอ ส่วน ATK ยังต้องนำเข้าทั้งหมด แต่สินค้ามีเพียงพอสำหรับจำหน่ายและมีการนำเข้าเพิ่มเติมต่อเนื่อง รองรับความต้องการของประชาชน ซึ่งประชาชนยังคงหาซื้อสินค้าได้จากหลายช่องทาง เช่น ห้างค้าส่ง ห้างสรรพสินค้า ซูเปอร์มาเก็ต ร้านขายยา และแพลตฟอร์มออนไลน์ ทั้งนี้ ผู้บริโภคควรเปรียบเทียบราคาก่อนตัดสินใจซื้อสินค้า เนื่องจากราคาจะขึ้นอยู่กับชนิด ยี่ห้อ และคุณภาพของสินค้า
“ยืนยันข่าวลือเกี่ยวกับการขาดแคลนหน้ากากอนามัยไม่เป็นความจริง ขอให้ประชาชนมั่นใจว่ามี ATK หน้ากากอนามัย และแอลกอฮอล์ล้างมือเพียงพอ ย้ำเตือนร้านค้าที่กักตุนสินค้า หรือขายเกินราคามีความผิดตาม พ.ร.บ.ว่าด้วยราคาสินค้าและบริการ พ.ศ.2542 ข้อหาขายเกินราคาควบคุม มาตรา 25 (1) และมาตรา 25 (5) ไม่แจ้งต้นทุนซื้อขายสต๊อก มีโทษจำคุกไม่เกิน 5 ปี ปรับไม่เกิน 1 แสนบาท หรือทั้งจำทั้งปรับ ข้อหาไม่ปิดป้ายแสดงราคาขาย มาตรา 28 มีอัตราโทษปรับไม่เกิน 1 หมื่นบาท ข้อหาขายแพงเกินสมควร (มาตรา 29) มีอัตราโทษจำคุก ไม่เกิน 7 ปี ปรับไม่เกิน  1.4 แสนบาท หรือทั้งจำทั้งปรับ หากพบการฉวยโอกาสหรือกักตุนสินค้า ราคาสูงเกินจริง สามารถร้องเรียนได้ที่สายด่วน 1569 หรือไลน์ @MR.DIT” นายอนุกูล กล่าว

ที่มา : https://www.thaigov.go.th/news/contents/details/96680