รัฐบาลไทย-ข่าวทำเนียบรัฐบาล-​กระทรวงแรงงาน ยกทัพ 50 บริษัทชั้นนำ เปิดกว่า 5,000 อัตรา ในงาน “JOB FAIR 2025 @ปทุมธานี” สานฝันคนหางาน สู่เศรษฐกิจดิจิทัล


วันศุกร์ที่ 23 พฤษภาคม 2568
23/05/2568
พิมพ์
​กระทรวงแรงงาน ยกทัพ 50 บริษัทชั้นนำ เปิดกว่า 5,000 อัตรา ในงาน “JOB FAIR 2025 @ปทุมธานี” สานฝันคนหางาน สู่เศรษฐกิจดิจิทัล
วันที่ 23 พฤษภาคม 2568 นายพิพัฒน์ รัชกิจประการ รัฐมนตรีว่าการกระทรวงแรงงาน มอบหมายให้ นายสิรภพ  ดวงสอดศรี ผู้ช่วยรัฐมนตรีประจำกระทรวงแรงงาน เป็นประธานในพิธีเปิดงาน “JOB FAIR 2025 @ปทุมธานี”
เพื่อส่งเสริมการมีงานทำให้กับประชาชนทุกกลุ่มเป้าหมาย ทั้งนักเรียน นักศึกษา ผู้ว่างงาน แรงงานทั่วไป โดยมีนายสิบหมื่นชัย โพธิสินธุ์ รองอธิบดีกรมการจัดหางาน กล่าวรายงาน ดร. ศันสนีย์ สายะสนธิ ผู้อำนวยการวิทยาลัยการอาชีวศึกษาปทุมธานี และผู้บริหารกระทรวงแรงงาน ร่วมเป็นเกียรติ นายสมคิด จันทมฤก ผู้ว่าราชการจังหวัดปทุมธานี กล่าวต้อนรับ หัวหน้าส่วนราชการสังกัดกระทรวงแรงงานจังหวัดปทุมธานี นักเรียน นักศึกษา สถานประกอบการภาคเอกชน ร่วมให้การต้อนรับ ณ หอประชุมปทุมมาศ วิทยาลัยการอาชีวศึกษาปทุมธานี จังหวัดปทุมธานี
นายสิรภพ ดวงสอดศรี ผู้ช่วยรัฐมนตรีประจำกระทรวงแรงงาน กล่าวว่า ผมรู้สึกยินดีและเป็นเกียรติอย่างยิ่งที่ท่านพิพัฒน์ รัชกิจประการ รัฐมนตรีว่าการกระทรวงแรงงาน มอบหมายให้มาเป็นประธานเปิดงาน “JOB FAIR 2025 @ปทุมธานี” ในวันนี้ ซึ่งสอดคล้องกับ ยุทธศาสตร์ชาติ 20 ปี ด้านการเสริมสร้างความสามารถในการแข่งขันและการพัฒนาศักยภาพทรัพยากรมนุษย์ โดยมุ่งยกระดับคุณภาพประชากรในทุกช่วงวัยให้เป็นคนดี คนเก่ง มีงานทำ และมีคุณภาพชีวิตที่ดีอย่างยั่งยืน ตามแนวทางของ แผนพัฒนาเศรษฐกิจและสังคมแห่งชาติ ฉบับที่ 13 ที่เน้น “สังคมก้าวหน้า เศรษฐกิจสร้างมูลค่า อย่างยั่งยืน” รวมถึงนโยบายของกระทรวงแรงงานในปีงบประมาณ พ.ศ. 2568 ภายใต้แนวคิด ‘หลักประกันทางสังคมเด่น เน้นทักษะทันสมัย คนไทยมีงานทำ สร้างวัฒนธรรมความปลอดภัย เศรษฐกิจแรงงานไทยมั่นคง’ ซึ่งจะเป็นกรอบในการขับเคลื่อนกิจกรรมด้านแรงงานในทุกมิติ โดยเฉพาะการเปิดโอกาสให้ประชาชนมีงานทำอย่างทั่วถึงและตอบโจทย์ตลาดแรงงานในยุคปัจจุบัน
“การจัดงานในครั้งนี้ เป็นความร่วมมือระหว่างสำนักงานจัดหางานจังหวัดปทุมธานี หน่วยงานในสังกัดกระทรวงแรงงาน หน่วยงานภาครัฐ ภาคเอกชน สถาบันการศึกษา หอการค้า สภาอุตสาหกรรม และสถานประกอบการ ซึ่งจะช่วยเปิดโอกาสให้ประชาชนได้รู้จักอาชีพที่หลากหลาย เรียนรู้ทักษะที่ตลาดแรงงานต้องการ และสามารถนำไปต่อยอดประกอบอาชีพได้จริง” นายสิรภพ กล่าว
ด้าน นายสิบหมื่นชัย โพธิสินธุ์ รองอธิบดีกรมการจัดหางาน กล่าวว่า การจัดงานดังกล่าว มีวัตถุประสงค์เพื่อเปิดโลกทัศน์ด้านอาชีพ ส่งเสริมการมีงานทำ และพัฒนาทักษะอาชีพที่สอดรับกับแนวโน้มตลาดแรงงานยุคดิจิทัล ซึ่งภายในงานได้จัดกิจกรรมที่หลากหลายและครอบคลุมกลุ่มเป้าหมายทุกวัย อาทิ การรับสมัครและสัมภาษณ์งานโดยตรงกับนายจ้าง/สถานประกอบการในจังหวัดปทุมธานีและจังหวัดใกล้เคียง จำนวน 50 บริษัทชั้นนำ อาทิ บริษัทคิงส์ เซอร์วิส เซ็นเตอร์ จำกัด บริษัท ไฮ-คิว พลาส จำกัด บริษัท มากุโระ จำกัด (มหาชน) บริษัท วันทูวัน โปรเฟสชั่นแนล จำกัด บริษัท ลูเมนตั้ม อินเตอร์เนชั่นแนล (ประเทศไทย) จำกัด มีตำแหน่งงานว่างกว่า 5,000 อัตรา อาทิ วิศวกรไฟฟ้า พนักงานบัญชี ช่างเทคนิค เจ้าหน้าที่วางแผนผลิต การสาธิตและฝึกอาชีพอิสระ จำนวน 15 อาชีพ อาทิ การทำตุ๊กตาการบูร กล่องป๊อปอัพ ใส่กระดาษทิชชู รองเท้าลำลองเพื่อสุขภาพ พวงกุญแจแฟนซี  การเสวนา เรื่อง “การเตรียมความพร้อมสู่โลกการทำงานในยุคดิจิทัล” นิทรรศการโลกอาชีพและแนะแนวการศึกษาต่อ กิจกรรมส่งเสริมอาชีพแฟรนไชส์ และ Food Truck การจัดแสดงและจำหน่ายสินค้าจากกลุ่มผู้รับงานไปทำที่บ้าน ผู้พิการ ผู้สูงอายุ และผู้ต้องขัง การจำหน่ายสินค้าธงฟ้าราคา และผลิตภัณฑ์ OTOP การให้บริการของหน่วยงานในสังกัดกระทรวงแรงงาน การให้คำปรึกษาเกี่ยวกับการทำงานต่างประเทศ คลินิกอาชีพ และแบบทดสอบความถนัดทางอาชีพ รวมทั้งกิจกรรมตอบปัญหาด้านอาชีพชิงรางวัล
ทั้งนี้ กระทรวงแรงงาน จึงขอเชิญชวนคนหางาน นักเรียน นักศึกษา และประชาชนที่สนใจหางาน ต้องการพัฒนาทักษะฝีมือ และหาไอเดียในการประกอบอาชีพเสริม มาพบกันได้ในงาน “JOB FAIR 2025 @ปทุมธานี” ระหว่างวันที่ 23 - 24 พฤษภาคม 2568 ตั้งแต่เวลา 08.30 - 16.30 น. โดยสามารถลงทะเบียนสมัครงานได้ที่เว็บไซต์กรมการจัดหางาน e-Service.doe.go.th “ไทยมีงานทำ” หรือลงทะเบียนหน้างานที่จุดประชาสัมพันธ์ สอบถามเพิ่มเติมได้ที่สำนักงานจัดหางานจังหวัดปทุมธานี โทร 02 567 4107

ที่มา : https://www.thaigov.go.th/news/contents/details/96705