รัฐบาลไทย-ข่าวทำเนียบรัฐบาล-‘รองนายก ประเสริฐ’ ลงนามแต่งตั้งคณะอนุกรรมการแก้ไขปัญหาคุณภาพน้ำ ลุยแก้ปัญหาสารปนเปื้อน ‘แม่น้ำกก’  สั่งการหน่วยงานที่เกี่ยวข้อง ถกด่วน เร่งช่วยเหลือประชาชน


วันศุกร์ที่ 23 พฤษภาคม 2568
23/05/2568
พิมพ์
‘รองนายก ประเสริฐ’ ลงนามแต่งตั้งคณะอนุกรรมการแก้ไขปัญหาคุณภาพน้ำ ลุยแก้ปัญหาสารปนเปื้อน ‘แม่น้ำกก’  สั่งการหน่วยงานที่เกี่ยวข้อง ถกด่วน เร่งช่วยเหลือประชาชน
นายประเสริฐ จันทรรวงทอง รองนายกรัฐมนตรี ลงนามแต่งตั้งคณะอนุกรรมการแก้ไขปัญหาคุณภาพน้ำ ลุยแก้ปัญหาสารปนเปื้อน ‘แม่น้ำกก’  สั่งการหน่วยงานที่เกี่ยวข้อง ถกด่วน เร่งช่วยเหลือประชาชน
วันที่ 22 พฤษภาคม 2568 นายประเสริฐ จันทรรวงทอง รองนายกรัฐมนตรีและรัฐมนตรีว่าการกระทรวงดิจิทัลเพื่อเศรษฐกิจและสังคม เปิดเผยถึงความคืบหน้าในการแก้ไขปัญหาการปนเปื้อนในแม่น้ำกก จังหวัดเชียงใหม่และจังหวัดเชียงรายว่า ตนในฐานะประธานคณะกรรมการสิ่งแวดล้อมแห่งชาติ ได้ลงนามในคำสั่งแต่งตั้งคณะอนุกรรมการขับเคลื่อนการแก้ไขปัญหาคุณภาพน้ำในแหล่งน้ำผิวดิน โดยเป็นประธานคณะอนุกรรมการด้วยตนเองเพื่อเร่งรัดการแก้ไขปัญหาอย่างเร่งด่วน และรัฐมนตรีว่าการกระทรวงทรัพยากรธรรมชาติและสิ่งแวดล้อม พร้อมรัฐมนตรีช่วยว่าการกระทรวงมหาดไทย (นางสาวธีรรัตน์ สำเร็จวาณิชย์) เป็นรองประธาน โดยมีหน่วยงานที่เกี่ยวข้องร่วมเป็นอนุกรรมการ เพื่อวิเคราะห์สถานการณ์ สภาพปัญหา และสาเหตุที่ส่งผลกระทบต่อแหล่งน้ำ รวมทั้งกำหนดแนวทางแก้ไขปัญหา การฟื้นฟู การปนเปื้อน การบรรเทาความเดือดร้อนของประชาชน และการเจรจาระหว่างประเทศเพื่อควบคุมแหล่งกำเนิดมลพิษภายนอกประเทศ
ที่ผ่านมาหน่วยงานที่เกี่ยวข้องได้มีการดำเนินการเพื่อแก้ไขปัญหาอย่างต่อเนื่อง ทั้งการติดตามตรวจสอบคุณภาพน้ำ ตะกอนดิน การปนเปื้อนในสัตว์น้ำ และการสะสมในร่างกายมนุษย์ การใช้นวัตกรรมดาวเทียมและเทคโนโลยีภูมิสารสนเทศ บ่งชี้แหล่งที่มาเพื่อแก้ไขปัญหาที่ต้นเหตุ ใช้กลไกความร่วมมือทางการฑูต และการทหารผ่านคณะกรรมการชายแดนส่วนภูมิภาค (Regional Border Committee : RBC) ระหว่างไทยกับประเทศเมียนมา
อย่างไรก็ตาม รัฐบาลให้ความสำคัญกับการแก้ไขปัญหาความเดือดร้อนของพี่น้องประชาชนเป็นลำดับต้นซึ่งการแต่งตั้งคณะอนุกรรมการฯ จะเป็นการเร่งรัด และติดตามการแก้ไขปัญหา โดยจะมีการจัดประชุมคณะอนุกรรมการในวันที่ 27 พฤษภาคม 2568 ณ ทำเนียบรัฐบาล เพื่อให้มีการรายงานผลการดำเนินงานที่ผ่านมาของหน่วยงานที่เกี่ยวข้อง และจะมีการพิจารณาจัดทำระบบดักตะกอนในแม่น้ำกก เพื่อลดการปนเปื้อนของสารหนูในน้ำ รวมถึงการหารือกับรัฐบาลประเทศเมียนมาในประเด็นปัญหาการปนเปื้อน

ที่มา : https://www.thaigov.go.th/news/contents/details/96678