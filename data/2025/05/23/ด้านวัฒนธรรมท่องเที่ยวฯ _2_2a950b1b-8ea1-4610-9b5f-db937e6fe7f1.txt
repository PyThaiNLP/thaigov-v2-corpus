รัฐบาลไทย-ข่าวทำเนียบรัฐบาล-รมว.ท่องเที่ยวและกีฬา หารือหน่วยงานในสังกัด เดินหน้าคัดเลือกโครงการกระตุ้นเศรษฐกิจด้านการท่องเที่ยวและกีฬา


วันศุกร์ที่ 23 พฤษภาคม 2568
รมว.ท่องเที่ยวและกีฬา หารือหน่วยงานในสังกัด เดินหน้าคัดเลือกโครงการกระตุ้นเศรษฐกิจด้านการท่องเที่ยวและกีฬา
รมว.ท่องเที่ยวและกีฬา หารือหน่วยงานในสังกัด เดินหน้าคัดเลือกโครงการกระตุ้นเศรษฐกิจด้านการท่องเที่ยวและกีฬา
วันที่ 22 พฤษภาคม 2568 เวลา 11.00 น. นายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา เป็นประธานการประชุมหารือแนวทางการกระตุ้นเศรษฐกิจด้านการท่องเที่ยวและกีฬา ณ ห้องประชุม 1 ชั้น 2 กระทรวงการท่องเที่ยวและกีฬา โดยมีคณะผู้บริหารระดับสูงจากทุกหน่วยงานในสังกัดเข้าร่วม อาทิ นายจักรพล ตั้งสุทธิธรรม ผู้ช่วยรัฐมนตรีประจำกระทรวงการท่องเที่ยวและกีฬา และโฆษกกระทรวง, นายจักรพรรดิ์ คล่องพยาบาล ที่ปรึกษารัฐมนตรีฯ, นายกฤษฎา ตันเทอดทิตย์ เลขานุการรัฐมนตรีฯ, นางสาวนัทรียา ทวีวงศ์ ปลัดกระทรวงฯ รวมถึงหัวหน้าหน่วยงาน อาทิ นายมงคล วิมลรัตน์ อธิบดีกรมพลศึกษา, นายจาตุรนต์ ภักดีวานิช อธิบดีกรมการท่องเที่ยว, นางสาวฐาปนีย์ เกียรติไพบูลย์ ผู้ว่าการ ททท. และนายศิริปกรณ์ เชี่ยวสมุทร ผู้อำนวยการ อพท.
การประชุมครั้งนี้มีเป้าหมายเพื่อนำเสนอแผนการขับเคลื่อนเศรษฐกิจภายใต้กรอบวงเงิน 157,000 ล้านบาท โดยแต่ละหน่วยงานร่วมเสนอแนวทางและโครงการที่มีศักยภาพในการขับเคลื่อนเศรษฐกิจ ทั้งด้านการท่องเที่ยวและกีฬา เช่น
โครงการกระตุ้นอุตสาหกรรมท่องเที่ยวของการท่องเที่ยวแห่งประเทศไทย
แผนพัฒนาสิ่งอำนวยความสะดวกและระบบเทคโนโลยีของกรมการท่องเที่ยว
โครงการอบรมอาสาสมัคร อสทก. ของสำนักงานปลัดกระทรวงฯ
การปรับปรุงและก่อสร้างสนามกีฬา รวมถึงการอบรมผู้ตัดสินกีฬาของกรมพลศึกษาและการกีฬาแห่งประเทศไทย
รัฐมนตรีฯ ย้ำความสำคัญของการใช้งบประมาณให้เกิดประโยชน์สูงสุด เพื่อเร่งฟื้นฟูเศรษฐกิจ สร้างรายได้ สร้างงาน และเสริมความเชื่อมั่นต่ออุตสาหกรรมท่องเที่ยวและกีฬาไทยอย่างยั่งยืน พร้อมเปิดกว้างรับฟังข้อเสนอเพิ่มเติมจากทุกภาคส่วน เพื่อรวมพลังขับเคลื่อนนโยบายเชิงรุกภายใต้กรอบยุทธศาสตร์ "Thailand Grand Tourism and Sports Year 2025"

ที่มา : https://www.thaigov.go.th/news/contents/details/96689