รัฐบาลไทย-ข่าวทำเนียบรัฐบาล-"อนุทิน" เป็นประธานพิธีตักบาตรประเพณีใส่ขันดอกบูชาเสาอินทขีล (เสาหลักเมืองเชียงใหม่) ประจำปี 2568


วันศุกร์ที่ 23 พฤษภาคม 2568
23/05/2568
พิมพ์
"อนุทิน" เป็นประธานพิธีตักบาตรประเพณีใส่ขันดอกบูชาเสาอินทขีล (เสาหลักเมืองเชียงใหม่) ประจำปี 2568
"อนุทิน" เป็นประธานพิธีตักบาตรประเพณีใส่ขันดอกบูชาเสาอินทขีล (เสาหลักเมืองเชียงใหม่) ประจำปี 2568
วันนี้ (23 พ.ค. 68) เวลา 06.09 น. นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย เป็นประธานพิธีทำบุญตักบาตร เนื่องในงานประเพณีใส่ขันดอกบูชาเสาอินทขีล (เสาหลักเมืองเชียงใหม่) ประจำปี 2568 โดยได้รับเมตตาจาก สมเด็จพระมหาวีรวงศ์ กรรมการมหาเถรสมาคมเลขานุการสมเด็จพระสังฆราช เลขาธิการคณะธรรมยุต เมตตาเป็นประธานสงฆ์ โดยนายอรรษิษฐ์ สัมพันธรัตน์ ปลัดกระทรวงมหาดไทย และนางจิณณารัตน์ สัมพันธรัตน์ นายกสมาคมแม่บ้านมหาดไทย นำผู้ว่าราชการจังหวัดภาคเหนือ ประธานแม่บ้านมหาดไทยจังหวัดภาคเหนือ และส่วนราชการต่าง ๆ ร่วมพิธี ณ วัดเจดีย์หลวง วรวิหาร ต.ศรีภูมิ อ.เมืองเชียงใหม่ จ.เชียงใหม่
งานประเพณีใส่ขันดอกบูชาเสาอินทขีล (เสาหลักเมืองเชียงใหม่) เป็นประเพณีขอฝนให้ตกต้องตามฤดูกาล พืชพันธุ์ธัญญาหารอุดมสมบูรณ์ เกิดความสงบสุขแก่บ้านเมือง ประชาชนมีความเป็นอยู่ที่ดี มั่งคั่งด้วยทรัพย์สินเงินทอง ฝนตกตามฤดูกาล เริ่มต้นในวันแรม 12 ค่ำ เดือน 6 (เดือน 8 เหนือ) ซึ่งในปี 2568 ตรงกับวันที่ 23 พฤษภาคม 2568 โดยประชาชนสามารถร่วมทำบุญได้ระหว่างวันที่ 23-29 พฤษภาคม 2568 และในวันขึ้น 4 ค่ำ เดือน 7 (เดือน 9 เหนือ) เป็นวันทำบุญออกอินทขีล ซึ่งประเพณีนี้ จะมีการสักการบูชาเป็นประจำทุกปี หรือที่เรียกว่า “เดือนแปดเข้า เดือนเก้าออก” โดยพุทธศาสนิกชนจะเตรียมนำดอกไม้ธูปเทียน ขันน้ำพร้อมขมิ้นส้มป่อยใส่พาน (สลุง) เพื่อสักการบูชา แล้วนำดอกไม้วางบน “ขัน” หรือพานดอกไม้จนครบ เหมือนกับการใส่บาตรดอกไม้ ที่เรียกอีกอย่างว่า “ใส่ขันดอก”
เสาอินทขีล ตั้งอยู่กึ่งกลางวิหารจตุรมุขศิลปะแบบล้านนา เป็นเสาอิฐก่อปูน ติดกระจกสีรอบเสาวัดได้สูง 2.27.5 เมตร วัดรอบโคนเสาได้ 5.67 เมตร รอบปลายเสา 3.4 เมตร มีพระพุทธรูปประธานประดิษฐานอยู่ภายในบุษบกเหนือเสาอินทขีลให้ได้สักการะบูชาคู่กับหลักเมือง มีพระนามว่า พระเจ้าอุ่มเมือง หรือ "พระเจ้าแป๊ขึด"
วัดเจดีย์หลวง วรวิหาร เป็นวัดที่สร้างขึ้นในรัชสมัยของพระเจ้าแสนเมืองมา กษัตริย์องค์ที่ 7 แห่งราชวงศ์มังรายซึ่งครองราชอาณาจักรล้านนาไทย พระองค์ทรงสร้างพระธาตุเจดีย์หลวงขึ้นเมื่อปี พ.ศ. 1934 หรือเมื่อประมาณ 631 ปีมาแล้ว ด้านหน้าของพระวิหารหลวงเป็นที่ตั้งของเสาอินทขีล หรือเสาหลักเมือง ซึ่งแต่เดิมเสานี้อยู่ที่วัดสะดือเมือง (วัดอินทขีล ซึ่งเป็นที่ตั้งของหอประชุมติโลกราชข้างศาลากลางหลังเก่า ครั้นต่อมาในสมัยพระเจ้ากาวิละครองเมืองเชียงใหม่ พระองค์โปรดให้ย้ายเสาอินทขีลมาไว้ที่วัดเจดีย์หลวง วรวิหาร และได้บูรณปฏิสังขรณ์ขึ้นใหม่พร้อมทั้งสร้างวิหารครอบไว้ เมื่อปี พ.ศ. 2343 ต่อมาวิหารอินทขีลได้ชำรุดทรุดโทรมไปตามกาลเวลา จนกระทั่งในปี พ.ศ. 2496 ครูบาขาวปี นักบุญแห่งล้านนาไทยอีกท่านหนึ่งจึงได้สร้างวิหารอินทขีลขึ้นใหม่ในปัจจุบัน และท่านยังนำเอาพระพุทธรูปปางขอฝนหรือพระคันธารราษฎร์ประดิษฐานไว้บนเสาอินทขีลอีกด้วย เพื่อให้ชาวเมืองได้กราบไหว้บูชา
สำหรับพิธีในช่วงเช้าวันนี้ นายนิรัตน์ พงษ์สิทธิถาวร ผู้ว่าราชการจังหวัดเชียงใหม่ นางกุสุมาล พงษ์สิทธิถาวร ประธานแม่บ้านมหาดไทยจังหวัดเชียงใหม่ นายชรินทร์ ทองสุข ผู้ว่าราชการจังหวัดเชียงราย นายวิวัฒน์ อินทร์ไทยวงศ์ ผู้ว่าราชการจังหวัดลำพูน นายสมชัย เลิศประสิทธิพันธ์ ผู้ว่าราชการจังหวัดแพร่ นายรัฐพล นราดิศร ผู้ว่าราชการจังหวัดพะเยา นายชัยนรงค์ วงศ์ใหญ่ ผู้ว่าราชการจังหวัดน่าน นายชูชีพ พงษ์ไชย ผู้ว่าราชการจังหวัดตาก นายธีรพัฒน์ คัชมาตย์ ผู้ว่าราชการจังหวัดอุทัยธานี นายชัชวาลย์ ปัญญา นายวีรพงศ์ ฤทธิ์รอด นายศิวะ ธมิกานนท์ นายศิวกร บัวป้อง รองผู้ว่าราชการจังหวัดเชียงใหม่ และหัวหน้าส่วนราชการ ร่วมในพิธีด้วย

ที่มา : https://www.thaigov.go.th/news/contents/details/96692