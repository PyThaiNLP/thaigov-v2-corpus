รัฐบาลไทย-ข่าวทำเนียบรัฐบาล-ปลัดกระทรวงการท่องเที่ยวและกีฬา ร่วมหารือมาตรการกระตุ้นเศรษฐกิจท่องเที่ยว ผนึกกำลัง 4 หน่วยงานหลัก เสนอโครงการพัฒนาเส้นทางท่องเที่ยว 8 เส้นทาง


วันอาทิตย์ที่ 25 พฤษภาคม 2568
ปลัดกระทรวงการท่องเที่ยวและกีฬา ร่วมหารือมาตรการกระตุ้นเศรษฐกิจท่องเที่ยว ผนึกกำลัง 4 หน่วยงานหลัก เสนอโครงการพัฒนาเส้นทางท่องเที่ยว 8 เส้นทาง
ปลัดกระทรวงการท่องเที่ยวและกีฬา ร่วมหารือมาตรการกระตุ้นเศรษฐกิจท่องเที่ยว ผนึกกำลัง 4 หน่วยงานหลัก เสนอโครงการพัฒนาเส้นทางท่องเที่ยว 8 เส้นทาง
วันที่ 25 พฤษภาคม 2568 เวลา 13.00 น. ณ ห้องศูนย์ประชุม ชั้น 8 อาคารวัฒนธรรมวิศิษฏ์ กระทรวงวัฒนธรรม  นางสาวนัทรียา ทวีวงศ์ ปลัดกระทรวงการท่องเที่ยวและกีฬา เข้าร่วมการประชุมหารือมาตรการกระตุ้นเศรษฐกิจด้านการท่องเที่ยว ซึ่งจัดโดยกระทรวงวัฒนธรรม โดยมีนางสาวสุดาวรรณ หวังศุภกิจโกศล รัฐมนตรีว่าการกระทรวงวัฒนธรรม เป็นประธานการประชุม และมีนายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา พร้อมด้วยนายกฤษฎา ตันเทอดทิตย์ เลขานุการรัฐมนตรีฯ เข้าร่วมประชุมผ่านระบบออนไลน์
การประชุมครั้งนี้เป็นการบูรณาการความร่วมมือระหว่าง 4 หน่วยงานหลัก ได้แก่ กระทรวงวัฒนธรรม กระทรวงการท่องเที่ยวและกีฬา กระทรวงทรัพยากรธรรมชาติและสิ่งแวดล้อม และสำนักงานพระพุทธศาสนาแห่งชาติ โดยมีเป้าหมายเพื่อหารือแนวทางการจัดทำคำของบประมาณกลางสำหรับโครงการกระตุ้นเศรษฐกิจผ่านการท่องเที่ยว พร้อมส่งเสริมการพัฒนาแหล่งท่องเที่ยวในเส้นทางเมืองหลักและเมืองเชื่อมโยง จำนวน 8 เส้นทาง ทั้งในมิติของเศรษฐกิจ วัฒนธรรม สิ่งแวดล้อม และศาสนา
นางสาวนัทรียา ได้ร่วมแสดงความเห็นในที่ประชุม พร้อมเน้นย้ำความสำคัญของความร่วมมือแบบบูรณาการระหว่างหน่วยงานที่เกี่ยวข้อง เพื่อจัดทำโครงการที่ครอบคลุมและสมดุล ทั้งในด้านการส่งเสริมเศรษฐกิจฐานราก การสืบสานมรดกวัฒนธรรมและพระพุทธศาสนา ตลอดจนการดูแลทรัพยากรธรรมชาติอย่างยั่งยืน โดยกระทรวงการท่องเที่ยวและกีฬาพร้อมเร่งรัดจัดทำรายละเอียดโครงการให้ทันต่อการนำเสนอขอรับการสนับสนุนงบประมาณงบกลางจากรัฐบาล
ทั้งนี้ การประชุมยังมีผู้บริหารจากกระทรวงการท่องเที่ยวและกีฬาเข้าร่วมอย่างพร้อมเพรียง อาทิ นายฐิติพงศ์ เขียวไพศาล ประธานบอร์ด อพท., นายจาตุรนต์ ภักดีวานิช อธิบดีกรมการท่องเที่ยว, นายมงคล วิมลรัตน์ อธิบดีกรมพลศึกษา, นายเศกสันฐ์ ง้าวสุวรรณ์ ผู้ช่วยปลัดกระทรวงการท่องเที่ยวและกีฬา รวมถึงผู้แทนจากหน่วยงานที่เกี่ยวข้อง สะท้อนถึงพลังความร่วมมือเชิงนโยบายที่เข้มแข็งในการขับเคลื่อนการท่องเที่ยวไทยให้เติบโตอย่างมีคุณภาพและยั่งยืน

ที่มา : https://www.thaigov.go.th/news/contents/details/96757