รัฐบาลไทย-ข่าวทำเนียบรัฐบาล-SME D Bank อัดสินเชื่อ 3 หมื่นล้าน ร่วม “พาแบงก์รัฐมาช่วยราษฎร์” หนุนเอสเอ็มอีไทยเข้าถึงแหล่งทุนดอกเบี้ยพิเศษเพียง 3% ต่อปี


วันเสาร์ที่ 24 พฤษภาคม 2568
24/05/2568
พิมพ์
SME D Bank อัดสินเชื่อ 3 หมื่นล้าน ร่วม “พาแบงก์รัฐมาช่วยราษฎร์” หนุนเอสเอ็มอีไทยเข้าถึงแหล่งทุนดอกเบี้ยพิเศษเพียง 3% ต่อปี
SME D Bank ขับเคลื่อนนโยบายกระทรวงการคลัง จับมือหน่วยงานพันธมิตร ดำเนินโครงการ “พาแบงก์รัฐมาช่วยราษฎร์” ลงพื้นที่ จ.ขอนแก่น สนับสนุนผู้ประกอบการเอสเอ็มอีในพื้นที่เข้าถึงแหล่งทุน วงเงินกว่า 30,000 ล้านบาท
SME D Bank ขับเคลื่อนนโยบายกระทรวงการคลัง จับมือหน่วยงานพันธมิตร ดำเนินโครงการ “พาแบงก์รัฐมาช่วยราษฎร์” ลงพื้นที่ จ.ขอนแก่น สนับสนุนผู้ประกอบการเอสเอ็มอีในพื้นที่เข้าถึงแหล่งทุน วงเงินกว่า 30,000 ล้านบาท อัตราดอกเบี้ยต่ำเพียง 3% ต่อปี คงที่ตลอด 3%ปีแรก ผ่อนนาน 10 ปี ควบคู่เสริมแกร่งธุรกิจ ปลุกพลังเศรษฐกิจไทย
นายพิชิต มิทราวงศ์ กรรมการผู้จัดการ ธนาคารพัฒนาวิสาหกิจขนาดกลางและขนาดย่อมแห่งประเทศไทย (ธพว.) หรือ SME D Bank กล่าวว่า  จากนโยบายของนายเผ่าภูมิ โรจนสกุล รัฐมนตรีช่วยว่าการกระทรวงการคลัง ที่มอบแนวทางการทำงานให้สถาบันการเงินของรัฐภายใต้กำกับ จับมือกันลงพื้นที่ไปช่วยเหลือผู้ประกอบการเอสเอ็มอีในท้องถิ่นต่าง ๆ ให้เข้าถึงการสนับสนุนจากรัฐบาล โดยเฉพาะด้านการเงิน ซึ่งจะสร้างประโยชน์ เกิดการกระตุ้นเศรษฐกิจ เงินทุนหมุนเวียนในท้องถิ่น ดังนั้น SME D Bank   ร่วมกับธนาคารเพื่อการส่งออกและนำเข้าแห่งประเทศไทย (EXIM BANK) และบรรษัทประกันสินเชื่ออุตสาหกรรมขนาดย่อม (บสย.)  จัดโครงการ  “พาแบงก์รัฐมาช่วยราษฎร์” ณ จ.ขอนแก่น  เพื่อนำบริการจาก 3 หน่วยงานมาสนับสนุนผู้ประกอบการเอสเอ็มอีถึงพื้นที่อย่างครบถ้วนในจุดเดียว
ในงานนี้ SME D Bank ได้นำสินเชื่อเพื่อเอสเอ็มอีไทย วงเงินรวมกว่า 30,000 ล้านบาท  ครอบคลุมทุกกลุ่มธุรกิจและทุกความต้องการของเอสเอ็มอีมาให้บริการ จุดเด่นอัตราดอกเบี้ยพิเศษเพียง 3%ต่อปี  คงที่ตลอด 3 ปีแรก ผ่อนชำระนานสูงสุด 10 ปี ปลอดชำระหนี้เงินต้นสูงสุด 12 เดือน  ได้แก่  1.สินเชื่อ “SME Green Productivity” วงเงินกู้สูงสุด 10 ล้านบาท  สนับสนุนให้ผู้ประกอบการเอสเอ็มอีลงทุนติดตั้งเครื่องจักร ระบบ อุปกรณ์ เพื่อใช้พลังงานสะอาด ดีต่อธุรกิจและดีต่อโลก 2.สินเชื่อ "ปลุกพลัง SME"   วงเงินกู้ต่อรายสูงสุด 1.5 ล้านบาท สนับสนุนผู้ประกอบการรายเล็กเข้าถึงแหล่งทุน และ 3.สินเชื่อ "Beyond ติดปีก SME"  วงเงินกู้สูงสุด 15 ล้านบาท สนับสนุนให้เอสเอ็มอีเพิ่มศักยภาพการดำเนินธุรกิจ
นอกจากนั้น ยังให้บริการด้านการพัฒนาธุรกิจผ่านแพลตฟอร์ม DX by SME D Bank (dx.smebank.co.th) สามารถใช้บริการได้สะดวกสบาย ตลอด 24 ชม. มีฟีเจอร์สำคัญ ๆ  เช่น Business Health Check ระบบตรวจประเมินสุขภาพธุรกิจ , E-Learning รวบรวมหลักสูตรความรู้สำคัญ ช่วยเพิ่มศักยภาพการประกอบธุรกิจ  , SME D Coach ที่ปรึกษาและให้คำแนะนำธุรกิจจากโค้ชมืออาชีพ และ Privilege สิทธิประโยชน์เพื่อยกระดับธุรกิจ เป็นต้น  นอกจากนั้น สนับสนุนด้านการตลาดผ่านกิจกรรมต่างๆ  เช่น พาออกบูธ และจับคู่ธุรกิจ เป็นต้น
ภายในงานได้รับเกียรติจาก  นายเผ่าภูมิ โรจนสกุล รัฐมนตรีช่วยว่าการกระทรวงการคลัง เป็นประธานในพิธี และกล่าวปาฐกถาพิเศษ  อีกทั้ง มีการมอบป้ายสินเชื่อให้แก่ผู้ประกอบการเอสเอ็มอีในพื้นที่ ซึ่งได้รับการสนับสนุนสินเชื่อจาก SME D Bank  รวมถึง  การออกบูธให้คำปรึกษา และแนะนำเข้าถึงแหล่งทุน  โดยมีผู้ประกอบการเอสเอ็มอีในพื้นที่ จ.ขอนแก่น และใกล้เคียง  เข้าร่วม
ทั้งนี้ SME D Bank พร้อมหน่วยงานพันธมิตร จะดำเนินการสนับสนุนผู้ประกอบการเอสเอ็มอีในพื้นที่ต่าง ๆ อย่างต่อเนื่อง  สามารถแจ้งความประสงค์เข้ารับบริการด้านการเงิน และการพัฒนาได้ ณ สาขา SME D Bank ทั่วประเทศ หรือช่องทางออนไลน์ต่าง ๆ เช่น LINE Official Account : SME Development Bank  และเว็บไซต์ www.smebank.co.th  เป็นต้น  สอบถามข้อมูลเพิ่มเติม Call Center 1357

ที่มา : https://www.thaigov.go.th/news/contents/details/96744