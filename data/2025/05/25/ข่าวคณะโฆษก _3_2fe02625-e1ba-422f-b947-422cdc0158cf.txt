รัฐบาลไทย-ข่าวทำเนียบรัฐบาล-ไทยทำสำเร็จ! เจรจาเปิดตลาด 'มันสำปะหลัง' ในซาอุดีฯ ใช้เลี้ยงสัตว์ ล็อตแรก 2 หมื่นตัน มูลค่ากว่า 136 ล้านบาท


วันอาทิตย์ที่ 25 พฤษภาคม 2568
25/05/2568
พิมพ์
ไทยทำสำเร็จ! เจรจาเปิดตลาด 'มันสำปะหลัง' ในซาอุดีฯ ใช้เลี้ยงสัตว์ ล็อตแรก 2 หมื่นตัน มูลค่ากว่า 136 ล้านบาท
ไทยทำสำเร็จ! เจรจาเปิดตลาด 'มันสำปะหลัง' ในซาอุดีฯ ใช้เลี้ยงสัตว์ ล็อตแรก 2 หมื่นตัน มูลค่ากว่า 136 ล้านบาท
วันนี้ (25 พฤษภาคม 2568) นายอนุกูล พฤกษานุศักดิ์ รองโฆษกประจำสำนักนายกรัฐมนตรี เปิดเผยว่ากรมการค้าต่างประเทศ กระทรวงพาณิชย์ รายงานผลสำเร็จ หลังจากที่ได้เดินทางไปขยายตลาดส่งออกผลิตภัณฑ์มันสำปะหลังไทยในอุตสาหกรรมอาหารสัตว์ที่มีศักยภาพ ณ กรุงริยาด และเมืองเจดดาห์ ประเทศซาอุดีอาระเบีย เมื่อวันที่ 17–22 พ.ค.2568 ที่ผ่านมา ตามนโยบายของรัฐบาลที่เร่งผลักดันขยายตลาดส่งออกมันสำปะหลัง เพื่อยกระดับการค้าและพยุงราคามันสำปะหลังให้กับเกษตรกร
นายอนุกูล กล่าวว่า การเจรจาครั้งนี้ มีผู้แทนไทย ได้อธิบายถึงคุณค่าทางโภชนาการของสินค้ามันสำปะหลังไทย และประโยชน์ของสูตรอาหารสัตว์ที่มีมันสำปะหลังเป็นวัตถุดิบให้แก่หลาย ๆ บริษัทได้รับทราบ อาทิ บริษัท Al Sanabel Al Zahabiya Industrial ผู้ผลิตอาหารสัตว์ปีกและสัตว์เคี้ยวเอื้องรายสำคัญ บริษัท Arabian Agricultural Services Company (ARASCO) ผู้ค้าอาหารสัตว์ที่ใหญ่ที่สุดในภูมิภาคตะวันออกกลางและแอฟริกาเหนือและ บริษัท United Feeds ผู้นำเข้าวัตถุดิบอาหารสัตว์รายสำคัญ ซึ่งต่างแสดงความสนใจในการนำเข้ามันสำปะหลังเพื่อทดลองใช้ในสูตรอาหารสัตว์
“ ในเบื้องต้นคาดว่าจะมีการสั่งซื้อปริมาณกว่า 20,000 ตัน คิดเป็นมูลค่ากว่า 136 ล้านบาท โดยจะมีการหารือเพิ่มเติมกับผู้ประกอบการไทยที่ร่วมเดินทางมาเยือนซาอุดีอาระเบียในครั้งนี้ เพื่อพิจารณาราคา วิธีการในการขนส่ง ตลอดจนการส่งมอบสินค้าโดยตรงต่อไป  ซึ่งผลการเจรจาครั้งนี้ ถือเป็นการเริ่มต้นที่ดีของสินค้ามันสำปะหลังไทยในตลาดตะวันออกกลาง” นายอนุกูล ระบุ
“รัฐบาลมุ่งผลักดันผลผลิตทางการเกษตรไปสู่ตลาดเป้าหมายในต่างประเทศ ทั้งนี้ หน่วยงานที่เกี่ยวข้อง จะติดตามผลการเจรจาฯ ซื้อขายมันสำปะหลังในครั้งนี้ อย่างต่อเนื่อง เพื่อขยายผลให้เกิดการนำเข้าสินค้ามันสำปะหลังจากซาอุดีอาระเบียให้มากที่สุด เนื่องจากผลิตภัณฑ์มันสำปะหลังของไทยมีจุดแข็งคือ มีคุณภาพ มีคุณค่าทางโภชนาการที่โดดเด่น จนสามารถเป็นวัตถุดิบทดแทนธัญพืชอื่นในอุตสาหกรรมอาหารสัตว์ได้อย่างดี” นายอนุกูล ย้ำ

ที่มา : https://www.thaigov.go.th/news/contents/details/96750