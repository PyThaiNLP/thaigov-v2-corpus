รัฐบาลไทย-ข่าวทำเนียบรัฐบาล-บสย. ร่วมงาน “พาแบงก์รัฐ มาช่วยราษฎร์” จ.ขอนแก่น ผลักดันเศรษฐกิจท้องถิ่น ลุยช่วย SMEs แก้หนี้-เข้าถึงแหล่งทุน


วันเสาร์ที่ 24 พฤษภาคม 2568
24/05/2568
พิมพ์
บสย. ร่วมงาน “พาแบงก์รัฐ มาช่วยราษฎร์” จ.ขอนแก่น ผลักดันเศรษฐกิจท้องถิ่น ลุยช่วย SMEs แก้หนี้-เข้าถึงแหล่งทุน
ดร.เผ่าภูมิ โรจนสกุล รัฐมนตรีช่วยว่าการกระทรวงการคลัง เป็นประธานเปิดงาน พร้อมกล่าวปาฐกถาในงาน “พาแบงก์รัฐ มาช่วยราษฎร์” จัดขึ้นที่จังหวัดขอนแก่น
ดร.เผ่าภูมิ โรจนสกุล รัฐมนตรีช่วยว่าการกระทรวงการคลัง เป็นประธานเปิดงาน พร้อมกล่าวปาฐกถาในงาน “พาแบงก์รัฐ มาช่วยราษฎร์” จัดขึ้นที่จังหวัดขอนแก่น โดยความร่วมมือของ 3 สถาบันการเงินในสังกัดกระทรวงการคลัง ประกอบด้วย บรรษัทประกันสินเชื่ออุตสาหกรรมขนาดย่อม (บสย.) ธนาคารพัฒนาวิสาหกิจขนาดกลางและขนาดย่อมแห่งประเทศไทย (ธพว.) และธนาคารเพื่อการส่งออกและนำเข้าแห่งประเทศไทย (ธสน.) ซึ่งแต่ละหน่วยงานได้มีการบรรยายในหัวข้อ “ผลิตภัณฑ์และการให้ความช่วยเหลือ SMEs” เพื่อประชาสัมพันธ์ผลิตภัณฑ์ และบริการ ตลอดจนมาตรการต่างๆ เพื่อให้ความช่วยเหลือผู้ประกอบการ SMEs รวมถึงประชาชนในพื้นที่จังหวัดขอนแก่นและจังหวัดใกล้เคียง ให้สามารถเข้าถึงบริการด้านการเงินของภาครัฐได้มากยิ่งขึ้น ภายในงาน รมช.เผ่าภูมิ ยังได้พบปะกับ SMEs ที่เข้ามาขอคำปรึกษาด้านการค้ำประกันสินเชื่อ และการปรับโครงสร้างหนี้ที่บูธ บสย. โดยได้สอบถามถึงสภาพการดำเนินธุรกิจ พร้อมให้กำลังผู้ประกอบการ ณ โรงแรมพูลแมน ขอนแก่น อ.เมือง จังหวัดขอนแก่น เมื่อวันที่ 24 พฤษภาคม 2568
นายสิทธิกร ดิเรกสุนทร กรรมการและผู้จัดการทั่วไป บรรษัทประกันสินเชื่ออุตสาหกรรมขนาดย่อม (บสย) กล่าวว่า บสย. ให้ความสำคัญในการขับเคลื่อนเศรษฐกิจท้องถิ่น ด้วยการเสริมความแข็งแกร่งให้กับผู้ประกอบการ SMEs ในพื้นที่ให้สามารถเข้าถึงแหล่งเงินทุนในระบบได้ง่ายขึ้น ผ่านกลไกการค้ำประกันของ บสย. โดยจังหวัดขอนแก่น ถือเป็นศูนย์กลางพื้นที่เศรษฐกิจภูมิภาคลุ่มน้ำโขง มีขนาดเศรษฐกิจใหญ่เป็นอันดับ 2 ของภาคตะวันออกเฉียงเหนือ รองจากจังหวัดนครราชสีมา ที่สำคัญยังเป็นศูนย์กลางของของการค้า การลงทุนของภาคอุตสาหกรรมต่างๆ ตลอดจนผู้ประกอบการ SMEs ซึ่งมีส่วนสำคัญในการขับเคลื่อนเศรษฐกิจประเทศ ทั้งนี้ เพื่อตอบรับความต้องการของผู้ประกอบการ SMEs ในพื้นที่ ในงานครั้งนี้ บสย. ได้จัดเตรียมทีมผู้เชี่ยวชาญจากศูนย์ที่ปรึกษาทางการเงิน SMEs (บสย. F.A. Center) ให้คำปรึกษาให้ความช่วยเหลือด้านการเงิน และการดำเนินธุรกิจแก่ผู้ประกอบการ SMEs พร้อมขานรับนโยบายรัฐ ด้วยการแก้หนี้ให้กับ SMEs พิเศษ! สำหรับลูกหนี้ที่ถูกจ่ายเคลม ที่มาในงานนี้ สามารถลงทะเบียนแจ้งความประสงค์ปรับโครงสร้างหนี้ ภายใต้มาตรการ “บสย. พร้อมช่วย” หรือมาตรการ 3 สี ม่วง เหลือง เขียว ที่บูธ บสย. รับโปรโมชั่น “ลดต้นสูงถึง 30%” พร้อม “ปลดดอก” เพื่อต่อลมหายใจให้ SMEs สามารถกลับมาเดินหน้าต่อได้
สำหรับ SMEs ที่ต้องการขอสินเชื่อแต่ขาดหลักทรัพย์ หรือคนค้ำประกัน ปัจจุบัน บสย. มีมาตรการพร้อมค้ำ มุ่งตอบโจทย์ SMEs กลุ่มต่างๆ ให้สามารถเข้าถึงสินเชื่อได้ง่ายขึ้น ผ่านกลไกค้ำประกันของ บสย. โดยมีผลิตภัณฑ์ไฮไลท์ ได้แก่ โครงการค้ำประกันสินเชื่อเช่าซื้อ “บสย. SMEs PICK-UP” ภายใต้มาตรการ “กระบะพี่ มีคลังค้ำ” เพื่อช่วยผู้ประกอบการ SMEs สามารถชื้อรถกระบะใหม่เพื่อประกอบอาชีพได้ง่ายขึ้น พิเศษ! ฟรี ค่าธรรมเนียม 3 ปี พร้อมค้ำประกันสูงสุด 7 ปี ส่วนปีที่ 4-7 คิดค่าธรรมเนียมค้ำประกันต่ำเพียง 1.5% ต่อปี ของภาระหนี้ค้ำประกันในแต่ละปี ยกตัวอย่าง ภาระหนี้สินเชื่อปีที่ 4 คงเหลือ 300,000 บาท ผู้ประกอบการ SMEs จะจ่ายค่าธรรมเนียมค้ำประกันเพียง 4,500 บาทเท่านั้น และ โครงการค้ำประกันสินเชื่อ Smart Green สำหรับธุรกิจที่เป็นมิตรกับสิ่งแวดล้อม (BCG หรือ ESG) ช่วย SMEs ประหยัดต้นทุนมากยิ่งขึ้น โดย บสย. ค้ำประกันสูงสุด 40 ล้านบาทต่อราย อัตราค่าธรรมเนียม 1.5% ต่อปี ฟรี!ค่าธรรมเนียมค้ำประกัน 4 ปีแรก
ปัจจุบัน บสย. มีสำนักงานเขตภาคตะวันออกเฉียงเหนือตอนบน ซึ่งตั้งอยู่ที่จังหวัดอุดรธานี สำหรับบริการผู้ประกอบการ SMEs ครอบคลุม 10 จังหวัด ได้แก่ อุดรธานี, ขอนแก่น, หนองบัวลำภู, หนองคาย, เลย, กาฬสินธุ์, สกลนคร, นครพนม, มุกดาหาร และ บึงกาฬ โดยผู้ประกอบการ สามารถเข้ามาขอรับคำปรึกษาเรื่องค้ำประกันสินเชื่อ การเตรียมความพร้อมก่อนเข้าขอสินเชื่อ การปรับโครงสร้างหนี้ ฯลฯ นอกจากนี้ เพื่อเพิ่มความสะดวกให้กับ SMEs ยังเปิดให้ SMEs สามารถเข้ามาตรวจสุขภาพทางการเงิน พร้อมจองคิวขอรับคำปรึกษาทางการเงินได้ที่ LINE OA : @tcgfirst ฟรี! ไม่มีค่าใช้จ่าย ผู้สนใจสอบถามข้อมูลเพิ่มเติมได้ที่ บสย. Call Center โทร. 02-890-9999

ที่มา : https://www.thaigov.go.th/news/contents/details/96743