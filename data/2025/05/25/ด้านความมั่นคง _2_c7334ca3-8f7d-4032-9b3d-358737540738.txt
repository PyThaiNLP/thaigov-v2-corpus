รัฐบาลไทย-ข่าวทำเนียบรัฐบาล-"อนุทิน" เป็นประธานพิธีอัญเชิญพระบัญชาแต่งตั้ง พระคณาจารย์จีนธรรมวชิรานุวัตร (เย็นงี้) ในโอกาสรับพระบัญชาแต่งตั้งให้ดำรงตำแหน่ง รองเจ้าคณะใหญ่จีนนิกาย ณ วัดมังกรกมลาวาส


วันเสาร์ที่ 24 พฤษภาคม 2568
24/05/2568
พิมพ์
"อนุทิน" เป็นประธานพิธีอัญเชิญพระบัญชาแต่งตั้ง พระคณาจารย์จีนธรรมวชิรานุวัตร (เย็นงี้) ในโอกาสรับพระบัญชาแต่งตั้งให้ดำรงตำแหน่ง รองเจ้าคณะใหญ่จีนนิกาย ณ วัดมังกรกมลาวาส
"อนุทิน" เป็นประธานพิธีอัญเชิญพระบัญชาแต่งตั้ง พระคณาจารย์จีนธรรมวชิรานุวัตร (เย็นงี้) ในโอกาสรับพระบัญชาแต่งตั้งให้ดำรงตำแหน่ง รองเจ้าคณะใหญ่จีนนิกาย ณ วัดมังกรกมลาวาส
วันนี้ (24 พ.ค. 68) เวลา 19.00 น. นายอนุทิน ชาญวีรกูล รองนายกรัฐมนตรีและรมว.มหาดไทย เป็นประธานฝ่ายฆราวาสในพิธีอัญเชิญพระบัญชาแต่งตั้งให้ พระคณาจารย์จีนธรรมวชิรานุวัตร (เย็นงี้) ดำรงตำแหน่ง รองเจ้าคณะใหญ่จีนนิกาย ณ อุโบสถ วัดมังกรกมลาวาส ถ.เจริญกรุง เขตป้อมปราบศัตรูพ่าย กรุงเทพฯ
พร้อมกันนี้ น.ส.ธนนนท์ นิรามิษ ภริยารองนายกรัฐมนตรีและรมว.มหาดไทยและที่ปรึกษากิตติมศักดิ์สมาคมแม่บ้านมหาดไทย นายอรรษิษฐ์ สัมพันธรัตน์ ปลัดกระทรวงมหาดไทย นายไชยวัฒน์ จุนถิระพงศ์ อธิบดีกรมการปกครอง นายพงศ์รัตน์ ภิรมย์รัตน์ และนายประสพโชค อยู่สำราญ คณะที่ปรึกษารองนายกรัฐมนตรีและรัฐมนตรีว่าการกระทรวงมหาดไทย และคณะผู้ตรวจราชการกระทรวงมหาดไทย ร่วมในพิธีด้วย
สมเด็จพระอริยวงศาคตญาณ สมเด็จพระสังฆราช สกลมหาสังฆปริณายก มีพระบัญชาแต่งตั้งให้ พระคณาจารย์จีนธรรมวชิรานุวัตร (ยงชัย เย็นงี้) อายุ 67 พรรษา 46 วัดมังกรกมลาวาส แขวงป้อมปราบ เขตป้อมปราบศัตรูพ่าย กรุงเทพมหานคร ให้ดำรงตำแหน่ง รองเจ้าคณะใหญ่จีนนิกาย มีอำนาจหน้าที่ปกครองบรรพชิตและวัดในคณะสงฆ์จีนนิกาย ตั้งแต่วันที่ 29 มีนาคม พุทธศักราช 2568
โอกาสนี้ นายอนุทิน ชาญวีรกูล รองนายกรัฐมนตรีและรมว.มหาดไทย อัญเชิญพระบัญชาแต่งตั้ง รองเจ้าคณะใหญ่จีนนิกาย เข้าสู่อุโบสถ แล้วจุดธูปเทียนบูชาพระรัตนตรัย แล้วถวายธูปเทียนแพเบื้องหน้าพระรูป สมเด็จพระอริยวงศาคตญาณ สมเด็จพระสังฆราช สกลมหาสังฆปริณายก แล้วนำคณะศิษยานุศิษย์ ถวายมุทิตาสักการะ พระคณาจารย์จีนธรรมวชิรานุวัตร (เย็นงี้) เป็นอันเสร็จพิธี
พระคณาจารย์จีนธรรมวชิรานุวัตร (เย็นงี้) เป็นพระภิกษุสงฆ์ผู้มีจริยาวัตรเพียบพร้อมดีงาม เป็นพระภิกษุสงฆ์ผู้นำด้านการพัฒนา มีผลงานที่โดดเด่นเชี่ยวชาญทางด้านวิชาการ ด้านกิจการบริหารจัดการคณะสงฆ์จีนนิกาย เป็นผู้ทำคุณประโยชน์ต่อสังคมส่วนรวมจนเป็นที่ยอมรับอย่างกว้างขวาง ซึ่งตลอดระยะเวลา 46 พรรษาที่ดำรงอยู่ในสมณเพศ พระเดชพระคุณได้สร้างศาสนทายาทในพระพุทธศาสนาอย่างต่อเนื่อง บริจาคทุนทรัพย์เพื่อสร้างโอกาสทางด้านการศึกษาให้กับโรงเรียนต่าง ๆ และทุนการศึกษาแก่เด็กนักเรียนที่ยากจน เป็นผู้ดำรงตนในคุณธรรม ศีลธรรม จารีตประเพณี และวัฒนธรรม เป็นพระสงฆ์จีนที่มีระเบียบแบบแผน มีความเคร่งครัดทางศีลธรรม และวินัยสงฆ์เป็นอย่างยิ่ง เป็นผู้สันโดดมักน้อยตามอัตภาพ มีความสำรวมกาย วาจา ใจ ประพฤติปฏิบัติตนอยู่ในครรลองคลองธรรมของพระพุทธศาสนา
พระคณาจารย์จีนธรรมวชิรานุวัตร (เย็นงี้) ยังเป็นผู้สานต่อแนวทางการศึกษาของพระภิกษุสามเณรจีนนิกาย ต่อจากท่านเจ้าคุณพระคณาจารย์จีนธรรมปัญญาจริยาภรณ์ (เย็นเชี้ยว) อดีตรองเจ้าคณะใหญ่คณะสงฆ์จีนนิกายแห่งประเทศไทย รองประธานคณะกรรมการสงฆ์จีนนิกาย อดีตเจ้าอาวาสวัดมังกรกมลาวาสรูปที่ 9 และให้การสนับสนุนด้านการศึกษาแก่พระสงฆ์จีนนิกายให้ได้ศึกษาต่อในระดับปริญญาตรี ปริญญาโท และปริญญาเอกอย่างต่อเนื่อง รวมถึงการเพิ่มศักยภาพการจัดการศึกษาภายในวัดของพระภิกษุสามเณร ฝ่ายสงฆ์จีนนิกายให้มีคุณภาพและมีความยั่งยืน

ที่มา : https://www.thaigov.go.th/news/contents/details/96746