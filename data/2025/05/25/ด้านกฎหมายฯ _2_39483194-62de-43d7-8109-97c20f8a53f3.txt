รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม เปิดกิจกรรมเดิน-วิ่งการกุศล Yellow Ribbon Thailand Presents ราชทัณฑ์ "Run for Relife 2025“ ส่งเสริมให้สังคมเกิดการยอมรับผู้ต้องราชทัณฑ์และผู้พ้นโทษ


วันอาทิตย์ที่ 25 พฤษภาคม 2568
25/05/2568
พิมพ์
รัฐมนตรีว่าการกระทรวงยุติธรรม เปิดกิจกรรมเดิน-วิ่งการกุศล Yellow Ribbon Thailand Presents ราชทัณฑ์ "Run for Relife 2025“ ส่งเสริมให้สังคมเกิดการยอมรับผู้ต้องราชทัณฑ์และผู้พ้นโทษ
รัฐมนตรีว่าการกระทรวงยุติธรรม เปิดกิจกรรมเดิน-วิ่งการกุศล Yellow Ribbon Thailand Presents ราชทัณฑ์ "Run for Relife 2025“ ส่งเสริมให้สังคมเกิดการยอมรับผู้ต้องราชทัณฑ์และผู้พ้นโทษ-ฟื้นฟูศักดิ์ศรีความเป็นมนุษย์
ในวันอาทิตย์​ที่ 25 พฤษภาคม 2568 เวลา 05.30 น. พันตำรวจเอก ทวี สอดส่อง รัฐมนตรีว่าการกระทรวงยุติธรรม เป็น​ประธาน​เปิดกิจกรรมเดิน-วิ่งการกุศล Yellow Ribbon Thailand Presents ราชทัณฑ์ "Run for Relife 2025“ โดยมี พลอากาศเอก สมคิด สุขบาง กรมวังผู้ใหญ่ประจำพระองค์ 908 นางพงษ์​สวาท​ นีละ​โยธิน​ ปลัด​กระทรวง​ยุติธรรม​ นาย​สมบูรณ์​ ม่วงกล่ำ ที่ปรึกษา​รัฐมนตรี​ว่าการ​กระทรวง​ยุติธรรม​ นา​ยนิยม​ เติม​ศรี​สุข​ ผู้ช่วย​รัฐมนตรี​ประจำ​กระทรวง​ยุติธรรม นายยู่สิน จินตภากร ผู้​ช่วย​รัฐมนตรี​ประจำ​กระทรวง​ยุติธรรม​ นายสห​การณ์​ เพ็ชร​นรินทร์​ อธิบดี​กรม​ราชทัณฑ์​ พร้อมด้วย​ผู้บัญชา​การเรือนจำ/ทัณฑสถาน​ และบุคลากร​กระทรวงยุติธรรม และมีประชาชนที่สนใจเข้าร่วมกิจกรรมฯ ณ กรมราชทัณฑ์ กระทรวงยุติธรรม ถนนนนทบุรี 1 จังหวัดนนทบุรี​
โอกาส​นี้​ พันตำรวจเอก ทวี สอดส่อง รัฐมนตรีว่าการกระทรวงยุติธรรม กล่าวในพิธีเปิดว่า ขอแสดงความชื่นชมต่อกรมราชทัณฑ์ที่มีวิสัยทัศน์กว้างไกลในการจัดกิจกรรมที่มีคุณค่าทางสังคมครั้งนี้ เป็นการยกระดับแนวทางการฟื้นฟูผู้ต้องราชทัณฑ์ให้มีศักดิ์ศรีความเป็นมนุษย์ และสร้างสะพานเชื่อมกลับสู่สังคมอย่างสร้างสรรค์ กิจกรรมในครั้งนี้ ไม่เพียงแต่ส่งเสริมสุขภาพและสร้างความสามัคคีในหมู่ประชาชน หากยังเป็นเวทีสำคัญในการส่งเสริม “โอกาสครั้งที่สอง” ให้แก่ผู้พ้นโทษ และสร้างความเข้าใจต่อแนวทาง “การไม่เลือกปฏิบัติ” ซึ่งถือเป็นหลักสิทธิมนุษยชนขั้นพื้นฐาน และเป็นหัวใจของการเสริมสร้างความมั่นคงของสังคมอย่างแท้จริง
“กระบวนการยุติธรรมในศตวรรษที่ 21 ต้องไม่หยุดอยู่เพียงการลงโทษผู้กระทำผิด หากแต่ต้องมุ่งเน้นไปถึงการฟื้นฟูและคืนคนคุณภาพชีวิตที่ดีสู่สังคมอย่างมีศักดิ์ศรี และภายใต้ความร่วมมือจากทุกภาคส่วน การให้โอกาสผู้พ้นโทษ ไม่ใช่เพียงการช่วยเหลือเฉพาะบุคคล หากแต่เป็นการป้องกันการกระทำผิดซ้ำ สร้างรากฐานของสังคมที่ปลอดภัย มั่นคง และยั่งยืน“
รัฐมนตรีว่าการกระทรวงยุติธรรม กล่าวเพิ่มเติมว่า การจัดกิจกรรม Run for Relife 2025 ในวันนี้ นับเป็นหมุดหมายสำคัญของการสื่อสารสาธารณะ เพื่อเปิดพื้นที่ให้ประชาชนมีส่วนร่วมในการเปลี่ยนแปลงทัศนคติ และส่งเสริมให้สังคมไทยเป็นสังคมแห่งความเมตตา ความเข้าใจ และความยุติธรรมอย่างแท้จริง ในนามกระทรวงยุติธรรม ขอแสดงความชื่นชมและขอบคุณกรมราชทัณฑ์ ตลอดจนผู้สนับสนุนและผู้เข้าร่วมกิจกรรมทุกท่าน ที่ได้ร่วมกันขับเคลื่อนสังคมให้ก้าวไปข้างหน้า ด้วยหัวใจที่เชื่อในคุณค่าของมนุษย์ ขอให้ผู้มาร่วมงานฯ ทุกท่านมีสุขภาพแข็งแรง ได้รับความสุข และแรงบันดาลใจจากทุกย่างก้าวในวันนี้
สำหรับ​กิจกรรมเดิน-วิ่งการกุศล Yellow Ribbon Thailand Presents ราชทัณฑ์ "Run for Relife 2025“ ของกรมราชทัณฑ์ กระทรวงยุติธรรม เป็นกิจกรรมประชาสัมพันธ์ส่งเสริมให้สังคมเกิดการยอมรับผู้ต้องราชทัณฑ์และผู้พ้นโทษ สร้างความเข้าใจเกี่ยวกับการปฏิบัติต่อผู้ต้องราชทัณฑ์ และผู้พ้นโทษของกรมราชทัณฑ์ และเพื่อระดมทุนจากทุกภาคส่วนของสังคม สมทบทุนซ่อมแซมและปรับปรุงบ้านกึ่งวิถี (Halfway House) ซึ่งจะเป็นการเปิดโอกาลให้ผู้กระทำผิดได้ปรับตัวเข้าสู่สังคม และกลับไปใช้ชีวิตอยู่ในสังคมได้อย่างปกติสุข ทั้งยังเป็นการส่งเสริมสังคมในการให้โอกาส ให้การยอมรับ และให้การช่วยเหลือผู้พ้นโทษให้มีที่ยืนในสังคม

ที่มา : https://www.thaigov.go.th/news/contents/details/96753