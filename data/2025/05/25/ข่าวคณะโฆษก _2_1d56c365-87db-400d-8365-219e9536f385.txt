รัฐบาลไทย-ข่าวทำเนียบรัฐบาล-รัฐบาลชวนเที่ยวใต้หน้าฝน “แลต่ะเสน่ห์ใต้ ”ดันกิจกรรมคึกคัก-กระตุ้นเศรษฐกิจชุมชน เชื่อมโยงทั่วประเทศ


วันอาทิตย์ที่ 25 พฤษภาคม 2568
25/05/2568
พิมพ์
รัฐบาลชวนเที่ยวใต้หน้าฝน “แลต่ะเสน่ห์ใต้ ”ดันกิจกรรมคึกคัก-กระตุ้นเศรษฐกิจชุมชน เชื่อมโยงทั่วประเทศ
รัฐบาลชวนเที่ยวใต้หน้าฝน “แลต่ะเสน่ห์ใต้ ”ดันกิจกรรมคึกคัก-กระตุ้นเศรษฐกิจชุมชน เชื่อมโยงทั่วประเทศ
วันนี้ (25 พฤษภาคม 2568) นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี เปิดเผยว่า รัฐบาลเดินหน้าส่งเสริมการท่องเที่ยวในทุกฤดูกาล  โดยเฉพาะในช่วงฤดูฝน ซึ่งเป็นช่วงเวลาที่ธรรมชาติของภาคใต้เปล่งประกายด้วยเสน่ห์เฉพาะตัว เต็มไปด้วยความเขียวชอุ่ม น้ำตกสวย ทะเลใส อาหารรสจัดจ้าน และวัฒนธรรมท้องถิ่นที่ยังคงอัตลักษณ์ไว้อย่างเหนียวแน่น โดยร่วมมือกับการท่องเที่ยวแห่งประเทศไทย (ททท.) จัดกิจกรรมต่าง ๆ เพื่อกระตุ้นการเดินทาง เชื่อมโยงภูมิภาค และสร้างรายได้ให้กับชุมชนอย่างต่อเนื่อง
หนึ่งในกิจกรรมสำคัญ ในช่วงฤดูฝนนี้ คือ งาน  “แลต่ะ เสน่ห์ใต้ Road Show” ซึ่งจัดขึ้นวันที่ 11 มิถุนายน 2568 ที่จังหวัดสงขลา โดยเชิญผู้ประกอบการจากภาคเหนือ ภาคกลาง และภาคตะวันออกเฉียงเหนือ กว่า 40 ราย มาร่วมเจรจาธุรกิจกับผู้ประกอบการในพื้นที่ 14 จังหวัดภาคใต้ เพื่อขยายเครือข่ายและส่งเสริมการเดินทางข้ามภาคอย่างเป็นรูปธรรม
โดย ททท. ได้ผลิตสื่อวีดิทัศน์ “ล่องใต้ หรอยนัด” ถ่ายทอดเสน่ห์ของอาหารใต้ที่มีเอกลักษณ์ ควบคู่กับการประชาสัมพันธ์เส้นทางท่องเที่ยวใน 5 จังหวัดภาคใต้ตอนล่าง ได้แก่ สงขลา สตูล ยะลา ปัตตานี และนราธิวาส ซึ่งเป็นพื้นที่ที่มีทั้งทรัพยากรธรรมชาติ วัฒนธรรม และประเพณีที่น่าค้นหา เพื่อเป็นการประชาสัมพันธ์ให้กับประชาชนได้รับทราบโดยทั่วกัน
ทั้งนี้ ภาพรวมการท่องเที่ยวภาคใต้ ในช่วงเดือนมกราคมถึงเมษายน 2568  จากข้อมูลของกระทรวงการท่องเที่ยวและกีฬา เปิดเผยว่า มีจำนวนผู้เยี่ยมเยือน รวมกว่า 5.99 ล้านคน-ครั้ง แบ่งเป็นนักท่องเที่ยวชาวไทย 5.05 ล้านคน-ครั้ง และชาวต่างชาติ 9.4 แสนคน-ครั้ง สร้างรายได้รวม 23,664 ล้านบาท แบ่งเป็นรายได้จากนักท่องเที่ยวไทย 19,325 ล้านบาท และจากชาวต่างชาติ 4,339 ล้านบาท อัตราการเข้าพักเฉลี่ย (OR) อยู่ที่ 68.53%
จังหวัดที่มีนักท่องเที่ยวชาวไทยมากที่สุด 5 อันดับแรก ได้แก่
1.    นครศรีธรรมราช 1.52 ล้านคน-ครั้ง
2.    สตูล 6.39 แสนคน-ครั้ง
3.    ชุมพร 6.27 แสนคน-ครั้ง
4.    ตรัง 6.26 แสนคน-ครั้ง
5.    พัทลุง 6.20 แสนคน-ครั้ง
ขณะที่จังหวัดที่สร้างรายได้จากนักท่องเที่ยวชาวไทยมากที่สุด ได้แก่
1.    นครศรีธรรมราช 5,547 ล้านบาท
2.    สตูล 3,624 ล้านบาท
3.    ตรัง 2,918 ล้านบาท
4.    ชุมพร 2,449 ล้านบาท
5.    พัทลุง 1,385 ล้านบาท
“รัฐบาลขอเชิญชวนพี่น้องประชาชนร่วมสัมผัสเสน่ห์ของภาคใต้ในมุมมองใหม่ พาตัวเองและครอบครัวไปเติมพลังใจใต้สายฝน เดินตลาดพื้นถิ่น ลิ้มรสอาหารรสจัดจ้าน และสัมผัสรอยยิ้มจริงใจจากชาวบ้าน
ทั้งนี้ เราเชื่อมั่นว่าการท่องเที่ยวภาคใต้ช่วงฤดูฝนปีนี้จะยังคงได้รับความสนใจจากนักเดินทางทั่วประเทศ ด้วยเสน่ห์ของธรรมชาติที่เขียวชอุ่ม อากาศเย็นสบาย และเอกลักษณ์วัฒนธรรมท้องถิ่น เพราะทุกการเดินทางคือการเติมชีวิตให้ชุมชน และเติมสุขให้คนไทยทั้งประเทศ” นางสาว ศศิกานต์ ทิ้งท้าย

ที่มา : https://www.thaigov.go.th/news/contents/details/96749