รัฐบาลไทย-ข่าวทำเนียบรัฐบาล-คุมเข้ม “หลักสูตรระยะสั้น (Non-degree) นักศึกษาต่างชาติ” เดินหน้าจัดระเบียบเต็มรูปแบบ เปิดสอนต้องมีมาตรฐานฝ่าฝืนเสี่ยงถูกยกเลิกหลักสูตร


วันอาทิตย์ที่ 25 พฤษภาคม 2568
25/05/2568
พิมพ์
คุมเข้ม “หลักสูตรระยะสั้น (Non-degree) นักศึกษาต่างชาติ” เดินหน้าจัดระเบียบเต็มรูปแบบ เปิดสอนต้องมีมาตรฐานฝ่าฝืนเสี่ยงถูกยกเลิกหลักสูตร
คุมเข้ม “หลักสูตรระยะสั้น (Non-degree) นักศึกษาต่างชาติ” เดินหน้าจัดระเบียบเต็มรูปแบบ เปิดสอนต้องมีมาตรฐานฝ่าฝืนเสี่ยงถูกยกเลิกหลักสูตร
วันนี้ (25 พฤษภาคม 2568) นายคารม พลพรกลาง รองโฆษกประจำสำนักนายกรัฐมนตรี เปิดเผยว่า รัฐบาล โดยกระทรวงการอุดมศึกษา วิทยาศาสตร์ วิจัยและนวัตกรรม ให้ความสำคัญและจริงจังในการแก้ปัญหานักศึกษาต่างชาติที่แอบแฝงเข้ามาเพื่อทำงานในประเทศไทยอย่างผิดกฎหมาย โดยออกประกาศ “หลักเกณฑ์และแนวทางปฏิบัติการจัดการเรียนการสอนหลักสูตรระยะสั้น (Non-degree) สำหรับนักศึกษาต่างชาติของสถาบันอุดมศึกษา พ.ศ.2568” ซึ่งมีผลบังคับใช้ตั้งแต่วันที่ 14 พฤษภาคม 2568 ที่ผ่านมา เพื่อเป็นแนวทางในการดำเนินการขออนุญาตให้นักศึกษาต่างชาติที่พำนักอยูในประเทศไทยเป็นไปตามกฎหมายและข้อตกลงร่วมกันระหว่างกระทรวง อว. และสำนักงานตรวจคนเข้าเมือง (สตม.)
โดยสาระสำคัญของประกาศฯ  คือ 1) สถาบันที่เปิดสอนหลักสูตรระยะสั้นต้องมีความเชี่ยวชาญ มีความพร้อมทั้งในด้านเนื้อหา ผู้สอน และผลลัพธ์การเรียนรู้ (Learning Outcomes) ที่ชัดเจน 2) สถาบันต้องจัดส่งข้อมูลหลักสูตร อาทิ ชื่อหลักสูตร หน่วยงานและอาจารย์ผู้รับผิดชอบ วัตถุประสงค์ โครงสร้างและเนื้อหา รูปแบบการเรียนการสอน โดยต้องเรียนแบบออนไซต์ไม่น้อยกว่า 60% ออนไลน์ไม่เกิน 40% ของเนื้อหาวิชาและระยะเวลาของหลักสูตร  ระยะเวลาของหลักสูตรไม่เกิน 180 วัน ตารางการเรียนการสอนรายวันและรายสัปดาห์ บันทึกการเข้าเรียน คุณสมบัติของนักศึกษา ระยะเวลาการรับสมัคร จำนวนนักศึกษาต่างชาติที่เปิดรับ รวมถึงภาษาที่ใช้ สถานที่เรียน และวิธีการประเมินผล ให้ สำนักงานปลัดกระทรวง อว. ทราบ
3) สถาบันต้องดำเนินการออกหนังสือรับรองและขอให้นักศึกษาต่างชาติพำนักอยู่ในประเทศไทยเพื่อการศึกษาในประเทศไทยเป็นการชั่วคราว ตามความเหมาะสมและความจำเป็นของหลักสูตร โดยต้องไม่เกินครั้งละ 180 วัน และควรมีการตรวจสอบผลการศึกษา กรณีนักศึกษาต่างชาติเคยเข้าศึกษาในหลักสูตรอื่นๆ ของสถาบันอุดมศึกษาแห่งใดแห่งหนึ่งมาก่อน 4) เมื่อ สตม.อนุญาตให้พำนักในราชอาณาจักรเพื่อศึกษาหลักสูตรดังกล่าว สถาบันต้องรายงานข้อมูลนักศึกษาต่างชาติให้สำนักงานปลัดกระทรวง อว. ทราบภายใน 30 วัน
5) สถาบันต้องกำหนดแนวปฏิบัติในการตรวจสอบการเข้าเรียนของนักศึกษาต่างชาติ และต้องจัดส่งรายงานความก้าวหน้าในการศึกษาของนักศึกษาในหลักสูตรดังกล่าวเป็นประจำทุกเดือนผ่านระบบฐานข้อมูลติดตามนักศึกษาต่างชาติของสำนักงานปลัดกระทรวง อว. โดยต้องระบุรายชื่อนักศึกษาที่กำลังศึกษา พ้นสภาพ และสำเร็จการศึกษาอย่างครบถ้วน และ 6) หากพบว่าสถาบันใดดำเนินการไม่เป็นไปตามหลักเกณฑ์ สำนักงานปลัดกระทรวง อว. จะแจ้งให้สภาสถาบันพิจารณายกเลิกการเปิดหลักสูตรดังกล่าว
“รัฐบาลมุ่งยกระดับมาตรฐานการศึกษาระยะสั้นของไทยให้เป็นไปอย่างโปร่งใส โดยมุ่งส่งเสริมให้ระบบการจัดการเรียนการสอนเป็นไปอย่างมีประสิทธิภาพ อยู่ภายใต้กรอบกฎหมายที่ชัดเจน เพื่อป้องกันปัญหาการแอบเข้ามาในประเทศของนักศึกษาต่างชาติที่มีวัตถุประสงค์อื่นที่ไม่ตรงกับการศึกษา โดยประกาศฉบับนี้กำหนดให้สถาบันอุดมศึกษาดำเนินการอย่างรัดกุม ตลอดจนรายงานผลการดำเนินงานให้กระทรวง อว. รับทราบอย่างต่อเนื่อง ทั้งนี้ เพื่อสร้างความเชื่อมั่นว่าระบบการศึกษาของไทยมีมาตรฐานและตรวจสอบได้ ส่งผลให้นักศึกษาต่างชาติให้ความสนใจและเลือกเข้ามาศึกษามากยิ่งขึ้น” นายคารม กล่าว

ที่มา : https://www.thaigov.go.th/news/contents/details/96748