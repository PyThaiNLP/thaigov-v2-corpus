รัฐบาลไทย-ข่าวทำเนียบรัฐบาล-สธ.เผย ระดับแม่น้ำสายเริ่มลด ยังมีน้ำท่วมขัง “เชียงราย” บางจุด หน่วยงานสาธารณสุขในพื้นที่ เฝ้าระวังดูแลสุขภาพกายและจิตใจ


วันเสาร์ที่ 24 พฤษภาคม 2568
สธ.เผย ระดับแม่น้ำสายเริ่มลด ยังมีน้ำท่วมขัง “เชียงราย” บางจุด หน่วยงานสาธารณสุขในพื้นที่ เฝ้าระวังดูแลสุขภาพกายและจิตใจ
ปลัดกระทรวงสาธารณสุข เผย สถานการณ์ระดับแม่น้ำสายเริ่มลดลง ยังมีน้ำท่วมขังในบางชุมชนของ อ.แม่สาย ให้สสจ.เชียงราย รพ.แม่สาย รพ.สต.และ อสม.ในพื้นที่ ติดตามสถานการณ์ เฝ้าระวังโรคที่มากับน้ำท่วม
ปลัดกระทรวงสาธารณสุข เผย สถานการณ์ระดับแม่น้ำสายเริ่มลดลง ยังมีน้ำท่วมขังในบางชุมชนของ อ.แม่สาย ให้สสจ.เชียงราย รพ.แม่สาย รพ.สต.และ อสม.ในพื้นที่ ติดตามสถานการณ์ เฝ้าระวังโรคที่มากับน้ำท่วม จัดทีมดูแลจิตใจกลุ่มเปราะบาง เก็บตัวอย่างน้ำประปาหมู่บ้านและแม่น้ำสายส่งตรวจวิเคราะห์การปนเปื้อน
วันนี้ (24 พฤษภาคม 2568) นพ.โอภาส การย์กวินพงศ์ ปลัดกระทรวงสาธารณสุข กล่าวถึงกรณีน้ำท่วมฉับพลันใน อ.แม่สาย จ.เชียงราย เนื่องจากแม่น้ำสายเพิ่มระดับ ว่า ได้รับรายงานจาก นพ.สราวุฒิ บุญสุข ผู้ตรวจราชการกระทรวงสาธารณสุข เขตสุขภาพที่ 1 ว่า เมื่อช่วงเวลา 14.00 น. ไม่มีฝนตกในพื้นที่แล้ว ระดับน้ำลดลงต่ำกว่าระดับใต้สะพานมิตรภาพไทย-เมียนมา แห่งที่ 1 แต่ยังล้นถุงบิ๊กแบ็คเล็กน้อย ชุมชนบ้านไม้ลุงขน ชุมชนเกาะทราย และบ้านเหมืองแดงใต้ ซอย 1 มีน้ำท่วมขัง ประมาณ 20 เซนติเมตร ทหารและเทศบาลดำบลแม่สายอยู่ระหว่างเสริมแนวป้องกันน้ำบริเวณหน้าด่านพรมแดน การประปาส่วนภูมิภาคได้หยุดจ่ายน้ำชั่วคราว แต่กระแสไฟฟ้ายังคงจ่ายเป็นปกติ เทศบาลตำบลแม่สายได้เปิดศูนย์พักพิงชั่วคราว ณ วัดพรหมวิหาร มีผู้เข้าพักจำนวน 2 ราย
นพ.โอภาสกล่าวว่า ด้านการดูแลสุขภาพประชาชน นพ.เอกชัย คำลือ นายแพทย์สาธารณสุขจังหวัดเชียงราย ได้ให้โรงพยาบาลแม่สาย สาธารณสุขอำเภอแม่สาย รพ.สต.ในสังกัดองค์การบริหารส่วนจังหวัดเชียงราย และ อสม. ลงพื้นที่ติดตามสถานการณ์น้ำท่วมฉับพลัน ตรวจเยี่ยมและประเมินจุดเสี่ยงน้ำท่วม เฝ้าระวังผลกระทบด้านสุขภาพ ทั้งอาการเจ็บป่วยจากการสัมผัสน้ำปนเปื้อน เช่น โรคน้ำกัดเท้า โรคฉี่หนู อาหารเป็นพิษ การติดเชื้อจากบาดแผล พร้อมให้คำแนะนำประชาชน จัดทีมสุขภาพจิตดูแลด้านจิตใจโดยเฉพาะกลุ่มเปราะบาง ได้แก่ ผู้สูงอายุ เด็ก ผู้ป่วยเรื้อรัง และผู้พิการ ซึ่งบางส่วนได้ย้ายไปพักอาศัยกับญาติในที่ปลอดภัยแล้ว โดยให้ประเมินภาวะเครียดและพูดคุย
ให้กำลังใจ เบื้องต้น ได้สนับสนุนชุดเวชภัณฑ์ช่วยเหลือผู้ประสบภัย 300 ชุด และโรงพยาบาลแม่สายได้เปิด
หอผู้ป่วยเฉพาะกิจ เพื่อรองรับผู้ป่วยติดบ้าน ติดเตียง ที่ประสบอุทกภัย ทั้งนี้ ศูนย์วิทยาศาสตร์การแพทย์ที่ 1/1 เชียงราย ได้มีการเก็บตัวอย่างน้ำประปาหมู่บ้าน ระหว่างวันที่ 19-21 พฤษภาคม 2568 อยู่ระหว่างรอผล และยังเก็บตัวอย่างแม่น้ำสาย เพื่อส่งตรวจหาสารปนเปื้อนด้วย
*******************************************24 พฤษภาคม 2568

ที่มา : https://www.thaigov.go.th/news/contents/details/96741