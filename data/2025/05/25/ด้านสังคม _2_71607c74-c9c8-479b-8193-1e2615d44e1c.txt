รัฐบาลไทย-ข่าวทำเนียบรัฐบาล-ดีอี เตือนภัย “โจรออนไลน์” เปิดเพจปลอม อ้าง “SET เปิดกลุ่มสอนลงทุนหุ้นออนไลน์ฟรี พร้อมแนะนำการตั้ง SL/TP ให้ได้เปรียบ” ระวังหลอกดูดเงิน-ข้อมูลส่วนบุคคล


วันอาทิตย์ที่ 25 พฤษภาคม 2568
ดีอี เตือนภัย “โจรออนไลน์” เปิดเพจปลอม อ้าง “SET เปิดกลุ่มสอนลงทุนหุ้นออนไลน์ฟรี พร้อมแนะนำการตั้ง SL/TP ให้ได้เปรียบ” ระวังหลอกดูดเงิน-ข้อมูลส่วนบุคคล
ดีอี เตือนภัย “โจรออนไลน์” เปิดเพจปลอม อ้าง “SET เปิดกลุ่มสอนลงทุนหุ้นออนไลน์ฟรี พร้อมแนะนำการตั้ง SL/TP ให้ได้เปรียบ” ระวังหลอกดูดเงิน-ข้อมูลส่วนบุคคล
กระทรวงดิจิทัลเพื่อเศรษฐกิจและสังคม (ดีอี) ตรวจพบข่าวปลอมรายสัปดาห์ที่เกี่ยวข้องกับอาชญากรรมออนไลน์ ซึ่งประชาชนให้ความสนใจสูงสุดอันดับที่ 1 เรื่อง “SET เปิดกลุ่มสอนลงทุนหุ้นออนไลน์ฟรี พร้อมแนะนำการตั้ง SL/TP ให้ได้เปรียบ” รองลงมาคือเรื่อง “ปปง. เปิดลงทะเบียนรับเงินคืนคดีโกง ผ่านเพจ “ข่าวประจำวัน” โดยขอให้ประชาชน อย่าหลงเชื่อข่าวปลอม เลือกเชื่อ-แชร์ ข้อมูลที่เป็นประโยชน์ หวั่นสร้างความสูญเสียทั้งข้อมูลส่วนบุคคล ทรัพย์สิน และอาจส่งผลกระทบต่อประชาชนในสังคมเป็นวงกว้าง
นายเวทางค์ พ่วงทรัพย์ เลขาธิการคณะกรรมการดิจิทัลเพื่อเศรษฐกิจและสังคมแห่งชาติ (BDE) ในฐานะโฆษกกระทรวงดิจิทัลเพื่อเศรษฐกิจและสังคม (ดีอี) กล่าวถึงผลการมอนิเตอร์และรับแจ้งข่าวปลอมของศูนย์ต่อต้านข่าวปลอม ระหว่างวันที่ 16 – 22 พฤษภาคม 2568 พบข้อความที่เข้ามาทั้งหมด 826,061 ข้อความ โดยมีข้อความที่ต้องดำเนินการตรวจสอบ (Verify) ทั้งสิ้น 685  ข้อความ
สำหรับช่องทางที่มีการพบเบาะแสมากที่สุด คือ ข้อความที่มาจาก Social Listening จำนวน 663 ข้อความ ตามมาด้วยการแจ้งเบาะแสผ่าน Line Official จำนวน 22 ข้อความ รวมเรื่องที่ต้องดำเนินการตรวจสอบทั้งหมด 226 เรื่อง และจากการประสานงานกับหน่วยงานที่เกี่ยวข้อง ได้รับผลการตรวจสอบกลับมาแล้ว 122 เรื่อง โดยในจำนวนนี้เป็นข่าวปลอมเกี่ยวกับอาชญากรรมออนไลน์ที่ได้รับความสนใจจากประชาชนมากที่สุด 10 อันดับ ได้แก่
อันดับที่ 1 : เรื่อง SET เปิดกลุ่มสอนลงทุนหุ้นออนไลน์ฟรี พร้อมแนะนำการตั้ง SL/TP
อันดับที่ 2 : เรื่อง ปปง. เปิดลงทะเบียนรับเงินคืนคดีโกง ผ่านเพจ “ข่าวประจำวัน”
อันดับที่ 3 : เรื่อง เพจ ฟอรั่มการลงทุนประเทศไทย เป็นเพจเฟซบุ๊กใหม่ที่ตลาดหลักทรัพย์ฯ จัดทำขึ้น
อันดับที่ 4 : เรื่อง ฮั่วเซ่งเฮง ให้เทรดหุ้นทองคำ เริ่มง่ายได้กำไร กำกับดูแลโดย ก.ล.ต.
อันดับที่ 5 : เรื่อง ตลาดหลักทรัพย์แห่งประเทศไทย เปิดเพจเฟซบุ๊ก สอนหุ้น SET
อันดับที่ 6 : เรื่อง ติดต่อการไฟฟ้า ฝ่ายบริการ ได้ทาง Line ID 0331129
อันดับที่ 7 : เรื่อง กระทรวงยุติธรรม เปิดให้ผู้เสียหายติดต่อรับเงินคืนจากมิจฉาชีพ ผ่านเพจ Prevent and assist-cyber Th
อันดับที่ 8 : เรื่อง SET เปิดคอร์สสอนเทรดหุ้น พร้อมที่ปรึกษาตลอดชีพ มีกลุ่มไลน์ VIP
อันดับที่ 9 : เรื่อง เหยื่อแก๊งมิจฉาชีพ ลงทะเบียนขอรับเงินคืนได้ ที่เพจ Protect and take care of
อันดับที่ 10 : เรื่อง SET เปิดคอร์สสอนลงทุนแบบมืออาชีพ ลงทะเบียนผ่านเพจ สอนเลือกหุ้นโดยเซียนดัง VI
“เมื่อพิจารณาจากข่าวปลอมที่ประชาชนสนใจมากที่สุด จาก 10 อันดับข้างต้น พบว่าเป็นข่าวการให้บริการการลงทุนของ ก.ล.ต. รวมทั้งการเปิดช่องทางให้ความช่วยเหลือประชาชนของหน่วยงานต่างๆ ซึ่งอาจทำให้ประชาชนที่สนใจเกิดความเข้าใจผิด มีผลกระทบต่อทั้งตัวบุคคลที่เชื่อและแชร์ข้อมูลส่งต่อกันไปเป็นวงกว้าง เกิดความสับสน โดยประชาชนอาจตกเป็นเหยื่อของมิจฉาชีพ สร้างความเสียหายทั้งทรัพย์สินและข้อมูลส่วนบุคคลได้” นายเวทางค์ กล่าว
สำหรับอันดับ 1 เรื่อง “SET เปิดกลุ่มสอนลงทุนหุ้นออนไลน์ฟรี พร้อมแนะนำการตั้ง SL/TP ให้ได้เปรียบ” กระทรวงดีอี ได้ตรวจสอบร่วมกับ ตลาดหลักทรัพย์แห่งประเทศไทย พบว่าเป็นข้อมูลเท็จ และขอยืนยันว่า การกระทำดังกล่าวเป็นการกระทำของกลุ่มมิจฉาชีพที่แอบอ้างใช้โลโก้ของตลาดหลักทรัพย์ฯ โดยไม่ได้รับอนุญาต  และการโพสต์ข้อความหลอกลวงประชาชน ซึ่งตลาดหลักทรัพย์แห่งประเทศไทยไม่มีส่วนเกี่ยวข้องใด ๆ ทั้งสิ้น หากมีข้อสงสัยสามารถสอบถามเพิ่มเติมได้ที่ SET Contact Center 0 2009 9999
อย่างไรก็ตาม ดีอี มีความห่วงใยประชาชน เรื่องความตระหนักรู้เท่าทันข่าวปลอมที่ถูกแพร่กระจายบนสื่อออนไลน์ โซเชียล ซึ่งหากขาดความรู้เท่าทัน ส่งต่อข้อมูลข่าวปลอม ทำให้เกิดการหลงเชื่อ สร้างความเข้าใจที่คลาดเคลื่อน สร้างความเสียหายต่อทรัพย์สิน หรือข้อมูลส่วนบุคคล และอาจส่งผลกระทบต่อประชาชนในสังคมเป็นวงกว้าง ดังนั้นจึงควรตรวจสอบข้อเท็จจริงของข่าวหรือลิงก์เว็บไซต์ให้แน่ชัด
สามารถแจ้งเบาะแส ข่าวปลอม และอาชญากรรมออนไลน์ทุกรูปแบบ โทรสายด่วน 1111 (24 ชม.)
|  Line ID: @antifakenewscenter | เว็บไซต์ www.antifakenewscenter.com
--------------------------------------------------------------------------------------

ที่มา : https://www.thaigov.go.th/news/contents/details/96754