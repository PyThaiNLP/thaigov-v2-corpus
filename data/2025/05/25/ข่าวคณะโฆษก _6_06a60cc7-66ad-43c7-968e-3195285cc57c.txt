รัฐบาลไทย-ข่าวทำเนียบรัฐบาล-นายกรัฐมนตรีห่วงประชาชนแม่สาย สั่งการติดตามต่อเนื่อง กำชับสาธารณสุขเร่งบูรณาการช่วยเหลือ จัดการอพยพผู้ป่วยติดเตียง ดูแลกลุ่มเปราะบางอย่างใกล้ชิด


วันอาทิตย์ที่ 25 พฤษภาคม 2568
25/05/2568
พิมพ์
นายกรัฐมนตรีห่วงประชาชนแม่สาย สั่งการติดตามต่อเนื่อง กำชับสาธารณสุขเร่งบูรณาการช่วยเหลือ จัดการอพยพผู้ป่วยติดเตียง ดูแลกลุ่มเปราะบางอย่างใกล้ชิด
นายกรัฐมนตรีห่วงประชาชนแม่สาย สั่งการติดตามต่อเนื่อง กำชับสาธารณสุขเร่งบูรณาการช่วยเหลือ จัดการอพยพผู้ป่วยติดเตียง ดูแลกลุ่มเปราะบางอย่างใกล้ชิด
วันนี้ (25 พฤษภาคม 2568) นายจิรายุ ห่วงทรัพย์ โฆษกประจำสำนักนายกรัฐมนตรี เปิดเผยว่า นางสาวแพทองธาร ชินวัตร นายกรัฐมนตรี  ติดตามสถานการณ์อุทกภัยในพื้นที่อำเภอแม่สาย จังหวัดเชียงรายอย่างต่อเนื่อง จากรายงานพบว่ามีประชาชนได้รับผลกระทบจากเหตุน้ำท่วมฉับพลันในหลายพื้นที่ โดยเฉพาะใน 4 ชุมชนของอำเภอแม่สาย ที่ได้รับผลกระทบอย่างหนัก ได้แก่ ชุมชนสายลมจอย ชุมชนเกาะทราย ชุมชนไม้ลุงขน และชุมชนเหมืองแดง
นายจิรายุ กล่าวว่า การช่วยเหลือประชาชนด้านสาธารณสุขในเบื้องต้น กระทรวงสาธารณสุขได้ลงพื้นที่ให้ความช่วยเหลือและบูรณาการร่วมกับหน่วยงานที่เกี่ยวข้อง ตามข้อสั่งการของนายกรัฐมนตรีแล้ว โดยได้จัดทีมสาธารณสุขอำเภอและโรงพยาบาลในพื้นที่ลงปฏิบัติงานเพื่อดูแลสุขภาพกายและสุขภาพจิตของประชาชน พร้อมมอบชุดปฐมพยาบาลเบื้องต้น เฝ้าติดตามและประสานความช่วยเหลือแก่กลุ่มเปราะบางจำนวน 94 ราย ผ่านการทำงานของอาสาสมัครสาธารณสุขประจำหมู่บ้าน (อสม.) เฝ้าระวังอย่างใกล้ชิด รวมถึงช่วยเหลือ อพยพผู้ป่วยติดเตียงจำนวน 7 ราย ไปยังบ้านญาติชั่วคราว นอกจากนี้ ได้จัดทีม MCATT ลงพื้นที่เยี่ยมบ้าน พูดคุยให้กำลังใจประชาชน  มอบชุดทำความสะอาด และให้คำแนะนำด้านสุขาภิบาลสิ่งแวดล้อมในศูนย์พักพิงและบ้านเรือน พร้อมให้แนวทางดูแลตัวเองในช่วงน้ำท่วม
ทั้งนี้ ในส่วนของโรงพยาบาลในพื้นที่ได้เตรียมการรองรับดูแลผู้ป่วยอย่างเต็มที่ โดยจัดตั้งศูนย์ดูแลผู้ป่วยติดเตียงและกลุ่มเปราะบาง รองรับ 8 - 24 เตียง พร้อมเปิดช่องทางประสานงานรับแจ้งการเจ็บป่วย ตั้งจุดประสานรับยาในกรณียาหมด ยาขาด หรือยาสูญหาย สำหรับผู้ป่วยที่มีโรคประจำตัว และตั้งจุดรับผู้ป่วยอุบัติเหตุและกรณีฉุกเฉิน พร้อมเวชภัณฑ์ ยา อุปกรณ์ทางการแพทย์ และถุงยังชีพ เพื่อให้การช่วยเหลือเป็นไปอย่างทันท่วงทีและทั่วถึงแล้ว
นายจิรายุ กล่าวเพิ่มเติมว่า นายกรัฐมนตรีห่วงใยต่อประเด็นสารหนูปนเปื้อนในน้ำจากเหตุอุทกภัย เบื้องต้น กรมอนามัยและกรมวิทยาศาสตร์การแพทย์ได้ลงพื้นที่เก็บตัวอย่างน้ำมาตรวจสอบ พบว่ามีสารหนูเกินค่ามาตรฐานในน้ำผิวดิน ที่แม่น้ำกกใน อ.แม่อาย จ.เชียงใหม่ และอีก 6 อำเภอในจังหวัดเชียงราย ได้แก่ อ.เมืองเชียงราย อ.เชียงแสน อ.แม่จัน อ.เวียงชัย อ.เวียงเชียงรุ้ง และ อ.แม่สาย ทั้งนี้ ไม่พบสารหนูเกินค่ามาตรฐานในน้ำประปา พืชผัก ปลา และไม่พบสารหนูในปัสสาวะของประชาชนกลุ่มเสี่ยง อีกทั้ง ไม่พบผู้ป่วยที่มีอาการจากการได้รับสารหนู
“นายกรัฐมนตรีให้ความสำคัญสูงสุดต่อความปลอดภัยในชีวิตและสุขภาพของประชาชน สั่งการให้หน่วยงานที่เกี่ยวข้องเร่งดำเนินมาตรการช่วยเหลืออย่างเต็มกำลัง โดยโรงพยาบาลในพื้นที่ได้จัดตั้งศูนย์ดูแลผู้ป่วย รวมถึงผู้ป่วยฉุกเฉินและผู้ป่วยโรคประจำตัว พร้อมจัดตั้งจุดรับยาและแจกจ่ายถุงยังชีพ เพื่อบรรเทาความเดือดร้อนของประชาชนโดยเร็วที่สุด ส่วนกรณีการปนเปื้อนของสารหนูในน้ำจากสถานการณ์อุทกภัย ได้สั่งการให้หน่วยงานที่เกี่ยวข้องดำเนินการตรวจสอบคุณภาพน้ำผิวดิน น้ำประปา อาหาร และสุขภาพอย่างเข้มงวด เพื่อช่วยเหลือประชาชนอย่างเต็มที่ในทุกมิติ“ นายจิรายุ กล่าวย้ำ

ที่มา : https://www.thaigov.go.th/news/contents/details/96756