รัฐบาลไทย-ข่าวทำเนียบรัฐบาล-รัฐบาลเร่งเครื่องปราบธุรกิจต่างชาตินอมินี-สินค้านำเข้าไร้มาตรฐาน เดินหน้ายึดทรัพย์-เอาผิดเฉียบขาด มูลค่าความเสียหายกว่า 17,000 ล้านบาท


วันอาทิตย์ที่ 25 พฤษภาคม 2568
25/05/2568
พิมพ์
รัฐบาลเร่งเครื่องปราบธุรกิจต่างชาตินอมินี-สินค้านำเข้าไร้มาตรฐาน เดินหน้ายึดทรัพย์-เอาผิดเฉียบขาด มูลค่าความเสียหายกว่า 17,000 ล้านบาท
รัฐบาลเร่งเครื่องปราบธุรกิจต่างชาตินอมินี-สินค้านำเข้าไร้มาตรฐาน เดินหน้ายึดทรัพย์-เอาผิดเฉียบขาด มูลค่าความเสียหายกว่า 17,000 ล้านบาท
วันนี้ (25 พฤษภาคม 2568) นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี เปิดเผยว่า รัฐบาลเดินหน้าขับเคลื่อนนโยบายแก้ไขปัญหาสินค้านำเข้าไม่ได้มาตรฐานและธุรกิจต่างประเทศที่ฝ่าฝืนกฎหมายไทย โดยได้กำชับให้หน่วยงานที่เกี่ยวข้องดำเนินการอย่างเข้มงวด ทั้งในด้านการตรวจสอบและการบังคับใช้กฎหมายอย่างจริงจัง เพื่อคุ้มครองผู้บริโภค สนับสนุนธุรกิจไทยให้แข่งขันได้อย่างเป็นธรรม และรักษาเสถียรภาพทางเศรษฐกิจของประเทศ
จากผลการบูรณาการการทำงานของคณะกรรมการบริหารจัดการแก้ไขปัญหาสินค้าและธุรกิจต่างประเทศที่ฝ่าฝืนกฎหมาย พบว่า ในช่วงที่ผ่านมา หน่วยงานที่เกี่ยวข้องสามารถดำเนินคดีกับสินค้าที่ไม่ได้คุณภาพมาตรฐานและผิดกฎหมายได้แล้วกว่า 39,186 คดี คิดเป็นมูลค่าความเสียหายกว่า 2,074 ล้านบาท อีกทั้งยังสามารถจัดเก็บภาษีมูลค่าเพิ่มจากสินค้านำเข้าที่มีมูลค่าต่ำกว่า 1,500 บาท ได้ถึง 1,796 ล้านบาท และดำเนินการถอดสินค้าผิดกฎหมายออกจากแพลตฟอร์มออนไลน์ (มาตรการ Notice and Takedown) แล้วกว่า 10,378 รายการ
ขณะเดียวกัน ในส่วนของการปราบปรามธุรกิจนอมินี ได้มีการดำเนินคดีแล้ว 857 ราย คิดเป็นมูลค่าความเสียหายรวมกว่า 15,288 ล้านบาท โดยปัญหาดังกล่าวถือเป็นปัญหาที่สะสมมายาวนานกว่า 10 ปี รัฐบาลจึงมีแผนดำเนินการเชิงรุกและเป็นระบบ โดยกระทรวงพาณิชย์จะจัดตั้ง “คณะทำงานระดับจังหวัด” ในทุกจังหวัด มีรองผู้ว่าราชการจังหวัดที่ผู้ว่าราชการจังหวัดมอบหมายเป็นประธาน และมีพาณิชย์จังหวัดเป็นเลขานุการ ร่วมกับหน่วยงานที่เกี่ยวข้อง ทำหน้าที่ตรวจสอบข้อเท็จจริงเกี่ยวกับบริษัทต้องสงสัย ทั้งในด้านที่มาของเงินทุน ความสามารถในการประกอบธุรกิจ และความเชื่อมโยงกับชาวต่างชาติ
สำหรับบริษัทที่จดทะเบียนใหม่ในอนาคต รัฐบาลจะเสนอปรับปรุงกฎหมายเพื่อเพิ่มบทลงโทษต่อธุรกิจนอมินีอย่างเข้มข้นถึงขั้น ยึดทรัพย์ พร้อมเร่งเสนอร่างกฎหมายเข้าสู่ที่ประชุมคณะรัฐมนตรีและผลักดันเข้าสู่รัฐสภาโดยเร็ว โดยแต่ละจังหวัดจะต้องตรวจสอบบริษัทที่อยู่ในข่ายให้แล้วเสร็จภายใน 3 เดือน และจังหวัดที่มีจำนวนบริษัทมากจะต้องรายงานผลความคืบหน้าเป็นรายไตรมาส
“รัฐบาลเดินหน้าแก้ไขปัญหาสินค้านำเข้าไม่ได้มาตรฐานและธุรกิจนอมินีอย่างจริงจังและต่อเนื่อง เพื่อปกป้องสิทธิของผู้บริโภค และสร้างความเป็นธรรมในการดำเนินธุรกิจในประเทศให้กับทุกฝ่าย ทั้งนี้ รัฐบาลขอความร่วมมือจากประชาชนและภาคธุรกิจร่วมเป็นหูเป็นตา แจ้งเบาะแสการกระทำที่ฝ่าฝืนกฎหมาย เพื่อร่วมกันสร้างระบบเศรษฐกิจที่มั่นคง โปร่งใส และเป็นธรรมต่อคนไทยทุกคน” นางสาวศศิกานต์ ทิ้งท้าย

ที่มา : https://www.thaigov.go.th/news/contents/details/96752