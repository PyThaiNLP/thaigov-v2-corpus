รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม ลงพื้นที่ติดตามความคืบหน้าการแก้ปัญหายาเสพติดในพื้นที่จังหวัดนราธิวาส-ชื่นชมองค์การบริหารส่วนตำบลดุซงญอ สร้างศูนย์เฝ้าระวังยาเสพติดชุมชน


วันเสาร์ที่ 24 พฤษภาคม 2568
24/05/2568
พิมพ์
รัฐมนตรีว่าการกระทรวงยุติธรรม ลงพื้นที่ติดตามความคืบหน้าการแก้ปัญหายาเสพติดในพื้นที่จังหวัดนราธิวาส-ชื่นชมองค์การบริหารส่วนตำบลดุซงญอ สร้างศูนย์เฝ้าระวังยาเสพติดชุมชน
รัฐมนตรีว่าการกระทรวงยุติธรรม ลงพื้นที่ติดตามความคืบหน้าการแก้ปัญหายาเสพติดในพื้นที่จังหวัดนราธิวาส-ชื่นชมองค์การบริหารส่วนตำบลดุซงญอ สร้างศูนย์เฝ้าระวังยาเสพติดชุมชน และกลไกแจ้งเตือนภัยล่วงหน้าโดยประชาชนมีส่วนร่วม
ในวันเสาร์​ที่ 24 พฤษภาคม 2568 เวลา 10.15 น. พันตำรวจเอก ทวี สอดส่อง รัฐมนตรีว่าการกระทรวงยุติธรรม เดินทางลงพื้นที่เพื่อติดตามความคืบหน้าการแก้ปัญหายาเสพติดในพื้นที่จังหวัดนราธิวาส ณ สถานีตำรวจภูธรจะแนะ อำเภอจะแนะ จังหวัดนราธิวาส จากนั้น เดินทางต่อไปที่องค์การบริหารส่วนตำบลดุซงญอ อำเภอจะแนะ จังหวัดนราธิวาส เพื่อติดตามความคืบหน้าการแก้ปัญหายาเสพติดพร้อมรับฟังการบรรยายสรุป และรับฟังปัญหาความเดือดร้อนของพี่น้องประชาชนในพื้นที่ และเป็นประธานเปิดโครงการส่งเสริมภูมิปัญญาท้องถิ่น องค์การบริหารส่วนตำบลดุซงญอ โดยมี นายกูเฮง ยาวอหะซัน เลขานุการรัฐมนตรีว่าการกระทรวงยุติธรรม พลตำรวจโท พัฒนวุธ อังคะนาวิน ประจำสำนักเลขาธิการนายกรัฐมนตรี หัวหน้าส่วนราชการ ข้าราชการ ผู้นำศาสนา ผู้นำชุมชน และประชาชนในพื้นที่ร่วมให้การต้อนรับกว่า 2,500 คน
โอกาส​นี้​ พันตำรวจเอก ทวี สอดส่อง รัฐมนตรีว่าการกระทรวงยุติธรรม กล่าวว่า โครงการส่งเสริมภูมิปัญญาท้องถิ่น ซึ่งจัดขึ้นโดยองค์การบริหารส่วนตำบลดุซงญอ เป็นการสืบสานองค์ความรู้ท้องถิ่น อัตลักษณ์วัฒนธรรม และวิถีชีวิตที่ทรงคุณค่าของประชาชนในพื้นที่ คำว่า “ดุซงญอ” เป็นมากกว่าชื่อของตำบลหรือหมู่บ้าน หากคือเรื่องราวของผู้คน ความผูกพัน ความรุ่งเรือง และความหวัง นักเขียนท้องถิ่นผู้เป็นบุตรหลานของดุซงญออย่าง คุณชุมศักดิ์ นรารัตน์วงค์ นักเขียนและสื่อสารมวลชน เคยบรรยายความทรงจำอันจับใจว่า ดุซงญอในสมัยก่อนเจริญมาก มีโรงหนัง 2 แห่ง มีโรงไฟฟ้าเอง มีประปาหมู่บ้าน โรงแรม โรงเรียนจีน ฯลฯ พ่อเป็นคนแรกในหมู่บ้านที่มีรถจิ๊ปขับ มีคนขับรถให้เป็นชาวไทยมุสลิม การค้าขายส่วนใหญ่ติดต่อกันระหว่างคนไทยพุทธ มุสลิม และคนไทยเชื้อสายจีน โดยไม่เคยมีปัญหาใด ๆ เกิดขึ้นด้วยความมีเอื้ออารี บ้านของเราจะเต็มไปด้วย ตูปะ และของกินในช่วงฮารีรายอจากเพื่อนบ้านมุสลิม ส่วนในตรุษจีน พ่อจะนำขนมเข่งและผลไม้ไปมอบให้พี่น้องมุสลิมฉันญาติมิตร” นี่คือภาพแทนของสังคมที่เคยเติบโตบนพื้นฐานของความไว้วางใจ ความเข้าใจ และความหลากหลาย ซึ่งถือเป็น “ทุนทางสังคม” ที่มีค่าที่สุดของพื้นที่ชายแดนใต้ และเป็นรากฐานของชุมชนที่เข้มแข็ง
รัฐมนตรีว่าการกระทรวงยุติธรรม กล่าวด้วยว่า เราไม่อาจกล่าวถึงดุซงญอโดยไม่กล่าวถึงเหตุการณ์เดือนเมษายน ปี 2491 บทหนึ่งของประวัติศาสตร์ที่แสดงออกถึงความเจ็บปวด ความไม่เข้าใจ เพื่อการเรียนรู้และก้าวข้ามด้วยสติและสันติ เพราะการพัฒนาที่ยั่งยืน ไม่ได้หมายถึงการลืมอดีต แต่คือการฟังเสียงจากอดีต นำมาออกแบบอนาคตที่เท่าเทียมกว่า เป็นธรรมกว่า และปลอดภัยสำหรับทุกคน ฉะนั้น “ดุซงญอ” ในวันนี้ จึงไม่ควรเป็นเพียงพิพิธภัณฑ์ของความทรงจำ แต่ควรเป็นเวทีของการพัฒนาคนรุ่นใหม่ ด้วย ศาสนา การศึกษา วิทยาศาสตร์ เทคโนโลยี และคุณภาพชีวิตที่ดี เพราะ การพัฒนาคน คือ หัวใจของการพัฒนาอย่างยั่งยืน ต้องทำให้เยาวชนมีพื้นที่ปลอดภัย มีทักษะชีวิต มีเวทีสร้างสรรค์ และได้รับการยอมรับในฐานะ “เจ้าของอนาคตของชุมชน” อย่างไรก็ตาม ขณะที่เราร่วมกันอนุรักษ์ภูมิปัญญาท้องถิ่น เราก็ไม่อาจละเลยภัยคุกคามจากยาเสพติด ที่กำลังรุกคืบเข้าสู่ชุมชน โดยเฉพาะในพื้นที่ห่างไกลและชายแดน ปัจจัยเชิงโครงสร้าง เช่น ความยากจน ความเหลื่อมล้ำทางการศึกษา และครอบครัวที่เปราะบาง ล้วนทำให้เยาวชนตกเป็นเหยื่อของเครือข่ายค้ายาเสพติดได้ง่ายขึ้น
“ผมเชื่อว่า การแก้ไขปัญหายาเสพติดต้องอาศัยพลังจากชุมชน ศาสนา และครอบครัวอย่างแท้จริง เราต้องส่งเสริมการให้ความรู้ ทักษะชีวิต เปิดพื้นที่สร้างสรรค์ให้เยาวชนได้มีส่วนร่วมสร้างศูนย์เฝ้าระวังชุมชน และกลไกแจ้งเตือนภัยล่วงหน้า โดยชาวบ้านมีส่วนร่วมเป็นเจ้าของ และขอแสดงความชื่นชมต่อ องค์การบริหารส่วนตำบลดุซงญอ ที่ไม่เพียงอนุรักษ์ภูมิปัญญา แต่ยังเป็นเวทีรวมพลังของชุมชนเพื่อรับมือกับปัญหาอย่างรอบด้าน ซึ่งสะท้อนถึงแนวทางของการพัฒนาที่ยึดประชาชนเป็นศูนย์กลาง อย่างแท้จริง"

ที่มา : https://www.thaigov.go.th/news/contents/details/96740