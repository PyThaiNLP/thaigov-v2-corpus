รัฐบาลไทย-ข่าวทำเนียบรัฐบาล-ทุกภาคส่วนเร่งให้ความช่วยเหลือ ปชช.ในพื้นที่น้ำท่วม อ.แม่สาย หลังนายกฯ กำชับการให้ความช่วยเหลือประชาชนผู้ได้รับความเดือดร้อนต้องทำทันที


วันอาทิตย์ที่ 25 พฤษภาคม 2568
25/05/2568
พิมพ์
ทุกภาคส่วนเร่งให้ความช่วยเหลือ ปชช.ในพื้นที่น้ำท่วม อ.แม่สาย หลังนายกฯ กำชับการให้ความช่วยเหลือประชาชนผู้ได้รับความเดือดร้อนต้องทำทันที
ทุกภาคส่วนเร่งให้ความช่วยเหลือ ปชช.ในพื้นที่น้ำท่วม อ.แม่สาย หลังนายกฯ กำชับการให้ความช่วยเหลือประชาชนผู้ได้รับความเดือดร้อนต้องทำทันที
วันนี้ (25 พฤษภาคม 2568) นายจิรายุ ห่วงทรัพย์ โฆษกประจำสำนักนายกรัฐมนตรี เปิดเผยว่าภายหลังนางสาว แพทองธาร ชินวัตร นายกรัฐมนตรี  ได้สั่งการให้นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย ในฐานะ ประธานคณะกรรมการบรรเทาสาธารณภัย เข้าไปช่วยเหลือพี่น้องประชาชนอย่างเร่งด่วนจากกรณีสถานการณ์น้ำจากแม่น้ำสายไหลทะลักเข้าท่วมชุมชนริมแม่น้ำสาย ที่ด่านพรมแดนสะพานมิตรภาพ แห่งที่ 1 อำเภอแม่สาย จังหวัดเชียงรายนั้น
จากรายงานพบว่า สถานการณ์พื้นที่ อำเภอแม่สาย  มีพื้นที่ถนนบางส่วนได้รับความเสียหาย โดยหน่วยงานทหาร และฝ่ายปกครอง ได้ระดมบิ๊กแบ็คเข้าควบคุมสถานการณ์แล้วขณะที่ ทหารกรมการทหารช่าง ได้เร่งดำเนินการก่อสร้างคันระบายน้ำพื้นที่ชุมชนอำเภอแม่สาย คาดว่าจะแล้วเสร็จภายในเดือนมิถุนายน 2568 นี้ จึงทำให้การระบายน้ำยังทำได้ไม่เต็มประสิทธิภาพ แต่เมื่อคันระบายน้ำที่กำลังก่อสร้างแล้วเสร็จจะทำให้การระบายน้ำในพื้นที่อำเภอแม่สายเป็นไปอย่างมีประสิทธิภาพมากขึ้น
นอกจากนี้ เจ้าหน้าที่และหน่วยงานที่เกี่ยวข้องทุกฝ่ายได้ระดมกำลังเร่งแก้สถานการณ์น้ำท่วมในพื้นที่อำเภอแม่สาย จังหวัดเชียงรายแล้ว ดังนี้
(1) ปิดจุดน้ำเข้า บริเวณสะพานมิตรภาพ ที่ 1 และ บริเวณสวนสาธารณะไม้ลุงขน เรียบร้อยแล้ว และปิดจุดรั่วที่บริเวณตามสายลมจอย
( 2) ระดับน้ำในชุมชนลดลงอย่างต่อเนื่อง โดยหน่วยทหาร และสมาชิก อส. ได้ช่วยทำความสะอาดบ้านเรือนประชาชน และขนย้ายสิ่งของ
(3) ทางจังหวัดได้จัดเตรียมชี้แจง จุดอพยพ หากมีมวลน้ำรอบต่อไป (4) เสริมเครื่องสูบน้ำ เพิ่มเติม (ปัจจุบันติดตั้งแล้ว 6 เครื่อง) กรณีเตรียมพร้อมสำหรับมวลน้ำใหม่  และ (5) กรมการทหารช่างเสริมแนวป้องกันน้ำ ในจุดอ่อนแอเพื่อเตรียมรับมวลน้ำรอบใหม่
"ขอให้ประชาชนติดตามข้อมูลข่าวสารสถานการณ์น้ำและการประกาศแจ้งเตือนจากหน่วยงานภาครัฐอย่างใกล้ชิด เพื่อเตรียมพร้อมในการขนของขึ้นสู่ที่สูงหรืออพยพได้ทันท่วงทีหากเกิดสถานการณ์ ซึ่งขณะนี้มีพื้นที่จังหวัดเชียงราย รวมถึงอีก 51 จังหวัดทั่วประเทศ มีฝนตกต่อเนื่องไปจนถึงวันที่ 27 พฤษภาคมนี้  นายกรัฐมนตรีกำชับให้ผู้ว่าราชการจังหวัดทุกจังหวัดที่มีปริมาณน้ำฝนจำนวนมาก ต้องติดตามสถานการณ์อย่างใกล้ชิด หากเกิดสถานการณ์ ต้องเร่งให้ความช่วยเหลือประชาชนผู้ได้รับความเดือดร้อนเป็นการด่วน" นายจิรายุ ระบุ

ที่มา : https://www.thaigov.go.th/news/contents/details/96755