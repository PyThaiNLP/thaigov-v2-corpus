รัฐบาลไทย-ข่าวทำเนียบรัฐบาล-ชวนชมรายการ “โอกาสไทยกับนายกแพทองธาร”เปิดใจนายกรัฐมนตรีถึงเบื้องหลังการบริหารงานครั้งสำคัญ และมิติใหม่ของไทยในเวทีโลกกับอีเว้นท์ระดับโลกที่ประเทศไทย ติดตามชมพร้อมกัน 


วันศุกร์ที่ 30 พฤษภาคม 2568
30/05/2568
พิมพ์
ชวนชมรายการ “โอกาสไทยกับนายกแพทองธาร”เปิดใจนายกรัฐมนตรีถึงเบื้องหลังการบริหารงานครั้งสำคัญ และมิติใหม่ของไทยในเวทีโลกกับอีเว้นท์ระดับโลกที่ประเทศไทย ติดตามชมพร้อมกัน
ชวนชมรายการ “โอกาสไทยกับนายกแพทองธาร”เปิดใจนายกรัฐมนตรีถึงเบื้องหลังการบริหารงานครั้งสำคัญ และมิติใหม่ของไทยในเวทีโลกกับอีเว้นท์ระดับโลกที่ประเทศไทย ติดตามชมพร้อมกัน อาทิตย์ที่ 1 มิถุนายน นี้ เวลา 08.00 น.
วันนี้ (30 พ.ค. 2568) นายจิรายุ ห่วงทรัพย์ โฆษกประจำสำนักนายกรัฐมนตรี เปิดเผยว่า นายกรัฐมนตรีจะจัดรายการ “โอกาสไทยกับนายกแพทองธาร” ประจำเดือนมิถุนายน 2568 ซึ่งเป็นการจัดรายการของนายกรัฐมนตรีตอนที่ 5 ในวันอาทิตย์ที่ 1 มิถุนายน นี้เวลา 08.00 -08.30 น. ทั้งนี้ ขอเชิญชวนรับฟังมุมมองจากนายกรัฐมนตรี ไม่ว่าจะเป็นเรื่อง Digital Wallet เฟส 3 ที่“เลื่อน”ออกไปก่อนเพื่อให้สอดคล้องกับข้อจำกัดเชิงเศรษฐกิจ ที่ประเทศไทยถูกตัวแปรที่ควบคุมไม่ได้รุมเร้า
”นายกฯ จะอธิบายถึงการ กระตุ้นเศรษฐกิจในการใช้งบประมาณ 1.57 แสนล้านบาท ของปีงบประมาณ2568 ที่จัดสรรเพื่อการลงทุน เพื่อกระตุ้นเศรษฐกิจในทุกมิติ ในโครงสร้างพื้นฐานสำคัญของประเทศ ไม่ว่าจะเป็น การจัดการน้ำ การพัฒนาเส้นทางคมนาคม และการปรับปรุงแหล่งท่องเที่ยวให้มีความปลอดภัย สวยงาม และดึงดูดนักท่องเที่ยวได้มากขึ้น เพื่อวางรากฐานเศรษฐกิจที่แข็งแรงและยั่งยืน สำหรับรายการ ฯ อาทิตย์นี้ ยังมีประเด็นที่น่าสนใจ คือความคืบหน้าของโอกาสในการจัดการแข่งขัน รถยนต์สูตรหนึ่ง ฟอร์มูล่าวัน( F1 )ในประเทศไทย ซึ่งหากเกิดขึ้นไทยจะกลายเป็นหนึ่งในไม่กี่ประเทศที่ได้จัดอีเว้นท์ระดับโลก ซึ่งจะสามารถสร้างผลประโยชน์ทางเศรษฐกิจในทุกระดับ ทำให้ “ประเทศไทยไม่มี Low Season อีกต่อไป”
นายจิรายุ กล่าวต่อว่า นอกจากนี้ นายกรัฐมนตรีจะกล่าวถึงความสำเร็จของประเทศไทย ในการประชุมสุดยอดผู้นำอาเซียนที่ประเทศมาเลเซีย ซึ่งมีการหารือความร่วมมือในระดับภูมิภาคระหว่าง อาเซียน ตะวันออกกลาง และจีน เพื่อเตรียมรับมือความไม่แน่นอนของเศรษฐกิจโลก และเปิดประตูใหม่สู่ความร่วมมือทางเศรษฐกิจและความมั่นคงในมิติที่ลึกซึ้งยิ่งขึ้น
“ขอเชิญชวนรับชมและรับฟังประเด็นสำคัญต่าง ๆ โดยตรงจากนายกรัฐมนตรี ในรายการ “โอกาสไทยกับนายกแพทองธาร” ได้ในวันอาทิตย์ที่ 1 มิถุนายน 2568 เวลา 08.00 - 08.30 น. ทางสถานีโทรทัศน์แห่งประเทศไทย กรมประชาสัมพันธ์ NBT 2HD และ TV5 เวลา 08.00 - 08.30 น. และทางช่อง 9 MCOT HD เวลา 09.30 - 10.00 น. และวิทยุกระจายเสียงแห่งประเทศไทย เครือข่ายกรมประชาสัมพันธ์ทั่วประเทศ ” นายจิรายุ กล่าว

ที่มา : https://www.thaigov.go.th/news/contents/details/96955