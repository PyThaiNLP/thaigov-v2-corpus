รัฐบาลไทย-ข่าวทำเนียบรัฐบาล-“บขส.” เตรียมความพร้อมรถโดยสาร - พนักงานขับรถ อำนวยความสะดวก ปลอดภัยประชาชนเดินทางช่วงหยุดยาว 31 พฤษภาคม - 3 มิถุนายน นี้


วันศุกร์ที่ 30 พฤษภาคม 2568
“บขส.” เตรียมความพร้อมรถโดยสาร - พนักงานขับรถ อำนวยความสะดวก ปลอดภัยประชาชนเดินทางช่วงหยุดยาว 31 พฤษภาคม - 3 มิถุนายน นี้
.....
นายชัชวาล พรอมรธรรม กรรมการฯ รักษาการแทนกรรมการผู้จัดการใหญ่ บริษัท ขนส่ง จำกัด (บขส.) กระทรวงคมนาคม เปิดเผยว่า บขส. เตรียมความพร้อมอำนวยความสะดวกประชาชนในการเดินทางด้วยรถโดยสาร ช่วงวันหยุดต่อเนื่องวันเฉลิมพระชนมพรรษาสมเด็จพระนางเจ้าฯ พระบรมราชินี ระหว่างวันที่ 31 พฤษภาคม - 3 มิถุนายน 2568 รวม 4 วัน คาดว่าจะมีประชาชนเดินทางกลับต่างจังหวัดและท่องเที่ยวจำนวนมาก บขส. คาดการณ์จะมีผู้โดยสารเดินทางทั้งเที่ยวไป - กลับ เฉลี่ยวันละ 90,000 - 100,000 คน ใช้รถโดยสาร (รถ บขส. และรถร่วมบริการ) เฉลี่ยวันละ 6,000 - 7,000 เที่ยววิ่ง ทั้งนี้ ได้กำชับฝ่ายธุรกิจเดินรถ บขส. และผู้ประกอบการรถร่วมฯ ดำเนินการตามมาตรการตรวจเข้มความพร้อมรถโดยสาร ต้องตรวจเช็กอุปกรณ์ส่วนควบด้านความปลอดภัย ก่อนนำออกมาให้บริการ โดยเฉพาะช่วงนี้ที่มีฝนตกเป็นประจำ ทำให้เสี่ยงต่อการเกิดอุบัติเหตุทางถนนได้ง่าย ส่วนพนักงานขับรถต้องพักผ่อนให้เพียงพอ มีการตรวจสารเสพติดและตรวจวัดแอลกอฮอล์ต้องเป็นศูนย์ ปฏิบัติตามกฎจราจรที่กฎหมายกำหนด ใช้ความระมัดระวังในการขับขี่เป็นพิเศษ โดยเฉพาะเส้นทางที่ต้องเผชิญกับสถานการณ์ฝนตกหรือมีน้ำท่วมขัง รวมทั้งจัดพนักงานขับรถ 2 คน ในเส้นทางสายยาวที่ใช้เวลาเดินทางเกิน 4 ชั่วโมง และขอความร่วมมือผู้โดยสารคาดเข็มขัดนิรภัยตลอดการเดินทาง เพื่อความปลอดภัยและสร้างความมั่นใจให้ประชาชนในการเดินทางด้วยระบบขนส่งสาธารณะตามนโยบายกระทรวงคมนาคม สอบถามข้อมูลการเดินทาง และจองตั๋ว บขส. ล่วงหน้าได้ที่เว็บไซต์ บขส. Application E-ticket Facebook Page : บขส. Line : บขส.99 และช่องจำหน่ายตั๋วโดยสาร บขส. ทั่วประเทศ หรือ โทร. 0 2936 3660 ในวันและเวลาราชการ

ที่มา : https://www.thaigov.go.th/news/contents/details/96962