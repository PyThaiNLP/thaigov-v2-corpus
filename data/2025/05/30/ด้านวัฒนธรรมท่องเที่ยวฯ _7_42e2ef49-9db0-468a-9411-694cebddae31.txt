รัฐบาลไทย-ข่าวทำเนียบรัฐบาล-ปลัดกระทรวงการท่องเที่ยวและกีฬา เดินหน้าสานต่อเจตนารมณ์นายกรัฐมนตรี จัดประชุมคณะทำงานด้านการท่องเที่ยว ไทย – มาเลเซีย ครั้งที่ 1 ส่งเสริมการท่องเที่ยวแบบ Two-way Tourism


วันศุกร์ที่ 30 พฤษภาคม 2568
ปลัดกระทรวงการท่องเที่ยวและกีฬา เดินหน้าสานต่อเจตนารมณ์นายกรัฐมนตรี จัดประชุมคณะทำงานด้านการท่องเที่ยว ไทย – มาเลเซีย ครั้งที่ 1 ส่งเสริมการท่องเที่ยวแบบ Two-way Tourism
ปลัดกระทรวงการท่องเที่ยวและกีฬา เดินหน้าสานต่อเจตนารมณ์นายกรัฐมนตรี จัดประชุมคณะทำงานด้านการท่องเที่ยว ไทย – มาเลเซีย ครั้งที่ 1 ส่งเสริมการท่องเที่ยวแบบ Two-way Tourism
วันที่ 30 พฤษภาคม 2568 เวลา 13.00 น. ณ ห้องประชุม ชั้น 6 โรงแรม Pathumwan Princess กรุงเทพมหานคร
นางสาวนัทรียา ทวีวงศ์ ปลัดกระทรวงการท่องเที่ยวและกีฬา และ ดาโต๊ะ ชาฮารุดดิน บิน อะบู โซฮอท เลขาธิการใหญ่กระทรวงการท่องเที่ยว ศิลปะ และวัฒนธรรมมาเลเซีย ร่วมเป็นประธานการประชุม คณะทำงานด้านการท่องเที่ยว ไทย – มาเลเซีย ครั้งที่ 1 โดยมี นายจักรพล ตั้งสุทธิธรรม ผู้ช่วยรัฐมนตรีประจำกระทรวงการท่องเที่ยวและกีฬาและโฆษกกระทรวงฯ นายเศกสันฐ์ ง้าวสุวรรณ์ ผู้ช่วยปลัดกระทรวงการท่องเที่ยวและกีฬา และคณะผู้แทนจากทั้งสองประเทศเข้าร่วม
การประชุมครั้งนี้จัดขึ้น เพื่อติดตามและผลักดันแผนความร่วมมือด้านการท่องเที่ยวไทย – มาเลเซียในระยะสั้น ปี พ.ศ. 2568 – 2570 โดยมุ่งเน้นการเสริมสร้างความร่วมมือระหว่างกันอย่างเป็นรูปธรรม ผ่านแผนกิจกรรมร่วม 11 กิจกรรม ภายใต้ 3 ประเด็นสำคัญ ได้แก่
การอำนวยความสะดวกในการเดินทางระหว่างสองประเทศ
การพัฒนาผลิตภัณฑ์และการตลาดท่องเที่ยวร่วมกัน ภายใต้แนวคิด “สองประเทศ หนึ่งจุดหมายปลายทาง”
การพัฒนาบุคลากรด้านการท่องเที่ยว
ที่ประชุมมีมติเห็นชอบ แผนงานความร่วมมือด้านการท่องเที่ยวระยะสั้น 3 ปี (พ.ศ. 2568 – 2570) และ ขอบเขตการดำเนินงานของคณะทำงาน เพื่อเป็นกรอบในการประสานงานและดำเนินกิจกรรมอย่างต่อเนื่องระหว่างทั้งสองประเทศ
นางสาวนัทรียา กล่าวว่า การประชุมในครั้งนี้เป็นผลสืบเนื่องจากการหารือระหว่างนายกรัฐมนตรีของทั้งสองประเทศ และตามคำสั่งสำนักนายกรัฐมนตรี ที่ 5/2568 ลงวันที่ 2 มกราคม 2568 ซึ่งได้แต่งตั้งคณะทำงานเพื่อขับเคลื่อนความร่วมมือด้านการท่องเที่ยวระหว่างไทย – มาเลเซีย โดยมีเป้าหมายสำคัญในการส่งเสริมการท่องเที่ยวแบบ Two-way Tourism ซึ่งจะช่วยให้การเดินทางระหว่างกันมีความคึกคักมากยิ่งขึ้น พร้อมทั้งสนับสนุนให้เกิดการเชื่อมโยงในระดับนโยบาย ระดับภูมิภาค และระดับประชาชน
“กระทรวงการท่องเที่ยวและกีฬาให้ความสำคัญกับการสร้างเครือข่ายความร่วมมือระดับทวิภาคี เพื่อเสริมความแข็งแกร่งให้กับอุตสาหกรรมการท่องเที่ยวของไทยและประเทศเพื่อนบ้านอย่างยั่งยืน การประชุมครั้งนี้เป็นก้าวสำคัญในการเปลี่ยนความร่วมมือให้เป็นรูปธรรมอย่างเป็นระบบ และขับเคลื่อนตามนโยบายนายกรัฐมนตรีอย่างมีประสิทธิภาพ” ปลัดกระทรวงฯ กล่าว
ทั้งนี้ ไทยและมาเลเซียยังคงเดินหน้าร่วมมือกันในหลายมิติ เพื่อยกระดับภูมิภาคอาเซียนให้เป็นจุดหมายปลายทางด้านการท่องเที่ยวที่แข็งแกร่งและมีศักยภาพในระดับโลก

ที่มา : https://www.thaigov.go.th/news/contents/details/96982