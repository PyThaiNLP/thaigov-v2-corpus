รัฐบาลไทย-ข่าวทำเนียบรัฐบาล-วธ.มอบเกียรติบัตร “องค์กรคุณธรรม” ปี 67 เชิดชู 64 องค์กร สร้างแรงบันดาลใจขับเคลื่อนคุณธรรมสู่สังคม


วันศุกร์ที่ 30 พฤษภาคม 2568
วธ.มอบเกียรติบัตร “องค์กรคุณธรรม” ปี 67 เชิดชู 64 องค์กร สร้างแรงบันดาลใจขับเคลื่อนคุณธรรมสู่สังคม
วธ.มอบเกียรติบัตร “องค์กรคุณธรรม” ปี 67 เชิดชู 64 องค์กร สร้างแรงบันดาลใจขับเคลื่อนคุณธรรมสู่สังคม
วธ.มอบเกียรติบัตร “องค์กรคุณธรรม” ปี 67 เชิดชู 64 องค์กร สร้างแรงบันดาลใจขับเคลื่อนคุณธรรมสู่สังคม
เมื่อวันที่ 30 พฤษภาคม 2568 เวลา 10.30 น. กระทรวงวัฒนธรรม (วธ.) จัดพิธีมอบเกียรติบัตร “องค์กรคุณธรรม” ประจำปีงบประมาณ 2567 โดยมีนายประสพ เรียงเงิน ปลัดกระทรวงวัฒนธรรม ในฐานะประธานอนุกรรมการส่งเสริมคุณธรรมกระทรวงวัฒนธรรม เป็นประธานมอบเกียรติบัตรประกาศยกย่ององค์กรคุณธรรม พร้อมกล่าวแสดงความยินดีกับหน่วยงานในสังกัดกระทรวงวัฒนธรรมและองค์การมหาชนที่เข้าร่วมการประเมินองค์กรคุณธรรม โดยปีนี้มีหน่วยงานในสังกัดวธ. ได้รับเกียรติบัตร ตามประเภทและระดับที่ประเมิน รวมจำนวนทั้งสิ้น 64 องค์กร ได้แก่ องค์กรพัฒนาคุณธรรม 5 องค์กรและองค์กรคุณธรรมต้นแบบ 59 องค์กร โดยมีนางยุถิกา อิศรางกูร ณ อยุธยา รองปลัดกระทรวงวัฒนธรรม นายชัยพล สุขเอี่ยม อธิบดีกรมการศาสนา ผู้บริหารกระทรวงวัฒนธรรม และผู้บริหารหน่วยงานในสังกัด วธ. เข้าร่วมงาน ณ ศูนย์ประชุมกระทรวงวัฒนธรรม ชั้น 8 อาคารวัฒนธรรมวิศิษฏ์ กระทรวงวัฒนธรรม
นายประสพ เรียงเงิน กล่าวว่า ขอแสดงความยินดีและชื่นชมหน่วยงานในสังกัดทุกแห่งที่ได้รับเกียรติบัตรในการประเมินองค์กรคุณธรรม โดยเน้นย้ำถึงความสำคัญของการรักษาคุณภาพและมาตรฐานขององค์กรคุณธรรม ทั้งในด้านการบริหารจัดการและพฤติกรรมของบุคลากร ซึ่งสะท้อนถึงคุณลักษณะอันพึงประสงค์ที่ทำให้องค์กรได้รับการยอมรับและความเชื่อมั่นจากสังคม ซึ่งความเป็นองค์กรคุณธรรม คือเครื่องยืนยันถึงความโปร่งใสและน่าเชื่อถือของการทำงาน จึงขอให้ทุกหน่วยงานรักษามาตรฐานนี้ไว้ และร่วมกันขับเคลื่อนองค์กรคุณธรรมอย่างต่อเนื่อง รวมทั้งเชิญชวนและให้กำลังใจหน่วยงานที่มีผลการประเมินระดับพัฒนาคุณธรรมให้พัฒนาสู่การเป็นองค์กรคุณธรรมต้นแบบ เพื่อให้ทุกหน่วยงานในสังกัดก้าวไปสู่เป้าหมายเดียวกัน คือการสร้างองค์กรที่มีคุณธรรมอย่างยั่งยืน

ที่มา : https://www.thaigov.go.th/news/contents/details/96980