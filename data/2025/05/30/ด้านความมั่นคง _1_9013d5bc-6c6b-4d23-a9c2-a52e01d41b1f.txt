รัฐบาลไทย-ข่าวทำเนียบรัฐบาล-"ดร.เฉลิมชัย" แท็กทีมผู้บริหาร ทส. เตรียมพร้อมสนับสนุนข้อมูลทุกมิติ ในการพิจารณางบประมาณประจำปี 2569 


วันพฤหัสบดีที่ 29 พฤษภาคม 2568
"ดร.เฉลิมชัย" แท็กทีมผู้บริหาร ทส. เตรียมพร้อมสนับสนุนข้อมูลทุกมิติ ในการพิจารณางบประมาณประจำปี 2569
"ดร.เฉลิมชัย" แท็กทีมผู้บริหาร ทส. เตรียมพร้อมสนับสนุนข้อมูลทุกมิติ ในการพิจารณางบประมาณประจำปี 2569
วันที่ 29 พฤษภาคม 2568 เวลา 14.30 น. ดร.เฉลิมชัย ศรีอ่อน รัฐมนตรีว่าการกระทรวงทรัพยากรธรรมชาติและสิ่งแวดล้อม (รมว.ทส.) เข้าร่วมการประชุมสภาผู้แทนราษฎร ชุดที่ 26 ปีที่ 2 ครั้งที่ 1 (สมัยวิสามัญ) เพื่อร่วมพิจารณาร่างพระราชบัญญัติงบประมาณรายจ่ายประจำปีงบประมาณ พ.ศ. 2569 โดยมี นายวันมูหะมัดนอร์ มะทา ประธานรัฐสภาและประธานสภาผู้แทนราษฎร เป็นประธานการประชุม ณ ห้องประชุมสภาผู้แทนราษฎร ชั้น 2 อาคารรัฐสภา กรุงเทพมหานคร
พร้อมกันนี้ ดร.เฉลิมชัย รมว.ทส. ยังได้ร่วมประชุมเตรียมการสนับสนุนข้อมูลการพิจารณา ร่าง พ.ร.บ. งบประมาณ ประจำปีงบประมาณ พ.ศ.2569 ร่วมกับคณะผู้บริหารระดับสูง และหัวหน้าส่วนราชการในสังกัดกระทรวงฯ  ณ ศูนย์ประสานงานกระทรวงทรัพยากรธรรมชาติและสิ่งแวดล้อม ห้องประชุมกรรมาธิการ N410 ชั้น 4 อาคารรัฐสภา เพื่อจัดเตรียมข้อมูลประกอบการสนับสนุนการชี้แจงงบประมาณรายจ่ายในส่วนของกระทรวงฯ ซึ่งครอบคลุมภารกิจสำคัญ อาทิ การบริหารจัดการน้ำเพื่อประโยชน์ของประชาชน การเพิ่มประสิทธิภาพระบบเตือนภัยธรณีพิบัติภัย การรับมือกับการเปลี่ยนแปลงสภาพภูมิอากาศ การอนุรักษ์ทรัพยากรทางทะเลและชายฝั่ง การส่งเสริมเศรษฐกิจผ่านการท่องเที่ยว ทั้งนี้ เพื่อผลักดันให้เกิดความยั่งยืนในการบริหารจัดการด้านทรัพยากรธรรมชาติและสิ่งแวดล้อมของประเทศในทุกมิติ

ที่มา : https://www.thaigov.go.th/news/contents/details/96951