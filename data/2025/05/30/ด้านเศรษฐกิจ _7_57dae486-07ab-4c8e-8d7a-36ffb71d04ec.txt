รัฐบาลไทย-ข่าวทำเนียบรัฐบาล-"รมว.นฤมล”เผยข่าว​ดี​ ลาว ผ่อนปรน นำเข้าโค-กระบือ-หมู จากไทย หลังแอนแทรกซ์คลี่คลาย สะท้อนความเชื่อมั่นระบบควบคุมโรคของไทย


วันศุกร์ที่ 30 พฤษภาคม 2568
"รมว.นฤมล”เผยข่าว​ดี​ ลาว ผ่อนปรน นำเข้าโค-กระบือ-หมู จากไทย หลังแอนแทรกซ์คลี่คลาย สะท้อนความเชื่อมั่นระบบควบคุมโรคของไทย
"รมว.นฤมล”เผยข่าว​ดี​ ลาว ผ่อนปรน นำเข้าโค-กระบือ-หมู จากไทย หลังแอนแทรกซ์คลี่คลาย สะท้อนความเชื่อมั่นระบบควบคุมโรคของไทย
ศ.ดร.นฤมล ภิญโญสินวัฒน์ รัฐมนตรีว่าการกระทรวงเกษตรและสหกรณ์ เปิดเผยว่า กระทรวงเกษตร กสิกรรมและป่าไม้ สาธารณรัฐประชาธิปไตยประชาชนลาว ได้มีหนังสือลงวันที่ 30 พ.ค. 2568 แจ้งเรื่องการผ่อนปรนการนำเข้าและขนส่งสัตว์และผลิตภัณฑ์จากสัตว์ของประเทศไทย หลังสถานการณ์โรคแอนแทรกซ์ในพื้นที่อำเภอดอนตาล จังหวัดมุกดาหาร คลี่คลายลงแล้ว
โดยสาระสำคัญของประกาศจากทางการลาว คือ อนุญาตให้นำเข้าโค กระบือ ม้า หมู แกะ และแพะ จากประเทศไทย โดยเฉพาะในแขวงที่มีชายแดนติดต่อกับไทย ซึ่งสัตว์และผลิตภัณฑ์จากสัตว์ที่นำเข้าและนำผ่าน ต้องมาจากพื้นที่ปลอดโรค และสัตว์ต้องได้รับวัคซีนป้องกันโรคแอนแทรกซ์อย่างน้อย 20 วันก่อนวันนำเข้า แต่ยังคงระงับการนำเข้าและนำผ่านสัตว์และผลิตภัณฑ์จากสัตว์ที่มีแหล่งกำเนิดในจังหวัดมุกดาหาร หรือผ่านจังหวัดมุกดาหาร ไปยัง สปป.ลาว ต่ออีก 30 วัน ทั้งนี้ระหว่างระยะเวลา 30 วันนี้ สัตว์ที่จะนำเข้าต้องถูกกักแยกอย่างน้อย 21 วันก่อนนำเข้าฝูง และหากเป็นการขนส่งผ่านไปยังประเทศที่สาม ต้องไม่มีการเปลี่ยนพาหนะหรือหยุดพักใน สปป.ลาว
“มาตรการดังกล่าวสะท้อนถึงความร่วมมือและความเชื่อมั่นของ สปป.ลาวต่อระบบควบคุมโรคของไทย พร้อมยืนยันว่า ไทยจะยังคงดำเนินมาตรการเฝ้าระวังและควบคุมโรคในสัตว์อย่างเข้มงวด เพื่อรักษามาตรฐานด้านสุขภาพสัตว์ และสนับสนุนการค้าสัตว์ระหว่างประเทศให้ปลอดภัยและยั่งยืน”ศ.ดร.นฤมล กล่าว

ที่มา : https://www.thaigov.go.th/news/contents/details/96984