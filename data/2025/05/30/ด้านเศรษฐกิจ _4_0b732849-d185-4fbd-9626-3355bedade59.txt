รัฐบาลไทย-ข่าวทำเนียบรัฐบาล-กรมการขนส่งทางบก ดำเนินมาตรการเข้มข้นกำกับดูแลรถสาธารณะในการให้บริการนักท่องเที่ยวและประชาชน เตือนห้ามฉวยโอกาสเอาเปรียบผู้โดยสาร หากพบการกระทำความผิดจะลงโทษผู้ฝ่าฝืนขั้นสูงสุด


วันศุกร์ที่ 30 พฤษภาคม 2568
กรมการขนส่งทางบก ดำเนินมาตรการเข้มข้นกำกับดูแลรถสาธารณะในการให้บริการนักท่องเที่ยวและประชาชน เตือนห้ามฉวยโอกาสเอาเปรียบผู้โดยสาร หากพบการกระทำความผิดจะลงโทษผู้ฝ่าฝืนขั้นสูงสุด
......
นายเสกสม อัครพันธุ์ รองอธิบดีกรมการขนส่งทางบก กระทรวงคมนาคม เปิดเผยว่า อุตสาหกรรมการท่องเที่ยวมีบทบาทที่สำคัญในการขับเคลื่อนเศรษฐกิจของประเทศ โดยประเทศไทยเป็นจุดหมายของชาวต่างชาติที่เดินทางมาท่องเที่ยวตามสถานที่ต่าง ๆ เป็นจำนวนมากและนิยมใช้บริการรถสาธารณะในการเดินทาง ซึ่งการให้บริการนักท่องเที่ยวของรถสาธารณะนั้นมีผลต่อภาพลักษณ์ของประเทศไทย กรมการขนส่งทางบก (ขบ.) ในฐานะหน่วยงานที่กำกับ ดูแลรถสาธารณะให้มีคุณภาพมีมาตรฐานการให้บริการที่ดีและมีความปลอดภัย ได้จัดผู้ตรวจการขนส่งทางบกลงพื้นที่ทุกวันในการตรวจสอบผู้ประจำรถและพนักงานขับรถให้ปฏิบัติตามกฎหมายอย่างเคร่งครัด เพื่อไม่ให้ฉวยโอกาสเอาเปรียบนักท่องเที่ยวและประชาชนผู้ใช้บริการ พร้อมทั้งให้คำแนะนำ และอำนวยความสะดวกด้านการจราจรบริเวณสถานที่ท่องเที่ยว โดยเฉพาะในพื้นที่ที่ได้รับการร้องเรียน การให้บริการรถสาธารณะ เช่น บริเวณหน้าห้างสรรพสินค้า ท้องสนามหลวง เยาวราช ท่าอากาศยานสุวรรณภูมิ ท่าอากาศยานดอนเมือง และสถานีขนส่งผู้โดยสารกรุงเทพ นอกจากนี้ ขบ. ได้ดำเนินโครงการนำร่อง “ราชประสงค์โมเดล” โดยบูรณาการร่วมกับกองบัญชาการตำรวจท่องเที่ยว สถานีตำรวจนครบาลลุมพินี สำนักงานเขตปทุมวัน และศูนย์การค้าบริเวณย่านราชประสงค์ จัดเจ้าหน้าที่ลงพื้นที่เพื่อกวดขันและป้องกันการกระทำความผิดของรถสาธารณะในบริเวณย่านราชประสงค์ โดยสถิติการจับกุมรถสาธารณะตามพระราชบัญญัติรถยนต์ พ.ศ. 2522 ณ แหล่งท่องเที่ยวสำคัญ ของ ขบ. ตั้งแต่วันที่ 1 ตุลาคม 2567 - 30 เมษายน 2568 มีการจับกุมแล้ว 3,960 ราย ข้อหาความผิด อาทิ การปฏิเสธไม่รับผู้โดยสาร ไม่ใช้มาตรค่าโดยสาร ไม่ส่งผู้โดยสารตามที่ตกลงกัน สำหรับสถิติการเปรียบเทียบปรับผู้กระทำผิดจากเรื่องร้องเรียนที่ประชาชนแจ้งเข้ามาและการลงพื้นที่ตรวจสอบของผู้ตรวจการในเขตกรุงเทพฯ ของกองตรวจการขนส่งทางบก รวม 9,375 ราย ทั้งนี้ กรณีที่ ขบ. ออกคำสั่งให้ผู้กระทำความผิดมารายงานตัวและชำระค่าปรับ แต่ฝ่าฝืนไม่มาดำเนินการ จะส่งเรื่องให้พนักงานอัยการเพื่อฟ้องคดีตามกฎหมายต่อไป
นอกจากนี้  ขบ. ได้นำระบบตัดคะแนนความประพฤติผู้ขับรถสาธารณะมาบังคับใช้ เพื่อสร้างจิตสำนึกด้านความปลอดภัยในการขนส่งทางถนนและการให้บริการแก่นักท่องเที่ยวและประชาชน โดยตั้งแต่วันที่ 1 ตุลาคม 2567 -
30 เมษายน 2568 ได้ดำเนินการตัดคะแนนใบอนุญาตฯ รถสาธารณะแล้ว 2,032 ข้อหา อบรมคืนคะแนนแล้ว 6 ราย และกรณีเป็นความผิดร้ายแรงถึงขั้นพักใช้ใบอนุญาตฯ 71 ราย สำหรับกรณีผู้ขับรถสาธารณะที่ให้บริการในพื้นที่ท่าอากาศยาน ขบ. จะประสานไปยังบริษัท ท่าอากาศยานไทย จำกัด (มหาชน) ในการตัดสิทธิการให้บริการของผู้นั้นทันที จะไม่สามารถกลับมาให้บริการในสนามบินได้อีก ทั้งนี้ หากนักท่องเที่ยวและประชาชนมีปัญหาในการใช้บริการรถสาธารณะ สามารถแจ้งเรื่องร้องเรียนได้ที่สายด่วน ขบ. โทร. 1584 เพจเฟซบุ๊ก : 1584 ร้องเรียนรถโดยสารสาธารณะ Line : @1584dlt อีเมล : 1584complaint@dlt.mail.go.th และเว็บไซต์ https://ins.dlt.go.th/cmpweb/ โดย ขบ. จะดำเนินการตรวจสอบข้อเท็จจริงและลงโทษผู้กระทำความผิดตามกฎหมายต่อไป

ที่มา : https://www.thaigov.go.th/news/contents/details/96963