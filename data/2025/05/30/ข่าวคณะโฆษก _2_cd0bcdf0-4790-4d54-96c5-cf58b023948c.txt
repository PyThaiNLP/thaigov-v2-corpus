รัฐบาลไทย-ข่าวทำเนียบรัฐบาล-ส่งออกชายแดน  “แรงดีไม่มีแผ่ว” เม.ย. โต 8.7% มูลค่าแตะ 1.65 แสนล้านบาท รัฐบาลมั่นใจปี 68 คือ ปีแห่งโอกาสทองของเศรษฐกิจการค้าชายแดน


วันศุกร์ที่ 30 พฤษภาคม 2568
30/05/2568
พิมพ์
ส่งออกชายแดน  “แรงดีไม่มีแผ่ว” เม.ย. โต 8.7% มูลค่าแตะ 1.65 แสนล้านบาท รัฐบาลมั่นใจปี 68 คือ ปีแห่งโอกาสทองของเศรษฐกิจการค้าชายแดน
ส่งออกชายแดน  “แรงดีไม่มีแผ่ว” เม.ย. โต 8.7% มูลค่าแตะ 1.65 แสนล้านบาท รัฐบาลมั่นใจปี 68 คือ ปีแห่งโอกาสทองของเศรษฐกิจการค้าชายแดน
วันนี้ (30 พ.ค. 2568) นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี เปิดเผยว่า การค้าชายแดนและการค้าผ่านแดน เดือน เม.ย.2568 มีมูลค่าการค้ารวม 165,555 ล้านบาท เพิ่มขึ้น 8.7% เมื่อเทียบกับช่วงเดียวกันของปีก่อน แยกเป็นการส่งออก 96,854 ล้านบาท เพิ่ม 4.7% และการนำเข้า 68,701 ล้านบาท เพิ่ม 14.9% ได้ดุลการค้า 28,153 ล้านบาท และรวม 4 เดือนปี 2568 (ม.ค.-เม.ย.) มูลค่า 632,397 ล้านบาท เพิ่ม 10.7% เป็นการส่งออก 352,678 ล้านบาท เพิ่ม 7.9% การนำเข้า 279,719 ล้านบาท เพิ่ม 13.1% ได้ดุลการค้า 72,959 ล้านบาท
ทั้งนี้ ในเดือน เม.ย.2568 มีสินค้าส่งออกสำคัญ อาทิ ฮาร์ด ดิสก์ ไดรฟ์ 7,740 ล้านบาท เพิ่ม 89.7% เครื่องคอมพิวเตอร์และอุปกรณ์อื่น ๆ 2,599 ล้านบาท เพิ่ม 46.8% แผงวงจรไฟฟ้า 1,638 ล้านบาท เพิ่ม 99.3% ยางแท่ง TSNR 3,060 ล้านบาท เพิ่ม 19.7% ยางสังเคราะห์ 2,682 ล้านบาท เพิ่ม 94.1% น้ำยางข้น 2,604 ล้านบาท เพิ่ม 22.6% และทุเรียน ส่งออก 99,283 ตัน มูลค่า 16,575 ล้านบาท โดยกว่า 98.5% เป็นการส่งออกไปจีน
นางสาวศศิกานต์ กล่าวว่า หากแยกการค้าชายแดนกับประเทศเพื่อนบ้าน 4 ประเทศ เดือน เม.ย.2568 มีมูลค่า 81,062 ล้านบาท เพิ่ม 6.3% เป็นการส่งออก 49,149 ล้านบาท เพิ่ม 3.8% การนำเข้า 31,913 ล้านบาท เพิ่ม 10.4% ได้ดุลการค้า 17,236 ล้านบาท โดยการค้าชายแดนกับมาเลเซีย มีมูลค่าสูงสุด 25,123 ล้านบาท เพิ่ม 8.7% รองลงมา คือ สปป.ลาว 24,402 ล้านบาท เพิ่ม 0.5% เมียนมา 16,231 ล้านบาท เพิ่ม 3.0% และกัมพูชา 15,307 ล้านบาท เพิ่ม 16.5% โดยสินค้าส่งออกชายแดนสำคัญ ได้แก่ น้ำมันดีเซล 3,140 ล้านบาท น้ำมันสำเร็จรูปอื่น ๆ 1,474 ล้านบาท และเครื่องดื่มอื่น ๆ เช่น นม UHT นมถั่วเหลือง 1,362 ล้านบาท รวม 4 เดือน การค้าชายแดนมีมูลค่า 344,032 ล้านบาท เพิ่ม 5.3% เป็นการส่งออก 206,296 ล้านบาท เพิ่ม 2.4% และการนำเข้า 137,736 ล้านบาท เพิ่ม 9.9%
ส่วนการค้าผ่านแดนไปประเทศที่ 3 เดือน เม.ย.2568 มีมูลค่า 84,493 ล้านบาท เพิ่ม 11.1% เป็นการส่งออก 47,705 ล้านบาท เพิ่ม 5.6% และการนำเข้า 36,788 ล้านบาท เพิ่ม 19.2% โดยการค้าผ่านแดนไปจีน มีมูลค่าสูงที่สุด 52,995 ล้านบาท เพิ่ม 4.5% รองลงมาคือ สิงคโปร์ และเวียดนาม มีมูลค่า 10,919 ล้านบาท เพิ่ม 24.3% และ 5,490 ล้านบาท เพิ่ม 6.1% ตามลำดับ โดยสินค้าส่งออกผ่านแดนสำคัญ ได้แก่ ทุเรียนสด 16,335 ล้านบาท ฮาร์ด ดิสก์ ไดรฟ์ 7,663 ล้านบาท และยางแท่ง TSNR 3,018 ล้านบาท รวม 4 เดือน การค้าผ่านแดนมีมูลค่า 288,365 ล้านบาท เพิ่ม 16.5% เป็นการส่งออก 146,382 ล้านบาท เพิ่ม 16.7% และการนำเข้า 141,983 ล้านบาท เพิ่ม 16.3%
"รัฐบาล ภายใต้การนำของ นางสาวแพทองธาร ชินวัตร นายกรัฐมนตรี มุ่งมั่นผลักดันการค้าชายแดนและผ่านแดนอย่างเต็มที่ เพื่อให้ปี 2568 เป็นปีแห่งโอกาส ในการขับเคลื่อนเศรษฐกิจไทยให้เติบโตต่อเนื่อง เพิ่มขีดความสามารถในการแข่งขันของประเทศ พร้อมเดินหน้าพัฒนาโครงสร้างพื้นฐานและประสานความร่วมมือกับประเทศเพื่อนบ้านอย่างใกล้ชิด เพื่อให้ทุกพื้นที่ชายแดนกลายเป็นประตูเศรษฐกิจที่มั่นคงและยั่งยืนของไทยในอนาคต" นางสาวศศิกานต์ ระบุ

ที่มา : https://www.thaigov.go.th/news/contents/details/96956