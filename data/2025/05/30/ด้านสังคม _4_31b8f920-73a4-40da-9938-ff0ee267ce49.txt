รัฐบาลไทย-ข่าวทำเนียบรัฐบาล-สมศักดิ์ จัด 14 คลินิก ส่งเสริมสุขภาพ คัดกรอง รักษา ให้ชาวสมุทรสาครทุกช่วงวัยเข้าถึงบริการ พร้อมชวน อสส. เขตเมือง 2,000 คน ร่วมนับคาร์บ ลดป่วย NCDs


วันศุกร์ที่ 30 พฤษภาคม 2568
สมศักดิ์ จัด 14 คลินิก ส่งเสริมสุขภาพ คัดกรอง รักษา ให้ชาวสมุทรสาครทุกช่วงวัยเข้าถึงบริการ พร้อมชวน อสส. เขตเมือง 2,000 คน ร่วมนับคาร์บ ลดป่วย NCDs
รัฐมนตรีว่าการกระทรวงสาธารณสุข เปิด “โครงการบริการทุกช่วงวัย ด้วยความห่วงใยจากกระทรวงสาธารณสุข” โรงพยาบาลกระทุ่มแบน สมุทรสาคร จัด 14 คลินิก ส่งเสริมสุขภาพ คัดกรอง รักษา ให้กับชาวสมุทรสาคร มุ่งลดป่วย NCDs และกลุ่มโรคสำคัญ
เผยการจัดโครงการที่ผ่านมาดูแลสุขภาพประชาชนแล้วกว่า 25,000 คน พร้อมลงพื้นที่พระราม 2 ชวน อสส. ร่วมนับคาร์บ จัดการปัญหาสุขภาพตนเองและส่งต่อความรู้ให้ประชาชน
วันนี้ (30 พฤษภาคม 2568 ) ที่ โรงพยาบาลกระทุ่มแบน จังหวัดสมุทรสาคร นายสมศักดิ์ เทพสุทิน รัฐมนตรีว่าการกระทรวงสาธารณสุข เปิดโครงการบริการทุกช่วงวัย ด้วยความห่วงใยจากกระทรวงสาธารณสุข “ภายใต้หลักการ “อสม.มั่นคง สาธารณสุขเข้มแข็ง เพื่อคนไทยห่างไกล NCDs” โดยมี นพ.โอภาส การย์กวินพงศ์ ปลัดกระทรวงสาธารณสุข ภญ.สุภัทรา บุญเสริม ผู้ตรวจราชการกระทรวงสาธารณสุข เขตสุขภาพที่ 5 นพ.ชัยวัฒน์ พัฒนาพิศาลศักดิ์ สาธารณสุขนิเทศก์เขตสุขภาพที่ 5 เจ้าหน้าที่ อสม. และประชาชนเข้าร่วมประมาณ 1,500 คน โดยกล่าวว่า โครงการนี้เป็นการจัดกิจกรรมเชิงรุกให้คนไทยทุกภูมิภาคของประเทศได้เข้าถึงบริการสาธารณสุขทั้งด้านการส่งเสริมสุขภาพ คัดกรอง ป้องกัน และดูแลรักษา เป้าหมายสำคัญคือจะลดค่าใช้จ่ายที่อาจเกิดขึ้นจากการรักษาพยาบาลในอนาคตได้กว่า 4,000 ล้านบาท ซึ่งที่ผ่านมาจัดโครงการฯ ไปแล้วใน 9 เขตสุขภาพ มีผู้เข้ารับบริการรวมกว่า 25,000 คน และจะดำเนินการต่อเนื่องเพื่อลดปัญหาสุขภาพประชาชนโดยเฉพาะจากกลุ่มโรคไม่ติดต่อเรื้อรัง (NCDs) หรือโรคที่มาจากพฤติกรรมการใช้ชีวิต เช่น โรคอ้วน โรคเบาหวาน ความดันโลหิตสูง ที่เป็นสาเหตุทำให้เกิดโรคอื่นๆ ตามมา
ด้านภญ.หญิงสุภัทรา กล่าวว่า จังหวัดสมุทรสาครมีประชากร 425,796 คน ผู้ที่ป่วยกลุ่มโรค NCDs ที่พบมาก อาทิ ความดันโลหิตสูง ร้อยละ 17.83 เบาหวาน ร้อยละ 9.71 หลอดเลือดสมอง ร้อยละ 2.05 ได้ขับเคลื่อนกิจกรรมตามนโยบายกระทรวงสาธารณสุขอย่างต่อเนื่อง โดยการสร้างความรู้ความเข้าใจให้กับประชาชนในการดูแลสุขภาพของตนเองผ่านกลไก อสม. ซึ่งเป็นแกนนำสุขภาพ สอนนับคาร์บประชาชนไปแล้ว 106,331 คน หรือร้อยละ 35.39 ของกลุ่มประชากรเป้าหมาย สำหรับกิจกรรมในวันนี้มี 14 คลินิกบริการ ได้แก่ คลินิกโรคอ้วน, NCDs และตรวจเท้าเบาหวาน, โรคไต, โรคหลอดเลือดสมอง, ต้อกระจกและจอประสาทตา, โรคหัวใจและหลอดเลือด, กระดูกและข้อและผ่าตัดนิ้วล๊อก, ตรวจการได้ยิน, คัดกรองมะเร็งลำไส้และ ODS, ตรวจมะเร็งปากมดลูก / ฉีดวัคซีนHPV,ฉีดวัคซีนไข้หวัดใหญ่ , สุขภาพใจ, กายภาพบำบัด และการแพทย์แผนไทย
ต่อจากนั้น รัฐมนตรีว่าการกระทรวงสาธารณสุข พร้อมด้วยปลัดกระทรวงสาธารณสุข ได้เดินทางไปเปิดกิจกรรม “เขตเมือง ชวนนับคาร์บ ลดเสี่ยง ลดโรค NCDs” ที่ ศูนย์การค้าเซ็นทรัลพระราม 2 เพื่อส่งเสริมองค์ความรู้ให้แก่ อาสาสมัครสาธารณสุขกรุงเทพมหานคร (อสส.) 2,000 คน ซึ่งจะเป็นแกนนำสำคัญในการดูแลสุขภาพของประชาชนในพื้นที่ ทำให้เกิดความตระหนักและสามารถจัดการสุขภาพตนเองเพื่อลดเสี่ยง ลดโรค NCDs ตามนโยบาย “คนไทย ห่างไกล NCDs” โดยมีนิทรรศการ/กิจกรรมให้ความรู้ 8 บูธ ได้แก่ 1.คนไทยไร้พุงการออกกำลังกาย 2.โครงการชุมชนร่วมใจห่างไกลเบาหวาน 3.โครงการอย่าปล่อยให้เด็กอ้วน (ลด หวาน มันเค็ม เพิ่ม ผัก ผลไม้) ในธีม เดะ เดะ สุขภาพดีชวนตะลุยดินแดนอาหรับ 4.ประเมินความเสี่ยงโรคไต (CKD) 5.One Day Service บริการตรวจไวรัสตับอักเสบบี ตับอักเสบซี และแจกชุดตรวจ HIV ด้วยตนเอง 6.บริการฉีดวัคซีนป้องกันไข้หวัดใหญ่ 7.รูปแบบการป้องกันควบคุมโรคเขตเมืองในหมู่บ้านจัดสรรและชุมชนอาคารสูง (uVilleCare Plus) และ 8.รูปแบบการป้องกันควบคุมโรคโดยอาสาสมัครควบคุมโรค (อสคร.) และอาสาสมัครแรงงานต่างด้าว (อสต.)
******************************************** 30 พฤษภาคม 2568

ที่มา : https://www.thaigov.go.th/news/contents/details/96983