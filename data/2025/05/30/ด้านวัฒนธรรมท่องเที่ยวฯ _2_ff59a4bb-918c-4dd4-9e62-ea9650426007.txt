รัฐบาลไทย-ข่าวทำเนียบรัฐบาล-รมว.ท่องเที่ยวและกีฬา ย้ำจุดยืน “Value over Volume” ขับเคลื่อนแคมเปญ “สวัสดี หนีห่าว” รับ 50 ปีสัมพันธ์ไทย-จีน เดินหน้ากระตุ้นตลาดนักท่องเที่ยวจีนอย่างยั่งยืน


วันศุกร์ที่ 30 พฤษภาคม 2568
รมว.ท่องเที่ยวและกีฬา ย้ำจุดยืน “Value over Volume” ขับเคลื่อนแคมเปญ “สวัสดี หนีห่าว” รับ 50 ปีสัมพันธ์ไทย-จีน เดินหน้ากระตุ้นตลาดนักท่องเที่ยวจีนอย่างยั่งยืน
รมว.ท่องเที่ยวและกีฬา ย้ำจุดยืน “Value over Volume” ขับเคลื่อนแคมเปญ “สวัสดี หนีห่าว” รับ 50 ปีสัมพันธ์ไทย-จีน เดินหน้ากระตุ้นตลาดนักท่องเที่ยวจีนอย่างยั่งยืน
วันที่ 29 พฤษภาคม 2568 นายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา ร่วมพิธีเปิดแคมเปญเฉลิมฉลองความสัมพันธ์ทางการทูต 50 ปี ไทย-จีน “สวัสดี หนีห่าว” (Sawasdee Nihao) ณ Centara Grand & Bangkok Convention Centre CentralWorld โดยมี นางสาวแพทองธาร ชินวัตร นายกรัฐมนตรี เป็นประธานในพิธี และนายหาน จื้อเฉียง เอกอัครราชทูตสาธารณรัฐประชาชนจีนประจำประเทศไทย รวมถึงคณะผู้บริหารระดับสูงของกระทรวงการท่องเที่ยวและกีฬาเข้าร่วมงานอย่างพร้อมเพรียง
นายสรวงศ์ กล่าวว่า รัฐบาลไทยให้ความสำคัญกับการพัฒนาการท่องเที่ยวที่ยั่งยืนและมีคุณภาพ ภายใต้แนวคิด “Value over Volume” โดยแคมเปญ “สวัสดี หนีห่าว” ถือเป็นกลไกสำคัญในการสร้างความเชื่อมั่น กระชับความสัมพันธ์กับภาคธุรกิจจีน และยกระดับภาพลักษณ์ประเทศไทยให้เป็น “Quality Destination” หรือจุดหมายปลายทางคุณภาพ ปลอดภัย และเป็นมิตร ซึ่งเป็นที่ยอมรับในระดับนานาชาติ
กิจกรรมภายใต้แคมเปญดังกล่าวประกอบด้วย 5 กิจกรรมหลัก ได้แก่
กิจกรรมเจรจาธุรกิจ Table Top Sales ระหว่างผู้ประกอบการท่องเที่ยวไทย-จีน
เวทีเสวนา Tourism Forum ระดับ G2G และร่วมกับ Influencer จากไทย-จีน
งานเลี้ยงต้อนรับอย่างเป็นทางการ (Welcome Reception)
กิจกรรมสำรวจเส้นทางและทดสอบสินค้าท่องเที่ยว (Mega Fam Trip) ในจังหวัดเป้าหมาย
กิจกรรม Sawasdee Nihao: A Celebration of Thai-China Relations ด้วยกลยุทธ์ Celebrities Marketing
นายสรวงศ์เน้นย้ำว่า แคมเปญนี้ไม่เพียงเน้นการกระตุ้นนักท่องเที่ยวในระยะสั้นเท่านั้น แต่ยังเป็นจุดเริ่มต้นของความร่วมมือระยะยาว (Two Way Tourism) ที่จะเสริมสร้างความมั่นใจและกระตุ้นการเดินทางท่องเที่ยวระหว่างกันอย่างยั่งยืน โดยเฉพาะในตลาดจีน ซึ่งยังคงมีศักยภาพสูงแม้แนวโน้มในช่วงต้นปีจะชะลอตัว
ในช่วงเดือนมกราคม–พฤษภาคม 2568 ประเทศไทยต้อนรับนักท่องเที่ยวจีนกว่า 1.9 ล้านคน และมีแนวโน้มการเติบโตของเที่ยวบินเช่าเหมาลำ (Charter Flight) เพิ่มขึ้นอย่างต่อเนื่อง อาทิ ปักกิ่งเพิ่มขึ้น 26%, เซี่ยงไฮ้ 117% และเฉิงตู 164% กระทรวงฯ จึงเดินหน้าเร่งผลักดันมาตรการส่งเสริมการขาย ทั้งการจัดกิจกรรม Nihao Month ในช่วง Golden Week เดือนตุลาคม การใช้กลยุทธ์ Influencer และ Celebrity Marketing การจัด Mega Fam Trip และโครงการ Joint Promotion กับภาคเอกชนในจีน
รมว.การท่องเที่ยวและกีฬา กล่าวเพิ่มเติมว่า ความสำเร็จของ “สวัสดี หนีห่าว” จะเป็นรากฐานสำคัญในการขับเคลื่อนอุตสาหกรรมท่องเที่ยวไทย สร้างโอกาสทางธุรกิจ พร้อมขยายตลาดคุณภาพในจีนครอบคลุมทั้งกลุ่ม Young Traveler, Incentive & Family, Golf และ Active Senior ทั้งในกลุ่ม FIT และ Group Tour เพื่อให้บรรลุเป้าหมายจำนวนนักท่องเที่ยวจีนในปี 2568 อย่างมั่นคงและยั่งยืน

ที่มา : https://www.thaigov.go.th/news/contents/details/96959