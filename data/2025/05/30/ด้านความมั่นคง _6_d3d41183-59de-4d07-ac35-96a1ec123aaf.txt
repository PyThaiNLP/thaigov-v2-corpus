รัฐบาลไทย-ข่าวทำเนียบรัฐบาล-"อนุทิน" เป็นประธานมอบเครื่องหมาย "รักษาดินแดนยิ่งชีพ" ให้กับ คกก.บริหารสมาคมแม่บ้านมหาดไทย เพื่อเชิดชูเกียรติในฐานะผู้ทำคุณประโยชน์ต่อส่วนรวมและประเทศชาติ


วันศุกร์ที่ 30 พฤษภาคม 2568
30/05/2568
พิมพ์
"อนุทิน" เป็นประธานมอบเครื่องหมาย "รักษาดินแดนยิ่งชีพ" ให้กับ คกก.บริหารสมาคมแม่บ้านมหาดไทย เพื่อเชิดชูเกียรติในฐานะผู้ทำคุณประโยชน์ต่อส่วนรวมและประเทศชาติ
"อนุทิน" เป็นประธานมอบเครื่องหมาย "รักษาดินแดนยิ่งชีพ" ให้กับคณะกรรมการบริหารสมาคมแม่บ้านมหาดไทย เพื่อเชิดชูเกียรติในฐานะผู้ทำคุณประโยชน์ต่อส่วนรวมและประเทศชาติ
น.ส.ไตรศุลี ไตรสรณกุล เลขานุการ รมว.มหาดไทยและโฆษกกระทรวงมหาดไทย กล่าวว่า วันนี้ (30 พ.ค. 68) เวลา 11.00 น. นายอนุทิน ชาญวีรกูล รองนายกรัฐมนตรีและ รมว.มหาดไทย ในฐานะผู้บัญชาการกองอาสารักษาดินแดน เป็นประธานพิธีมอบเครื่องหมาย "รักษาดินแดนยิ่งชีพ" ให้กับคณะกรรมการบริหารสมาคมแม่บ้านมหาดไทย โดยมี นายอรรษิษฐ์ สัมพันธรัตน์ ปลัดกระทรวงมหาดไทย ในฐานะผู้ช่วยผู้บัญชาการกองอาสารักษาดินแดน นายสยาม ศิริมงคล อธิบดีกรมการพัฒนาชุมชน นายนฤชา โฆษาศิวิไลซ์ อธิบดีกรมส่งเสริมการปกครองท้องถิ่น นายพงษ์นรา เย็นยิ่ง อธิบดีกรมโยธาธิการและผังเมือง นายวิรุฬห์ สิทธิวงศ์ รองอธิบดีกรมการปกครอง ในฐานะรองหัวหน้าฝ่ายอำนวยการ กองบัญชาการกองอาสารักษาดินแดน นายสหรัฐ วงศ์สกุลวิวัฒน์ รองอธิบดีกรมป้องกันและบรรเทาสาธารณภัย และนายทศพร มิตรนิโยดม รองอธิบดีกรมที่ดิน ร่วมเป็นเกียรติ ณ ห้องประชุมอัษฎางค์ ชั้น 5 อาคารดำรงราชานุสรณ์ กระทรวงมหาดไทย
นายอนุทิน กล่าวว่า เครื่องหมายรักษาดินแดนยิ่งชีพ เป็นสัญลักษณ์แห่งการเชิดชูเกียรติแด่ผู้ทำคุณประโยชน์ต่อส่วนรวมและประเทศชาติ จึงขอให้คณะกรรมการบริหารแม่บ้านมหาดไทยทุกท่านได้ยึดถือว่า เครื่องหมาย "รักษาดินแดนยิ่งชีพ" เปรียบดั่ง สัญลักษณ์แห่งศักดิ์ศรีและเกียรติยศ ที่จะต้องรักษาไว้ เพื่อเป็นเกียรติประวัติของตนเองและวงศ์ตระกูลต่อไป เช่นเดียวกับคุณค่าที่เกิดจากการปฏิบัติภารกิจของท่าน
นายวิรุฬห์ สิทธิวงศ์ รองอธิบดีกรมการปกครอง กล่าวว่า กองบัญชาการกองอาสารักษาดินแดน ได้พิจารณามอบเครื่องหมาย “รักษาดินแดนยิ่งชีพ" ให้แก่คณะกรรมการบริหารสมาคมแม่บ้านมหาดไทย จำนวน 8 ราย ประกอบด้วย น.ส.ธนนนท์ นิรามิษ ที่ปรึกษากิตติมศักดิ์สมาคมแม่บ้านมหาดไทย นางจิณณารัชช์ สัมพันธรัตน์ นายกสมาคมแม่บ้านมหาดไทย นางดวงกมล ยิ้มละมัย นางจิรวรรณ เพ็ญพาส นางกัญญา จุนถิระพงศ์ นางอรจิรา ศิริมงคล นางบุษบา บุญญลักษม์ นางวาทิณี โฆษาศิวิไลซ์ อุปนายกสมาคมแม่บ้านมหาดไทย

ที่มา : https://www.thaigov.go.th/news/contents/details/96976