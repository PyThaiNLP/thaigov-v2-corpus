รัฐบาลไทย-ข่าวทำเนียบรัฐบาล-“ดร.นลินี” หารือประธาน Dubai Chambers ดึงดูดการลงทุนทันสมัย–สนับสนุน Startup ไทย พร้อมผลักดันไทยเป็นศูนย์กลางดิจิทัลภูมิภาค ตามนโยบาย “นายกแพทองธาร”


วันศุกร์ที่ 30 พฤษภาคม 2568
30/05/2568
พิมพ์
“ดร.นลินี” หารือประธาน Dubai Chambers ดึงดูดการลงทุนทันสมัย–สนับสนุน Startup ไทย พร้อมผลักดันไทยเป็นศูนย์กลางดิจิทัลภูมิภาค ตามนโยบาย “นายกแพทองธาร”
“ดร.นลินี” หารือประธาน Dubai Chambers ดึงดูดการลงทุนทันสมัย–สนับสนุน Startup ไทย พร้อมผลักดันไทยเป็นศูนย์กลางดิจิทัลภูมิภาค ตามนโยบาย “นายกแพทองธาร”
เมื่อวันที่ 29 พฤษภาคม 2568 ดร.นลินี ทวีสิน ประธานผู้แทนการค้าไทย ได้หารือกับ H.E. Mohammed Ali Rashed Lootah ประธานและประธานเจ้าหน้าที่บริหาร Dubai Chambers ซึ่งนำคณะนักธุรกิจรายใหญ่จากสหรัฐอาหรับเอมิเรตส์กว่า 40 คน จากกว่า 30 บริษัท เดินทางเยือนไทยภายใต้ภารกิจ “New Horizons Roadshow to Thailand” เพื่อกระชับความร่วมมือทางเศรษฐกิจและส่งเสริมการลงทุนระหว่างไทย–ดูไบ โดยเฉพาะในสาขาเศรษฐกิจแห่งอนาคต
การหารือครั้งนี้จัดขึ้นโดยมีนางสาวนิภา นิรันดร์นุต กงสุลใหญ่ ณ เมืองดูไบ เข้าร่วมด้วย โดย ดร.นลินี ได้เสนอศักยภาพของประเทศไทยในฐานะศูนย์กลางด้านดิจิทัลของภูมิภาคเอเชีย ด้วยโครงสร้างพื้นฐานที่พร้อมรองรับการลงทุนด้านเทคโนโลยีขั้นสูง อาทิ เขตพัฒนาเศรษฐกิจพิเศษ ระบบโลจิสติกส์สมัยใหม่ และความได้เปรียบจากการเชื่อมโยงผ่านความตกลง RCEP ซึ่งสามารถเปิดประตูสู่ตลาดอาเซียนและเอเชียตะวันออก
นอกจากนี้ ดร.นลินี ยังได้หารือแนวทางความร่วมมือเพื่อส่งเสริม Startup ของไทย โดยเปิดโอกาสให้นักลงทุนจากดูไบร่วมเป็นพันธมิตรด้านเงินทุน (funding partner) สนับสนุนสตาร์ทอัพในสาขานวัตกรรมที่มีศักยภาพสูง อาทิ เทคโนโลยีสุขภาพ (HealthTech) เทคโนโลยีเกษตร (AgriTech) และเทคโนโลยีสีเขียว (GreenTech) ซึ่งสามารถต่อยอดธุรกิจร่วมกันในระดับภูมิภาค
ภายใต้กรอบความร่วมมือดังกล่าว ยังมีการแลกเปลี่ยนแนวคิดเกี่ยวกับการใช้ดูไบเป็น “สะพานเศรษฐกิจ” เชื่อมโยงไทยกับภูมิภาคแอฟริกาและเอเชียกลาง โดยเฉพาะในสาขาอาหาร สุขภาพ และสินค้าอุปโภคบริโภค ซึ่งดูไบมีโครงสร้างพื้นฐานและเครือข่ายการกระจายสินค้าที่แข็งแกร่ง สามารถเป็นศูนย์กลางส่งออกจากไทยสู่ตลาดใหม่ที่มีศักยภาพสูง
ดร.นลินี เสริมว่า ตนอยู่ระหว่างการประสานเพื่อเตรียมนำคณะนักธุรกิจไทยไปเยือนดูไบในระยะอันใกล้นี้ โดยมีเป้าหมายเพื่อขยายโอกาสทางการค้าและการลงทุนร่วมกับพันธมิตรในภูมิภาคตะวันออกกลาง พร้อมทั้งเปิดเวทีจับคู่ธุรกิจ (business matching) และเยี่ยมชมโครงการลงทุนสำคัญในสหรัฐอาหรับเอมิเรตส์ อันจะช่วยสร้างเครือข่ายเชิงยุทธศาสตร์ระหว่างภาคเอกชนไทยและดูไบอย่างเป็นรูปธรรม ซึ่งทาง Dubai Chambers พร้อมสนับสนุน
ดร.นลินี ทิ้งท้ายว่า การหารือครั้งนี้สอดคล้องกับนโยบายของนายกรัฐมนตรี แพทองธาร ชินวัตร ที่มุ่งเน้นการดึงดูด การลงทุนคุณภาพ (Quality Investment) โดยเฉพาะในสาขาเศรษฐกิจอนาคต อาทิ ดิจิทัล เทคโนโลยีสีเขียว และโลจิสติกส์สมัยใหม่ ซึ่งจะเป็นกลไกสำคัญในการยกระดับขีดความสามารถทางเศรษฐกิจของประเทศไทยอย่างยั่งยืน

ที่มา : https://www.thaigov.go.th/news/contents/details/96952