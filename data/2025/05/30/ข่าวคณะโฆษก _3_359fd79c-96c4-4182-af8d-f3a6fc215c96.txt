รัฐบาลไทย-ข่าวทำเนียบรัฐบาล-จุดเช็กอิน..อินเทรน..!!  ท่องเที่ยว ผนึกกรมชลประทานชวนเที่ยวอ่างเก็บน้ำ-เขื่อนทั่วไทย สัมผัสป่าเขียวน่าเที่ยว 9 เขื่อน ผลักดันท่องเที่ยวไทยสู่ระดับประเทศ


วันศุกร์ที่ 30 พฤษภาคม 2568
30/05/2568
พิมพ์
จุดเช็กอิน..อินเทรน..!!  ท่องเที่ยว ผนึกกรมชลประทานชวนเที่ยวอ่างเก็บน้ำ-เขื่อนทั่วไทย สัมผัสป่าเขียวน่าเที่ยว 9 เขื่อน ผลักดันท่องเที่ยวไทยสู่ระดับประเทศ
จุดเช็กอิน..อินเทรน..!!  ท่องเที่ยว ผนึกกรมชลประทานชวนเที่ยวอ่างเก็บน้ำ-เขื่อนทั่วไทย สัมผัสป่าเขียวน่าเที่ยว 9 เขื่อน ผลักดันท่องเที่ยวไทยสู่ระดับประเทศ
วันนี้ (30 พ.ค. 2568) นายอนุกูล พฤกษานุศักดิ์ รองโฆษกประจำสำนักนายกรัฐมนตรี เปิดเผยว่า รัฐบาล โดยกรมชลประทาน กระทรวงเกษตรและสหกรณ์ ร่วมกับกรมการท่องเที่ยว กระทรวงการท่องเที่ยวและกีฬา ผนึกกำลังความร่วมมือในการพัฒนาพื้นที่อ่างเก็บน้ำของกรมชลประทานทั่วประเทศ ให้เป็นแหล่งท่องเที่ยวและสถานที่พักผ่อนสำหรับประชาชนและนักท่องเที่ยว ซึ่งถือเป็นก้าวสำคัญในการบูรณาการภารกิจระหว่าง 2 หน่วยงาน ที่จะช่วยยกระดับอ่างเก็บน้ำหรือเขื่อนต่าง ๆ ให้เป็นแหล่งท่องเที่ยวที่น่าสนใจ และเป็นจุดหมายใหม่สำหรับนักท่องเที่ยวทั้งในและต่างประเทศ โดยจะมีการพัฒนาและปรับปรุงอ่างเก็บน้ำ ควบคู่ไปกับการส่งเสริมอาชีพ และสร้างรายได้ให้กับเกษตรกรและประชาชนในพื้นที่โดยรอบอย่างยั่งยืน อีกทั้ง ยังสนับสนุนกิจกรรมด้านกีฬา ด้านการท่องเที่ยว เพื่อกระตุ้นเศรษฐกิจทั้งในระดับภูมิภาคและภาพรวมของประเทศได้อีกด้วย
ขอเชิญคนไทยไปท่องเที่ยวเขื่อนต่าง ๆ เพื่อเป็นการพักผ่อนหย่อนใจ คลายร้อนจากสภาพอากาศที่ร้อนอบอ้าว โดยมี 9 เขื่อน/อ่างเก็บน้ำ ของกรมชลประทาน ดังนี้ 1. อ่างเก็บน้ำคลองกะทูน อ่างเก็บน้ำกลางหุบเขา ที่เป็นข่าวดังในปีที่ผ่านมา โครงการอ่างเก็บน้ำคลองกะทูน หรือที่รู้จักกันในนาม สวิตเซอร์แลนด์แดนใต้ ตั้งอยู่ที่ บ้านกะทูน ต.กะทูน อ.พิปูน จ.นครศรีธรรมราช 2. เขื่อนกระเสียว เขื่อนดินที่ยาวเป็นอันดับสองของประเทศไทย กั้นลำห้วยกระเสียว ตั้งอยู่ที่ บ้านนาตาปิ่น หมู่ที่ 3 ต.ด่านช้าง อ.ด่านช้าง จ.สุพรรณบุรี มีกิจกรรมที่น่าสนใจ เช่น การขี่จักรยานเล่น ชมวิว ไปตามแนวสันเขื่อน ซึ่งจะมีเจ้าหน้าที่ตั้งโต๊ะคอยให้บริการ ค่าเช่าเพียง 20 บาทเท่านั้น 3. เขื่อนกิ่วลม เขื่อนคอนกรีตเสริมเหล็กขนาดใหญ่ ตั้งอยู่ที่ ต.บ้านแลง อ.เมือง จ.ลำปาง มีกิจกรรมที่น่าสนใจ เช่น การล่องแพชมความสวยงามของเขื่อน ที่ถูกล้อมรอบไปด้วยความสวยงามของภูเขา และป่าไม้ที่อุดมสมบูรณ์ 4. อ่างเก็บน้ำดอกกราย แหล่งท่องเที่ยวยอดนิยมของจังหวัด ตั้งอยู่ที่ ต.พนานิคม อ.นิคมพัฒนา จ.ระยอง มีกิจกรรมที่น่าสนใจ เช่น ปั่นจักรยาน รวมไปถึงตกปลา หรือจะไปนั่งรับประทานอาหารชมวิวริมอ่างเก็บน้ำ ชื่นชมธรรมชาติ 5. อ่างเก็บน้ำบางพระ ตั้งอยู่ที่ ต.บางพระ อ.ศรีราชา จ.ชลบุรี เป็นอีกหนึ่งสถานที่ ที่พักผ่อนหย่อนใจ บรรยากาศดี มีกิจกรรมที่น่าสนใจ เช่น ถ่ายภาพ เดินป่าศึกษาธรรมชาติ ดูนก ตกปลา หรือจะปั่นจักรยาน พายเรือคายัคก็สามารถทำได้ 6. เขื่อนแม่กวงอุดมธารา หรือที่เรียกสั้นๆ ว่า เขื่อนแม่กวง ตั้งอยู่ที่ ต.ลวงเหนือ อ.ดอยสะเก็ด จ.เชียงใหม่ เป็นเขื่อนที่มีขนาดใหญ่เป็นอันดับสองของจังหวัด มีกิจกรรมที่น่าสนใจ เช่น การนั่งเรือเที่ยวชมวิวสวย ๆ บริเวณรอบ ๆ เขื่อน 7. เขื่อนแควน้อยบำรุงแดน ตั้งอยู่ที่ ต.คันโช้ง อ.วัดโบสถ์ จ.พิษณุโลก เป็นอ่างเก็บน้ำอเนกประสงค์ขนาดใหญ่ มีกิจกรรมที่น่าสนใจ เช่น เล่นน้ำ และมีซุ้มไม้ไผ่ แพไม้ไผ่ ร้านอาหาร และสิ่งอำนวยความสะดวกไว้สำหรับให้บริการนักท่องเที่ยว 8. เขื่อนลำตะคอง ตั้งอยู่ที่ ต.คลองไผ่ อ.สีคิ้ว จ.นครราชสีมา เขื่อนดินที่ชาวโคราชคุ้นเคยกันดี มีกิจกรรมที่น่าสนใจ เช่น เช่าจักรยานขี่เที่ยว ปั่นชมทุ่งกังหันลม ชมวิวพระอาทิตย์ขึ้นและตก บริเวณอ่างพักน้ำตอนบน 9. อ่างเก็บน้ำปางตอง (ปางอุ๋ง) ตั้งอยู่ที่ ต.หมอกจำแป่ อ.เมืองแม่ฮ่องสอน จ.แม่ฮ่องสอน มีกิจกรรมที่น่าสนใจ เช่น กางเต็นท์ชมวิวทิวทัศน์ของอ่างเก็บน้ำอันสวยงาม สัมผัสสายหมอกท่ามกลางทิวสน ขุนเขา ป่าไม้ ในยามเช้า
“สำหรับเขื่อนหรืออ่างเก็บน้ำของกรมชลประทาน ตั้งอยู่ในพื้นที่ต่าง ๆ กระจายไปทั่วทุกภาคของประเทศไทย เป็นสิ่งก่อสร้างขนาดใหญ่ที่มีประโยชน์มากมายมหาศาล เพราะจะทำหน้าที่เป็นแหล่งเก็บกักน้ำในช่วงฤดูน้ำหลากและส่งน้ำเพื่อการอุปโภคบริโภคและการเกษตรในช่วงฤดูแล้ง ที่สำคัญยังเป็นตัวช่วยในการหน่วงหรือชะลอความเร็วของน้ำ เพื่อบรรเทาปัญหาอุทกภัยในพื้นที่โดยรอบ ตลอดจนใช้น้ำในการผลักดันน้ำเค็ม ช่วยรักษาระบบนิเวศ นับเป็นการอนุรักษ์สิ่งแวดล้อมอีกทางหนึ่งด้วย ในช่วงปีนี้เป็นปีแห่งการท่องเที่ยวไทย” นายอนุกูล ระบุ

ที่มา : https://www.thaigov.go.th/news/contents/details/96957