รัฐบาลไทย-ข่าวทำเนียบรัฐบาล-“รมว.นฤมล” หารือ รมว.เกษตรฯ มาเลเซีย ขับเคลื่อนความร่วมมือด้านเกษตรระหว่างกัน


วันศุกร์ที่ 30 พฤษภาคม 2568
“รมว.นฤมล” หารือ รมว.เกษตรฯ มาเลเซีย ขับเคลื่อนความร่วมมือด้านเกษตรระหว่างกัน
“รมว.นฤมล” หารือ รมว.เกษตรฯ มาเลเซีย ขับเคลื่อนความร่วมมือด้านเกษตรระหว่างกัน พร้อมผลักดันส่งออกสินค้าปศุสัตว์จากไทยไปมาเลเซีย
ศ.ดร.นฤมล ภิญโญสินวัฒน์ รัฐมนตรีว่าการกระทรวงเกษตรและสหกรณ์ ให้การต้อนรับ นายดาโต๊ะ ซรี ฮัจญี โมฮัมหมัด บิน ซาบู (Datuk Seri Haji Mohamad bin Sabu) รัฐมนตรีกระทรวงเกษตรและความมั่นคงอาหารมาเลเซีย และคณะ โดยมี นายถาวร ทันใจ รองปลัดกระทรวงเกษตรและสหกรณ์ นายสมชวน รัตนมังคลานนท์ อธิบดีกรมปศุสัตว์ นางสาวนฤมล สงวนวงศ์ ผู้ตรวจราชการกระทรวงเกษตรและสหกรณ์ รักษาราชการแทนอธิบดีกรมวิชาการเกษตร และหน่วยงานที่เกี่ยวข้อง เข้าร่วมหารือด้านการเกษตรระหว่างกัน อาทิ การติดตามความก้าวหน้าบันทึกความเข้าใจว่าด้วยความร่วมมือด้านการเกษตรระหว่างไทยกับมาเลเซีย และการติดตามความคืบหน้าการส่งออกสินค้าปศุสัตว์ของไทยไปยังมาเลเซีย
ศ.ดร.นฤมล เปิดเผยว่า การหารือในครั้งนี้มีวัตถุประสงค์เพื่อติดตามความก้าวหน้าการจัดทำบันทึกความเข้าใจว่าด้วยความร่วมมือด้านการเกษตรระหว่างไทยกับมาเลเซีย ฉบับใหม่ที่จัดทำขึ้นเพื่อให้ทันต่อสถานการณ์ จากฉบับเก่าที่ได้ลงนามร่วมกันครั้งแรกไปตั้งแต่ วันที่ 26 กุมภาพันธ์ 2522 ซึ่งคาดว่าจะสามารถลงนามบันทึกความเข้าใจฯ ได้ภายในปีนี้ หากบันทึกความเข้าใจฯ ฉบับนี้สำเร็จลุล่วง จะเป็นประโยชน์ในด้านการเกษตร การนำเข้า-ส่งออกสินค้าเกษตรทั้งไทยและมาเลเซีย
ขณะเดียวกัน กระทรวงเกษตรฯ โดยกรมปศุสัตว์ได้ติดตามความคืบหน้าการส่งออกสินค้าปศุสัตว์ของไทยไปยังมาเลเซียจำนวนหลายรายการ ซึ่งขณะนี้อยู่ระหว่างการพิจารณาจากฝ่ายมาเลเซีย ทั้งนี้ คาดว่าหากสามารถส่งออกสินค้าปศุสัตว์ไปยังมาเลเซียได้สำเร็จ จะสร้างมูลค่าให้สินค้าปศุสัตว์ไทยและสร้างรายได้เข้าประเทศได้จำนวนมาก

ที่มา : https://www.thaigov.go.th/news/contents/details/96966