รัฐบาลไทย-ข่าวทำเนียบรัฐบาล-มท. ขานรับนโยบาย “Seal Stop Safe” เดินหน้าโครงการมหาดไทยสีขาว สร้างพื้นที่ปลอดภัย หยุดยั้งยาเสพติด (Safe Zone No Drugs) ตรวจสารเสพติดบุคลากรในสังกัดทั่วประเทศ 


วันศุกร์ที่ 30 พฤษภาคม 2568
30/05/2568
พิมพ์
มท. ขานรับนโยบาย “Seal Stop Safe” เดินหน้าโครงการมหาดไทยสีขาว สร้างพื้นที่ปลอดภัย หยุดยั้งยาเสพติด (Safe Zone No Drugs) ตรวจสารเสพติดบุคลากรในสังกัดทั่วประเทศ
มท. ขานรับนโยบาย “Seal Stop Safe” เดินหน้าโครงการมหาดไทยสีขาว สร้างพื้นที่ปลอดภัย หยุดยั้งยาเสพติด (Safe Zone No Drugs) ตรวจสารเสพติดบุคลากรในสังกัดทั่วประเทศ
วันนี้ ( 30 พฤษภาคม 2568 ) เวลา 09.00 น. นายคารม พลพรกลาง รองโฆษกประจำสำนักนายกรัฐมนตรี เปิดเผยว่า รัฐบาล โดยกรมการปกครองกระทรวงมหาดไทย ดำเนินโครงการมหาดไทยสีขาว สร้างพื้นที่ปลอดภัย หยุดยั้งยาเสพติด (Safe Zone No Drugs) เพื่อยกระดับมาตรการป้องกันและปราบปรามยาเสพติดภายในหน่วยงาน โดยมีเป้าหมายเพื่อไม่ให้ข้าราชการ พนักงาน ลูกจ้าง และบุคลากรในสังกัดกระทรวงมหาดไทยทั้งในส่วนกลาง ส่วนภูมิภาค ตลอดจนข้าราชการขององค์กรปกครองส่วนท้องถิ่น และพนักงานรัฐวิสาหกิจที่ขึ้นตรงกับกระทรวงมหาดไทย เข้าไปมีส่วนเกี่ยวข้องกับยาเสพติดในทุกรูปแบบ โดยจะเริ่มดำเนินการในเดือนมิถุนายน 2568 เป็นต้นไป
สำหรับแนวทางปฏิบัติกำหนดให้ผู้ว่าราชการจังหวัดแจ้งแนวทางการตรวจสารเสพติดให้กับบุคลากรทุกประเภทในสังกัดกระทรวงมหาดไทย ซึ่งต้องให้ความยินยอมและสมัครใจเข้ารับการตรวจหาสารเสพติดจากปัสสาวะโดยไม่มีการบังคับ พร้อมประสานผู้บริหารองค์กรปกครองส่วนท้องถิ่นเพื่อขยายผลไปสู่บุคลากรในท้องถิ่น โดยจะให้ศูนย์อำนวยการป้องกันและปราบปรามยาเสพติดจังหวัด (ศอ.ปส.จ.) จัดหาชุดทดสอบสารเสพติดให้เพียงพอต่อความต้องการของศูนย์ปฏิบัติการป้องกันและปราบปรามยาเสพติดอำเภอ (ศป.ปส.อ.) และศูนย์ปฏิบัติการองค์กรปกครองส่วนท้องถิ่น (ศป.ปส.อปท.) ในแต่ละพื้นที่
หากผลการตรวจพบสารเสพติดในร่างกายของบุคลากร ให้หัวหน้าหน่วยงานต้นสังกัด ดำเนินการสอบถามความสมัครใจและยินยอมของบุคลากรรายนั้นในการเข้ารับการบำบัดรักษาและฟื้นฟูสมรรถภาพ ตามหลักนโยบาย “ผู้เสพคือผู้ป่วย” โดยจะปกปิดข้อมูลเป็นความลับ เพื่อป้องกันผลกระทบทางจิตใจและสังคมต่อบุคลากรและครอบครัว นอกจากนี้ หน่วยงานต้นสังกัดจะต้องจัดให้มีมาตรการควบคุมพฤติกรรมอย่างใกล้ชิดในระหว่างการบำบัด เช่น การรายงานตัวเป็นระยะ เพื่อให้คำแนะนำหรือความช่วยเหลือเพิ่มเติม ทั้งนี้ หากพ้นกำหนดระยะเวลาของการบำบัดรักษาหรือระยะเวลาที่หน่วยงานต้นสังกัด และบุคลากรผู้นั้นตกลงร่วมกันแล้ว แต่บุคลากรยังไม่ยุติพฤติกรรมเกี่ยวข้องกับยาเสพติด ไม่ยินยอมเข้ารับการบำบัด หรือหลีกเลี่ยงการบำบัดอย่างชัดเจน ให้หน่วยงานดำเนินการลงโทษทางวินัยตามกฎหมายเกี่ยวกับวินัยของข้าราชการหรือรัฐวิสาหกิจอย่างเคร่งครัด รวมถึงดำเนินคดีตามกฎหมายเพื่อให้เกิดบรรทัดฐานที่ชัดเจนสำหรับเจ้าหน้าที่ของรัฐ
“การดำเนินโครงการดังกล่าวสอดคล้องกับแนวนโยบายรัฐบาลในการสกัดกั้นและลดปัญหายาเสพติด โดยเฉพาะการมุ่งเป้าควบคุม “พื้นที่เสี่ยง” ซึ่งรวมถึงหน่วยงานภาครัฐที่ต้องเป็นแบบอย่างของสังคม โดยรัฐบาลภายใต้การนำของนายกรัฐมนตรี นางสาวแพทองธาร ชินวัตร ได้ผลักดันมาตรการ “Seal Stop Safe” เป็นกรอบการดำเนินงานแบบบูรณาการทุกระดับ ซึ่งโครงการมหาดไทยสีขาว สร้างพื้นที่ปลอดภัย หยุดยั้งยาเสพติด (Safe Zone No Drugs) ถือเป็นอีกกลไกสำคัญที่ขับเคลื่อนนโยบายระดับประเทศให้เห็นผลในเชิงปฏิบัติอย่างแท้จริง” นายคารม ย้ำ

ที่มา : https://www.thaigov.go.th/news/contents/details/96960