รัฐบาลไทย-ข่าวทำเนียบรัฐบาล-ธนดล นำทีม ฉก.พญานาคราช ลุยตรวจทุเรียนแช่เยือกแข็ง ในพื้นที่จังหวัดปทุมธานีอย่างต่อเนื่อง


วันศุกร์ที่ 30 พฤษภาคม 2568
ธนดล นำทีม ฉก.พญานาคราช ลุยตรวจทุเรียนแช่เยือกแข็ง ในพื้นที่จังหวัดปทุมธานีอย่างต่อเนื่อง
ธนดล นำทีม ฉก.พญานาคราช ลุยตรวจทุเรียนแช่เยือกแข็ง ในพื้นที่จังหวัดปทุมธานีอย่างต่อเนื่อง
นายธนดล สุวัณณะฤทธิ์ คณะที่ปรึกษารัฐมนตรีว่าการกระทรวงเกษตรและสหกรณ์ ในฐานะรองผู้บังคับหน่วยเฉพาะกิจพญานาคราช พร้อมด้วยหน่วยงานในสังกัดกระทรวงเกษตรและสหกรณ์ที่เกี่ยวข้อง ร่วมบูรณาการตรวจสอบสถานประกอบการผลิตทุเรียนแช่เยือกแข็ง 2 แห่งในพื้นที่จังหวัดปทุมธานี โดยมีวัตถุประสงค์เพื่อตรวจสอบการปฏิบัติตามพระราชบัญญัติมาตรฐานสินค้าเกษตร พ.ศ. 2551 และมาตรฐานบังคับทุเรียนแช่เยือกแข็ง (มกษ. 9046-2560) ซึ่งได้เข้าเก็บตัวอย่างทุเรียนแช่เยือกแข็งเพื่อสุ่มตรวจสีห้ามใช้ BY2 โลหะหนักแคดเมียม และเชื้อจุลินทรีย์ก่อโรค 4 ชนิด ตามมาตรการควบคุม ตรวจสอบ เฝ้าระวัง ก่อนส่งออกไปจีน เพื่อควบคุมคุณภาพและมาตรฐานสินค้าเกษตรไทยก่อนการส่งออกสู่ประเทศคู่ค้า
ทั้งนี้ กระทรวงเกษตรและสหกรณ์ โดย สำนักงานมาตรฐานสินค้าเกษตรและอาหารแห่งชาติ (มกอช.) ซึ่งเป็นหน่วยงานที่กำกับดูแลมาตรฐานเกี่ยวกับทุเรียนแช่เยือกแข็งโดยตรง ได้เตรียมบูรณาการร่วมกับสำนักงานคณะกรรมการอาหารและยา (อย.) และหน่วยงานที่เกี่ยวข้อง อาทิ กรมศุลกากร กรมการค้าภายใน และกรมการค้าต่างประเทศ เพื่อหารือแนวทางการยกระดับมาตรการกำกับดูแลทุเรียนแช่เยือกแข็งนำเข้า และป้องกันสินค้าที่ไม่ปลอดภัยเข้ามาในประเทศไทย ในช่วงต้นเดือนมิถุนายน 2568 นี้อีกด้วย
สำหรับจังหวัดปทุมธานีมีโรงงานที่ได้รับใบอนุญาตเป็นผู้ผลิตทุเรียนแช่เยือกแข็งตามมาตรฐานบังคับ จำนวน 19 โรงงาน โดยในช่วงปี 2568 (ม.ค. – เม.ย.) ประเทศไทยมีปริมาณการนำเข้าทุเรียนแช่เยือกแข็ง จำนวน 13,155,665 กิโลกรัม คิดเป็นมูลค่า 1,376,624,664 บาท ซึ่งมีการนำเข้าในปริมาณที่สูงกว่าปี 2567 ในช่วงเวลาเดียวกัน (มค. - เม.ย.) มีปริมาณ 10,331,977 กิโลกรัม คิดเป็นมูลค่า 1,205,896,038 บาท

ที่มา : https://www.thaigov.go.th/news/contents/details/96967