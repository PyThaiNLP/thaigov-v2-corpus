รัฐบาลไทย-ข่าวทำเนียบรัฐบาล-“สรวงศ์” แถลงเปิดศึก “กรมพลศึกษา เดลินิวส์ คัพ” ฟุตบอลนักเรียนชิงถ้วยพระราชทาน 2 รุ่น หวังสร้างนักกีฬาอาชีพในอนาคต


วันพฤหัสบดีที่ 29 พฤษภาคม 2568
“สรวงศ์” แถลงเปิดศึก “กรมพลศึกษา เดลินิวส์ คัพ” ฟุตบอลนักเรียนชิงถ้วยพระราชทาน 2 รุ่น หวังสร้างนักกีฬาอาชีพในอนาคต
“สรวงศ์” แถลงเปิดศึก “กรมพลศึกษา เดลินิวส์ คัพ” ฟุตบอลนักเรียนชิงถ้วยพระราชทาน 2 รุ่น หวังสร้างนักกีฬาอาชีพในอนาคต
วันที่ 29 พฤษภาคม 2568 ณ สนามศุภชลาศัย สนามกีฬาแห่งชาติ  นายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา เป็นประธานในงานแถลงข่าวการแข่งขันกีฬาฟุตบอลกีฬาระหว่างโรงเรียน ประจำปีการศึกษา 2568 รุ่นอายุไม่เกิน 18 ปี และรุ่นอายุไม่เกิน 16 ปี ประเภท ก ชิงถ้วยพระราชทาน โดยมีผู้บริหารระดับสูงของกระทรวงฯ เข้าร่วมงานอย่างพร้อมเพรียง ได้แก่ นายจักรพล ตั้งสุทธิธรรม ผู้ช่วยรัฐมนตรีประจำกระทรวงการท่องเที่ยวและกีฬา และโฆษกกระทรวงฯ, นายจักรพรรดิ์ คล่องพยาบาล ที่ปรึกษารัฐมนตรีฯ, นายกฤษฎา ตันเทอดทิตย์ เลขานุการรัฐมนตรีว่าฯ, นายมงคล วิมลรัตน์ อธิบดีกรมพลศึกษา, รวมทั้งตัวแทนจากพันธมิตรภาคส่วนต่าง ๆ ที่ร่วมจัดการแข่งขัน ตัวแทนโรงเรียนที่เข้าร่วม และสื่อมวลชน
การแข่งขันในปีนี้จัดขึ้นภายใต้ชื่อ "กรมพลศึกษา เดลินิวส์ คัพ" โดยกรมพลศึกษา ร่วมกับหนังสือพิมพ์เดลินิวส์ เพื่อส่งเสริมศักยภาพเยาวชนไทยให้ก้าวสู่การเป็นนักกีฬาอาชีพ พร้อมปลูกฝังคุณลักษณะของนักกีฬาที่ดี ความมีน้ำใจนักกีฬา และทักษะการทำงานเป็นทีม
นายสรวงศ์ เทียนทอง กล่าวว่า “ผมรู้สึกยินดีที่ได้เห็นทุกภาคส่วนร่วมแรงร่วมใจกันผลักดันกิจกรรมด้านกีฬาสำหรับเยาวชน ซึ่งถือเป็นการสร้างโอกาสให้เด็กไทยได้ใช้เวลาว่างอย่างสร้างสรรค์ มีวินัย และฝึกฝนตนเองสู่การเป็นนักกีฬามืออาชีพในอนาคต หวังว่าในอนาคตเราจะได้เห็นนักเตะฝีเท้าดีที่แจ้งเกิดจากเวทีแห่งนี้”
รายละเอียดการแข่งขัน:
⚽ รุ่นอายุไม่เกิน 18 ปี ประเภท ก
ชิงถ้วยพระราชทาน สมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ
มีทีมเข้าร่วม 16 ทีม เช่น อัสสัมชัญธนบุรี, เทพศิรินทร์, กรุงเทพคริสเตียนฯ ฯลฯ
แบ่งเป็น 2 กลุ่ม กลุ่มละ 8 ทีม พบกันหมดในกลุ่ม คัด 4 ทีมจากแต่ละกลุ่มเข้าสู่รอบน็อกเอาต์
ทีมอันดับ 7-8 ของแต่ละกลุ่มจะตกชั้นลงประเภท ข ในปีถัดไป
นัดเปิดสนาม 4 กรกฎาคม 2568 ที่สนามศุภชลาศัย
⚽ รุ่นอายุไม่เกิน 16 ปี ประเภท ก
ชิงถ้วยพระราชทาน สมเด็จพระเจ้าลูกเธอ เจ้าฟ้าสิริวัณณวรีฯ
มีทีมเข้าร่วม 16 ทีม เช่น กรุงเทพคริสเตียนวิทยาลัย, สวนกุหลาบวิทยาลัย, นนทบุรีวิทยาลัย ฯลฯ
แบ่งเป็น 4 กลุ่ม กลุ่มละ 4 ทีม คัดอันดับ 1–2 เข้ารอบก่อนรองฯ และแข่งแบบแพ้คัดออก
ทีมอันดับ 3–4 แข่งขันเพลย์ออฟ เพื่อคัดทีมตกชั้นลงประเภท ข
การแข่งขันเปิดให้แฟนบอลเข้าชมได้ ฟรีทุกสนาม หรือสามารถรับชมการถ่ายทอดสดทางออนไลน์ผ่าน Facebook:
กรมพลศึกษา กระทรวงการท่องเที่ยวและกีฬา
Dailynews - เดลินิวส์ออนไลน์
Dailynews - ข่าวกีฬาเดลินิวส์
Dailynews Sports
“ผมเชื่อว่าการแข่งขันฟุตบอลรายการนี้ ไม่เพียงสร้างแรงบันดาลใจ แต่ยังเป็นพื้นที่แห่งโอกาสให้เยาวชนไทยได้พัฒนาและก้าวสู่เวทีระดับอาชีพ และระดับนานาชาติในอนาคต” นายสรวงศ์ กล่าวทิ้งท้าย

ที่มา : https://www.thaigov.go.th/news/contents/details/96949