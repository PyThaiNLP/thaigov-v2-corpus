รัฐบาลไทย-ข่าวทำเนียบรัฐบาล-กรมทางหลวงชนบท แจ้งปิดเบี่ยงการจราจร 1 ช่องทาง บนถนนกัลปพฤกษ์และราชพฤกษ์ ตั้งแต่วันนี้ - 30 มิถุนายน 2568 ส่วนวันธรรมดาเปิดสัญจรตามปกติ เพื่ออำนวยความสะดวกในการเดินทางให้กับประชาชน


วันศุกร์ที่ 30 พฤษภาคม 2568
กรมทางหลวงชนบท แจ้งปิดเบี่ยงการจราจร 1 ช่องทาง บนถนนกัลปพฤกษ์และราชพฤกษ์ ตั้งแต่วันนี้ - 30 มิถุนายน 2568 ส่วนวันธรรมดาเปิดสัญจรตามปกติ เพื่ออำนวยความสะดวกในการเดินทางให้กับประชาชน
....
กรมทางหลวงชนบท (ทช.) กระทรวงคมนาคม โดยสำนักบำรุงทาง เปิดเผยว่า ทช. จะดำเนินการปิดเบี่ยงการจราจร 1 ช่องจราจร บนถนนกัลปพฤกษ์ (ถนนสาย กท.1001) และถนนราชพฤกษ์ (ถนนสาย นบ.3021) เฉพาะวันเสาร์ - อาทิตย์ และวันหยุดนักขัตฤกษ์ ตั้งแต่วันนี้ - 30 มิถุนายน 2568 ส่วนในวันจันทร์ - วันศุกร์ เปิดให้ประชาชนใช้สัญจรตามปกติ เพื่อดำเนินการติดตั้งอุปกรณ์ตรวจวัดยานพาหนะป้องกันการหลบเลี่ยงของรถบรรทุก ซึ่งเป็นเครื่องมือในการตรวจสอบค่าน้ำหนักของรถบรรทุกบนสายทาง และตรวจวัดปริมาณการจราจร โดยอุปกรณ์ดังกล่าวติดตั้งบนผิวจราจร ซึ่งหลังจากติดตั้งแล้วเสร็จจะไม่ส่งผลกระทบต่อการจราจรแต่อย่างใด ทั้งนี้การปิดเบี่ยงช่องจราจรของทั้งสองสายทางแบ่งออกเป็น ดังนี้
- ถนนกัลปพฤกษ์ จะดำเนินการปิดช่องจราจร 1 ช่องจราจรในฝั่งขาออก (มุ่งหน้าถนนกาญจนาภิเษก) ช่องด้านขวาทางติดเกาะกลาง ช่วง กม. ที่ 7+500 ส่วนอีก 2 ช่องจราจรที่เหลือสามารถใช้สัญจรได้ตามปกติเมื่อดำเนินการใน 1 ช่องจราจรแล้วเสร็จ จะทำการปิดช่องจราจรในส่วนที่เหลือทีละช่องเพื่อดำเนินการติดตั้งอุปกรณ์ฯ พร้อมเปิดช่องจราจรที่ดำเนินการแล้วเสร็จให้ประชาชนใช้สัญจรตามปกติ นอกจากนี้ ในส่วนของถนนกัลปพฤกษ์ได้จัดช่องทางเบี่ยงพิเศษเพิ่มเติมในฝั่งตรงข้ามอีก 1 ช่องจราจรด้วย
- ถนนราชพฤกษ์ จะดำเนินการปิดช่องจราจร 1 ช่องจราจรในฝั่งขาเข้า (มุ่งหน้าถนนเพชรเกษม) ช่องด้านขวาทางติดเกาะกลาง ช่วง กม. ที่ 9+500 ส่วนอีก 2 ช่องจราจรที่เหลือสามารถใช้สัญจรได้ตามปกติเมื่อดำเนินการใน 1 ช่องจราจรแล้วเสร็จ จะทำการปิดช่องจราจรในส่วนที่เหลือทีละช่องเพื่อดำเนินการติดตั้งอุปกรณ์ฯ พร้อมเปิดช่องจราจรที่ดำเนินการแล้วเสร็จให้ประชาชนใช้สัญจรตามปกติ
ทช. ต้องขออภัยในความไม่สะดวกมา ณ โอกาสนี้ โดยจะเร่งดำเนินการให้แล้วเสร็จตามแผนที่วางไว้โดยเร็ว เพื่อให้ประชาชนผู้สัญจรได้รับความสะดวก ปลอดภัย และลดผลกระทบในการเดินทางระหว่างช่วงปิดเบี่ยงจราจรให้ได้มากที่สุด ขอความร่วมมือประชาชนผู้ใช้เส้นทางโปรดวางแผนการเดินทางล่วงหน้า สังเกตป้ายจราจร ป้ายเตือน และปฏิบัติตามอย่างเคร่งครัด สอบถามข้อมูลเพิ่มเติมได้ที่สายด่วน ทช. โทร. 1146

ที่มา : https://www.thaigov.go.th/news/contents/details/96958