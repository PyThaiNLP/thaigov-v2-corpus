รัฐบาลไทย-ข่าวทำเนียบรัฐบาล-“รมว.สุดาวรรณ” แถลงข่าวการจัดงานเฉลิมพระเกียรติ 70 พรรษา สมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี 


วันศุกร์ที่ 30 พฤษภาคม 2568
“รมว.สุดาวรรณ” แถลงข่าวการจัดงานเฉลิมพระเกียรติ 70 พรรษา สมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี
“รมว.สุดาวรรณ” แถลงข่าวการจัดงานเฉลิมพระเกียรติ 70 พรรษา สมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี ในฐานะทรงเป็น “วิศิษฏศิลปิน” และ “เอกอัครราชูปถัมภกมรดกวัฒนธรรมไทย”
“รมว.สุดาวรรณ” แถลงข่าวการจัดงานเฉลิมพระเกียรติ 70 พรรษา สมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี ในฐานะทรงเป็น “วิศิษฏศิลปิน” และ “เอกอัครราชูปถัมภกมรดกวัฒนธรรมไทย” ผนึกกำลังศิลปินแห่งชาติ ศิลปินพื้นบ้าน และเครือข่ายทางวัฒนธรรมร่วมจัดการแสดงศิลปวัฒนธรรมอย่างยิ่งใหญ่
วันที่ 29 พฤษภาคม 2568 เวลา 13.30 น. นางสาวสุดาวรรณ หวังศุภกิจโกศล รัฐมนตรีว่าการกระทรวงวัฒนธรรม เป็นประธานในงานแถลงข่าวการจัดงานเฉลิมพระเกียรติ 70 พรรษา สมเด็จพระกนิษฐาธิราชเจ้า กรมสมเด็จพระเทพรัตนราชสุดา ฯ สยามบรมราชกุมารี โดยมี นายกมล ทัศนาญชลี ศิลปินแห่งชาติ นางสาวพลอย ธนิกุล ผู้ช่วยรัฐมนตรีประจำกระทรวงวัฒนธรรม นายประสพ เรียงเงิน ปลัดกระทรวงวัฒนธรรม นางยุถิกา อิศรางกูร ณ อยุธยา รองปลัดกระทรวงวัฒนธรรม นางสาวลิปิการ์ กำลังชัย รองอธิบดีกรมส่งเสริมวัฒนธรรม (รักษาราชการแทนอธิบดีกรมส่งเสริมวัฒนธรรม) นางสาววราพรรณ ชัยชนะศิริ รองอธิบดีกรมส่งเสริมวัฒนธรรม ผู้บริหารกระทรวงวัฒนธรรม ผู้บริหารกรมส่งเสริมวัฒนธรรม คณะศิลปินพื้นบ้าน และเครือข่ายทางวัฒนธรรม เข้าร่วมงาน
นางสาวสุดาวรรณ หวังศุภกิจโกศล กล่าวว่า กระทรวงวัฒนธรรม โดยกรมส่งเสริมวัฒนธรรมได้ดำเนินโครงการเทิดพระเกียรติสถาบันพระมหากษัตริย์ เพื่อเป็นการแสดงความจงรักภักดีและสำนึกในพระมหากรุณาธิคุณของสถาบันพระมหากษัตริย์และพระบรมวงศานุวงศ์ทุกพระองค์ ที่ทรงวิริยะอุตสาหะ บำเพ็ญพระราชกรณียกิจนานัปการ โดยการดำเนินกิจกรรมทางวัฒนธรรมและศิลปวัฒนธรรม ทั้งในระดับชาติและนานาชาติ จำนวนหลายรายการ ในวาระสำคัญต่าง ๆ จากผู้มีส่วนเกี่ยวข้องทุกภาคส่วน อาทิ ศิลปินแห่งชาติ ศิลปินพื้นบ้าน เครือข่ายทางวัฒนธรรม ในการขับเคลื่อน ถ่ายทอด และสร้างสรรค์งานวัฒนธรรมแขนงต่าง ๆ ตลอดจนองค์ความรู้มรดกภูมิปัญญาทางวัฒนธรรมที่หลากหลาย เป็นการนำทุนทางวัฒนธรรมมาสืบสาน รักษา และต่อยอด เพื่อเป็นการสร้างคุณค่าและเพิ่มมูลค่าต่อสังคมและเศรษฐกิจของประเทศในองค์รวม สอดรับกับแนวทางการขับเคลื่อนซอฟต์พาวเวอร์ (Soft Power) ตามนโยบายรัฐบาล
นางสาวสุดาวรรณ หวังศุภกิจโกศล กล่าวต่อว่า เนื่องในโอกาสวันคล้ายวันพระราชสมภพสมเด็จพระกนิษฐาธิราชเจ้า กรมสมเด็จพระเทพรัตนราชสุดา ฯ สยามบรมราชกุมารี ทรงเจริญพระชนมายุ 70 พรรษา 2 เมษายน 2568 เพื่อเป็นการเฉลิมพระเกียรติในฐานะทรงเป็น “วิศิษฏศิลปิน” และ “เอกอัครราชูปถัมภกมรดกวัฒนธรรมไทย” ที่ทรงมีคุณูปการต่อเหล่าศิลปิน และศิลปวัฒนธรรมของชาติ กระทรวงวัฒนธรรม จึงได้มอบหมายให้กรมส่งเสริมวัฒนธรรม ดำเนินการจัดงานเฉลิมพระเกียรติฯ ขึ้น เพื่อเผยแพร่พระปรีชาสามารถและพระอัจฉริยภาพ รวมถึงเปิดโอกาสให้หน่วยงานทุกภาคส่วนและประชาชนทุกหมู่เหล่า มีส่วนร่วมเฉลิมพระเกียรติในวโรกาสมหามงคลนี้ รวมถึงเพื่อเป็นการเผยแพร่มรดกทางวัฒนธรรม อันเป็นเอกลักษณ์ประจำชาติ ให้เป็นที่รับรู้แก่ประชาชนชาวไทยและชาวต่างชาติ
ด้าน นางสาวลิปิการ์ กำลังชัย รองอธิบดีกรมส่งเสริมวัฒนธรรม รักษาราชการแทนอธิบดีกรมส่งเสริมวัฒนธรรม กล่าวเสริมว่า การจัดงานเฉลิมพระเกียรติ 70 พรรษา สมเด็จพระกนิษฐาธิราชเจ้า กรมสมเด็จพระเทพรัตนราชสุดา ฯ สยามบรมราชกุมารี จะรวบรวมพระราชประวัติ พระราชกรณียกิจ พระอัจฉริยภาพ และการทรงงานด้านวรรณศิลป์ ด้านทัศนศิลป์ และด้านศิลปะการแสดง โดยนำเสนอในรูปแบบนิทรรศการเฉลิมพระเกียรติ การเสวนาและการประชุมเชิงปฏิบัติการ รวมถึงการแสดงดนตรีและการแสดงทางศิลปวัฒนธรรม โดยบูรณาการความร่วมมือจากศิลปินแห่งชาติ ศิลปินพื้นบ้าน และเครือข่ายทางวัฒนธรรม เพื่อเป็นการเผยแพร่มรดกทางวัฒนธรรม อันเป็นเอกลักษณ์ประจำชาติ ให้เป็นที่รับรู้แก่ประชาชนชาวไทยและชาวต่างชาติ โดยมีรายละเอียดดังนี้
1) พิธีเปิดงานเฉลิมพระเกียรติ 70 พรรษาฯ ในวันพุธที่ 4 มิถุนายน 2568 เวลา 13.30 น. ณ หอประชุมใหญ่ ศูนย์วัฒนธรรมแห่งประเทศไทย โดยนางสาวสุดาวรรณ  หวังศุภกิจโกศล รัฐมนตรีว่าการกระทรวงวัฒนธรรม เป็นประธานในพิธีเปิดงาน
2) การจัดกิจกรรม อาทิ นิทรรศการเฉลิมพระเกียรติ การเสวนา การแสดงดนตรีและการแสดงทางศิลปวัฒนธรรม ในวันพฤหัสบดีที่ 5 มิถุนายน 2568 ตั้งแต่เวลา 08.30 น. ณ หอประชุมใหญ่ และอาคารอเนกประสงค์ ศูนย์วัฒนธรรมแห่งประเทศไทย และในวันพฤหัสบดีที่ 12 มิถุนายน 2568 ตั้งแต่เวลา 10.30 น. ณ Avenue A ชั้น G ศูนย์การค้า เอ็ม บี เค เซ็นเตอร์ ขอเชิญชวนประชาชนและผู้ที่สนใจเข้าร่วมงานดังกล่าว โดยไม่เสียค่าใช้จ่าย สำหรับการแสดงดนตรีและการแสดงทางศิลปวัฒนธรรม สามารถสำรองที่นั่งได้ ตามรายละเอียดเฟสบุ๊ค กรมส่งเสริมวัฒนธรรม เฟสบุ๊ค ศูนย์วัฒนธรรมแห่งประเทศไทย หรือสอบถามได้ที่หมายเลขโทรศัพท์ 02 247 0013 ต่อ 4113 หรือ 4115
ทั้งนี้ ภายในงานแถลงข่าว ได้รับเกียรติจากศิลปินแห่งชาติและศิลปินต่าง ๆ ร่วมแถลงข่าว อาทิ นายกมล ทัศนาญชลี ศิลปินแห่งชาติ สาขาทัศนศิลป์ (จิตรกรรมและสื่อผสม) พุทธศักราช 2540 กล่าวถึง ศิลปินแห่งชาติสร้างสรรค์งานศิลป์เทิดพระเกียรติวิศิษฏศิลปิน รองศาสตราจารย์บัวผัน สุพรรณยศ อุปนายกสมาคมศิลปินเพลงพื้นบ้านภาคกลางประเทศไทย กล่าวถึงการแสดงดนตรีและศิลปวัฒนธรรมพื้นบ้านเทิดพระเกียรติวิศิษฏศิลปิน คุณสุนารี ราชสีมา ศิลปิน กล่าวถึงการแสดงเพลงพระราชนิพนธ์ “ส้มตำ” ในสมเด็จพระกนิษฐาธิราชเจ้า กรมสมเด็จพระเทพรัตนราชสุดา ฯ สยามบรมราชกุมารี นายเอกพันธุ์ มาบรรดิษฐ จาก คณะคชมุข สถาบันบัณฑิตพัฒนศิลป์ กล่าวถึงการแสดงดนตรีและการแสดงพื้นบ้าน 4 ภาค ที่ได้รับรางวัลถ้วยพระราชทานสมเด็จพระกนิษฐาธิราชเจ้า กรมสมเด็จพระเทพรัตนราชสุดา ฯ สยามบรมราชกุมารี

ที่มา : https://www.thaigov.go.th/news/contents/details/96979