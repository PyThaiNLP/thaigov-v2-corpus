รัฐบาลไทย-ข่าวทำเนียบรัฐบาล-นายกรัฐมนตรี ร่วมแสดงความยินดี 25 ปี “เนชั่นทีวี ”ขอบคุณเป็นกระบอกเสียงให้ประชาชน  พร้อมเปิดรับการแลกเปลี่ยนมุมมองที่หลากหลาย เพื่อการพัฒนาประเทศไทยให้ก้าวไปข้างหน้าพร้อม ๆ กัน


วันศุกร์ที่ 30 พฤษภาคม 2568
30/05/2568
พิมพ์
นายกรัฐมนตรี ร่วมแสดงความยินดี 25 ปี “เนชั่นทีวี ”ขอบคุณเป็นกระบอกเสียงให้ประชาชน  พร้อมเปิดรับการแลกเปลี่ยนมุมมองที่หลากหลาย เพื่อการพัฒนาประเทศไทยให้ก้าวไปข้างหน้าพร้อม ๆ กัน
นายกรัฐมนตรี ร่วมแสดงความยินดี 25 ปี “เนชั่นทีวี ”ขอบคุณเป็นกระบอกเสียงให้ประชาชน  พร้อมเปิดรับการแลกเปลี่ยนมุมมองที่หลากหลาย เพื่อการพัฒนาประเทศไทยให้ก้าวไปข้างหน้าพร้อม ๆ กัน
วันนี้ (30 พ.ค. 68) เวลา 09.00 น. ณ บริเวณ ชั้น 1 อาคารอินเตอร์ลิงค์ทาวเวอร์ (ตึกเนชั่น) ถนนเทพรัตน เขตบางนา กรุงเทพมหานคร นางสาวแพทองธาร ชินวัตร นายกรัฐมนตรี ร่วมเป็นเกียรติในงาน Nation TV 25th ANNIVERSARY โอกาสครบรอบ 25 ปี สถานีโทรทัศน์เนชั่นทีวี โดยมีนายสุริยะ จึงรุ่งเรืองกิจ รองนายกรัฐมนตรีและรัฐมนตรีว่าการกระทรวงคมนาคม นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย นางสาวศุภมาส อิศรภักดี รัฐมนตรีว่าการกระทรวงการอุดมศึกษา วิทยาศาสตร์ วิจัยและนวัตกรรม นายพิพัฒน์ รัชกิจประการ รัฐมนตรีว่าการกระทรวงแรงงาน นางสาวสุดาวรรณ หวังศุภกิจโกศล รัฐมนตรีว่าการกระทรวงวัฒนธรรม และนายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม ร่วมด้วย
นายจิรายุ ห่วงทรัพย์ โฆษกประจำสำนักนายกรัฐมนตรี เปิดเผยว่า นายกรัฐมนตรีได้มอบแจกันดอกไม้แสดงความยินดีในโอกาสครบรอบ 25 ปี สถานีโทรทัศน์เนชั่นทีวี โดยมีนายมารุต อรรถไกวัลวที ประธานกรรมการบริษัท เนชั่น กรุ๊ป (ไทยแลนด์) จำกัด (มหาชน) นายฉาย บุนนาค ประธานกรรมการบริหารและประธานเจ้าหน้าที่บริหารเนชั่น กรุ๊ป นายสมชาย มีเสน รองประธานกรรมการบริหาร เนชั่น กรุ๊ป นายบากบั่น บุญเลิศ รองประธานกรรมการบริหาร บริษัท เนชั่น กรุ๊ป (ไทยแลนด์) จำกัด (มหาชน) และประธานกรรมการ บริษัท ฐานเศรษฐกิจ มัลติมีเดีย จำกัด นายวีระศักดิ์ พงษ์อักษร บรรณาธิการอำนวยการเครือเนชั่น ให้การต้อนรับ
จากนั้น นายกรัฐมนตรี กล่าวแสดงความยินดีกับความสำเร็จและความมั่นคงที่เนชั่นยืนหยัดอยู่คู่สังคมไทยมาอย่างยาวนาน ตลอดระยะเวลาที่ผ่านมา ตนเองได้ติดตามเนื้อหาของเนชั่นอยู่เสมอ โดยเฉพาะการวิเคราะห์ข่าวในมุมมองที่หลากหลายและรอบด้าน ทำให้เนชั่นเป็นหนึ่งในแหล่งข้อมูลข่าวสารที่มีคุณภาพและน่าเชื่อถือแห่งหนึ่ง หากในอนาคตมีประเด็นข่าวสำคัญทางการเมือง หรือกรณีพิเศษใด ๆ พร้อมที่จะร่วมพูดคุยหรือมีส่วนในการแลกเปลี่ยนมุมมอง เพื่อเสริมสร้างการนำเสนอข่าวที่รอบด้านและเป็นประโยชน์ต่อประชาชน
“ในวาระครบรอบปีนี้ ขออวยพรให้ทีมงานเนชั่นทุกคนมีสุขภาพแข็งแรง มีพลังใจและแรงบันดาลใจในการทำงาน พร้อมปรับตัวและเติบโตไปกับโลกที่เปลี่ยนแปลงอย่างรวดเร็วอย่างมั่นคงและสง่างาม ขอให้เนชั่นยังคงเป็นแสงสว่างทางความคิด เป็นกระบอกเสียงของประชาชน และเป็นแรงผลักดันสังคมไทยไปสู่อนาคตที่ดีงามต่อไป” นายกรัฐมนตรี กล่าว

ที่มา : https://www.thaigov.go.th/news/contents/details/96965