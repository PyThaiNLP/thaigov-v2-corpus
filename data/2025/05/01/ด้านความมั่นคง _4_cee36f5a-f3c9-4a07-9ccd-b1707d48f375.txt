รัฐบาลไทย-ข่าวทำเนียบรัฐบาล-นายภูมิธรรม เวชยชัย รองนายกรัฐมนตรี/รัฐมนตรีว่าการกระทรวงกลาโหม/ประธาน GBC ไทย-กัมพูชา ร่วมตรวจแถวกองทหารเกียรติยศสามเหล่าทัพ และให้การต้อนรับในโอกาส พลเอก Tea Seiha (เตีย เซ็ยฮา) 


วันพฤหัสบดีที่ 1 พฤษภาคม 2568
นายภูมิธรรม เวชยชัย รองนายกรัฐมนตรี/รัฐมนตรีว่าการกระทรวงกลาโหม/ประธาน GBC ไทย-กัมพูชา ร่วมตรวจแถวกองทหารเกียรติยศสามเหล่าทัพ และให้การต้อนรับในโอกาส พลเอก Tea Seiha (เตีย เซ็ยฮา)
...
ในวันนี้ (1 พ.ค.68) เวลา 10.00 น. นายภูมิธรรม เวชยชัย รองนายกรัฐมนตรี/รัฐมนตรีว่าการกระทรวงกลาโหม/ประธาน GBC ไทย-กัมพูชา ร่วมตรวจแถวกองทหารเกียรติยศสามเหล่าทัพ และให้การต้อนรับในโอกาส พลเอก Tea Seiha (เตีย เซ็ยฮา) รองนายกรัฐมนตรีและรัฐมนตรีว่าการกระทรวงกลาโหมกัมพูชา/ประธาน GBC ไทย-กัมพูชา เข้าเยี่ยมคำนับ ณ ศาลาว่าการกลาโหม โดยได้ประชุมหารือก่อนการประชุม GBC-17 ครั้งที่ 17 ซึ่งจะมีขึ้น ณ โรงแรมรอยัล ออคิด เชอราตัน ริเวอร์ไซด์ กรุงเทพมหานคร
การหารือระหว่างสองฝ่ายมุ่งเน้นการเสริมสร้างความร่วมมือชายแดนไทย-กัมพูชาในทุกมิติ เพื่อผลักดันให้เป็น “ชายแดนแห่งสันติภาพและมิตรภาพอย่างแท้จริง” โดยฝ่ายไทยได้แนะนำผู้แทนสำคัญที่เข้าร่วมการหารือเพิ่มเติม ได้แก่ รัฐมนตรีช่วยว่าการกระทรวงกลาโหม ปลัดกระทรวงกลาโหม ผู้บัญชาการทหารสูงสุด ผู้บัญชาการทหารบก ผู้ช่วยผู้บัญชาการทหารเรือ ผู้ช่วยผู้บัญชาการทหารอากาศ เอกอัครราชทูตไทย ณ กรุงพนมเปญ รองเลขาธิการสภาความมั่นคงแห่งชาติ รองปลัดกระทรวงมหาดไทย ผู้แทนกระทรวงการต่างประเทศ และผู้แทนผู้บัญชาการตำรวจแห่งชาติ
ในโอกาสนี้ ทั้งสองฝ่ายได้ร่วมแสดงความยินดีต่อการเฉลิมฉลองครบรอบ 75 ปี แห่งความสัมพันธ์ทางการทูตไทย-กัมพูชาในปีนี้ พร้อมขอบคุณรัฐบาลกัมพูชาที่ให้การต้อนรับ นางสาวแพทองธาร ชินวัตร นายกรัฐมนตรีไทยอย่างสมเกียรติ เมื่อครั้งการเยือนกัมพูชาอย่างเป็นทางการที่ผ่านมา ซึ่งสะท้อนถึงมิตรภาพอันแนบแน่นระหว่างสองประเทศ
ที่ประชุมยังได้ย้ำถึงความร่วมมือเชิงยุทธศาสตร์ที่มีพัฒนาการก้าวหน้า โดยเฉพาะการจัดทำแผนปฏิบัติการร่วมความเป็นหุ้นส่วนยุทธศาสตร์ไทย-กัมพูชา พ.ศ. 2568 - 2569 ซึ่งคาดว่าจะส่งผลเป็นรูปธรรมในหลายด้าน เช่น การส่งเสริมการค้าชายแดน ความมั่นคง และการพัฒนาสาธารณูปโภคข้ามพรมแดน
ฝ่ายไทยได้แสดงความขอบคุณกัมพูชาสำหรับความร่วมมือในการจับกุมและส่งตัวคนไทยที่เกี่ยวข้องกับอาชญากรรมทางเทคโนโลยีในพื้นที่ปอยเปต พร้อมเสนอให้สองประเทศคงการบูรณาการทำงานร่วมกันอย่างเข้มข้นในด้านการแลกเปลี่ยนข้อมูลข่าวสาร และเพิ่มมาตรการควบคุมชายแดน โดยไทยได้จัดตั้งศูนย์อำนวยการขับเคลื่อนการป้องกันอาชญากรรมทางออนไลน์และภัยคุกคามความมั่นคง รวมทั้งศูนย์ปฏิบัติการเฉพาะกิจปราบปรามการค้ามนุษย์ เพื่อเสริมสร้างความมั่นคงตามแนวชายแดน
นอกจากนี้ ไทยเสนอส่งเสริมความร่วมมือด้านการบรรเทาสาธารณภัยร่วมกัน ทั้งในด้านการฝึกซ้อมและการวางแผนเตรียมรับมือเหตุฉุกเฉิน เช่น อัคคีภัย การเคลื่อนย้ายผู้ป่วยฉุกเฉิน และภัยธรรมชาติต่าง ๆ เพื่อให้การระดมทรัพยากรข้ามพรมแดนเป็นไปอย่างมีประสิทธิภาพ
ทั้งสองฝ่ายยังเน้นย้ำถึงความสำคัญของการเผยแพร่ข่าวสารที่ถูกต้อง เพื่อป้องกันข่าวลวง (Fake News) ที่อาจบ่อนทำลายความสัมพันธ์ระหว่างประชาชน โดยเห็นพ้องในการสร้างกลไกประสานงานระหว่างกันเพื่อแลกเปลี่ยนข้อมูลข่าวสารอย่างรวดเร็วและแม่นยำ
ในช่วงท้าย นายภูมิธรรม เวชยชัย ได้กล่าวขอบคุณ พลเอก Tea Seiha (เตีย เซ็ยฮา) และคณะ สำหรับการหารือที่เป็นประโยชน์ พร้อมยืนยันความพร้อมในการสนับสนุนการปฏิบัติภารกิจของฝ่ายกัมพูชา เพื่อเสริมสร้างความสัมพันธ์อันมั่นคงและยั่งยืนของทั้งสองประเทศต่อไป

ที่มา : https://www.thaigov.go.th/news/contents/details/95972