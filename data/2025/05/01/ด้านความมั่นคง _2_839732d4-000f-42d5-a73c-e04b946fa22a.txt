รัฐบาลไทย-ข่าวทำเนียบรัฐบาล-"อรรษิษฐ์ สัมพันธรัตน์" ปลัดมหาดไทย ร่วมพิธีปิดโครงการ "สานใจไทยสู่ใจใต้ รุ่นที่ 44" มุ่งสร้างโอกาสแห่งการเรียนรู้ควบคู่ความผูกพัน เพื่อประเทศไทยเป็นสังคมพหุวัฒนธรรมอย่างสันติสุข


วันพุธที่ 30 เมษายน 2568
30/04/2568
พิมพ์
"อรรษิษฐ์ สัมพันธรัตน์" ปลัดมหาดไทย ร่วมพิธีปิดโครงการ "สานใจไทยสู่ใจใต้ รุ่นที่ 44" มุ่งสร้างโอกาสแห่งการเรียนรู้ควบคู่ความผูกพัน เพื่อประเทศไทยเป็นสังคมพหุวัฒนธรรมอย่างสันติสุข
"อรรษิษฐ์ สัมพันธรัตน์" ปลัดกระทรวงมหาดไทย ร่วมพิธีปิดโครงการ "สานใจไทยสู่ใจใต้ รุ่นที่ 44" มุ่งสร้างโอกาสแห่งการเรียนรู้ควบคู่ความผูกพัน เพื่อประเทศไทยเป็นสังคมพหุวัฒนธรรมอย่างสันติสุข
วันนี้ (30 เม.ย. 68) เวลา 10.30 น. ที่ห้องแสงเดือน แสงเทียน อาคารพิพิธภัณฑ์พระรามเก้า องค์การพิพิธภัณฑ์วิทยาศาสตร์แห่งชาติ อ.คลองหลวง จ.ปทุมธานี นายอรรษิษฐ์ สัมพันธรัตน์ ปลัดกระทรวงมหาดไทย ในฐานะรองประธานกรรมการบริหารมูลนิธิ "สานใจไทย สู่ใจใต้" ร่วมเป็นเกียรติในพิธีปิด "โครงการสานใจไทยสู่ใจใต้ รุ่นที่ 44" โดยได้รับเกียรติจาก พล.อ.สุรยุทธ์ จุลานนท์ ประธานองคมนตรี ในฐานะนายกมูลนิธิ "สานใจไทย สู่ใจใต้" เป็นประธานในพิธี
ภายในงานมี นายอารีย์ วงศ์อารยะ ประธานกรรมการบริหารมูลนิธิ “สานใจไทย สู่ใจใต้” ร.ต.ท.อาทิตย์ บุญญะโสภัต เลขาธิการมูลนิธิ "สานใจไทย สู่ใจใต้" นายอรุณ บุญชม จุฬาราชมนตรี ผู้บัญชาการเหล่าทัพ นายศรัณศักด์ ศรีเครือเนตร ผู้ตรวจราชการกระทรวงมหาดไทย นายวิฬุรห์ สิทธิวงศ์ รองอธิบดีกรมการปกครอง นายสุรพล เจริญภูมิ รองอธิบดีกรมส่งเสริมการปกครองท้องถิ่น ผู้ว่าราชการจังหวัด และนายอำเภอในพื้นที่โครงการฯ แขกผู้มีเกียรติ หน่วยงานภาคีเครือข่าย ครอบครัวอุปถัมภ์ และผู้เข้าร่วมโครงการ "สานใจไทย สู่ใจใต้" ร่วมพิธี
โครงการ "สานใจไทย สู่ใจใต้" รุ่นที่ 44 จัดขึ้นระหว่างวันที่ 2 เมษายน - 2 พฤษภาคม 2568 กลุ่มเป้าหมายเป็นเยาวชน จำนวน 320 คน จาก 5 จังหวัดชายแดนภาคใต้ ได้แก่ จังหวัดยะลา ปัตตานี นราธิวาส สตูล และจังหวัดสงขลา (เฉพาะ 4 อำเภอ ได้แก่ อำเภอนาทวี จะนะ เทพา และอำเภอสะบ้าย้อย) โดยมุ่งสร้าง “โอกาส” แห่งการเรียนรู้ ทั้งประสบการณ์ ความรู้ ความรัก และความผูกพันที่ดี โดยเฉพาะอย่างยิ่งครอบครัวอุปถัมภ์ที่ได้กรุณาให้ความรู้สึกทางใจที่มีความผูกพันต่อกันซึ่งเป็นส่วนที่มีความสำคัญเป็นอย่างยิ่ง ซึ่งจะเป็นเครื่องช่วยให้เยาวชนทุกคนได้นำประสบการณ์ไปต่อยอดแนะนำให้คนในครอบครัว เพื่อน ๆ และชุมชน เพื่อสร้างแรงบันดาลใจ เป็นผู้เชื่อมประสานความเข้าใจอันดีให้ประเทศไทยเป็น "สังคมพหุวัฒนธรรม" ที่สงบสุข ดังคำขวัญของโครงการฯ ที่ว่า "เกิดมาต้องทดแทนคุณแผ่นดิน" ซึ่งเป็นจุดมุ่งหมายสูงสุดของ ฯพณฯ พล.อ.เปรม ติณสูลานนท์ อดีตประธานองคมนตรีและรัฐบุรุษ ที่มุ่งหวังทำให้คนไทยช่วยกันทำความดีเพื่อประเทศชาติ
ทั้งนี้ โครงการ “สานใจไทย สู่ใจใต้” ดำเนินการมาตั้งแต่ปี พ.ศ. 2548 จากดำริของ ฯพณฯ พล.อ.เปรม ติณสูลานนท์ อดีตประธานองคมนตรี และรัฐบุรุษ โดยการสนับสนุนจากคณะกรรมการของมูลนิธิรัฐบุรุษ พลเอก เปรม ติณสูลานนท์ มูลนิธิรักเมืองไทย และมูลนิธิพิทักษ์อุทยานแห่งชาติเขาใหญ่ ร่วมกับกระทรวงศึกษาธิการ กระทรวงมหาดไทย กระทรวงวิทยาศาสตร์ และเทคโนโลยี กองทัพทุกเหล่า และหน่วยงานที่เกี่ยวข้องทั้งภาครัฐและเอกชน นำเยาวชนมุสลิมจากจังหวัดชายแดนภาคใต้ มาใช้ชีวิตร่วมกับครอบครัวอุปถัมภ์ที่นับถือศาสนาอิสลามในกรุงเทพมหานคร และจังหวัดใกล้เคียง เพื่อแลกเปลี่ยนเรียนรู้สภาพความเป็นอยู่ของครอบครัวอุปถัมภ์และชุมชนสังคมพหุวัฒนธรรม ทำให้เยาวชนได้รับประสบการณ์ตรง และมีความเข้าใจบริบทของสังคมประเทศไทยมากยิ่งขึ้น จนนำไปสู่ความสัมพันธ์ที่ดีระหว่างครอบครัวอุปถัมภ์กับครอบครัวเยาวชนในจังหวัดชายแดนภาคใต้

ที่มา : https://www.thaigov.go.th/news/contents/details/95953