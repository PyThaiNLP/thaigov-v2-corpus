รัฐบาลไทย-ข่าวทำเนียบรัฐบาล-นายกรัฐมนตรี ประชุมแผนปฏิบัติการด้านปัญญาประดิษฐ์แห่งชาติเพื่อพัฒนาประเทศไทย ครั้งที่1/2568 ตั้งเป้าพัฒนาประเทศไทยเป็นหนึ่งในประเทศชั้นนำด้านการพัฒนาเทคโนโลยีปัญญาประดิษฐ์ในภูมิภาค


วันพฤหัสบดีที่ 1 พฤษภาคม 2568
01/05/2568
พิมพ์
นายกรัฐมนตรี ประชุมแผนปฏิบัติการด้านปัญญาประดิษฐ์แห่งชาติเพื่อพัฒนาประเทศไทย ครั้งที่1/2568 ตั้งเป้าพัฒนาประเทศไทยเป็นหนึ่งในประเทศชั้นนำด้านการพัฒนาเทคโนโลยีปัญญาประดิษฐ์ในภูมิภาค
นายกรัฐมนตรี ประชุมแผนปฏิบัติการด้านปัญญาประดิษฐ์แห่งชาติเพื่อพัฒนาประเทศไทย ครั้งที่ 1/2568 ตั้งเป้าพัฒนาประเทศไทยเป็นหนึ่งในประเทศชั้นนำด้านการพัฒนาเทคโนโลยีปัญญาประดิษฐ์ในภูมิภาค พร้อมต่อการเปลี่ยนแปลงในโลกยุคปัจจุบัน
วันนี้ (1 พฤษภาคม 2568) เวลา 14.00 น. นางสาวแพทองธาร ชินวัตร นายกรัฐมนตรี เป็นประธานในการประชุมคณะกรรมการขับเคลื่อนแผนปฏิบัติการด้านปัญญาประดิษฐ์แห่งชาติเพื่อพัฒนาประเทศไทย (National AI Committee) ครั้งที่ 1/2568 ณ ตึกภักดีบดินทร์ ทำเนียบรัฐบาล โดยการประชุมดังกล่าว นายกรัฐมนตรีได้กล่าวเปิดการประชุม โดยชี้ให้เห็นถึงความสำคัญของการพัฒนาเทคโนโลยีปัญญาประดิษฐ์ เพื่อนำมาประยุกต์ใช้ในการพัฒนาประเทศ พร้อมตั้งเป้าหมายการพัฒนา ให้ประเทศไทยเป็นหนึ่งในประเทศชั้นนำด้านการพัฒนาเทคโนโลยีปัญญาประดิษฐ์ในภูมิภาค
นายกรัฐมนตรีได้เน้นย้ำถึงความเร่งด่วนของการพัฒนาเทคโนโลยีปัญญาประดิษฐ์ เพื่อให้ประเทศไทยสามารถยกระดับความสามารถในการแข่งขันด้านเทคโนโลยีและดิจิทัล ให้มีความพร้อมต่อการสร้างรายได้ และพัฒนานวัตกรรมที่จะเกิดขึ้นใหม่ รวมถึงการพัฒนาบุคลากรให้มีทักษะที่พร้อมต่อการเปลี่ยนแปลงในโลกยุคปัจจุบัน
ทั้งนี้ นายกรัฐมนตรี ได้มอบนโยบายและทิศทางการขับเคลื่อนการพัฒนา ในช่วงเวลา 2 ปีที่เหลืออยู่ของรัฐบาล เพื่อสนับสนุนให้เกิดความพร้อมในการประยุกต์ใช้เทคโนโลยี AI ใน 3 ประเด็นหลัก ได้แก่ 1) การพัฒนากำลังคนในทุกระดับให้มีทักษะที่เหมาะสมในการประยุกต์ใช้เทคโนโลยีปัญญาประดิษฐ์ 2) ผลักดันการพัฒนาโครงสร้างพื้นฐานที่จำเป็นต่อการใช้เทคโนโลยี เช่น การสร้างแพลตฟอร์ม (Platform) ฐานข้อมูล (Database) และโมเดล (Model) และสร้างระบบนิเวศของเทคโนโลยีปัญญาประดิษฐ์ ให้มีความพร้อมใช้งานให้กับทุกภาคส่วน และ 3) ผลักดันให้มีการนำเทคโนโลยีปัญญาประดิษฐ์และเครื่องมือที่เกี่ยวข้องไปพัฒนาต่อยอดในอุตสาหกรรมประยุกต์ เช่น อุตสาหกรรมหุ่นยนต์ (Robotic) เพื่อต่อยอดในการสร้างรายได้ให้กับอุตสาหกรรมและการพาณิชย์ โดยเฉพาะในอุตสาหกรรมที่ไทยมีศักยภาพ เช่น อุตสาหกรรมการแพทย์ อุตสาหกรรมการเกษตร อันเป็นการยกระดับอุตสาหกรรมไทยไปสู่อุตสาหกรรมขั้นสูง ที่ใช้เทคโนโลยีในการเพิ่มประสิทธิภาพ ยิ่งไปกว่านั้น ได้มีการเน้นย้ำ และสั่งการให้คณะกรรมการฯ ดำเนินการสร้างเครือข่ายในลักษณะของ Consortium ที่เน้นการทำงานร่วมกันกับทุกภาคส่วน ทั้งภาคเอกชน ภาครัฐบาล รวมถึงหน่วยงานวิชาการ และองค์กรต่าง ๆ ที่เกี่ยวข้อง เพื่อให้การดำเนินการกำหนดทิศทางการพัฒนา มีลักษณะเป็นการพัฒนาอย่างมีส่วนร่วม ตอบสนองต่อความต้องการของประเทศอย่างแท้จริง
สุดท้ายนี้ ในการประชุมครั้งถัดไป นายกรัฐมนตรี ได้มีข้อสั่งการให้หน่วยงานที่เกี่ยวข้อง พิจารณานำเสนอโครงการขับเคลื่อนที่สำคัญพร้อมกรอบวงเงินงบประมาณ ตามนโยบายที่ได้ให้ไว้ เพื่อเร่งการขับเคลื่อนการพัฒนาเทคโนโลยีปัญญาประดิษฐ์ ให้มีประสิทธิภาพ บรรลุเป้าหมายที่วางไว้ ต่อไป

ที่มา : https://www.thaigov.go.th/news/contents/details/95986