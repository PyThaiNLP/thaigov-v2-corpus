รัฐบาลไทย-ข่าวทำเนียบรัฐบาล- ไม่ต้องตกใจ!!!! ดีเดย์ พรุ่งนี้บ่ายโมงทดสอบส่ง “เซลล์บรอดคาสต์” ผ่านมือถือทุกเครื่อง 5 พื้นที่ 


วันพฤหัสบดีที่ 1 พฤษภาคม 2568
01/05/2568
พิมพ์
ไม่ต้องตกใจ!!!! ดีเดย์ พรุ่งนี้บ่ายโมงทดสอบส่ง “เซลล์บรอดคาสต์” ผ่านมือถือทุกเครื่อง 5 พื้นที่
ไม่ต้องตกใจ!!!  ดีเดย์พรุ่งนี้ ศุกร์ 2 พ.ค. บ่ายโมง รัฐบาลทดลองส่งสัญญานทดสอบเซลล์บรอดคาสต์ครั้งที่ 1 แม้ปิดเสียงเครื่องก็จะร้องเตือน  เน้น 4 ศาลากลาง 1 ศูนย์ราชการ แจ้งวัฒนะ ขณะที่นายกรัฐมนตรีสั่งการทุกหน่วยงาน หลังจากนี้เตือนต้องรวดเร็วทันเหตุการณ์
วันนี้ ( 1 พฤษภาคม 2568 ) เวลา 14.30  น.  นายจิรายุ ห่วงทรัพย์  ที่ปรึกษากองบัญชาการป้องกันและบรรเทาสาธารณะภัยแห่งชาติ (บก.ปภช.) เปิดเผยว่า   ในวันพรุ่งนี้ ศุกร์ที่ 2 พฤษภาคม 2568 นี้ เวลา 13.00 น. จะมีการทดสอบระบบแจ้งเตือนภัยผ่านระบบ Cell Broadcast เป็นครั้งแรก โดยจะเป็นการทดสอบในระดับเล็ก ครอบคลุมพื้นที่นำร่อง 5 แห่ง ได้แก่ ศาลากลางจังหวัดเชียงราย ศาลากลางจังหวัดอุบลราชธานี ศาลากลางจังหวัดสุพรรณบุรี ศาลากลางจังหวัดสงขลา และอาคารศูนย์ราชการเฉลิมพระเกียรติฯ อาคาร A และ B ถนนแจ้งวัฒนะ กรุงเทพมหานคร  โดยจะเป็นการแจ้งเตือนผ่านระบบ Cell Broadcast ส่งตรงเข้าโทรศัพท์มือถือทุกเครื่องที่อยู่ในพื้นที่ทดสอบ โดยจะมีเสียงสัญญาณดังขึ้นแม้โทรศัพท์จะปิดเสียง  ซึ่งอาจทำให้เกิดความตื่นตระหนก  จึงขอย้ำเตือนสำหรับผู้ที่ไม่คุ้นเคยกับสัญญาณเตือนดังกล่าว ว่า เป็นการทดสอบระบบ
“ขอแจ้งประชาสัมพันธ์วันและเวลาที่จะมีการทดสอบระบบ เพื่อป้องกันความสับสนและตื่นตระหนกของประชาชนที่อาจเกิดขึ้นจากการทดสอบระบบดังกล่าว  โดยจะร่วมมือกับทุกแพลตฟอร์มและเครือข่ายสื่อสารรวมทั้งหน่วยงานราชการทุกหน่วยงานในการประชาสัมพันธ์เป็นระยะ ๆ สำหรับการทดสอบในวันพรุ่งนี้ คำนึงถึงความรวดเร็วในการส่งสัญญาณ และความชัดเจนของข้อความที่ต้องตรงประเด็น สอดคล้องกับลักษณะของภัยพิบัติและพื้นที่ที่เกิดเหตุ ตามข้อสั่งการของนายกรัฐมนตรี”
นายจิรายุ กล่าวต่อไป ว่าการทดลองส่งข้อความผ่านระบบ  Cell Broadcast หรือ (CB) เป็นระบบที่ใช้วิธีการส่งข้อความแจ้งเตือนภัยไปยังโทรศัพท์เคลื่อนที่ทุกเครื่องผ่านเครือข่ายเซลลูลาร์ของระบบโทรคมนาคมในระยะเวลาสั้น โดยไม่ต้องทราบหมายเลขโทรศัพท์ของผู้รับและไม่ต้องลงทะเบียนล่วงหน้า เพื่อยกระดับการแจ้งเตือนพี่น้องประชาชนเมื่อเกิดภัยพิบัติ อุบัติภัย เช่น แผ่นดินไหว ดินโคลนถล่ม น้ำท่วม หรืออุบัติเหตุใหญ่ๆ ที่มีความจำเป็นต้องแจ้งเตือนประชาชน ซึ่ง CB เป็นระบบเตือนภัยมาตรฐานสากลที่ทั่วโลกใช้งาน เนื่องจากประสิทธิภาพของระบบที่สามารถส่งตรงถึงโทรศัพท์มือถือทุกเครื่องของประชาชนที่อยู่ในพื้นที่เสี่ยงภัย โดยระบบดังกล่าวนี้จะแตกต่างจากการส่งข้อความหรือ SMS เนื่องจากผู้รับแม้จะปิดเสียงโทรศัพท์หรือเปิดโหมดสั่นระบบ CB ก็จะส่งสัญญาณสั่นและเสียงเตือนเข้าไปที่มือถือทุกระบบพร้อมข้อความที่เตือนอย่างชัดเจนในแต่ละพื้นที่ที่มีเหตุ
“การทดสอบระบบ Cell Broadcast จะดำเนินการ 3 ครั้ง  ซึ่งครั้งที่ 2 จะมีขึ้นในวันพุธที่ 7 พฤษภาคม เวลา 13.00 น. เป็นการทดสอบระดับกลาง ครอบคลุม 5 พื้นที่ ได้แก่ อ.เมืองลำปาง จ.ลำปาง อ.เมืองนครราชสีมา จ.นครราชสีมา อ.เมืองนครสวรรค์ จ.นครสวรรค์ อ.เมืองสุราษฎร์ธานี จ.สุราษฎร์ธานี และเขตดินแดง กรุงเทพมหานคร ซึ่งจะมีการส่งสัญญาณแจ้งเตือนไปยังประชาชนในทุกหมู่บ้าน ชุมชน และตำบลในพื้นที่อำเภอที่กำหนด  สำหรับการทดสอบส่งแจ้งเตือนในระดับสูงสุดในครั้งที่ 3 จะดำเนินการในวันอังคารที่ 13 พฤษภาคม นี้เวลา 13.00 น. ซึ่งถือว่าเป็นการทดสอบระดับใหญ่โดย CB จะแจ้งเตือนในรูปแบบเต็มพื้นที่ระดับจังหวัด 5 จังหวัด ได้แก่ จ.เชียงใหม่ จ.อุดรธานี จ.พระนครศรีอยุธยา จ.นครศรีธรรมราช และกรุงเทพมหานคร  ทั้งนี้ เมื่อเสร็จสิ้นการทดลองระบบทั้ง 3 ครั้งแล้ว ปภ.จะดำเนินการทดลองระบบในระดับประเทศทั้ง 77 จังหวัดพร้อมกันต่อไป“นายจิรายุ กล่าว

ที่มา : https://www.thaigov.go.th/news/contents/details/95975