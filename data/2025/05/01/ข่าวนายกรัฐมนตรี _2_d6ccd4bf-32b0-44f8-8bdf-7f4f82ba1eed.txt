รัฐบาลไทย-ข่าวทำเนียบรัฐบาล-นายกรัฐมนตรี ย้ำ รัฐบาลเดินหน้าดูแลคนไทยทุกวัย ให้ห่างไกล NCDs ยกระดับการดูแลสุขภาพประชาชน เร่งสร้างความเข้าใจ - ป้องกันโรคตั้งแต่ต้นทาง ลดช่องว่างการเข้าถึงบริการสาธารณสุข 


วันพฤหัสบดีที่ 1 พฤษภาคม 2568
01/05/2568
พิมพ์
นายกรัฐมนตรี ย้ำ รัฐบาลเดินหน้าดูแลคนไทยทุกวัย ให้ห่างไกล NCDs ยกระดับการดูแลสุขภาพประชาชน เร่งสร้างความเข้าใจ - ป้องกันโรคตั้งแต่ต้นทาง ลดช่องว่างการเข้าถึงบริการสาธารณสุข
นายกรัฐมนตรี ย้ำ รัฐบาลเดินหน้าดูแลคนไทยทุกวัย ให้ห่างไกล NCDs ยกระดับการดูแลสุขภาพประชาชน เร่งสร้างความเข้าใจ -ป้องกันโรคตั้งแต่ต้นทาง ลดช่องว่างการเข้าถึงบริการสาธารณสุข บริการด้านสุขภาพ อาทิ 30บาท รักษาทุกที่
วันนี้ (1 พฤษภาคม 2568) เวลา 09.30 น. ณ อาคารอิมแพ็ค เอ็กซิบิชัน เซ็นเตอร์ ฮอลล์ 9 - 10 ศูนย์แสดงสินค้าและการประชุมอิมแพ็ค เมืองทองธานี อำเภอปากเกร็ด จังหวัดนนทบุรี นางสาวแพทองธาร ชินวัตร นายกรัฐมนตรี เป็นประธานเปิดโครงการบริการทุกช่วงวัย ด้วยความห่วงใยจากกระทรวงสาธารณสุข “30 บาท รักษาทุกที่ อสม.มั่นคง สาธารณสุขเข้มแข็ง เพื่อคนไทยห่างไกล NCDs” เขตสุขภาพที่ 4 ประจำปีงบประมาณ พ.ศ. 2568 โดยมีนายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา นายสมศักดิ์ เทพสุทิน รัฐมนตรีว่าการกระทรวงสาธารณสุข นางมนพร เจริญศรี รัฐมนตรีช่วยว่าการกระทรวงคมนาคม นายเดชอิศม์ ขาวทอง รัฐมนตรีช่วยว่าการกระทรวงสาธารณสุข ผู้แทนหน่วยงานที่เกี่ยวข้อง และอาสาสมัครสาธารณสุขประจำหมู่บ้าน จำนวนกว่า 10,000 คนเข้าร่วม
นายจิรายุ ห่วงทรัพย์ โฆษกประจำสำนักนายกรัฐมนตรี  เปิดเผยว่า นางสาวแพทองธาร ชินวัตร นายกรัฐมนตรี กล่าวว่า วันนี้ วิถีชีวิตคนไทยเปลี่ยนแปลงไปอย่างรวดเร็ว ทั้งพฤติกรรมการทานอาหาร การพักผ่อน กิจกรรมต่าง ๆ รวมถึงการเคลื่อนไหวร่างกาย ดังคำกล่าวที่คุ้นเคยกันดีว่า “ไม่มีโรค เป็นลาภอันประเสริฐ” ซึ่งเป็นความจริง ดังที่รัฐมนตรีว่าการกระทรวงสาธารณสุขกล่าวไว้ว่า ประชาชนมีสุขภาพแข็งแรง ไม่เพียงช่วยให้รัฐสามารถประหยัดงบประมาณ แต่ยังช่วยลดภาระของเจ้าหน้าที่ผู้ดูแลสุขภาพประชาชน
“ไม่ว่าจะประกอบอาชีพใดก็ตาม สุขภาพร่างกายที่แข็งแรง คือ พื้นฐานความสุขที่แท้จริง ร่างกายเหมือนบ้าน หากบ้านสะอาดและปลอดภัย ก็อยู่ได้อย่างมีความสุข หากร่างกายไม่มีโรค แข็งแรง พักผ่อนเพียงพอ และออกกำลังกายอย่างสม่ำเสมอ ก็จะมีพลังและศักยภาพในการทำงานและใช้ชีวิตอย่างเต็มที่” นายกรัฐมนตรี กล่าว
นายกรัฐมนตรีเน้นย้ำว่า สุขภาพเป็นสิ่งที่รัฐบาลให้ความสำคัญอย่างยิ่ง มุ่งหวังให้ประชาชนคนไทยทุกคนมีสุขภาพแข็งแรง สิ่งแรก คือ การตระหนักรู้ว่า อาหารหรือสิ่งที่บริโภคเข้าไป มีคุณหรือโทษต่อร่างกายอย่างไร ปัจจุบันโรค NCDs หรือโรคที่ไม่ติดต่อเรื้อรังเป็นสาเหตุการเสียชีวิตจำนวนมาก  ทั้งนี้ กระทรวงสาธารณสุขดำเนินมาตรการต่าง ๆ เพื่อทำให้มีตัวเลขของผู้เสียชีวิตลดลง และประชาชนมีความรู้ในวิธีการรักษาสุขภาพของตนเองมากขึ้นยิ่งขึ้น สุขภาพจึงเป็นต้นทุนที่สำคัญของประเทศ เมื่อทุกคนมีสุขภาพดีและมีศักยภาพ ประเทศชาติก็มีโอกาสก้าวไปข้างหน้าอย่างมั่นคง การให้ความรู้เกี่ยวกับการป้องกันโรค รวมถึงการปฏิบัติตน เพื่อหลีกเลี่ยงจากสาเหตุของการเกิดโรคตั้งแต่แรกถือเป็นสิ่งที่สำคัญมาก
ทั้งนี้นายกรัฐมนตรีกล่าวขอบคุณทุกภาคส่วน ทั้งหน่วยงานราชการ แพทย์ พยาบาล เจ้าหน้าที่สาธารณสุขและอาสาสมัครสาธารณสุขประจำหมู่บ้าน (อสม.)  ที่ทำหน้าที่เป็นด่านหน้าในการสื่อสารข้อมูลและสร้างความเข้าใจให้กับพี่น้องประชาชนว่า รัฐบาลมีความตั้งใจส่งเสริมให้ประชาชนมีสุขภาพแข็งแรง เพื่อให้มีศักยภาพในการร่วมกันพัฒนาประเทศต่อไป ซึ่งทุกหน่วยงานที่เกี่ยวข้องต่างทุ่มเททำงานอย่างหนักเพื่อให้นโยบายสาธารณสุขประสบผลสำเร็จ และทำให้ประชาชนคนไทยมีสุขภาพที่ดี ส่วนประเด็นสำคัญ คือ การเปิดโอกาสให้ประชาชนสามารถเข้าถึงบริการสาธารณสุข หลังจากที่มีความรู้เข้าใจเรื่องสุขภาพมากยิ่งขึ้น ต้องการให้ทุกคนเข้าถึงบริการสาธารณสุขได้โดยไม่ลำบาก ทั้งเรื่องการเดินทางไกลและการรับยา รัฐบาลจะลดช่องว่างเรื่องเหล่านี้ลงให้ได้  ปัจจุบันหลายจังหวัดได้นำระบบส่งยาถึงบ้าน (Telemedicine) เข้ามาใช้ เพื่อช่วยให้ประชาชนสามารถพบแพทย์และรับการรักษาได้ง่ายและสะดวกยิ่งขึ้น
“ต้องขอบคุณและชื่นชมพี่น้อง อสม. ที่ขับเคลื่อนโครงการสาธารณสุขอย่างต่อเนื่อง ไม่ว่าจะเป็นในเรื่องของการให้ความรู้ การดูแลชุมชน เป็นสะพานเชื่อมระหว่างรัฐกับประชาชน ซึ่งเป็นบทบาทที่สำคัญอย่างมากที่จะทำให้พี่น้องประชาชนได้เปลี่ยนพฤติกรรม เข้าใจเรื่องสุขภาพมากยิ่งขึ้น ขอให้ทุกคนร่วมแรงร่วมใจกันสื่อสารความรู้ที่สำคัญเหล่านี้ไปถึงประชาชนทุกคน ทุกพื้นที่ ทำให้คนไทย มีร่างกายที่แข็งแรงมากยิ่งขึ้น  และขอขอบคุณทุกภาคส่วนที่ร่วมมือกันอย่างบูรณาการ ทุกนโยบายของรัฐบาลจะเกิดผลได้ ต้องอาศัยความร่วมมือจากภาครัฐ ภาคเอกชน และภาคประชาชนทำงานร่วมกันอย่างมีประสิทธิภาพ เพื่อให้นโยบายต่าง ๆ ส่งถึงมือพี่น้องประชาชนได้อย่างทั่วถึงทั่วประเทศ” นายกรัฐมนตรี ระบุ
จากนั้น นายกรัฐมนตรี พร้อมด้วยรัฐมนตรีว่าการกระทรวงสาธารณสุข รัฐมนตรีว่าการกระทรวงการท่องเที่ยวและกีฬา รัฐมนตรีช่วยว่าการกระทรวงคมนาคม และรัฐมนตรีช่วยว่าการกระทรวงสาธารณสุข ร่วมกันวางป้ายโครงการบริการทุกช่วงวัย ด้วยความห่วงใยจากกระทรวงสาธารณสุข “30 บาท รักษาทุกที่ อสม.มั่นคง สาธารณสุขเข้มแข็ง เพื่อคนไทยห่างไกล NCDs” ทำพิธีเปิดงานอย่างเป็นทางการ และเดินเยี่ยมชมนิทรรศการ อาทิ นิทรรศการตรวจเบาหวานขึ้นจอตา นิทรรศการโรคไตหมั่นคัดกรองป้องกันได้ นิทรรศการโรคอ้วนรู้ทันป้องกันได้ นิทรรศการโรคไม่ติดต่อเรื้อรังหายได้ ด้วยเวชศาสตร์วิถีชีวิต"  นิทรรศการ "ลด ละ เลิก " เพื่อสังคมไทยปลอดภัยจากยาเสพติด และนิทรรศการออกกำลังกายลดดื้อด้วย "Metareverse" ก่อนจะเดินทางกลับ

ที่มา : https://www.thaigov.go.th/news/contents/details/95969