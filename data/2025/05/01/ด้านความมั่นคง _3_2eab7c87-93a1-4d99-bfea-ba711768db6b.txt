รัฐบาลไทย-ข่าวทำเนียบรัฐบาล-"ธีรรัตน์" ติดตามสถานการณ์และการแก้ไขปัญหาสารปนเปื้อนแม่น้ำกก


วันพุธที่ 30 เมษายน 2568
30/04/2568
พิมพ์
"ธีรรัตน์" ติดตามสถานการณ์และการแก้ไขปัญหาสารปนเปื้อนแม่น้ำกก
"ธีรรัตน์" ติดตามสถานการณ์และการแก้ไขปัญหาสารปนเปื้อนแม่น้ำกก
วันนี้ (30 เมษายน 2568) นางสาวธีรรัตน์ สำเร็จวาณิชย์ รัฐมนตรีช่วยว่าการกระทรวงมหาดไทย เข้าร่วมประชุมติดตามสถานการณ์และแนวทางการแก้ไขปัญหาสารปนเปื้อนเกินค่ามาตรฐานในแม่น้ำกก ณ ห้องประชุม 301 ชั้น 3 ตึกบัญชาการ 1 ทำเนียบรัฐบาล โดยมีนายประเสริฐ จันทรรวงทอง รองนายกรัฐมนตรีและรัฐมนตรีว่าการกระทรวงดิจิทัลเพื่อเศรษฐกิจและสังคม เป็นประธานการประชุม พร้อมด้วยผู้แทนจากหน่วยงานที่เกี่ยวข้อง อาทิ กระทรวงทรัพยากรธรรมชาติและสิ่งแวดล้อม กระทรวงสาธารณสุข กระทรวงกลาโหม และกระทรวงการต่างประเทศ ซึ่งมีบทบาทสำคัญในการร่วมวางแนวทางและขับเคลื่อนการแก้ไขปัญหาเข้าร่วมประชุมด้วย
การประชุมครั้งนี้ เพื่อติดตามสถานการณ์และแนวทางการดำเนินงานร่วมกันของหน่วยงานที่เกี่ยวข้อง หลังได้รับรายงานว่าพบสารหนูเกินค่ามาตรฐานในแม่น้ำกก ส่งผลกระทบต่อคุณภาพน้ำ สิ่งแวดล้อม และอาจกระทบต่อสุขภาพของประชาชนในพื้นที่
นางสาวธีรรัตน์ ได้เน้นย้ำถึงบทบาทของกระทรวงมหาดไทยในการประสานความร่วมมือกับการประปาส่วนภูมิภาค และองค์กรปกครองส่วนท้องถิ่น (อปท.) ในพื้นที่ เพื่อเฝ้าระวังและควบคุมการใช้น้ำดิบในการผลิตน้ำประปา พร้อมทั้งกำชับให้ผู้ว่าราชการจังหวัดเชียงรายและเชียงใหม่ บูรณาการการทำงานร่วมกับหน่วยงานด้านสาธารณสุขในพื้นที่ เพื่อให้ความรู้แก่ประชาชนเกี่ยวกับข้อมูลสารปนเปื้อนในน้ำ แนวทางการกรองน้ำเพื่อการบริโภคที่ปลอดภัย รวมถึงการเร่งตรวจสอบแหล่งน้ำในพื้นที่อย่างเข้มข้น
ทั้งนี้ กระทรวงมหาดไทยจะติดตามความคืบหน้าของสถานการณ์อย่างใกล้ชิด และพร้อมสนับสนุนการดำเนินงานในระดับพื้นที่ เพื่อให้สามารถแก้ไขปัญหาได้อย่างรวดเร็วและยั่งยืนต่อไป

ที่มา : https://www.thaigov.go.th/news/contents/details/95954