รัฐบาลไทย-ข่าวทำเนียบรัฐบาล-รองนายกฯ “พิชัย” หารือเลขาธิการ OECD ชื่นชมความก้าวหน้าของไทย พร้อมสนับสนุนกระบวนการเข้าเป็นสมาชิก


วันพฤหัสบดีที่ 1 พฤษภาคม 2568
01/05/2568
พิมพ์
รองนายกฯ “พิชัย” หารือเลขาธิการ OECD ชื่นชมความก้าวหน้าของไทย พร้อมสนับสนุนกระบวนการเข้าเป็นสมาชิก
รองนายกฯ “พิชัย” หารือเลขาธิการ OECD ชื่นชมความก้าวหน้าของไทย พร้อมสนับสนุนกระบวนการเข้าเป็นสมาชิก
วันนี้ (วันพฤหัสบดีที่ 1 พฤษภาคม 2568) เวลา 14.45 น. ณ ห้องรับรอง 1 ตึกบัญชาการ 1 ทำเนียบรัฐบาล นายมาทีอัส คอร์มันน์ (H.E. Mr. Mathias Cormann) เลขาธิการองค์การเพื่อความร่วมมือทางเศรษฐกิจและการพัฒนา (Organisation for Economic Co-operation and Development: OECD) เข้าเยี่ยมคารวะนายพิชัย ชุณหวชิร รองนายกรัฐมนตรีและรัฐมนตรีว่าการกระทรวงการคลัง โดยสรุปสาระสำคัญของการหารือดังนี้
รองนายกรัฐมนตรีกล่าวต้อนรับและแสดงความยินดีที่ได้พบหารือกับเลขาธิการ OECD อีกครั้ง ในโอกาสการเยือนไทยเป็นครั้งที่สอง เพื่อเข้าร่วมการประชุม OECD Southeast Asia Regional Forum พร้อมย้ำความมุ่งมั่นของไทยในการผลักดันกระบวนการเข้าเป็นสมาชิก (Accession Process) ให้คืบหน้าและเกิดผลอย่างเป็นรูปธรรม
เลขาธิการ OECD ขอบคุณรัฐบาลไทยสำหรับการต้อนรับและการเป็นเจ้าภาพจัดการประชุมในครั้งนี้ พร้อมแสดงความยินดีที่ได้เยือนไทยอีกครั้ง หลังจากการเยือนเมื่อเดือนตุลาคม 2567 ซึ่งตลอดระยะเวลา 7 เดือนที่ผ่านมา ได้เห็นพัฒนาการอย่างมีนัยสำคัญของไทยในกระบวนการเข้าสู่การเป็นสมาชิก OECD โดยไทยมีความก้าวหน้าในการดำเนินงานร่วมกับทุกภาคส่วนอย่างต่อเนื่อง OECD พร้อมสนับสนุนไทยในทุกมิติของกระบวนการดังกล่าว
ในโอกาสนี้ ทั้งสองฝ่ายได้หารือและแลกเปลี่ยนความคิดเห็นในประเด็นสำคัญเกี่ยวกับกระบวนการเข้าเป็นสมาชิก OECD โดยปัจจุบันไทยอยู่ในขั้นตอนการจัดทำ Initial Memorandum (IM) ซึ่งต้องอาศัยความร่วมมือจากหน่วยงานที่เกี่ยวข้อง เพื่อส่งมอบให้ OECD ภายในสิ้นปีนี้ โดยเลขาธิการ OECD มีกำหนดเยือนไทยอีกครั้งในช่วงเดือนธันวาคม จึงเป็นโอกาสที่เหมาะสมสำหรับไทยในการส่งมอบ IM และเริ่มต้นขั้นตอนการประเมินทางเทคนิค (Technical Reviews) ต่อไป ด้านรองนายกรัฐมนตรีกล่าวย้ำถึงความมุ่งมั่นของรัฐบาลในการขับเคลื่อนกระบวนการดังกล่าวอย่างจริงจัง โดยได้รับการสนับสนุนอย่างเต็มที่จากทุกภาคส่วนในประเทศ พร้อมระบุว่าในประเด็นที่เกี่ยวข้องกับกระทรวงการคลัง จะมีการพิจารณาและปรับให้สอดคล้องกับมาตรฐานของ OECD อย่างเหมาะสม
นอกจากนี้ OECD ยังชื่นชมบทบาทของไทยในการมีส่วนร่วมอย่างแข็งขันและต่อเนื่องในการประชุมคณะกรรมการต่าง ๆ ขององค์กร ซึ่งสะท้อนถึงความตั้งใจและความพร้อมของไทยในการเป็นสมาชิกอย่างแท้จริง พร้อมส่งสัญญาณในเชิงบวกต่อการเข้าร่วมของไทยในอนาคต
ในช่วงท้ายของการหารือ ทั้งสองฝ่ายได้แลกเปลี่ยนความคิดเห็นเกี่ยวกับนโยบายเศรษฐกิจของสหรัฐอเมริกา โดยรองนายกรัฐมนตรีแสดงการสนับสนุนระบบการค้าเสรีที่ยึดหลักกฎเกณฑ์ทางการค้าอย่างโปร่งใสและเป็นธรรม ผ่านการเจรจาระดับทวิภาคีและพหุภาคี โดยไม่พึ่งพามาตรการทางภาษี พร้อมทั้งแสดงความยินดีต่อการพักมาตรการด้านภาษีศุลกากรเป็นเวลา 90 วัน ซึ่งเป็นโอกาสให้ทุกฝ่ายได้หารือร่วมกันอย่างสร้างสรรค์ ไทยยืนยันความพร้อมในการเปิดรับแนวทางที่สอดคล้องกับมาตรฐานสากลและแนวปฏิบัติระหว่างประเทศ ซึ่งสอดคล้องกับเป้าหมายในการเข้าร่วมเป็นสมาชิก OECD ของไทยในอนาคต

ที่มา : https://www.thaigov.go.th/news/contents/details/95982