รัฐบาลไทย-ข่าวทำเนียบรัฐบาล-"ธีรรัตน์" ร่วมประชุมคณะกรรมการอาหารแห่งชาติ ผลักดันการจัดการด้านอาหารระดับจังหวัด


วันพุธที่ 30 เมษายน 2568
30/04/2568
พิมพ์
"ธีรรัตน์" ร่วมประชุมคณะกรรมการอาหารแห่งชาติ ผลักดันการจัดการด้านอาหารระดับจังหวัด
"ธีรรัตน์" ร่วมประชุมคณะกรรมการอาหารแห่งชาติ ผลักดันการจัดการด้านอาหารระดับจังหวัด
วันนี้ (30 เมษายน 2568) นางสาวธีรรัตน์ สำเร็จวาณิชย์ รัฐมนตรีช่วยว่าการกระทรวงมหาดไทย ได้รับมอบหมายจากนายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย เข้าร่วมประชุมคณะกรรมการอาหารแห่งชาติ ครั้งที่ 1/2568 ณ ห้องประชุม 301 ชั้น 3 ตึกบัญชาการ 1 ทำเนียบรัฐบาล โดยมีนายประเสริฐ จันทรรวงทอง รองนายกรัฐมนตรีและรัฐมนตรีว่าการกระทรวงดิจิทัลเพื่อเศรษฐกิจและสังคม เป็นประธานในการประชุม
ในการประชุมครั้งนี้ กระทรวงมหาดไทยได้รายงานความคืบหน้าของการดำเนินงานของคณะกรรมการขับเคลื่อนแผนปฏิบัติการด้านการจัดการอาหารของประเทศไทยระดับจังหวัด ซึ่งมีองค์ประกอบหลักจากส่วนราชการในสังกัดกระทรวงมหาดไทยในแต่ละจังหวัด โดยมีผู้ว่าราชการจังหวัดเป็นประธาน พร้อมด้วยปลัดจังหวัด หัวหน้าสำนักงานจังหวัด และนายกองค์การบริหารส่วนจังหวัด (อบจ.) ร่วมเป็นกรรมการ โดยมีฝ่ายเลขานุการร่วมจากสำนักงานสาธารณสุขจังหวัด สำนักงานเกษตรและสหกรณ์จังหวัด และสำนักงานท้องถิ่นจังหวัด
หน้าที่สำคัญของคณะกรรมการระดับจังหวัด ได้แก่ การจัดทำข้อเสนอด้านการพัฒนาและบริหารจัดการอาหารในพื้นที่ บูรณาการแผนงาน รวมถึงติดตามและรายงานผลต่อคณะกรรมการระดับชาติ โดยฝ่ายเลขานุการฯ ได้ขอให้หน่วยงานที่เกี่ยวข้องเสนอข้อคิดเห็นต่อ (ร่าง) คู่มือปฏิบัติงาน และจัดส่งข้อมูลแผนงานและผลงานด้านอาหารประจำปีงบประมาณ 2566 – 2570 เพื่อใช้ประกอบการพิจารณาในการจัดทำแผนพัฒนาด้านเกษตรและอาหารในปีถัดไป
นอกจากนี้ ที่ประชุมยังได้พิจารณาให้ความเห็นชอบต่อ (ร่าง) แผนขับเคลื่อนการลดการสูญเสียอาหารในห่วงโซ่การผลิต พ.ศ. 2566 - 2570 ซึ่งกระทรวงเกษตรและสหกรณ์ในฐานะหน่วยงานหลัก ดำเนินการร่วมกับหน่วยงานที่เกี่ยวข้องในการผลักดันแผนงานดังกล่าวให้เกิดผลในทางปฏิบัติ

ที่มา : https://www.thaigov.go.th/news/contents/details/95952