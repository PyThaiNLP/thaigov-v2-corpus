รัฐบาลไทย-ข่าวทำเนียบรัฐบาล-รมว.การท่องเที่ยวและกีฬา เน้นย้ำ “ยิ้มสยามต้องไม่หาย” รัฐ-เอกชนเร่งปั๊มหัวใจท่องเที่ยวไทย ดึงต่างชาติคืน


วันพฤหัสบดีที่ 1 พฤษภาคม 2568
รมว.การท่องเที่ยวและกีฬา เน้นย้ำ “ยิ้มสยามต้องไม่หาย” รัฐ-เอกชนเร่งปั๊มหัวใจท่องเที่ยวไทย ดึงต่างชาติคืน
รมว.การท่องเที่ยวและกีฬา เน้นย้ำ “ยิ้มสยามต้องไม่หาย” รัฐ-เอกชนเร่งปั๊มหัวใจท่องเที่ยวไทย ดึงต่างชาติคืน
วันที่ 30 เมษายน 2568 นายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา และ นายเทียนประสิทธิ์ ไชยภัทรานันท์ นายกสมาคมโรงแรมไทย ร่วมกัน ถอดบทเรียนและเสนอแนวทางฟื้นอุตสาหกรรมท่องเที่ยวไทย ให้กลับมาเป็นหัวใจหลักของเศรษฐกิจอีกครั้ง ในเวทีสัมมนา “Mission Thailand” โดยสถานีโทรทัศน์ ช่อง TNN (TNN16)  ซึ่งเป็นพื้นที่สำคัญในการระดมความเห็นระหว่างภาครัฐและเอกชน ภายใต้หัวข้อ “ปั๊มหัวใจท่องเที่ยวไทย ดูดรายได้ต่างชาติ” ณ ห้องแมกโนเลีย บอลรูม ชั้น 10 โรงแรมวอลดอร์ฟ แอสโทเรีย กรุงเทพฯ
ประเด็นสำคัญของการเสวนาในครั้งนี้ ได้แก่
• นักท่องเที่ยวจีนลดฮวบ 48% เวียดนามขึ้นแท่นประเทศยอดนิยม
• ความปลอดภัย-คุณภาพบริการ เป็นตัวแปรสำคัญในการตัดสินใจเดินทาง
• เสนอไทยเป็น "จุดหมายปลายทางสุดท้าย" ก่อนกลับบ้าน
• รัฐเตรียมดัน Entertainment Complex กระจายสู่เมืองรอง
• โครงการ "เที่ยวไทยคนละครึ่ง" ไม่หาย แต่จะปรับให้เฉพาะเจาะจงมากขึ้น
ในช่วงท้ายของการเสวนา “นายสรวงศ์” เน้นย้ำว่า จุดแข็งที่แท้จริงของไทยยังคงอยู่ที่ “คนไทย” และ “Service Mind” ที่ทั่วโลกยอมรับ “ยิ้มสยาม” ควรเป็นทุนทางวัฒนธรรมที่ไม่หายไป พร้อมฝากถึงผู้ประกอบการและประชาชนว่า รัฐบาลรับฟังคำวิจารณ์ได้ แต่ขอให้คำนึงถึงภาพลักษณ์ของประเทศในทุกการแสดงความเห็น โดยเฉพาะในโลกออนไลน์
และในยุคที่การแข่งขันในอุตสาหกรรมท่องเที่ยวรุนแรงขึ้น ประเทศไทยต้องหาความต่างและความลึกซึ้งที่ไม่ใช่แค่ราคาถูก หากแต่เป็น “คุณค่า” และ “ประสบการณ์” ที่นักท่องเที่ยวจะไม่มีวันลืม เมื่อรัฐและเอกชนจับมือกันแบบมีเป้าหมายร่วม "Mission Thailand" ก็อาจเป็นจุดเริ่มต้นใหม่ของหัวใจเศรษฐกิจไทย

ที่มา : https://www.thaigov.go.th/news/contents/details/95974