รัฐบาลไทย-ข่าวทำเนียบรัฐบาล-ไทยติดอันดับ 7 ประเทศที่มีความสุขที่สุดในโลก จากผลสำรวจ IPSOS ประจำปีนี้ผลสำรวจชี้ คนไทยส่วนใหญ่ “ค่อนข้างมีความสุข” รัฐบาลเดินหน้ายกระดับคุณภาพชีวิต 


วันพฤหัสบดีที่ 1 พฤษภาคม 2568
01/05/2568
พิมพ์
ไทยติดอันดับ 7 ประเทศที่มีความสุขที่สุดในโลก จากผลสำรวจ IPSOS ประจำปีนี้ผลสำรวจชี้ คนไทยส่วนใหญ่ “ค่อนข้างมีความสุข” รัฐบาลเดินหน้ายกระดับคุณภาพชีวิต
ไทยติดอันดับ 7 ประเทศที่มีความสุขที่สุดในโลก จากผลสำรวจ IPSOS ประจำปีนี้ผลสำรวจชี้ คนไทยส่วนใหญ่ “ค่อนข้างมีความสุข” รัฐบาลเดินหน้ายกระดับคุณภาพชีวิต พร้อมขับเคลื่อนสุขภาวะทุกช่วงวัย
วันนี้ (1 พ.ค. 68) เวลา 08.30 น. นายอนุกูล พฤกษานุศักดิ์  รองโฆษกประจำสำนักนายกรัฐมนตรี เปิดเผยว่า อิปซอสส์ (IPSOS) บริษัทวิจัยตลาดระดับโลก ได้รายงานดัชนีความสุขโลกประจำปี 2025 โดยระบุว่า ประเทศไทยติดอันดับ 7 ของประเทศที่ประชากรมีความสุขมากที่สุด จากการสำรวจประชากรจำนวน 23,765 คน ใน 30 ประเทศ โดยเป็นผู้มีอายุต่ำกว่า 75 ปี ระหว่างวันที่ 20 ธันวาคม 2024 – 3 มกราคม 2025 ซึ่งผลสำรวจแบ่งระดับความสุขออกเป็น 4 ระดับ ได้แก่ มีความสุขมาก ค่อนข้างมีความสุข ไม่มีความสุข และไม่มีความสุขเลย โดยพบว่า มีคนไทยเพียงร้อยละ 2 ที่ระบุว่า “ไม่มีความสุขเลย” สะท้อนถึงคุณภาพชีวิตและสภาพจิตใจของคนไทยในภาพรวมที่ยังคงอยู่ในระดับดี
ทั้งนี้ หากพิจารณาเฉพาะในกลุ่มประเทศเอเชียที่ทำการสำรวจ 7 ประเทศ พบว่า ประเทศไทยอยู่ในอันดับที่ 3 ของประเทศที่ประชากรมีความสุขมากที่สุด รองจากอินเดีย (อันดับ 1) และอินโดนีเซีย (อันดับ 2) โดยผลสำรวจของประเทศไทย พบว่า ประชากรร้อยละ 18 ระบุว่ามีความสุขมาก ร้อยละ 61 ค่อนข้างมีความสุข ร้อยละ 19 ไม่มีความสุข และมีเพียงร้อยละ 2 เท่านั้นที่ระบุว่าไม่มีความสุขเลย โดยประเทศที่มีระดับความสุขใกล้เคียงกับไทย ได้แก่ มาเลเซีย ซึ่งอยู่ในอันดับเท่ากัน ตามมาด้วยสิงคโปร์และญี่ปุ่นในอันดับที่ 4 และเกาหลีใต้อยู่ในอันดับที่ 5
นายอนุกูล กล่าวว่า  ผลสำรวจยังระบุถึงปัจจัยหลักที่ส่งเสริมความสุขของประชาชน 3 ประการ ได้แก่ การได้ใช้เวลาอยู่กับครอบครัวและลูก ๆ การได้รับการยอมรับและความรักจากผู้อื่น และความสามารถในการควบคุมชีวิตของตนเองได้ ขณะเดียวกัน ปัจจัยที่ส่งผลให้ระดับความสุขลดลง ได้แก่ ปัญหาทางการเงิน ปัญหาสุขภาพจิต และปัญหาด้านสุขภาพโดยรวม และในด้านกลุ่มอายุ พบว่า ผู้ที่มีอายุ 70 ปีขึ้นไปเป็นกลุ่มที่มีระดับความสุขมากที่สุด นอกจากนี้ ผลวิจัยยังพบว่า ในกลุ่มเจเนอเรชัน Z (Gen Z) เพศชายมีระดับความสุขสูงกว่าเพศหญิงในช่วงวัยเดียวกัน
“รัฐบาลตระหนักถึงความสำคัญของคุณภาพชีวิตประชาชนในทุกมิติ พร้อมเดินหน้ายกระดับบริการด้านสาธารณสุข การสร้างความมั่นคงทางรายได้ และการส่งเสริมความสัมพันธ์ในครอบครัว เพื่อให้คนไทยมีความสุขในการดำรงชีวิต รวมถึงผลักดันนโยบายเพื่อเสริมสร้างสุขภาวะที่ยั่งยืน โดยเฉพาะในกลุ่มประชากรวัยทำงานและผู้สูงอายุ” นายอนุกูล  กล่าว

ที่มา : https://www.thaigov.go.th/news/contents/details/95963