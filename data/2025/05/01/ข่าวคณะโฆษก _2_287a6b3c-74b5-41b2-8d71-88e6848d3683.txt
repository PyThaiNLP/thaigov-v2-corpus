รัฐบาลไทย-ข่าวทำเนียบรัฐบาล-  รัฐบาลจัดทีมแพทย์ดูแลสุขภาพชาวไทยมุสลิมกว่า 6 พันคน เดินทางไปประกอบพิธีฮัจย์ ประจำปีนี้ที่ซาอุฯ


วันพฤหัสบดีที่ 1 พฤษภาคม 2568
01/05/2568
พิมพ์
รัฐบาลจัดทีมแพทย์ดูแลสุขภาพชาวไทยมุสลิมกว่า 6 พันคน เดินทางไปประกอบพิธีฮัจย์ ประจำปีนี้ที่ซาอุฯ
รัฐบาลจัดทีมแพทย์ดูแลสุขภาพชาวไทยมุสลิมกว่า 6 พันคน เดินทางไปประกอบพิธีฮัจย์ ประจำปีนี้ที่ซาอุฯ
วันนี้ (1 พฤษภาคม 2568) นายคารม พลพรกลาง รองโฆษกประจำสำนักนายกรัฐมนตรี เปิดเผยว่า  รัฐบาล โดยกระทรวงสาธารณสุข ได้จัดระบบสุขภาพเพื่ออำนวยความสะดวกชาวไทยที่จะเดินทางไปประกอบพิธีฮัจย์ ที่ประเทศซาอุดีอาระเบีย โดยจะมีชาวไทยที่จะเดินทางไปประกอบพิธีฮัจย์ จำนวน 6,603 คน ระหว่างวันที่ 29 เมษายน – 2 มิถุนายน 2568 และเดินทางกลับช่วงวันที่ 12 มิถุนายน – 7 กรกฎาคม 2568 โดยก่อนการเดินทาง กระทรวงสาธารณสุขได้เตรียมความพร้อมให้กับผู้แสวงบุญทุกคน ทั้งคัดกรองความเสี่ยง ให้คำแนะนำการดูแลสุขภาพ รวมถึงฉีดวัคซีนป้องกันโรคไข้กาฬหลังแอ่นและโรคไข้หวัดใหญ่
นายคารม กล่าวว่า รัฐบาลให้ความสำคัญในการจัดระบบดูแลสุขภาพพี่น้องชาวไทยมุสลิมที่เดินทางไปประกอบพิธีฮัจย์เป็นประจำทุกปี ซึ่งแต่ละปีมีชาวไทยมุสลิมได้รับโควตาประมาณ 13,000 คน โดยในปีนี้ดำเนินการภายใต้กรอบแนวคิด HEALTH FOR HAJJ โดยจัดทีมแพทย์ และบุคลากรทางการแพทย์ให้การดูแลสุขภาพ ประกอบด้วย แพทย์ 7 คน เภสัชกร 3 คน พยาบาล 15 คน เจ้าหน้าที่สาธารณสุข 2 คน รวม 27 คน แบ่งการเดินทางออกเป็น 2 ชุด โดยชุดแรกที่ออกเดินทางวันนี้จำนวน 15 คน ปฏิบัติงานระหว่างวันที่ 28 เมษายน 2568 – 23 มิถุนายน 2568 ส่วนชุดที่ 2 ประกอบด้วย แพทย์ 3 คน เภสัชกร 2 คน พยาบาล 6 คน และเจ้าหน้าที่สาธารณสุข 1 คน รวม 12 คน ปฏิบัติงานระหว่างวันที่ 13 พฤษภาคม – 8 กรกฎาคม 2568
นายคารม กล่าวต่อว่า ทีมแพทย์พร้อมให้บริการ 2 แห่ง คือ นครเมกกะ และเมืองมะดีนะห์ พร้อมยังมีทีมปฏิบัติงานภาคสนามให้บริการดูแลสุขภาพ ติดตามเฝ้าระวังกลุ่มเสี่ยง ที่ทุ่งอาราฟะห์และมุสดาลีฟะห์ด้วย และหลังจากผู้แสวงบุญเดินทางกลับถึงประเทศไทย หน่วยงานสาธารณสุขในพื้นที่จะมีการติดตามเฝ้าระวังสุขภาพ โดยเฉพาะโรคติดเชื้อทางเดินหายใจตะวันออกกลาง (MERS-CoV) และโรคติดเชื้ออื่นๆ เป็นเวลา 14-30 วัน เพื่อให้มั่นใจว่าผู้แสวงบุญทุกคนจะมีความปลอดภัย
“การดูแลส่งเสริมสุขภาพชาวไทยมุสลิมที่จะเดินทางไปแสวงบุญ นอกจากจะเป็นความร่วมมือกันในการรักษาความมั่นคงทางสุขภาพของประชาชนคนไทยทุกศาสนาแล้วยังเป็นการแสดงถึงการส่งเสริมความร่วมมือด้านการสาธารณสุขระหว่างไทยและซาอุดีอาระเบีย และช่วยกระชับความสัมพันธ์ระหว่างประเทศให้แน่นแฟ้นยิ่งขึ้น ซึ่งปัจจุบันความร่วมมือทั้งด้านเศรษฐกิจ การค้าการลงทุน ความมั่นคงทางอาหาร พลังงาน การท่องเที่ยวและวัฒนธรรม ของทั้งสองประเทศกำลังขยายตัวไปด้วยดี” นายคารม กล่าว

ที่มา : https://www.thaigov.go.th/news/contents/details/95965