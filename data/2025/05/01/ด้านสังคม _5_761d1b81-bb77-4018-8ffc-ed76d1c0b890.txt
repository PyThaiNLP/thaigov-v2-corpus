รัฐบาลไทย-ข่าวทำเนียบรัฐบาล-“สมศักดิ์” เดินสายเชียงใหม่ – ลำพูน จัดคลินิกเฉพาะทาง/บริการ ดูแลสุขภาพประชาชนทุกช่วงวัยฯ พื้นที่ภาคเหนือ 


วันพฤหัสบดีที่ 1 พฤษภาคม 2568
“สมศักดิ์” เดินสายเชียงใหม่ – ลำพูน จัดคลินิกเฉพาะทาง/บริการ ดูแลสุขภาพประชาชนทุกช่วงวัยฯ พื้นที่ภาคเหนือ
รัฐมนตรีว่าการกระทรวงสาธารณสุข เปิดโครงการบริการทุกช่วงวัยด้วยความห่วงใยจากกระทรวงสาธารณสุข เขตสุขภาพที่ 1 ที่จังหวัดเชียงใหม่และลำพูน
ช่วยเพิ่มโอกาสเข้าถึงบริการ ลดระยะเวลารอคอยลดค่าใช้จ่ายในการเดินทาง กลุ่มเสี่ยง/ป่วยได้รับการรักษารวดเร็ว ลดการเสียชีวิต ลดค่ารักษาพยาบาลในระยะยาว เน้นคลินิกเฉพาะทาง/บริการที่เป็นปัญหาสำคัญ ทั้งคลินิกโรคไม่ติดต่อเรื้อรังที่ ต้อกระจกและจอประสาทตา ผ่าตัดแบบวันเดียวกลับ ฉีดวัคซีน HPV - ไข้หวัดใหญ่ และมอบเครื่องช่วยฟัง
นายสมศักดิ์ เทพสุทิน รัฐมนตรีว่าการกระทรวงสาธารณสุข เปิดเผยว่า โครงการบริการทุกช่วงวัยด้วยความห่วงใยจากกระทรวงสาธารณสุข เป็นการบูรณาการงานสาธารณสุขที่ครอบคลุมและตอบสนองความต้องการของประชาชนในทุกมิติ ซึ่งสอดคล้องกับนโยบายของรัฐบาล ที่ต้องการให้ประชาชนทุกคนเข้าถึงบริการสุขภาพที่มีคุณภาพ อย่างเท่าเทียมและทั่วถึง เพื่อให้ประชาชนมีคุณภาพชีวิตที่ดีขึ้น โดยการจัดบริการทางการแพทย์และการตรวจสุขภาพเชิงรุกที่ครอบคลุมทุกช่วงวัย ซึ่งจะช่วยเพิ่มโอกาสการเข้าถึงบริการตรวจคัดกรองและวินิจฉัยโรคลดระยะเวลารอคอยในการรับบริการ และลดค่าใช้จ่ายในการเดินทาง ทำให้ประชาชนได้รับการส่งเสริมสุขภาพส่วนกลุ่มเสี่ยงและกลุ่มป่วยได้รับการดูแลรักษาอย่างทันท่วงที ช่วยลดอัตราการเสียชีวิต ลดค่าใช้จ่ายในการรักษาพยาบาลในระยะยาว
นายสมศักดิ์กล่าวต่อว่า โครงการบริการทุกช่วงวัยฯ จะเน้นการจัดคลินิกเฉพาะทาง/บริการที่ตอบสนองปัญหาสุขภาพที่สำคัญ และความต้องการของประชาชน ได้แก่ 1) คลินิกโรคอ้วน 2) คลินิก NCDs 3) คลินิกโรคไต 4) คลินิกโรคหลอดเลือดสมอง โรคหลอดเลือดหัวใจ 5) คลินิกต้อกระจกและจอประสาทตา 6) คลินิกตรวจมะเร็งปากมดลูก/ฉีดวัคซีน HPV 7) คลินิกผ่าตัดวันเดียวกลับ (ODS) 8) คลินิกผ่าตัดนิ้วล็อค 9) คลินิกฉีดวัคซีนไข้หวัดใหญ่ และ 10) การมอบเครื่องช่วยฟังให้กับผู้สูงอายุที่มีปัญหาการได้ยิน โดยมีแผนจัดบริการเขตสุขภาพละ 2 จังหวัด ต่อเนื่องไปจนครบทั้ง 13 เขตสุขภาพทั่วประเทศ
โดยวันนี้ (1 พฤษภาคม 2568) เป็นการจัดโครงการบริการทุกช่วงวัยฯ เขตสุขภาพที่ 1ที่โรงพยาบาลสันทราย จังหวัดเชียงใหม่ ซึ่งเป็นจังหวัดที่มีปัญหาสุขภาพในหลายมิติและมีแนวโน้มผู้ป่วยเพิ่มขึ้น เช่น โรค NCDs, โรคอ้วน ,โรคไต ,โรคหัวใจ ,โรคมะเร็ง รวมถึงปัญหาด้านสายตาและการได้ยิน โดยเฉพาะในกลุ่มผู้สูงอายุ ส่งผลให้ต้องรอรับบริการนานขึ้น และบางคลินิก เช่น การตรวจคัดกรองมะเร็งโดยการส่องกล้อง มีคิวรอรับบริการจำนวนมากมีประชาชนมารอรับบริการ 1,770 คน ส่วนในวันพรุ่งนี้ (2 พฤษภาคม 2568) จะจัดคลินิกบริการให้กับประชาชนจังหวัดลำพูน ที่โรงพยาบาลป่าซาง ซึ่งจะมีการเพิ่มบริการอีก 2 คลินิก ที่ตอบรับปัญหาสุขภาพของจังหวัด คือ คลินิกทันตกรรม และคลินิกสุขภาพจิต
********************************************* 1 พฤษภาคม 2568

ที่มา : https://www.thaigov.go.th/news/contents/details/95984