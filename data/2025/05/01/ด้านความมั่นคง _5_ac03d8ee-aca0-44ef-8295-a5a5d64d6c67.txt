รัฐบาลไทย-ข่าวทำเนียบรัฐบาล-ยกเลิกแล้ว! ประกาศมหาดไทยเว้น ตม.6 สำหรับผู้เดินทางเข้าไทยทางอากาศ โฆษก มท. ย้ำ 1 พ.ค. 68 เป็นต้นไป ต่างชาติเดินทางเข้าไทยทุกช่องทางต้องใช้ ตม.6 ออนไลน์


วันพฤหัสบดีที่ 1 พฤษภาคม 2568
01/05/2568
พิมพ์
ยกเลิกแล้ว! ประกาศมหาดไทยเว้น ตม.6 สำหรับผู้เดินทางเข้าไทยทางอากาศ โฆษก มท. ย้ำ 1 พ.ค. 68 เป็นต้นไป ต่างชาติเดินทางเข้าไทยทุกช่องทางต้องใช้ ตม.6 ออนไลน์
ยกเลิกแล้ว! ประกาศมหาดไทยเว้น ตม.6 สำหรับผู้เดินทางเข้าไทยทางอากาศ โฆษก มท. ย้ำ 1 พ.ค. 68 เป็นต้นไป ต่างชาติเดินทางเข้าไทยทุกช่องทางต้องใช้ ตม.6 ออนไลน์
น.ส.ไตรศุลี ไตรสรณกุล เลขานุการ รมว.มหาดไทย และ โฆษกกระทรวงมหาดไทย กล่าวว่า เมื่อวานนี้ (30 เม.ย. 2568) ราชกิจจานุเบกษาได้เผยแพร่ ประกาศกระทรวงมหาดไทยซึ่งลงนามโดย น.ส.แพทองธาร ชินวัตร นายกรัฐมนตรี และนายอนุทิน ชาญวีรกูล รองนายกรัฐมนตรีและ รมว.มหาดไทย เรื่อง "ยกเลิกประกาศกระทรวงมหาดไทยเรื่อง การอนุญาตให้คนต่างด้าวบางจำพวกเข้ามาอยู่ในราชอาณาจักรเป็นกรณีพิเศษ โดยได้รับยกเว้นการยื่นรายการตามแบบรายการของคนต่างด้าวซึ่งเดินทางเข้ามาในหรือออกไปนอกราชอาณาจักร (ตม.6) ลงวันที่ 27 มิถุนายน พ.ศ. 2565"
โดยผลของประกาศกระทรวงมหาดไทยฯ ซึ่งจะใช้บังคับตั้งแต่ 1 พ.ค. 2568 เป็นต้นไป จะทำให้ชาวต่างชาติซึ่งเดินทางเข้า-ออกประเทศไทยทางอากาศที่เดิมได้รับยกเว้นการยื่น ตม.6 มาตั้งแต่วันที่ 2 ก.ค. 2565 จะต้องยื่นแบบ ตม.6 ในรูปแบบออนไลน์ เช่นเดียวกับชาวต่างชาติที่เดินทางเข้าประเทศไทยผ่านทางบกและทางเรือ
การให้ชาวต่างชาติที่เดินทางเข้า-ออกประเทศไทยทุกช่องทางอนุญาตต้องยื่น ตม.6 นี้ เพื่อสอดคล้องกับที่สำนักงานตรวจคนเข้าเมือง (สตม.) ได้ดำเนินการจัดทำระบบแบบรายการของคนต่างด้าวซึ่งเดินทางเข้ามาในหรือออกไปนอกราชอาณาจักร (ตม.6) ในรูปแบบดิจิทัล (Thailand Digital Arrival Card : TDAC) หรือระบบ ตม.6 ออนไลน์ โดย สตม. ให้ชาวต่างชาติลงทะเบียนข้อมูลล่วงหน้าผ่านระบบอิเล็กทรอนิกส์ก่อนเดินทางเข้ามาในราชอาณาจักร (Pre-Arrival Digital Registration) เพื่อเป็นการอำนวยความสะดวกและเพิ่มประสิทธิภาพการคัดกรองข้อมูลของบุคคลที่เดินทางเข้ามาในประเทศไทย
น.ส.ไตรศุลี กล่าวว่า สำหรับการกรอกแบบ ตม.6 ออนไลน์ ของชาวต่างชาติที่จะเดินทางเข้าประเทศไทยทุกช่องทางอนุญาตทั้งทางอากาศ ทางบก และทางน้ำ ตั้งแต่วันที่ 1 พ.ค. 2568 เป็นต้นไป จะต้องลงทะเบียนเพื่อแจ้งข้อมูลบุคคลที่เว็บไซต์ของ TDAC ที่ http://tdac.immigration.go.th โดยสามารถลงทะเบียนล่วงหน้า 3 วันก่อนมาถึงไทย หากไม่ได้ลงทะเบียนสามารถกรอกข้อมูลที่จุดลงทะเบียนในสนามบินก่อนเข้าด่าน ตม.
ทั้งนี้ ภายหลังกรอกข้อมูลส่วนบุคคล อาทิ ชื่อ-นามสกุล (ตามหนังสือเดินทาง) หมายเลขหนังสือเดินทาง สัญชาติ ข้อมูลการเดินทาง (เที่ยวบิน, วันเดินทางเข้า) ที่อยู่ที่พักในประเทศไทย อัพโหลดเอกสารที่จำเป็น ได้แก่ สำเนาหนังสือเดินทาง เอกสารวีซ่า (ถ้ามี) เมื่อยืนยันการลงทะเบียนแล้วจะได้รับ QR Code หรือรหัสยืนยัน เพื่อใช้แสดงต่อเจ้าหน้าที่ตรวจคนเข้าเมืองที่ด่าน ตม. เมื่อเดินทางถึงไทย
"ระบบ ตม.6 ออนไลน์ เกิดขึ้นจากที่รัฐบาลมีนโยบายปรับปรุงระบบตรวจคนเข้าเมืองให้มีประสิทธิภาพ อำนวยความสะดวกให้แก่ชาวต่างชาติที่เดินทางเข้า-ออกประเทศไทย ลดข้อผิดพลาดในการบันทึกข้อมูล เพิ่มประสิทธิภาพการคัดกรองบุคคล มีเชื่อมโยงข้อมูลของหน่วยงานที่เกี่ยวข้อง รองรับการวิเคราะห์ข้อมูลผู้เดินทางเพื่อการบริหารจัดการที่ดีขึ้นในอนาคตต่อไป" น.ส.ไตรศุลี กล่าว

ที่มา : https://www.thaigov.go.th/news/contents/details/95976