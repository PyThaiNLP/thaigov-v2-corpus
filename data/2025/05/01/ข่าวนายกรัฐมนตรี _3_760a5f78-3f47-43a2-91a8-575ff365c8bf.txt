รัฐบาลไทย-ข่าวทำเนียบรัฐบาล-นายกฯ นั่งหัวโต๊ะประชุม “บอร์ดเอไอแห่งชาติ” ครั้งแรก เดินหน้าเทคโนโลยี AI อย่างเป็นระบบทั่วประเทศ หนุนสร้างบุคลากรด้าน AI เต็มกำลัง ก้าวทันต่อการเปลี่ยนแปลงของโลกอนาคต


วันพฤหัสบดีที่ 1 พฤษภาคม 2568
01/05/2568
พิมพ์
นายกฯ นั่งหัวโต๊ะประชุม “บอร์ดเอไอแห่งชาติ” ครั้งแรก เดินหน้าเทคโนโลยี AI อย่างเป็นระบบทั่วประเทศ หนุนสร้างบุคลากรด้าน AI เต็มกำลัง ก้าวทันต่อการเปลี่ยนแปลงของโลกอนาคต
นายกฯ นั่งหัวโต๊ะประชุม “บอร์ดเอไอแห่งชาติ” ครั้งแรก เดินหน้าเทคโนโลยี AI อย่างเป็นระบบทั่วประเทศ หนุนสร้างบุคลากรด้าน AI เต็มกำลัง ก้าวทันต่อการเปลี่ยนแปลงของโลกอนาคต
วันนี้ (1 พฤษภาคม 2568) เวลา 14.00 น. ณ ตึกภักดีบดินทร์ ทำเนียบรัฐบาล นางสาวแพทองธาร ชินวัตร นายกรัฐมนตรี เป็นประธานการประชุมคณะกรรมการขับเคลื่อนแผนปฏิบัติการด้านปัญญาประดิษฐ์แห่งชาติเพื่อการพัฒนาประเทศไทย (National AI Committee) ครั้งที่ 1/2568 โดยมี นายประเสริฐ จันทรรวงทอง รองนายกรัฐมนตรี และรัฐมนตรีว่าการกระทรวงดิจิทัลเพื่อเศรษฐกิจและสังคม นายพิชัย นริพทะพันธุ์ รัฐมนตรีว่าการกระทรวงพาณิชย์ นายวิศิษฏ์ วิศิษฏ์สรอรรถ ปลัดกระทรวงดิจิทัลเพื่อเศรษฐกิจและสังคม นายศุภชัย ปทุมนากุล ปลัดกระทรวงการอุดมศึกษา วิทยาศาสตร์ วิจัยและนวัตกรรม และผู้แทนหน่วยงานที่เกี่ยวข้องเข้าร่วม
นางสาวศศิกานต์ วัฒนะจันทร์ รอง โฆษกประจำสำนักนายกรัฐมนตรี เปิดเผยว่า นางสาวแพทองธาร ชินวัตร นายกรัฐมนตรีกล่าวก่อนการประชุมว่า โลกมีการเปลี่ยนแปลงอย่างรวดเร็ว โดยช่วงที่ผ่านมาประเทศไทยต้องเผชิญความท้าทาย ซึ่งในช่วงระยะเวลา 10 ปีที่ผ่านมา ตัวเลขการเติบโตของประเทศไทย ถือว่าเติบโตค่อนข้างช้า ซึ่งการที่มี AI หรือเทคโนโลยีเข้ามามีส่วนช่วย จึงเป็นสิ่งสำคัญ รัฐบาลได้เล็งเห็นว่าเรื่องดังกล่าว เป็นสิ่งที่สำคัญและรอไม่ได้ จำเป็นต้องมีการพัฒนาต่อเนื่องเพื่อให้ประเทศไทยมีศักยภาพในการแข่งขันกับทั่วโลกได้
นายกรัฐมนตรี กล่าวต่อว่า การประชุมวันนี้ เพื่อให้เกิดการขับเคลื่อนและการพัฒนาเทคโนโลยีของประเทศ มีการแต่งตั้งคณะกรรมการขับเคลื่อนแผนปฏิบัติการด้านปัญญาประดิษฐ์แห่งชาติเพื่อการพัฒนาประเทศไทย (national AI Committee) โดยคณะกรรมการดังกล่าว จะทำหน้าที่กำกับทิศทางการพัฒนา AI ด้านต่าง ๆ เชื่อว่าจะเป็นจุดเริ่มต้นสำคัญและเป็นกำลังสำคัญในการขับเคลื่อนให้ประเทศไทย ก่อให้เกิดการพัฒนาที่เข้มแข็ง และมียุทธศาสตร์มากขึ้น ในส่วนของการพัฒนา AI นั้น จะมีการพัฒนาคน เพื่อให้เกิดความเข้าใจ AI มากขึ้น สามารถก้าวไปข้างหน้าทันต่อการเปลี่ยนแปลงของโลกได้อย่างมั่นคงและยั่งยืน จากนั้น นายกรัฐมนตรีได้เปิดประชุมคณะกรรมการขับเคลื่อนแผนปฏิบัติการด้านปัญญาประดิษฐ์แห่งชาติเพื่อการพัฒนาประเทศครั้งที่ 1/2568
โดยที่ประชุมฯ รับทราบคำสั่งแต่งตั้งคณะกรรมการขับเคลื่อนแผนปฏิบัติการด้านปัญญาประดิษฐ์แห่งชาติเพื่อการพัฒนาประเทศไทย (National AI Committee) รับทราบผลการดำเนินงานการขับเคลื่อนแผนปฏิบัติการด้านปัญญาประดิษฐ์แห่งชาติ เพื่อการพัฒนาประเทศไทย (พ.ศ. 2565 - 2567) และรับทราบความคืบหน้าการเตรียมการเป็นเจ้าภาพการประชุม The 3rd UNESCO Global Forum on the Ethics of Artificial Intelligence 2025 พร้อมกันนี้ ที่ประชุมเห็นชอบกรอบการพัฒนาปัญญาประดิษฐ์แห่งชาติ (National AI Program)  พร้อมทั้งให้นำข้อเสนอในที่ประชุมไปพิจารณาต่อ
สำหรับการตั้งคณะกรรมการขับเคลื่อนแผนปฏิบัติการด้านปัญญาประดิษฐ์แห่งชาติเพื่อการพัฒนาประเทศไทย (National AI Committee) เพื่อกำหนดแนวทางในการเตรียมความพร้อมในด้านต่าง ๆ ของประเทศไทย โดยเฉพาะอย่างยิ่งการพัฒนากำลังคนด้าน AI ให้มีจำนวนเพียงพอ ซึ่งเป็นปัจจัยพื้นฐาน สำหรับเป้าหมายที่จะต้องมีการสร้างความรู้ให้แก่บุคลากรที่เป็น AI User นั้น ต้องไม่น้อยกว่า 10,000,000 คน AI Professional ไม่น้อยกว่า 90,000 คน และ AI Developer ที่ไม่น้อยกว่า 50,000 คน ภายในเวลาสองปี นอกจากนี้ จะมีการส่งเสริมการลงทุนเพื่อพัฒนาโครงสร้างพื้นฐาน เช่น ระบบคลาวด์ ดาต้าเซ็นเตอร์ จีพียู และการพัฒนาแพลตฟอร์มปัญญาประดิษฐ์เปิด (Open Source AI Platform) ให้เพียงพอ เพื่อส่งเสริมการขยายตัวของการประยุกต์ใช้เทคโนโลยีในราคาที่เหมาะสม รวมไปถึงการจัดตั้งศูนย์ข้อมูล (Data Bank) ที่จะรวมข้อมูลที่เป็นประโยชน์ต่อการพัฒนา AI ในสาขาต่าง ๆ
“สำหรับข้อมูลภาครัฐ มุ่งส่งเสริมให้หน่วยงานของรัฐปรับตัวให้เป็นระบบดิจิทัลทั้งหมดภายในปี 2569 คาดว่าการลงทุนด้านโครงสร้างเหล่านี้ จะมีมูลค่าไม่น้อยกว่า 500,000 ล้านบาท โดยเป็นการลงทุนของรัฐบาลและภาคเอกชนทั้งในและต่างประเทศประกอบกัน ส่วนการส่งเสริมการประยุกต์ใช้ AI ในงานธุรกิจและอุตสาหกรรมนั้น จะมุ่งเน้นสาขาที่สนับสนุนการขยายตัวของเศรษฐกิจและการพัฒนาสังคมเป็นหลัก เช่น การสาธารณสุข การท่องเที่ยว และเกษตรกรรม เป็นต้น ซึ่งการประยุกต์ใช้ AI จะส่งผลให้การแพทย์ของไทยมีประสิทธิภาพและยกระดับขึ้นเป็นศูนย์กลางของการรักษาพยาบาลในอาเซียนได้ ยกระดับการท่องเที่ยวทั้งในด้านจำนวนนักท่องเที่ยวและการใช้จ่าย อีกทั้งการใช้ AI ด้านการเกษตรจะทำให้การเพาะปลูกเป็นไปอย่างมีประสิทธิภาพ สร้างผลผลิตที่สูงขึ้น และสามารถทำงานด้านการพาณิชย์และตลาดอย่างตรงเป้าอีกด้วย โดยคาดว่าการสนับสนุนการประยุกต์ใช้ AI ในด้านต่าง ๆ จะส่งผลดีต่อบริการสาธารณสุข อุตสาหกรรมท่องเที่ยวและเกษตรกรไทยเป็นอย่างมาก ทั้งนี้ เพื่อเร่งการประยุกต์ใช้ AI รัฐบาลจะสนับสนุนการจัดตั้งศูนย์แห่งความเป็นเลิศเพื่อบูรณาการ การทำงานด้าน AI ในแต่ละสาขาร่วมกับภาคเอกชนอย่างเป็นระบบต่อไป” นางสาวศศิกานต์ ระบุ

ที่มา : https://www.thaigov.go.th/news/contents/details/95981