รัฐบาลไทย-ข่าวทำเนียบรัฐบาล-รมว.ท่องเที่ยวและกีฬา เข้าร่วมพิธีเปิดโครงการบริการทุกช่วงวัย ด้วยความห่วงใยจากกระทรวงสาธารณสุข


วันพฤหัสบดีที่ 1 พฤษภาคม 2568
รมว.ท่องเที่ยวและกีฬา เข้าร่วมพิธีเปิดโครงการบริการทุกช่วงวัย ด้วยความห่วงใยจากกระทรวงสาธารณสุข
นายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา เข้าร่วมพิธีเปิดโครงการบริการทุกช่วงวัย ด้วยความห่วงใยจากกระทรวงสาธารณสุข
วันที่ 1 พฤษภาคม 2568 เวลา 09.30 น. ณ อาคารอิมแพ็ค เอ็กซิบิชัน เซ็นเตอร์ ฮอลล์ 9 - 10 ศูนย์แสดงสินค้าและการประชุมอิมแพ็ค เมืองทองธานี นายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา พร้อมด้วย นายจักรพล ตั้งสุทธิธรรม ผู้ช่วยรัฐมนตรีประจำกระทรวงการท่องเที่ยวและกีฬา และโฆษกกระทรวงฯ นายกฤษฎา ตันเทอดทิตย์ เลขานุการรัฐมนตรีว่าการกระทรวงการท่องเที่ยวและกีฬา เข้าร่วมพิธีเปิดโครงการบริการทุกช่วงวัย ด้วยความห่วงใยจากกระทรวงสาธารณสุข ภายใต้แนวคิด “30 บาท รักษาทุกที่ อสม.มั่นคง สาธารณสุขเข้มแข็ง เพื่อคนไทยห่างไกล NCDs” โดยมีนางสาวแพทองธาร ชินวัตร นายกรัฐมนตรี เป็นประธานในพิธี และมีนายสมศักดิ์ เทพสุทิน รัฐมนตรีว่าการกระทรวงสาธารณสุข นพ.โอภาส การย์กวินพงศ์ ปลัดกระทรวงสาธารณสุข พร้อมด้วยผู้บริหารระดับสูงจากกระทรวงต่าง ๆ ร่วมในงานอย่างพร้อมเพรียง
โครงการดังกล่าวมีเป้าหมายในการยกระดับการเข้าถึงบริการสุขภาพของประชาชนทุกช่วงวัย โดยเฉพาะการป้องกันและควบคุมโรคไม่ติดต่อเรื้อรัง (NCDs) ซึ่งเป็นสาเหตุสำคัญของการเจ็บป่วยเรื้อรังในสังคมไทย ทั้งนี้ ภายในงานยังมีกิจกรรมบริการสุขภาพที่หลากหลาย เช่น การตรวจจอตาในผู้ป่วยเบาหวาน การคัดกรองโรคไตและโรคอ้วน การให้คำปรึกษาเวชศาสตร์วิถีชีวิต รวมถึงการส่งเสริมการออกกำลังกายเพื่อสุขภาพ
ในโอกาสนี้ นายกรัฐมนตรีได้กล่าวเน้นย้ำว่า “สุขภาพร่างกายที่แข็งแรง คือ พื้นฐานของความสุขที่แท้จริง ไม่ว่าจะประกอบอาชีพใด หากมีสุขภาพดี ก็จะสามารถใช้ชีวิตและทำงานได้อย่างมีประสิทธิภาพ”
หลังเสร็จสิ้นพิธีเปิด นายสรวงศ์ เทียนทอง พร้อมคณะ ได้ร่วมเยี่ยมชมบูธกิจกรรมด้านสุขภาพที่จัดแสดงภายในงาน โดยเฉพาะการส่งเสริมการออกกำลังกาย ซึ่งสอดคล้องกับพันธกิจของกระทรวงการท่องเที่ยวและกีฬาในการสร้างเสริมสุขภาพของประชาชนผ่านกิจกรรมกีฬาและการท่องเที่ยวเชิงสุขภาพ ซึ่งมีบทบาทสำคัญในการยกระดับคุณภาพชีวิตของคนไทยอย่างยั่งยืน

ที่มา : https://www.thaigov.go.th/news/contents/details/95980