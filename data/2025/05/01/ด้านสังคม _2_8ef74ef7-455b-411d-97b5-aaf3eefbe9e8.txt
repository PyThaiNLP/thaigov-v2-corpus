รัฐบาลไทย-ข่าวทำเนียบรัฐบาล-สธ.เขตสุขภาพที่ 8 ให้บริการ Sky Doctor ช่วยผู้ป่วยวิกฤตฉุกเฉินทางหลอดเลือดสมอง รพ.บึงกาฬ ได้สำเร็จ


วันพุธที่ 30 เมษายน 2568
สธ.เขตสุขภาพที่ 8 ให้บริการ Sky Doctor ช่วยผู้ป่วยวิกฤตฉุกเฉินทางหลอดเลือดสมอง รพ.บึงกาฬ ได้สำเร็จ
เขตสุขภาพที่ 8 กระทรวงสาธารณสุข ให้บริการแพทย์ฉุกเฉินทางอากาศยาน (Sky Doctor) ประสานการส่งต่อผู้ป่วยวิกฤติฉุกเฉินทางหลอดเลือดสมอง รพ.บึงกาฬ มายัง รพ.อุดรธานี ได้อย่างรวดเร็ว ทันเวลา ช่วยผู้ป่วยพ้นวิกฤตและปลอดภัย
นพ.ณัฐพงศ์ วงศ์วิวัฒน์ ผู้ตรวจราชการกระทรวงสาธารณสุข เขตสุขภาพที่ 8 เปิดเผยว่า หน่วยปฏิบัติการอำนวยการ โรงพยาบาลอุดรธานี ได้ประสานสถาบันการแพทย์ฉุกเฉินแห่งชาติ ขอรับการสนับสนุนอากาศยาน เพื่อรับผู้ป่วยชาย สัญชาติไทย อายุ 78 ปี มีอาการแขนขาซ้ายอ่อนแรง ปากเบี้ยว พูดไม่ชัด วินิจฉัยเป็น โรคหลอดเลือดสมองตีบ (Stroke : large vessel occlusion ) ซึ่งเกินศักยภาพการรักษาของโรงพยาบาลบึงกาฬ และหากไม่ได้รับการรักษาทันเวลา อาจเสียชีวิตได้ โดย น.อ.นทัย เมืองมณี ผู้บังคับการกองบิน 23 จังหวัดอุดรธานี ได้อนุมัติสนับสนุนอากาศยานเฮลิคอปเตอร์ และทีมการแพทย์ฉุกเฉินช่วยลำเลียงผู้ป่วยจนสำเร็จ ผู้ป่วยได้รับการรักษาด้วยวิธีสวนลากลิ่มเลือดทางสายสวน (mechanical thrombectomy) เพื่อเปิดหลอดเลือดให้เลือดสามารถไปเลี้ยงสมองได้ขณะนี้ผู้ป่วยอาการปลอดภัย ได้รับการดูแลในหอผู้ป่วยวิกฤติ โรงพยาบาลอุดรธานี
นพ.ณัฐพงศ์กล่าวต่อว่า ตามมาตรฐานระยะเวลาในการเข้ารับการรักษาของผู้ป่วยที่มีอาการโรคหลอดเลือดสมอง หรือ Golden period ไม่ควรเกิน 4.5 ชั่วโมง จะช่วยลดความเสี่ยงอัมพฤกษ์อัมพาตและเพิ่มอัตราการรอดชีวิต ซึ่งระยะทางจากโรงพยาบาลบึงกาฬถึงโรงพยาบาลอุดรธานีห่างกันเกือบ 200 กิโลเมตร ใช้เวลาเดินทางเกือบ 3 ชั่วโมง หากส่งต่อผู้ป่วยโดยรถฉุกเฉินตามปกติจะใช้เวลานานเกิน การส่งต่อผู้ป่วยทางอากาศยานครั้งนี้ช่วยให้ผู้ป่วยได้รับการรักษาทันเวลาและช่วยชีวิตผู้ป่วยได้สำเร็จ
***************** 30 เมษายน 2568

ที่มา : https://www.thaigov.go.th/news/contents/details/95956