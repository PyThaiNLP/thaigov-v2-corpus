รัฐบาลไทย-ข่าวทำเนียบรัฐบาล-รัฐบาลไทย ส่งผู้แทนบินตรงซาอุดีอาระเบีย เข้าหารือผู้บริหารระดับสูงของ ซาอุฯ ถึงแนวทางการค้า การลงทุน และสานสัมพันธ์ทางการค้า 


วันพฤหัสบดีที่ 1 พฤษภาคม 2568
01/05/2568
พิมพ์
รัฐบาลไทย ส่งผู้แทนบินตรงซาอุดีอาระเบีย เข้าหารือผู้บริหารระดับสูงของ ซาอุฯ ถึงแนวทางการค้า การลงทุน และสานสัมพันธ์ทางการค้า
พร้อมเชื่อมต่อนักลงทุนไทยจับคู่ธุรกิจที่มีประสิทธิภาพผลักดัน ให้เกิดการลงทุนร่วมกันอย่างยั่งยืน
วานนี้ (30 เม.ย. 68) เวลา 13.00 น. ตามเวลาประเทศไทย ดร.ธิติวัฐ อดิศรพันธ์กุล รองเลขาธิการนายกรัฐมนตรีฝ่ายการเมือง  หัวหน้าคณะจากประเทศไทยพร้อมด้วยพันตำรวจโท วรรณพงษ์ คชรักษ์ เลขาธิการศูนย์อำนวยการบริหารจังหวัดชายแดนภาคใต้ (ศอ.บต.) นาวาเอกจักรพงษ์ อภิมหาธรรม ผู้อำนวยการกองส่งเสริมและสนับสนุนงานพัฒนาฝ่ายพลเรือน (กสพ.) นำทัพผู้ประกอบการจากจังหวัดชายแดนภาคใต้ของไทยเดินทางถึง ณ กรุงริยาด ราชอาณาจักรซาอุดีอาระเบีย พร้อมเข้าพบปะ และเยี่ยมเยียนนายดามพ์ บุญธรรม เอกอัครราชทูต ณ กรุงริยาด ราชอาณาจักรซาอุดีอาระเบีย เพื่อกระชับความสัมพันธ์ระหว่างประเทศในทุกมิติ โดยเฉพาะการส่งเสริมอุตสาหกรรมซอฟต์พาวเวอร์ของไทยในสาขาต่าง ๆ
หลังจากนั้น คณะได้เดินทางเข้าพบ นาย Abdulaziz Alsakran, Deputy Governor of The General Authority of Foreign Trade (GAFT) รองผู้ ว่าการ the General Authority of Foreign Trade (GAFT) (กระทรวงพาณิชย์)เพื่อแลกเปลี่ยนการค้า การลงทุน และสานสันพันธ์ทางการค้า พร้อมเชื่อมต่อนักลงทุนไทยจับคู่ธุรกิจที่มีประสิทธิภาพผลักดัน ให้เกิดการลงทุนร่วมกันอย่างยั่งยืน ทั้งสาขาอาหารและเครื่องดื่ม เครื่องแต่งกาย และ Health and wellness ณ สํานักงานรองผู้ว่าการ ฯ กรุงริยาด ราชอาณาจักร ซาอุดีอาระเบีย
โดย ดร.ธิติวัฐ อดิศรพันธ์กุล รองเลขาธิการนายกรัฐมนตรีฝ่ายการเมือง  กล่าวในนามของรัฐบาลไทย และพันตำรวจโท วรรณพงษ์ คชรักษ์ เลขาธิการศูนย์อำนวยการบริหารจังหวัดชายแดนภาคใต้ (ศอ.บต.) กล่าวด้วยว่า รู้สึกเป็นเกียรติเป็นอย่างยิ่งที่ได้มีโอกาสมาหารือร่วมกันในวันนี้ ประเทศไทยและราชอาณาจักรซาอุดีอาระเบียมีความสัมพันธ์แน่นแฟ้นทั้งในด้านเศรษฐกิจ การค้า วัฒนธรรมและศาสนาซึ่งเรามุ่งหวังที่จะยกระดับความร่วมมือให้เกิดความก้าวหน้ายิ่งขึ้นในอนาคต
สำหรับการหารือในครั้งนี้ ถือเป็นโอกาสความร่วมมือทางเศรษฐกิจและการลงทุนในพื้นที่จังหวัดชายแดนภาคใต้ ซึ่งถือเป็นพื้นที่ ที่มีศักยภาพทั้งในด้านการผลิตสินค้าการเกษตร อาหารฮาลาล การท่องเที่ยว และโครงสร้างพื้นฐานที่เอื้อต่อการค้าระหว่างประเทศ โดยหวังเป็นอย่างยิ่งว่าการหารือกันในวันนี้จะเป็นจุดเริ่มต้นที่ดีในการสร้างความร่วมมืออย่างยั่งยืนและเกิดประโยชน์สูงสุดของทั้งสองประเทศโดยการส่งเสริมเศรษฐกิจเป็นนโยบายสำคัญของรัฐบาลไทยที่มุ่งหวังว่าการส่งเสริมผู้ประกอบการในพื้นที่ให้มีตลาดที่เติบโต
หลังจากที่ประเทศไทยและซาอุดีอาระเบียได้มีการรื้อฟื้นความสัมพันธ์ระหว่างสองชาติและมีแนวโน้มในการเติบโตร่วมกันต่อไปในอนาคต การเดินทางมาของคณะจากรัฐบาลไทยและศอ.บต.ในครั้งนี้จึงถือเป็นโอกาสสำคัญในการเพิ่มศักยภาพของผู้ประกอบการไทยและเปิดโอกาสให้ผู้ประกอบการไทยขยายตลาดสินค้าเป้าหมายไปยังภูมิภาคตะวันออกกลางได้เพิ่มมากขึ้น
นาย Abdulaziz Alsakran, Deputy Governor of The General Authority of Foreign Trade (GAFT) รองผู้ ว่าการ the General Authority of Foreign Trade (GAFT) (กระทรวงพาณิชย์) กล่าวต้อนรับและขอบคุณทางคณะของไทยที่มาหารือแนวทางการส่งเสริมเศรษฐกิจในวันนี้ และตนเองเคยเดินทางไปประเทศไทยในห้วงที่ผ่านมา รู้สึกประทับใจกับความมุ่งมั่นของรัฐบาลไทย โดยเฉพาะนายกรัฐมนตรีของไทยที่มีวิสัยทัศน์ในทุก ๆ ด้าน
ทั้งนี้ การขยายการค้าและลงทุนระหว่างไทยและซาอุดีอาระเบีย เป็นโอกาสให้ทั้งสองประเทศใช้จุดแข็งทางอุตสาหกรรมของตนเพื่อสนับสนุนเป้าหมายการพัฒนาทางเศรษฐกิจของกันและกัน ความร่วมมือในการขับเคลื่อนการค้าและการลงทุนดังกล่าวจะช่วยให้ทั้งสองฝ่ายบรรลุเป้าหมายในการสร้างความมั่นคงทางเศรษฐกิจและสังคมของตนได้อย่างรวดเร็วและมั่นคง และเป็นการปูทางเพื่อสร้างโอกาสและผลักดันให้เกิดการเติบโตทางเศรษฐกิจอย่างยั่งยืนแก่ทั้งสองประเทศในอนาคต

ที่มา : https://www.thaigov.go.th/news/contents/details/95968