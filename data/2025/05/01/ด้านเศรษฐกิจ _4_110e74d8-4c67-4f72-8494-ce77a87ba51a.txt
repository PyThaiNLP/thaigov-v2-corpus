รัฐบาลไทย-ข่าวทำเนียบรัฐบาล-เลขานุการ รมว.กษ. เข้าร่วมประชุมคณะกรรมการอาหารแห่งชาติ ครั้งที่ 1/2568


วันพฤหัสบดีที่ 1 พฤษภาคม 2568
เลขานุการ รมว.กษ. เข้าร่วมประชุมคณะกรรมการอาหารแห่งชาติ ครั้งที่ 1/2568
เลขานุการ รมว.กษ. เข้าร่วมประชุมคณะกรรมการอาหารแห่งชาติ ครั้งที่ 1/2568
วันพุธที่ 30 เมษายน 2568 นางสาวอนงค์นาถ จ่าแก้ว เลขานุการรัฐมนตรีว่าการกระทรวงเกษตรและสหกรณ์ ได้รับมอบหมายจาก ศ.ดร.นฤมล ภิญโญสินวัฒน์ รัฐมนตรีว่าการกระทรวงเกษตรและสหกรณ์ ให้เข้าร่วมประชุมคณะกรรมการอาหารแห่งชาติ ครั้งที่ 1/2568 โดยมี นายประเสริฐ จันทรรวงทอง รองนายกรัฐมนตรีและรัฐมนตรีว่าการกระทรวงดิจิทัลเพื่อเศรษฐกิจและสังคม เป็นประธาน ณ ห้องประชุม 301 ชั้น 3 ตึกบัญชาการ 1 ทำเนียบรัฐบาล ซึ่งรองนายกรัฐมนตรี ได้เน้นย้ำถึงนโยบายเร่งด่วนของรัฐบาลในการยกระดับภาคเกษตรกรรม ภายใต้แนวคิด "ตลาดนำ นวัตกรรมเสริม เพิ่มรายได้" โดยมุ่งเน้นการนำเทคโนโลยีด้านการเกษตรมาประยุกต์ใช้เพื่อสร้างความมั่นคงทางอาหารและฟื้นฟูนโยบาย "ครัวไทยสู่ครัวโลก"
ทั้งนี้ ที่ประชุมได้รับทราบผลการดำเนินงานภายใต้แผนปฏิบัติการด้านการจัดการด้านอาหารของประเทศไทย ระยะที่ 1 (พ.ศ. 2566 - 2570) ในปี พ.ศ. 2567 ซึ่งแสดงให้เห็นถึงการเติบโตของมูลค่าการค้าอาหารในช่วงเดือนมกราคม - กันยายน 2567 ที่มีมูลค่าสูงถึง 1.27 ล้านล้านบาท เพิ่มขึ้นร้อยละ 6.2 เมื่อเทียบกับช่วงเวลาเดียวกันของปีก่อนหน้า และผู้บริโภคมีความเชื่อมั่นต่อคุณภาพอาหารไทยในระดับดีมาก
คณะกรรมการอาหารแห่งชาติรับทราบความก้าวหน้าการขับเคลื่อนแผนฯ ระดับจังหวัด โดยให้จังหวัดไปจัดทำแผนพัฒนาจังหวัด และให้หน่วยงานกลางกำหนดตัวชี้วัดระดับกระทรวงเพื่อติดตามผล นอกจากนี้ ได้มีมติเห็นชอบ (ร่าง) แผนขับเคลื่อนการลดการสูญเสียอาหารในห่วงโซ่การผลิต พ.ศ. 2566 - 2570 เพื่อใช้เป็นกรอบแนวทางในการดำเนินงานระหว่างหน่วยงานภาครัฐ ภาคเกษตรกร และภาคเอกชน รวมทั้งเห็นชอบการทบทวนและปรับค่าเป้าหมายของตัวชี้วัดภายใต้แผนปฏิบัติการด้านการจัดการด้านอาหารของประเทศไทย ระยะที่ 1 (พ.ศ. 2566 - 2570) ใน 4 ยุทธศาสตร์หลัก ได้แก่ ด้านความมั่นคงอาหาร ด้านคุณภาพและความปลอดภัยอาหาร ด้านอาหารศึกษา และด้านการบริหารจัดการ ตลอดจนเห็นชอบการเสริมสร้างความเข้มแข็งของการดำเนินงานของฝ่ายเลขานุการ และคณะกรรมการเฉพาะเรื่องทั้ง 4 หน่วยงานด้วย คือ สำนักงานคณะกรรมการอาหารและยา สำนักงานมาตรฐานสินค้าเกษตรและอาหารแห่งชาติ สำนักงานเศรษฐกิจการเกษตร และกรมอนามัย

ที่มา : https://www.thaigov.go.th/news/contents/details/95962