รัฐบาลไทย-ข่าวทำเนียบรัฐบาล-กรมทางหลวงชนบท บำรุงถนนสาย สป.5003 อำเภอบางบ่อ จังหวัดสมุทรปราการ แล้วเสร็จ เพิ่มประสิทธิภาพโครงข่ายสายทาง สนับสนุนการขนส่งสินค้าทางการเกษตร ยกระดับการคมนาคมในพื้นที่


วันพฤหัสบดีที่ 1 พฤษภาคม 2568
กรมทางหลวงชนบท บำรุงถนนสาย สป.5003 อำเภอบางบ่อ จังหวัดสมุทรปราการ แล้วเสร็จ เพิ่มประสิทธิภาพโครงข่ายสายทาง สนับสนุนการขนส่งสินค้าทางการเกษตร ยกระดับการคมนาคมในพื้นที่
....
นายมนตรี เดชาสกุลสม อธิบดีกรมทางหลวงชนบท กระทรวงคมนาคม เปิดเผยว่า กรมทางหลวงชนบท (ทช.) ได้ดำเนินการบำรุงถนนสาย สป.5003 เชื่อมทางหลวงท้องถิ่นบางเสาธง - บ้านช้างตาย อำเภอบางบ่อ จังหวัดสมุทรปราการ แล้วเสร็จและเปิดให้ประชาชนสัญจรแล้ว เนื่องจากถนนสายดังกล่าวมีอายุการใช้งานเป็นเวลานาน ประกอบกับมีปริมาณการจราจรที่เพิ่มมากขึ้น ส่งผลให้ถนนมีการชำรุดและมีประสิทธิภาพการใช้งานลดลง รวมถึงหากมีเหตุอุทกภัยช่วงฤดูฝนจะทำให้ประชาชนผู้ใช้เส้นทางเดินทางด้วยความยากลำบาก ก่อสร้างเป็นถนนคอนกรีตเสริมเหล็ก พร้อมติดตั้งอุปกรณ์อำนวยความปลอดภัย ปุ่มสะท้อนแสง และตีเส้นจราจรด้วยสีเทอร์โมพลาสติก ตีเส้นทางข้ามม้าลายบริเวณย่านชุมชน เพื่อเพิ่มประสิทธิภาพความปลอดภัยในการสัญจรให้ดีมากยิ่งขึ้น โครงการฯ มีจุดเริ่มต้นจากถนนทางหลวงท้องถิ่นบางเสาธง แยกจาก ทล.34 (ถนนเทพรัตน) เข้าอำเภอบางเสาธง ไปบรรจบกับถนนท้องถิ่น เชื่อมถนนสาย ฉช.3001 เข้าสู่เขตลาดกระบัง กรุงเทพมหานคร และจังหวัดฉะเชิงเทรา ดำเนินการตั้งแต่ช่วง กม. ที่ 3+159 - 3+810 ระยะทางดำเนินการ 0.651 กิโลเมตร ใช้งบประมาณ 18.790 ล้านบาท ซึ่งช่วยให้ประชาชนสัญจรและขนส่งผลผลิตทางการเกษตร สินค้าอุตสาหกรรมในพื้นที่ได้อย่างคล่องตัว พร้อมเสริมความแข็งแรงมั่นคงของผิวจราจร เพื่อรองรับปริมาณการจราจรที่จะเพิ่มมากขึ้น เพิ่มความสะดวกและปลอดภัยให้กับประชาชนเชื่อมต่อการเดินทางสู่ถนนสายหลักได้อย่างสมบูรณ์

ที่มา : https://www.thaigov.go.th/news/contents/details/95979