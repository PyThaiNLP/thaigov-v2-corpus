รัฐบาลไทย-ข่าวทำเนียบรัฐบาล-"อนุทิน" มอบนโยบายผนึกกำลังปกครอง-มั่นคง เดินหน้าแก้ปัญหาไร้รัฐ ไร้สัญชาติ ตั้งเป้าลดขั้นตอนทำงาน มอบสถานะบุคคลลดปัญหาค้ามนุษย์ อาชญากรรมทุกรูปแบบ


วันพฤหัสบดีที่ 1 พฤษภาคม 2568
01/05/2568
พิมพ์
"อนุทิน" มอบนโยบายผนึกกำลังปกครอง-มั่นคง เดินหน้าแก้ปัญหาไร้รัฐ ไร้สัญชาติ ตั้งเป้าลดขั้นตอนทำงาน มอบสถานะบุคคลลดปัญหาค้ามนุษย์ อาชญากรรมทุกรูปแบบ
"อนุทิน" มอบนโยบายผนึกกำลังปกครอง-มั่นคง เดินหน้าแก้ปัญหาไร้รัฐ ไร้สัญชาติ ตั้งเป้าลดขั้นตอนทำงาน มอบสถานะบุคคลลดปัญหาค้ามนุษย์ อาชญากรรมทุกรูปแบบ
วันนี้ (1 พ.ค. 68) เวลา 14.00 น. นายอนุทิน ชาญวีรกูล รองนายกรัฐมนตรี และรมว.มหาดไทย เป็นประธานมอบนโยบายและสัมมนาตามโครงการเร่งรัดการดำเนินงานแก้ไขปัญหาสถานะบุคคลให้แก่บุคคลที่อพยพเข้ามาอยู่ในราชอาณาจักรเป็นเวลานาน ตามมติคณะรัฐมนตรี เมื่อวันที่ 29 ตุลาคม 2567 ณ ห้องประชุมวายุภักษ์ 244 ชั้น 4 ศูนย์ประชุมวายุภักษ์ โรงแรมเซ็นทารา ไลฟ์ ศูนย์ราชการ และคอนเวนชันเซ็นเตอร์ แจ้งวัฒนะ กรุงเทพฯ โดยมี นายอรรษิษฐ์ สัมพันธรัตน์ ปลัดกระทรวงมหาดไทย นายไชยวัฒน์ จุนถิระพงศ์ อธิบดีกรมการปกครอง และหน่วยงานที่เกี่ยวข้อง ร่วมประชุม
นายอนุทิน กล่าวว่า การแก้ไขปัญหาสถานะบุคคลเป็นนโยบายสำคัญของรัฐบาล และกระทรวงมหาดไทย ที่มุ่งสร้างโอกาสแห่งการพัฒนาชีวิต ให้แก่บุคคลกลุ่มเป้าหมายตามสิทธิที่พึงจะได้รับตามปฏิญญาสากลว่าด้วยสิทธิมนุษยชน ที่ประเทศไทยได้ร่วมลงนามไว้กับสมัชชาใหญ่แห่งสหประชาชาติ ซึ่งได้ระบุสิทธิอันสำคัญคือสิทธิที่จะมีสัญชาติ
"หลักใหญ่ใจความที่เราจะต้องไม่ลืมคือ เมื่อบุคคลใดอยู่ในโลกนี้โดยปราศจากการมีสถานะ ก็เท่ากับเขาถูกลิดรอนสิทธิ ในการจะมีชีวิตในฐานะมนุษย์ ที่เท่าเทียมกับคนอื่น ๆ ในสังคมนั้น ไม่ว่าจะเป็นสิทธิในการศึกษา สิทธิในการรักษาพยาบาล สิทธิในการครอบครองทรัพย์สิน สิทธิในการเดินทาง การได้รับการดูแลคุ้มครองจากรัฐ หรือแม้แต่ สิทธิในการทำงาน" นายอนุทิน กล่าว
นายอนุทิน กล่าวว่า ปัญหาสัญชาติและสถานะบุคคล นำไปสู่การขาดโอกาส การถูกเลือกปฏิบัติ และการถูกกีดกันจากการมีส่วนร่วมในสังคม และทำให้ประชาชนกลุ่มดังกล่าว ตกอยู่ในสภาวะเปราะบางและมีความเสี่ยงในการดำรงชีวิต อันนำไปสู่ปัญหาอื่นๆรวมถึงการค้ามนุษย์ และอาชญากรรมต่าง ๆ ดังนั้น การเร่งรัดแก้ไขปัญหาสัญชาติและสถานะบุคคล จึงถือเป็นเรื่องสำคัญ ทางมนุษยธรรม ความมั่นคง และเพื่อให้เป็นไปตามพันธกรณีระหว่างประเทศ แสดงให้เห็นถึงความตั้งใจในการจัดการกับภาวะไร้รัฐไร้สัญชาติของประเทศไทยตามความภาคีระหว่างประเทศที่สำคัญ ได้แก่ UNHCR ซึ่งจะส่งผลดีต่อภาพลักษณ์ของประเทศไทย บนเวทีในระดับนานาชาติด้วย
"ขอให้ผู้ว่าราชการจังหวัด ปลัดจังหวัด และนายอำเภอทุกท่าน ได้เป็นผู้นำในการศึกษาทำความเข้าใจกระบวนการทำงานในขั้นตอนใหม่ ตามที่มติคณะรัฐมนตรีกำหนด ที่ให้ลดระยะเวลากระบวนการทำงาน จาก 270 วันเหลือเพียง 5 วัน ซึ่งการกระทำเช่นนี้ต้องได้รับความร่วมมือและความมุ่งมั่นจากทุกภาคส่วน ซึ่งมั่นใจว่าไม่เกินความสามารถของทุกท่าน ร่วมกันแก้ไขให้กลุ่มเป้าหมายได้รับชีวิตใหม่ ได้เข้าถึงโอกาส และสามารถใช้ชีวิตอยู่ในสังคมได้ โดยมีสิทธิที่พึงมี ในฐานะมนุษย์คนหนึ่ง" นายอนุทิน กล่าว
นายไชยวัฒน์ จุนถิระพงศ์ อธิบดีกรมการปกครอง กล่าวว่า ปัจจุบันประเทศไทยยังคงมีบุคคลที่เป็นกลุ่มเป้าหมาย ในการแก้ไขปัญหาสัญชาติและสถานะบุคคล ตามมติคณะรัฐมนตรี เมื่อวันที่ 29 ตุลาคม 2567 รวมทั้งสิ้นกว่า 4 แสนคน โดยแบ่งออกเป็น 2 กลุ่ม ได้แก่ กลุ่มบุคคลที่อพยพเข้ามาอยู่ในราชอาณาจักรเป็นเวลานาน ประมาณกว่า 3 แสนคน และกลุ่มบุตรที่เกิดในราชอาณาจักร ประมาณกว่า 1 แสนคน ซึ่งบุคคลกลุ่มนี้ ล้วนมีภูมิลำเนา และอาศัยอยู่ ในทุกภูมิภาคของประเทศไทย จึงมีความสำคัญอย่างยิ่ง ที่จะต้องให้ผู้ปฏิบัติงาน ในส่วนภูมิภาค มีส่วนร่วมในการขับเคลื่อน การปฏิบัติภารกิจ เร่งรัดแก้ไขปัญหา สถานะบุคคล
การประชุมมอบนโยบายและสัมมนาฯ ในครั้งนี้ มี ผู้เข้าร่วม อาทิ พล.ต.ต. ชัชชัย วงค์สุนะ รองผู้บัญชาการสำนักงานยุทธศาสตร์ตำรวจ นางแทมมี่ ลินน์ ชาร์ป (Tammi Lynn Sharpe) ผู้แทนสำนักงานข้าหลวงใหญ่ผู้ลี้ภัยแห่งสหประชาชาติ (UNHCR) ประจำประเทศไทย ตลอดจนคณะผู้บริหารระดับสูงของกระทรวงมหาดไทย คณะผู้บริหารกรมการปกครอง คณะที่ปรึกษาและคณะทำงานรัฐมนตรีว่าการกระทรวงมหาดไทย ผู้ว่าราชการจังหวัด ผู้บังคับการตำรวจภูธรจังหวัด ปลัดจังหวัด ทั้ง 76 จังหวัด และนายอำเภอ 878 อำเภอ

ที่มา : https://www.thaigov.go.th/news/contents/details/95977