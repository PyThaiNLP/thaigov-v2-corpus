รัฐบาลไทย-ข่าวทำเนียบรัฐบาล-รองนายกฯ “ภูมิธรรม” มอบนโยบายและการติดตามการปฏิบัติราชการในภูมิภาคให้แก่ผู้ว่าฯหัวหน้าส่วนราชการที่เกี่ยวข้องสำหรับพื้นที่เขตตรวจราชการที่ 10   15 และ 16 


วันจันทร์ที่ 20 มกราคม 2568
20/01/2568
พิมพ์
รองนายกฯ “ภูมิธรรม” มอบนโยบายและการติดตามการปฏิบัติราชการในภูมิภาคให้แก่ผู้ว่าฯหัวหน้าส่วนราชการที่เกี่ยวข้องสำหรับพื้นที่เขตตรวจราชการที่ 10   15 และ 16
ย้ำทุกส่วนราชการการบูรณาการประสานงานร่วมกันให้การขับเคลื่อนภารกิจงานการกำกับ ติดตามการปฏิบัติราชการในภูมิภาคนำไปสู่การปฏิบัติได้จริง
วันจันทร์ที่ 20 มกราคม 2568  เวลา 10.00 น. นายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงกลาโหม เป็นประธานการประชุมมอบนโยบายในการกำกับและติดตามการปฏิบัติราชการในภูมิภาคให้แก่ผู้ว่าราชการจังหวัด และหัวหน้าส่วนราชการที่เกี่ยวข้องสำหรับพื้นที่สำหรับเขตตรวจราชการที่ 10 (จังหวัดบึงกาฬ เลย หนองคาย หนองบัวลำภู และอุดรธานี) เขตตรวจราชการที่ 15 (จังหวัดเชียงใหม่ แม่ฮ่องสอน ลำปาง และลำพูน) และเขตตรวจราชการที่ 16 (จังหวัดเชียงราย น่าน พะเยา และแพร่) โดยมี ดร.ธิติวัฐ อดิศรพันธ์กุล รองเลขาธิการนายกรัฐมนตรีฝ่ายการเมือง ผู้ตรวจราชการสำนักนายกรัฐมนตรีเขตตรวจราชการที่ 10 15 และ 16 ผู้ตรวจราชการกระทรวงมหาดไทย สำนักงานสภาพัฒนาการเศรษฐกิจและสังคมแห่งชาติ สำนักงานคณะกรรมการพัฒนาระบบราชการ และคณะ เข้าร่วมประชุมมอบนโยบายในครั้งนี้ด้วย
ในโอกาสนี้ รองนายกฯ ภูมิธรรม ได้กล่าวมอบนโยบายการป้องกันปราบปรามและสกัดกั้นปัญหายาเสพติด การแก้ไขปัญหาหมอกควันไฟป่า และฝุ่นละออง PM2.5 การปราบปรามการค้ามนุษย์ และภัยจากอาชญากรรมทางไซเบอร์ โดยเฉพาะพื้นที่บริเวณชายแดน พร้อมกันนี้ได้เน้นย้ำให้แต่ละจังหวัดเร่งแก้ไขปัญหาความเดือดร้อนของประชาชน เช่น การแก้ปัญหาหนี้ครัวเรือน การเร่งฟื้นฟูพื้นที่ภายหลังเกิดภัยพิบัติ รวมถึงการเตรียมความพร้อมรับมือภัยพิบัติในรูปใหม่ที่อาจเกิดขึ้น  พร้อมทั้งกำชับการบูรณาการและการประสานงานร่วมกันระหว่างผู้ว่าราชการจังหวัดและผู้ตรวจราชการสำนักนายกรัฐมนตรี เพื่อให้การขับเคลื่อนภารกิจงานการกำกับและติดตามการปฏิบัติราชการในภูมิภาคนำไปสู่การปฏิบัติได้จริงในพื้นที่ ที่ประชุมยังได้รายงานประเด็นปัญหาสำคัญเร่งด่วน ผลการดำเนินการที่ผ่านมา มาตรการการป้องกันและแก้ไขปัญหา และแนวทางการพัฒนาของแต่ละจังหวัดในแต่ละด้าน

ที่มา : https://www.thaigov.go.th/news/contents/details/92603