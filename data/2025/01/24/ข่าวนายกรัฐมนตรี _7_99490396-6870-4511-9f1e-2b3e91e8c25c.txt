รัฐบาลไทย-ข่าวทำเนียบรัฐบาล-ขอบคุณไทยแลนด์ นายกฯ ขอบคุณทุกภาคส่วนร่วมกันสนับสนุนทุกกิจกรรมในนามประเทศไทยในห้วงการประชุม WEF


วันศุกร์ที่ 24 มกราคม 2568
24/01/2568
พิมพ์
ขอบคุณไทยแลนด์ นายกฯ ขอบคุณทุกภาคส่วนร่วมกันสนับสนุนทุกกิจกรรมในนามประเทศไทยในห้วงการประชุม WEF
ในงาน Thailand Networking Dinner Reception  เมื่อคืนที่ผ่านมา
วันพฤหัสบดีที่ 23 มกราคม 2568 เวลา 19.30 น. (ตามเวลาท้องถิ่นเมืองดาวอส ซึ่งตรงกับเวลาในประเทศไทยประมาณ 01:30 น. ของวันศุกร์ที่ 24 มกราคม 2568) ณ ร้านอาหาร Damoro โรงแรม Morosani Schweizerhof เมืองดาวอส สมาพันธรัฐสวิส นางสาวแพทองธาร ชินวัตร นายกรัฐมนตรี เข้าร่วมงาน Thailand Networking Dinner Reception ในห้วงของการประชุม World Economic Forum ประจำปี ค.ศ. 2025
โดยนายจิรายุ ห่วงทรัพย์ โฆษกประจำสำนักนายกรัฐมนตรี สรุปสาระสำคัญดังนี้ นายกรัฐมนตรีกล่าวขอบคุณหน่วยงานและทีมไทยแลนด์ และภาคเอกชนทุกท่าน ที่ได้ให้การสนับสนุนการจัดงาน Thailand Networking Dinner Reception ในครั้งนี้ และยินดีที่ได้พบกับผู้แทนจากบริษัทไทยซึ่งเป็นพันธมิตรกับ WEF ตลอดจน CEOs และผู้แทนจากบริษัทต่างประเทศโดยในวันนี้พร้อมด้วยรองนายกรัฐมนตรี  รัฐมนตรีว่าการกระทรวงการคลัง กระทรวงดิจิทัลเพื่อเศรษฐกิจและสังคม กระทรวงการต่างประเทศ กระทรวงพาณิชย์ และกระทรวงเกษตรและสหกรณ์ รวมถึงผู้แทนการค้าไทย เลขาธิการคณะกรรมการส่งเสริมการลงทุน และผู้แทนระดับสูงท่านอื่นๆเข้าร่วมงานด้วย
โดยนายกรัฐมนตรีกล่าวว่า “ช่วงการประชุม WEF ที่ผ่านมา คณะผู้แทนได้หารือกับผู้นำรัฐบาลหลายท่าน และผู้บริหารจากบริษัทต่างๆ ในประเด็นที่เป็นประโยชน์ต่อประเทศไทยและผู้เจรจา ไม่ว่าจะเป็นการค้าและการลงทุน การเงิน ดิจิทัล และการเกษตร รวมไปถึงการจัดงาน Thailand Reception งานเลี้ยงรับรองอาหารกลางวัน ด้วยอาหารไทยที่รู้จักกันทั่วโลก จนได้รับการชื่นชมจากนานาชาติที่ร่วมงาน ซึ่งทุกภาคส่วนของไทยไม่ว่าจะเป็น ปตท. และบริษัทเอกชนไทยรวมถึงมูลนิธิ Chef Cares ประเทศไทย ขอขอบคุณที่ทุกท่านให้การสนับสนุนจนทำให้สินค้าไทยและประเทศไทยเป็นที่รู้จักในเวทีการประชุมสำคัญระดับโลกครั้งนี้ และขอให้ทุกท่านมีความสุขในค่ำคืนนี้” นายกรัฐมนตรีกล่าว

ที่มา : https://www.thaigov.go.th/news/contents/details/92689