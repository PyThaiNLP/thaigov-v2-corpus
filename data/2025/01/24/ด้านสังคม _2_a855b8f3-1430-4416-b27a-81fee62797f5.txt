รัฐบาลไทย-ข่าวทำเนียบรัฐบาล-“สมศักดิ์” เผย ฉีดวัคซีน HPV ไปแล้วกว่า 440,000 คน เดินหน้า Kick off ฉะเชิงเทรา-สมุทรปราการ อีกกว่า 2.5 หมื่นคน 


วันศุกร์ที่ 24 มกราคม 2568
“สมศักดิ์” เผย ฉีดวัคซีน HPV ไปแล้วกว่า 440,000 คน เดินหน้า Kick off ฉะเชิงเทรา-สมุทรปราการ อีกกว่า 2.5 หมื่นคน
รัฐมนตรีว่าการกระทรวงสาธารณสุข เดินหน้าฉีดวัคซีนป้องกันการติดเชื้อไวรัส HPV 9 สายพันธุ์ ในเด็กนักเรียนหญิง ชั้น ป. 5 ตั้งเป้าปี 2568 ฉีดครอบคลุมเป้าหมายหญิงไทย 11 - 20 ปี ทั่วประเทศ 1 ล้านคน
เผย หลัง Kick off ไป 5 จังหวัด ได้แก่ ปทุมธานี สุโขทัย พิษณุโลก มหาสารคาม หนองคาย ฉีดไปแล้วกว่า 440,000 คน ล่าสุด Kick off กิจกรรมฉีดวัคซีนฯ เพิ่มอีก 2 จังหวัด ได้แก่ ฉะเชิงเทรา และสมุทรปราการ เป้าหมาย 25,566 คน
วันนี้ (24 มกราคม 2568) นายสมศักดิ์ เทพสุทิน รัฐมนตรีว่าการกระทรวงสาธารณสุข เปิดกิจกรรม Kick off ฉีดวัคซีนป้องกันการติดเชื้อไวรัส HPV 9 สายพันธุ์ ในเด็กนักเรียนหญิง ชั้นประถมศึกษาปีที่ 5 ที่จังหวัดฉะเชิงเทรา โดยมี นพ.โสภณ เอี่ยมศิริถาวร หัวหน้าผู้ตรวจราชการกระทรวงสาธารณสุข และผู้ตรวจราชการกระทรวงสาธารณสุข เขตสุขภาพที่ 6 ผู้บริหาร บุคลากรสาธารณสุข รองผู้ว่าราชการจังหวัด ครู นักเรียน รวมถึง อสม. ร่วมงาน
นายสมศักดิ์ กล่าวว่า มะเร็งปากมดลูกเป็นปัญหาสำคัญของหญิงไทย มีสาเหตุสำคัญจากการติดเชื้อไวรัส HPV ซึ่งสามารถป้องกันได้ด้วยวัคซีน ซึ่งในปีงบประมาณ 2568 กระทรวงสาธารณสุขได้กำหนดเป้าหมายที่จะฉีดวัคชีน HPV ในเด็กนักเรียนหญิง ชั้นประถมศึกษาปีที่ 5 และหญิงไทยอายุ 11 - 20 ปี ที่ยังไม่เคยได้รับวัคซีนมาก่อนให้ครอบคลุม 1 ล้านคนทั่วประเทศ ซึ่งที่ผ่านมา ได้ Kick off การฉีดวัคชีน HPV มาแล้ว 5 จังหวัด ได้แก่ ปทุมธานี สุโขทัย พิษณุโลก มหาสารคาม หนองคาย กลุ่มเป้าหมายได้รับการฉีดวัคซีนไปแล้วกว่า 440,000 คน สำหรับวันนี้ ได้จัดกิจกรรม Kick off การฉีดวัคชีน HPV อีก 2 จังหวัด คือ ฉะเชิงเทรา มีกลุ่มเป้าหมายประมาณ 4,500 คน และสมุทรปราการ มีกลุ่มเป้าหมาย 21,066 คน
นายสมศักดิ์ กล่าวต่อว่า อีกหนึ่งปัญหาสุขภาพสำคัญที่กระทรวงสาธารณสุขกำหนดไว้ในนโยบายการดำเนินงาน ปี 2568 เช่นกัน คือ โรคไม่ติดต่อเรื้อรัง หรือ NCDs เช่น เบาหวาน ความดันโลหิตสูง โรคไต โรคหัวใจและหลอดเลือด โดยมี อสม. เป็นกลไกสำคัญในการถ่ายทอดความรู้เกี่ยวกับพฤติกรรมการมีสุขภาพที่ดีให้กับพี่น้องประชาชน โดยเฉพาะการกินอาหารที่เหมาะสมควบคู่กับการออกกำลังกาย โดยคำนวณการกินคาร์โบไฮเดรตจากแป้งและน้ำตาล หรือนับคาร์บต่อวัน ซึ่งปัจจุบัน อสม. ทั่วประเทศกว่า 1 ล้านคน สามารถนับคาร์บได้ทุกคนแล้ว และกำลังขยายผลความรู้เรื่องการกินแบบนับคาร์บไปสู่ประชาชนในชุมชนอีกราว 50 ล้านคน เพื่อให้เกิดการปรับเปลี่ยนพฤติกรรมสุขภาพ ซึ่งจะช่วยลดผู้ป่วยโรคไม่ติดต่อเรื้อรังก่อนเข้าสู่ระบบการรักษา และลดค่าใช้จ่ายด้านการรักษาพยาบาลของประเทศได้
*************************************************** 24 มกราคม 2568

ที่มา : https://www.thaigov.go.th/news/contents/details/92696