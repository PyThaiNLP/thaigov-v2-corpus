รัฐบาลไทย-ข่าวทำเนียบรัฐบาล-รัฐมนตรีช่วยเกษตรฯ เปิดงานวันเกษตรภาคอีสาน ประจำปี 2568 ผลักดันให้เกิดการพัฒนาภาคการเกษตรอย่างครบวงจร มุ่งสู่นโยบายครัวไทยสู่ครัวโลก


วันศุกร์ที่ 24 มกราคม 2568
รัฐมนตรีช่วยเกษตรฯ เปิดงานวันเกษตรภาคอีสาน ประจำปี 2568 ผลักดันให้เกิดการพัฒนาภาคการเกษตรอย่างครบวงจร มุ่งสู่นโยบายครัวไทยสู่ครัวโลก
รัฐมนตรีช่วยเกษตรฯ เปิดงานวันเกษตรภาคอีสาน ประจำปี 2568 ผลักดันให้เกิดการพัฒนาภาคการเกษตรอย่างครบวงจร มุ่งสู่นโยบายครัวไทยสู่ครัวโลก
นายอัครา พรหมเผ่า รัฐมนตรีช่วยว่าการกระทรวงเกษตรและสหกรณ์ เป็นประธานพิธีเปิดงานวันเกษตรภาคอีสาน ประจำปี 2568 ที่จัดขึ้นระหว่างวันที่ 24 มกราคม – 2 กุมภาพันธ์ 2568 ภายใต้คำขวัญ “เกษตรอีสานสร้างสรรค์ ผลักดัน Soft Power ยกระดับเกษตรทันสมัย สู่การพัฒนาไทยให้ยั่งยืน ณ อาคารนิทรรศการจตุรมุข อุทยานเทคโนโลยีการเกษตร มหาวิทยาลัยขอนแก่น โดยการจัดงานดังกล่าว มีวัตถุประสงค์เพื่อแลกเปลี่ยนผลงานวิชาการและงานวิจัยทางการเกษตรของนักวิชาการทั้งภาครัฐและเอกชน รวมถึงองค์กรพัฒนาเอกชนและเกษตรกร เพื่อเผยแพร่และถ่ายทอดองค์ความรู้ทางการเกษตรและเทคโนโลยีการเกษตรสู่ชุมชน การฝึกอบรมอาชีพการเกษตรให้แก่เกษตรกรและผู้สนใจ รวมถึงการส่งเสริมการขยายตัวของธุรกิจเกษตรและอุตสาหกรรมเกษตรขนาดกลางและขนาดย่อม นอกจากนี้ ยังเป็นเวทีในการส่งเสริมและเผยแพร่ผลิตภัณฑ์ชุมชน กระตุ้มให้เยาวชน นักเรียน นักศึกษาเห็นความสำคัญของอาชีพเกษตรและการเป็นครัวของโลก พร้อมทั้งจัดแสดงผลงาน ผลิตภัณฑ์ นวัตกรรม และความก้าวหน้าทางการเกษตรเพื่อตอบสนองนโยบายของรัฐบาลในด้านเศรษฐกิจ BCG โดยในการจัดงานเมื่อปี 2567 ที่ผ่านมา มีประชาชนเข้าร่วมชมงานรวมกว่า 660,000 คน มีเงินหมุนเวียนภายในงานมากกว่า 600 ล้านบาท
“ขอชื่นชมการจัดงานเกษตรภาคอีสานที่จัดขึ้นภายใต้ความร่วมมือจากทุกภาคส่วน ถือเป็นการยกระดับภาคเกษตรผ่านการใช้ Soft Power การเสริมสร้างความมั่นคงทางอาหารและความยั่งยืนในชุมชน อีกทั้งยังเป็นการผลักดันให้เกิดการพัฒนาภาคการเกษตรอย่างครบวงจร เกิดความคิดสร้างสรรค์ในกระบวนการผลิตสินค้าเกษตร การเพิ่มมูลค่าให้กับผลผลิตและผลิตภัณฑ์ใหม่ ๆ ที่ตรงตามความต้องการของตลาด อย่างไรก็ตาม ในส่วนของกระทรวงเกษตรและสหกรณ์พร้อมสนับสนุนการจัดงานเกษตรภาคอีสานและทุกภาคส่วนที่เป็นส่วนหนึ่งในการผลักดันนโยบายครัวไทยสู่ครัวโลก โดยการใช้เทคโนโลยีและนวัตกรรมสมัยใหม่เข้ามาพัฒนาภาคการเกษตร เพื่อลดต้นทุนและเพิ่มผลผลิตทางการเกษตร สำหรับการจัดงานในครั้งนี้ เชื่อว่าจะเป็นประโยชน์ต่อพี่น้องเกษตรกรและผู้ที่สนใจที่ได้เข้ามาเที่ยวชมงาน และคาดหวังว่าจะเป็นแนวทางในการสร้างความเข้มแข็งให้กับภาคการเกษตรอีกทางหนึ่งต่อไป” นายอัครา กล่าว

ที่มา : https://www.thaigov.go.th/news/contents/details/92704