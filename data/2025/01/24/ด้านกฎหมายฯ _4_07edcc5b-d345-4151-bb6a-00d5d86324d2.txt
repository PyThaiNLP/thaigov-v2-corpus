รัฐบาลไทย-ข่าวทำเนียบรัฐบาล- รัฐมนตรีว่าการกระทรวงยุติธรรม ประชุมคณะกรรมการศึกษาทบทวนและปรับปรุงประมวลกฎหมายแพ่งและพาณิชย์ เนื่องในโอกาสครบรอบ 100 ปี แห่งการบังคับใช้


วันศุกร์ที่ 24 มกราคม 2568
24/01/2568
พิมพ์
รัฐมนตรีว่าการกระทรวงยุติธรรม ประชุมคณะกรรมการศึกษาทบทวนและปรับปรุงประมวลกฎหมายแพ่งและพาณิชย์ เนื่องในโอกาสครบรอบ 100 ปี แห่งการบังคับใช้
รัฐมนตรีว่าการกระทรวงยุติธรรม ประชุมคณะกรรมการศึกษาทบทวนและปรับปรุงประมวลกฎหมายแพ่งและพาณิชย์ เนื่องในโอกาสครบรอบ 100 ปี แห่งการบังคับใช้
ในวันศุกร์ที่ 24 มกราคม 2568 เวลา 09.30 น. พันตำรวจ​เอก​ ทวี​ สอดส่อง​ รัฐมนตรีว่าการกระทรวงยุติธรรม เป็นประธานการประชุมคณะกรรมการศึกษาทบทวนและปรับปรุงประมวลกฎหมายแพ่งและพาณิชย์เนื่องในโอกาสครบรอบ 100 ปี แห่งการบังคับใช้ ครั้งที่ 1/2568 โดยมี นายสมบูรณ์ ม่วงกล่ำ ที่ปรึกษารัฐมนตรีว่าการกระทรวงยุติธรรม พันตำรวจโท พงษ์ธร ธัญญสิริ ผู้อำนวยการสำนักงานกิจการยุติธรรม ดร.พิเศษ สอาดเย็น ผู้อำนวยการสถาบันเพื่อการยุติธรรมแห่งประเทศไทย พร้อมด้วยคณะกรรมการฯ และเจ้าหน้าที่ที่เกี่ยวข้อง เข้าร่วมฯ ณ ห้องประชุม 10 - 01 กระทรวงยุติธรรม
โอกาส​นี้​ รัฐมนตรีว่าการกระทรวงยุติธรรม กล่าวว่า ในอนาคตเรื่องที่ศึกษาเสร็จบางส่วนอาจจะมีผลต่อการแก้ปัญหาความเหลื่อมล้ำ เพราะเรื่องกฎหมายแพ่งฯ เป็นเรื่องของทุกคน จึงขอขอบคุณคณะกรรมการทุกท่านที่เริ่มคิดการเรื่องนี้ขึ้นมา ซึ่งการแก้ไขทั้งหมดขอให้มีความยุติธรรม และระหว่างการดำเนินงานควรมีการสื่อสาร และมีเวที พื้นที่ต่าง ๆ ให้ผู้มีส่วนได้ส่วนเสียเข้ามาร่วมด้วย ซึ่งจะทำให้ประชาชนมีความเป็นเจ้าของกฎหมายฉบับนี้ นอกจากนี้ ในคณะอนุกรรมการอยากให้มีผู้แทนยุติธรรมจังหวัดที่เป็นผู้ที่อยู่ในภาคปฏิบัติมาร่วมด้วย โดยการเปลี่ยนแปลงองค์ประกอบต่าง ๆ มอบให้ประธานแต่ละคณะพิจารณาตามความเหมาะสมในการขับเคลื่อนต่อไป
​
ทั้งนี้ ที่ประชุมได้รับทราบคำสั่งกระทรวงยุติธรรม ที่ 317/2567 ลงวันที่ 11 ธันวาคม 2567 แต่งตั้งคณะกรรมการศึกษาทบทวนและปรับปรุงประมวลกฎหมายแพ่งและพาณิชย์ เนื่องในโอกาสครบรอบ 100 ปี แห่งการบังคับใช้ประมวลกฎหมาย พร้อมกันนี้ที่ประชุมได้พิจารณาการแต่งตั้งคณะอนุกรรมการ และแนวทางการดำเนินงานของคณะกรรมการและคณะอนุกรรมการ ซึ่งคณะกรรมการได้รายงานความคืบหน้าการดำเนินงานแต่ละคณะพร้อมเสนอปรับกรอบระยะเวลาการดำเนินงานเพื่อให้สอดคล้องกับการขับเคลื่อนต่าง ๆ โดยคณะอนุกรรมการทุกคณะจะทำการศึกษาปัญหา รับฟังความคิดเห็นและจัดทำข้อเสนอแนะในส่วนที่รับผิดชอบ และขับเคลื่อนในขั้นตอนต่อไป

ที่มา : https://www.thaigov.go.th/news/contents/details/92721