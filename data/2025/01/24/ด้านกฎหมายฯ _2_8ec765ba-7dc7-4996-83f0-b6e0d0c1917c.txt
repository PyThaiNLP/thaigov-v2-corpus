รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม เปิดโครงการประชุมเชิงปฏิบัติการเพื่อการขับเคลื่อนการอำนวยความยุติธรรมระดับพื้นที่จังหวัด


วันพฤหัสบดีที่ 23 มกราคม 2568
23/01/2568
พิมพ์
รัฐมนตรีว่าการกระทรวงยุติธรรม เปิดโครงการประชุมเชิงปฏิบัติการเพื่อการขับเคลื่อนการอำนวยความยุติธรรมระดับพื้นที่จังหวัด
รัฐมนตรีว่าการกระทรวงยุติธรรม เปิดโครงการประชุมเชิงปฏิบัติการเพื่อการขับเคลื่อนการอำนวยความยุติธรรมระดับพื้นที่จังหวัด พร้อมมอบนโยบายการบริหารงานและขับเคลื่อนงานของสำนักงานยุติธรรมจังหวัดและยุติธรรมชุมชน
ในวันพฤหัสบดีที่ 23 มกราคม 2568 เวลา 09.00 น. พันตำรวจเอก ทวี สอดส่อง รัฐมนตรีว่าการกระทรวงยุติธรรม เป็นประธานเปิดโครงการประชุมเชิงปฏิบัติการเพื่อการขับเคลื่อนการอำนวยความยุติธรรมระดับพื้นที่จังหวัด ประจำปีงบประมาณ พ.ศ. 2568 และมอบนโยบายการบริหารงานและขับเคลื่อนงานของสำนักงานยุติธรรมจังหวัดและยุติธรรมชุมชน โดยมี นายไตรยฤทธิ์ เตมหิวงศ์ รองปลัดกระทรวงยุติธรรม พร้อมด้วยผู้บริหารกระทรวงยุติธรรม ผู้อำนวยการสำนักงานยุติธรรมจังหวัด ยุติธรรมจังหวัด และเจ้าหน้าที่สำนักงานยุติธรรมจังหวัด เข้าร่วมฯ ณ โรงแรม ทีเค. พาเลซ แอนด์ คอนเวนชั่น กรุงเทพฯ และผ่านระบบการประชุมทางไกล (Video Conference)
รัฐมนตรีว่าการกระทรวงยุติธรรม กล่าวว่า กฎหมายกับกระบวนการยุติธรรม รวมถึงกระทรวงยุติธรรมยังไม่เท่ากับความเป็นธรรม ความเป็นธรรมอาจจะมีความเป็นนามธรรมสูง แต่มีความสำคัญในการอยู่ร่วมกันในสังคม ซึ่งความเป็นธรรมเป็นหลักในการทำให้คนก่อตัวรวมกันเป็นประเทศชาติ ถ้าสังคมใดขาดซึ่งความยุติธรรมจะเกิดความขัดแย้ง ดังนั้น ยุติธรรมจังหวัดกับยุติธรรมชุมชน บางทีเราทำตามกฎหมาย 100 เปอร์เซ็นต์ และนำคนเข้าสู่กระบวนการยุติธรรม 100 เปอร์เซ็นต์ แต่ความรู้สึกไม่เป็นธรรมยังคงมีอยู่ งานของพวกเราจึงเป็นงานที่ยาก
สำหรับ 2 วันนี้มีความสำคัญเราต้องหาอัตลักษณ์ 1 ปี ให้ได้ว่าจะทำอะไร อัตลักษณ์ยุติธรรมจังหวัดต่อไปนี้จะต้องเป็นผู้ธำรงไว้ซึ่งความยุติธรรมให้กับประชาชน ต้องมีความสัตย์ซื่อต่อความยุติธรรม โดยมีความท้าทายและจะต้องให้เกิดขึ้นให้ได้ใน 1 ปี ที่เราจะร่วมกันในครั้งนี้
1. แก้ปัญหาอาชญากรรมและยาเสพติดให้ประชาชนอยู่ในระดับความพึงพอใจ
2. แก้ปัญหาความยากจน
3. ประชาชนต้องมีสิทธิเสรีภาพ ต้องอยู่ได้อย่างมีศักดิ์ศรีความเป็นมนุษย์ ต้องไม่มีแก๊งค์อิทธิพลต่าง ๆ ไปข่มขู่ ต้องต่อสู้กับผู้มีอิทธิพล
เรื่องอาชญากรรมและยาเสพติด ต้องตรวจสอบว่าในพื้นที่ทุกตารางนิ้วที่เราอยู่ว่ามีหรือไม่ และรับฟังจากชุมชนว่ามีเจ้าหน้าที่ของรัฐมีส่วนเกี่ยวข้องหรือไม่ หรือผู้มีอิทธิพล และต้องหาอาสาสมัครคุมประพฤติเพื่อไม่ให้คนกลุ่มนี้กลับมากระทำความผิดอีก เพราะประมาณเกือบ 30 เปอร์เซ็นต์ คนกลุ่มนี้กลับมายุ่งเกี่ยวกับยาเสพติด เรื่องความยากจน วันนี้ยุติธรรมจังหวัดต้องเป็นยุติธรรมแก้หนี้ โดยต้องศึกษากฎหมายให้ถ่องแท้เกี่ยวกับหนี้ อีกทั้งหลังจากนี้จะมีการแก้กฎหมายล้มละลายเรื่องฟื้นฟู จะมีการฟื้นฟูบุคคลธรรมดาขึ้นมาซึ่งยุติธรรมจังหวัดอาจจะต้องมอบหมายให้ทนายที่อยู่มาเรียนเรื่องการทำแผนฟื้นฟู เพราะคนกลุ่มนี้มีจำนวนมากจะต้องฟื้นฟูให้อยู่ได้
นอกจากนี้ ยังรวมถึงปัญหาอื่น ๆ ที่ต้องทำ เช่นกัน ไม่ว่าจะเป็นปัญหาที่ดิน ที่อยู่อาศัย สิทธิของประชาชนต่าง ๆ โดยที่สำคัญที่สุด วันนี้เราต้องบูรณาการในหน่วยงานของกระทรวงยุติธรรม ให้มีความแข็งแกร่ง มีความมั่นคงของหน่วยงานเรา หน้าที่สำคัญอยากให้ท่านคิดว่าควรมีอะไรซึ่งไม่อยากให้เป็นเรื่องของการประชุมสัมมนา ฝึกอบรมและแถลงข่าว เพราะประชาชนไม่ได้อะไร อยากให้เป็นการช่วยเหลือเป็นการขับเคลื่อน ให้ผลงานเกิดกับความรู้สึก คนได้รับการเปลี่ยนแปลง และยุติธรรมจังหวัดในแต่ละจังหวัดต้องหาโฆษกเพื่อให้มีการสื่อสารแถลงข่าวการดำเนินงานสร้างความเชื่อมั่นให้กับประชาชน
ทั้งนี้ โครงการประชุมเชิงปฏิบัติการเพื่อการขับเคลื่อนการอำนวยความยุติธรรมระดับพื้นที่จังหวัด ประจำปีงบประมาณ พ.ศ. 2568 เพื่อถ่ายทอดนโยบายไปสู่ผู้ปฏิบัติงานในระดับพื้นที่ให้เข้าใจทิศทางในการขับเคลื่อนงานในทางเดียวกัน รวมทั้งให้มีการแลกเปลี่ยนเพื่อถ่ายทอดประสบการณ์การปฏิบัติงานเพื่อไปสู่การพัฒนางานในการอำนวยความยุติธรรมระดับพื้นที่ โดยกลุ่มเป้าหมายผู้เข้าร่วมโครงการในวันนี้ประกอบด้วย ผู้อำนวยการสำนักงานยุติธรรมจังหวัด ยุติธรรมจังหวัด และเจ้าหน้าที่สำนักงานยุติธรรมจังหวัดจำนวน 155 คน ซึ่งดำเนินการจัดโครงการในระหว่างวันที่ 23 - 24 มกราคม 2568 โดยมีหัวข้อ ดังนี้
1. การบรรยายพิเศษการขับเคลื่อนงานสำนักงานยุติธรรมจังหวัดสู่ศูนย์ยุติธรรมชุมชน
2. แนวทางการขอรับการสนับสนุนการให้ความรู้ทางกฎหมายแก่ประชาชนจากกองทุนยุติธรรม
3. อภิปรายหัวข้อ “การพัฒนาสู่หน่วยงานต้นแบบ”
4. แนวทางการดำเนินงานตามปฏิบัติการสำนักงานยุติธรรมจังหวัด ปีงบประมาณ พ.ศ. 2568
5. กระบวนการไกล่เกลี่ยข้อพิพาทก่อนฟ้อง
6. การให้ความช่วยเหลือลูกหนี้นอกระบบ
7. กระบวนการไกล่เกลี่ยข้อพิพาทชั้นบังคับคดีหลังศาลมีคำพิพากษาและหลักการพิจาณาเบื้องต้นในการพิจารณาสัญญาปรับปรุงโครงสร้างหนี้
ในการนี้ นายไตรยฤทธิ์ เตมหิวงศ์ รองปลัดกระทรวงยุติธรรม ให้เกียรติบรรยายพิเศษ หัวข้อ “การขับเคลื่อนงานสำนักงานยุติธรรมจังหวัดสู่ศูนย์ยุติธรรมชุมชน” ได้กล่าวถึง การดำเนินงานของศูนย์ยุติธรรมชุมชนตามบทบาทภารกิจ โดยจะมีการนำเทคโนโลยีสารสนเทศมาใช้งานในการรายงานผลดำเนินงานของศูนย์ยุติธรรมชุมชน รวมทั้งการประสานการให้ความช่วยเหลือประชาชน
ทั้งนี้ มีการดำเนินงานเพื่อแก้ไขปัญหาหนี้ กระทรวงยุติธรรมจึงได้แต่งตั้งคณะกรรมการและจัดตั้งศูนย์ขับเคลื่อนยุติธรรมแก้ปัญหาหนี้ ซึ่งจะเป็นหน่วยงานกลาง ในการขับเคลื่อนการดำเนินการช่วยเหลือลูกหนี้ทั้งในระบบและนอกระบบ โดยขับเคลื่อนร่วมกับสำนักงานยุติธรรมจังหวัดและศูนย์ยุติธรรมชุมชน

ที่มา : https://www.thaigov.go.th/news/contents/details/92682