รัฐบาลไทย-ข่าวทำเนียบรัฐบาล-"วราวุธ" เผย ศรส. ประสานเครือข่าย-อพม.-ชุมชน เฝ้าระวัง หวั่นเกิดเหตุซ้ำ ปมหญิงพิการตาบอด ถูกคนในบ้านทำอนาจาร เข้าพูดคุยช่วยหาทางเยียวยา   


วันศุกร์ที่ 24 มกราคม 2568
"วราวุธ" เผย ศรส. ประสานเครือข่าย-อพม.-ชุมชน เฝ้าระวัง หวั่นเกิดเหตุซ้ำ ปมหญิงพิการตาบอด ถูกคนในบ้านทำอนาจาร เข้าพูดคุยช่วยหาทางเยียวยา
"วราวุธ" เผย ศรส. ประสานเครือข่าย-อพม.-ชุมชน เฝ้าระวัง หวั่นเกิดเหตุซ้ำ ปมหญิงพิการตาบอด ถูกคนในบ้านทำอนาจาร เข้าพูดคุยช่วยหาทางเยียวยา
วันที่ 23 มกราคม 2568 นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) กล่าวว่า จากกรณีที่มีมูลนิธิเอกชนแห่งหนึ่งโพสต์เรื่องการขอความช่วยเหลือของหญิงพิการทางสายตาหลังถูกหนุ่มลูกพี่ลูกน้องกระทำอนาจารเป็นเวลานานร่วมเดือน ทางศูนย์เร่งรัดจัดการสวัสดิภาพประชาชน (ศรส.) กระทรวง พม. ได้รายงานให้ทราบว่าได้ส่งทีมปฏิบัติการเคลื่อนที่เร็ว ศรส. ของกรมส่งเสริมและพัฒนาคุณภาพชีวิตคนพิการ (พก.) ร่วมกับเครือข่ายและประธานชุมชน ลงพื้นที่เยี่ยมบ้านหญิงพิการเพื่อตรวจสอบข้อเท็จจริง ซึ่งพบว่า หญิงอายุ 51 ปี มีความพิการทางการมองเห็น เนื่องจากประสบอุบัติเหตุรถจักรยานยนต์เฉี่ยวชนจนศีรษะกระทบกระเทือน และส่งผลให้จอประสาทตาเสื่อมทำให้ตาบอดทั้งสองข้าง ปัจจุบันหญิงพิการพักอาศัยอยู่กับแม่ และเคยมีสามีแต่สามียังคงส่งเสียค่าเลี้ยงดูโดยให้เงินเป็นค่าใช้จ่ายเดือนละ 6,000 บาท
หญิงพิการคนดังกล่าวได้เล่าให้ข้อมูลกับทีม ศรส. ถึงเรื่องการถูกกระทำอนาจารว่า ถูกลูกพี่ลูกน้องที่มีศักดิ์เป็นลูกของน้าสาว อายุ 45 ปี พักอาศัยบ้านอยู่ใกล้กัน เข้ามาข่มเหงและกระทำอนาจารเป็นเวลานานหลายเดือน ซึ่งทุกครั้งที่ถูกกระทำลูกพี่ลูกน้องดังกล่าวมีอาการมึนเมา จนกระทั่งล่าสุด จึงได้ไปที่ สน.บึงกุ่ม เพื่อแจ้งความดำเนินคดีกับผู้ก่อเหตุ แต่ด้วยความกลัวจึงไม่กล้ากลับไปที่บ้าน ส่วนด้านคดีความนั้นพนักงานสอบสวน สน.บึงกุ่ม อยู่ระหว่างเตรียมออกหมายเรียกตัวผู้ก่อเหตุเข้ามาให้ปากคำ และให้สายตรวจเข้าพื้นที่เพื่อคอยตรวจตราเฝ้าระวังบ้านของหญิงพิการ และบ้านหลังอื่นๆ ในระแวกใกล้เคียง เพื่อดูแลความปลอดภัยไม่ให้เกิดเหตุขึ้นซ้ำอีก
ในส่วนการช่วยเหลือตามภารกิจกระทรวง พม. เบื้องต้นทีม ศรส. ได้พูดคุยเยียวยาให้กำลังใจหญิงพิการ พร้อมให้คำปรึกษาแนะนำเรื่องการช่วยเหลือเกี่ยวกับสิทธิสวัสดิการสำหรับคนพิการ อีกทั้งจะประสานศูนย์บริการสาธารณสุขในพื้นที่เพื่อช่วยดูแลสุขภาพของหญิงพิการ และประสานความร่วมมือกับเครือข่ายในพื้นที่ เพื่อวางแผนการให้ความช่วยเหลือครอบครัวในเรื่องต่างๆ รวมถึงการป้องกันปัญหาไม่ให้เกิดเหตุการณ์ลักษณะดังกล่าวขึ้นอีก นอกจากนี้ทางเครือข่ายและอาสาสมัครพัฒนาสังคมและความมั่นคงของมนุษย์ (อพม.)ในพื้นที่รวมถึงคนในชุมชนจะช่วยกันติดตามดูแลหญิงพิการ อย่างไรก็ตาม ขอฝากพี่น้องประชาชน หากพบเห็นผู้ถูกกระทำความรุนแรงหรือถูกล่วงละเมิด สามารถแจ้งเหตุมาที่ศูนย์เร่งรัดจัดการสวัสดิภาพประชาชน (ศรส.) กระทรวง พม. โทร. 1300 สายด่วน พม. ตลอด 24 ชั่วโมง
#ข่าวพม #พม #ศรส #esshelpme #5x5ฝ่าวิกฤติประชากร #พมหนึ่งเดียว #วราวุธศิลปอาชา #ศบปภ #คนพิการ

ที่มา : https://www.thaigov.go.th/news/contents/details/92713