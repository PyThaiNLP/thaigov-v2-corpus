รัฐบาลไทย-ข่าวทำเนียบรัฐบาล-รัฐบาลเตือน เล่นเกมส์ “Jagat ” ระวังคุก.. ฐานบุกรุกย้ำแอปอาจไม่มีความปลอดภัยทางไซเบอร์เหตุเข้าถึงข้อมูลส่วนบุคคลได้


วันศุกร์ที่ 24 มกราคม 2568
24/01/2568
พิมพ์
รัฐบาลเตือน เล่นเกมส์ “Jagat ” ระวังคุก.. ฐานบุกรุกย้ำแอปอาจไม่มีความปลอดภัยทางไซเบอร์เหตุเข้าถึงข้อมูลส่วนบุคคลได้
รัฐบาลเตือน เล่นเกมส์ “Jagat ” ระวังคุก.. ฐานบุกรุกย้ำแอปอาจไม่มีความปลอดภัยทางไซเบอร์เหตุเข้าถึงข้อมูลส่วนบุคคลได้
วันศุกร์ที่ 24 มกราคม 2568 เวลา 11.00 น.   นายอนุกูล พฤกษานุศักดิ์ รองโฆษกประจำสำนักนายกรัฐมนตรี เปิดเผย ว่ารัฐบาลเตือนประชาชนกลุ่มนักล่าเหรียญ Jagat ระวังเข้าข่ายความผิดฐานบุกรุกเข้าไปในพื้นที่ส่วนตัวของผู้อื่น จากกรณีที่มีกระแสแอปพลิเคชัน Jagat ได้เปิดฟีเจอร์ “Jagat Coin Hunt” เปิดโอกาสให้ผู้เล่นได้เล่นเกมล่าสมบัติในโลกเสมือนจริง รวบรวมเหรียญและรางวัลที่สามารถแปลงเป็นมูลค่าในโลกความจริงได้ ด้วยรูปแบบเกมทำให้มีผู้เข้าร่วมเล่นเกมดังกล่าวเป็นจำนวนมาก โดยออกค้นหาเหรียญตามพื้นที่ต่าง ๆ ซึ่งได้สร้างความวุ่นวายและเดือดร้อนให้กับคนในพื้นที่
นายอนุกูล กล่าวว่า เกมดังกล่าวเป็นการออกตามหาเหรียญ Jagat เพื่อแลกเงินหรือรางวัล ทำให้กลุ่มนักล่าเหรียญบางคนทำการรื้อค้นกองวัสดุก่อสร้าง กองหินในสวนสาธารณะ กองขยะจนกระจัดกระจายไม่เป็นระเบียบ เกิดความสกปรก และในบางครั้งพิกัดของเหรียญถูกซ่อนอยู่ในพื้นที่สถานที่ท่องเที่ยวที่เปิดให้บริการตามเวลาที่กำหนดทำให้มีกลุ่มนักล่าเหรียญบางคนต้องบุกรุกเข้าไปเพื่อเก็บเหรียญ หรือแม้กระทั้งพิกัดของเหรียญได้เข้าไปอยู่ในพื้นส่วนบุคคล ซึ่งสิ่งนี้เองได้สร้างความเดือดร้อนและเข้าข่ายความผิดฐานบุกรุก ต้องระวังโทษสูงสุด จำคุกไม่เกิน 5 ปี หรือปรับไม่เกิน 100,000 บาท หรือทั้งจำทั้งปรับ ทั้งนี้ ตำรวจไซเบอร์ เตรียมเสนอกระกระทรวงดิจิทัลเพื่อเศรษฐกิจและสังคปิดแอปพลิเคชัน Jagat หากไม่มีการขออนุญาต เข้าข่ายผิด พ.ร.บ.การพนัน ซึ่งขณะนี้อยู่ระหว่างติดตามเจ้าของเข้าให้ปากคำ
“เกมหาเหรียญ Jagat นอกจากจะส่งผลให้เกิดความเดือดร้อนรำคาญในการดำรงชีวิตประจำวันของผู้อยู่อาศัยในพื้นที่แล้ว จากการตรวจสอบพบว่า แอปพลิเคชัน Jagat เป็นแพลตฟอร์มจากประเทศอินโดนีเซีย ซึ่งแพลตฟอร์มดังกล่าวไม่ได้จดทะเบียนประกอบธุรกิจในไทย อีกทั้งฟีเจอร์ “Jagat Coin Hunt” จะต้องมีการเข้าถึงข้อมูลส่วนบุคคลและยังสามารถเข้าถึงพิกัดของผู้เล่นได้ ทำให้อาจส่งผลเกิดความไม่ปลอดภัยทางไซเบอร์ และความไม่ปลอดภัยในชีวิตและทรัพย์สินของประชาชน ซึ่งอาจมาในรูปแบบกลุ่มมิจฉาชีพที่อาจแฝงตัวเข้ามาตามในพื้นที่รัฐบาลห่วงความปลอดภัยของประชาชนขอความร่วมมือหลีกเลี่ยงการใช้แอปพิลเชชัน เพื่อลดโอกาสที่ท่านจะเข้าข่ายการกระทำความผิดฐานบุกรุก และเพื่อเป็นการป้องกันความไม่ปลอดภัยทางไซเบอร์จากการเข้าถึงข้อมูลส่วนบุคคล ทั้งนี้ หากประชาชนในพื้นที่บริเวณใดที่ได้รับความเดือดร้อนจากกลุ่มผู้เล่นแอปพลิเคชัน Jagat หรือพบเหตุผิดปกติ สามารถแจ้ง สายด่วน 191 เพื่อให้เจ้าหน้าที่ตำรวจเข้าตรวจสอบได้ทันที ”นายอนุกูล ย้ำ
*********

ที่มา : https://www.thaigov.go.th/news/contents/details/92697