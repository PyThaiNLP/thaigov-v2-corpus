รัฐบาลไทย-ข่าวทำเนียบรัฐบาล-นายกรัฐมนตรีขอบคุณ ประธาน Amazon Web Services (AWS) ชื่นชมไทยน่าลงทุน


วันพฤหัสบดีที่ 23 มกราคม 2568
23/01/2568
พิมพ์
นายกรัฐมนตรีขอบคุณ ประธาน Amazon Web Services (AWS) ชื่นชมไทยน่าลงทุน
หลังขับเคลื่อนการเปลี่ยนผ่านสู่เศรษฐกิจดิจิทัลพร้อมเชิญ AWS ขยายการลงทุนด้านอุตสาหกรรมแห่งอนาคตในไทย
วันนี้ (23 มกราคม 2568) เวลา 11.30 น. (ตามเวลาท้องถิ่นเมืองดาวอส) ศูนย์ประชุม Congress Center เมืองดาวอส สมาพันธรัฐสวิส นางสาวแพทองธาร ชินวัตร นายกรัฐมนตรี พบหารือกับนาย Matt Garman ประธานเจ้าหน้าที่บริหาร บริษัท Amazon Web Services (AWS) โดยสรุปสาระสำคัญของการหารือดังนี้
นายกรัฐมนตรีชื่นชมบทบาทของบริษัท Amazon Web Services ในการสนับสนุนการเปลี่ยนผ่านสู่เศรษฐกิจดิจิทัลของไทย และการพัฒนาทักษะด้านเทคโนโลยีให้กับคนไทย และขอบคุณบริษัท Amazon Web Services ที่ได้ลงทุนสร้าง Data Center ในไทยเป็น AWS Asia Pacific (Thailand) Region  ซึ่งหลายนโยบายสำคัญของไทย ก็อยู่บนฐานการใช้ประโยชน์จาก ดิจิทัลเทคโยโลยีและ AI  อาทิ การพัฒนา แอปพลิเคชัน “ ทางรัฐ” โครงการ “ Digital Wallet" รวมถึงการส่งเสริม ”e Government" เพื่อลดการใช้กระดาษ และเอี้อต่อกระบวนการขั้นตอนภาครัฐ เพื่ออำนวยความสะดวกต่อการลงทุน  รวมไปถึงการส่งเสริมเศรษฐกิจสีเขียวและการใช้พลังงานสะอาด ซึ่งจะให้ไทยเป็นฐานการลงทุนที่น่าสนใจต่อการตัดสินลงทุนของภาคเอกชนต่างประเทศ
ขณะที่ ประธานเจ้าหน้าที่บริหาร บริษัท Amazon Web Services กล่าว ขอบคุณรัฐบาลสำหรับการสนับสนุนการลงทุนของบริษัท Amazon Web Services ในไทยมาโดยตลอด และมีความยินดีที่ได้เป็นส่วนหนึ่งในการเปลี่ยนผ่านสู่เศรษฐกิจดิจิทัลของไทย โดยบริษัทได้ร่วมมือกับมหาวิทยาลัยชั้นนำของไทย เพื่อ เพิ่มพูนทักษะ (Upskill) ด้านดิจิทัล และ AI  ภายใต้โครงการพัฒนาทักษะแรงงานในระดับประเทศ นอกจากนี้ ยังกล่าวชมประเทศไทยว่า มีสภาพแวดล้อม (Eco System) ที่เอื้อต่อการลงทุน  และเชี่อว่า การลงทุนด้าน คลาวด์ ดิจิทัล และ AI จากภาครัฐของไทยและเอกชนต่างประเทศ ในขณะนี้ จะช่วยสร้างแรงดึงดูดให้เกิดการเข้าลงทุนเพิ่มเติมจากผู้ประกอบการรายอี่น ๆ ด้วย

ที่มา : https://www.thaigov.go.th/news/contents/details/92680