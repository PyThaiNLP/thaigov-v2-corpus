รัฐบาลไทย-ข่าวทำเนียบรัฐบาล-"วราวุธ" เผย พม. ส่ง ศรส. ช่วยหญิงสูงวัยถูกชายเร่ร่อนทำร้ายร่างกาย รับเข้าดูแลสวัสดิภาพ


วันศุกร์ที่ 24 มกราคม 2568
"วราวุธ" เผย พม. ส่ง ศรส. ช่วยหญิงสูงวัยถูกชายเร่ร่อนทำร้ายร่างกาย รับเข้าดูแลสวัสดิภาพ
วราวุธ เผย พม. ส่ง ศรส. ช่วยหญิงสูงวัยถูกชายเร่ร่อนทำร้ายร่างกาย รับเข้าดูแลสวัสดิภาพ
วันที่ 22 มกราคม 2568 นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) กล่าวว่า ได้รับรายงานการช่วยเหลือของศูนย์เร่งรัดจัดการสวัสดิภาพประชาชน (ศรส.) กระทรวง พม. ถึงกรณีสื่อโซเชียลมีเดียมีการเผยแพร่คลิปวีดิโอ มีชายคนหนึ่งใช้ท่อนเหล็กทำร้ายผู้สูงอายุที่กำลังเก็บของเก่าบริเวณปั๊มน้ำมัน ย่านสนามเป้า กทม. ว่า วันที่ 21 ม.ค. 68 ที่ผ่านมา ทีม ศรส. โดยเจ้าหน้าที่กรมพัฒนาสังคมและสวัสดิการ (พส.) พร้อมเจ้าหน้าที่ศูนย์คุ้มครองคนไร้ที่พึ่งกรุงเทพมหานคร ลงพื้นที่บริเวณจุดเกิดเหตุ ร่วมกับ สำนักงานเขตพญาไท และ สน.พญาไท เพื่อพูดคุยสอบถามข้อเท็จจริงกับหญิงอายุ 60 ปี ที่ถูกทำร้ายตามคลิปวิดีโอที่มีการโพสต์ ซึ่งมีรอยฟกช้ำตามร่างกาย ทราบว่า หญิงดังกล่าว ไม่เคยรู้จักกับชายที่เข้ามาทำร้ายมาก่อน แต่ในช่วงก่อนที่จะเกิดเหตุชายดังกล่าวมายืนจ้องหน้าและพูดคนเดียว จึงได้เอาขวดปาใส่ แต่ไม่โดน อาจทำให้ชายคนนั้นโมโหและไม่พอใจ จึงได้เข้ามาทำร้ายร่างกาย และเดินหลบหนีไป โดยที่หญิงดังกล่าวระบุว่าไม่เอาความชายที่เข้ามาทำร้ายร่างกาย
นายวราวุธ กล่าวเพิ่มเติมว่า โดยเมื่อทีม ศรส. ได้เดินตรวจตราบริเวณพื้นที่ใกล้เคียง และได้พบกับคนเร่ร่อนไม่มีที่อยู่อาศัย จำนวน 3 คน เป็นชายทั้งหมด อายุ 49 ปี 52 ปี และ 56 ปี จึงได้พูดคุยสอบข้อเท็จจริง พร้อมให้คำปรึกษาแนะนำเรื่องความช่วยเหลือต่างๆ ตามกระบวนการของทีมสหวิชาชีพ และภารกิจของกระทรวง พม. ทำให้ชายทั้ง 3 คน รวมถึงหญิงที่ถูกทำร้ายร่างกาย สมัครใจที่จะเข้ารับการคุ้มครองสวัสดิภาพชั่วคราวในหน่วยงานที่ดูแลช่วยเหลือคนเร่ร่อนไร้ที่พึ่งของกระทรวง พม. โดยทีม ศรส.พส. จะดำเนินการช่วยเหลือ อย่างไรก็ตาม ขอฝากพี่น้องประชาชนช่วยเป็นหูเป็นตาให้กับกระทรวง พม. หากพบเห็น คนเร่ร่อนไร้ที่พึ่ง หรือขอทาน ขอให้แจ้งมาที่ศูนย์เร่งรัดจัดการสวัสดิภาพประชาชน (ศรส.) ผ่านสายด่วน พม. โทร. 1300 ตลอด 24 ชั่วโมง
#ข่าวพม #พม #ศรส #esshelpme #5x5ฝ่าวิกฤติประชากร #พมหนึ่งเดียว
#วราวุธศิลปอาชา #ศบปภ #คนเร่ร่อน #คนไร้ที่พึ่ง

ที่มา : https://www.thaigov.go.th/news/contents/details/92711