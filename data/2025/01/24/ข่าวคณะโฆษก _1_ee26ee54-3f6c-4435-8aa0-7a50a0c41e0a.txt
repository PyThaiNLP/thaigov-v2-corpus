รัฐบาลไทย-ข่าวทำเนียบรัฐบาล-รัฐบาลใส่ใจคุณภาพสินค้าต้องมีมาตรฐาน เพื่อความปลอดภัยของประชาชนหลังเดินหน้าคุม 3 เครื่องใช้ไฟฟ้ายอดฮิต ขณะที่ ครม. ไฟเขียวคุมแล้วเตือนผู้ประกอบการให้ยื่นขออนุญาตก่อนมีผลบังคับใช้ 


วันศุกร์ที่ 24 มกราคม 2568
24/01/2568
พิมพ์
รัฐบาลใส่ใจคุณภาพสินค้าต้องมีมาตรฐาน เพื่อความปลอดภัยของประชาชนหลังเดินหน้าคุม 3 เครื่องใช้ไฟฟ้ายอดฮิต ขณะที่ ครม. ไฟเขียวคุมแล้วเตือนผู้ประกอบการให้ยื่นขออนุญาตก่อนมีผลบังคับใช้
รัฐบาลใส่ใจคุณภาพสินค้าต้องมีมาตรฐาน เพื่อความปลอดภัยของประชาชนหลังเดินหน้าคุม 3 เครื่องใช้ไฟฟ้ายอดฮิต ขณะที่ ครม. ไฟเขียวคุมแล้วเตือนผู้ประกอบการให้ยื่นขออนุญาตก่อนมีผลบังคับใช้
วันศุกร์ที่ 24 มกราคม 2568 เวลา 09.30 น.  นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี เปิดเผยว่า หลังจากคณะรัฐมนตรี (ครม.) ได้มีมติเห็นชอบให้สินค้า 3 รายการ ได้แก่ เครื่องทอดน้ำมันท่วม  เตาไมโครเวฟ และเครื่องหนีบผม – ยืดผมไฟฟ้า เป็นสินค้าควบคุมตามที่กระทรวงอุตสาหกรรมเสนอ เพื่อสร้างมาตรฐานใหม่และคุ้มครองความปลอดภัยให้แก่ประชาชน เนื่องจากเป็นเครื่องใช้ไฟฟ้าที่ประชาชนใช้กันเป็นจำนวนมาก แต่บางผลิตภัณฑ์ไม่มีคุณภาพทำให้เกิดอันตรายกับผู้ใช้ จึงต้องเข้มงวดให้มีความปลอดภัยในการใช้งานมากขึ้น ซึ่งเดิมทั้ง 3 รายการ เป็นสินค้าที่สำนักงานมาตรฐานผลิตภัณฑ์อุตสาหกรรม (สมอ.) ควบคุมอยู่แล้ว โดยในปีที่ผ่านมา สมอ. ได้ยึดอายัดไดร์เป่าผม และเครื่องหนีบผมที่ไม่ได้มาตรฐาน มูลค่ากว่า 8 ล้านบาท ซึ่งการทบทวนแก้ไขมาตรฐานในครั้งนี้ เพื่อให้มีความทันสมัย สอดคล้องตามเทคโนโลยีการผลิตในปัจจุบัน โดยอ้างอิงตามมาตรฐานสากล เพื่อยกระดับการคุ้มครองความปลอดภัยของผู้ใช้ และสร้างความเป็นธรรมในการแข่งขันให้กับผู้ประกอบการไทย
นางสาวศศิกานต์ กล่าวต่อว่า มาตรฐานทั้ง 3 รายการ มีการแก้ไขข้อกำหนดที่สำคัญ ดังนี้ 1) เครื่องทอดน้ำมันท่วม แก้ไขขอบข่ายให้ชัดเจนขึ้น ครอบคลุมเครื่องทอดน้ำมันท่วมที่มีปริมาณน้ำมันสูงสุดไม่เกิน 5 ลิตร รวมกระทะทอด กระทะก้นโค้ง และเครื่องใช้ไฟฟ้าอื่นที่ใช้งานคล้ายกัน และมีแรงดันไฟฟ้าไม่เกิน 250 โวลต์ เพิ่มข้อกำหนดที่ช่วยลดความเสี่ยงจากการได้รับอันตรายจากไฟฟ้า เช่น การใช้วัสดุฉนวน เช่น ยางหรือพลาสติก เพื่อป้องกันการสัมผัสกับส่วนที่มีไฟฟ้า การใช้สายไฟที่มีมาตรฐานหรือการติดตั้งระบบกราวด์ เป็นต้น ซึ่งมาตรฐานจะมีผลบังคับใช้ 180 วัน นับจากวันประกาศราชกิจจานุเบกษา 2) เครื่องใช้ไฟฟ้าสำหรับการดูแลผม ขน หรือผิว ได้เพิ่มข้อกำหนดให้ฉลากระบุวิธีการใช้งานที่ถูกต้องเพื่อความปลอดภัย เพิ่มการทดสอบเพื่อให้แน่ใจว่าเครื่องใช้ไฟฟ้าจะไม่มีเปลวไฟออกมาในขณะใช้งาน และเพิ่มข้อกำหนดการป้องกันการสัมผัสกับพื้นผิวร้อนโดยบังเอิญ รวมถึงการป้องกันเส้นผมถูกดูดเข้าในเครื่องขณะใช้งาน มาตรฐานดังกล่าวจะมีผลบังคับใช้ 180 วัน นับจากวันประกาศราชกิจจานุเบกษา และ 3) เตาไมโครเวฟที่ใช้ในที่อยู่อาศัย แรงดันไฟฟ้าไม่เกิน 250 โวลต์ มีการแก้ไขวิธีทดสอบความทนทานของประตูเปิด-ปิด โดยเพิ่มจำนวนครั้งในการทดสอบประตู ให้มีความทนทานมากขึ้น และเพิ่มข้อกำหนดการกระบายความร้อนของตัวเครื่อง ให้สามารถใช้งานเตาไมโครเวฟในตู้บิ๊วท์อินของที่พักอาศัยได้  ซึ่งมาตรฐานนี้จะมีผลบังคับใช้ 270 วัน นับจากวันประกาศราชกิจจานุเบกษา
“กระทรวงอุตสาหกรรมจะเร่งเสนอร่างกฎกระทรวงนำส่งสำนักเลขาธิการคณะรัฐมนตรีลงประกาศในราชกิจจานุเบกษาต่อไป สำหรับผู้ประกอบการที่ได้รับใบอนุญาตตามมาตรฐานฉบับเดิมไปแล้ว สามารถยื่นขออนุญาตตามมาตรฐานใหม่ผ่านระบบ E-license ของ สมอ. ซึ่งได้เตรียมความพร้อมไว้แล้วทุกด้าน เพื่อให้ธุรกิจของท่านดำเนินการได้อย่างต่อเนื่อง” นางสาวศศิกานต์ ระบุ

ที่มา : https://www.thaigov.go.th/news/contents/details/92694