รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม ร่วมงานฉลองวันชาติออสเตรเลีย กระชับความสัมพันธ์ความเป็นหุ้นส่วนทางยุทธศาสตร์ ระหว่างไทย-ออสเตรเลีย


วันศุกร์ที่ 24 มกราคม 2568
24/01/2568
พิมพ์
รัฐมนตรีว่าการกระทรวงยุติธรรม ร่วมงานฉลองวันชาติออสเตรเลีย กระชับความสัมพันธ์ความเป็นหุ้นส่วนทางยุทธศาสตร์ ระหว่างไทย-ออสเตรเลีย
รัฐมนตรีว่าการกระทรวงยุติธรรม ร่วมงานฉลองวันชาติออสเตรเลีย กระชับความสัมพันธ์ความเป็นหุ้นส่วนทางยุทธศาสตร์ ระหว่างไทย-ออสเตรเลีย
ในวันพฤหัสบดีที่ 23 มกราคม 2568 พันตำรวจเอก ทวี สอดส่อง รัฐมนตรีว่าการกระทรวงยุติธรรม และคณะ ร่วมงานฉลองวันชาติออสเตรเลีย Australia Day Reception 2025 จัดโดย สถานเอกอัครราชทูตออสเตรเลียประจำประเทศไทย ณ โรงแรมเดอะ ริทซ์-คาร์ลตัน กรุงเทพฯ
สำหรับไทยและออสเตรเลีย สถาปนาความสัมพันธ์ทางการทูต ตั้งแต่เมื่อวันที่ 19 ธันวาคม 2495 และได้ยกระดับความสัมพันธ์สู่ความเป็นหุ้นส่วนทางยุทธศาสตร์ (Strategic Partnership) ซึ่งไทยมองออสเตรเลียเป็นมิตรประเทศมาอย่างยาวนาน และมุ่งเน้นเสริมสร้างความร่วมมือระหว่างกันให้เพิ่มพูนมากยิ่งขึ้น เพื่อร่วมกันรับมือกับสิ่งท้าทายใหม่ ๆ และส่งเสริมให้ออสเตรเลียมีบทบาทและปฏิสัมพันธ์ในระดับภูมิภาคและอนุภูมิภาคที่สร้างสรรค์ ขณะที่ออสเตรเลียให้ความสำคัญกับไทยในฐานะประเทศที่มีบทบาทนำและตั้งอยู่ในศูนย์กลางของภูมิภาค ดำเนินความสัมพันธ์กับไทยบนพื้นฐานของความมั่นคงของภูมิภาคอินโดแปซิฟิก รวมทั้งมุ่งขยายบทบาทและความร่วมมือในอาเซียนและอนุภูมิภาคลุ่มน้ำโขง
ด้านการขับเคลื่อนความร่วมมือระหว่างไทยกับออสเตรเลียในมิติด้านกระบวนการยุติธรรม และความมั่นคงนั้น ไทยกับออสเตรเลียได้ร่วมลงนามบันทึกความเข้าใจว่าด้วยการจัดตั้งศูนย์ความเป็นเลิศเพื่อต่อต้านการค้ามนุษย์ (Counter Trafficking in Persons Centre of Excellence) ระหว่างกระทรวงยุติธรรมของไทย กับกระทรวงการต่างประเทศออสเตรเลีย
ทั้งนี้ ศูนย์ความเป็นเลิศฯ มีวัตถุประสงค์เพื่อส่งเสริมความร่วมมือทางวิชาการและการแลกเปลี่ยนผู้เชี่ยวชาญด้านการบังคับใช้กฎหมายและกระบวนการยุติธรรมในการป้องกันและปราบปรามการค้ามนุษย์ รวมถึงการเพิ่มศักยภาพของเจ้าหน้าที่บังคับใช้กฎหมายในการสืบสวนสอบสวน ดำเนินคดี และพิจารณาคดีการค้ามนุษย์ โดยล่าสุด ฝ่ายไทยได้มีการแต่งตั้งคณะอนุกรรมการร่วมขับเคลื่อนศูนย์ฯ (Joint Steering Committee: JSC) และ ที่ประชุมคณะกรรมการป้องกันและปราบปรามการค้ามนุษย์ได้มีมติเห็นชอบการจัดโครงสร้างศูนย์ฯ โดยศูนย์ฯดังกล่าวได้เปิดทำการแล้ว เมื่อวันที่ 17 พฤษภาคม 2567 ณ สถาบันกรมสอบสวนคดีพิเศษ

ที่มา : https://www.thaigov.go.th/news/contents/details/92700