รัฐบาลไทย-ข่าวทำเนียบรัฐบาล-รมช.อิทธิ เผย ‘นายกฯ’ ย้ำไทยเป็นผู้นำ “ไม่เผา ไม่รับซื้อไม่นำเข้า สินค้าเกษตรที่ผ่านการเผา” พร้อมขานรับข้อสั่งการด่วน เร่งขึ้นบินลดฝุ่น ปรับแผนทำงานเพิ่มเติมในเวลากลางคืน


วันศุกร์ที่ 24 มกราคม 2568
รมช.อิทธิ เผย ‘นายกฯ’ ย้ำไทยเป็นผู้นำ “ไม่เผา ไม่รับซื้อไม่นำเข้า สินค้าเกษตรที่ผ่านการเผา” พร้อมขานรับข้อสั่งการด่วน เร่งขึ้นบินลดฝุ่น ปรับแผนทำงานเพิ่มเติมในเวลากลางคืน
รมช.อิทธิ เผย ‘นายกฯ’ ย้ำไทยเป็นผู้นำ “ไม่เผา ไม่รับซื้อไม่นำเข้า สินค้าเกษตรที่ผ่านการเผา” พร้อมขานรับข้อสั่งการด่วน เร่งขึ้นบินลดฝุ่น ปรับแผนทำงานเพิ่มเติมในเวลากลางคืน
นายอิทธิ ศิริลัทธยากร รัฐมนตรีช่วยว่าการกระทรวงเกษตรและสหกรณ์ เปิดเผยว่า วานนี้ (23 ม.ค.68) ตนได้ร่วมการประชุมวิชาการนานาชาติ ภายใต้หัวข้อ “การเฉลิมฉลองทศวรรษแห่งความร่วมมือ ในระดับภูมิภาคเพื่ออนาคตเกษตรกรรมที่ยั่งยืน” และงาน 10th Anniversary of ASEAN Climate Resilience Network (ASEAN-CRN) ซึ่งประเทศไทย โดยกระทรวงเกษตรฯ กรมวิชาการการเกษตร เป็นเจ้าภาพจัด เพื่อรับมือกับการเปลี่ยนแปลงสภาพภูมิอากาศในภาคการเกษตร โดยเฉพาะปัญหาฝุ่นละอองขนาดเล็ก (PM 2.5) ซึ่งนายกรัฐมนตรี ได้เน้นย้ำว่า ประเทศไทยพร้อมจะเป็นผู้นำในการ “ไม่เผาพืชทางการเกษตร และไม่รับซื้อ ไม่นำเข้า สินค้าเกษตรที่ผ่านการเผา” นอกจากนี้ ในการประชุมดังกล่าวยังได้ขอความร่วมมือจากประเทศสมาชิกอาเซียน ให้หยุดการเผาไหม้ให้ได้มากที่สุด ซึ่งสร้างมลพิษทางอากาศอย่างรุนแรง
“โดยในวันนี้ นายกรัฐมนตรี ได้สั่งการด่วนผ่านวิดีโอคอนเฟอเรนซ์ ประชุมร่วมกับรัฐมนตรีและหน่วยงานที่เกี่ยวข้อง พร้อมสั่งการให้กระทรวงเกษตรและสหกรณ์ กรมฝนหลวงและการบินเกษตรเฝ้าดูอย่างใกล้ชิด และให้ขยายเวลาเพิ่มการขึ้นบินปฏิบัติการต่อเนื่องในการเจาะชั้นบรรยากาศเร่งระบายและลดการสะสมของฝุ่น PM 2.5 ซึ่งกรมฝนหลวงฯ ได้เริ่มบินปฏิบัติการมาตั้งแต่วันที่ 2 ธ.ค.67 รวมทั้งให้ทุกหน่วยงานในสังกัดกระทรวงเกษตรและสหกรณ์ อาทิ กรมการข้าว และกรมฝนหลวงและการบินเกษตร ลงพื้นที่ให้ความรู้แก่เกษตรกรในการทำเกษตรกรรมแบบปลอดการเผา เพื่อลดปริมาณฝุ่นฯ ให้ได้มากกว่าปีที่ผ่านมา“ รมช.อิทธิ กล่าว
นอกจากนี้ กรมฝนหลวงและการบินเกษตรจะปรับแผนการทำงานเพิ่มเติมในเวลากลางคืน โดยได้ทำหนังสือขออนุญาตบริษัท วิทยุการบินแห่งประเทศไทย จำกัด เพื่อช่วยเหลือพื้นที่กรุงเทพฯ – ปริมณฑล ซึ่งจะพิจารณาวางแผนการทำงานให้เกิดประสิทธิภาพอย่างสูงสุด

ที่มา : https://www.thaigov.go.th/news/contents/details/92716