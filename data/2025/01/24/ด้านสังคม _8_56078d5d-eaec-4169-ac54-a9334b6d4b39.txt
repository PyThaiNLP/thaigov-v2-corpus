รัฐบาลไทย-ข่าวทำเนียบรัฐบาล-"วราวุธ" รมว.พม. วอนดูแลกลุ่มเปราะบางใกล้ชิด ห่วงใยประชาชนหลายพื้นที่ ได้รับผลกระทบ PM 2.5 


วันศุกร์ที่ 24 มกราคม 2568
"วราวุธ" รมว.พม. วอนดูแลกลุ่มเปราะบางใกล้ชิด ห่วงใยประชาชนหลายพื้นที่ ได้รับผลกระทบ PM 2.5
"วราวุธ" รมว.พม. วอนดูแลกลุ่มเปราะบางใกล้ชิด ห่วงใยประชาชนหลายพื้นที่ ได้รับผลกระทบ PM 2.5
วันที่ 24 มกราคม 2568 นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) กล่าวถึงสถานการณ์ฝุ่น PM 2.5 ในขณะนี้ว่า จากสถานการณ์ฝุ่น PM 2.5 ที่เกิดขึ้นในประเทศไทยหลายพื้นที่ โดยเฉพาะเขตกรุงเทพมหานคร ที่เกือบจะทุกพื้นที่ของกรุงเทพมหานครอยู่ในโซนสีแดง ซึ่งข้อมูลจากกรมควบคุมมลพิษ เมื่อวันที่ 23 มกราคม 2568 พบจังหวัดที่มีค่าฝุ่นเกินมาตรฐานรวม 60 จังหวัด แยกเป็น 1) ระดับสีส้ม เริ่มมีผลกระทบต่อสุขภาพ (37.6 - 75 มคก./ลบ.ม) จำนวน 45 จังหวัด และ 2) ระดับสีแดง มีผลกระทบต่อสุขภาพ (มากกว่า 75 มคก./ลบ.ม. ขึ้นไป) จำนวน 15 จังหวัด ได้แก่ ระยอง พระนครศรีอยุธยา กรุงเทพฯ เพชรบุรี สระบุรี สุโขทัย ปทุมธานี ลพบุรี สมุทรสาคร ปราจีนบุรี สมุทรปราการ นนทบุรี ราชบุรี สิงห์บุรี สมุทรสงคราม และคาดการณ์ว่าช่วงวันที่ 24-27 มกราคม 2568 พื้นที่ กทม. และปริมณฑล ภาคตะวันออกเฉียงเหนือ และภาคตะวันออก จะยังคงมีค่าฝุ่นเกินมาตรฐานในระดับสีส้ม
นายวราวุธ กล่าวต่อไปว่า ขอฝากความห่วงใยไปยังพี่น้องกลุ่มเปราะบางที่ทางกระทรวงการพัฒนาสังคมและความมั่นคงของมนุษย์ (พม.) ดูแลรับผิดชอบ โดยเฉพาะอย่างยิ่งเด็กเล็ก ผู้สูงอายุ และพี่น้องคนพิการ ถ้าหากว่าท่านใดมีกิจกรรมที่ต้องอยู่นอกอาคารหรือกลางแจ้ง ขอความกรุณาว่าช่วงนี้ขอให้สวมหน้ากากอนามัยเพื่อป้องกันฝุ่น โดยเฉพาะหน้ากากที่สามารถกรองฝุ่น PM 2.5 เพราะว่า PM 2.5 เป็นฝุ่นละอองขนาดเส้นผ่าศูนย์กลางไม่เกิน 2.5 ไมครอน ทำให้สามารถลอยผ่านหน้ากากอนามัยธรรมดาได้ ดังนั้นต้องเป็นหน้ากากอนามัย N95 ที่จะสามารถป้องกัน PM 2.5 ได้
ทั้งนี้ ล่าสุดวันเดียวกันนี้ทางกรมอุตุนิยมวิทยาได้ออกประกาศเรื่องจะมีอากาศหนาว ความกดอากาศสูง และมวลอากาศเย็น มาจากทางตอนเหนือของประเทศจีน สถานการณ์แบบนี้จะทำให้อุณหภูมิของประเทศไทยลดลงในหลายพื้นที่ จึงจำเป็นต้องระวังเรื่องสุขภาพ เพราะว่าบางวันอาจจะมีอากาศอุ่นขึ้นและบางวันอากาศเย็นลง ดังนั้น พี่น้องกลุ่มผู้สูงอายุ คนพิการ และเด็กเล็ก ต้องดูแลสุขภาพของตัวเองให้ดี เพราะว่าการเปลี่ยนแปลงของสภาพอากาศนั้นจะทำให้เราเจ็บป่วย ไม่สบายได้ บวกกับสถานการณ์ของฝุ่น เพราะว่าเมื่ออากาศเย็นจะมีคุณสมบัติที่เป็นอากาศที่หนักและกดทับ ทำให้ปริมาณ PM 2.5 ที่อยู่ในบริเวณหลายพื้นที่ของประเทศไทย ไม่สามารถที่จะยกตัวและพัดออกไปจากประเทศไทยได้ จึงทำให้เกิดสถานการณ์ PM 2.5 สั่งสมในหลายพื้นที่ของประเทศ
นายวราวุธ กล่าวเพิ่มเติมว่า กระทรวง พม. ขอฝากความห่วงใย และข้อสังเกตให้กับพี่น้องประชาชนทุกคนว่า การป้องกันตัวเองในขณะนี้หรือโดยเฉพาะอย่างยิ่งถ้ามีปัญหาเรื่องทางเดินหายใจ ให้คอยหมั่นล้างจมูก ใส่หน้ากากอนามัยป้องกันฝุ่น ชนิด N95 หรือบางคนจะใส่แว่นตาป้องกันฝุ่น และการอยู่ในเคหะสถานหรือบ้านเรือน พยายามปิดหน้าต่างหรือเปิดพัดลม สำหรับใครที่สามารถจะหาเครื่องกรองอากาศมาใช้ได้ ขอให้หามาใช้ดูแลตัวเองไว้ก่อน ในฐานะของกระทรวง พม. เราจะพยายามให้เจ้าหน้าที่ทุกคนลงพื้นที่ตรวจตรา และนำเอาหน้ากากอนามัยชนิด N95 หรืออุปกรณ์ต่างๆ ช่วยเสริม นอกจากนี้สำหรับกลุ่มเปราะบาง ไม่ว่าจะเป็นเด็กเล็ก ผู้สูงอายุ และคนพิการ ที่อยู่ในศูนย์ สถาน บ้าน นิคม ที่อยู่ในความดูแลของกระทรวง พม. ขอให้เจ้าหน้าที่หมั่นดูแลความสะอาด โดยเฉพาะการทำความสะอาดภายในห้อง ให้เต็มที่ในทุกพื้นที่ แต่สิ่งที่สำคัญที่สุดคือต้องห่วงใยตัวเอง ตนจึงขอฝากความเป็นห่วงไปถึงทุกคนขอให้ใส่หน้ากาก N95 และพยายามอยู่ในพื้นที่ร่มในช่วงนี้
#ข่าวพม #พม #ศรส #esshelpme #5x5ฝ่าวิกฤติประชากร #พมหนึ่งเดียว
#วราวุธศิลปอาชา #ศบปภ #PM2.5 #หน้ากากอนามัย #กลุ่มเปราะบาง #ฝุ่น

ที่มา : https://www.thaigov.go.th/news/contents/details/92714