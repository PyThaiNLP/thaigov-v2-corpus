รัฐบาลไทย-ข่าวทำเนียบรัฐบาล-"วราวุธ" เผย พม. จ่อเพิ่มผู้บริบาลคุ้มครองสิทธิผู้สูงอายุทั่วประเทศ รุ่นแรก 68 ปฏิบัติงานจริง เม.ย. นี้ ค่าตอบแทนหลักหมื่น


วันศุกร์ที่ 24 มกราคม 2568
"วราวุธ" เผย พม. จ่อเพิ่มผู้บริบาลคุ้มครองสิทธิผู้สูงอายุทั่วประเทศ รุ่นแรก 68 ปฏิบัติงานจริง เม.ย. นี้ ค่าตอบแทนหลักหมื่น
"วราวุธ" เผย พม. จ่อเพิ่มผู้บริบาลคุ้มครองสิทธิผู้สูงอายุทั่วประเทศ รุ่นแรก 68 ปฏิบัติงานจริง เม.ย. นี้ ค่าตอบแทนหลักหมื่น
วันที่ 21 มกราคม 2568 ที่ทำเนียบรัฐบาล นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผย ว่า กระทรวง พม. โดยกรมกิจการผู้สูงอายุ (ผส.) ได้ดำเนินโครงการบริบาลและคุ้มครองสิทธิผู้สูงอายุในชุมชน ปี พ.ศ. 2568 โดยเปิดการอบรมหลักสูตรผู้บริบาลคุ้มครองสิทธิผู้สูงอายุ เพื่อให้ผู้ผ่านการอบรมทำหน้าที่ในการปกป้อง คุ้มครองพิทักษ์สิทธิ ช่วยเหลือดูแล และพัฒนาคุณภาพชีวิตของผู้สูงอายุ ครอบคลุมทั้ง 5 มิติ ได้แก่ มิติสังคม เศรษฐกิจ สุขภาพ สภาพแวดล้อม และเทคโนโลยี นับว่าเป็นการสร้างหลักประกันความมั่นคงในชีวิตให้กับผู้สูงอายุอย่างมีคุณภาพ และเป็นการชะลอ และป้องกันการเข้าสู่ภาวะพึ่งพิงในผู้สูงอายุ โดยหลักสูตรดังกล่าวได้รับการรับรองจากกรมกิจการผู้สูงอายุ (ผส.) กระทรวง พม. ซึ่งต้องผ่านการอบรม จำนวน 240 ชั่วโมง (ประมาณ 50 วัน) แบ่งเป็นภาคทฤษฎี 90 ชั่วโมง ภาคปฏิบัติ 60 ชั่วโมง และการฝึกงาน 90 ชั่วโมง อีกทั้งจะได้รับค่าตอบแทนในการปฏิบัติหน้าที่ 10,000 บาทต่อเดือน
สำหรับปี 2568 กระทรวง พม. โดย กรมกิจการผู้สูงอายุ ได้ตั้งเป้าในการอบรมหลักสูตรผู้บริบาลคุ้มครองสิทธิผู้สูงอายุไว้จำนวน 307 คน ทั่วประเทศ แบ่งออกเป็น 6 ภูมิภาค ได้แก่ 1) ภาคเหนือ 9 จังหวัด 2) ภาคกลาง 21 จังหวัด 3) ภาคตะวันออกเฉียงเหนือ 20 จังหวัด 4) ภาคตะวันออก 7 จังหวัด 5) ภาคตะวันตก 5 จังหวัด และ 6) ภาคใต้ 14 จังหวัด ซึ่งการจัดอบรมหลักสูตรดังกล่าวกระทรวง พม. ได้มอบหมายให้ สำนักงานส่งเสริมและสนับสนุนวิชาการ (สสว.) 6 แห่ง เป็นผู้รับผิดชอบในการจัดอบรมร่วมกับสถาบันการศึกษาในพื้นที่ ได้แก่ 1) สสว. 2 ชลบุรี ร่วมกับ ทีมวิทยากรหลักจากศูนย์ส่งเสริมฟื้นฟูสุขภาพผู้สูงอายุ สภากาชาดไทย และมหาวิทยาลัยเกษตรศาสตร์ ศรีราชา จังหวัดชลบุรี 2) สสว. 5 ขอนแก่น ร่วมกับ ทีมวิทยากรหลักจากมหาวิทยาลัยขอนแก่น และวิทยาลัยพยาบาลบรมราชชนนีจังหวัดขอนแก่น 3) สสว. 6 กาฬสินธุ์ ร่วมกับ ทีมวิทยากรหลักจากวิทยาลัยพยาบาลบรมราชชนนี สรรพสิทธิประสงค์ จังหวัดอุบลราชธานี 4) สสว. 7 ลพบุรี ร่วมกับ ทีมวิทยากรหลักจากมหาวิทยาลัยราชภัฏเทพสตรี จังหวัดลพบุรี 5) สสว. 9 เชียงใหม่ ร่วมกับทีมวิทยากรหลักจากมหาวิทยาลัยเชียงใหม่ และวิทยาลัยพยาบาลบรมราชชนนี จังหวัดเชียงใหม่ 6) สสว. 10 สุราษฎร์ธานี ร่วมกับ ทีมวิทยากรหลักจากมหาวิทยาลัยราชภัฏสุราษฎร์ธานี และวิทยาลัยพยาบาลบรมราชชนนี จังหวัดสุราษฎร์ธานี
โครงการดังกล่าว คาดว่าจะสามารถดูแลผู้สูงอายุได้หลายแสนคน โดยเฉพาะในชุมชน และเริ่มจัดการอบรมไปแล้วตั้งแต่วันที่ 5 มกราคม 2568 ที่ผ่านมา จะสิ้นสุดการอบรมในวันที่ 10 มีนาคม 2568 หลังจากนั้นจะมีการปัจฉิมนิเทศให้กับผู้ผ่านการอบรมจำนวน 3 วัน ก่อนปฏิบัติหน้าที่จริงในเดือนเมษายน 2568 นี้
#ข่าวพม #พม #ศรส #esshelpme #5x5ฝ่าวิกฤติประชากร #พมหนึ่งเดียว #วราวุธศิลปอาชา #ศบปภ #โครงการบริบาลและคุ้มครองสิทธิผู้สูงอายุในชุมชน #นักบริบาล

ที่มา : https://www.thaigov.go.th/news/contents/details/92709