รัฐบาลไทย-ข่าวทำเนียบรัฐบาล-นายกฯ ขอบคุณอาร์เมเนีย สนับสนุนการเริ่มต้นเจรจา FTA ไทยและสหภาพเศรษฐกิจยูเรเชีย (Thailand-EAEU FTA) พร้อมเพิ่มความสัมพันธ์ทางการทูตหลายมิติ


วันศุกร์ที่ 24 มกราคม 2568
24/01/2568
พิมพ์
นายกฯ ขอบคุณอาร์เมเนีย สนับสนุนการเริ่มต้นเจรจา FTA ไทยและสหภาพเศรษฐกิจยูเรเชีย (Thailand-EAEU FTA) พร้อมเพิ่มความสัมพันธ์ทางการทูตหลายมิติ
นายกฯ ขอบคุณอาร์เมเนีย สนับสนุนการเริ่มต้นเจรจา FTA ไทยและสหภาพเศรษฐกิจยูเรเชีย (Thailand-EAEU FTA) พร้อมเพิ่มความสัมพันธ์ทางการทูตหลายมิติ
วานนี้ (วันพฤหัสบดีที่ 23 มกราคม 2568) เวลา 17.00 น. ตามเวลาท้องถิ่น ตรงกับเวลา 23:00 น. ตามเวลาประเทศไทย) นางสาวแพทองธาร ชินวัตร นายกรัฐมนตรี พบหารือกับนาย นีคอล พาชีเนียน (Mr. Nikol Pashinyan) นายกรัฐมนตรีสาธารณรัฐอาร์เมเนีย ระหว่างการประชุม World Economic Forum Annual Meeting 2025 (WEF AM25) นายจิรายุ ห่วงทรัพย์ โฆษกประจำสำนักนายกรัฐมนตรี สรุปสาระสำคัญดังนี้
นายกรัฐมนตรีกล่าวยินดีในความสัมพันธ์ระหว่างประเทศไทยกับประเทศอาร์เมเนีย พร้อมขอบคุณที่ให้การสนับสนุนในการเริ่มต้นเจรจาจัดทำความตกลงการค้าเสรีระหว่างไทยและสหภาพเศรษฐกิจยูเรเชีย (Thailand-EAEU FTA)  ซึ่ง อาร์เมเนีย เป็นหนึ่งในประเทศสมาชิก เชื่อว่าจะช่วยเพิ่มปริมาณการค้าและยังดึงเอาศักยภาพทางเศรษฐกิจระหว่างกันมาใช้ประโยชน์อย่างเต็มที่
ขณะที่นายกรัฐมนตรีอาร์เมเนีย เห็นถึงโอกาสของความร่วมมือเพื่อส่งเสริมให้ไทย-อาร์เมเนีย ใกล้ชิดกันมากยิ่งขึ้น โดยจะมอบหมายให้เอกอัครราชทูตอาร์เมเนีย ณ กรุงปักกิ่ง สาธารณรัฐประชาชนจีน ให้เพิ่มประเทศไทยเป็นอาณาเขตครอบคลุมเพื่อดูแลในทุกๆด้านด้วย
นายจิรายุกล่าวว่าในโอกาสนี้ ทั้งสองฝ่ายยังเห็นพ้องร่วมกันที่จะขับเคลื่อนให้มีการเจรจาความตกลงยกเว้นการตรวจลงตรา หรือ VISA ระหว่างกัน เพื่อส่งเสริมการเยือนและการเดินทางท่องเที่ยวระหว่างกัน โดยจะมอบหมายให้หน่วยงานที่เกี่ยวข้องดำเนินการต่อไป

ที่มา : https://www.thaigov.go.th/news/contents/details/92687