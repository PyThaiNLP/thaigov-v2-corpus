รัฐบาลไทย-ข่าวทำเนียบรัฐบาล-ดร.ธิติวัฐ รองเลขาธิการนายกรัฐมนตรีฝ่ายการเมือง (นายภูมิธรรม เวชยชัย) ลงพื้นที่ จ.สตูล ประชุมผลักดันโครงการพัฒนาพื้นที่บริเวณด่านศุลกากรวังประจัน


วันศุกร์ที่ 24 มกราคม 2568
24/01/2568
พิมพ์
ดร.ธิติวัฐ รองเลขาธิการนายกรัฐมนตรีฝ่ายการเมือง (นายภูมิธรรม เวชยชัย) ลงพื้นที่ จ.สตูล ประชุมผลักดันโครงการพัฒนาพื้นที่บริเวณด่านศุลกากรวังประจัน
ดร.ธิติวัฐ รองเลขาธิการนายกรัฐมนตรีฝ่ายการเมือง (นายภูมิธรรม เวชยชัย) ลงพื้นที่ จ.สตูล ประชุมผลักดันโครงการพัฒนาพื้นที่บริเวณด่านศุลกากรวังประจัน
วานนี้ (23 มกราคม 2568) ณ อุทยานแห่งชาติทะเลบัน ตำบลวังประจัน อำเภอควนโดน จังหวัดสตูล นายธิติวัฐ อดิศรพันธ์กุล รองเลขาธิการนายกรัฐมนตรีฝ่ายการเมือง (รองนายกรัฐมนตรี นายภูมิธรรม เวชยชัย)/ประธานอนุกรรมการด้านการพัฒนาเศรษฐกิจเพื่อสนับสนุนการดำเนินงานของคณะกรรมการยุทธศาสตร์ด้านการพัฒนาจังหวัดชายแดนภาคใต้ (กพต.) เป็นประธานการประชุมผลักดันโครงการพัฒนาพื้นที่บริเวณด่านศุลกากรวังประจัน เพื่อขับเคลื่อนการดำเนินงานตามมติคณะกรรมการยุทธศาสตร์ด้านการพัฒนาจังหวัดชายแดนภาคใต้ (กพต.) ในพื้นที่จังหวัดสตูล ในประเด็นของการพัฒนาจังหวัดชายแดนภาคใต้โดยเชื่อมโยงกับรัฐเปอร์ลิสของมาเลเซียภายใต้เมืองคู่แฝด  (Twin city)
นายธิติวัฐ อดิศรพันธ์กุล กล่าวว่า ด่านวังประจันเป็นอีกหนึ่งด่านที่เป็นพื้นที่ที่มีศักยภาพในการเติบโตทั้งในเชิงการท่องเที่ยวและการค้าชายแดนที่สามารถสร้างรายได้ให้กับประชาชนในพื้นที่ได้เป็นอย่างมาก อย่างไรก็ด้วยข้อจำกัดในการขนส่งสินค้าและพิธีการศุลกากร ส่งผลให้เศรษฐกิจชะลอตัว ผู้ประกอบการทยอยปิดกิจการ ผมได้เล็งเห็นถึงความสำคัญในการพลิกฟื้นศักยภาพของพื้นที่ให้เศรษฐกิจกลับมาเฟื่องฟูอีกครั้งหนึ่ง ผมได้รับมอบหมายจากรองนายกรัฐมนตรี(นายภูมิธรรม เวชยชัย) ในการลงพื้นที่เพื่อรับฟังปัญหาอุปสรรคและแนวทางการพัฒนาจากส่วนราชการที่เกี่ยวข้อง และได้ใช้เวทีนี้ในการแลกเปลี่ยนข้อคิดเห็นและข้อเสนอแนะ เพื่อให้เกิดแนวทางการดำเนินงานที่ชัดเจน และจะเป็นประโยชน์ในการสร้างรายได้และสามารถยกระดับคุณภาพชีวิตให้ดียิ่งขึ้น ซึ่งการแลกเปลี่ยนข้อมูล ข้อคิดเห็น ต่าง ๆ จะนำไปสู่การพัฒนาเพื่อให้ด่านวังประจันและส่วนอื่น ๆ ที่เป็นจุดสำคัญสามารถขับเคลื่อนเศรษฐกิจในพื้นที่โดยเฉพาะจังหวัดสตูลเป็นรูปธรรมโดยเร็ว
ผมได้เน้นย้ำให้หน่วยงานที่เกี่ยวข้อง
จัดลำดับความสำคัญ และวางแผนการดำเนินงานในการแก้ไขปัญหาเป็นลำดับรวมทั้งบูรณาการการทำงานร่วมกัน และขอให้ทุกหน่วยงานช่วยกันอย่างเต็มที่เพื่อให้เกิดประโยชน์กับคนในพื้นที่มากที่สุด พร้อมกันนี้ ได้ลงพื้นที่ตรวจเยี่ยมที่บริเวณชายแดน ด่านพรมแดนวังประจัน จ.สตูล โดยมี ผู้ว่าราชการจังหวัดสตูล (นายศักระ กปิลกาญจน์) ตลอดจน ผู้แทนจากหน่วยงานที่เกี่ยวข้อง อาทิ นายอำเภอควนโดน นายก อบต.วังประจัน พาณิชย์จังหวัดสตูล โยธาธิการและผังเมืองจังหวัดสตูล ศุลกากรวังประจัน สำนักงานจังหวัดสตูล เข้าร่วมประชุมและลงพื้นที่ด้วย

ที่มา : https://www.thaigov.go.th/news/contents/details/92688