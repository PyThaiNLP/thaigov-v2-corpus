รัฐบาลไทย-ข่าวทำเนียบรัฐบาล-บขส. ย้ำไม่ให้รถตู้ขายตั๋วเกินราคา จอดรถนอกเส้นทาง และทำผิดกฎหมายเด็ดขาด พร้อมดูแลประชาชนให้ได้รับความสะดวก - ปลอดภัย - ราคาเป็นธรรม 


วันศุกร์ที่ 24 มกราคม 2568
บขส. ย้ำไม่ให้รถตู้ขายตั๋วเกินราคา จอดรถนอกเส้นทาง และทำผิดกฎหมายเด็ดขาด พร้อมดูแลประชาชนให้ได้รับความสะดวก - ปลอดภัย - ราคาเป็นธรรม
.....
นายอรรถวิท รักจำรูญ กรรมการฯ รักษาการแทนกรรมการผู้จัดการใหญ่ บริษัท ขนส่ง จำกัด (บขส.) กระทรวงคมนาคม เปิดเผยว่า ได้ประชุมหารือกับนางรุ่งเรือง ทองคำ เลขาธิการสมาคมธุรกิจรถตู้ต่างจังหวัด และกลุ่มผู้ประกอบการรถตู้ร่วมบริการ บขส. เส้นทางกรุงเทพฯ - พัทยา เกี่ยวกับการเปิดวินและช่องจำหน่ายตั๋วโดยสารใหม่ ในอาคาร C เส้นทางภาคตะวันออก สถานีเดินรถโดยสารขนาดเล็ก (จตุจักร) ในที่ประชุม บขส. ได้ทำความเข้าใจกับผู้ประกอบรถตู้ร่วมฯ ในประเด็นดังกล่าว และยืนยันว่าไม่มีการเปิดวินและช่องจำหน่ายตั๋วโดยสารใหม่ เส้นทางกรุงเทพฯ - พัทยา โดยผู้ประกอบการรายเดิมและรายใหม่ เส้นทางสายที่ 36 กรุงเทพฯ - สัตหีบ จะต้องใช้ช่องจำหน่ายตั๋ว หมายเลข C6 อาคาร C สถานีเดินรถโดยสารขนาดเล็ก (จตุจักร) ของผู้ประกอบการที่โอนสิทธิ์ ซึ่งผู้ประกอบการรถตู้ร่วมฯ รับทราบและเห็นด้วยกับที่ประชุมครั้งนี้
บขส. มีนโยบายและหลักเกณฑ์ชัดเจนในการเพิ่มรถแต่ละเส้นทาง ต้องประกาศข้อมูลให้สาธารณชนรับทราบ เพื่อให้ผู้ประกอบการทุกรายที่สนใจสามารถยื่นสิทธิ์ร่วมประกอบการเดินรถได้ เพื่อความเป็นธรรม นอกจากนี้ บขส. เตรียมปรับปรุงป้ายช่องจำหน่ายตั๋วและตั๋วโดยสารของรถตู้ที่ให้บริการภายในสถานีเดินรถโดยสารขนาดเล็ก (จตุจักร) ซึ่งจะมีข้อมูลรายละเอียดเส้นทาง เวลารถออก และราคาค่าโดยสารชัดเจน เพื่อให้เป็นมาตรฐานเดียวกันทั้งหมด และทำให้ผู้โดยสารสะดวกในการใช้บริการเป็นหลัก โดยจะเริ่มดำเนินการตั้งแต่วันที่ 1 กุมภาพันธ์ 2568 เป็นต้นไป
นายอรรถวิท กล่าวต่ออีกว่า ขอย้ำให้ผู้ประกอบการรถตู้ยึดการให้บริการโดยคำนึงถึงประโยชน์ของประชาชน ไม่เอารัดเอาเปรียบผู้โดยสาร ห้ามขายตั๋วโดยสารเกินราคา และห้ามเดินรถนอกเส้นทางเด็ดขาด หากมีการร้องเรียนหรือตรวจพบจะลงโทษตามระเบียบต่อไป และได้กำชับให้ผู้ประกอบการเดินรถตามเงื่อนไขที่กำหนด ไม่ให้เกิดความขัดแย้งระหว่างผู้ประกอบการด้วย ปัจจุบันมีรถตู้ร่วมบริการ บขส. ให้บริการเส้นทางกรุงเทพฯ ไปต่างจังหวัด ระยะทางไม่เกิน 300 กิโลเมตร ทั้งหมด 2,792 คัน ให้บริการ 123 เส้นทาง ผู้โดยสารสามารถมาใช้บริการรถตู้และรถมินิบัสได้ที่สถานีเดินรถโดยสารขนาดเล็ก (จตุจักร) แบ่งโซนพื้นที่ให้บริการ ดังนี้ อาคาร A ภาคเหนือและภาคตะวันออกเฉียงเหนือ เช่น กรุงเทพฯ - นครสวรรค์ และกรุงเทพฯ - นครราชสีมา อาคาร B ภาคกลาง เช่น กรุงเทพฯ - ลพบุรี และกรุงเทพฯ - อยุธยา อาคาร C ภาคตะวันออก เช่น กรุงเทพฯ - พัทยา และกรุงเทพฯ - ระยอง และอาคาร D ภาคตะวันตกและภาคใต้ เช่น กรุงเทพฯ - กาญจนบุรี และกรุงเทพฯ - ประจวบคีรีขันธ์
สอบถามข้อมูลการเดินทางได้ที่ผู้ประกอบการรถร่วมบริการโดยตรง หรือร้องเรียนด้านบริการได้ที่งานคุ้มครองผู้โดยสาร บขส. โทร. 0 2936 2834 ในวันและเวลาราชการ เวลา 08.30 - 16.30 น. หรือกรมการขนส่งทางบก โทร. 1584

ที่มา : https://www.thaigov.go.th/news/contents/details/92690