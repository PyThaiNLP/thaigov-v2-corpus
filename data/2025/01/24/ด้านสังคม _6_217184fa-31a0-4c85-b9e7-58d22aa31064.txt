รัฐบาลไทย-ข่าวทำเนียบรัฐบาล-"วราวุธ" กำชับทีม ศรส. เยี่ยมให้กำลังใจ เร่งช่วยเหลือเยียวยาครอบครัวไรเดอร์ถูกเก๋งไล่ชนเสียชีวิต พบ เป็นเสาหลักครอบครัว ลูก 4 - พ่อพิการ    


วันศุกร์ที่ 24 มกราคม 2568
"วราวุธ" กำชับทีม ศรส. เยี่ยมให้กำลังใจ เร่งช่วยเหลือเยียวยาครอบครัวไรเดอร์ถูกเก๋งไล่ชนเสียชีวิต พบ เป็นเสาหลักครอบครัว ลูก 4 - พ่อพิการ
วราวุธ กำชับทีม ศรส. เยี่ยมให้กำลังใจ เร่งช่วยเหลือเยียวยาครอบครัวไรเดอร์ถูกเก๋งไล่ชนเสียชีวิต พบ เป็นเสาหลักครอบครัว ลูก 4 - พ่อพิการ
วันที่ 22 มกราคม 2568 นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยถึงการช่วยเหลือครอบครัวของไรเดอร์ที่ถูกรถยนต์ขับตามไล่ชนกระเด็นฟาดเสาเหล็กจนเสียชีวิต ซึ่งเป็นเสาหลักของบ้านที่หาเลี้ยงครอบครัวเพียงคนเดียวและมีลูกถึง 4 คน ว่า ขอแสดงความเสียใจอย่างยิ่งกับครอบครัวผู้เสียชีวิตการสูญเสียเสาหลักของครอบครัว และขอให้กำลังใจทุกคนในครอบครัวให้เข้มแข็ง ซึ่งเมื่อช่วงค่ำวันเดียวกันนี้ที่ผ่านมาศูนย์เร่งรัดจัดการสวัสดิภาพประชาชน (ศรส.) กระทรวง พม. ได้ส่งทีมปฏิบัติการของ ศรส. ร่วมกับทีมอาสาสมัครพัฒนาสังคมและความมั่นคงของมนุษย์ (อพม.) เขตคลองเตย กรุงเทพฯ ลงพื้นที่ไปที่วัดคลองเตยใน เพื่อเยี่ยมให้กำลังใจ เยียวยาจิตใจ ครอบครัวของไรเดอร์ผู้เสียชีวิต โดยได้พูดคุยกับภรรยา อายุ 40 ปี พบว่า ผู้ตาย อายุ 49 ปี มีลูกด้วยกัน 4 คน คนโตเป็นผู้หญิง อายุ 23 ปี ทำงานเป็นพนักงานบริษัทแห่งหนึ่ง คนรองเป็นผู้หญิง อายุ 19 ปี กำลังเรียนอยู่ชั้น ม.6 ลูกสาวคนที่ 3 อายุ 15 ปี กำลังเรียนอยู่ชั้น ม.2 และลูกชายคนเล็ก อายุ 8 ปี กำลังเรียนอยู่ชั้น ป.2 ซึ่งอาศัยอยู่กับพ่อของสามี อายุ 73 ปี มีความพิการทางการเคลื่อนไหวหรือร่างกาย ได้รับเบี้ยยังชีพผู้สูงอายุเดือนละ 700 บาท เบี้ยความพิการ 800 บาท บัตรสวัสดิการแห่งรัฐ 300 บาท นอกจากนี้ ยังได้รับเงินโครงการกระตุ้นเศรษฐกิจ ปี 2567 จำนวนเงิน 10,000 บาท
นายวราวุธ กล่าวเพิ่มเติมว่า ภรรยาของไรเดอร์ผู้เสียชีวิต ยังได้บอกกับทีม ศรส. ว่า สามีเป็นเสาหลักของครอบครัวเป็นคนหาเลี้ยงครอบครัวเพียงคนเดียว เมื่อสามีมาเสียชีวิตกะทันหัน ไม่รู้ว่าจะหารายได้มาจากไหนเนื่องจากครอบครัวต้องอาศัยอยู่ในห้องเช่าขนาด 56 ตารางเมตร ของแฟลตแห่งหนึ่งแถวถนนพระราม 4 เขตคลองเตย กรุงเทพฯ ในแต่ละเดือนทางครอบครัวมีภาระค่าใช้จ่ายจำนวนมาก ไม่ว่าจะเป็น ค่าเช่าห้อง ค่าน้ำ ค่าไฟฟ้า ค่ากินอยู่ และของใช้ต่างๆ อีกทั้งลูกๆ ทั้ง 4 คนที่ยังต้องเรียนหนังสือ นอกจากนี้ยังมีหนี้นอกระบบที่ไปกู้ยืมมาอีก 20,000 บาท อย่างไรก็ตาม ในเบื้องต้นนี้ทีม ศรส. ได้พูดคุยให้กำลังใจและได้ให้คำแนะนำปรึกษาเรื่องการให้ความช่วยเหลือของกระทรวง พม. เป็นสิทธิสวัสดิการด้านเด็ก ผู้สูงอายุ และคนพิการ สำหรับครอบครัวไรเดอร์ผู้เสียชีวิต วางแผนการให้ความช่วยเหลือครอบครัวร่วมกับภรรยาของผู้เสียชีวิต และหลังจากเสร็จสิ้นพิธีศพแล้วจะประสานความช่วยเหลือต่างๆ กับหน่วยงานที่เกี่ยวข้อง รวมถึงให้ อพม. เขตคลองเตย มาเยี่ยมครอบครัวเพื่อติดตามความช่วยเหลืออย่างใกล้ชิด
#ข่าวพม #พม #ศรส #esshelpme #5x5ฝ่าวิกฤติประชากร #พมหนึ่งเดียว
#วราวุธศิลปอาชา #ศบปภ #ไรเดอร์เสียชีวิต #ไรเดอร์ #คลองเตย

ที่มา : https://www.thaigov.go.th/news/contents/details/92712