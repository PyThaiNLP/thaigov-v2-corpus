รัฐบาลไทย-ข่าวทำเนียบรัฐบาล-"วราวุธ" ชี้ 27 ม.ค.นี้ ผู้สูงอายุ 4 ล้านกว่าคน เตรียมรับเงินหมื่นได้ ขอให้ใช้เงินให้คุ้มค่า เสริมอาชีพ-พัฒนาชีวิต 


วันศุกร์ที่ 24 มกราคม 2568
"วราวุธ" ชี้ 27 ม.ค.นี้ ผู้สูงอายุ 4 ล้านกว่าคน เตรียมรับเงินหมื่นได้ ขอให้ใช้เงินให้คุ้มค่า เสริมอาชีพ-พัฒนาชีวิต
"วราวุธ" ชี้ 27 ม.ค.นี้ ผู้สูงอายุ 4 ล้านกว่าคน เตรียมรับเงินหมื่นได้ ขอให้ใช้เงินให้คุ้มค่า เสริมอาชีพ-พัฒนาชีวิต
วันที่ 21 มกราคม 2568 ที่ทำเนียบรัฐบาล นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยถึงโครงการกระตุ้นเศรษฐกิจผ่านผู้สูงอายุ ว่า ในขณะนี้ฐานข้อมูลที่กระทรวง พม. เสนอให้กับกระทรวงการคลัง มีประมาณ 4 ล้านกว่ารายชื่อ ซึ่งเป็นรายชื่อที่ได้ลงทะเบียนไว้กับทางแอปพลิเคชัน ทางรัฐ ซึ่งในแต่ละครั้งที่รัฐบาลได้นำเสนอโครงการ จะมีเงื่อนไขแตกต่างกันออกไป โดยในครั้งนี้กระทรวงการคลังเป็นผู้กำหนดเงื่อนไขหลัก อาศัยฐานข้อมูลที่ทางกระทรวง พม. ให้ไป และทางกระทรวงการคลังจะนำไปคัดกรองอีกครั้ง จึงมีตัวเลขออกมาที่ 4 ล้านกว่ารายชื่อ
เมื่อถามว่า 4 ล้านกว่ารายชื่อนี้ สามารถเตรียมตัวรับเงินได้เลยใช่หรือไม่ นายวราวุธ กล่าวว่า เตรียมตัวได้เลย แต่อย่างไรก็ตาม ขอฝากไปยังผู้สูงอายุที่จะได้รับเงิน 10,000 บาทนี้ ขอให้ใช้เงินให้คุ้มค่า และระมัดระวังมิจฉาชีพ เพราะเมื่อท่านได้เงินก้อนนี้ไปแล้ว อาจจะมีมิจฉาชีพทั้งรูปแบบออนไลน์ และคอลเซ็นเตอร์ หรือกลุ่มคนต่างๆ ที่ไม่หวังดีเข้ามามากมาย เพื่อมาหลอกลวง โดยประเด็นที่ทางรัฐบาลได้มอบเงินโครงการนี้ให้นั้น เป็นการมอบเพื่อทำให้คุณภาพชีวิตดีขึ้น หรือสามารถใช้เป็นทุนการเสริมอาชีพให้กับพี่น้องประชาชน จึงขอฝากเป็นกำลังใจให้กับผู้ที่ได้รับเงิน 10,000 บาทนี้ ให้ใช้เงินอย่างคุ้มค่าที่สุดและเกิดประโยชน์สูงสุด
#ข่าวพม #พม #ศรส #esshelpme #5x5ฝ่าวิกฤติประชากร #พมหนึ่งเดียว #วราวุธศิลปอาชา
#ศบปภ #เงินหมื่นบาท #โครงการกระตุ้นเศรษฐกิจผ่านผู้สูงอายุ

ที่มา : https://www.thaigov.go.th/news/contents/details/92710