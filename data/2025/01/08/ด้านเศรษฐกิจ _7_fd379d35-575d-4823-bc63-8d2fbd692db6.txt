รัฐบาลไทย-ข่าวทำเนียบรัฐบาล-"ดีพร้อม" เดินหน้ากิจกรรม Train The Trainer ปั้นผู้สอน ส่งต่อทักษะเชฟอาหารไทยมืออาชีพสู่ชุมชน ตามนโยบาย "รมว.เอกนัฏ"


วันพุธที่ 8 มกราคม 2568
08/01/2568
พิมพ์
"ดีพร้อม" เดินหน้ากิจกรรม Train The Trainer ปั้นผู้สอน ส่งต่อทักษะเชฟอาหารไทยมืออาชีพสู่ชุมชน ตามนโยบาย "รมว.เอกนัฏ"
"ดีพร้อม" เดินหน้ากิจกรรม Train The Trainer ปั้นผู้สอน ส่งต่อทักษะเชฟอาหารไทยมืออาชีพสู่ชุมชน ตามนโยบาย "รมว.เอกนัฏ"
กรุงเทพฯ 6 มกราคม 2568 - นางสาวณัฏฐิญา เนตยสุภา อธิบดีกรมส่งเสริมอุตสาหกรรม ได้มอบหมายให้ นายสุรพล ปลื้มใจ รองอธิบดีกรมส่งเสริมอุตสาหกรรม เป็นประธานเปิดกิจกรรมฝึกอบรมเชิงปฏิบัติการเพื่อเป็นครูผู้สอน (Train The Trainer) รุ่น 3 - 5 ภายใต้โครงการหนึ่งหมู่บ้าน หนึ่งเชฟอาหารไทย ประจำปีงบประมาณ พ.ศ. 2567 พร้อมด้วย คณะผู้บริหาร เจ้าหน้าที่ดีพร้อม (DIPROM) และผู้เข้าร่วมกิจกรรมดังกล่าว โดยมี นางสาวอริยาพร อำนรรฆสรเดช ผู้อำนวยการกองพัฒนาอุตสาหกรรมชุมชน กล่าวรายงาน ณ ห้อง Grand Ballroom ช้ัน 3 อาคารศูนย์การเรียนรู้อาหารไทย สถาบันอาหาร
กิจกรรมดังกล่าว จัดขึ้นเพื่อเป็นการเตรียมความพร้อมให้ครูผู้สอน ที่จะมีหน้าที่ไปพัฒนาทักษะให้กับผู้เข้าอบรมหลักสูตรเชฟอาหารไทยมืออาชีพ โดยแบ่งการจัดอบรมเป็น 2 ช่วงเวลา คือ ช่วงที่ 1 ระหว่างวันที่ 18 - 22 ธันวาคม 2567 ที่ผ่านมา และช่วงที่ 2 ระหว่างวันที่ 6 - 10 มกราคม 2568 โดยมีวัตถุประสงค์เพื่อถ่ายทอดความรู้และทักษะที่จำเป็นในการเป็นผู้สอนอย่างมืออาชีพ สร้างความรู้ความเข้าใจเกี่ยวกับหลักสูตรเชฟอาหารไทยมืออาชีพ การประเมินผล และการใช้เครื่องมือเพื่อการบริหารจัดการการอบรม ทั้งนี้ หลักสูตรการฝึกอบรมจะเน้นให้ผู้เข้าร่วมกิจกรรม สามารถนำความรู้ไปปรับใช้ในการสอนอย่างมีประสิทธิภาพ สร้างความมั่นใจและทักษะในการสื่อสารที่ดี อีกทั้งเสริมสร้างแนวทางการจัดการเรียนการสอนที่ทันสมัย ตอบสนองต่อความต้องการของผู้เรียนในยุคปัจจุบัน ตามนโยบาย “ปฏิรูปอุตสาหกรรมสู่เศรษฐกิจยุคใหม่ ทันสมัย สะอาด สะดวก โปร่งใส” ของนายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม
นอกจากนี้ กิจกรรมดังกล่าวยังเป็นการสร้างความเข้าใจและเตรียมความพร้อมครูผู้สอนแล้ว ยังเปิดโอกาสให้ครูผู้สอนได้ไปศึกษาดูงานและแลกเปลี่ยนประสบการณ์กับภาคเอกชน ที่เกี่ยวข้องในสาขาอาชีพอีกด้วย

ที่มา : https://www.thaigov.go.th/news/contents/details/92134