รัฐบาลไทย-ข่าวทำเนียบรัฐบาล-กรมทางหลวงชนบท ชวนเยือนถิ่นอันดามัน ถ่ายภาพเช็กอินบน “สะพานปากเมง” สัมผัสหาดทรายขาว น้ำทะเลสีมรกต พร้อมท่องเที่ยวลอดอุโมงค์ต้นสน แวะชมพะยูนในเขตอุทยานแห่งชาติหาดเจ้าไหม


วันพุธที่ 8 มกราคม 2568
กรมทางหลวงชนบท ชวนเยือนถิ่นอันดามัน ถ่ายภาพเช็กอินบน “สะพานปากเมง” สัมผัสหาดทรายขาว น้ำทะเลสีมรกต พร้อมท่องเที่ยวลอดอุโมงค์ต้นสน แวะชมพะยูนในเขตอุทยานแห่งชาติหาดเจ้าไหม
....
กรมทางหลวงชนบท (ทช.) กระทรวงคมนาคม เชิญชวนประชาชนและนักท่องเที่ยวล่องใต้ เยือนถิ่นอันดามัน สัมผัสลมทะเล แวะเช็กอินถ่ายภาพกับแลนด์มาร์กแห่งเมืองตรังอย่างเขาเมงบน “สะพานปากเมง” พร้อมเดิน วิ่ง ปั่น นั่งรถ ลอดอุโมงค์ต้นสน ความยาวกว่า 5 กิโลเมตร เส้นทางเชื่อมไปยังอุทยานแห่งชาติหาดเจ้าไหม แหล่งหญ้าทะเล อาหารของฝูงพะยูนขนาดใหญ่ของไทย
นายมนตรี เดชาสกุลสม อธิบดีกรมทางหลวงชนบท เปิดเผยว่า จังหวัดตรัง เป็นจังหวัดหนึ่งในภาคใต้ที่มีสถานที่ท่องเที่ยวสวยงามมากมาย ทั้งเชิงประวัติศาสตร์และธรรมชาติ อาทิ หาดปากเมง หาดที่มีแลนด์มาร์กสำคัญคือ เขาเมง โขดหินใหญ่กลางน้ำรูปร่างคล้ายคนนอนหงาย โดยประชาชนสามารถถ่ายภาพเช็กอินได้จากบน “สะพานปากเมง” จะได้ภาพที่เห็นทั้งชายหาดและเขาเมงได้ในเวลาเดียวกัน หรือจะลงไปเดินสัมผัสทรายทะเล ชมพระอาทิตย์ตกดินในช่วงเย็น นอกจากนี้ นักท่องเที่ยวสามารถเดินทางจากสะพานปากเมงเชื่อมไปยังอุทยานแห่งชาติหาดเจ้าไหม ตลอดสองข้างทางจะถูกเรียงรายไปด้วยต้นสนมากมายจนนับไม่ถ้วน ทำให้รู้สึกเหมือนกำลังลอดอุโมงค์ต้นสนอันสุดแสนร่มรื่น ถือเป็นอีกหนึ่งจุดเช็กอินที่ไม่ควรพลาด จากนั้นเดินทางต่อไปตามทางจะผ่านหาดฉางหลาง เป็นอีกจุดที่สามารถแวะพักผ่อนและชื่นชมทัศนียภาพ ก่อนจะเดินทางต่อไปยังอุทยานแห่งชาติหาดเจ้าไหม เพื่อเยี่ยมชมนิทรรศการพะยูน และอาจจะพบพะยูนตัวเป็น ๆ ได้ หรือไปเยี่ยมชมพะยูนได้ที่เกาะลิบงเ ทั้งนี้ ประชาชนและนักท่องเที่ยวสามารถนั่งเรือจากท่าเทียบเรือปากเมงไปยังเกาะมุกได้ โดยใช้เวลาประมาณ 40 นาที ซึ่งเกาะดังกล่าวเป็นสถานที่ตั้งของแหล่งท่องเที่ยวที่ไม่ควรพลาดอีกแห่งหนึ่งคือ ถ้ำมรกต สัมผัสถึงความสวยงามของน้ำทะเลสีมรกต และดื่มด่ำกับบรรยากาศสุดแสนโรแมนติก ที่สำคัญจะได้สัมผัสถึงความสนุก ความตื่นเต้นในการเดินทางเข้าไปในถ้ำที่จะต้องอาศัยการเกาะกันเป็นแถวเหมาะแก่การไปเป็นหมู่คณะ
สำหรับการเดินทางมายังจุดเช็กอิน “สะพานปางเมง” เมื่อออกจากตัวเมืองตรัง มุ่งหน้าไปทางหาดปากเมง อำเภอสิเกา ประมาณ 37 กิโลเมตร โดยใช้ ทล.4046 และ ทล.4162 จนถึงสามแยกหาดปากเมงแล้วเลี้ยวซ้ายไปยังถนนสาย ตง.4008 เดินทางไปอีก 3.7 กิโลเมตร จะถึงจุดหมายปลายทาง อย่างไรก็ตาม ทช. ขอให้ประชาชนเดินทางท่องเที่ยวขับขี่ยานพาหนะด้วยความปลอดภัย และหากต้องการสอบถามข้อมูลเพิ่มเติมติดต่อได้ที่แขวงทางหลวงชนบทตรัง โทร. 0 7558 2314 หรือสายด่วน ทช. โทร. 1146

ที่มา : https://www.thaigov.go.th/news/contents/details/92118