รัฐบาลไทย-ข่าวทำเนียบรัฐบาล-“วราวุธ” ลั่น พม. ลุย ขับเคลื่อน พันธกรณีระหว่างประเทศ หวัง คุ้มครองสิทธิเด็ก สตรี คนพิการ ความเท่าเทียมทางเพศ ผู้สูงอายุ


วันพุธที่ 8 มกราคม 2568
“วราวุธ” ลั่น พม. ลุย ขับเคลื่อน พันธกรณีระหว่างประเทศ หวัง คุ้มครองสิทธิเด็ก สตรี คนพิการ ความเท่าเทียมทางเพศ ผู้สูงอายุ
“วราวุธ” ลั่น พม. ลุย ขับเคลื่อน พันธกรณีระหว่างประเทศ หวัง คุ้มครองสิทธิเด็ก สตรี คนพิการ ความเท่าเทียมทางเพศ ผู้สูงอายุ
วันที่ 8 มกราคม 2568 ที่กระทรวงการพัฒนาสังคมและความมั่นคงของมนุษย์  สะพานขาว กรุงเทพฯ นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยภายหลังการประชุม ผู้บริหารกระทรวง พม. ประจำเดือนมกราคม 2568 ว่า หนึ่งในพันธกิจ 9 ด้าน (Flagship Projects) ที่ต่อยอดมาจากนโยบาย  5x5 ฝ่าวิกฤติประชากร ของกระทรวงการพัฒนาสังคมและความมั่นคงของมนุษย์นั้น คือ พันธกิจที่ 6 การขับเคลื่อนพันธกรณีระหว่างประเทศที่สำคัญซึ่งกระทรวงพม. ดูแลอยู่ อาทิ การคุ้มครองสิทธิเด็กและสตรี คนพิการ ความเท่าเทียมทางเพศ การดูแลผู้สูงอายุ โดยจะมีการจัดงาน Thailand Social Expo 2025 ในเดือนกรกฎาคม 2568 เพื่อเผยแพร่สานต่อความร่วมมือระหว่างประเทศในทุกระดับ เป็นการประชุมนานาชาติว่าด้วยการพัฒนาสังคม โดยจะมีรัฐมนตรีจากประเทศต่างๆ คณะทูตานุทูต ผู้บริหารระดับสูงจากทุกภาคส่วน ทั้งภาครัฐ เอกชน องค์กรเอกชน สถาบันการศึกษา ภาคประชาสังคม เข้าร่วมประชุม ในงานมีกิจกรรมหลากหลายและจะมีการเสวนา นิทรรศการที่แสดงให้เห็นถึงพลังของการดำเนินงานร่วมกัน โดยเฉพาะการขับเคลื่อนนโยบาย 5 × 5 ฝ่าวิกฤติประชากร ที่ได้รับการตอบรับเป็นอย่างดีจากภาคส่วนต่างๆรวมทั้งองค์การสหประชาชาติ(UN)
นายวราวุธ กล่าวว่า และอีกส่วนหนึ่งจะมีการดำเนินงานอย่างเข้มข้น เรื่องการยกระดับการต่อต้านการค้ามนุษย์ ด้วยมาตรการต่างๆโดยเฉพาะในส่วนของการป้องกัน เนื่องจากปัญหาการค้ามนุษย์เป็นอาชญากรรมข้ามชาติที่ส่งผลกระทบต่อประเทศไทยในทุกมิติ , ดำเนินการขับเคลื่อนการขจัดการเลือกปฏิบัติและสร้างความเท่าเทียมทางเพศ ภายใต้อนุสัญญาว่าด้วยสิทธิเด็ก อนุสัญญาว่าด้วยการขจัดการเลือกปฏิบัติต่อสตรีในทุกรูปแบบ ปฏิญญาปักกิ่งเพื่อความก้าวหน้าของสตรีให้เป็นที่ประจักษ์ต่อประชาคมโลก ซึ่งประเทศไทยได้รับการชื่นชมเป็นอย่างมากในเรื่องพระราชบัญญัติสมรสเท่าเทียม ที่จะมีผลบังคับใช้ในวันที่ 22 มกราคม 2568 นี้ ซึ่งไทยเป็นประเทศแรกในอาเซียน และประเทศที่ 3 ในเอเชีย และในเดือนมีนาคม 2568 ประเทศไทยโดยตนในฐานะรัฐมนตรีว่าการกระทรวงการพัฒนาสังคมและความมั่นคงของมนุษย์ จะได้ไปรายงานต่อที่ประชุมองค์การสหประชาชาติทราบ และร่วมเฉลิมฉลองครบรอบ 30 ปีของปฏิญญาปักกิ่ง ที่สำนักงานใหญ่ UN นครนิวยอร์ก
นายวราวุธ กล่าวว่า ด้านความร่วมมือในอาเซียนนั้นจะมีการจัดทำเอ็มโอยูกับประเทศเพื่อนบ้าน เพื่อลดความเสี่ยงของเด็กที่จะถูกแสวงหาประโยชน์ในรูปแบบต่างๆ เช่น ขอทาน การถูก ล่อลวงไปมีส่วนร่วมในการก่ออาชญากรรม นอกจากนี้จะมีการใช้ศูนย์ฝึกอบรมอาเซียนด้านสังคมสงเคราะห์และสวัสดิการสังคม (ATCSW) ซึ่งก่อตั้งขึ้นตามข้อเสนอของประเทศไทยเมื่อครั้งเป็นประธานอาเซียนในปี 2562 เพื่อการเสริมสร้างขีดความสามารถและศักยภาพของบุคลากรของเยาวชนอาเซียนอย่างเป็นระบบ
#ข่าวพม #พม #ศรส #esshelpme #5x5ฝ่าวิกฤติประชากร #พมหนึ่งเดียว #วราวุธศิลปอาชา #ศบปภ #FlagshipProjects #ThailandSocialExpo2025 #พัฒนาสังคม #เวทีโลก #UN #สหประชาชาติ #นครนิวยอร์ก

ที่มา : https://www.thaigov.go.th/news/contents/details/92144