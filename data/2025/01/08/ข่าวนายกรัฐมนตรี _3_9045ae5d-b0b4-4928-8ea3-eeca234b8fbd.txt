รัฐบาลไทย-ข่าวทำเนียบรัฐบาล-นายกรัฐมนตรี  สนับสนุน Future industries ชื่นชม คณะทีมชาติไทย โอลิมปิกวิชาการนานาชาติ สร้างชื่อเสียง ถือเป็นความภูมิใจของทั้งประเทศ สอดรับนโยบายซอฟต์พาวเวอร์ 


วันพุธที่ 8 มกราคม 2568
08/01/2568
พิมพ์
นายกรัฐมนตรี  สนับสนุน Future industries ชื่นชม คณะทีมชาติไทย โอลิมปิกวิชาการนานาชาติ สร้างชื่อเสียง ถือเป็นความภูมิใจของทั้งประเทศ สอดรับนโยบายซอฟต์พาวเวอร์
นายกรัฐมนตรี  สนับสนุน Future industries ชื่นชม คณะทีมชาติไทย โอลิมปิกวิชาการนานาชาติ สร้างชื่อเสียง ถือเป็นความภูมิใจของทั้งประเทศ สอดรับนโยบายซอฟต์พาวเวอร์
วันนี้ (8 มกราคม 2568) เวลา 15.00 น.  ณ ห้องสีม่วง ตึกไทยคู่ฟ้า ทำเนียบรัฐบาล นางสาวแพทองธาร ชินวัตร นายกรัฐมนตรี  พบปะให้โอวาทแก่นายวิตเตอร์ กิจวัฒนา มณีรักษ์ ประธานกรรมการสมาพันธ์การเขียนโปรแกรมโอลิมปิกวิชาการนานาชาติ ครั้งที่ 8 พันธมิตร 45 ประเทศ ประจำประเทศไทย และประธานมูลนิธิพัฒนามนุษย์นานาชาติโฟกัส ที่นำคณะทีมชาติไทยที่ได้รับเหรียญรางวัลจากการเข้าร่วมประกวดโอลิมปิกวิชาการนานาชาติ ด้านนวัตกรรมการสร้างสรรค์โปรแกรมหุ่นยนต์และปัญญาประดิษฐ์สากล ครั้งที่ 8 จากสาธารณรัฐฟินแลนด์ เข้าพบ โดยมี พลตำรวจเอก เพิ่มพูน ชิดชอบ รัฐมนตรีว่าการกระทรวงศึกษาธิการ นายสุเทพ แก่งสันเทียะ ปลัดกระทรวงศึกษาธิการ เข้าร่วมด้วย
นายจิรายุ ห่วงทรัพย์ โฆษกประจำสำนักนายกรัฐมนตรี เปิดเผยว่า นายกรัฐมนตรี กล่าวให้โอวาทและแรงบันดาลใจ โดยแสดงความยินดีกับตัวแทนทุกคนที่นำเหรียญกลับมา ซึ่งถือเป็นปีแรกที่ประเทศไทยได้รับรางวัลเหรียญทองจากการแข่งขันในเวทีนี้ ภายใต้ของการได้รางวัลคือความมุ่งมั่น ความพยายาม และที่สำคัญต้องมีโอกาส และในการแข่งขันครั้งนี้ มีเด็กไทยอายุ 7 ขวบที่ได้เหรียญรางวัล ต้องขอบคุณผู้ใหญ่ด้วยที่เปิดโอกาสให้เขาก้าวเข้ามาลองทำตั้งแต่เริ่มต้น เป็นการให้โอกาสเต็มรูปแบบอย่างแท้จริง ถือเป็นความภูมิใจของทั้งประเทศ
นายกรัฐมนตรี กล่าวต่อว่า รัฐบาลสนับสนุน Future industries และทุนการศึกษาในเรื่องนี้ เป็นแนวทางในอนาคตที่ประเทศไทยจะมุ่งไป ไม่ว่าจะเป็น AI  เซมิคอนดักเตอร์ หรือในเรื่องพลังงานสีเขียว ต้องมีการจัดการให้เป็นระบบมากขึ้น การพบปะในวันนี้ ทำให้เห็นอีกช่องทางหนึ่งว่า ได้คุยกับคนที่มีความรู้ความสามารถ ขอเป็นตัวแทนของรัฐบาล ชื่นชมทุกคนที่ใช้เวลาทุ่มเท หวังว่าจะได้ขยายความรู้เหล่านี้ ไปในวงกว้างมากยิ่งขึ้น ทั้งเป็นเวทีของเด็กและผู้ใหญ่ ให้มีโอกาสแสดงความสามารถ ทำให้ทั่วโลกได้เห็นว่าคนไทย มีศักยภาพอีกมาก เราเตรียมคนสำหรับ Future industries ไว้ ทำให้เวลาที่ต่างชาติสนใจอยากมาลงทุน จะสร้างความมั่นใจว่าไทยเรามีบุคลากรที่มีคุณภาพ
จากนั้น นายกรัฐมนตรียังรับชมการสาธิตรูปแบบการเรียนการสอนที่เป็นมาตรฐานสากล รางวัลเหรียญทอง ROBBO Master 18+ ผลงานด้าน Automated ความปลอดภัยยานยนต์ จากคณะทีมชาติไทยอีกด้วย
สำหรับคณะทีมชาติไทยได้รับรางวัลจากการเข้าร่วมประกวดโอลิมปิกวิชาการนานาชาติ ด้านนวัตกรรมการสร้างสรรค์โปรแกรมหุ่นยนต์และปัญญาประดิษฐ์สากล ครั้งที่ 8 (The 8th International Scratch Creative Programming Olympiad 2024)  ได้แก่
1. นายกำจร ยั่งยืน รองผู้อำนวยการโรงเรียนรพีเลิศวิทยา ลำพูน (สช.) ได้รับรางวัลเหรียญทอง ROBBO Master 18+ จากการแข่งขัน 8th International Scratch Creative Programming Olympiad 2024
2. นายอรรณพ แตงอ่อน ครูโรงเรียนไตรประชาสามัคคี นครสวรรค์ (สพฐ.) ได้รับรางวัลเหรียญเงิน ROBBO Master 18+ จากการแข่งขัน 8th International Scratch Creative Programming Olympiad 2024 และ รางวัลเหรียญทองแดง Scratch Master จากการแข่งขัน 7th International Scratch Creative Programming Olympiad 2023
3. เด็กชายภาวิน พัฒนาเวคิน โรงเรียน HeadStart International School Phuket ภูเก็ต (สช.) ได้รับรางวัลเหรียญเงิน Scratch Kid อายุ 7-8 ปี จากการแข่งขัน 8th International Scratch Creative Programming Olympiad 2024
4.  นางสาวภาวิณี ไชยภาค บุคคลทั่วไป ได้รับรางวัลเหรียญทองแดง ROBBO Master 18+ จากการแข่งขัน 7th International Scratch Creative Programming Olympiad 2023
5. เด็กชายวัชรวิชญ์ กลิ่นสุคนธ์ โรงเรียน Newton Sixth Form กรุงเทพมหานคร (สช.) ได้รับรางวัลเหรียญเงิน Scratch Teen จากการแข่งขัน 6th International Scratch Creative Programming Olympiad 2022

ที่มา : https://www.thaigov.go.th/news/contents/details/92152