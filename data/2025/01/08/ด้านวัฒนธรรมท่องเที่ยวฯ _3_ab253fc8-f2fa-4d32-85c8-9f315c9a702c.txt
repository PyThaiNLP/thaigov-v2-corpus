รัฐบาลไทย-ข่าวทำเนียบรัฐบาล-กระทรวงวัฒนธรรม จัดกิจกรรมตักบาตรรับปีใหม่ พุทธศาสนิกชนร่วมทำบุญ สืบทอดพระพุทธศาสนา เสริมสิริมงคลต้อนรับปี 2568


วันพุธที่ 8 มกราคม 2568
กระทรวงวัฒนธรรม จัดกิจกรรมตักบาตรรับปีใหม่ พุทธศาสนิกชนร่วมทำบุญ สืบทอดพระพุทธศาสนา เสริมสิริมงคลต้อนรับปี 2568
กระทรวงวัฒนธรรม จัดกิจกรรมตักบาตรรับปีใหม่ พุทธศาสนิกชนร่วมทำบุญ สืบทอดพระพุทธศาสนา เสริมสิริมงคลต้อนรับปี 2568
กระทรวงวัฒนธรรม จัดกิจกรรมตักบาตรรับปีใหม่ พุทธศาสนิกชนร่วมทำบุญ สืบทอดพระพุทธศาสนา เสริมสิริมงคลต้อนรับปี 2568
วันที่ 1 มกราคม 2567 เวลา 07.00 น. กรมการศาสนา กระทรวงวัฒนธรรม จัดกิจกรรมตักบาตรรับปีใหม่ เพื่อความเป็นสิริมงคล พุทธศักราช ๒๕๖๘ โดยมี นางสาวสุดาวรรณ หวังศุภกิจโกศล รัฐมนตรีว่าการกระทรวงวัฒนธรรม เป็นประธาน พร้อมด้วยนายชัยพล สุขเอี่ยม อธิบดีกรมการศาสนา ผู้บริหารกระทรวงวัฒนธรรม เจ้าหน้าที่ ประชาชน และสื่อมวลชน เข้าร่วม ณ มณฑลพิธีท้องสนามหลวง เขตพระนคร กรุงเทพมหานคร
นางสาวสุดาวรรณ หวังศุภกิจโกศล รัฐมนตรีว่าการกระทรวงวัฒนธรรม (รมว.วธ.) กล่าวว่า กระทรวงวัฒนธรรม โดยกรมการศาสนา จัดกิจกรรมสวดมนต์ข้ามปี ถวายพระราชกุศล เสริมสิริมงคลทั่วไทย ส่งท้ายปีเก่า ต้อนรับศักราชใหม่ 2568 ระหว่างวันที่ 31 ธันวาคม 2567 – 1 มกราคม 2568 เพื่ออุทิศถวายพระราชกุศลแด่สมเด็จพระบุรพมหากษัตริยาธิราช ถวายพระราชกุศลแด่พระบาทสมเด็จพระเจ้าอยู่หัว เนื่องในโอกาสพระราชพิธีมหามงคล 6 รอบ 28 กรกฎาคม 2567 รวมทั้งเป็นการสืบทอดพระพุทธศาสนาและนำหลักธรรมคำสอนมาปรับใช้ในชีวิตประจำวัน ลด ละ เลิกอบายมุข เสริมสิริมงคลในช่วงเทศกาลส่งท้ายปีเก่า ต้อนรับปีใหม่ พุทธศักราช 2568 สำหรับกิจกรรมในวันที่ 1 มกราคม 2568 ประกอบด้วย พิธีเจริญพระพุทธมนต์ และพิธีตักบาตรพระสงฆ์ โดยมีพุทธศาสนิกชนนำข้าวสารอาหารแห้ง ตลอดจนเครื่องอุปโภคบริโภค ร่วมทำบุญตักบาตรรับปีใหม่ ถือเป็นการเริ่มวิถีชีวิตใหม่ด้วยแสงแห่งธรรมนำทาง ซึ่งเป็นแสงแรกของปี 2568
สำหรับกิจกรรมสวดมนต์ข้ามปีในวันที่ 31 ธันวาคม 2567 ที่ผ่านมา กรมการศาสนาได้ร่วมกับสำนักงานสถิติแห่งชาติ และสำนักงานวัฒนธรรมจังหวัดรวบรวมข้อมูลจากศูนย์ประสานงานสวดมนต์ข้ามปี ในกรุงเทพและส่วนภูมิภาค พบว่ามีวัด ศาสนสถาน รวมทั้งสถานที่อื่นๆ จัดกิจกรรมจำนวน 24,835 แห่ง และกรมการศาสนายังร่วมกับมหาวิทยาลัยมหาจุฬาลงกรณราชวิทยาลัย ประสานความร่วมมือไปยังวัดไทยและวัดทางพระพุทธศาสนาในต่างประเทศทั่วโลกร่วมจัดกิจกรรมสวดมนต์ข้ามปี อาทิ ประเทศสิงคโปร์ นิวซีแลนด์ ออสเตรเลีย เกาหลีใต้ ญี่ปุ่น จีน ไต้หวัน มาเลเซีย ลาว เนปาล ศรีลังกา อินเดีย ฟินแลนด์ เยอรมนี นอร์เวย์ เบลเยี่ยม ฝรั่งเศส อังกฤษ เนเธอแลนด์ สหรัฐอเมริกา โดยมีวัดเข้าร่วมกิจกรรม จำนวน 65 วัด ผู้เข้าร่วมกิจกรรมจำนวน 29,925 คน ทั้งนี้ รวมมีผู้เข้าร่วมกิจกรรมสวดมนต์ข้ามปีทั้งสิ้น จำนวน 12,520,212 คน (onsite 6,492,281 คน และ online 6,027,931 ครั้ง) อันเป็นการแสดงถึงการร่วมอนุรักษ์ สืบทอดพระพุทธศาสนา และประเพณีอันดีงามของท้องถิ่นที่มีคุณค่า ให้ดำรงอยู่ในทุกพื้นที่ด้วยความรัก ความสามัคคี และความมีศรัทธาในพระพุทธศาสนา ทั้งนี้ กิจกรรมสวดมนต์ข้ามปีได้ดำเนินการมาอย่างต่อเนื่อง ตั้งแต่ปี พ.ศ. 2548 จวบจนถึงปัจจุบัน และได้รับความสนใจจากประชาชนที่เข้าร่วมกิจกรรมเพิ่มขึ้นทุกปี
รัฐมนตรีว่าการกระทรวงวัฒนธรรม กล่าวต่ออีกว่า กระทรวงวัฒนธรรม โดยกรมการศาสนา มุ่งหวังว่ากิจกรรมสวดมนต์ข้ามปี จะนำไปสู่การเสริมสร้างพลังใจให้มีจิตใจที่ผ่องใส ก่อให้เกิดอานิสงส์เป็นแรงจูงใจให้ประชาชนลดความเสี่ยงจากอบายมุขและอุบัติเหตุในช่วงส่งท้ายปีเก่า ต้อนรับปีใหม่ สร้างกุศลแก่ชีวิตทั้งทางกายและจิตใจด้วยหลักธรรมทางศาสนา และเริ่มต้นชีวิตในปีใหม่ด้วยสิ่งที่เป็นมงคล ก้าวไปสู่วิถีชีวิตใหม่ให้เจริญรุ่งเรืองก้าวหน้า ช่วยปกป้องคุ้มครองภัยอันตรายและโรคภัยต่างๆ ให้แก่ชีวิตของตนเอง ครอบครัวและประเทศชาติให้อยู่อย่างร่มเย็นเป็นสุขตลอดปีและตลอดไป///

ที่มา : https://www.thaigov.go.th/news/contents/details/92121