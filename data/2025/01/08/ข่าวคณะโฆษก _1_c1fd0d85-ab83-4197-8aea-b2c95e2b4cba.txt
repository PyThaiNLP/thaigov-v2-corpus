รัฐบาลไทย-ข่าวทำเนียบรัฐบาล-“นายกฯ”ลงพื้นที่ภูเก็ตพรุ่งนี้ขอแก้ไขปัญหาให้ครบทุกวงจรเพิ่มศักยภาพทุกมิติทั้งท่องเที่ยวแก้น้ำท่วมจราจรยกเป็นต้นแบบทำให้ได้ทุกจังหวัดพร้อมส่งเสริมการท่องเที่ยวและการลงทุนรูปแบบใหม่


วันพุธที่ 8 มกราคม 2568
08/01/2568
พิมพ์
“นายกฯ”ลงพื้นที่ภูเก็ตพรุ่งนี้ขอแก้ไขปัญหาให้ครบทุกวงจรเพิ่มศักยภาพทุกมิติทั้งท่องเที่ยวแก้น้ำท่วมจราจรยกเป็นต้นแบบทำให้ได้ทุกจังหวัดพร้อมส่งเสริมการท่องเที่ยวและการลงทุนรูปแบบใหม่
“นายกฯ” ลงพื้นที่ ภูเก็ต พรุ่งนี้  ขอแก้ไขปัญหาให้ครบทุกวงจร เพิ่มศักยภาพทุกมิติทั้งท่องเที่ยว แก้น้ำท่วม จราจร ยกเป็นต้นแบบทำให้ได้ทุกจังหวัด พร้อมส่งเสริมการท่องเที่ยวและการลงทุนรูปแบบใหม่
วันนี้ (8 มกราคม 2568) นายจิรายุ ห่วงทรัพย์ โฆษกประจำสำนักนายกรัฐมนตรี เปิดเผยว่า นางสาวแพทองธาร ชินวัตร นายกรัฐมนตรี จะลงพื้นที่จังหวัดภูเก็ต ในวันพรุ่งนี้ พฤหัสบดีที่ 9 มกราคม 2568 โดยนายกรัฐมนตรีจะติดตามการแก้ไขปัญหาด้านต่าง ๆ ในพื้นที่จังหวัดภูเก็ต เพื่อรองรับการท่องเที่ยว และการพัฒนาสาธารณูปโภคต่าง ๆ รวมถึงการจราจรและกายภาพต่าง ๆ ของจังหวัดภูเก็ต  โดยได้เชิญส่วนราชการทุกภาคส่วน อาทิ ผู้แทนจากกระทรวงคมนาคม ผู้แทนจากกระทรวงมหาดไทย ผู้แทนจากกระทรวงเกษตรและสหกรณ์ อาทิ กรมชลประทาน และผู้แทนจากสำนักงานตำรวจแห่งชาติ โดยกองบัญชาการตำรวจภูธรภาค 8 และกองบังคับการตำรวจตำรวจภูธร จังหวัดภูเก็ต และส่วนราชการที่เกี่ยวข้องร่วมประชุมรับนโยบายจากนายกรัฐมนตรี  พร้อมทั้งรับฟังภาพรวมการท่องเที่ยวในภูเก็ต รวมถึงแนวทางการแก้ปัญหาขาดแคลนน้ำอุปโภค บริโภค การกักเก็บน้ำในอ่างเก็บน้ำเพื่อแก้ปัญหาน้ำท่วม น้ำแล้ง และปัญหาจราจร การบริหารจัดการและส่งเสริม Big Event และการผลักดันภูเก็ตเป็น Premium Destination
จากนั้น นายกรัฐมนตรีจะเป็นประธานพิธีเปิดงานแสดงเรือนานาชาติแห่งประเทศไทยและลักซ์ซูรีไลฟ์สไตล์   ที่บริเวณท่าเทียบเรือยอร์ช เฮเว่น มารีน่า อำเภอถลาง จังหวัดภูเก็ต และนายกรัฐมนตรีจะลงพื้นที่ตรวจติดตามการป้องกันและแก้ไขปัญหาน้ำท่วมในพื้นที่จังหวัดภูเก็ต ณ อ่างเก็บน้ำบางเหนียวดำ อำเภอถลาง จังหวัดภูเก็ตก่อนเดินทางกลับกรุงเทพมหานคร
“สำหรับการลงพื้นที่จังหวัดภูเก็ตในครั้งนี้ นายกรัฐมนตรีให้ความสำคัญกับการแก้ไขปัญหาในทุกด้าน ๆ เพื่อรองรับการท่องเที่ยวในจังหวัดภูเก็ต ซึ่งจากข้อมูลสถานการณ์การท่องเที่ยวของภูเก็ตในช่วงเทศกาลส่งท้ายปีเก่าต้อนรับปีใหม่ 2568 นี้ ในช่วงระหว่างวันที่ 28 ธันวาคม 2567 ถึงวันที่ 1 มกราคม 2568 รวม 5 วัน มีนักท่องเที่ยวทั้งชาวไทยและต่างชาติเดินทางเข้าท่องเที่ยวใน จ.ภูเก็ต กว่า 230,000 คน มีรายได้เกิดขึ้นในภูเก็ตไม่ต่ำกว่า 8,000 ล้านบาท โดยคิดจากค่าใช้จ่ายเฉลี่ยต่อวันต่อคนของนักท่องเที่ยวเพียงที่ 9,000 บาท ทำให้ห้องพักโรงแรมที่มีอยู่กว่า 110,000 ห้อง มีการจองเข้าพักเฉลี่ยกว่าร้อยละ 80 โดยเฉพาะในพื้นที่ท่องเที่ยวหลักๆ ห้องพักโรงแรมเต็มเกือบทั้งหมด โดยการลงพื้นที่ในครั้งนี้ รัฐบาลจะนำข้อมูลจากจังหวัดภูเก็ต ไปเป็นต้นแบบของการพัฒนาและแก้ไขปัญหาในทุก ๆ จังหวัดของประเทศไทยต่อไป“นายจิรายุ กล่าว

ที่มา : https://www.thaigov.go.th/news/contents/details/92114