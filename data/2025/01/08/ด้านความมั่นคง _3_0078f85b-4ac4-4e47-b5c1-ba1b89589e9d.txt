รัฐบาลไทย-ข่าวทำเนียบรัฐบาล-พิพัฒน์ เตรียมเสนอ ขยายเวลาต่ออายุใบอนุญาตทำงานแรงงานข้ามชาติ MOU เพื่อให้นายจ้างนำแรงงานเข้าระบบมากสุด


วันพุธที่ 8 มกราคม 2568
08/01/2568
พิมพ์
พิพัฒน์ เตรียมเสนอ ขยายเวลาต่ออายุใบอนุญาตทำงานแรงงานข้ามชาติ MOU เพื่อให้นายจ้างนำแรงงานเข้าระบบมากสุด
วันที่ 8 มกราคม 2568 เวลา 09.30 น. นายพิพัฒน์ รัชกิจประการ รัฐมนตรีว่าการกระทรวงแรงงาน เป็นประธานการประชุมคณะกรรมการนโยบายการบริหารจัดการการทำงานของคนต่างด้าว (คบต.) ครั้งที่ 1/2568
โดยมีนายบุญสงค์ ทัพชัยยุทธ์ ปลัดกระทรวงแรงงาน นายสมชาย มรกตศรีวรรณ อธิบดีกรมการจัดหางาน ผู้บริหารกระทรวงแรงงาน ผู้แทนจากฝ่ายความมั่นคง ภาครัฐ ภาคเอกชน ร่วมประชุม ณ ห้องประชุม ศ.นิคม จันทรวิทุร ชั้น 5 กรมสวัสดิการและคุ้มครองแรงงาน อาคารกระทรวงแรงงาน
นายพิพัฒน์ รัชกิจประการ รัฐมนตรีว่าการกระทรวงแรงงาน เปิดเผยว่า ตามที่กระทรวงแรงงาน ได้เปิดให้แรงงาน 4 สัญชาติ กัมพูชา ลาว เมียนมา และเวียดนาม ที่ได้รับอนุญาตทำงานถึงวันที่ 13 กุมภาพันธ์ 2568 มายื่นต่ออายุใบอนุญาตทำงานในลักษณะ MOU ภายในวันที่ 13 กุมภาพันธ์ 2568 นั้น ปัจจุบันพบว่ายังมีนายจ้างบางส่วนที่ยังไม่มาดำเนินการหรือยังดำเนินการไม่ครบทุกขั้นตอนให้แล้วเสร็จ ดังนั้น เพื่อป้องกันมิให้คนต่างด้าวดังกล่าวกลายเป็นแรงงานผิดกฎหมาย และนายจ้างผู้ประกอบการมีกำลังแรงงานที่เพียงพอในการดำเนินธุรกิจ กระทรวงแรงงานจึงได้หารือร่วมกับหน่วยงานที่เกี่ยวข้องพิจารณาแนวทางการบริหารจัดการแรงงานต่างด้าว โดยที่ประชุมคณะกรรมการนโยบายการบริหารจัดการการทำงานของคนต่างด้าว (คบต.) ครั้งที่ 1/2568 ได้มีมติเห็นชอบให้ขยายระยะเวลาการต่ออายุใบอนุญาตทำงานของคนต่างด้าวในลักษณะ MOU ตามมติคณะรัฐมนตรีเมื่อวันที่ 24 กันยายน 2567 ซึ่งหลังจากนี้ กระทรวงแรงงาน จะนำผลการประชุมเสนอต่อคณะรัฐมนตรีเพื่อพิจารณาให้ความเห็นชอบต่อไป
ด้านนายสมชาย มรกตศรีวรรณ อธิบดีกรมการจัดหางาน กล่าวว่า สำหรับนายจ้าง สถานประกอบการ บริษัทที่ได้รับอนุญาตนำคนต่างด้าว ที่ยังไม่ได้ยื่นบัญชีรายชื่อความต้องการจ้างแรงงานต่างด้าวให้เร่งดำเนินการภายในวันที่ 13 กุมภาพันธ์ 2568 เพื่อให้แรงงานสามารถอยู่ในราชอาณาจักรและทำงานได้ต่อไป ระหว่างนี้หากมีข้อสงสัยสามารถสอบถามข้อมูลเพิ่มเติมได้ที่ สำนักงานจัดหางานกรุงเทพมหานครพื้นที่ 1 – 10 หรือสำนักงานจัดหางานจังหวัดทั่วประเทศ หรือที่สายด่วนกระทรวงแรงงาน โทร. 1506 กด 2 กรมการจัดหางานหรือสายด่วนกรมการจัดหางาน โทร. 1694

ที่มา : https://www.thaigov.go.th/news/contents/details/92154