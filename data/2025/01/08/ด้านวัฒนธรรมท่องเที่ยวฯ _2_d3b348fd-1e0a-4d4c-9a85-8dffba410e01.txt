รัฐบาลไทย-ข่าวทำเนียบรัฐบาล-เปิดกล่องของขวัญปีใหม่ 2568 วธ.มอบความสุขคนไทย 


วันพุธที่ 8 มกราคม 2568
เปิดกล่องของขวัญปีใหม่ 2568 วธ.มอบความสุขคนไทย
เปิดกล่องของขวัญปีใหม่ 2568 วธ.มอบความสุขคนไทย
เปิดกล่องของขวัญปีใหม่ 2568 วธ.มอบความสุขคนไทย “สุดาวรรณ” เชิญชวนร่วมสวดมนต์ข้ามปี ไหว้พระ “นบพระปฏิมา 9 นครามหามงคล” พระพุทธรูปสำคัญจาก 9 เมืองโบราณรับปีใหม่ จัดกิจกรรม “อารามอร่าม 11 วัด 1 โบสถ์พราหมณ์ 1 พิพิธภัณฑ์” ประดับไฟฉลองปีใหม่ เที่ยมชมพิพิธภัณฑ์ - อุทยานประวัติศาสตร์ฟรี พร้อมหนุนจ้างศิลปินพื้นบ้านแสดงช่วงงานเทศกาลปีใหม่
นางสาวสุดาวรรณ หวังศุภกิจโกศล รัฐมนตรีว่าการกระทรวงวัฒนธรรม (วธ.) เปิดเผยว่า เนื่องในโอกาสเทศกาลส่งท้ายปีเก่า ต้อนรับปีใหม่ พ.ศ. 2568 รัฐบาลโดยกระทรวงวัฒนธรรม จัดกิจกรรมพิเศษช่วงเดือนธันวาคม 2567 ถึงมกราคม 2568 เป็นของขวัญปีใหม่ ให้แก่ประชาชน มีกิจกรรมต่างๆ ดังนี้ 1.กิจกรรมทางศาสนา เสริมสร้างความเป็นสิริมงคล ได้แก่ กรมการศาสนา (ศน.) จัดกิจกรรมสวดมนต์ข้ามปี โดยส่วนกลางจัดกิจกรรม ณ มณฑลพิธีท้องสนามหลวง ส่วนภูมิภาคจัดกิจกรรม ณ วัดหรือสถานที่ตามบริบทของจังหวัด นอกจากนี้จัดกิจกรรมสวดมนต์ข้ามปีอาเซียนร่วมกับจังหวัดที่มีพรมแดนติดต่อกับประเทศเพื่อนบ้านในภูมิภาคอาเซียน 17 จังหวัด ได้แก่ จังหวัดบึงกาฬ ศรีสะเกษ สุรินทร์ เชียงราย มุกดาหาร อุบลราชธานี นครพนม หนองคาย เลย ระนอง ตาก ตราด แม่ฮ่องสอน สตูล สงขลา ยะลา และจังหวัดนราธิวาส พร้อมทั้งจัดกิจกรรมสวดมนต์ข้ามปีในต่างประเทศ โดยร่วมกับมหาวิทยาลัยมหาจุฬาลงกรณราชวิทยาลัยและเครือข่ายที่เกี่ยวข้องขอความร่วมมือวัดไทยและวัดพุทธทั่วโลกจัดกิจกรรม อีกทั้งเปิดช่องทางให้ประชาชนทุกกลุ่มเป้าหมายร่วมสวดมนต์ข้ามปีออนไลน์ ผ่านทางเว็บเพจสวดมนต์ข้ามปี chanting 2025 อีกด้วย
นางสาวสุดาวรรณ กล่าวว่า ขณะที่ ศน. กรมศิลปากร (ศก.) และกรมส่งเสริมวัฒนธรรม (สวธ.) จัดกิจกรรม “อรามอร่าม 11 วัด 1 โบสถ์พราหมณ์ 1 พิพิธภัณฑ์ เชิญชวนประชาชนเยี่ยมชมและสัมผัสความงดงามวิจิตรตระการตาของวัดด้วยแสงไฟยามต่ำคืน วันที่ 27 ธันวาคม 2567 ถึงวันที่ 1 มกราคม 2568 ได้แก่ วัดราชบพิธสถิตมหาสีมาราม วัดไตรมิตรวิทยาราม วัดพระเชตุพนวิมลมังคลาราม วัดประยุรวงศาวาส วัดมหาธาตุยุวราชรังสฤษฎิ์ วัดสุทัศนเทพวราราม วัดอรุณราชวราราม วัดเบญจมบพิตรดุสิตวนาราม วัดราชนัดดาราม วัดระฆังโฆสิตาราม และวัดสระเกศ รวมถึงเทวสถานโบสถ์พราหมณ์ และพิพิธภัณฑสถานแห่งชาติ พระนคร พร้อมทั้งมีจุดถ่ายภาพ Check-in ตามสถานที่ต่าง ๆ
นางสาวสุดาวรรณ กล่าวว่า 2.กิจกรรมเปิดแหล่งเรียนรู้ ส่งเสริมการท่องเที่ยวทางวัฒนธรรม โดย ศก.          เปิดให้เข้าชมพิพิธภัณฑสถานแห่งชาติ และโบราณสถานทุกแห่งที่อยู่ในการดูแลโดยไม่เสียค่าใช้จ่าย วันที่ 31 ธันวาคม 2567 ถึง 1 มกราคม 2568 นอกจากนี้ ยังจัดกิจกรรมยลพิพิธภัณฑสถานแห่งชาติ เรือพระราชพิธียามค่ำคืน “เรือพระราชพิธี ศรีแห่งนครา” เปิดให้ชมเรือพระราชพิธี พร้อมกับรับชมการเห่เรือโดยกองทัพเรือ ใวันที่ 27 - 29 ธันวาคม 2567 และเปิดให้กราบสักการะพระพุทธรูปศักดิ์สิทธิ์ “นบพระปฏิมา 9 นครามหามงคล” ซึ่งเป็นพระพุทธรูปจาก 9 เมืองโบราณ ณ พิพิธภัณฑสถานแห่งชาติ พระนคร วันที่ 25 ธันวาคม 2567 ถึงวันที่ 5 มกราคม 2568 โดยมีพระพุทธสิหิงค์พระประธานในพระที่นั่งพุทไธสวรรย์ และอีก 9 องค์จาก 9 เมืองโบราณ ได้แก่ พระพุทธรูปปางมารวิชัย (เมืองเชียงใหม่) พระพุทธรูปยืนปางแสดงธรรม 2 พระหัตถ์ (เมืองลพบุรี) พระพุทธรูปปางมารวิชัย (เมืองสรรคบุรี) พระพุทธรูปยืนปางประทานอภัย (เมืองสุโขทัย) พระพิมพ์ลีลาในซุ้มเรือนแก้ว (พระกำแพงศอก) (เมืองสุพรรณบุรี) พระพุทธรูปปางมารวิชัย(พระนครศรีอยุธยา) พระพุทธรูปปางมารวิชัย (พระขนมต้ม) (เมืองนครศรีธรรมราช) พระพุทธรูปยืนปางประทานอภัย 2พระหัตถ์ (เมืองพิษณุโลก) และพระชัยเมืองนครราชสีมา (เมืองนครราชสีมา)
นอกจากนี้ เปิดห้องสมุดยามค่ำคืน “Night Library@ National library of Thailand” ที่หอสมุดแห่งชาติ  ท่าวาสุกรี วันจันทร์ - ศุกร์ เปิดจนถึงเวลา 19.30 น. และวันเสาร์ - อาทิตย์ เปิดจนถึงเวลา 17.00 น. พบกับกิจกรรม อาทิ การแสดงเปียโนจุฑาธุช & นิทรรศการแผ่นเสียงในสยาม การฉายภาพยนตร์ผ่านแพลตฟอร์มสตรีมมิ่ง Netflix Café และจุดถ่ายภาพ Check-in พร้อมทั้งแจกของขวัญพิเศษ ตั้งแต่ 1 มกราคม ถึงวันที่ 31 มีนาคม 2568 ด้าน สวธ.เปิดหออัครศิลปิน จังหวัดปทุมธานี โดยไม่เสียค่าใช้จ่าย วันที่ 15 ธันวาคม 2567 ถึง 15 มกราคม 2568 และสำนักงานศิลปวัฒนธรรมร่วมสมัย (สศร.) เปิดหอศิลป์ร่วมสมัยราชดำเนิน ให้เข้าชมโดยไม่เสียค่าใช้จ่าย วันที่ 31 ธันวาคม 2567 ถึง 1 มกราคม 2568 ส่วนสถาบันบัณฑิตพัฒนศิลป์ (สบศ.) เปิดเข้าชมหอศิลป์ วิทยาลัยช่างศิลป เขตลาดกระบัง กรุงเทพมหานคร จัดแสดงผลงานทางศิลปะของศิลปินที่มีชื่อเสียงระดับชาติ และผลงานสร้างสรรค์จากการประกวดของนักเรียน นักศึกษาของวิทยาลัยฯ วันที่ 14 - 20 ธันวาคม 2567 ณ วิทยาลัยช่างศิลปะ ขณะที่หอภาพยนตร์ (องค์การมหาชน) จัดฉายภาพยนตร์โปรแกรม “Warm on a Cold Night” วันที่ 24 ธันวาคม 2567 ถึง 1 มกราคม 2568
รัฐมนตรีว่าการกระทรวงวัฒนธรรม กล่าวว่า 3.กิจกรรมการแสดงทางศิลปวัฒนธรรม สร้างความสุข ความรื่นเริง ได้แก่ สวธ.ร่วมกับสภาวัฒนธรรมจังหวัด 77 จังหวัด มอบความสุขเป็นของขวัญปีใหม่ ด้วยการจัดกิจกรรมศิลปะการแสดงพื้นบ้าน ในช่วงเทศกาลส่งท้ายปีเก่าต้อนรับปีใหม่ วันที่ 15 ธันวาคม 2567 - 15 มกราคม 2568 ทั่วประเทศและจัดการแสดงทางวัฒนธรรมในงานกาชาด ประจำปี 2567 อาทิ การแสดงหมอลำ การแสดงลำตัด การแสดงกันตรึม การแสดงหนังตะลุง และการแสดงโนรา วันที่ 16 - 17 ธันวาคม 2567 ณ สวนลุมพินี และจัดการแสดงระบำ รำ ฟ้อน ละครนอก เรื่อง “สังข์ทอง ตอน มณฑาลงกระท่อม” วันที่ 18 - 19 ธันวาคม 2567 ณ หอประชุมใหญ่ ศูนย์วัฒนธรรมแห่งประเทศไทย ด้าน สบศ. จัดงานมหกรรมศิลปวัฒนธรรมไทยและการแสดงสร้างสรรค์ระดับชาติและระดับนานาชาติ วันที่ 25 – 26 มกราคม 2568 ณ ลานคนเมือง ศาลาว่าการกรุงเทพมหานคร
“4. ส่งต่อความสุขและความปรารถนาดีด้วยผลิตภัณฑ์วัฒนธรรม โปรโมชัน และแคมเปญต่าง ๆ สำนักงานปลัดกระทรวงวัฒนธรรม จัดโปรโมชั่นผลิตภัณฑ์วัฒนธรรมไทย (Cultural Product of Thailand : CPOT) เป็นของขวัญปีใหม่ พร้อมเชิญชวนให้เลือกซื้อ CPOT ทาง E-Catalog ผ่าน Facebook page: CPOT และแอปพลิเคชัน TikTok ช่อง cpotshop "ของดีจากชุมชน สุขใจผู้ให้ถูกใจผู้รับ" และกิจกรรมส่งความสุขออนไลน์ด้วยบัตรอวยพรอิเล็กทรอนิกส์ (e - Card) กระทรวงวัฒนธรรมวันที่ 15 ธันวาคม 2567 ถึงวันที่ 15 มกราคม 2568 ผู้สนใจสามารถร่วมกิจกรรมได้ที่ระบบบัตรอวยพรอิเล็กทรอนิกส์ (e - Card) ได้ที่ https://ecard.m-culture.go.th ส่วน ศก. จัดแคมเปญ “การให้หนังสือคือการให้ปัญญา” จัดโปรโมชันลดราคาหนังสือที่จัดพิมพ์ 15 - 20 เปอร์เซ็นต์ ด้านศูนย์คุณธรรม (องค์การมหาชน) จัดกิจกรรม “Moral Verse x Zoo ทำดีในโลกเสมือนต่อยอดทำดีได้ในสวนสัตว์” ร่วมกับองค์การสวนสัตว์แห่งประเทศไทยในพระบรมราชูปถัมภ์ มอบบัตรเข้าสวนสัตว์ฟรี โดยใช้คะแนนจากเกม Moral Verse แลกบัตรเข้าชมสวนสัตว์ฟรีทั่วประเทศทั้งในรูปแบบ One - Day Pass และบัตร Family Pass ผู้ที่สนใจร่วมเล่นเกมออนไลน์สะสมคะแนนได้ที่ https://moralsverse.com และศูนย์มานุษยวิทยาสิรินธร (องค์การมหาชน) จัดแคมเปญโปรโมชันลดราคาหนังสือสูงสุด 40 เปอร์เซ็นต์ และได้จัดหนังสือหมวดหมู่หนังสือเพื่อเป็นทางเลือกให้ผู้ที่สนใจเลือกซื้อเป็นของขวัญปีใหม่” นางสาวสุดาวรรณ กล่าว
อย่างไรก็ตาม ขอเชิญชวนทุกท่านมอบผลิตภัณฑ์วัฒนธรรมไทย CPOT ที่ได้รับการต่อยอดจากภูมิปัญญาท้องถิ่นให้มีความโดดเด่น ร่วมสมัย ใช้งานง่ายและบ่งบอกถึงความเป็นไทย เป็นของขวัญปีใหม่ สร้างความสุขใจทั้งผู้ให้และผู้รับ โดยช่วงเทศกาลปีใหม่ ชุมชน ผู้ประกอบการ CPOT พร้อมใจกันร่วมจัดโปรโมชั่นสุดพิเศษ ทั้งลดสูงสุดถึง 50% บัตรส่วนลดและของแถมมากมาย ตั้งแต่วันนี้ถึง 31 มกราคม 2568 อาทิ เปเปอร์ อาร์ตไทย จากชุมชนคุณธรรมบ้านนาดี จ.สมุทรสาคร ผลิตภัณฑ์บำรุงผิวข้าวหอมสุพรรณบุรี จากชุมชนเครือข่ายทางวัฒนธรรมดอนเจดีย์ จ.สุพรรณบุรี ผลิตภัณฑ์เครื่องหอมจากสมุนไพร “เรือบุญ” จากชุมชนเครือข่ายทางวัฒนธรรมไทยสมุทร จ.สระบุรี ผลิตภัณฑ์จากธรรมชาติ มาบเอื้อง จากชุมชนเครือข่ายทางวัฒนธรรมมาบเอื้อง จ.ชลบุรี ผลิตภัณฑ์จากใบบัว De Bua จากชุมชนเครือข่ายทางวัฒนธรรมวัดเกาะคา จ.ลำปาง กระเป๋าผ้าไหม Salete จากชุมชนเครือข่ายทางวัฒนธรรมชนบท จ.ขอนแก่น ผลิตภัณฑ์บัวทองเหลือง จากชุมชนคุณธรรมวัดค่าย จ.พระนครศรีอยุธยา ผลิตภัณฑ์ผ้าบาติก บาราโหม จากชุมชนคุณธรรมมัสยิดบาราโหม จ.ปัตตานี ผลิตภัณฑ์ผ้าปาเต๊ะจาก ยาหยี (YAYEE) จากชุมชนเครือข่ายทางวัฒนธรรมกะทู้ จ.ภูเก็ต เครื่องประดับเบญจรงค์ลายซิ่น จากชุมชนคุณธรรมเมืองลับแล จ.อุตรดิตถ์ และกระเป๋าป่านศรนารายณ์ จากชุมชนเครือข่ายทางวัฒนธรรมเขาใหญ่ จ.เพชรบุรี เป็นต้น ดังนั้น อยากเชิญชวนประชาชน ร่วมช่วยกันอุดหนุนผลิตภัณฑ์ CPOT เพื่อเป็นขวัญและกำลังใจแก่ชุมชน ผู้ประกอบการ และ เสริมสร้างความเข้มแข็งให้เศรษฐกิจของประเทศไทย

ที่มา : https://www.thaigov.go.th/news/contents/details/92119