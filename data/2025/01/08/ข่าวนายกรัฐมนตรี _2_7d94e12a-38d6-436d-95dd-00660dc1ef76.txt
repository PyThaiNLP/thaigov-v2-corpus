รัฐบาลไทย-ข่าวทำเนียบรัฐบาล-นายกฯ ชื่นชมเด็กเยาวชนรุ่นใหม่ สร้างชื่อเสียง นำความภาคภูมิใจให้กับครอบครัวและประเทศชาติ ย้ำเด็กและเยาวชนทุกคนเป็นพลังสำคัญต่อการพัฒนาประเทศชาติ


วันพุธที่ 8 มกราคม 2568
08/01/2568
พิมพ์
นายกฯ ชื่นชมเด็กเยาวชนรุ่นใหม่ สร้างชื่อเสียง นำความภาคภูมิใจให้กับครอบครัวและประเทศชาติ ย้ำเด็กและเยาวชนทุกคนเป็นพลังสำคัญต่อการพัฒนาประเทศชาติ
นายกฯ ชื่นชมเด็กเยาวชนรุ่นใหม่ สร้างชื่อเสียง นำความภาคภูมิใจให้กับครอบครัวและประเทศชาติ ย้ำเด็กและเยาวชนทุกคนเป็นพลังสำคัญต่อการพัฒนาประเทศชาติ
วันนี้ (8 มกราคม 2568) เวลา 14.00 น. ณ ตึกสันติไมตรี (หลังนอก) ทำเนียบรัฐบาล นางสาวแพทองธาร ชินวัตร นายกรัฐมนตรี กล่าวให้โอวาทแก่คณะเด็กและเยาวชนดีเด่น พร้อมด้วยเด็กและเยาวชนที่นำชื่อเสียงมาสู่ประเทศชาติที่มีผลงานโดดเด่น จำนวน 1,292 คน โดยมี พลตำรวจเอก เพิ่มพูน ชิดชอบ รัฐมนตรีว่าการกระทรวงศึกษาธิการ นายสุรศักดิ์ พันธุ์เจริญวรกุล รัฐมนตรีช่วยว่าการกระทรวงศึกษาธิการ และนายพรหมินทร์ เลิศสุริย์เดช เลขาธิการนายกรัฐมนตรี เข้าร่วมรับฟังด้วย
โอกาสนี้ นายกรัฐมนตรี กล่าวมอบโอวาทแก่คณะเด็กและเยาวชนดีเด่น เด็กและเยาวชนที่นำชื่อเสียงมาสู่ประเทศชาติที่มีผลงานโดดเด่นว่า รู้สึกเป็นเกียรติที่ได้มาพบน้อง ๆ ทั้ง 1,292 คน ถือเป็นวันที่ได้ต้อนรับน้อง ๆ มากที่สุดตั้งแต่ดำรงตำแหน่งนายกรัฐมนตรี คาดหวังว่าวันเด็กแห่งชาติปีนี้จะมีน้อง ๆ เข้ามาร่วมงานที่ทำเนียบรัฐบาลเป็นจำนวนมาก ขอชื่นชมน้อง ๆ ทุกคนที่ได้รางวัลในด้านต่าง ๆ ไม่ว่าจะเป็นด้านวิชาการ ด้านศิลปวัฒนธรรมและดนตรี ด้านทักษะฝีมือ วิชาชีพ ด้านกีฬาและนันทนาการ ด้านศีลธรรม คุณธรรมและจริยธรรม ขอให้น้อง ๆ ทุกคนภูมิใจกับตัวเอง
“สำหรับบางคนอาจตั้งคำถามว่า หากเราโตขึ้นไปจะสามารถทำประโยชน์อะไรให้กับประเทศได้บ้าง วันนี้เราเป็นเพียงเยาวชนตัวเล็ก ๆ แต่เด็กทุกคนเป็นพลังที่สำคัญของประเทศ ถ้าหากเรารวมกลุ่มกันคิดและทำในสิ่งดี ๆ ก็จะสามารถเป็นกำลังสำคัญสำหรับประเทศชาติอย่างแน่นอน อย่างไรก็ตาม เราทุกคนเมื่อโตขึ้นจะต้องเจอสิ่งที่ไม่คาดคิด ไม่ได้วางแผนรับมือไว้ ขอให้น้องทุกคนมีความยืดหยุ่น พร้อมที่จะปรับตัวอยู่เสมอ เพราะโลกของเรามีการเปลี่ยนแปลงอย่างรวดเร็ว” นายกรัฐมนตรี ระบุ
นายกรัฐมนตรีกล่าวอีกว่า ทุกคนไม่จำเป็นต้องเรียนเก่งที่สุด สวยที่สุด รวยที่สุด แต่ต้องรู้คุณค่าของตัวเอง พร้อมทั้งอย่าลืมขอบคุณตัวเองที่ทำสิ่งดี ๆ เพื่อตัวเอง ครอบครัว และประเทศชาติ ซึ่งการที่ย้ำเตือนตัวเองอยู่เสมอว่ามีคุณค่า จะทำให้โตขึ้นด้วยใจที่เข้มแข็งและจะไม่มีใครมาเปลี่ยนความคิดของตัวเราได้ ทั้งนี้ ในปัจจุบันโลกมีการเปลี่ยนแปลงอย่างรวดเร็ว ทุกคนต้องมีจิตใจที่เข้มแข็งและมีสติ ซึ่งคำว่า สติ เป็นกฎในการดำเนินชีวิตอย่างหนึ่งที่ทำให้รู้สึกว่า โลกจะเปลี่ยนไปอย่างไร หากมีสติ จะเข้าใจปัญหานั้น และพร้อมรับมือกับสิ่งที่เกิดขึ้น
“มั่นใจว่า น้อง ๆ ทุกคนเป็นความภาคภูมิใจของครอบครัว ขอให้นำความภูมิใจนี้ไปพัฒนาตัวเอง เพื่อต่อยอดไปสู่ความภาคภูมิใจอื่น ๆ ในชีวิต รัฐบาลพร้อมสนับสนุนเยาวชนทุกคน ไม่ว่าจะเป็นการศึกษา การประกอบอาชีพ รวมถึงด้านอื่น ๆ ในโอกาสปีใหม่นี้ ขอให้น้อง ๆ ทุกคนประสบความสำเร็จ คิดหวังสิ่งใดก็ให้ดั่งปรารถนา” นายกรัฐมนตรี กล่าว
จากนั้น นายกรัฐมนตรีเดินทักทายเด็กและเยาวชนดีเด่น พร้อมด้วยเด็กและเยาวชนที่นำชื่อเสียงมาสู่ประเทศชาติที่มีผลงานโดดเด่นด้วยบรรยากาศที่เป็นกันเอง รวมถึงร่วมถ่ายภาพหมู่กับเด็กและเยาวชนที่บริเวณห้องโถงกลางและเดินชมของขวัญที่เด็กและเยาวชนนำมามอบให้

ที่มา : https://www.thaigov.go.th/news/contents/details/92150