รัฐบาลไทย-ข่าวทำเนียบรัฐบาล-“รมว.นฤมล”ชวน ผู้ปกครองพาบุตรหลานเที่ยวงาน 


วันพุธที่ 8 มกราคม 2568
“รมว.นฤมล”ชวน ผู้ปกครองพาบุตรหลานเที่ยวงาน
“รมว.นฤมล”ชวน ผู้ปกครองพาบุตรหลานเที่ยวงาน "วันเด็กแห่งชาติ" เสาร์ 11 ม.ค.นี้ เผย ก.เกษตรฯ จัดเต็ม พร้อมมอบความสุข ชิงของขวัญและของที่ระลึกมากมาย
ศ.ดร.นฤมล ภิญโญสินวัฒน์ รัฐมนตรีว่าการกระทรวงเกษตรและสหกรณ์ กล่าวว่า เนื่องในโอกาสวันเด็กแห่งชาติ ประจำปี 2568 กระทรวงเกษตรฯ เล็งเห็นความสำคัญของเด็กและเยาวชนที่เป็นทรัพยากร ที่มีคุณค่าของประเทศ และเป็นกำลังสำคัญของสังคมในการพัฒนาชาติบ้านเมืองให้เจริญก้าวหน้า ซึ่งเด็กและเยาวชน ควรได้รับการปลูกฝังและส่งเสริมคุณธรรม ภาวะผู้นำ กล้าคิด กล้าทำ กล้าแสดงออก สร้างความเชื่อมั่นในตนเอง เรียนรู้และเคารพกฎกติกา และระเบียบในการอยู่ร่วมกันในสังคมอย่างมีความสุข
ศ.ดร.นฤมล กล่าวต่อว่า สำหรับการจัดงานวันเด็กปี 2568 นี้ กระทรวงเกษตรและสหกรณ์ ได้ร่วมกับกระทรวงศึกษาธิการ จัดงานฉลองวันเด็กแห่งชาติ เพื่อส่งมอบความสุขให้กับเด็กและเยาวชน ซึ่งภายในงานน้อง ๆ จะได้พบกับกิจกรรมต่าง ๆ เช่น ร่วมสนุกกับเกมตอบปัญหาความรู้รอบตัว และกิจกรรมชิงของรางวัลภายในงาน อย่าง กิจกรรมตักไข่หรรษา สอยดาว เพื่อชิงของขวัญและของที่ระลึกมากมาย มาให้เด็กๆได้เข้าร่วมอย่างสนุกสนาน และได้แสดงออกอย่างสร้างสรรค์ผ่านการเข้าร่วมกิจกรรมให้ความรู้ของหน่วยงานในสังกัดกระทรวงเกษตรและสหกรณ์
“ดิฉันขอเป็นตัวแทน ท่านอิทธิ ศิริลัทธยากร รัฐมนตรีช่วยว่าการกระทรวงเกษตรและสหกรณ์,ท่านอัครา พรหมเผ่า รัฐมนตรีช่วยว่าการกระทรวงเกษตรและสหกรณ์ และข้าราชการ เจ้าหน้าที่ กระทรวงเกษตรและสหกรณ์ ขอเชิญชวนพ่อแม่ผู้ปกครองนำบุตรหลานมาร่วมกิจกรรมสร้างสรรค์ได้ในงานวันเด็กแห่งชาติ ในวันเสาร์ที่ 11 มกราคมนี้ ตั้งแต่เวลา 08.00 - 15.00 น. ณ บริเวณกระทรวงศึกษาธิการ ฟรี ! ตลอดทั้งวัน“
ทั้งนี้ กิจกรรมวันเด็กของกระทรวงเกษตรฯ ไม่ได้มีเพียงแค่ในพื้นที่ กทม.เท่านั้น แต่หลาย ๆ จังหวัดก็ให้ความสำคัญกับเด็ก ๆ เช่นกัน อาทิ พิพิธภัณฑ์การเกษตรเฉลิมพระเกียรติ ที่จังหวัดปทุมธานี ก็มีการจัดกิจกรรม“เมล็ดพันธุ์ของพระราชา” ระหว่าง 11-12 มกราคมนี้ ตั้งแต่ 08.00-15.00 น.โดยจะมีกิจกรรม Walk-Rally เปิดฐานการเรียนรู้กว่า 20 ฐาน ให้เด็กๆ ได้ร่วมสนุก ลุ้นรับของรางวัลมากมายตลอดทั้งวัน อิ่มอร่อย กับอาหาร และเครื่องดื่ม โดยไม่เสียค่าใช้จ่าย และยังมีเครือข่ายพิพิธภัณฑ์เกษตรฯ 100 ร้านค้า ที่จะนำผลผลิต สินค้า แปรรูปต่างๆ มาให้ ชม ช้อป

ที่มา : https://www.thaigov.go.th/news/contents/details/92116