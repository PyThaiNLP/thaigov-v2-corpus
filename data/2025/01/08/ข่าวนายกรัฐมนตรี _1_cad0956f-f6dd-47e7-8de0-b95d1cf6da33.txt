รัฐบาลไทย-ข่าวทำเนียบรัฐบาล-นายกรัฐมนตรีรับมอบของขวัญวันเด็ก จำนวน  2.4 แสนชิ้น จากมูลนิธิป่อเต็กตึ๊ง นำส่งต่อให้เด็ก ๆ 


วันพุธที่ 8 มกราคม 2568
08/01/2568
พิมพ์
นายกรัฐมนตรีรับมอบของขวัญวันเด็ก จำนวน  2.4 แสนชิ้น จากมูลนิธิป่อเต็กตึ๊ง นำส่งต่อให้เด็ก ๆ
ขอบคุณมูลนิธิฯ แบ่งปันความสุข ช่วยสร้างเด็กดีในวันนี้ให้เป็นผู้ใหญ่ที่มีคุณค่าของสังคมและประเทศชาติในอนาคต
วันนี้ (8 มกราคม 2568) เวลา 13.30 น. ณ ห้องสีม่วง ตึกไทยคู่ฟ้า ทำเนียบรัฐบาล นายจิรายุ ห่วงทรัพย์ โฆษกประจำสำนักนายกรัฐมนตรี  เปิดเผยว่า นางสาวแพทองธาร  ชินวัตร นายกรัฐมนตรี รับมอบของขวัญวันเด็กประจำปี พ.ศ. 2568 จากนายวิเชียร เตชะไพบูลย์ ประธานกรรมการมูลนิธิป่อเต็กตึ๊ง  โดยมีนายวิชิต ชินวงศ์วรกุล รองประธานกรรมการ และคณะกรรมการมูลนิธิฯ ร่วมในพิธีมอบชุดของขวัญวันเด็ก
นายวิเชียร เตชะไพบูลย์ ประธานกรรมการมูลนิธิป่อเต็กตึ๊ง กล่าวว่า การให้ของขวัญวันเด็ก เป็นหนึ่งในกิจกรรมหลักที่มูลนิธิป่อเต็กตึ๊ง   ได้จัดทำต่อเนื่องมาเป็นเวลา 66 ปี นับตั้งแต่ปี พ.ศ. 2502 ด้วยการมอบของขวัญให้เด็ก ๆ ในโอกาส “วันเด็กแห่งชาติ” แบ่งปันความรัก ความสุขและเสริมการเรียนรู้ สร้างเด็กดีในวันนี้ให้เป็นผู้ใหญ่ที่มีคุณค่าของสังคมและประเทศชาติในอนาคต โดยมูลนิธิป่อเต็กตึ๊งได้ส่งความรัก ความปรารถนาดีให้เด็ก ๆ ทุกคนเป็นเด็กดี มีคุณธรรม กตัญญู รู้คุณ พ่อแม่ ครูอาจารย์ รู้จักประหยัด มัธยัสถ์ ห่างไกลยาเสพติด ตั้งใจศึกษาเล่าเรียน หมั่นเรียนรู้ทุกโอกาส เพื่ออนาคตที่ดีของตนเอง และประเทศชาติ  ดังคำขวัญวันเด็กของนายกรัฐมนตรี ประจำปี พ.ศ.2568 ที่มอบให้ คือ “ทุกโอกาส คือ การเรียนรู้ พร้อมปรับตัวสู่อนาคตที่เลือกเอง” สำหรับวันเด็กปีนี้ มูลนิธิฯ จัดส่งชุดของขวัญวันเด็กเพื่อมอบให้กับเยาวชนในส่วนภูมิภาค ผ่านหน่วยงานต่าง ๆ ทั่วประเทศ รวม ทั้งสิ้น 3,000,000 ชุด คิดเป็นมูลค่ากว่า 15.8 ล้านบาท
โอกาสนี้ นายกรัฐมนตรีกล่าวขอบคุณคณะกรรมการมูลนิธิป่อเต็กตึ๊งทุกคนที่ได้สร้างคุณประโยชน์อย่างมากมายให้กับประเทศไทย ในทุก ๆ ด้าน อย่างยาวนานกว่า 60 ปี   ซึ่งในวันเสาร์ที่ 11 มกราคม 2568 ทำเนียบรัฐบาล    ได้เปิดให้เด็กและเยาวชนเข้ามาเที่ยวชม เข้ามาร่วมสนุกสนานกิจกรรมวันเด็ก โดยเด็กและเยาวชนจะได้พบกับนายกรัฐมนตรี และได้ของขวัญกลับบ้านด้วย ซึ่งจะสร้างความดีใจและประทับใจให้เด็ก ๆ  ทั้งนี้ อย่างที่ทราบว่ามูลนิธิป่อเต็กตึ๊งเป็นที่รู้จักของคนทั้งประเทศ มีทั้งเครือโรงพยาบาลที่สามารถช่วยเหลือพี่น้องประชาชนด้วยคุณงามความดีต่าง ๆ มากมายที่ได้ทำเพื่อประเทศชาติโดยที่ไม่หวังอะไร
“การที่ทุกคนได้เห็นเด็กและเยาวชนเติบโตขึ้นมาในประเทศแห่งโอกาสเป็นสิ่งที่สำคัญ เป็นกำลังใจให้ทุกคน  ถ้าทุกคนสามารถทำตรงนี้ได้ไม่ว่าจะเป็นส่วนเล็ก ๆ หรือส่วนใหญ่  ถือว่าชีวิตนี้ได้เกิดมาทำเพื่อประเทศชาติเพื่อคนไทยทุกคน” นายกรัฐมนตรี ย้ำ
นายกรัฐมนตรี กล่าวขอบคุณทางมูลนิธิฯ ที่มาในวันนี้ มาสร้างแรงบันดาลใจให้ตนเองและรัฐบาล ยืนยันพร้อมที่จะทำงานร่วมกันต่อไปอย่างเต็มที่   และขออวยพรให้ทุกคนมีสุขภาพร่างกายแข็งแรง   จะได้มาช่วยกันพัฒนาประเทศในด้านต่าง ๆ ต่อไป
สำหรับรายการของขวัญที่มอบให้สำนักเลขาธิการนายกรัฐมนตรี ได้แก่ สมุด ดินสอ ไม้บรรทัด และกล่องดินสอ จำนวน 60,000 ชุด รวมทั้งหมด 240,000 ชิ้น  โดยสำนักเลขาธิการนายกรัฐมนตรีจะได้ดำเนินการมอบของให้แก่คณะกรรมการจัดงานวันเด็กทำเนียบรัฐบาล หน่วยงานราชการ โรงเรียน ชุมชน และบุคคลที่ขอรับการสนับสนุน  ของขวัญเพื่อจัดงานวันเด็กแห่งชาติประจำปี พ.ศ. 2568 ต่อไป

ที่มา : https://www.thaigov.go.th/news/contents/details/92139