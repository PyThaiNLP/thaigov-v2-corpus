รัฐบาลไทย-ข่าวทำเนียบรัฐบาล-​“รมว.สุดาวรรณ” เดินหน้าคัดเทศกาล - ประเพณีทั่วไทย ประกาศยกระดับสู่ระดับชาติ - นานาชาติ หวังเป็นแม่เหล็กดึงนักท่องเที่ยว ขับเคลื่อนนโยบาย Soft Power - สร้างงาน สร้างรายได้สู่ชุมชน


วันพุธที่ 8 มกราคม 2568
​“รมว.สุดาวรรณ” เดินหน้าคัดเทศกาล - ประเพณีทั่วไทย ประกาศยกระดับสู่ระดับชาติ - นานาชาติ หวังเป็นแม่เหล็กดึงนักท่องเที่ยว ขับเคลื่อนนโยบาย Soft Power - สร้างงาน สร้างรายได้สู่ชุมชน
​“รมว.สุดาวรรณ” เดินหน้าคัดเทศกาล - ประเพณีทั่วไทย ประกาศยกระดับสู่ระดับชาติ - นานาชาติ หวังเป็นแม่เหล็กดึงนักท่องเที่ยว ขับเคลื่อนนโยบาย Soft Power - สร้างงาน สร้างรายได้สู่ชุมชน
“รมว.สุดาวรรณ” เดินหน้าคัดเทศกาล - ประเพณีทั่วไทย ประกาศยกระดับสู่ระดับชาติ - นานาชาติ หวังเป็นแม่เหล็กดึงนักท่องเที่ยว ขับเคลื่อนนโยบาย Soft Power - สร้างงาน สร้างรายได้สู่ชุมชน
นางสาวสุดาวรรณ หวังศุภกิจโกศล รัฐมนตรีว่าการกระทรวงวัฒนธรรม (รมว.วธ.) เปิดเผยว่าได้รับรายงานว่าที่ประชุมคณะทำงานยกระดับเทศกาลประเพณีไปสู่ระดับชาติและนานาชาติของสำนักงานวัฒนธรรมจังหวัด ประจำปีงบประมาณ พ.ศ. 2568 ครั้งที่ 1/2567 เมื่อเร็วๆนี้ ซึ่งมีนางศศิฑอณร์ สุวรรณมณี หัวหน้าผู้ตรวจราชการกระทรวงวัฒนธรรม เป็นประธานการประชุมฯ ได้พิจารณาเกณฑ์การคัดเลือกเทศกาลประเพณีของสำนักงานวัฒนธรรมจังหวัด (สวจ.) เพื่อยกระดับไปสู่ระดับชาติและนานาชาติ ประจำปีงบประมาณ พ.ศ. 2568 โดยเกณฑ์ที่ใช้พิจารณาคัดเลือกเทศกาลประเพณีที่โดดเด่นและมีศักยภาพของจังหวัดตามที่ สวจ. ได้นำเสนอ
“เกณฑ์และประเด็นการพิจารณาจะคัดเลือกจากหลักเกณฑ์ด้านต่างๆ อาทิ 1.ข้อมูลทั่วไปของเทศกาลประเพณี 2.ด้านคุณค่าและอัตลักษณ์ พิจารณาจากองค์ประกอบต่างๆ เช่น ประวัติ ความเป็นมา ความสำคัญและเอกลักษณ์/อัตลักษณ์ที่โดดเด่น ความเกี่ยวข้องหรือสนับสนุนนโยบาย วธ. ในมิติต่างๆ เช่น มีรายการมรดกภูมิปัญญาทางวัฒนธรรมที่อยู่ในบัญชีมรดกทางวัฒนธรรมที่จับต้องไม่ได้ของยูเนสโก หรือกำลังศึกษาความเป็นไปได้เพื่อขึ้นทะเบียน เป็นเครือข่ายเมืองสร้างสรรค์ของยูเนสโกหรือเมืองที่มีศักยภาพและแสดงเจตจำนงเข้าร่วมเป็นสมาชิก กิจกรรมทางวัฒนธรรมร่วมกับประเทศเพื่อนบ้าน หรือกิจกรรมทางวัฒนธรรมระหว่างประเทศหรือนโยบายด้านวัฒนธรรมกับต่างประเทศทั้งระดับทวิภาคี ระดับพหุภาคี และอาเซียน รวมถึงกิจกรรมการขับเคลื่อนการสนับสนุนส่งเสริมสังคมพหุวัฒนธรรม/กลุ่มชาติพันธุ์ และกิจกรรมขับเคลื่อนนโยบาย Soft Power และอุตสาหกรรมวัฒนธรรมสร้างสรรค์ เป็นต้น” รัฐมนตรีว่าการกระทรวงวัฒนธรรม กล่าว
นางสาวสุดาวรรณ กล่าวว่า 3.ด้านการจัดงาน/กิจกรรม ประกอบด้วย ขนาดการของกิจกรรม ความต่อเนื่องของการจัดเทศกาลประเพณี จำนวนวัน จำนวนผู้เข้าร่วมเฉลี่ยต่อวัน เป็นต้น และ 4.แนวทางการยกระดับเทศกาลประเพณี ภายใต้กรอบแนวทางการยกระดับ อาทิ การเผยแพร่ประชาสัมพันธ์สร้างการรับรู้การจัดงานในวงกว้าง การสร้างองค์ความรู้ที่เกี่ยวข้อง อาทิ นิทรรศการ การอบรมเชิงปฏิบัติการพัฒนาทักษะ การขยายกลุ่มเป้าหมายการส่งเสริมความสัมพันธ์กับประเทศเพื่อนบ้านที่มีชายแดนติดกับประเทศไทย ส่งเสริมการเชื่อมโยงกับแหล่งท่องเที่ยวอื่น ๆ ในพื้นที่ใกล้เคียงและการส่งเสริมแหล่งมรดกโลก/เมืองสร้างสรรค์ของยูเนสโก/มรดกภูมิปัญญาทางวัฒนธรรมของยูเนสโกให้เป็นที่รู้จักมากขึ้น การส่งเสริมสังคมพหุวัฒนธรรมและกลุ่มชาติพันธุ์ ขับเคลื่อนงานตามนโยบายรัฐบาลจุดเน้น วธ. และมีกิจกรรมการจัดงานและแสดงให้เห็นผลลัพธ์การสร้างการรับรู้และสร้างรายได้ รวมถึงบูรณาการร่วมกันหน่วยงานอื่น เป็นต้น
รมว.วธ. กล่าวว่า สวจ.ได้นำเสนอและเทศกาลประเพณีที่โดดเด่นและมีศักยภาพของจังหวัด จำนวน 1 เทศกาล/ประเพณี พร้อมรายละเอียดส่งมายัง วธ. เพื่อนำเสนอให้ประชุมคณะทำงานฯ พิจารณา ซึ่งปีงบประมาณ พ.ศ. 2568 มีการนำเสนอเทศกาลประเพณีเข้ารับการคัดเลือกยกระดับไปสู่ระดับชาติและนานาชาติ จำนวน 68 เทศกาล/ประเพณี จำแนกเป็น 4 ภูมิภาค ได้แก่ 1.ภาคเหนือ 13 เทศกาล/ประเพณี 2.ภาคตะวันออกเฉียงเหนือ 19 เทศกาล/ประเพณี 3.ภาคกลางและภาคตะวันออก 22 จังหวัด และ 4.ภาคใต้ จำนวน 13 เทศกาล/ประเพณี ทั้งนี้จะพิจารณาการคัดเลือกเทศกาลประเพณีตามเกณฑ์ที่กำหนดไว้ เพื่อยกเทศกาลประเพณีไปสู่ระดับชาติและนานาชาติ ในปี 2568 และประกาศผลการคัดเลือกให้ทราบต่อไป
อย่างไรก็ตามการคัดเลือกเทศกาลประเพณีที่โดดเด่นและมีศักยภาพเพื่อผลักดันสู่ระดับชาติและนานาชาติ ในการขับเคลื่อนนโยบาย Soft Power และเพิ่มมูลค่าเศรษฐกิจสร้างสรรค์โดยใช้เทศกาลประเพณีที่มีศักยภาพและมีความโดดเด่น ฟื้นฟูเศรษฐกิจฐานราก ส่งเสริมการสร้างความสามารถในการแข่งขัน สร้างงานและร่วมกันสืบสาน และต่อยอดประเพณีของไทยให้เป็นที่รู้จัก ดึงดูดนักท่องเที่ยวทั้งชาวไทยและต่างประเทศ และสร้างรายได้สู่ชุมชนอย่างยั่งยืน

ที่มา : https://www.thaigov.go.th/news/contents/details/92125