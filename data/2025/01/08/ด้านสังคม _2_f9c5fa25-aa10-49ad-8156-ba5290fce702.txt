รัฐบาลไทย-ข่าวทำเนียบรัฐบาล-"สมศักดิ์" ประชุมผู้บริหาร สธ.นัดแรก ปี 68 จัดเต็มของขวัญวันเด็ก-วันผู้สูงอายุ เพิ่มเข้าถึงการรักษาขั้นสูง ปลื้ม มีคนนับคาร์บแล้ว 11.8 ล้านคน เดินหน้าให้ได้ 50 ล้านคน ภายในปี 2568


วันพุธที่ 8 มกราคม 2568
"สมศักดิ์" ประชุมผู้บริหาร สธ.นัดแรก ปี 68 จัดเต็มของขวัญวันเด็ก-วันผู้สูงอายุ เพิ่มเข้าถึงการรักษาขั้นสูง ปลื้ม มีคนนับคาร์บแล้ว 11.8 ล้านคน เดินหน้าให้ได้ 50 ล้านคน ภายในปี 2568
รัฐมนตรีว่าการกระทรวงสาธารณสุข ประชุมผู้บริหารระดับสูงนัดแรก ปี 2568 เห็นชอบจัดของขวัญห้ประชาชนต่อเนื่อง ทั้งวันเด็ก รักษาโรคหัวใจพิการแต่กำเนิดเด็กแรกเกิด - 18 ปี
วันผู้สูงอายุ ผ่าตัดต้อกระจกกว่า 150,000 ดวง ปลูกถ่ายกระจกตา 1,500 ดวง ใส่ฟันเทียม 45,000 ราย วันมะเร็งโลก ผ่าตัดมะเร็งด้วยหุ่นยนต์ 100 ราย วันงดสูบบุหรี่โลก เพิ่มเข้าถึงยาช่วยเลิกบุหรี่ พร้อมมอบรางวัลหน่วยงานส่งเสริม อสม.บันทึกผลนับคาร์บ   ครบ 100% ล่าสุดมีคนร่วมนับคาร์บแล้วกว่า 11.8 ล้านคน เดินหน้าให้ได้ 50 ล้านคน ภายในปี 2568
วันนี้ (8 มกราคม 2568) ที่กระทรวงสาธารณสุข จ.นนทบุรี นายสมศักดิ์ เทพสุทิน รัฐมนตรีว่าการกระทรวงสาธารณสุข กล่าวภายหลังเป็นประธานการประชุมผู้บริหารระดับสูงกระทรวงสาธารณสุข ครั้งที่ 1/2568 ซึ่งมี นายเดชอิศม์ ขาวทอง รัฐมนตรีช่วยว่าการกระทรวงสาธารณสุข นพ.โอภาส การย์กวินพงศ์ ปลัดกระทรวงสาธารณสุข และคณะผู้บริหารระดับสูงกระทรวงสาธารณสุขเข้าร่วม ว่า ก่อนการประชุมได้มีการลงนามบันทึกความเข้าใจว่าด้วยความร่วมมือโครงการจัดการพลังงานในองค์กรด้วยระบบดิจิทัล ระหว่างสำนักงานปลัดกระทรวงสาธารณสุข   กับการไฟฟ้าส่วนภูมิภาค (กฟภ.) เพื่อขับเคลื่อนนโยบายเร่งด่วนของรัฐบาลที่จะส่งเสริมการใช้พลังงานอย่างคุ้มค่า สนับสนุนให้มีการผลิตและใช้พลังงานทางเลือกเพื่อเสริมสร้างความมั่นคงด้านพลังงานอย่างยั่งยืน โดยจะนำเทคโนโลยีการผลิตไฟฟ้าจากพลังงานทดแทนและการอนุรักษ์พลังงานในองค์กรด้วยระบบดิจิทัลและนวัตกรรมอื่นๆ มาปรับใช้ภายในสำนักปลัดกระทรวงสาธารณสุขให้มีประสิทธิภาพและเหมาะสม เพื่อลดการใช้พลังงานอย่างไม่จำเป็น รวมถึง มีการมอบประกาศเกียรติคุณให้แก่สำนักงานเขตสุขภาพทั้ง 12 เขต และสำนักงานสาธารณสุขจังหวัด (สสจ.)  10 จังหวัดแรกที่ส่งเสริมสนับสนุน อสม.นับคาร์บตนเองและบันทึกผลผ่านแอปพลิเคชันสมาร์ท อสม. ครบ 100% ภายในวันที่ 31 ธันวาคม 2567 ได้แก่ นครปฐม สมุทรสงคราม เพชรบุรี พังงา หนองคาย แพร่ อุดรธานี อุตรดิตถ์ นครพนม และสุพรรณบุรี
นายสมศักดิ์กล่าวต่อว่า วันนี้ที่ประชุมได้ติดตามความก้าวหน้าใน 3 เรื่องสำคัญ ได้แก่ 1) การขับเคลื่อนโครงการคนไทยห่างไกลโรคไม่ติดต่อเรื้อรัง (NCDs) พบว่า มีผู้เรียนรู้การนับคาร์บแล้ว 11,807,264 คน แบ่งเป็น    อสม. 1,072,719 คน และประชาชน 10,734,545 คน ในปี 2568 จะเดินหน้าส่งเสริมการนับคาร์บให้ถึง 50 ล้านคน ส่วนการจัดตั้ง NCDs Remission คลินิกในโรงพยาบาล 1 แห่ง/จังหวัด ดำเนินการครบทุกจังหวัดแล้ว 2) การทบทวนปรับปรุงประกาศกฎหมายลำดับรองภายใต้ พ.ร.บ.ระบบสุขภาพปฐมภูมิ พ.ศ. 2562 เพื่อรองรับระบบสุขภาพปฐมภูมิที่เปลี่ยนแปลงไป ทั้งการเป็นชุมชนเมืองมากขึ้น ความก้าวหน้าของเทคโนโลยีสารสนเทศ การถ่ายโอน รพ.สต.ให้กับ อปท. โดยช่วงเดือนกุมภาพันธ์-มีนาคม 2568 คณะอนุกรรมการคณะต่างๆ จะจัดทำร่างประกาศปรับปรุงแก้ไข ส่งให้คณะอนุกรรมการกฎหมายพิจารณา และเสนอขอความเห็นชอบจากคณะกรรมการระบบสุขภาพปฐมภูมิ เพื่อเสนอเป็นร่างประกาศให้รัฐมนตรีว่าการกระทรวงสาธารณสุข ลงนาม และประกาศลงราชกิจจานุเบกษาให้มีผลบังคับใช้ต่อไป
และ 3) โครงการกระทรวงสาธารณสุขมอบของขวัญ พ.ศ. 2568 ในวันเด็กแห่งชาติ 11 มกราคม 2568 นี้  จะเปิดงานวันเด็กและมอบของขวัญเพื่อผู้ป่วยเด็กด้วยการรักษาเทคโนโลยีขั้นสูง ที่สถาบันสุขภาพเด็กแห่งชาติมหาราชินี โดยสนับสนุนการผ่าตัดและการสวนหัวใจรักษาโรคหัวใจพิการแต่กำเนิดที่ซับซ้อนให้เด็กแรกเกิดถึงอายุ 18 ปี ส่วนวันผู้สูงอายุแห่งชาติ ซึ่งตรงกับวันที่ 13 เมษายนของทุกปี ได้จัดทำโครงการคนไทยสายตาดี ให้บริการผ่าตัดต้อกระจก 73,000 ดวงตา และปลูกถ่ายกระจกตา 1,500 ดวง ภายในเดือนเมษายน 2568 และผ่าตัดต้อกระจก 150,000 ดวงตา ภายในเดือนกันยายน 2568 และโครงการรอยยิ้มใหม่ผู้สูงวัยปี 2568 ให้ผู้สูงอายุและก่อนวัยสูงอายุได้รับการใส่ฟันเทียมทั้งปากหรือเกือบทั้งปาก 45,000 ราย นอกจากนี้ ยังมีของขวัญในวันสำคัญอื่นๆ ได้แก่ การผ่าตัดด้วยหุ่นยนต์รักษาผู้ป่วยมะเร็ง 100 ราย เนื่องในวันมะเร็งโลก 4 กุมภาพันธ์ 2568, โครงการพระสงฆ์ปลอดโรค NCDs สุขภาพดีทั่วไทย โดยถวายความรู้ด้านโภชนาการและคัดกรองสุขภาพพระสงฆ์ทั่วประเทศ จะเปิดโครงการในเดือนกุมภาพันธ์ 2568 ที่วัดจันทาราม (ท่าซุง) จ.อุทัยธานี และการลดละเลิกบุหรี่ด้วยยา CYTISINE GPO สนับสนุนเข้ารับบริการเลิกบุหรี่เนื่องในวันงดสูบบุหรี่โลก 31 พฤษภาคม 2568
*****************************************************8 มกราคม 2568

ที่มา : https://www.thaigov.go.th/news/contents/details/92132