รัฐบาลไทย-ข่าวทำเนียบรัฐบาล-กรมการขนส่งทางบก เผยภาพรวม 10 วัน ของการเดินทางช่วงเทศกาลปีใหม่ 2568 ตรวจรถโดยสารสาธารณะ ณ จุดจอด/จุดตรวจ ทั่วประเทศ แล้วกว่า 150,000 คัน


วันอังคารที่ 7 มกราคม 2568
กรมการขนส่งทางบก เผยภาพรวม 10 วัน ของการเดินทางช่วงเทศกาลปีใหม่ 2568 ตรวจรถโดยสารสาธารณะ ณ จุดจอด/จุดตรวจ ทั่วประเทศ แล้วกว่า 150,000 คัน
.....
นายจิรุตม์ วิศาลจิตร อธิบดีกรมการขนส่งทางบก กระทรวงคมนาคม เปิดเผยว่า กรมการขนส่งทางบก (ขบ.) ได้ดำเนินการตามมาตรการอำนวยความสะดวกและปลอดภัย ช่วงเทศกาลปีใหม่ 2568 โดยตรวจความพร้อมรถโดยสารสาธารณะและพนักงานขับรถ ณ สถานีขนส่งผู้โดยสาร จุดจอด และจุด Checking Point  ทั่วประเทศ ระหว่างวันที่ 27 ธันวาคม 2567 - 5 มกราคม 2568 เพื่อป้องกันและลดอุบัติเหตุทางถนนในช่วงเทศกาลปีใหม่ 2568 และได้เน้นย้ำให้ผู้ประกอบการขนส่ง ผู้ให้บริการสถานีขนส่งผู้โดยสารและจุดจอดทุกแห่ง ตรวจความพร้อมของรถและความพร้อมของผู้ขับรถก่อนออกเดินทาง ตามแบบ Checklist เช่น การมีใบอนุญาตขับรถที่ถูกต้อง ตรวจความพร้อมด้านร่างกาย การตรวจวัดระดับแอลกอฮอล์ในลมหายใจ ชั่วโมงการขับรถไม่เกินที่กฎหมายกำหนด รถโดยสารสาธารณะทุกคันต้องมีสภาพมั่นคงแข็งแรงทั้งสภาพตัวรถภายนอกและภายใน อุปกรณ์เพื่อความปลอดภัยต่าง ๆ ต้องพร้อมใช้งานอยู่เสมอ จัดเจ้าหน้าที่ให้คำแนะนำและให้ความรู้แก่ผู้โดยสารกรณีเกิดเหตุฉุกเฉิน และขอให้ผู้โดยสารทุกที่นั่งคาดเข็มขัดนิรภัยตลอดการเดินทาง เพื่อป้องกันการบาดเจ็บและเสียชีวิตเมื่อรถเกิดอุบัติเหตุ สำหรับผลดำเนินการตรวจความพร้อม   รถโดยสารสาธารณะตั้งแต่วันที่ 27 ธันวาคม 2567 - 5 มกราคม 2568 ตรวจแล้ว 150,721 คัน พบรถบกพร่อง 5 คัน อุปกรณ์ส่วนควบไม่มั่นคงแข็งแรง หรือมีอุปกรณ์ภายในรถชำรุด และพบพนักงานขับรถบกพร่อง 4 คน โดยทุกกรณีได้ดำเนินการเปลี่ยนรถโดยสารและพนักงานขับรถก่อนให้บริการเรียบร้อยแล้ว นอกจากนี้ ผลการดำเนินการติดตามตรวจสอบการเดินรถโดยสารสาธารณะและรถบรรทุกด้วยระบบ GPS Tracking ผ่านศูนย์บริหารจัดการเดินรถด้วยระบบ GPS 539,362 คัน พบการใช้ความเร็วเกินกฎหมายกำหนด 1,817 คัน ผลตรวจสอบการใช้ความเร็วรถโดยสารและรถบรรทุกด้วยกล้องเลเซอร์ บนถนนสายหลักและสายรอง 22,644 คันพบการใช้ความเร็วเกินกฎหมายกำหนด 156 คัน ประสานผู้ประกอบการขนส่ง เจ้าหน้าที่ตำรวจ และหน่วยงานที่เกี่ยวข้องเพื่อระงับการใช้ความเร็ว ควบคู่กับมาตรการบังคับใช้กฎหมายอย่างเคร่งครัด สำหรับการร้องเรียนเกี่ยวกับรถโดยสารสาธารณะผ่านศูนย์ 1584 ได้รับเรื่องร้องเรียน 524 เรื่อง โดยเรื่องที่มีการร้องเรียนมากที่สุด 3 อันดับแรก ได้แก่ ขับรถประมาท/น่าหวาดเสียว ไม่หยุดรับส่งผู้โดยสารที่ป้ายหยุดรถ และประจำรถแสดงกิริยาวาจาไม่สุภาพ/แต่งกายไม่เรียบร้อย ดำเนินการติดตามผู้กระทำผิดมาสอบสวนและดำเนินการลงโทษตามกฎหมายต่อไป

ที่มา : https://www.thaigov.go.th/news/contents/details/92110