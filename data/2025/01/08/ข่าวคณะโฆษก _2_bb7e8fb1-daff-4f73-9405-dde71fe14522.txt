รัฐบาลไทย-ข่าวทำเนียบรัฐบาล-กระทรวงศึกษาฯ ชวนน้องเที่ยวงานวันเด็กเสาร์นี้ จัดเต็มกิจกรรมสร้างความรู้ ความสนุกสนาน มากมายภายในงาน


วันพุธที่ 8 มกราคม 2568
08/01/2568
พิมพ์
กระทรวงศึกษาฯ ชวนน้องเที่ยวงานวันเด็กเสาร์นี้ จัดเต็มกิจกรรมสร้างความรู้ ความสนุกสนาน มากมายภายในงาน
กระทรวงศึกษาฯ ชวนน้องเที่ยวงานวันเด็กเสาร์นี้ จัดเต็มกิจกรรมสร้างความรู้ ความสนุกสนาน มากมายภายในงาน
วันนี้ (8 มกราคม 2568) นายคารม พลพรกลาง รองโฆษกประจำสำนักนายกรัฐมนตรี เปิดเผยว่า ในวันเสาร์ที่ 11 มกราคมนี้ เวลาประมาณ 08.00 น. นางสาวแพทองธาร ชินวัตร นายกรัฐมนตรี จะเป็นประธานเปิดงานวันเด็กแห่งชาติ ประจำปี 2568 ของกระทรวงศึกษาธิการ ซึ่งมีหน่วยงานภาครัฐและภาคเอกชนมาร่วมจัดงาน 34 หน่วยงาน นอกจากนี้เป็นการจัดกิจกรรม ณ สถานที่ตั้ง 21 หน่วยงาน ทั่วทุกภาคของประเทศภายใต้แนวคิด “เรียนดี มีความสุข” เพื่อให้น้องๆ เด็กๆ และเยาวชนที่มาร่วมงานได้รับประสบการณ์ที่เต็มเปี่ยมไปด้วยความสุขและความรู้
สำหรับไฮไลต์และตัวอย่างกิจกรรมภายในงาน เช่น กิจกรรมวอล์กแรลลี่ ฐานการเรียนรู้ตามนโยบาย “เรียนดี มีความสุข” ซึ่งมุ่งเน้นการให้ความรู้เชิงความคิด สติปัญญา และด้านร่างกาย “ฉลาดรู้ ฉลาดคิด ฉลาดทำ” ให้แก่เด็กและเยาวชน พร้อมรับตราประทับจากหน่วยงานต่าง ๆ ที่จัดกิจกรรม อาทิ กระทรวงสาธารณสุขที่มีกิจกรรมสร้างความรอบรู้สุขภาพเด็กไทย โดยการเรียนรู้ในการดูแลสุขภาพตนเองและครอบครัว รวมทั้งการสร้างเสริมคุณลักษณะให้เป็นผู้รักในการดูแลสุขภาพ กระทรวงวัฒนธรรมที่สอนเกี่ยวกับความเสมอภาคทางสังคม และการประดิษฐ์ของเล่นพื้นบ้านจากภูมิปัญญาไทย และกองบัญชาการตำรวจนครบาลที่จัดกิจกรรมการให้ความรู้เกี่ยวกับกฎหมายจราจร ขี่ม้า การแสดงของสุนัขตำรวจ และนิทรรศการเครื่องมือเก็บกู้วัตถุระเบิด เพื่อเสริมสร้างทักษะและความรู้ให้กับเด็กและเยาวชนในทุก ๆ ด้าน
“ขอเชิญชวนเด็ก ๆ และเยาวชน ร่วมงานฉลองวันเด็กแห่งชาติ ประจำปี 2568 ที่กระทรวงศึกษาธิการ ถนนราชดำเนิน ซึ่งตั้งอยู่ใกล้ทำเนียบรัฐบาล หนึ่งในสถานที่สำคัญที่จัดงานวันเด็กแห่งชาติในทุก ๆ ปี และภายในงานมีกิจกรรมสนุกสนานและสร้างสรรค์จากหน่วยงานที่เกี่ยวข้องต่าง ๆ ที่ได้จัดขึ้นเพื่อมอบประสบการณ์ให้กับเยาวชนทุกคน ทั้งนี้ ยังได้ร่วมพบปะกับนางสาวแพทองธาร ชินวัตร นายกรัฐมนตรี ที่จะมามอบคำอวยพรและแรงบันดาลใจให้กับเด็กและเยาวชนที่จะเป็นอนาคตของชาติต่อไปด้วย” นายคารม กล่าว

ที่มา : https://www.thaigov.go.th/news/contents/details/92115