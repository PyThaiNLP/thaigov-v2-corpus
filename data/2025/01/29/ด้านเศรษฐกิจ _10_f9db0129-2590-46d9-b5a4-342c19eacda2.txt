รัฐบาลไทย-ข่าวทำเนียบรัฐบาล-“รมว.นฤมล”หนุนใช้น้ำหมักชีวภาพปลาหมอคางดำ สู้ศึกโรคใบร่วงในยางพารา ตั้งเป้า ฟื้นฟูสวนยางควบคู่การลดปริมาณปลาหมอคางดำ


วันพุธที่ 29 มกราคม 2568
“รมว.นฤมล”หนุนใช้น้ำหมักชีวภาพปลาหมอคางดำ สู้ศึกโรคใบร่วงในยางพารา ตั้งเป้า ฟื้นฟูสวนยางควบคู่การลดปริมาณปลาหมอคางดำ
“รมว.นฤมล”หนุนใช้น้ำหมักชีวภาพปลาหมอคางดำ สู้ศึกโรคใบร่วงในยางพารา ตั้งเป้า ฟื้นฟูสวนยางควบคู่การลดปริมาณปลาหมอคางดำ
ศ.ดร.นฤมล ภิญโญสินวัฒน์ รัฐมนตรีว่าการกระทรวงเกษตรและสหกรณ์ เปิดเผยภายหลังเป็นประธานในพิธีเปิดการอบรมหลักสูตรการส่งเสริมการใช้น้ำหมักชีวภาพปลาหมอคางดำ เพื่อฟื้นฟูสวนยางพาราที่เป็นโรคใบจุดกลมจากเชื้อ Colletotrichum siamense (ใบร่วงชนิดใหม่) ประจำปี 2568 โดยมี ดร.เพิก เลิศวังพง ประธานกรรมการ กยท. คณะผู้บริหารในสังกัดกระทรวงเกษตรและสหกรณ์ วิทยากร และเกษตรกรชาวสวนยางพารา เข้าร่วมอบรม ณ โรงแรมณัฐพงษ์ แกรนด์ จ.หนองบัวลำภู ว่า กระทรวงเกษตรและสหกรณ์ โดยการยางแห่งประเทศไทย (กยท.) ได้จัดทำโครงการอบรมหลักสูตรการส่งเสริมการใช้น้ำหมักชีวภาพปลาหมอคางดำ เพื่อฟื้นฟูสวนยางพาราที่เป็นโรคใบจุดกลมจากเชื้อ Colletotrichum siamense (ใบร่วงชนิดใหม่) ประจำปี 2568 โดยมีวัตถุประสงค์เพื่อเป็นการส่งเสริมความรู้ในการใช้น้ำหมักชีวภาพปลาหมอคางดำ ซึ่งเป็นนวัตกรรมที่สามารถช่วยฟื้นฟูต้นยางพาราที่ได้รับผลกระทบจากโรคใบร่วงชนิดใหม่
ศ.ดร.นฤมล กล่าวต่อว่า โครงการอบรมดังกล่าวจัดทำขึ้นเพื่อเป็นสร้างความเข้าใจแก่เกษตรกรชาวสวนยางให้สามารถสำรวจต้นยางและประเมินความเสี่ยงที่อาจจะเกิดโรคระบาดในสวนยางพาราของตนเองได้ ซึ่งแนวทางการป้องกันและแก้ปัญหาโรคระบาดในสวนยาง โดยเฉพาะโรคใบร่วงชนิดใหม่ ปัจจุบันเรียกว่า โรคใบจุดกลมจากเชื้อ Colletotrichum siamense กระทรวงเกษตรและสหกรณ์
ทั้งนี้ การยางแห่งประเทศไทย ได้ติดตามสถานการณ์และเฝ้าระวังการแพร่ระบาดอย่างใกล้ชิด พร้อมทั้งได้ดำเนินการศึกษาและทบทวนแนวทางการป้องกันและแก้ไขปัญหาตามมาตรการต่าง ๆ  เพื่อป้องกันและควบคุมการแพร่ระบาดของโรคดังกล่าว รวมถึงดำเนินการช่วยเหลือเยียวยาเกษตรกรชาวสวนยาง อาทิ การสนับสนุนปัจจัยการผลิต และพันธุ์ยางต้านทานโรคให้แก่เกษตรกร เป็นต้น
ศ.ดร.นฤมล กล่าวทิ้งท้ายว่า นอกจากการสนับสนุนการใช้น้ำหมักชีวภาพปลาหมอคางดำ เพื่อบรรเทาความเดือดร้อนพี่น้องเกษตรกรชาวสวนยางพาราแล้ว ยังเป็นการช่วยเหลือและบรรเทาความเดือดร้อนแก่พี่น้องเกษตรกรภาคประมง ที่ได้รับผลกระทบจากการแพร่ระบาดของปลาหมอคางดำอีกด้วย

ที่มา : https://www.thaigov.go.th/news/contents/details/92864