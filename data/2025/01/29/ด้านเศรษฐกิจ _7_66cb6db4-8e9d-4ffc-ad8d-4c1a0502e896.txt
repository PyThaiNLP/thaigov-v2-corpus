รัฐบาลไทย-ข่าวทำเนียบรัฐบาล-ขสมก. ยุติการเดินรถโดยสารประจำทาง สาย 555 รังสิต - สนามบินสุวรรณภูมิ ตั้งแต่วันที่ 1 กุมภาพันธ์ 2568


วันพุธที่ 29 มกราคม 2568
ขสมก. ยุติการเดินรถโดยสารประจำทาง สาย 555 รังสิต - สนามบินสุวรรณภูมิ ตั้งแต่วันที่ 1 กุมภาพันธ์ 2568
....
นายกิตติกานต์ จอมดวง จารุวรพลกุล ผู้อำนวยการองค์การขนส่งมวลชนกรุงเทพ กระทรวงคมนาคม เปิดเผยว่า ตามหนังสือสำนักการขนส่งผู้โดยสาร ส่วนการขนส่งผู้โดยสารประจำทางพื้นที่กรุงเทพมหานคร ให้องค์การขนส่งมวลชนกรุงเทพ (ขสมก.) ดำเนินการตามมติคณะกรรมการนโยบายรัฐวิสาหกิจ เรื่องพิจารณาปรับลดจำนวนเที่ยวการเดินรถโดยสารในแต่ละเส้นทางให้สอดคล้องกับการปรับเพิ่มจำนวนเที่ยวการเดินรถของผู้ประกอบการเอกชนที่ได้รับใบอนุญาตทดแทนก่อนดำเนินการตามมติคณะกรรมการดังกล่าวนั้น เพื่อให้การดำเนินการเป็นไปตามมติคณะกรรมการนโยบายรัฐวิสาหกิจและมติคณะกรรมการควบคุมการขนส่งทางบกกลาง รวมทั้งให้การจัดการเดินรถถูกต้องตามพระราชบัญญัติการขนส่งทางบก พ.ศ. 2522 ขสมก. จึงจำเป็นต้องยุติการเดินรถโดยสารประจำทาง สาย 555 รังสิต - สนามบินสุวรรณภูมิ ตั้งแต่วันที่ 1 กุมภาพันธ์ 2568 เป็นต้นไป

ที่มา : https://www.thaigov.go.th/news/contents/details/92859