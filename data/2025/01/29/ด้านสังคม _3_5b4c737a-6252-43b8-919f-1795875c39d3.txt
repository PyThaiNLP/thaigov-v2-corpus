รัฐบาลไทย-ข่าวทำเนียบรัฐบาล-“วราวุธ” กำชับทีม พม. ช่วยเด็กแฝดอย่างใกล้ชิด หลังแม่ป่วยโดดตึก รพ.ปทุมฯ จบชีวิต - ติดต่อญาติรับเลี้ยงหลานทั้ง 4 คน


วันพุธที่ 29 มกราคม 2568
“วราวุธ” กำชับทีม พม. ช่วยเด็กแฝดอย่างใกล้ชิด หลังแม่ป่วยโดดตึก รพ.ปทุมฯ จบชีวิต - ติดต่อญาติรับเลี้ยงหลานทั้ง 4 คน
“วราวุธ” กำชับทีม พม. ช่วยเด็กแฝดอย่างใกล้ชิด หลังแม่ป่วยโดดตึก รพ.ปทุมฯ จบชีวิต - ติดต่อญาติรับเลี้ยงหลานทั้ง 4 คน
วันที่ 29 ม.ค.68 นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยถึงกรณีที่มีข่าวแม่เลี้ยงเดี่ยวเพิ่งคลอดลูกแฝด กระโดดตึกโรงพยาบาลเสียชีวิต ที่ จ.ปทุมธานี ว่า กรณีดังกล่าวศูนย์เร่งรัดจัดการสวัสดิภาพประชาชน (ศรส.) กระทรวง พม. รายงานว่า ทีม ศรส. โดยสำนักงานพัฒนาสังคมและความมั่นคงของมนุษย์จังหวัดปทุมธานี และบ้านพักเด็กและครอบครัวจังหวัดปทุมธานี ร่วมกับเจ้าหน้าที่โรงพยาบาลปทุมธานี ลงพื้นที่ตรวจสอบข้อเท็จจริง ที่โรงพยาบาลปทุมธานี พบว่า ผู้เสียชีวิตเป็นหญิง อายุ 36 ปี เข้ารับการรักษาตัวในรพ.เมื่อวันที่ 17 ม.ค. 68  และคลอดลูกแฝดหญิงเมื่อวันที่ 22 ม.ค. 68 ซึ่งเป็นแม่เลี้ยงเดี่ยว และมีบุตรต่างบิดาที่ต้องดูแลอีก 2 คน ได้แก่ เด็กหญิงอายุ 11 ปี นักเรียนชั้น ป. 5 และเด็กชายอายุ 6 ปี นักเรียนชั้น ป.3 โดยครอบครัวอาศัยอยู่ในห้องเช่า อำเภอเมือง จังหวัดปทุมธานี มีรายได้จากการประกอบอาชีพเป็นเจ้าหน้าที่รักษาความปลอดภัยของมหาวิทยาลัยแห่งหนึ่ง ทีม ศรส. จ.ปทุมธานี ได้ข้อมูลจากเพื่อนบ้าน ระบุ ผู้เสียชีวิตน่าจะเกิดความเครียดจากการคลอดลูกแฝดก่อนกำหนด ทำให้เด็กมีสุขภาพไม่แข็งแรง ต้องอยู่ในการดูแลของแพทย์อย่างใกล้ชิด โดยมีมารดาและเพื่อนบ้านช่วยดูแล จนกระทั่งวันที่ 27 ม.ค. 68  ผู้เสียชีวิตมีภาวะเครียด จึงได้ขึ้นไปบริเวณชั้น 18 ของตึกโรงพยาบาล และกระโดดลงมาเสียชีวิต ซึ่งทางพนักงานสอบสวน สภ.เมืองปทุมธานี จึงนำส่งศพไปชันสูตรที่สถาบันนิติวิทยาศาสตร์
อย่างไรก็ตาม ขณะนี้ เด็กแฝดทั้งสองอยู่ระหว่างการดูแลรักษาของโรงพยาบาลอย่างใกล้ชิด เนื่องจากคลอดก่อนกำหนด ซึ่งแฝดคนหนึ่งสามารถกินนมเองได้ ส่วนแฝดอีกคนยังต้องให้นมทางสายยาง แต่สุขภาพโดยรวมเด็กมีสุขภาพดีขึ้นตามลำดับ ในขณะที่ ลูกอีก 2 คน ซึ่งเป็นลูกต่างบิดานั้น ทางทีม ศรส. ปทุมธานี ร่วมกับผู้อำนวยการโรงเรียน ลงพื้นที่เยี่ยมห้องพักอาศัย เพื่อตรวจสอบสภาพความเป็นอยู่ของเด็ก และประสานญาติของแม่เด็กที่จังหวัดเพชรบูรณ์เพื่อรับเด็กไปดูแล อีกทั้งให้คำแนะนำปรึกษาเรื่องการช่วยเหลือเป็นสิทธิสวัสดิการสังคมด้านเด็กของกระทรวง พม. และการดูแลเด็กอย่างเหมาะสม ทั้งนี้ ลุงของเด็กจะมารับหลานอายุ 11 ปี และ 6 ปี กลับไปดูแลที่จังหวัดเพชรบูรณ์ก่อน ส่วนเด็กแฝด หากมีสุขภาพที่แข็งแรง สามารถออกจากโรงพยาบาลได้ก็จะเดินทางมารับกลับไปดูแลที่จังหวัดเพชรบูรณ์เช่นเดียวกัน นอกจากนี้ได้ประสานงานสำนักงานพัฒนาสังคมและความมั่นคงของมนุษย์จังหวัดเพชรบูรณ์ ให้ลงพื้นที่เยี่ยมบ้านเพื่อตรวจสอบความเป็นอยู่ของครอบครัวญาติที่รับเด็กไปดูแล และวางแผนการช่วยเหลือเรื่องต่างๆ กับหน่วยงานที่เกี่ยวข้องในพื้นที่
#ข่าวพม #พม #ศรส #esshelpme #5x5ฝ่าวิกฤติประชากร#พมหนึ่งเดียว
#วราวุธศิลปอาชา #ศบปภ #ปทุมธานี #เพชรบูรณ์ #แม่เลี้ยงเดี่ยว

ที่มา : https://www.thaigov.go.th/news/contents/details/92865