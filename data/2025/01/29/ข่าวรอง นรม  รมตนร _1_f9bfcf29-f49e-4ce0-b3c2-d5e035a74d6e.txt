รัฐบาลไทย-ข่าวทำเนียบรัฐบาล-รัฐมนตรีประจำสำนักนายกฯ “ชูศักดิ์”  เป็นประธานในพิธีสมโภช 'พระเขี้ยวแก้ว' เนื่องในเทศกาลตรุษจีน ณ มลฑลพิธีท้องสนามหลวง


วันพุธที่ 29 มกราคม 2568
29/01/2568
พิมพ์
รัฐมนตรีประจำสำนักนายกฯ “ชูศักดิ์”  เป็นประธานในพิธีสมโภช 'พระเขี้ยวแก้ว' เนื่องในเทศกาลตรุษจีน ณ มลฑลพิธีท้องสนามหลวง
รัฐมนตรีประจำสำนักนายกฯ “ชูศักดิ์”  เป็นประธานในพิธีสมโภช 'พระเขี้ยวแก้ว' เนื่องในเทศกาลตรุษจีน ณ มลฑลพิธีท้องสนามหลวง
วันนี้ 29 มกราคม 2568 เวลา 16.00  น. นายชูศักดิ์ ศิรินิล รัฐมนตรีประจำสำนักนายกรัฐมนตรี เป็นประธานในพิธีสมโภชพระบรมสารีริกธาตุ (พระเขี้ยวแก้ว) เนื่องในเทศกาลตรุษจีน ณ มลฑลพิธีท้องสนามหลวง โดยมี นางยุพา ทวีวัฒนะกิจบวร ปลัดสำนักนายกรัฐมนตรี พร้อมผู้บริหาร และเจ้าหน้าที่สำนักงานปลัดสำนักนายกรัฐมนตรี พร้อมด้วยประชาชนเข้าร่วมพิธีดังกล่าว
รัฐมนตรีประจำสำนักนายกรัฐมนตรี กล่าวว่ารัฐบาล โดย สำนักนายกรัฐมนตรี กระทรวงวัฒนธรรม และรัฐบาลแห่งสาธารณรัฐประชาชนจีน ร่วมกับภาคคณะสงฆ์ หน่วยงานภาครัฐและเอกชน จัดพิธีอัญเชิญพระบรมสารีริกธาตุ (พระเขี้ยวแก้ว) มาประดิษฐานเป็นการชั่วคราว ณ ประเทศไทย เพื่อเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคล 6 รอบ 28 กรกฎาคม 2567 และในวาระครบรอบ 50 ปี การสถาปนาความสัมพันธ์ทางการทูตระหว่างประเทศไทยกับสาธารณรัฐประชาชนจีน ระหว่างวันที่ 4 ธันวาคม 2567 ถึงวันที่ 15  กุมภาพันธ์ 2568
รัฐมนตรีประจำสำนักนายกรัฐมนตรี กล่าวต่อว่าระหว่างวันที่ 29 - 30 มกราคม 2568 รัฐบาลได้จัดพิธีสมโภชพระบรมสารีริกธาตุ (พระเขี้ยวแก้ว) เนื่องในเทศกาลตรุษจีน โดยช่วงเวลา 16.00 น. จัดพิธีเจริญพระพุทธมนต์แบบจีน มีพระคณาจารย์จีนวัชรธรรมาจารย์ ผู้ช่วยเจ้าคณะใหญ่ฝ่ายซ้ายจีนนิกายวัดโพธิทัตตาราม จังหวัดชลบุรี เป็นประธานพิธีฝ่ายสงฆ์ พร้อมด้วยคณะสงฆ์จีนนิกาย วัดมังกรกมลาวาส ณ มณฑลพิธีท้องสนามหลวง
สำหรับกิจกรรมสมโภชพระบรมสารีริกธาตุ (พระเขี้ยวแก้ว) ประกอบด้วยการแสดงทางวัฒนธรรมจีน ได้แก่ เชิดสิงโต 9 สี 9 มงคล ประกอบด้วย เชิดสิงโตอวยพร สิงโตต่อตัวกายกรรม สิงโตมอบส้มมงคล สิงโตปล่อยป้ายอวยพร รวมทั้งการเชิดมังกรทอง ได้แก่ มังกรทองภาคพื้น มังกรลอยฟ้า มังกรเล่นท่าลีลาสวยงาม มังกรภาคพื้นไหว้สี่ทิศ มังกรต่อตัวปล่อยป้ายอวยพร ตลอดจนการแสดงทางวัฒนธรรมและความสัมพันธ์ไทย - จีน ได้แก่ ถวายพุทธบูชาศรัทธาพระเขี้ยวแก้ว และร่ายหลงหงส์ลอดลาย
ส่วนวันที่ 30 มกราคม 2568 เวลา 18.30 น. มีการแสดงทางวัฒนธรรมและความสัมพันธ์ไทย - จีนจากมณฑลยูนนาน และมณฑลเจ้อเจียง
รัฐมนตรีประจำสำนักนายกรัฐมนตรี กล่าวเพิ่มเติมว่า นับจากที่ได้อัญเชิญพระบรมสารีริกธาตุ (พระเขี้ยวแก้ว) มาประดิษฐาน ณ มณฑลพิธีท้องสนามหลวง ตั้งแต่วันที่ 4 ธันวาคม 2567  จนถึงวันที่ 17 มกราคม 2568 เป็นเวลา 45 วัน มีผู้เข้าร่วมสักการะพระบรมสารีริกธาตุแล้ว จำนวนกว่า 1.3 ล้านคน
เหลือเวลาอีก 16 วัน ที่ประชาชนสามารถมากราบพระบรมสารีริกธาตุ (พระเขี้ยวแก้ว) ได้ถึงวันที่ 14 กุมภาพันธ์นี้ ตั้งแต่เวลา 07.00 น. - 20.00 น. และจะอัญเชิญพระบรมสารีริกธาตุ (พระเขี้ยวแก้ว) กลับวัดหลิงกวง กรุงปักกิ่ง สาธารณรัฐประชาชนจีน ในวันที่ 15 กุมภาพันธ์ 2568 นี้
โอกาสนี้ ขอเชิญชวนประชาชนร่วมสักการะพระบรมสารีริกธาตุ (พระเขี้ยวแก้ว) เพื่อความเป็นสิริมงคล พร้อมชมนิทรรศการเฉลิมพระเกียรติพระบาทสมเด็จพระเจ้าอยู่หัว นิทรรศการเกี่ยวกับความสำคัญในการอัญเชิญพระบรมสารีริกธาตุ(พระเขี้ยวแก้ว) มาประดิษฐานเป็นการชั่วคราว ณ ประเทศไทย องค์ความรู้เกี่ยวกับพระพุทธศาสนา และนิทรรศการความสัมพันธ์ไทย - จีน รวมทั้งร่วมชมความงดงามสวนแสงแห่งความรื่นรมย์ และบันทึกภาพแห่งความประทับใจครั้งประวัติศาสตร์นี้ เพื่อเป็นสิริมงคลแก่ตนเองและครอบครัวสืบไป //

ที่มา : https://www.thaigov.go.th/news/contents/details/92878