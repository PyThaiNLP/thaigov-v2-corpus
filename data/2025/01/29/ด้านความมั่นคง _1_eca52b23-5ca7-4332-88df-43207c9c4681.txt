รัฐบาลไทย-ข่าวทำเนียบรัฐบาล-“กรมการจัดหางาน” ลุยตรวจเข้มแรงงานต่างชาติทำงานผิดกฎหมาย ย่านประตูน้ำ-ห้วยขวาง-งามวงศ์วาน


วันพุธที่ 29 มกราคม 2568
29/01/2568
พิมพ์
“กรมการจัดหางาน” ลุยตรวจเข้มแรงงานต่างชาติทำงานผิดกฎหมาย ย่านประตูน้ำ-ห้วยขวาง-งามวงศ์วาน
กรมการจัดหางานลงพื้นที่ตรวจสอบแรงงานต่างชาติทำผิดกฎหมายย่านประตูน้ำ ห้วยขวาง งามวงศ์วาน ย้ำชัดเจอจับดำเนินคดี ไม่มีข้อยกเว้น เพื่อให้การจ้างงานต่างชาติเป็นไปอย่างถูกต้อง ไม่กระทบการมีงานทำของคนไทย
นายสมชาย มรกตศรีวรรณ อธิบดีกรมการจัดหางาน เปิดเผยว่า กรมการจัดหางาน รับข้อสั่งการของนายพิพัฒน์ รัชกิจประการ รัฐมนตรีว่าการกระทรวงแรงงาน ที่ให้ความสำคัญกับการบริหารจัดการแรงงานต่างชาติอย่างเป็นระบบ เพื่อให้นายจ้าง สถานประกอบการมีแรงงานเพียงพอในการขับเคลื่อนกิจการ และไม่กระทบต่อการมีงานทำของคนไทย รวมทั้งแรงงานต่างชาติสามารถเข้าสู่ระบบการจ้างงานอย่างถูกต้องตามกฎหมายได้รับการคุ้มครองตามสิทธิที่พึงมี โดยส่งเจ้าหน้าที่กองทะเบียนจัดหางานกลางและคุ้มครองคนหางาน ร่วมบูรณาการกับหน่วยงานความมั่นคงที่เกี่ยวข้อง ลงพื้นที่ตรวจสอบการทำงานของแรงงานต่างชาติ นายจ้าง สถานประกอบการ และแรงงานต่างชาติทั่วประเทศ โดยเฉพาะย่านธุรกิจ ที่มีสถานประกอบการจำนวนมาก ล่าสุดวันที่ 28 มกราคม 2568 ได้ร่วมกับชุดเฉพาะกิจ “ไตรเทพพิทักษ์” กระทรวงแรงงาน นำโดยนายพิเชษฐ์ ทองพันธ์ ผู้ตรวจราชการกระทรวงแรงงาน ลงพื้นที่ตรวจการทำงานของแรงงานต่างชาติบริเวณศูนย์การค้าอินทราสแควร์ ย่านประตูน้ำ เขตราชเทวี กรุงเทพมหานคร จากการตรวจสอบพบแรงงานต่างชาติกระทำผิดกฎหมาย แย่งอาชีพคนไทย จำนวน 32 ราย จำแนกเป็น ชาย 14 ราย หญิง 18 ราย โดยส่วนใหญ่ทำงานขายเสื้อผ้า ขายโทรศัพท์มือถือ ซึ่งเจ้าหน้าที่ควบคุมตัวส่งพนักงานสอบสวนสถานีตำรวจนครบาลพญาไท เพื่อดำเนินคดีตามกฎหมาย
ต่อมาเจ้าหน้าที่กองทะเบียนฯ ได้บูรณาการร่วมกับกองบังคับการตำรวจท่องเที่ยว กองบังคับการตรวจคนเข้าเมือง 1 และกรมการแพทย์แผนไทยและการแพทย์ทางเลือก กระทรวงสาธารณสุข ลงพื้นที่ตรวจสอบการทำงานของแรงงานต่างชาติอีก 2 จุดตามที่พลเมืองดีแจ้งเบาะแส ได้แก่ ร้านเสริมสวยย่านห้วยขวาง พบแรงงานต่างชาติทำงานให้บริการสระไดร์ และตัดผมแก่ลูกค้า รวมถึงตรวจค้นอาคารพาณิชย์ในซอยงามวงศ์วาน 32 พบแรงงานต่างชาติสัญชาติเวียดนาม เพาะปลูก แปรรูป และจำหน่ายกัญชา จากการตรวจสอบพบนายจ้างคนไทยกระทำความผิด 2 ราย และแรงงานต่างชาติกระทำความผิด 7 ราย ในจำนวนนี้เป็นการทำงานโดยไม่มีใบอนุญาตทำงาน จำนวน 3 ราย อยู่ในราชอาณาจักรโดยไม่ได้รับอนุญาต 2 ราย และทำงานโดยไม่มีใบอนุญาตทำงานและอยู่ในราชอาณาจักรโดยไม่ได้รับอนุญาต จำนวน 2 ราย เจ้าหน้าที่ควบคุมตัวส่งพนักงานสอบสวนสถานีตำรวจนครบาลห้วยขวาง และสถานีตำรวจนครบาลประชาชื่น เพื่อดำเนินคดีตามกฎหมาย จึงขอย้ำว่า กรมการจัดหางานจะตรวจสอบและดำเนินคดีกับแรงงานต่างชาติที่ไม่มีใบอนุญาตทำงานและลักลอบทำงานนอกเหนือสิทธิอย่างเคร่งครัด โดยใช้มาตรการลงพื้นที่สุ่มตรวจโดยไม่แจ้งล่วงหน้าในทุกจังหวัด พร้อมกับตรวจสอบตามที่พลเมืองดีแจ้งเบาะแส
ทั้งนี้ หากพบเห็นการจ้างแรงงานต่างชาติทำงานโดยผิดกฎหมาย หรือพบแรงงานต่างชาติลักลอบทำงานโดยผิดกฎหมาย สามารถแจ้งมาที่กองทะเบียนจัดหางานกลางและคุ้มครองคนหางาน กรมการจัดหางาน โทร. 0 2354 1729 หรือที่สำนักงานจัดหางานจังหวัดทุกจังหวัด สำนักงานจัดหางานกรุงเทพมหานครพื้นที่ 1-10 หรือ ที่สายด่วนกระทรวงแรงงาน โทร.1506 กด 2 กรมการจัดหางาน หรือสายด่วนกรมการจัดหางาน โทร. 1694

ที่มา : https://www.thaigov.go.th/news/contents/details/92863