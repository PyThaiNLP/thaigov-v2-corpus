รัฐบาลไทย-ข่าวทำเนียบรัฐบาล-“สุริยะ” ปล่อยรถคันแรกใช้ “สะพานทศมราชัน” สะพานขึงข้ามแม่น้ำเจ้าพระยากว้างที่สุดในประเทศไทย 


วันพุธที่ 29 มกราคม 2568
“สุริยะ” ปล่อยรถคันแรกใช้ “สะพานทศมราชัน” สะพานขึงข้ามแม่น้ำเจ้าพระยากว้างที่สุดในประเทศไทย
“สุริยะ” ปล่อยรถคันแรกใช้ “สะพานทศมราชัน” สะพานขึงข้ามแม่น้ำเจ้าพระยากว้างที่สุดในประเทศไทย ช่วยอำนวยความสะดวกในการเดินทางให้ประชาชน แก้ปัญหาการจราจรถนนพระราม 2 และทางด่วน คาดลดความแออัดเหลือ 75,325 คันต่อวัน
วันนี้ (29 มกราคม 2568) นายสุริยะ จึงรุ่งเรืองกิจ รองนายกรัฐมนตรี และรัฐมนตรีว่าการกระทรวงคมนาคม เป็นประธานในพิธีเปิดทางพิเศษสายพระราม 3 - ดาวคะนอง - วงแหวนรอบนอกกรุงเทพมหานคร ด้านตะวันตก ช่วงสะพานทศมราชัน (บางโคล่) - ด่านเก็บค่าผ่านทางพิเศษสุขสวัสดิ์ เพื่ออำนวยความสะดวกในการเดินทางของพี่น้องประชาชนจากภาคใต้สู่กรุงเทพมหานครได้อย่างรวดเร็วและปลอดภัย พร้อมทั้งลดปัญหาการจราจรติดขัดบนถนนพระราม 2 และทางพิเศษเฉลิมมหานคร บริเวณด่านดาวคะนอง
นายสุริยะ กล่าวว่า รู้สึกยินดีเป็นอย่างยิ่งที่ได้มาเป็นประธานในพิธีเปิดใช้งานสะพานทศมราชัน ซึ่งเป็นส่วนหนึ่งของโครงการทางพิเศษพระราม 3 - ดาวคะนอง - วงแหวนรอบนอกกรุงเทพฯ ด้านตะวันตก สำหรับการเปิดให้ประชาชนทั่วไปใช้งานสะพานทศมราชันจะเปิดครบทั้ง 8 ช่องจราจร โดยสะพานแห่งนี้จะเชื่อมโยงโครงข่ายการคมนาคมระหว่างพื้นที่ชั้นนอกและชั้นในของกรุงเทพฯ จากฝั่งตะวันออกไปฝั่งตะวันตก ช่วยบรรเทาปริมาณการจราจรของสะพานพระราม 9 ก่อนโครงการฯ จะดำเนินการแล้วเสร็จทั้งหมด ประชาชนสามารถเดินทางสู่ทางพิเศษเฉลิมมหานครและทางพิเศษศรีรัชได้อีกเส้นทางหนึ่ง ทั้งนี้ คาดว่าการเปิดให้บริการทางพิเศษช่วง ดังกล่าว จะช่วยบรรเทาปัญหาการจราจรติดขัดบนทางพิเศษเฉลิมมหานคร ช่วงบริเวณทางแยกต่างระดับบางโคล่บนถนนพระราม 9 ถึงบริเวณด่านฯ สุขสวัสดิ์ และบริเวณถนนพระราม 2 จากปริมาณความแออัด 100,470 คันต่อวัน ลดลงเหลือ 75,325 คันต่อวัน
สำหรับ “สะพานทศมราชัน” มีลักษณะเป็นสะพานขึงขนาด 8 ช่องจราจร ข้ามแม่น้ำเจ้าพระยาบริเวณสะพานพระราม 9 ซึ่งเป็นสะพานข้ามแม่น้ำเจ้าพระยาที่มีความกว้างที่สุดของประเทศไทย สร้างขึ้นด้วยเทคโนโลยีและนวัตกรรมการก่อสร้างทางวิศวกรรมขั้นสูงและทันสมัยโดดเด่น แบบไม่มีเสาอยู่ในลำน้ำเจ้าพระยา สามารถรับแรงลมได้สูงถึง 270 กิโลเมตรต่อชั่วโมง ปัจจุบันก่อสร้างแล้วเสร็จและพร้อมเปิดให้ประชาชนได้ใช้บริการช่วงสะพานทศมราชัน (บางโคล่) - ด่านฯ สุขสวัสดิ์ โดยประชาชนสามารถเดินทางได้จากทิศทางขาเข้ากรุงเทพฯ ใช้ทางขึ้นที่ด่านฯ สุขสวัสดิ์ เพื่อใช้สะพานทศมราชัน แล้ววิ่งเข้าสู่ทางพิเศษเฉลิมมหานครมุ่งหน้าบางนา - ดินแดง และทางพิเศษศรีรัช มุ่งหน้าแจ้งวัฒนะ - ถนนพระราม 9 บริเวณทางแยกต่างระดับบางโคล่ ส่วนทิศทางขาออกกรุงเทพฯ ใช้ทางพิเศษเฉลิมมหานครและทางพิเศษศรีรัช ผ่านจุดเชื่อมต่อเข้ามาที่สะพานทศมราชัน บริเวณทางแยกต่างระดับบางโคล่ และลงที่ทางลงของด่านฯ สุขสวัสดิ์ บริเวณถนนสุขสวัสดิ์และถนนประชาอุทิศ เพื่อไปถนนพระราม 2 โดยมีอัตราค่าผ่านทางรถ 4 ล้อ 50 บาท​ รถ 6 - 10 ล้อ 75 บาท​​ และรถมากกว่า 10 ล้อ 110 บาท
นายสุริยะ กล่าวต่อว่า โครงการทางพิเศษสายพระราม 3 - ดาวคะนอง - วงแหวนรอบนอกกรุงเทพฯ ด้านตะวันตก มีระยะทางรวม 18.7 กิโลเมตร ปัจจุบันมีความก้าวหน้า ณ สิ้นเดือนธันวาคม 2567 ภาพรวม 86.28% เร็วกว่าแผน 1.03% คาดว่าจะก่อสร้างเสร็จสมบูรณ์ทั้งโครงการ พร้อมเปิดให้บริการประมาณปลายปี 2568
“การเปิดใช้สะพานทศมราชันครั้งนี้จะช่วยเสริมความสมบูรณ์ให้กับโครงข่ายทางพิเศษในพื้นที่กรุงเทพฯ และปริมณฑล ช่วยเพิ่มทางเลือกในการเดินทางและขนส่งสินค้าอย่างรวดเร็ว และเป็นส่วนสำคัญในการพัฒนาโครงสร้างพื้นฐานของประเทศเพื่อขับเคลื่อนเศรษฐกิจและยกระดับคุณภาพชีวิตของประชาชน” นายสุริยะ กล่าว

ที่มา : https://www.thaigov.go.th/news/contents/details/92855