รัฐบาลไทย-ข่าวทำเนียบรัฐบาล-รมว.ท่องเที่ยวฯ ร่วมประชาสัมพันธ์ “เทศกาลตรุษจีนประเทศไทย ปี 2568” ฉลอง 50 ปี ความสัมพันธ์ไทย-จีน


วันพุธที่ 29 มกราคม 2568
รมว.ท่องเที่ยวฯ ร่วมประชาสัมพันธ์ “เทศกาลตรุษจีนประเทศไทย ปี 2568” ฉลอง 50 ปี ความสัมพันธ์ไทย-จีน
รมว.ท่องเที่ยวฯ ร่วมประชาสัมพันธ์ “เทศกาลตรุษจีนประเทศไทย ปี 2568” ฉลอง 50 ปี ความสัมพันธ์ไทย-จีน
วันที่ 28 มกราคม 2568 เวลา 09.00 น. ณ สนามหญ้าหน้าตึกไทยคู่ฟ้า ทำเนียบรัฐบาล นายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา พร้อมด้วยนายหาน จื้อเฉียง เอกอัครราชทูตสาธารณรัฐประชาชนจีนประจำประเทศไทย นายจักรพล ตั้งสุทธิธรรม ผู้ช่วยรัฐมนตรีประจำกระทรวงการท่องเที่ยวและกีฬา นายจักรพรรดิ์ คล่องพยาบาล ที่ปรึกษารัฐมนตรีว่าการกระทรวงการท่องเที่ยวและกีฬา และนางสาวฐาปนีย์ เกียรติไพบูลย์ ผู้ว่าการการท่องเที่ยวแห่งประเทศไทย (ททท.) ได้เข้าพบนางสาวแพทองธาร ชินวัตร นายกรัฐมนตรี เพื่อประชาสัมพันธ์การจัดงานเทศกาลตรุษจีนประเทศไทย ปี 2568 ซึ่งจัดขึ้นเพื่อเฉลิมฉลองความสัมพันธ์ทางการทูตระหว่างไทย-จีน ครบรอบ 50 ปี
ในการนี้ นายกรัฐมนตรีได้รับมอบตุ๊กตางู สัญลักษณ์ของปีมะเส็ง จากนายหาน จื้อเฉียง พร้อมชมการแสดงพิเศษ ได้แก่ หุ่นละครเล็ก และการแสดงชุด “เสียงพิณดีดกังวานถึงหน้าประตูบ้านคุณ” จากมณฑลยูนนาน รวมถึงการแสดงจากตัวแทนเขตปกครองตนเองซินเจียงอุยกูร์ และมณฑลเจ้อเจียง
เทศกาลตรุษจีนประเทศไทย ปี 2568
งานเทศกาลตรุษจีนประเทศไทย ประจำปี 2568 จะจัดขึ้น ณ ลานศูนย์การค้าเซ็นทรัลเวิลด์ ตั้งแต่วันที่ 28 มกราคม – 2 กุมภาพันธ์ 2568 ภายใต้แนวคิด “Ignite Your Senses Embrace Our Two Cultures” ไฮไลต์ของงานประกอบด้วย Art Installation แลนด์มาร์กรูปงูฉลุลายประดับไฟขนาดใหญ่ รูปองค์เจ้าแม่กวนอิม และเทพเจ้าที่ชาวจีนนับถือ อีกทั้งยังมีการจำลองชุมชนชาวจีนโบราณ เช่น บ้านชากแง้ว จ.ชลบุรี และชุมชนจีนตลาดน้อย กรุงเทพมหานคร
ในงานยังมีการแสดงเชิงวัฒนธรรมที่หลากหลาย อาทิ โขนตอนหนุมานจับนางสุพรรณมัจฉา รำวงย้อนยุค สะบัดชัย บันลือไทย นาฏศิลป์ไทยร่วมสมัย และศิลปะการแสดงอื่น ๆ จากทั่วประเทศ รวมถึงกิจกรรมสาธิตวัฒนธรรมไทย-จีน เช่น การเขียนพู่กันจีน การตัดกระดาษจีน การเขียนหัวโขน และการเขียนลายเบญจรงค์ พร้อมทั้งร้านอาหารชื่อดังกว่า 30 ร้าน
เทศกาลตรุษจีนเยาวราช
นอกจากนี้ ททท. ยังได้ร่วมจัดเทศกาลตรุษจีนเยาวราช ตั้งแต่วันที่ 19 มกราคม – 9 กุมภาพันธ์ 2568 โดยเนรมิตถนนเยาวราชด้วยแสงไฟบริเวณซุ้มประตูเฉลิมพระเกียรติฯ วงเวียนโอเดียน ถึงแยกเฉลิมบุรี และในวันที่ 29 มกราคม 2568 จะมีพิธีเปิดงานอย่างเป็นทางการ โดยสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี จะเสด็จพระราชดำเนินเป็นองค์ประธานในพิธี พร้อมด้วยการแสดงทางวัฒนธรรมจากสาธารณรัฐประชาชนจีน และนิทรรศการความสัมพันธ์ทางการทูตไทย-จีน
นายสรวงศ์ เทียนทอง กล่าวว่า “เทศกาลตรุษจีนประเทศไทย ปี 2568 นอกจากจะเป็นการเฉลิมฉลองเทศกาลสำคัญของพี่น้องชาวจีนและชาวไทยเชื้อสายจีนแล้ว ยังเป็นโอกาสสำคัญในการสานสัมพันธ์ทางวัฒนธรรมและการท่องเที่ยวระหว่างไทย-จีน ซึ่งมีมายาวนานกว่า 50 ปี กระทรวงการท่องเที่ยวและกีฬาพร้อมสนับสนุนกิจกรรมครั้งนี้อย่างเต็มที่ เพื่อส่งเสริมภาพลักษณ์ของประเทศไทยในฐานะจุดหมายปลายทางด้านวัฒนธรรมระดับโลก”

ที่มา : https://www.thaigov.go.th/news/contents/details/92874