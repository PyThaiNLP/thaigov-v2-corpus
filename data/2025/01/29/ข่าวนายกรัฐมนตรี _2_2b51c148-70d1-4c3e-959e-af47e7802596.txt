รัฐบาลไทย-ข่าวทำเนียบรัฐบาล-นายกฯ ต้อนรับน้อง ๆ โครงการ “เยาวชนไทย หัวใจเดียวกัน” รุ่นที่ 9 จาก จ.ปัตตานี ยะลา นราธิวาส และสงขลา ย้ำใช้ความแตกต่างมาพัฒนา ขับเคลื่อนหมู่บ้าน จังหวัด และประเทศชาติให้ดียิ่งขึ้น


วันพุธที่ 29 มกราคม 2568
29/01/2568
พิมพ์
นายกฯ ต้อนรับน้อง ๆ โครงการ “เยาวชนไทย หัวใจเดียวกัน” รุ่นที่ 9 จาก จ.ปัตตานี ยะลา นราธิวาส และสงขลา ย้ำใช้ความแตกต่างมาพัฒนา ขับเคลื่อนหมู่บ้าน จังหวัด และประเทศชาติให้ดียิ่งขึ้น
นายกฯ ต้อนรับน้อง ๆ โครงการ “เยาวชนไทย หัวใจเดียวกัน” รุ่นที่ 9 จาก จ.ปัตตานี ยะลา นราธิวาส และสงขลา ย้ำใช้ความแตกต่างมาพัฒนา ขับเคลื่อนหมู่บ้าน จังหวัด และประเทศชาติให้ดียิ่งขึ้น
วันนี้ (29 มกราคม 2568) เวลา 14.30 น. ณ ตึกสันติไมตรี (หลังนอก) ทำเนียบรัฐบาล นางสาวแพทองธาร ชินวัตร นายกรัฐมนตรี กล่าวให้โอวาทแก่เยาวชนผู้เข้าร่วมโครงการเยาวชนไทยหัวใจเดียวกัน (Belia Thai Sejiwa Sehati) รุ่นที่ 9 ที่มีภูมิลำเนาอยู่ใน 3 จังหวัดชายแดนภาคใต้ ได้แก่ จังหวัดยะลา จังหวัดนราธิวาส จังหวัดปัตตานี และ 4 อำเภอ ในจังหวัดสงขลา ได้แก่ อำเภอจะนะ อำเภอนาทวี อำเภอเทพา และอำเภอสะบ้าย้อย จำนวน 120 คน โดยมี พันตำรวจเอก ทวี สอดส่อง รัฐมนตรีว่าการกระทรวงยุติธรรม นายธีรทัย เจริญวงศ์ เลขาธิการสำนักงานศาลยุติธรรม และผู้บริหารสำนักงานศาลยุติธรรม เข้าร่วมด้วย
นายจิรายุ ห่วงทรัพย์ โฆษกประจำสำนักนายกรัฐมนตรี เปิดเผยว่า นายกรัฐมนตรีได้มอบโอวาทแก่เยาวชนผู้เข้าร่วมโครงการเยาวชนไทยหัวใจเดียวกัน (Belia Thai Sejiwa Sehati) รุ่นที่ 9 โดยกล่าวแสดงความรู้สึกดีใจที่ได้มาพบกับน้อง ๆ โครงการเยาวชนไทยหัวใจเดียวกันทุกคน สำหรับการเดินทางมาศึกษาดูงานที่รัฐสภาและศาลฎีกาของน้อง ๆ ก่อนที่จะเข้ามาเยี่ยมชมทำเนียบรัฐบาลครั้งนี้ นับเป็นโอกาสที่ดีในการศึกษาเรียนรู้ จึงอยากให้ทุกคนตั้งใจเรียนรู้อย่างเต็มที่ เพื่อเป็นแรงบันดาลใจในการประกอบอาชีพในอนาคต
“ปัจจุบันโลกมีการเปลี่ยนแปลงอย่างรวดเร็ว เราทุกคนต้องพร้อมที่จะปรับตัว มีจิตใจที่เข้มแข็ง พร้อมรับมือกับสิ่งต่าง ๆ ที่จะเกิดขึ้น รวมทั้งมีความมั่นใจ รู้คุณค่าของตัวเอง บางครั้งอาจพบเจอเพื่อนหรือคนอื่นที่คิดไม่ดีกับเรา แต่ถ้ามีจิตใจที่เข้มแข็งก็จะสามารถก้าวผ่านสิ่งไม่ดีเหล่านั้นไปได้ อย่างไรก็ตามแม้ทุกคนมีความแตกต่างกัน ไม่ว่าจะเป็นที่อยู่อาศัย ศาสนา วัฒนธรรม แต่ก็ต้องเคารพความแตกต่างของทุกคนและนำความแตกต่างเหล่านั้นมาใช้พัฒนา ขับเคลื่อนหมู่บ้าน จังหวัด และประเทศชาติให้ดียิ่งขึ้นต่อไป” นายกรัฐมนตรี ระบุ
พร้อมกันนี้ นายกรัฐมนตรีกล่าวหวังว่าทุกคนจะได้รับประสบการณ์และความประทับใจจากการเยี่ยมชมศึกษาดูงานทำเนียบรัฐบาลในครั้งนี้ หากมีโอกาสก็อยากลงพื้นที่ไปเจอน้อง ๆ ทุกคนอีกครั้ง ทั้งนี้ รู้สึกมีความสุขที่ได้พูดคุยรับฟังปัญหาแต่ละพื้นที่ รวมทั้งขอบคุณสำหรับการต้อนรับนายกรัฐมนตรีเป็นอย่างดีในโอกาสที่ได้เดินทางไปจังหวัดชายแดนภาคใต้ อีกทั้งขอชื่นชมและขอบคุณเลขาธิการสำนักงานศาลยุติธรรมและคณะทำงานทุกคนที่จัดโครงการดี ๆ แบบนี้ เพื่อมอบโอกาสให้เด็กและเยาวชนได้เข้ามาศึกษาและหาความรู้ รวมถึงคำแนะนำต่าง ๆ โดยขออวยพรให้น้อง ๆ ทุกคนมีความสุข สุขภาพแข็งแรง คิดหวังสิ่งใดขอให้ประสบความสำเร็จอย่างที่ตั้งใจไว้
จากนั้น นายกรัฐมนตรีรับมอบใบไม้มงคลสีทอง (ย่านดาโอ๊ะ) จากตัวแทนเยาวชนโครงการเยาวชนไทยหัวใจเดียวกันเพื่อเป็นที่ระลึก พร้อมทั้งร่วมถ่ายภาพกับเยาวชนผู้เข้าร่วมโครงการเยาวชนไทยหัวใจเดียวกัน (Belia Thai Sejiwa Sehati) รุ่นที่ 9 ด้วยความเป็นกันเอง

ที่มา : https://www.thaigov.go.th/news/contents/details/92870