รัฐบาลไทย-ข่าวทำเนียบรัฐบาล-บขส. พร้อมใช้งานที่พักคอยรถเมล์ สถานีขนส่งผู้โดยสารหมอชิต 2 เชื่อมต่อการเดินทางรถโดยสาร ขสมก. 15 เส้นทาง สะดวก ปลอดภัย ไร้รอยต่อ หนุนการเดินทางด้วยระบบขนส่งสาธารณะ


วันพุธที่ 29 มกราคม 2568
บขส. พร้อมใช้งานที่พักคอยรถเมล์ สถานีขนส่งผู้โดยสารหมอชิต 2 เชื่อมต่อการเดินทางรถโดยสาร ขสมก. 15 เส้นทาง สะดวก ปลอดภัย ไร้รอยต่อ หนุนการเดินทางด้วยระบบขนส่งสาธารณะ
....
นายอรรถวิท รักจำรูญ กรรมการฯ รักษาการแทนกรรมการผู้จัดการใหญ่ บริษัท ขนส่ง จำกัด (บขส.) กระทรวงคมนาคม เปิดเผยว่า ตามที่นายสุรพงษ์ ปิยะโชติ รัฐมนตรีช่วยว่าการกระทรวงคมนาคม มีนโยบายให้ บขส. พัฒนาสถานีขนส่งผู้โดยสารกรุงเทพ (จตุจักร) หรือหมอชิต 2 ล่าสุดได้ปรับปรุงที่พักคอยและป้ายรถโดยสารประจำทาง (รถเมล์) ซึ่งอยู่บริเวณข้างเสาธง หน้าอาคารสถานีขนส่งหมอชิต 2 แล้วเสร็จ และเปิดให้ประชาชนได้ใช้บริการเพื่ออำนวยความสะดวกในการเดินทางเชื่อมต่อระหว่างรถโดยสาร บขส. และรถเมล์ขององค์การขนส่งมวลชนกรุงเทพ (ขสมก.) ให้เกิดความสะดวก รวดเร็ว ปลอดภัย และไร้รอยต่อ สำหรับที่พักคอยก่อสร้างด้วยโครงเหล็กมีความมั่นคง แข็งแรง ปลอดภัย มีหลังคาคลุมป้องกันแดดและฝน มีเก้าอี้พักคอย และมีเจ้าหน้าที่ ขสมก. คอยอำนวยความสะดวกให้ผู้ใช้บริการ โดย ขสมก. จัดรถเมล์รับ - ส่งผู้โดยสาร ณ สถานีขนส่งหมอชิต 2 จำนวน 15 เส้นทาง ดังนี้
1) สาย 3 (2-37) สถานีขนส่งผู้โดยสารกรุงเทพ (จตุจักร) - สถานีรถไฟฟ้ากรุงธนบุรี
2) สาย 5 สถานีขนส่งผู้โดยสารกรุงเทพ (จตุจักร) - จักรวรรดิ
3) สาย 26 (1-36) มีนบุรี - สถานีขนส่งผู้โดยสารกรุงเทพ (จตุจักร)
4) สาย 49 (2-43) สถานีขนส่งผู้โดยสารกรุงเทพ (จตุจักร) - หัวลำโพง
5) สาย 96 (1-42) มีนบุรี - สถานีขนส่งผู้โดยสารกรุงเทพ (จตุจักร)
6) สาย 134 (2-20) หมู่บ้านบัวทองเคหะ - สถานีขนส่งผู้โดยสารกรุงเทพ (จตุจักร)
7) สาย 136 (3-47) คลองเตย - สถานีขนส่งผู้โดยสารกรุงเทพ (จตุจักร)
8) สาย 138 (4-22E) พระประแดง - สถานีขนส่งผู้โดยสารกรุงเทพ (จตุจักร) (ทางด่วน)
9) สาย 145 (3-18) แพรกษา - สถานีขนส่งผู้โดยสารกรุงเทพ (จตุจักร)
10) สาย 204 (2-52) สถานีขนส่งผู้โดยสารกรุงเทพ (จตุจักร) - ท่าเรือราชวงศ์
11) สาย 509 (4-60) หมู่บ้านเศรษฐกิจ - สถานีขนส่งผู้โดยสารกรุงเทพ (จตุจักร)
12) สาย 536 (3-24E) ปากน้ำ - สถานีขนส่งผู้โดยสารกรุงเทพ (จตุจักร) (ทางด่วน)
13) สาย 3-19E แพรกษา - สถานีขนส่งผู้โดยสารกรุงเทพ (จตุจักร) (ทางด่วน)
14) สาย 4-33E ท่าเรือพระประแดง - สถานีขนส่งผู้โดยสารกรุงเทพ (จตุจักร) (ทางด่วน)
15) สาย A1 ท่าอากาศยานดอนเมือง - สถานีขนส่งผู้โดยสารกรุงเทพ (จตุจักร) (ทางด่วน)
อย่างไรก็ดี บขส. พร้อมส่งเสริมให้ประชาชนเดินทางด้วยระบบขนส่งสาธารณะ เพื่อลดการปล่อยมลพิษทางอากาศจากภาคคมนาคมขนส่ง และลดฝุ่นละอองขนาดเล็ก PM 2.5 นอกจากนี้ บขส. ขอแนะนำผู้โดยสารตรวจเช็กข้อมูลการเดินทางในตั๋วโดยสาร วางแผนการเดินทาง และเผื่อเวลาในการเดินทางมาถึงสถานีขนส่งผู้โดยสารล่วงหน้า โดยรถโดยสารจะออกจากชานชาลาตรงเวลาทุกคัน สอบถามข้อมูลการเดินทาง และจองตั๋ว บขส. ล่วงหน้าได้ทุกช่องทาง อาทิ ทางออนไลน์ เว็บไซต์ บขส. Application E - ticket และช่องจำหน่ายตั๋วโดยสาร บขส. ทั่วประเทศ หรือ โทร. 0 2936 3660 ในวันและเวลาราชการ

ที่มา : https://www.thaigov.go.th/news/contents/details/92857