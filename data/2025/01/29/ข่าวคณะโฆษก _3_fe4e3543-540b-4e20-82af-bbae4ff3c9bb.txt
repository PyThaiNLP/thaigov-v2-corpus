รัฐบาลไทย-ข่าวทำเนียบรัฐบาล-     ข้าวไทยขายดี รัฐบาลเผยตัวเลขส่งออกปี 67 ทะลุเป้า สูงที่สุดในรอบ 6 ปี มูลค่ากว่า 2.25 แสนล้านบาท โตเพิ่ม 27% เผย“ข้าวขาว”ยังได้รับความนิยมในโลกมั่นใจปีนี้ยอดส่งออกโตเกินเป้าแน่


วันพุธที่ 29 มกราคม 2568
29/01/2568
พิมพ์
ข้าวไทยขายดี รัฐบาลเผยตัวเลขส่งออกปี 67 ทะลุเป้า สูงที่สุดในรอบ 6 ปี มูลค่ากว่า 2.25 แสนล้านบาท โตเพิ่ม 27% เผย“ข้าวขาว”ยังได้รับความนิยมในโลกมั่นใจปีนี้ยอดส่งออกโตเกินเป้าแน่
ข้าวไทยขายดี รัฐบาลเผยตัวเลขส่งออกปี 67 ทะลุเป้า สูงที่สุดในรอบ 6 ปี มูลค่ากว่า 2.25 แสนล้านบาท โตเพิ่ม 27% เผย“ข้าวขาว”ยังได้รับความนิยมในโลกมั่นใจปีนี้ยอดส่งออกโตเกินเป้าแน่
วันนี้ ( 29 มกราคม 2568 ) เวลา 09.35 น. นายอนุกูล พฤกษานุศักดิ์ รองโฆษกประจำสำนักนายกรัฐมนตรี เปิดเผยว่า ปี 2567 ไทยส่งออกข้าวปริมาณ 9.95 ล้านตัน เพิ่มขึ้น 13% นำรายได้เข้าประเทศสูงถึง 225,656 ล้านบาท เพิ่มขึ้น 27% หรือประมาณ 6,434 ล้านเหรียญสหรัฐ โดยปริมาณการส่งออกข้าวทั้งปี 2567 สูงกว่าที่คาดการณ์ไว้ที่ 9 ล้านตัน และเป็นปริมาณส่งออกข้าวไทยที่สูงที่สุดในรอบ 6 ปี นับตั้งแต่ปี 2561 อันเป็นผลมาจากความต้องการนำเข้าข้าวเพื่อรองรับความต้องการบริโภค ชดเชยผลผลิตที่ลดลง บรรเทาผลกระทบจากเงินเฟ้อด้านอาหาร และเพื่อความมั่นคงทางอาหารของประเทศผู้ซื้อ
สำหรับข้าวที่ไทยส่งออกได้มากที่สุด คือ ข้าวขาวปริมาณ 5.99 ล้านตัน เพิ่มขึ้น 23% คิดเป็น 60% ของปริมาณการส่งออกข้าวไทยทั้งหมด รองลงมา คือ ข้าวหอมมะลิไทย 1.74 ล้านตัน เพิ่มขึ้น 3.57% ข้าวนึ่ง 1.27 ล้านตัน ลดลง 7.97% ข้าวหอมไทย 0.63 ล้านตัน เพิ่มขึ้น 21.15% ข้าวเหนียว 0.30 ล้านตัน และข้าวกล้อง 0.02 ล้านตัน ทั้งนี้ ไทยยังสามารถส่งออกข้าวไปยังภูมิภาคต่าง ๆ ทั่วโลกเพิ่มขึ้นจากปีก่อนในเกือบทุกภูมิภาค โดยส่งออกไปภูมิภาคแอฟริกา 3.37 ล้านตัน คิดเป็น 34% ของปริมาณการส่งออกข้าวไทยทั้งหมด เพิ่มขึ้น 35% รองลงมา ได้แก่ ภูมิภาคเอเชีย 3.33 ล้านตัน ลดลง 8% ภูมิภาคอเมริกา 1.34 ล้านตัน เพิ่มขึ้น 33% ภูมิภาคตะวันออกกลาง 1.34 ล้านตัน เพิ่มขึ้น 16% ภูมิภาคยุโรป 0.30 ล้านตัน เพิ่มขึ้น 3% และภูมิภาคโอเชียเนีย 0.27 ล้านตัน เพิ่มขึ้น 35% ส่วนตลาดส่งออกข้าวที่สำคัญ ได้แก่ อินโดนีเซีย เป็นตลาดส่งออกอันดับหนึ่ง ปริมาณ 1.33 ล้านตัน ลดลง 6% คิดเป็น 13% ของปริมาณการส่งออกข้าวไทยทั้งหมด รองลงมา ได้แก่ อิรัก 1.00 ล้านตัน เพิ่มขึ้น 18% สหรัฐฯ 0.85 ล้านตัน เพิ่มขึ้น 20% แอฟริกาใต้ 0.83 ล้านตัน ลดลง 7% และฟิลิปปินส์ 0.62 ล้านตัน เพิ่มขึ้น 48%
“แนวโน้มการส่งออกข้าวปี 2568 คาดว่าตลาดการค้าข้าวโลกจะมีการแข่งขันสูงจากการกลับมาส่งออกข้าวของอินเดีย และปริมาณผลผลิตข้าวของทั้งประเทศผู้ส่งออกและผู้นำเข้าข้าวมีแนวโน้มเพิ่มขึ้น เนื่องจากภาวะภัยแล้งคลี่คลาย รวมทั้งภาวะทางเศรษฐกิจอาจเป็นปัจจัยกระตุ้นให้ราคามีผลต่อการตัดสินใจนำเข้าข้าวมากยิ่งขึ้นด้วย อีกทั้งผู้นำเข้าสำคัญอย่างอินโดนีเซียอาจมีความต้องการนำเข้าข้าวลดลง เนื่องจากคาดว่าผลผลิตข้าวในประเทศจะมีปริมาณเพิ่มขึ้น และได้นำเข้าข้าวเพื่อสำรองสต๊อกไว้ค่อนข้างมากแล้ว โดยกรมการค้าต่างประเทศและสมาคมผู้ส่งออกข้าวไทย ได้คาดการณ์ร่วมกันว่าการส่งออกข้าวไทยในปี 2568 จะมีประมาณ 7.5 ล้านตัน” นายอนุกูล ระบุ

ที่มา : https://www.thaigov.go.th/news/contents/details/92849