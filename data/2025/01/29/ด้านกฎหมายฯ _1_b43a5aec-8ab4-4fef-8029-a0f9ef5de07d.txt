รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม ร่วมเป็นสักขีพยานในพิธีลงนามบันทึกข้อตกลงความร่วมมือโครงการยกระดับทักษะกำลังคนหลังกำแพงเพื่อเพิ่มความสามารถในการประกอบอาชีพให้ก้าวทันต่อยุคแห่งดิจิทัล


วันอังคารที่ 28 มกราคม 2568
28/01/2568
พิมพ์
รัฐมนตรีว่าการกระทรวงยุติธรรม ร่วมเป็นสักขีพยานในพิธีลงนามบันทึกข้อตกลงความร่วมมือโครงการยกระดับทักษะกำลังคนหลังกำแพงเพื่อเพิ่มความสามารถในการประกอบอาชีพให้ก้าวทันต่อยุคแห่งดิจิทัล
รัฐมนตรีว่าการกระทรวงยุติธรรม ร่วมเป็นสักขีพยานในพิธีลงนามบันทึกข้อตกลงความร่วมมือโครงการยกระดับทักษะกำลังคนหลังกำแพงเพื่อเพิ่มความสามารถในการประกอบอาชีพให้ก้าวทันต่อยุคแห่งดิจิทัล โดยใช้วิทยาศาสตร์ วิจัยและนวัตกรรม
ในวันอังคารที่ 28 มกราคม 2568 เวลา 12.30 น. พันตำรวจเอก ทวี สอดส่อง รัฐมนตรีว่าการกระทรวงยุติธรรม และนางสาวศุภมาส อิศรภักดี รัฐมนตรีว่าการกระทรวงการอุดมศึกษา วิทยาศาสตร์ วิจัยและนวัตกรรม ร่วมเป็นสักขีพยานในพิธีลงนามบันทึกข้อตกลงความร่วมมือระหว่างสำนักงานสภานโยบายการอุดมศึกษาวิทยาศาสตร์ วิจัยและนวัตกรรมแห่งชาติ (สอวช.) โดยหน่วยบริหารและจัดการทุนด้านการพัฒนากำลังคนและทุนด้านการพัฒนาสถาบันอุดมศึกษาการวิจัยและการสร้างนวัตกรรม (บพค.) และกรมราชทัณฑ์ กระทรวงยุติธรรม โดยมี นายสหการณ์ เพ็ชรนรินทร์ อธิบดีกรมราชทัณฑ์ นายสรุชัย สถิตคุณารัตน์ ผู้อำนวยการสำนักงานสภานโยบายการอุดมศึกษา วิทยาศาสตร์ วิจัยและนวัตกรรมแห่งชาติ รักษาการแทน ผู้อำนวยการหน่วยบริหารและจัดการทุนด้านการพัฒนากำลังคนและทุนด้านการพัฒนา สถาบันอุดมศึกษาการวิจัยและการสร้างนวัตกรรม นางสาวภาวดี อังค์วัฒนะ รองผู้อำนวยการหน่วยบริหารและจัดการทุนด้านการพัฒนากำลังคนและทุนด้านการพัฒนา สถาบันอุดมศึกษาการวิจัยและการสร้างนวัตกรรม นายชาญ วชิรเดช รองอธิบดีกรมราชทัณฑ์ เข้าร่วมฯ ณ ห้องแถลงข่าว อาคารพระจอมเกล้า กระทรวงการอุดมศึกษา วิทยาศาสตร์ วิจัยและนวัตกรรม
ทั้งนี้​ สอวช. โดย บพค. ซึ่งเป็นหน่วยงานขับเคลื่อนส่งเสริม สานพลัง ระบบวิทยาศาสตร์ วิจัยและนวัตกรรม ในการพัฒนากำลังคนสมรรถนะสูงและงานวิจัยขั้นแนวหน้า เพื่อตอบโจทย์อุตสาหกรรมแห่งอนาคตของประเทศไทยสู่อาเซียน ได้ให้ความร่วมมือในการสนับสนุนภารกิจด้านการพัฒนาพฤตินิสัยผู้ต้องขังผ่านการสร้างรูปแบบโปรแกรมการสนับสนุนการพัฒนาผู้ต้องขัง และบุคลากรกรมราชทัณฑ์ ด้านอุตสาหกรรมสร้างสรรค์ และสนับสนุนกลไกการสร้างและพัฒนากลุ่มบุคคลดังกล่าว ให้มีทักษะที่จำเป็นต่อการดำเนินชีวิตร่วมกับสังคมภายนอกได้เท่าทันต่อการเปลี่ยนแปลงทางเทคโนโลยีและสื่อดิจิทัลสมัยใหม่ อันเป็นการต่อยอดการสร้างรายได้ให้กับผู้ต้องขัง ทั้งในรูปแบบ Online และ Onsite ตลอดจนพัฒนาการสร้างโปรแกรม Train the trainer เพื่อสร้างกลไกการพัฒนากำลังคนได้อย่างยั่งยืน โดยใช้ระบบวิทยาศาสตร์ วิจัยและนวัตกรรม ซึ่งในปัจจุบันกรมราชทัณฑ์ ได้มีการจัดการศึกษาหลักสูตรวิชาชีพระยะสั้นด้านดิจิทัลให้กับผู้ต้องขัง เช่น หลักสูตรทักษะความเข้าใจและใช้เทคโนโลยีดิจิทัลเพื่อประกอบอาชีพ หลักสูตรเปลี่ยนภาพถ่ายให้เป็นรายได้ด้วยการขายภาพออนไลน์ หลักสูตร นักออกแบบบรรจุภัณฑ์และมีการอบรมธุรกิจออนไลน์เพื่อสร้างทักษะที่สามารถไปใช้ในประกอบอาชีพภายหลังพ้นโทษ รวมถึงการส่งเสริมการอบรมอาสาสมัครดิจิทัลให้กับเจ้าหน้าที่กรมราชทัณฑ์ เพื่อสร้างการเรียนรู้เท่าทันโลกยุคดิจิทัล และทักษะการใช้ประโยชน์จากเทคโนโลยีดิจิทัล และนำความรู้ที่ได้มาอบรมให้การศึกษา และฝึกวิชาชีพให้กับผู้ต้องขังกลุ่มเตรียมความพร้อมก่อนปล่อยต่อไป
การลงนามความร่วมมือในครั้งนี้ กรมราชทัณฑ์ ได้ดำเนินงานร่วมกับนักวิชาการผู้ทรงคุณวุฒิ ในการจัดทำโครงการการจัดการศึกษาและฝึกวิชาชีพและทักษะด้านเทคโนโลยีดิจิทัล เพื่อเป็นการพัฒนาพฤตินิสัยผู้ต้องขังผ่านการต่อยอดพัฒนาทักษะองค์ความรู้เดิม และเพิ่มทักษะองค์ความรู้ใหม่ ด้านการส่งเสริมการศึกษาและการพัฒนาทักษะอาชีพที่สอดรับกับความต้องการของตลาดแรงงาน สำหรับฝึกอบรมพัฒนาทักษะเพิ่มขีดความสามารถในการประกอบอาชีพของผู้ต้องขังให้ก้าวทันต่อยุคแห่งดิจิทัลที่เป็นระบบและมีมาตรฐาน เพื่อยกระดับการพัฒนาพฤตินิสัยผู้ต้องขังให้สามารถแก้ไขฟื้นฟู ปรับเปลี่ยนทัศนคติ พฤติกรรมผู้ต้องขังได้อย่างเป็นรูปธรรมและยั่งยืนต่อไป โดยมี สอวช. บพค. สกสว.และหน่วยงานที่เกี่ยวข้องให้การสนับสนุนการดำเนินงาน

ที่มา : https://www.thaigov.go.th/news/contents/details/92830