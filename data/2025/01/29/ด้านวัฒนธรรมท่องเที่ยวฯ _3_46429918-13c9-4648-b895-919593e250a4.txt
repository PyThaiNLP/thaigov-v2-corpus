รัฐบาลไทย-ข่าวทำเนียบรัฐบาล-รมว.สรวงศ์ เปิดงาน “Siam Paragon A Prosperous Chinese New Year 2025” ฉลองตรุษจีนสุดยิ่งใหญ่และครบรอบ 50 ปี ความสัมพันธ์ไทย-จีน


วันพุธที่ 29 มกราคม 2568
รมว.สรวงศ์ เปิดงาน “Siam Paragon A Prosperous Chinese New Year 2025” ฉลองตรุษจีนสุดยิ่งใหญ่และครบรอบ 50 ปี ความสัมพันธ์ไทย-จีน
รมว.สรวงศ์ เปิดงาน “Siam Paragon A Prosperous Chinese New Year 2025” ฉลองตรุษจีนสุดยิ่งใหญ่และครบรอบ 50 ปี ความสัมพันธ์ไทย-จีน
วันที่ 28 มกราคม 2568 ณ พาร์ค พารากอน ศูนย์การค้าสยามพารากอน นายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา เป็นประธานเปิดงาน “Siam Paragon A Prosperous Chinese New Year 2025” ร่วมฉลองเทศกาลตรุษจีนอย่างยิ่งใหญ่ พร้อมเน้นย้ำความสำคัญของความสัมพันธ์ทางการทูตระหว่างประเทศไทยและสาธารณรัฐประชาชนจีน ซึ่งครบรอบ 50 ปีในปีนี้
งานนี้จัดขึ้นโดยศูนย์การค้าสยามพารากอน ร่วมกับธนาคารกสิกรไทย และได้รับการสนับสนุนจากการท่องเที่ยวแห่งประเทศไทย โดยมีนางสาวฐาปนีย์ เกียรติไพบูลย์ ผู้ว่าการการท่องเที่ยวแห่งประเทศไทย พร้อมด้วยผู้บริหารจากสยามพิวรรธน์ และผู้แทนจากธนาคารกสิกรไทย เข้าร่วมงาน
นายสรวงศ์ กล่าวว่า “เทศกาลตรุษจีนเป็นวาระสำคัญที่สะท้อนถึงความผูกพันอันยาวนานระหว่างประเทศไทยและจีน ในปีนี้ เราเฉลิมฉลองครบรอบ 50 ปี ความสัมพันธ์ทางการทูตไทย-จีน และปีแห่งความร่วมมือในด้านต่าง ๆ โดยเฉพาะด้านการท่องเที่ยว ซึ่งมีนักท่องเที่ยวชาวจีนเดินทางมายังประเทศไทยเพิ่มขึ้นอย่างต่อเนื่อง ผมขอชื่นชมความตั้งใจของสยามพารากอนและพันธมิตรที่ได้จัดงานนี้ขึ้น เพื่อส่งมอบประสบการณ์ที่ทรงคุณค่า พร้อมดึงดูดนักท่องเที่ยวจากทั่วโลก และยกระดับความเป็นเดสติเนชั่นชั้นนำระดับโลกของประเทศไทย”
ไฮไลต์สำคัญในงาน...
การแสดง “Ancient Sound of Dunhuang” โดย Gansu Performance Arts Group ถ่ายทอดแรงบันดาลใจจากมรดกโลกแห่งเมืองตุนหวง เส้นทางสายไหมที่มีประวัติศาสตร์ยาวนานกว่า 2,000 ปี
การตกแต่งธีมตรุษจีนสุดอลังการ พร้อมการจำลองถ้ำม่อเกาและทะเลสาบพระจันทร์เสี้ยว เมืองตุนหวง ซึ่งเป็นมรดกโลกโดยองค์การยูเนสโก
การแสดงวัฒนธรรมจีนและไทย อาทิ การเชิดมังกรเมฆา พญาหงส์ สิงโตเทพเจ้า และการแสดงเอ็งกอจากชุมชนไทยเชื้อสายจีน
กิจกรรมพิเศษ “สิริวัฒนาพยากรณ์” เพื่อการกุศลโดยมูลนิธิสิริวัฒนา เชสเชียร์ ในพระบรมราชินูปถัมภ์
โปรโมชั่นตรุษจีนสุดพิเศษจากร้านค้าภายในศูนย์การค้า
งาน “Siam Paragon A Prosperous Chinese New Year 2025” จัดขึ้นตั้งแต่วันนี้ถึงวันที่ 2 กุมภาพันธ์ 2568 เปิดให้เข้าชมฟรีวันละ 2 รอบ เวลา 18.00 น. และ 19.30 น. ณ พาร์ค พารากอน ศูนย์การค้าสยามพารากอน ร่วมสัมผัสบรรยากาศเฉลิมฉลองเทศกาลตรุษจีนระดับโลกและร่วมต้อนรับศักราชใหม่ไปด้วยกัน

ที่มา : https://www.thaigov.go.th/news/contents/details/92877