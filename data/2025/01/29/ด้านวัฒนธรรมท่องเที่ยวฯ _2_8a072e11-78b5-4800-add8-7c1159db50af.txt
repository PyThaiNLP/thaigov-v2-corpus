รัฐบาลไทย-ข่าวทำเนียบรัฐบาล-รมว.สรวงศ์ กล่าวอวยพรเทศกาลตรุษจีนประเทศไทย ปี 2568 ฉลอง 50 ปี ความสัมพันธ์ไทย-จีน


วันพุธที่ 29 มกราคม 2568
รมว.สรวงศ์ กล่าวอวยพรเทศกาลตรุษจีนประเทศไทย ปี 2568 ฉลอง 50 ปี ความสัมพันธ์ไทย-จีน
รมว.สรวงศ์ กล่าวอวยพรเทศกาลตรุษจีนประเทศไทย ปี 2568 ฉลอง 50 ปี ความสัมพันธ์ไทย-จีน
วันที่ 28 มกราคม 2568 เวลา 16.30 น. ณ ลานกิจกรรมหน้าศูนย์การค้าเซ็นทรัลเวิลด์ กรุงเทพมหานคร นายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา พร้อมด้วยนายหาน จื้อเฉียง เอกอัครราชทูตสาธารณรัฐประชาชนจีนประจำประเทศไทย และคณะผู้บริหารระดับสูงจากกระทรวงการท่องเที่ยวและกีฬา การท่องเที่ยวแห่งประเทศไทย และตัวแทนรัฐบาลไทย ร่วมกล่าวอวยพรเนื่องในโอกาสเทศกาลตรุษจีนประเทศไทย ประจำปี 2568 ซึ่งจัดขึ้นเพื่อเฉลิมฉลองครบรอบ 50 ปี ความสัมพันธ์ทางการทูตไทย-จีน
นายสรวงศ์ กล่าวในนามรัฐบาลไทยว่า “รู้สึกยินดีและเป็นเกียรติอย่างยิ่งที่ได้ต้อนรับคณะผู้แทนจากสาธารณรัฐประชาชนจีนที่ให้เกียรติเข้าร่วมเทศกาลตรุษจีนประเทศไทย ซึ่งถือเป็นวาระสำคัญที่สะท้อนความสัมพันธ์ที่แน่นแฟ้นระหว่างสองประเทศ ทั้งในด้านวัฒนธรรม เศรษฐกิจ และการท่องเที่ยว”
รัฐมนตรีว่าการกระทรวงการท่องเที่ยวและกีฬา ได้แสดงความยินดีต่อสาธารณรัฐประชาชนจีนในโอกาสที่เทศกาลตรุษจีนได้รับการขึ้นทะเบียนเป็นมรดกทางวัฒนธรรมที่จับต้องไม่ได้ของมนุษยชาติจากองค์การยูเนสโก ซึ่งเป็นการยกย่องถึงความสำคัญของพิธีกรรมและวัฒนธรรมที่เกี่ยวข้องกับวิถีชีวิตของชาวจีนที่มีเอกลักษณ์
นายสรวงศ์ กล่าวเพิ่มเติมว่า ความสัมพันธ์ระหว่างไทยและจีนมีมาอย่างยาวนานและผสมผสานกันทั้งในด้านการค้า ศิลปกรรม และการท่องเที่ยว โดยในปี 2568 มีนักท่องเที่ยวชาวจีนเดินทางมายังประเทศไทยกว่า 300,000 คน ระหว่างวันที่ 24 มกราคม - 2 กุมภาพันธ์ เพิ่มขึ้นร้อยละ 7 จากปีก่อนหน้า ขณะเดียวกันนักท่องเที่ยวไทยก็ให้ความสนใจเดินทางเยือนสาธารณรัฐประชาชนจีนอย่างต่อเนื่อง
ในโอกาสนี้ รัฐบาลจีนได้นำการแสดงทางวัฒนธรรมชุดพิเศษจากเขตปกครองตนเองซินเจียงอุยกูร์ มณฑลเจ้อเจียง และมณฑลยูนนาน มามอบเป็นของขวัญแก่พี่น้องชาวไทย ซึ่งสร้างความประทับใจและรอยยิ้มในช่วงเทศกาลตรุษจีนปีมะเส็ง
นายสรวงศ์ กล่าวปิดท้ายว่า “ขออวยพรให้พี่น้องชาวไทยและชาวจีนทั่วโลก มีความสุขความเจริญ สุขภาพแข็งแรง และโชคดีในทุกสิ่งที่ปรารถนา พร้อมทั้งส่งคำอวยพรพิเศษเป็นภาษาจีนว่า ‘เฉอเหงียน ต้าจี๋ ผิงอัน สี่เล่อ ฝูฉี้ หม่าเหมิน’ ซึ่งหมายถึงความสุข ความเจริญ และโชคดีสมหวังในทุกประการ”
เทศกาลตรุษจีนประเทศไทย ปี 2568 นี้ จัดขึ้นระหว่างวันที่ 28 มกราคม - 2 กุมภาพันธ์ ณ ลานกิจกรรมศูนย์การค้าเซ็นทรัลเวิลด์ และมีกิจกรรมเฉลิมฉลองที่หลากหลายตลอดทั้งเทศกาล

ที่มา : https://www.thaigov.go.th/news/contents/details/92876