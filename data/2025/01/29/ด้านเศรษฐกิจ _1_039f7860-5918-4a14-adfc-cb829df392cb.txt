รัฐบาลไทย-ข่าวทำเนียบรัฐบาล-กรมสมเด็จพระเทพรัตนราชสุดาฯ เสด็จพระราชดำเนินไปเป็นองค์ประธานเปิดงานเทศกาลโคนมแห่งชาติ ประจำปี 2568 ระหว่างวันที่ 28 มกราคม – 8 กุมภาพันธ์ 2568 ภายใต้แนวคิด “โคนมไทย พิชิตเป้าหมายส


วันอังคารที่ 28 มกราคม 2568
กรมสมเด็จพระเทพรัตนราชสุดาฯ เสด็จพระราชดำเนินไปเป็นองค์ประธานเปิดงานเทศกาลโคนมแห่งชาติ ประจำปี 2568 ระหว่างวันที่ 28 มกราคม – 8 กุมภาพันธ์ 2568 ภายใต้แนวคิด “โคนมไทย พิชิตเป้าหมายส
กรมสมเด็จพระเทพรัตนราชสุดาฯ เสด็จพระราชดำเนินไปเป็นองค์ประธานเปิดงานเทศกาลโคนมแห่งชาติ ประจำปี 2568 ระหว่างวันที่ 28 มกราคม – 8 กุมภาพันธ์ 2568 ภายใต้แนวคิด “โคนมไทย พิชิตเป้าหมายสู่การพัฒนาที่ยั่งยืน”
​             ​สมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี เสด็จพระราชดำเนินทรงเป็นองค์ประธานเปิดงานเทศกาลโคนมแห่งชาติ ประจำปี 2568 ณ องค์การส่งเสริมกิจการโคนมแห่งประเทศไทย อำเภอมวกเหล็ก จังหวัดสระบุรี พร้อมทั้งเสด็จพระราชดำเนินทอดพระเนตรนิทรรศการต่าง ๆ ภายในบริเวณงานดังกล่าว โดยมีนายอิทธิ ศิริลัทธยากร รัฐมนตรีช่วยว่าการกระทรวงเกษตรและสหกรณ์ นายอภัย สุทธิสังข์ รองปลัดกระทรวงเกษตรและสหกรณ์ ผู้บริหารและเจ้าหน้าที่ในสังกัดกระทรวงเกษตรและสหกรณ์ เกษตรกร ผู้เลี้ยงโคนม และประชาชน ร่วมรับเสด็จ โดยงานเทศกาลโคนมแห่งชาติ ประจำปี 2568 จัดขึ้นภายใต้แนวคิด “โคนมไทย พิชิตเป้าหมายสู่การพัฒนาที่ยั่งยืน” ระหว่างวันที่ 28 มกราคม – 8 กุมภาพันธ์ 2568 มีวัตถุประสงค์เพื่อน้อมรำลึกถึงพระมหากรุณาธิคุณของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร (รัชกาลที่ 9) ที่พระราชทานอาชีพเลี้ยงโคนมแก่พสกนิกรชาวไทย ซึ่งมีความสำคัญอย่างยิ่งต่อเกษตรกรผู้เลี้ยงโคนมในประเทศไทย ทำให้ได้มีนมกล่องแรกของคนไทย ภายใต้ชื่อ นมไทย-เดนมาร์ค นมโคแท้ 100% ไม่ผสมนมผง ไว้บริโภคได้อย่างพอเพียง อีกทั้ง แสดงให้เห็นถึงความก้าวหน้าของวิทยาการด้านการเลี้ยงโคนมและอุตสาหกรรมโคนมของประเทศไทย ตลอดจนเป็นเวทีให้ผู้เกี่ยวข้องในวงการอุตสาหกรรมโคนมตั้งแต่ต้นน้ำถึงปลายน้ำได้มีโอกาสพบปะแลกเปลี่ยนความรู้
​สำหรับงานเทศกาลโคนมแห่งชาติ ประจำปี 2568 องค์การส่งเสริมกิจการโคนมแห่งประเทศไทย (อ.ส.ค.) ซึ่งเป็นหน่วยงานภายใต้สังกัดกระทรวงเกษตรและสหกรณ์ เป็นผู้ดำเนินการจัดขึ้นเป็นประจำทุกปี โดยภายในงานมีกิจกรรมที่น่าสนใจ อาทิ การถ่ายทอดความก้าวหน้าการใช้เทคโนโลยี และนวัตกรรมใหม่ของการเลี้ยงโคนม ตลอดจนเปิดโอกาสให้เกษตรกรได้แสดงความสามารถในการปรับปรุงพันธุ์โคนมและแสดงศักยภาพในการให้ผลผลิตน้ำนมดิบของโคนมไทยจากเกษตรกรไทย ซึ่งจะเป็นการเพิ่มมูลค่าพันธุกรรมของโคนมสนับสนุนเผยแพร่สินค้าของดีจังหวัดสระบุรี ก่อให้เกิดรายได้กระจาย สู่ท้องถิ่น นอกจากนี้ยังมีนิทรรศการและสัมมนาวิชาการจากทั้งภาครัฐและเอกชน ซึ่งเน้นการพัฒนาอุตสาหกรรมโคนมไทยให้ก้าวสู่มาตรฐานสากลอย่างยั่งยืน ตลอดจนกิจกรรมไฮไลท์ภายในงานคือ การประกวดโคนม ครั้งที่ 40 เพื่อชิงถ้วยพระราชทานพระบาทสมเด็จพระปรเมนทรรามาธิบดีศรีสินทรมหาวชิราลงกรณ มหิศรภูมิพลราชวรางกูร กิติสิริสมบูรณอดุลยเดช สยามินทราธิเบศรราชวโรดม บรมนาถบพิตร พระวชิรเกล้าเจ้าอยู่หัว (รัชกาลที่10) และสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี โดยมีเกษตรกรผู้เลี้ยงโคนมจากทั่วประเทศนำโคนมคุณภาพเข้าร่วมประกวดในหลายประเภท
​จึงขอเชิญชวนประชาชนและเกษตรกรที่สนใจเข้าร่วมงาน “เทศกาลโคนมแห่งชาติ ประจำปี 2568” ระหว่างวันที่ 28 มกราคม – 8 กุมภาพันธ์ 2568 ณ องค์การส่งเสริมกิจการโคนมแห่งประเทศไทย อำเภอมวกเหล็ก จังหวัดสระบุรี เพื่อสัมผัสประสบการณ์ที่ยิ่งใหญ่ของวงการโคนมไทย และร่วมเป็นส่วนหนึ่งในการสนับสนุนอุตสาหกรรมโคนมให้เติบโตอย่างยั่งยืน โดยไม่เสียค่าใช้จ่ายในการเข้าชมงาน

ที่มา : https://www.thaigov.go.th/news/contents/details/92829