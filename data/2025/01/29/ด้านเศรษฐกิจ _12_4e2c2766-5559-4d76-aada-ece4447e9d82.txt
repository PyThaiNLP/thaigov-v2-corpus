รัฐบาลไทย-ข่าวทำเนียบรัฐบาล-“รมช.อิทธิ” เดินหน้ามาตรการป้องกันและแก้ไขปัญหาฝุ่น PM 2.5 ภาคการเกษตร ครั้งที่ 1/2568


วันพุธที่ 29 มกราคม 2568
“รมช.อิทธิ” เดินหน้ามาตรการป้องกันและแก้ไขปัญหาฝุ่น PM 2.5 ภาคการเกษตร ครั้งที่ 1/2568
“รมช.อิทธิ” เดินหน้ามาตรการป้องกันและแก้ไขปัญหาฝุ่น PM 2.5 ภาคการเกษตร ครั้งที่ 1/2568
นายอิทธิ ศิริลัทธยากร รัฐมนตรีช่วยว่าการกระทรวงเกษตร เปิดเผยภายหลังเป็นประธานการประชุมคณะกรรมการป้องกันและแก้ไขปัญหาฝุ่นละอองขนาดเล็กไม่เกิน 2.5 ไมครอน (PM 2.5) ภาคการเกษตร ครั้งที่ 1/2568 พร้อมด้วยผู้บริหารและเจ้าหน้าที่ที่เกี่ยวข้อง เข้าร่วม ณ ห้องประชุม 134 - 135 กระทรวงเกษตรและสหกรณ์ ว่า ที่ประชุมในวันนี้ มีมติเห็นชอบแต่งตั้งคณะทำงานบริหารจัดการปัญหาละอองขนาดเล็กไม่เกิน 2.5 ไมครอน (PM 2.5) ภาคการเกษตร โดยมีหน้าที่ในการตรวจสอบ ติดตามสถานการณ์ปัญหาฝุ่นละออง PM 2.5 ในประเทศที่มีความรุนแรงมากขึ้น และรวบรวมข้อมูลเพื่อเสนอแนวทาง และมาตรการที่เหมาะสมในการแก้ไขปัญหาฝุ่นละออง PM 2.5 อย่างรอบครอบ และเร่งด่วน ตลอดจนยกระดับมาตรการในการแก้ไขปัญหาฝุ่น PM2.5 ให้มีความเข้มข้นมากยิ่งขึ้น โดยจะนำร่างคำสั่งดังกล่าวเสนอต่อรัฐมนตรีว่าการกระทรวงเกษตรและสหกรณ์ เพื่อลงนามเห็นชอบ ต่อไป
พร้อมกันนี้ ที่ประชุมได้รายงานข้อมูลสถานการณ์จุดความร้อน (Hot Spot) ข้อมูลจากดาวเทียม ณ วันที่ 28 มกราคม 2568 ดังนี้ 1. จุดความร้อนสะสม แบ่งตามพื้นที่ความรับผิดชอบ วันที่ 1 - 27 ม.ค. 2568 พบจุดความร้อนในพื้นที่เกษตรกรรม 6,333 จุด (51.24 % ของทั้งหมด) แบ่งเป็น พื้นที่การเกษตร 4,207 จุด (34.04% ของทั้งหมด) และ ในเขต ส.ป.ก. 2,126 จุด (17.20% ของทั้งหมด) 2. จุดความร้อนสะสม ตามการใช้ประโยชน์ที่ดิน วันที่ 1 - 27 ม.ค. 2568 พบจุดความร้อนในพื้นที่นาข้าว 3,563 จุด (28.83 % ของทั้งหมด) ในพื้นที่ปลูกข้าวโพดและไร่หมุนเวียน 568 จุด (4.60% ของทั้งหมด) ในพื้นที่ปลูกอ้อย 1,046 จุด (8.46% ของทั้งหมด) ในพื้นที่การเกษตรอื่น 1,774 จุด (14.35% ของทั้งหมด) พื้นที่ป่า 4,238 จุด (34.29% ของทั้งหมด) และ อื่นๆ 1,170 จุด (9.47% ของทั้งหมด)
นอกจากนี้ รมช.อิทธิ ได้กำชับให้หน่วยงานในสังกัดกระทรวงเกษตรและสหกรณ์ ดำเนินมาตรการตามประกาศกระทรวงเกษตรและสหกรณ์ เรื่องมาตรการบริการจัดการป้องกันและแก้ไขปัญหาฝุ่นละอองขนาดเล็ก ไม่เกิน 2.5 ไมครอน (PM 2.5) ภาคการเกษตร ประกาศเมื่อวันที่ 17 มกราคม 2568 โดยได้กำหนดคุณสมบัติเกษตรกร ที่เข้าร่วมโครงการส่งเสริม สนับสนุน การช่วยเหลือจะต้องไม่เผาในพื้นที่เกษตรกรรมของตนเอง หากเกษตรกรรายใดมีการเผาในพื้นที่จะไม่สามารถเข้าร่วมโครงการได้ เป็นระยะเวลา 2 ปี (ตั้งแต่ 1 มิถุนายน 68 - 30 พฤษภาคม 70) และให้หน่วยงานที่เกี่ยวข้องส่งข้อมูลพื้นที่เผาไหม้ของเกษตรกร จากสำนักงานพัฒนาเทคโนโลยีอวกาศและภูมิสารสนเทศ (องค์การมหาชน) หรือ GISTDA ทุก 15 วัน ให้กรมส่งเสริมการเกษตรเพื่อตรวจสอบพื้นที่เผาไหม้ของเกษตรกรต่อไป
ทั้งนี้ กระทรวงเกษตรและสหกรณ์ไม่นิ่งนอนใจต่อสถานการณ์การดังกล่าว จึงได้เน้นย้ำในที่ประชุมให้ทุกหน่วยงานที่เกี่ยวข้องเพิ่มความเข้มข้นการทำงานเชิงรุก เพื่อช่วยกันลดผลกระทบจากฝุ่น PM 2.5 ให้ได้มากที่สุด ตามข้อสั่งการของนายกรัฐมนตรีที่ให้ทุกหน่วยงานยกระดับการดำเนินมาตรการอย่างต่อเนื่อง

ที่มา : https://www.thaigov.go.th/news/contents/details/92873