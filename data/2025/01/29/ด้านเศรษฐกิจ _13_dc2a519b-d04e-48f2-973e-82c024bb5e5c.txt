รัฐบาลไทย-ข่าวทำเนียบรัฐบาล-“สุริยะ” ลงนามบันทึกความเข้าใจร่วมกับ ICAO บริหารจัดการโครงการฝึกอบรมสำหรับประเทศกำลังพัฒนา ส่งเสริมศักยภาพบุคลากรด้านการบิน


วันพุธที่ 29 มกราคม 2568
“สุริยะ” ลงนามบันทึกความเข้าใจร่วมกับ ICAO บริหารจัดการโครงการฝึกอบรมสำหรับประเทศกำลังพัฒนา ส่งเสริมศักยภาพบุคลากรด้านการบิน
....
นายสุริยะ จึงรุ่งเรืองกิจ รองนายกรัฐมนตรีและรัฐมนตรีว่าการกระทรวงคมนาคม เปิดเผยว่า เมื่อวันที่ 24 มกราคม 2568 ที่ผ่านมา ได้ลงนามในบันทึกความเข้าใจ (MOU) ระหว่างรัฐบาลแห่งราชอาณาจักรไทยและองค์การการบินพลเรือนระหว่างประเทศ (ICAO) เพื่อบริหารจัดการโครงการฝึกอบรมสำหรับประเทศกำลังพัฒนา หรือ Thailand - ICAO Developing Countries Training Programme ซึ่งถือเป็นความก้าวหน้าที่สำคัญในการส่งเสริมการพัฒนาศักยภาพของเจ้าหน้าที่การบินของประเทศกำลังพัฒนา ผ่านโครงการฝึกอบรมที่มุ่งเน้นการเสริมสร้างความรู้และทักษะด้านการบินพลเรือน โดยเฉพาะด้านการบริหารจัดการด้านความปลอดภัยการบินและด้านสิ่งแวดล้อมการบิน ซึ่งถือเป็นหัวใจสำคัญในการดำเนินงานในอุตสาหกรรมการบินระดับสากล
นายสุริยะ กล่าวต่อว่า สำนักงานการบินพลเรือนแห่งประเทศไทย (CAAT) เป็นหน่วยงานที่รับผิดชอบในการดำเนินการโครงการฝึกอบรมสำหรับประเทศกำลังพัฒนา โดยได้รับการผลักดันจากนโยบายของรัฐบาลและกระทรวงคมนาคมในการส่งเสริมให้ประเทศไทยเป็นศูนย์กลางการบินในภูมิภาค (Aviation Hub) ดังนั้น การลงนามในบันทึกความเข้าใจระหว่างรัฐบาลไทยและ ICAO ในครั้งนี้ จึงจะเป็นประโยชน์ทั้งในด้านการสร้างความร่วมมือระหว่างประเทศ และยังช่วยเพิ่มโอกาสในการพัฒนาศักยภาพของบุคลากรจากประเทศกำลังพัฒนา ให้สามารถทำงานในระบบการบินระดับสากลได้อย่างมีประสิทธิภาพ ถือเป็นการส่งเสริมบทบาทของไทยในฐานะศูนย์กลางการฝึกอบรมระดับโลก

ที่มา : https://www.thaigov.go.th/news/contents/details/92879