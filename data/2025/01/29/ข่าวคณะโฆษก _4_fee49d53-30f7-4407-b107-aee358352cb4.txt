รัฐบาลไทย-ข่าวทำเนียบรัฐบาล-นักท่องเที่ยวมาไทยยังคึกคักต่อเนื่องรัฐบาลสั่งอัดมาตรการหนุนทุกมิติ ส่งผลยอดจองรร.ไทยเติบโต SiteMinder ยันนักท่องเที่ยวต่างชาติยังชื่นชอบมาเที่ยวไทยแห่จองห้องพักจนล้น


วันพุธที่ 29 มกราคม 2568
29/01/2568
พิมพ์
นักท่องเที่ยวมาไทยยังคึกคักต่อเนื่องรัฐบาลสั่งอัดมาตรการหนุนทุกมิติ ส่งผลยอดจองรร.ไทยเติบโต SiteMinder ยันนักท่องเที่ยวต่างชาติยังชื่นชอบมาเที่ยวไทยแห่จองห้องพักจนล้น
นักท่องเที่ยวมาไทยยังคึกคักต่อเนื่องรัฐบาลสั่งอัดมาตรการหนุนทุกมิติ ส่งผลยอดจองรร.ไทยเติบโต SiteMinder ยันนักท่องเที่ยวต่างชาติยังชื่นชอบมาเที่ยวไทยแห่จองห้องพักจนล้น
วันพุธที่ 29 มกราคม 2568 เวลา 10.00 น. นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี เปิดเผยว่า จากมาตรการกระตุ้นการท่องเที่ยวของรัฐบาล รวมถึงความเชื่อมั่นของนักท่องเที่ยวต่างชาติต่อประเทศไทย ส่งผลให้นักท่องเที่ยวชาวต่างชาติเดินทางเข้ามาท่องเที่ยวในประเทศเป็นจำนวนมาก ทั้งนี้ จากข้อมูลของ SiteMinder ผู้นำแพลตฟอร์มการจัดจำหน่ายห้องพักและจัดการรายได้ระดับโลก พบว่าประเทศไทยติดอันดับโลกในปี 2567 จากการต้อนรับนักท่องเที่ยวต่างชาติที่เดินทางมายังประเทศไทย ทำให้อัตราค่าห้องพักปรับตัวสูงขึ้นมากกว่า 15% เมื่อเทียบกับปีก่อนหน้า ซึ่งนับเป็นประเทศเดียวที่ประสบความสำเร็จในการเติบโตในระดับสองหลัก
จากรายงาน SiteMinder’s Hotel Booking Trends ที่อ้างอิงจากข้อมูลการจองโรงแรมมากกว่า 125 ล้านครั้ง ซึ่งนับเป็นยอดการจองโรงแรมปริมาณมากที่สุดภายใต้แพลตฟอร์มเดียว แสดงให้เห็นว่าอัตราค่าห้องพักเฉลี่ยต่อวัน (ADR) ในประเทศไทย ปรับตัวเพิ่มขึ้นเป็น 5,377 บาท จาก 4,648 บาทในปี 2566 โดยมีอัตราค่าห้องพักสูงสุดในเดือนธันวาคม ซึ่งแตะระดับ 6,460 บาท ต่อห้องพัก เพิ่มขึ้น 11% เมื่อเทียบกับช่วงเวลาเดียวกันของปีก่อนการเติบโตนี้เป็นการตอบสนองต่อความต้องการที่เพิ่มสูงขึ้นในกลุ่มนักท่องเที่ยวต่างชาติ โดยรายงานของ SiteMinder แสดงให้เห็นว่าโรงแรมของประเทศไทย นำหน้าประเทศอื่นๆ ในเอเชียด้านจำนวนนักท่องเที่ยวต่างชาติ โดยมีแขกผู้เข้าพักชาวต่างชาติ คิดเป็น 77% ของการเช็กอินทั้งหมด ซึ่งสูงกว่าค่าเฉลี่ยทั่วโลกที่ 48% ตัวเลขนี้ทำให้ประเทศไทยอยู่ในอันดับ 2 ของโลก โดยเป็นรองเพียงประเทศออสเตรียเท่านั้น ทั้งนี้ จากข้อมูลเชิงลึกเพิ่มเติมเกี่ยวกับโรงแรมในประเทศไทยในปี 2567 เผยให้เห็นว่า นักท่องเที่ยวที่เข้าพักในโรงแรมของไทยจองห้องพักล่วงหน้านานขึ้น โดยระยะเวลาการจองล่วงหน้าเฉลี่ยอยู่ที่ 27 วัน ซึ่งยาวนานที่สุดในเอเชีย และใกล้เคียงกับช่วงเวลาการจอง 29 วันล่วงหน้าในปี 2562
“ประเทศไทยก้าวขึ้นเป็นจุดหมายปลายทางเพื่อการพักผ่อนชั้นนำ โดยโรงแรมท้องถิ่นถูกจัดอยู่ในอันดับที่ 5 ของโลก ด้านระยะเวลาการเข้าพักที่ยาวนานที่สุด โดยมากกว่า 15% ของการจองมีระยะเวลา 3 คืนขึ้นไป ซึ่งสูงกว่าค่าเฉลี่ยทั่วโลกที่ 11% รองจากโรงแรมในโปรตุเกส (21%) และโคลอมเบีย เม็กซิโก และสเปน (18% เท่ากัน) การเพิ่มขึ้นของอัตราค่าห้องพักเฉลี่ยในประเทศไทย รวมไปถึงการกลับมาอย่างแข็งแกร่งของนักท่องเที่ยวต่างชาติ แสดงให้เห็นถึงการเติบโตของโรงแรมในท้องถิ่นท่ามกลางความเชื่อมั่นที่เพิ่มขึ้นของการเดินทางในประเทศ รัฐบาลพร้อมสนับสนุนส่งเสริมการท่องเที่ยวประเทศไทย เพื่อกระตุ้นให้เกิดการท่องเที่ยวตลอดทั้งปี” นางสาวศศิกานต์ ระบุ

ที่มา : https://www.thaigov.go.th/news/contents/details/92852