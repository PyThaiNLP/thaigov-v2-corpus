รัฐบาลไทย-ข่าวทำเนียบรัฐบาล-การประชุมผู้บริหารและหัวหน้าหน่วยงานในสำนักงานปลัดสำนักนายกรัฐมนตรี ครั้งที่ ๑/๒๕๖๘ 


วันพุธที่ 29 มกราคม 2568
29/01/2568
พิมพ์
การประชุมผู้บริหารและหัวหน้าหน่วยงานในสำนักงานปลัดสำนักนายกรัฐมนตรี ครั้งที่ ๑/๒๕๖๘
และมอบนโยบายการปฏิบัติราชการ
วันที่ ๒๗ มกราคม ๒๕๖๘ เวลา ๐๙.๐๐ น. นางยุพา ทวีวัฒนะกิจบวร ปลัดสำนักนายกรัฐมนตรี เป็นประธานการประชุมผู้บริหารและหัวหน้าหน่วยงานในสำนักงานปลัดสำนักนายกรัฐมนตรี ครั้งที่ ๑/๒๕๖๘ และมอบนโยบายการปฏิบัติราชการ ณ อาคารหอประชุมกรมประชาสัมพันธ์ ซอยอารีย์สัมพันธ์ โดยมีคณะผู้บริหาร ข้าราชการ พนักงานราชการ และลูกจ้างโครงการของสำนักงานปลัดสำนักนายกรัฐมนตรี เข้าร่วมรับฟังการประชุมในครั้งนี้
นางยุพา ทวีวัฒนะกิจบวร ปลัดสำนักนายกรัฐมนตรี เปิดเผยว่า ภายหลังจากการเข้ารับตำแหน่งปลัดสำนักนายกรัฐมนตรี ในฐานะผู้บริหารของสำนักงานปลัดสำนักนายกรัฐมนตรี จึงให้ความสำคัญกับการวางรากฐานการทำงานที่เป็นระบบและมีประสิทธิภาพ เพื่อให้การบริหารราชการแผ่นดินเป็นไปด้วยความเรียบร้อย จึงได้วางกรอบนโยบาย ๗ แนวทางการขับเคลื่อนสำนักงานปลัดสำนักนายกรัฐมนตรี เพื่อมุ่งสู่เป้าหมายตามพันธกิจและวิสัยทัศน์ที่ตั้งไว้ ดังนี้
๑. เสริมสร้างความมั่นคงเทิดทูนสถาบันหลัก ธำรงรักษาเอกลักษณ์ของชาติ และสนับสนุนจิตอาสาภาครัฐ
๒. ยกระดับการบริหารและพัฒนาทรัพยากรบุคคล เพื่อรองรับการเปลี่ยนแปลงของโลกในยุคดิจิทัล
๓. การปรับโครงสร้างเพื่อความก้าวหน้าของข้าราชการ
๔. พลิกโฉมองค์กรสู่การเป็นองค์กรสมรรถนะสูง
๕. การพัฒนากลไกการตรวจราชการในการกำกับติดตามการบริหารราชการแผ่นดิน
๖. ยกระดับการให้บริการประชาชน และเสริมสร้างกลไกในการกำกับติดตาม เพื่อบรรเทาความเดือดร้อนของประชาชน
๗. เพิ่มประสิทธิภาพในการเบิกจ่ายงบประมาณให้เป็นไปตามมาตรการเร่งรัดการเบิกจ่ายงบประมาณ และการใช้จ่ายภาครัฐประจำปีงบประมาณ พ.ศ. ๒๕๖๘
ปลัดสำนักนายกรัฐมนตรี กล่าวเพิ่มเติมว่า เพื่อให้การขับเคลื่อนนโยบายทั้ง ๗ ด้านบรรลุผลสำเร็จ จึงได้กำหนดแนวคิด "ความมุ่งมั่น ตั้งใจ คือ…บันไดสู่ความสำเร็จ" พร้อมเน้นย้ำถึงการทำงานเป็นทีม คือ "เราจะก้าวไปด้วยกัน" หรือ "OPM Move Forward Together" เพื่อสร้างความสำเร็จร่วมกันในองค์กรและการบริการประชาชนอย่างยั่งยืน //

ที่มา : https://www.thaigov.go.th/news/contents/details/92866