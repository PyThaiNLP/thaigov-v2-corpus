รัฐบาลไทย-ข่าวทำเนียบรัฐบาล-ศปช.เตือนคลื่นลมแรงฝั่งอ่าวไทย 2 วันนี้ เตือนเรือเล็กงดออกจากฝั่งหลังมวลอากาศเย็นระลอกใหม่ปกคลุมประเทศไทย


วันจันทร์ที่ 27 มกราคม 2568
27/01/2568
พิมพ์
ศปช.เตือนคลื่นลมแรงฝั่งอ่าวไทย 2 วันนี้ เตือนเรือเล็กงดออกจากฝั่งหลังมวลอากาศเย็นระลอกใหม่ปกคลุมประเทศไทย
ศปช.เตือนคลื่นลมแรงฝั่งอ่าวไทย 2 วันนี้ เตือนเรือเล็กงดออกจากฝั่งหลังมวลอากาศเย็นระลอกใหม่ปกคลุมประเทศไทย
วันนี้ (27 มกราคม 2568) นางสาวศศิกานต์  วัฒนะจันทร์  รองโฆษกประจำสำนักนายกรัฐมนตรี กล่าวว่ากรมอุตุนิยมวิทยาได้รายงานสภาพอากาศระหว่างวันที่ 27 - 28 ม.ค.68 มวลอากาศเย็นกำลังค่อนข้างแรงได้แผ่เสริมลงมาปกคลุมภาคตะวันออกเฉียงเหนือและทะเลจีนใต้แล้ว ซึ่งถือเป็นช่วงท้ายของฤดูหนาว ทำให้มีอุณหภูมิลดลง โดยมีอากาศเย็นถึงหนาว บริเวณภาคเหนือ ภาคตะวันออกเฉียงเหนือ กับมีลมแรง ส่วนในภาคตะวันออก ภาคใต้มีฝนเพิ่มขึ้น ส่วนใหญ่เป็นฝนเล็กน้อยถึงปานกลาง และมีฝนหนักบางแห่งบริเวณตอนกลางภาคใต้ฝั่งอ่าวไทย ตั้งแต่ จ.สุราษฎร์ธานี นครศรีธรรมราช สงขลา พัทลุง ส่วนฝั่งอ่าวไทยตอนล่าง มีคลื่นลมแรงขึ้น
ส่วนการโอนเงินช่วยเหลือผู้ประสบภัยจากอุทกภัย ครัวเรือนละ 9,000 บาท ในพื้นที่ 16 จังหวัด นั้นล่าสุดได้ทำการโอนเงินช่วยเหลือไปแล้ว 592,789 ครัวเรือน คิดเป็นเงินกว่า 5,335 ล้านบาท และยังเหลือยังอยู่ระหว่างการโอนเงินอีก 2,579 ครัวเรือน
“นายกรัฐมนตรี นางสาวแพทองธาร ชินวัตร ได้กำชับให้ทุกหน่วยงานติดตามและเตรียมความพร้อมรับมือสถานการณ์ที่อาจจะเกิดขึ้นเพื่อลดความเสียหายต่อประชาชนให้น้อยที่สุด ดังนั้นในช่วงนี้ก็ให้พี่น้องประชาชนที่อาศัยตามแนวชายฝั่งอ่าวไทย ระวังคลื่นลมแรง คลื่นซัดฝั่ง และฝนที่จะตกมาเพิ่มขึ้น ตลอดจนเรือเล็กบริเวณอ่าวไทยตอนล่างควรงดออกจากฝั่ง ช่วงวันที่ 27- 29 ม.ค.68 ไปก่อนและขอให้พี่น้องประชาชนติดตามข่าวสารจากทางราชการอย่างใกล้ชิด”นางสาวศศิกานต์
รองโฆษกประจำสำนักนายกรัฐมนตรี กล่าวต่อไปว่า ในช่วงเทศกาลตรุษจีน อากาศจะเย็นลง มีลมแรง ประกอบกับอากาศแห้ง จึงขอให้ประชาชนระวังอันตรายจากอัคคีภัยที่เกิดขึ้นได้ง่าย พร้อมขอความร่วมมือลดการเผาในช่วงเทศกาลลงเพื่อลดปริมาณฝุ่น PM 2.5 ที่จะเกิดขึ้น

ที่มา : https://www.thaigov.go.th/news/contents/details/92782