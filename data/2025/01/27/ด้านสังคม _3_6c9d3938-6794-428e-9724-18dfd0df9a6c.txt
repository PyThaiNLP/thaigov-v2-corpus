รัฐบาลไทย-ข่าวทำเนียบรัฐบาล-“ปลัด พม.” ลงพื้นที่ จ.สตูล เปิด ศูนย์ประสานงาน อพม. ส่วนหน้าเกาะหลีเป๊ะ หนุนเครือข่ายช่วยแก้ปัญหาสังคมชาวเล โดยไม่ทิ้งใครไว้ข้างหลัง


วันจันทร์ที่ 27 มกราคม 2568
“ปลัด พม.” ลงพื้นที่ จ.สตูล เปิด ศูนย์ประสานงาน อพม. ส่วนหน้าเกาะหลีเป๊ะ หนุนเครือข่ายช่วยแก้ปัญหาสังคมชาวเล โดยไม่ทิ้งใครไว้ข้างหลัง
“ปลัด พม.” ลงพื้นที่ จ.สตูล เปิด ศูนย์ประสานงาน อพม. ส่วนหน้าเกาะหลีเป๊ะ หนุนเครือข่ายช่วยแก้ปัญหาสังคมชาวเล โดยไม่ทิ้งใครไว้ข้างหลัง
วันที่ 26 มกราคม 2568 นายอนุกูล ปีดแก้ว ปลัดกระทรวงการพัฒนาสังคมและความมั่นคงของมนุษย์ (ปลัด พม.) ลงพื้นที่จังหวัดสตูล ณ โรงเรียนบ้านเกาะหลีเป๊ะ เพื่อเปิดศูนย์ประสานงานอาสาสมัครพัฒนาสังคมและความมั่นคงของมนุษย์ (อพม.) ส่วนหน้าเกาะหลีเป๊ะ โดยมี ว่าที่ร้อยโท ดร.สำราญ ชูแก้ว ผู้อำนวยการโรงเรียนบ้านเกาะหลีเป๊ะ กล่าวต้อนรับ และนางวิไลวรรณ สุวรรณรักษา พัฒนาสังคมและความมั่นคงของมนุษย์จังหวัดสตูล กล่าวรายงาน อีกทั้งได้มอบถุงยังชีพให้แก่คนพิการจำนวน 10 ราย และมอบอุปกรณ์การเรียนให้แก่โรงเรียนบ้านเกาะหลีเป๊ะ โดยมี นางจตุพร โรจนพานิช รองปลัดกระทรวงการพัฒนาสังคมและความมั่นคงของมนุษย์ ผู้อำนวยการสำนักงานส่งเสริมและสนับสนุนวิชาการ 11 พัฒนาสังคมและความมั่นคงของมนุษย์จังหวัด (พมจ.) 7 จังหวัดภาคใต้ (จังหวัดนราธิวาส ปัตตานี ยะลา สงขลา สตูล พัทลุง และตรัง) พร้อมทีม พม.หนึ่งเดียวจังหวัดสตูล และผู้แทนอาสาสมัครพัฒนาสังคมและความมั่นคงของมนุษย์ (อพม.) จังหวัดสตูล ร่วมลงพื้นที่
นายอนุกูล กล่าวว่า วันนี้ รัฐบาลให้ความสำคัญกับการแก้ไขปัญหาความยากจนและการพัฒนาคนทุกช่วงวัย เพื่อลดความเหลื่อมล้ำและพัฒนาคุณภาพชีวิตประชาชนในทุกมิติอย่างยั่งยืน ผ่านการทำงานร่วมกันกับภาคีเครือข่ายทุกภาคส่วนอย่างเป็นระบบ ซึ่งกระทรวง พม. มีภารกิจสำคัญในการส่งเสริมและพัฒนาศักยภาพประชาชนทุกกลุ่มเป้าหมาย และเสริมสร้างโอกาสและการคุ้มครองทางสังคมอย่างเท่าเทียม อีกทั้งส่งเสริมให้ทุกภาคส่วนมีส่วนร่วมและเป็นหุ้นส่วนในการพัฒนาสังคมอย่างยั่งยืน โดยเฉพาะภาครัฐและภาคเอกชน
สำหรับการขับเคลื่อนงานด้านการพัฒนาสังคม โดยมี อาสาสมัครพัฒนาสังคมและความมั่นคงของมนุษย์ (อพม.) เข้ามามีส่วนร่วมในการทำงานร่วมกับกระทรวง พม. เป็นเครือข่ายที่เข้มแข็ง ผ่านรูปแบบศูนย์ประสานงาน อพม. จะช่วยสร้างประโยชน์แก่ประชาชนที่ประสบปัญหาความเดือดร้อนในชุมชนอย่างทั่วถึง ทำให้ผู้ประสบปัญหาสามารถพึ่งพาตนเองได้และมีคุณภาพชีวิตที่ดีขึ้น ซึ่งเกาะหลีเป๊ะมีประชากรส่วนใหญ่เป็นชาวเล จะได้มีศูนย์ประสานงาน อพม. แห่งนี้ เป็นกำลังสำคัญ และเป็นศูนย์กลางการดำเนินงานด้านอาสาสมัครเชิงบูรณาการ โดยเชื่อมประสานร่วมกับหน่วยงานภาครัฐ ภาคเอกชน เครือข่ายต่างๆ และศูนย์ประสานงาน อพม. อำเภอ ที่ตั้งอยู่ในพื้นที่จังหวัด ให้เข้ามามีส่วนร่วม เพื่อช่วยกันพัฒนาสังคมและดูแลช่วยเหลือประชาชนที่ประสบปัญหาความเดือดร้อนทางสังคม ให้ครอบคลุมทุกมิติ ทุกพื้นที่ และทุกช่วงวัย เพื่อมุ่งให้ประชาชนสามารถเข้าถึงสิทธิสวัสดิการสังคมขั้นพื้นฐาน พัฒนาตนเองไปสู่การพึ่งพาตนเองได้ โดยไม่ทิ้งใครไว้ข้างหลัง
นายอนุกูล กล่าวว่า ขอขอบคุณ อพม. ทุกท่าน ที่ได้เสียสละกำลังกาย กำลังใจ กำลังทรัพย์ และกำลังความคิด อุทิศตนเข้ามาทำงาน ทำประโยชน์เพื่อสังคมด้วยความสมัครใจ ซึ่งเป็นการเน้นย้ำและประกาศคุณค่าให้สังคมรับรู้ว่า “อพม.” คือ ผู้มีจิตอาสา อุทิศเพื่อสังคมด้วยหัวใจ โดยไม่หวังสิ่งตอบแทน  นอกจากนี้ ขอบคุณผู้อำนวยการโรงเรียนบ้านเกาะหลีเป๊ะ ที่อนุเคราะห์สถานที่ในการจัดตั้งศูนย์ประสานงาน อพม. แห่งนี้ และภาคีเครือข่ายทุกภาคส่วน ที่ร่วมกันขับเคลื่อนงานและส่งเสริมสนับสนุนกระบวนการมีส่วนร่วมของศูนย์ประสานงาน อพม. แห่งนี้ ให้สามารถจัดสวัสดิการสังคมและพัฒนาสังคมในระดับพื้นที่ได้อย่างเป็นระบบและมีประสิทธิภาพ
นอกจากนี้ มีการประชุมเพื่อติดตามความคืบหน้าโครงการสร้างและพัฒนาเครือข่ายอาสาสมัครพัฒนาสังคมและความมั่นคงของมนุษย์ (อพม.) เพื่อพัฒนาคุณภาพชีวิตครัวเรือนเปราะบางชาวเลเกาะหลีเป๊ะ ประจำปี 2567 โดยมีนายอติพล ดำพิลา ประธานชมรม อพม. จังหวัดสตูล นำเสนอรายงาน ณ โรงพยาบาลส่งเสริมสุขภาพตำบลหลีเป๊ะ
อีกทั้งมีการลงพื้นที่เยี่ยมให้กำลังใจและติดตามการช่วยเหลือครัวเรือนเปราะบางในพื้นที่เกาะหลีเป๊ะจำนวน 2 ครัวเรือน ที่ประสบปัญหาทางสังคม ได้แก่ 1) ครัวเรือนที่มีผู้สูงอายุ อายุ 76 ปี เป็นกลุ่มชาติพันธุ์ชาวเล มีปัญหาสุขภาพ มีโรคประจำตัวหลายโรค ได้รับเบี้ยยังชีพผู้สูงอายุ อาศัยอยู่กับหลาน 4 คน อายุ 6-27 ปี ครอบครัวฐานะยากจน มีรายได้ไม่เพียงพอต่อการครองชีพ มีหนี้สินนอกระบบ และที่อยู่อาศัยมีสภาพทรุดโทรม ไม่มีความมั่นคง และ 2) ครัวเรือนที่มีผู้สูงอายุ 62 ปี พิการทางการมองเห็น ได้รับเบี้ยผู้สูงอายุและเบี้ยความพิการ อาศัยอยู่กับพี่สาว อายุ 76  ปี ได้รับเบี้ยผู้สูงอายุ ครอบครัวฐานะยากจน มีรายได้ไม่เพียงพอต่อการครองชีพ และที่อยู่อาศัยมีสภาพทรุดโทรม ไม่มีความมั่นคง
#ข่าวพม #พม #ศรส #esshelpme #5x5ฝ่าวิกฤติประชากร #พมหนึ่งเดียว #วราวุธศิลปอาชา #ศบปภ #อพม #เกาะหลีเป๊ะ #สตูล #ชาวเล

ที่มา : https://www.thaigov.go.th/news/contents/details/92784