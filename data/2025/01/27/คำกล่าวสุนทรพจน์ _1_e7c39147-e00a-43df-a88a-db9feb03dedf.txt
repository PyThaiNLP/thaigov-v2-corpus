รัฐบาลไทย-ข่าวทำเนียบรัฐบาล-คำปราศรัย นางสาวแพทองธาร ชินวัตร นายกรัฐมนตรี เนื่องในโอกาสวันตรุษจีนปีพุทธศักราช 2568


วันจันทร์ที่ 27 มกราคม 2568
27/01/2568
พิมพ์
คำปราศรัย นางสาวแพทองธาร ชินวัตร นายกรัฐมนตรี เนื่องในโอกาสวันตรุษจีนปีพุทธศักราช 2568
คำปราศรัย นางสาวแพทองธาร ชินวัตร นายกรัฐมนตรี เนื่องในโอกาสวันตรุษจีนปีพุทธศักราช 2568
ซิน-เหนียน-ไคว้-เล่อ
สวัสดีปีใหม่พี่น้องชาวไทยเชื้อสายจีนและชาวจีนทุกคน
เนื่องในโอกาสวันตรุษจีนปีพุทธศักราช 2568 ซึ่งเป็นวันขึ้นปีใหม่ของชาวจีน ดิฉันขอส่งความรักและความปรารถนาดีมายังชาวไทยเชื้อสายจีนและชาวจีนทั้งที่อาศัยอยู่ในประเทศไทยและต่างประเทศ
เทศกาลตรุษจีนเป็นช่วงเวลาพิเศษที่สมาชิกในครอบครัวได้มาอยู่พร้อมหน้ากันเพื่อร่วมเฉลิมฉลองการเข้าสู่ปีใหม่ก่อเกิดรอยยิ้มและเสียงหัวเราะซึ่งถือเป็นจุดเริ่มต้นที่จะทำให้ตลอดทั้งปีมีแต่สิ่งดี ๆ เข้ามาค่ะ
เทศกาลสำคัญนี้ยังแสดงถึงสายสัมพันธ์ทางวัฒนธรรมและความผูกพันที่ชาวไทยและชาวจีนมีต่อกันมาอย่างยาวนาน ดิฉันหวังให้ความสัมพันธ์นี้ดำรงอยู่อย่างแนบแน่น เป็นมิตรประเทศที่ดีต่อกัน อันจะนำไปสู่ความร่วมมือของการสร้างสรรค์สิ่งที่เกิดประโยชน์แก่ประชาชนของทั้งสองประเทศไม่รู้จบ
ในโอกาสนี้ ดิฉันขออวยพรให้ทุกท่านมีสุขภาพแข็งแรง มีครอบครัวที่อบอุ่น มีความสุข คิดและหวังในสิ่งใดขอให้สมความปรารถนา กิจการรุ่งเรือง มั่งคั่ง ร่ำรวย
และขอให้ทุกท่านได้ใช้เวลาในช่วงเทศกาลตรุษจีนเติมเต็มความสุข เติมเต็มพลังกาย และพลังใจ ให้มีความเข้มแข็ง เพื่อร่วมสร้างสรรค์ประเทศไทยของเราให้เป็นประเทศแห่งโอกาสที่จับต้องได้ เป็นประเทศที่ทุกคนสามารถทำความฝันให้เป็นจริงได้ และเป็นประเทศที่คนไทยทุกคนมีกิน มีใช้ มีเกียรติ และมีศักดิ์ศรีอย่างเท่าเทียมกันค่ะ
ซิง-เจีย-หยู่-อี่ / กง-ซี-ฟา-ไฉ

ที่มา : https://www.thaigov.go.th/news/contents/details/92762