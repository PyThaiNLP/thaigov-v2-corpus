รัฐบาลไทย-ข่าวทำเนียบรัฐบาล-“วราวุธ” ขอบคุณ “มาดามแป้ง” หนุน โครงการ “คลองเตยดีดี” ดัน ผลงาน ม.ฮาร์วาร์ด ออกแบบพัฒนาพื้นที่อยู่อาศัย ยกระดับคุณภาพชีวิต


วันจันทร์ที่ 27 มกราคม 2568
“วราวุธ” ขอบคุณ “มาดามแป้ง” หนุน โครงการ “คลองเตยดีดี” ดัน ผลงาน ม.ฮาร์วาร์ด ออกแบบพัฒนาพื้นที่อยู่อาศัย ยกระดับคุณภาพชีวิต
“วราวุธ” ขอบคุณ “มาดามแป้ง” หนุน โครงการ “คลองเตยดีดี” ดัน ผลงาน ม.ฮาร์วาร์ด ออกแบบพัฒนาพื้นที่อยู่อาศัย ยกระดับคุณภาพชีวิต
วันที่ 25 มกราคม 2568 ที่แพท อารีนา เขตคลองเตย กรุงเทพฯ นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) ร่วมงานคลองเตยดีดี ที่จัดขึ้นโดยบริษัท เมืองไทยประกันภัย จำกัด(มหาชน) ร่วมเป็นพันธมิตรกับ Harvard Graduate School of Design สถาบันออกแบบระดับโลกเป็นผู้ดำเนินโครงการดังกล่าวระหว่างปี 2563 - 2567 เพื่อสำรวจและวิจัยพื้นที่ชุมชนคลองเตยกรุงเทพฯ มุ่งปูทางสู่การพัฒนาพื้นที่อยู่อาศัยเสริมสร้างคุณภาพชีวิตของคนคลองเตยให้มีคุณภาพที่ดีอย่างยั่งยืน และแสดงความยินดีและรับมอบผลงานของกลุ่มนักศึกษาของวิทยาลัยการออกแบบมหาวิทยาลัยฮาร์วาร์ด ( Harvard Graduate School of Design ) ในโครงการ “คลองเตยดีดี” ที่ได้ลงพื้นที่สำรวจชุมชนคลองเตย และนำเสนอภาพรวมของงานภูมิสถาปัตยกรรม ที่จะช่วยให้เพิ่มคุณภาพชีวิตให้กับประชาชนในพื้นที่ผ่านงานวิจัยอย่างสร้างสรรค์ โดยมี คุณนวลพรรณ ล่ำซำ ประธานเจ้าหน้าที่บริหาร บริษัท เมืองไทยประกันภัย จำกัด (มหาชน) กล่าวรายงาน และมีผู้แทนวิทยาลัยการออกแบบมหาวิทยาลัยฮาร์วาร์ด นางคยองซอน คิม ผู้อำนวยการองค์การยูนิเซฟ ประเทศไทย นายชัชชาติ สิทธิพันธุ์  ผู้ว่าราชการกรุงเทพมหานคร และผู้แทนชุมชนคลองเตย ร่วมงาน
นายวราวุธ กล่าวว่า เมื่อครั้งที่ตนได้ทำงานด้านฟุตบอลมีโอกาสมาเยือนแพท สเตเดียมหลายครั้ง สิ่งหนึ่งที่เป็นเอกลักษณ์ของสถานที่แห่งนี้ คือ ผู้คน เมื่อครั้งที่คุณแป้ง-นวลพรรณ ล่ำซำ ทำหน้าที่ประธานสโมสรการท่าเรือ เอฟซี ซึ่งจำนวนแฟนบอลที่เต็มสนาม คือความท้าทายอย่างมากของทีมผู้มาเยือน และสิ่งเหล่านั้นคือ ภาพสะท้อนถึงการทำงานอย่างหนักของคุณแป้งกับชุมชนคลองเตย จนทำให้ได้รับการยอมรับและสามารถเข้าไปนั่งอยู่ในใจของคนคลองเตย เมื่อวันนี้ได้กลับมาสถานที่แห่งนี้ในฐานะรัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) ต้องทำงานด้านสังคม จึงไม่แปลกใจเลยว่าทำไมคนคลองเตยถึงรักคุณแป้งมากมาย ตนรู้สึกขอบคุณคุณแป้ง ทีมงานของเมืองไทยประกันภัย พี่น้องชาวคลองเตย และคณาจารย์  ซึ่งต้องขอบคุณน้องๆ นักศึกษาจาก Harvard University Graduate School of Design สำหรับผลงานวิจัยมากมาย ที่จะช่วยยกระดับคุณภาพชีวิต และสังคมไทยให้ดียิ่งขั้น
นายวราวุธ กล่าวเพิ่มเติมว่า กระทรวง พม. คือหน่วยงานสำคัญในการดูแลและสร้างประโยชน์ให้กับพี่น้องประชาชนทุกกลุ่ม ทุกวัย เราเป็นผู้นำและที่พึ่งของประชาชนทุกคน ให้สามารถเข้าถึงโอกาสและการคุ้มครองทางสังคม ที่จะนำไปสู่หลักประกันและความมั่นคงในชีวิต ซึ่งตนรู้สึกประทับใจเมื่อรู้ว่าการนำเสนองานวิจัยครั้งนี้ของน้องๆ นักศึกษา อยู่ภายใต้หลักความเท่าเทียม และความยั่งยืนเช่นเดียวกับแนวคิดที่สำคัญของกระทรวง พม. การทำงานทางสังคม และการดูแลพี่น้องคนไทยทั้งหมด จะประสบความสำเร็จได้ ต้องอาศัยความร่วมมือร่วมใจจากทุกภาคส่วน ต้องขอขอบคุณทุกคนที่ร่วมกันดำเนินโครงการมาเป็นอย่างดี และหวังเป็นอย่างยิ่งว่า เราจะนำแนวคิด ข้อเสนอแนะ และผลงานวิจัยต่างๆ ไปปรับใช้ ให้เกิดประโยชน์ทั้งต่อครอบครัว ชุมชน และประเทศชาติ
#ข่าวพม #พม #ศรส #esshelpme #5x5ฝ่าวิกฤติประชากร #พมหนึ่งเดียว #วราวุธศิลปอาชา #ศบปภ #คลองเตยดีดี #ชุมชนคลองเตย #เยาวชน #การท่าเรือ

ที่มา : https://www.thaigov.go.th/news/contents/details/92781