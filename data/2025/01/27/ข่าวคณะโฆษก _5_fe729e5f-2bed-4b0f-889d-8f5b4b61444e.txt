รัฐบาลไทย-ข่าวทำเนียบรัฐบาล- เผยประชุม ครม.พรุ่งนี้ถกฝุ่นเป็นวาระแห่งชาติและอาเซียน พร้อมให้ “ปภ.ช.”รายงานลุยแก้ฝุ่นหมอกควัน PM2.5 ทั่วประเทศ  


วันจันทร์ที่ 27 มกราคม 2568
27/01/2568
พิมพ์
เผยประชุม ครม.พรุ่งนี้ถกฝุ่นเป็นวาระแห่งชาติและอาเซียน พร้อมให้ “ปภ.ช.”รายงานลุยแก้ฝุ่นหมอกควัน PM2.5 ทั่วประเทศ
เผยประชุม ครม.พรุ่งนี้ถกฝุ่นเป็นวาระแห่งชาติและอาเซียน พร้อมให้ “ปภ.ช.”รายงานลุยแก้ฝุ่นหมอกควัน PM2.5 ทั่วประเทศ
วันนี้ (27 มกราคม 2568) นายจิรายุ  ห่วงทรัพย์ โฆษกประจำสำนักนายกรัฐมนตรี เปิดเผยว่า ในการประชุมคณะรัฐมนตรีครั้งที่ 4/ 2568 ที่จะมีขึ้นในวันพรุ่งนี้อังคารที่ 28 มกราคม เวลา 10:00 น. ที่ ตึกบัญชาการ ทำเนียบรัฐบาล นางสาวแพทองธาร ชินวัตร นายกรัฐมนตรี จะมีข้อสั่งการในที่ประชุมคณะรัฐมนตรี เรื่องการแก้ไขปัญหา ฝุ่น หมอกควัน และPM2.5 เพิ่มเติมในแต่ละกระทรวงและจะมีการหารือกับรัฐมนตรีเพื่อรับทราบรายงาน และข้อสรุป รวมทั้งแนวทางปฏิบัติของทุกกระทรวงที่เกี่ยวข้องกับปัญหาดังกล่าว ในช่วงต้นของการประชุมคณะรัฐมนตรี
จากนั้นในวันพุธที่  29 มกราคม 2568 เวลา 10:00 น. ที่กรมป้องกันและบรรเทาสาธารณภัย นายอนุทิน ชาญวีรกูล ผู้บัญชาการกองบัญชาการป้องกันและบรรเทาสาธารณภัยแห่งชาติ  บก.ปภ.ช. ได้เชิญคณะกรรมการชุดใหญ่โดยมีนายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงกลาโหม นายประเสริฐ จันทรรวงทอง รองนายกรัฐมนตรีและรัฐมนตรีว่าการกระทรวงดิจิทัลเพื่อเศรษฐกิจและสังคม ที่ปรึกษา เข้าร่วมประชุม เพื่อกำหนดแนวทาง เพิ่มเติมในการดำเนินการเพื่อลดความเสี่ยงจากฝุ่นควันดังกล่าว และรับฟังการเตรียมความพร้อมรับมือในสถานการณ์อื่นๆที่อาจจะเกิดขึ้น รวมทั้งข้อเสนอแนะในการปฏิบัติงานที่ผ่านมา
ทั้งนี้ในการประชุมจะเน้นประเมินข้อสั่งการที่ดำเนินการมาตั้งแต่เดือนตุลาคมปีที่ผ่านมาจนถึงปัจจุบัน และการกำหนดแนวทาง เพื่อสั่งการและรายงานผลการดำเนินงานในมิติต่าง ๆ โดยเฉพาะสถานการณ์ไฟป่า หมอกควัน และฝุ่นละอองขนาดเล็ก จากกรมควบคุมมลพิษ สำนักงานพัฒนาเทคโนโลยีอวกาศและภูมิสารสนเทศ (GISTDA) กรมอุตุนิยมวิทยา        นอกจากนี้ที่ประชุมยังให้ความสำคัญในการบริหารจัดการไฟ ในพื้นที่ป่าของ กรมอุทยานแห่งชาติสัตว์ป่าและพันธุ์พืช กรมป่าไม้  และส่วนการบริหารจัดการไฟในพื้นที่เพาะปลูกทางการเกษตร ของกระทรวงเกษตรและสหกรณ์รวมทั้งกระทรวงอุตสาหกรรม  โดยจะรายงานผลการดำเนินงานและแนวทางแก้ไขปัญหาต่อไป
ส่วนการจัดการฝุ่นละอองในเขตเมือง กรุงเทพมหานครและปริมณฑล จะมอบหมายให้กรุงเทพมหานคร กรมการขนส่งทางบก สำนักงานตำรวจแห่งชาติ กรมโยธาธิการและผังเมือง กรมป้องกันและบรรเทาสาธารณภัย กระทรวงมหาดไทยรายงานการดำเนินการและผลของการปฏิบัติ  รวมไปถึงการยกระดับการปฏิบัติการแก้ไขปัญหาไฟป่าหมอกควันและฝุ่นละอองขนาดเล็กอีกด้วย
สำหรับในส่วนภูมิภาค คณะกรรมการ ปภ.ช.จะพิจารณาและดำเนินการแก้ปัญหาไฟป่าในจังหวัดที่มีการเผาป่าและหมอกควันสูง อาทิจังหวัดลพบุรี จังหวัดชัยภูมิ จังหวัดกาญจนบุรี  จังหวัดนครสวรรค์ และจังหวัดนครราชสีมา และ จังหวัดอื่น ๆ ส่วนจังหวัดที่มีผลสำเร็จในการแก้ปัญหา อาทิ จังหวัด เชียงใหม่ ก็จะให้รายงานผลการปฏิบัติ เพื่อเป็นต้นแบบในการแก้ไขต่อไป  นายจิรายุกล่าว

ที่มา : https://www.thaigov.go.th/news/contents/details/92775