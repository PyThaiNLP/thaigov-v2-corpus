รัฐบาลไทย-ข่าวทำเนียบรัฐบาล-3 รมต.เกษตรฯ หารือสำนักงบประมาณ วางกรอบงบประมาณปี 69 เน้น น้ำ ดิน และปัจจัยการผลิตให้เกษตรกรพัฒนาศักยภาพ พร้อมเพิ่มความสามารถในการแข่งขัน


วันจันทร์ที่ 27 มกราคม 2568
3 รมต.เกษตรฯ หารือสำนักงบประมาณ วางกรอบงบประมาณปี 69 เน้น น้ำ ดิน และปัจจัยการผลิตให้เกษตรกรพัฒนาศักยภาพ พร้อมเพิ่มความสามารถในการแข่งขัน
3 รมต.เกษตรฯ หารือสำนักงบประมาณ วางกรอบงบประมาณปี 69 เน้น น้ำ ดิน และปัจจัยการผลิตให้เกษตรกรพัฒนาศักยภาพ พร้อมเพิ่มความสามารถในการแข่งขัน
ศ.ดร.นฤมล ภิญโญสินวัฒน์ รัฐมนตรีว่าการกระทรวงเกษตรและสหกรณ์ เป็นประธานการประชุมหารือการจัดทำงบประมาณรายจ่ายประจำปีงบประมาณ พ.ศ. 2569 ร่วมกับสำนักงบประมาณ โดยมี นายอิทธิ ศิริลัทธยากร รัฐมนตรีช่วยว่าการกระทรวงเกษตรและสหกรณ์ นายอัครา พรหมเผ่า รัฐมนตรีช่วยว่าการกระทรวงเกษตรและสหกรณ์ นายประยูร อินสกุล ปลัดกระทรวงเกษตรและสหกรณ์ นางสาวมัทนา เจริญศรี รองผู้อำนวยการสำนักงบประมาณ ผู้บริหารทุกหน่วยงานในสังกัดกระทรวงเกษตรและสหกรณ์ และเข้าร่วม ณ ห้องประชุมกระทรวงเกษตรและสหกรณ์
สำหรับปีงบประมาณ พ.ศ. 2569 กระทรวงเกษตรฯ ได้จัดทำคำของบประมาณรายจ่ายประจำปีตามนโยบายสำคัญของรัฐบาล ภายใต้ 3 นโยบายสำคัญ คือ 1) นโยบายการพิทักษ์รักษาไว้ซึ่งสถาบันพระมหากษัตริย์ ทั้งการสร้างความเข้าใจที่ถูกต้องและเผยแพร่ข้อมูลเกี่ยวกับพระราชกรณียกิจ และการดำเนินงานตามแนวพระราชดำริ 2) นโยบายเร่งด่วน ทั้งการปรับโครงสร้างหนี้ การยกระดับการทำเกษตรให้ทันสมัย การส่งเสริมการท่องเที่ยวที่มนุษย์สร้าง และ 3) นโยบายระยะกลางและระยะยาว ทั้งการเพิ่มประสิทธิภาพการบริหารจัดการที่ดินของรัฐ การฟื้นฟูทรัพยากรธรรมชาติ การบริหารจัดการน้ำ การสานต่อนโยบาย Carbon Neutrality การปฏิรูประบบราชการ การยกระดับการบริการภาครัฐ และการฑูตเศรษฐกิจเชิงรุกเจรจาการค้าเสรี อีกทั้งยังมุ่งเน้นดำเนินงานตามนโยบายสำคัญของรัฐมนตรีว่าการกระทรวงเกษตรและสหกรณ์ 9 นโยบาย ได้แก่ สร้างวิธีการทำงานสู่การปฏิบัติ เร่งรัดการจัดที่ดินทำกินให้เกษตรกร บริหารจัดการน้ำ ยกระดับสินค้าเกษตรและบริการมูลค่าสูง ยกระดับศักยภาพของเกษตรกร/สถาบันเกษตรกรให้เข้มแข็ง จัดการทรัพยากรทางการเกษตร รับมือกับภัยธรรมชาติ สานต่อการปราบปรามการลักลอบนำเข้า-ส่งออกสินค้าเกษตรเถื่อน และอำนวยความสะดวกด้านการเกษตรด้วยประกันภัยภาคการเกษตร นอกจากนี้ กระทรวงเกษตรฯ พร้อมยกระดับสินค้าเกษตรและบริการมูลค่าสูง โดยเน้นการบริหารจัดการเชิงพื้นที่ และบูรณาการในมิติสินค้า 14 สินค้า ที่สอดคล้องกับ IGNITE THAILAND : AGRICULTUARL HUB ได้แก่ ข้าว กาแฟ กุ้ง โคเนื้อ ทุเรียน ข้าวโพดเลี้ยงสัตว์ มันสำปะหลัง ยางพารา ปาล์มน้ำมัน ลำไย ถั่วเหลือง โกโก้ ไก่เนื้อ และหม่อนไหม
ศ.ดร.นฤมล ภิญโญสินวัฒน์ กล่าวว่า การขับเคลื่อนการดำเนินงานของกระทรวงเกษตรฯ จะประสบความสำเร็จได้ต้องมีปัจจัยพื้นฐานทั้งในเรื่องน้ำ ดิน และปัจจัยการผลิตต่าง ๆ โดยเฉพาะในเรื่องของแหล่งน้ำ ซึ่งในหลายพื้นที่น้ำยังเข้าไม่ถึง และควรให้ความสำคัญกับโครงการยกระดับสินค้าเกษตรมูลค่าสูงทั้ง 14 สินค้าที่กระทรวงเกษตรฯ ต้องการบูรณาการงานในมิติพื้นที่  รวมถึงภารกิจอื่น อาทิ การเพิ่มประสิทธิภาพสินค้าอัตลักษณ์ด้านหม่อนไหม และการยกระดับระบบประเมินเพื่อป้องกันความเสี่ยงภาคสหกรณ์ ซึ่งกระทรวงเกษตรฯ ต้องเร่งพัฒนาในทุกเรื่องเพื่อขับเคลื่อนภารกิจให้บรรลุตามเป้าหมายที่วางไว้ อย่างไรก็ตาม กระทรวงเกษตรฯ พร้อมส่งเสริมให้เกษตรกรพัฒนาศักยภาพ และเพิ่มความสามารถในการแข่งขันทั้งด้านการผลิตและการส่งออกด้วย
ด้านนายอิทธิ ศิริลัทธยากร กล่าวว่า ทุกหน่วยงานในสังกัดกระทรวงเกษตรและสหกรณ์ พร้อมขับเคลื่อนการดำเนินงานให้บรรลุตามเป้าหมายของรัฐบาล รวมถึงต้องการช่วยเหลือพี่น้องเกษตรกรให้มีชีวิตความเป็นอยู่ที่ดีขึ้น
ด้าน นายอัครา พรหมเผ่า กล่าวว่า กระทรวงเกษตรฯ ได้ทำงานกับพี่น้องเกษตรกร ซึ่งเห็นปัญหาต่าง ๆ ที่ต้องเร่งแก้ไขและพัฒนาภาคการเกษตรอย่างเร่งด่วน จึงขอให้สำนักงบประมาณช่วยพิจารณางบประมาณเพื่อขับเคลื่อนภารกิจของกระทรวงเกษตรและสหกรณ์ให้สำเร็จตามเป้าหมายต่อไป

ที่มา : https://www.thaigov.go.th/news/contents/details/92773