รัฐบาลไทย-ข่าวทำเนียบรัฐบาล-​รัฐบาลเชิญชวนผู้ประกอบการ พ่อค้าแม่ค้าออนไลน์ ผู้ขับรถส่งอาหารหรือสินค้า ยูทูบเบอร์ อินฟลูเอนเซอร์ ที่มีเงินได้ในปี 2567 ยื่น ภ.ง.ด.90/91 ได้ตั้งแต่วันนี้ถึงวันที่ 31 มีนาคม 2568 


วันจันทร์ที่ 27 มกราคม 2568
27/01/2568
พิมพ์
​รัฐบาลเชิญชวนผู้ประกอบการ พ่อค้าแม่ค้าออนไลน์ ผู้ขับรถส่งอาหารหรือสินค้า ยูทูบเบอร์ อินฟลูเอนเซอร์ ที่มีเงินได้ในปี 2567 ยื่น ภ.ง.ด.90/91 ได้ตั้งแต่วันนี้ถึงวันที่ 31 มีนาคม 2568
​รัฐบาลเชิญชวนผู้ประกอบการ พ่อค้าแม่ค้าออนไลน์ ผู้ขับรถส่งอาหารหรือสินค้า ยูทูบเบอร์ อินฟลูเอนเซอร์ ที่มีเงินได้ในปี 2567 ยื่น ภ.ง.ด.90/91 ได้ตั้งแต่วันนี้ถึงวันที่ 31 มีนาคม 2568 ย้ำไม่ยื่น-ไม่ชำระภาษี  โทษจำคุกและปรับ
วันนี้ (27 มกราคม 2568) 09.00 น. นายคารม พลพรกลาง รองโฆษกประจำสำนักนายกรัฐมนตรี เปิดเผยว่า รัฐบาล เชิญชวนผู้ประกอบการ พ่อค้าแม่ค้าออนไลน์ ผู้ขับรถส่งอาหารหรือสินค้า ยูทูบเบอร์ อินฟลูเอนเซอร์ ที่มีเงินได้ในปี 2567 ยื่นแบบแสดงรายการภาษีเงินได้บุคคลธรรมดา ภ.ง.ด.90/91 ได้ตั้งแต่วันนี้ถึงวันที่ 31 มีนาคม 2568 และในกรณีที่ยื่นผ่านทางระบบอิเล็กทรอนิกส์ D-MyTax (Digital MyTax) และระบบ e-Filing รวมถึงแอปพลิเคชัน RD Smart Tax ของกรมสรรพากร สามารถยื่นได้ ถึงวันที่ 8 เมษายน 2568
นายคารม กล่าวว่า กรมสรรพากร ได้อำนวยความสะดวกสําหรับผู้ที่ยื่นแบบออนไลน์สามารถใช้บริการ Prefill ข้อมูลเงินได้และค่าลดหย่อนบนระบบ D-MyTax ทั้งนี้ หากข้อมูลไม่ถูกต้องครบถ้วนสามารถปรับปรุงข้อมูลก่อนที่จะทำการยื่นแบบฯ ออนไลน์ได้ทันที และเพื่อสร้างความเป็นธรรมในการเสียภาษี กรมสรรพากรจะดำเนินการด้วยมาตรการที่เข้มงวดสำหรับกลุ่มผู้มีเงินได้ที่ไม่ยื่นแบบฯ หรือยื่นไม่ครบถ้วน โดยกรมสรรพากรจะนำข้อมูลทั้งจากแหล่งภายใน และภายนอกมาประมวลผล และใช้ติดตามจัดเก็บภาษี อีกทั้ง ในปีนี้กฎหมายกำหนดให้แพลตฟอร์มออนไลน์มีหน้าที่ส่งข้อมูลรายได้ที่ได้รับจากการประกอบกิจการ และข้อมูลพ่อค้าแม่ค้าที่จ่ายค่านายหน้า หรือค่าบริการให้กับแพลตฟอร์ม อันจะทำให้กรมสรรพากรทราบข้อมูลแหล่งเงินได้ของผู้ประกอบการขายสินค้าออนไลน์ได้อย่างครบถ้วน ซึ่งหากไม่ยื่นแบบฯ ภายในกำหนดเวลา หรือยื่นแบบฯ ไม่ครบถ้วน ผู้ประกอบการมีหน้าที่ต้องชำระเงินภาษีพร้อมเงินเพิ่มอีกร้อยละ 1.5 ต่อเดือนหรือเศษของเดือน รวมทั้งค่าปรับอาญา
สำหรับบทลงโทษไม่ยื่นแบบ-ชำระภาษี มีดังนี้ 1.ไม่ยื่นแบบฯ หรือ ชำระภาษีเกินกำหนดเวลา โทษปรับไม่เกิน 2,000 บาท (กรณีไม่ได้ยื่นแบบฯ) เสียเงินเพิ่ม 1.5% ต่อเดือนของภาษีที่ต้องชำระ 2.เจ้าพนักงานตรวจสอบออกหมายเรียกและพบว่าไม่ได้ยื่นแบบฯ หรือยื่นแบบแต่ชำระภาษีต่ำไป โทษปรับไม่เกิน 2,000 บาท (กรณีไม่ได้ยื่นแบบฯ) เบี้ยปรับ 1 เท่าหรือ 2 เท่าของภาษีที่ต้องชำระ เสียเงินเพิ่ม 1.5% ต่อเดือนของภาษีที่ต้องชำระ 3.เจ้าพนักงานตรวจสอบออกหมายเรียกและพบว่าเจตนาไม่ยื่นแบบฯ เพื่อหลีกเสี่ยงการเสียภาษี โทษจำคุกไม่เกิน 1 ปี หรือปรับไม่เกิน 200,000 บาท หรือทั้งจำทั้งปรับ เบี้ยปรับ 2 เท่าของภาษีที่ต้องชำระ เสียเงินเพิ่ม 1.5% ต่อเดือนของภาษีที่ต้องชำระ และ 4.จงใจแจ้งข้อความเท็จ/แสดงหลักฐานเท็จ เพื่อหลีกเลี่ยงการเสียภาษี โทษจำคุกตั้งแต่ 3 เดือนถึง 7 ปี โทษปรับตั้งเเต่ 2,000 บาท ถึง 200,000 บาท ทั้งนี้ การคำนวณเงินเพิ่ม 1.5% ต่อเดือนของเงินภาษีที่ต้องชำระ ตั้งแต่วันพ้นกำหนดเวลาการยื่นรายการจนถึงวันชำระภาษี โดยเศษของเดือนให้นับเป็น 1 เดือน
“เพื่อป้องกันมิให้ตกเป็นเหยื่อของมิจฉาชีพ ขอเน้นย้ำ กรมสรรพากร ไม่มีนโยบายให้เจ้าหน้าที่ติดต่อทางแอปพลิเคชัน LINE หรือส่งลิงค์ให้ดาวน์โหลด เพื่อติดตามการชำระภาษีใด ๆ ทั้งสิ้น หากมีข้อสงสัยเพิ่มเติมติดต่อสอบถามได้ที่ศูนย์สารนิเทศสรรพากร RD Intelligence Center โทรศัพท์หมายเลข 1161 หรือติดต่อที่สำนักงานสรรพากรพื้นที่สาขาทุกแห่งทั่วประเทศ” นายคารม กล่าว

ที่มา : https://www.thaigov.go.th/news/contents/details/92766