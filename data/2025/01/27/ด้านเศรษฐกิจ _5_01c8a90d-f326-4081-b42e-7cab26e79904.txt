รัฐบาลไทย-ข่าวทำเนียบรัฐบาล-กรมทางหลวง ขานรับนโยบายรัฐบาลและกระทรวงคมนาคม ออกมาตรการเข้มข้นบรรเทาปัญหาฝุ่น PM 2.5 ของภาคคมนาคมทั่วประเทศ หวังลดผลกระทบต่อการใช้ชีวิตของประชาชนผู้ใช้ทาง


วันจันทร์ที่ 27 มกราคม 2568
กรมทางหลวง ขานรับนโยบายรัฐบาลและกระทรวงคมนาคม ออกมาตรการเข้มข้นบรรเทาปัญหาฝุ่น PM 2.5 ของภาคคมนาคมทั่วประเทศ หวังลดผลกระทบต่อการใช้ชีวิตของประชาชนผู้ใช้ทาง
.....
นายอภิรัฐ ไชยวงศ์น้อย อธิบดีกรมทางหลวง กระทรวงคมนาคม เปิดเผยว่า ปัจจุบันได้เกิดปัญหาฝุ่น PM 2.5 ในหลายพื้นที่ทั่วประเทศ ส่งผลกระทบต่อการใช้ชีวิตของประชาชน กรมทางหลวง (ทล.) พร้อมเป็นส่วนหนึ่งในการช่วยลดฝุ่น PM 2.5 ตามนโยบายของรัฐบาลและรองนายกรัฐมนตรี และรัฐมนตรีว่าการกระทรวงคมนาคม นายสุริยะ จึงรุ่งเรืองกิจ โดยได้กำหนดเป็นมาตรการเข้มข้นเพื่อบรรเทาปัญหาฝุ่น PM 2.5 ดังนี้
1. งานก่อสร้าง การจำกัดดูแลพื้นที่ก่อสร้างให้เกิดฝุ่นละอองน้อยที่สุด พร้อมทั้งเข้มงวดมาตรการป้องกันและลดฝุ่นละออง โดยฉีด กวาด และล้างน้ำทำความสะอาดผิวจราจรตลอดแนวพื้นที่ก่อสร้าง ทำความสะอาดล้อรถทุกคันที่เข้า - ออกพื้นที่ก่อสร้าง ตลอดจนให้ปิดคลุมผ้าใบทุกครั้งในการขนย้ายวัสดุในการก่อสร้าง ตรวจสอบสภาพเครื่องจักรก่อสร้างและรถยนต์ทั้งในส่วนของ ทล. และผู้รับจ้างให้อยู่ในสภาพดีและห้ามใช้เครื่องจักร/รถยนต์ที่เกิดเขม่าควันดำเด็ดขาด รวมทั้งอำนวยความสะดวกต่อการจราจรบนถนนบริเวณพื้นที่ก่อสร้างเพื่อไม่ให้เกิดการจราจรติดขัดจากการก่อสร้าง
2. งานบำรุงรักษา การดูแลต้นไม้ริมทางหลวงให้อยูในสภาพดี ไม่มีหญ้าแห้ง และร่วมดับเพลิงไฟไหม้ บริเวณไหล่ทาง ข้างทาง บนทางหลวง/ทางหลวงพิเศษ อย่างทันท่วงทีหากเกิดมีการเผาไหม้ขึ้น พร้อมสอดส่องดูแลการเผาไหม้ในที่โล่ง และรายงานต่อหน่วยงานที่เกี่ยวข้องระดับจังหวัด
3. งานบรรเทาปริมาณฝุ่น PM 2.5 โดยปล่อยฝอยละอองระบบ High Pressure Water ดักจับฝุ่น 12 แห่ง อาทิ สะพานลอยคนเดินข้าม บริเวณด่านเก็บค่าผ่านทาง ทับช้าง 1 สะพานลอยคนเดินข้ามหน้า ปตท.สำนักงานใหญ่ บนถนนวิภาวดีรังสิต ทางหลวงหมายเลข 31 และอาคาร Canopy รถบรรทุก ด่านเก็บค่าผ่านทางลาดกระบัง
นอกจากนี้ ทล. ได้มอบหมายให้หน่วยงานในสังกัดดำเนินมาตรการบรรเทาปัญหาฝุ่น PM 2.5 พร้อมขอความร่วมมือและรณรงค์ผู้ใช้ทางหลวงร่วมเป็นส่วนหนึ่งของการลดฝุ่น PM 2.5 โดยลดการใช้รถยนต์ส่วนตัวในการเดินทางระยะใกล้ ตรวจสภาพเครื่องยนต์ให้อยู่ในสภาพดี ไม่มีควันดำ ไม่จุดไฟเผาขยะหรือวัชพืชบนสองข้างทางหลวง เพราะนอกจากเป็นการป้องกันปัญหาฝุ่นแล้ว ยังเป็นการป้องกันอุบัติเหตุบนทางหลวงร่วมกัน   อีกด้วย หากประชาชนผู้ใช้ทางพบเห็นการเผาขยะหรือวัชพืชบริเวณสองข้างทางหลวง สามารถแจ้งสำนักงานทางหลวง แขวงทางหลวง และหมวดทางหลวงทั่วประเทศ หรือสายด่วน ทล. โทร. 1586 (โทรฟรี 24 ชั่วโมง)

ที่มา : https://www.thaigov.go.th/news/contents/details/92785