รัฐบาลไทย-ข่าวทำเนียบรัฐบาล-“ซีเกมส์ ครั้งที่ 33 และอาเซียนพาราเกมส์ ครั้งที่ 13 เพิ่มชนิดกีฬาชิงชัย”


วันจันทร์ที่ 27 มกราคม 2568
“ซีเกมส์ ครั้งที่ 33 และอาเซียนพาราเกมส์ ครั้งที่ 13 เพิ่มชนิดกีฬาชิงชัย”
“ซีเกมส์ ครั้งที่ 33 และอาเซียนพาราเกมส์ ครั้งที่ 13 เพิ่มชนิดกีฬาชิงชัย”
นายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา เป็นประธานการประชุมคณะกรรมการจัดการแข่งขันกีฬาซีเกมส์ ครั้งที่ 33 พ.ศ. 2568 (ค.ศ. 2025) และกีฬาอาเซียนพาราเกมส์ ครั้งที่ 13 พ.ศ. 2568 (ค.ศ. 2025) ครั้งที่ 1/2568 โดยมี นายจักรพรรดิ์ คล่องพยาบาล ที่ปรึกษารัฐมนตรีว่าการกระทรวงการท่องเที่ยวและกีฬา, นายกฤษฎา ตันเทอดทิตย์ เลขานุการรัฐมนตรีว่าการกระทรวงการท่องเที่ยวและกีฬา, นายมีชัย อินวู๊ด รองผู้ว่าการการกีฬาแห่งประเทศไทย (กกท.) ฝ่ายบริหาร, นายธัชนาถ ทองประกอบ รองผู้ว่าการ กกท. ฝ่ายยุทธศาสตร์และเทคโนโลยีสารสนเทศ, นายปรีชา ลาลุน รองผู้ว่าการ กกท. ฝ่ายกีฬาเป็นเลิศและวิทยาศาสตร์การกีฬา, นายสุรศักดิ์ เกิดจันทึก รองผู้ว่าการ กกท. ฝ่ายส่งเสริมกีฬา, นางโปรดปราน สมานมิตร รองผู้ว่าการ กกท. ฝ่ายกีฬาอาชีพและกีฬามวย, นายทนุเกียรติ จันทร์ชุม ผู้จัดการกองทุนพัฒนาการกีฬาแห่งชาติ และคณะกรรมการ ร่วมประชุม ณ ห้องประชุม 1 ชั้น 2 กระทรวงการท่องเที่ยวและกีฬา เมื่อวันที่ 27 มกราคม 2568 ที่ผ่านมา
ที่ประชุมเห็นชอบตราสัญลักษณ์ และสัญลักษณ์นำโชค ในการเป็นเจ้าภาพการแข่งขันกีฬาซีเกมส์ ครั้งที่ 33 ซึ่งได้รับการปรับปรุงตราสัญลักษณ์ (Logo) และสัญลักษณ์นำโชค (Mascot) โดย คณะอนุกรรมการขับเคลื่อนอุตสาหกรรมด้านการออกแบบ สำหรับตราสัญลักษณ์ (Logo) ของการแข่งขันกีฬาซีเกมส์ครั้งที่ 33 จะสะท้อนมุมมองใหม่ที่สดใส โดยผสมผสานจิตวิญญาณแห่งการแข่งขันกีฬาเข้ากับความร่ำรวยทางวัฒนธรรมของประเทศไทย สร้างสัญลักษณ์ที่โดดเด่นทั้งในระดับท้องถิ่น และระดับนานาชาติ เป็นแนวคิด “Play by the Rules” ซึ่งได้แรงบันดาลใจจากกฎ กติกา และวินัย ในเกมส์กีฬา ซึ่งแสดงให้เห็นว่าความคิดสร้างสรรค์และกลยุทธ์สามารถสร้าง ความสำเร็จที่งดงามได้ภายใต้กรอบที่กำหนด แนวคิดนี้ผสานเส้นกรอบขอบเขต จากสนามกีฬาเข้ากับลวดลายกริดอันประณีตที่พบในศิลปะไทยดั้งเดิม การผสมผสานนี้สะท้อนถึงสมดุลระหว่างกฎเกณฑ์และความงดงามทางศิลปะ ซึ่งแสดงถึงจิตวิญญาณแห่งการแข่งขันและการเฉลิมฉลองวัฒนธรรมไทยในรูปแบบ ที่ทันสมัยและยกระดับ ด้านสัญลักษณ์นำโชค (Mascot) สร้างสรรค์กลุ่มตัวละครสีสันสดใสและมีชีวิตชีวา ออกแบบเพื่อสะท้อนความหลากหลายและความเป็นหนึ่งเดียวของสังคมไทย โดยแต่ละตัวถูกสร้างขึ้นจากลวดลายเรขาคณิตที่ได้รับแรงบันดาลใจจากโครงสร้างเส้นในลวดลายไทยดั้งเดิม ผสมผสานความทันสมัยเข้ากับอัตลักษณ์ไทย รูปทรงและสีสันที่โดดเด่น เขียว น้ำเงิน ชมพู เหลือง และแดง สะท้อนถึงบุคลิกของแต่ละตัว ขณะเดียวกัน สีหน้าท่าทางที่สนุกสนานและการออกแบบที่สอดคล้องกันแสดงถึงความสามัคคี มาสคอตเหล่านี้ร่วมกันเป็นตัวแทนของการเฉลิมฉลอง ความคิดสร้างสรรค์ การเชื่อมโยงทางวัฒนธรรม และการส่งเสริมความหลากหลายในกีฬาและสังคม
นอกจากนี้ที่ประชุมเห็นชอบการปรับแก้ไขและเพิ่มเติม Evevts การแข่งขันกีฬาซีเกมส์ ครั้งที่ 33 จำนวน 5 รายการ ประกอบด้วย กีฬาเรือใบ จำนวน 1 Evevts ประเภท คีลโบ๊ต, กรีฑา จำนวน 4 Evevts ประเภทเดิน 20 กม.ชาย, ประเภทเดิน 20 กม.หญิง, ประเภทวิ่ง 3,000 เมตรชาย และ ประเภทวิ่ง 3,000 เมตรหญิง ทำให้จำนวนรายการแข่งขัน เพิ่มจากเดิม 569 รายการแข่งขัน เป็น 574 รายการแข่งขัน และเห็นชอบชนิดกีฬา ในการแข่งขันกีฬาอาเซียนพาราเกมส์ ครั้งที่ 13 จำนวน 19 ชนิดกีฬา ชิงชัย 536 เหรียญทอง ได้แก่ กรีฑา-วีลแชร์เรซซิ่ง, ยิงธนู, แบดมินตัน, ฟุตบอลคนตาบอด, บอคเซีย, หมากรุกสากล, จักรยาน, ฟุตบอลซีพี, โกลบอล, ยูโด, ยกน้ำหนัก, ว่ายน้ำ, วอลเลย์บอลนั่ง, ยิงปืน, วีลแชร์บาสเกตบอล, ฟันดาบ, วีลแชร์เทนนิส, โบว์ลิ่ง, เทเบิลเทนนิส หลังจากนี้จะนำเสนอต่อสหพันธ์กีฬาคนพิการแห่งอาเซียนเพื่อให้ความเห็นชอบต่อไป

ที่มา : https://www.thaigov.go.th/news/contents/details/92790