รัฐบาลไทย-ข่าวทำเนียบรัฐบาล-องค์การขนส่งมวลชนกรุงเทพ เผยรถเมล์ฟรีวันแรก ผู้โดยสารมากขึ้น 43%		


วันจันทร์ที่ 27 มกราคม 2568
องค์การขนส่งมวลชนกรุงเทพ เผยรถเมล์ฟรีวันแรก ผู้โดยสารมากขึ้น 43%
....
วันนี้ (27 มกราคม 2568) นายกิตติกานต์ จอมดวง จารุวรพลกุล ผู้อำนวยการองค์การขนส่งมวลชนกรุงเทพ กระทรวงคมนาคม เปิดเผยว่า ตามมาตรการส่งเสริมให้ใช้บริการขนส่งสาธารณะสำหรับรถไฟฟ้าทุกสายทาง และรถโดยสารประจำทางขององค์การขนส่งมวลชนกรุงเทพ (ขสมก.) ฟรี ระหว่างวันที่ 25 - 31 มกราคม 2568 รวม 7 วัน เพื่อช่วยลดปัญหาฝุ่น PM 2.5 ที่เกิดจากยานพาหนะในเขตกรุงเทพฯ และปริมณฑล
จากการดำเนินการตามมาตรการดังกล่าว ขสมก. ได้ติดตามข้อมูลสถิติจำนวนผู้โดยสาร เปรียบเทียบระหว่างวันเสาร์ที่ 18 มกราคม 2568 กับวันเสาร์ที่ 25 มกราคม 2568 พบว่ามีจำนวนผู้โดยสารเพิ่มขึ้น 175,974 คน คิดเป็นร้อยละ 43 ทั้งนี้ ขสมก. จะติดตามข้อมูลสถิติจำนวนผู้โดยสาร โดยเฉพาะในช่วงชั่วโมงเร่งด่วนเช้าและเย็น เพื่อนำมาวิเคราะห์และปรับการเดินรถให้สามารถรองรับการเดินทางของประชาชนได้ดียิ่งขึ้น พร้อมทั้งกำชับการตรวจสภาพรถโดยสารให้อยู่ในสภาพพร้อมใช้งาน และตรวจวัดควันดำก่อนนำรถออกให้บริการทุกคัน ซึ่งช่วยลดการเกิดมลภาวะทางอากาศอีกทางหนึ่ง

ที่มา : https://www.thaigov.go.th/news/contents/details/92787