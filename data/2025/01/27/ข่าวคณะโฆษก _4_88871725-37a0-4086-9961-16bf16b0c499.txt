รัฐบาลไทย-ข่าวทำเนียบรัฐบาล-​รัฐบาลเตือนสัปดาห์นี้หนาวมาอีกระลอกอุณหภูมิลดฮวบทั่วประเทศเตือนภาคใต้มีฝนหนักและคลื่นลมแรงสั่งส่วนราชการต่างๆโดยเฉพาะศปช.เฝ้าระวังย้ำประชาชนดูแลสุขภาพติดตามรายงานอากาศอย่างใกล้ชิด


วันจันทร์ที่ 27 มกราคม 2568
27/01/2568
พิมพ์
​รัฐบาลเตือนสัปดาห์นี้หนาวมาอีกระลอกอุณหภูมิลดฮวบทั่วประเทศเตือนภาคใต้มีฝนหนักและคลื่นลมแรงสั่งส่วนราชการต่างๆโดยเฉพาะศปช.เฝ้าระวังย้ำประชาชนดูแลสุขภาพติดตามรายงานอากาศอย่างใกล้ชิด
​รัฐบาลเตือนสัปดาห์นี้หนาวมาอีกระลอก อุณหภูมิลดฮวบทั่วประเทศเตือนภาคใต้มีฝนหนักและคลื่นลมแรง สั่งส่วนราชการต่างๆโดยเฉพาะ ศปช.เฝ้าระวัง ย้ำประชาชนดูแลสุขภาพติดตามรายงานอากาศอย่างใกล้ชิด
วันนี้ (27 มกราคม 2568) นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี เปิดเผยว่า กรมอุตุนิยมวิทยา ได้รายงานเตือนประชาชนทั่วประเทศเตรียมรับมือมวลอากาศเย็นกำลังค่อนข้างแรงระลอกใหม่ จากประเทศจีนที่แผ่ลงมาปกคลุมพื้นที่ประเทศไทย ส่งผลให้อุณหภูมิในหลายพื้นที่ลดลงอย่างรวดเร็วในสัปดาห์นี้
โดยมวลอากาศเย็นดังกล่าวจะส่งผลให้ในภาคตะวันออกเฉียงเหนือ หรืออีสาน ของไทยอุณหภูมิลดลง 4–6 องศาเซลเซียส และมีลมแรง ขณะที่ภาคกลาง กรุงเทพฯ และปริมณฑล รวมถึงภาคตะวันออกอุณหภูมิจะลดลง 1–3 องศาเซลเซียส ซึ่งสภาพอากาศที่หนาวเย็นลงฉับพลันนี้อาจส่งผลต่อสุขภาพของประชาชน โดยเฉพาะกลุ่มเสี่ยง เช่น ผู้สูงอายุและเด็ก
สำหรับภาคใต้ มรสุมตะวันออกเฉียงเหนือที่มีกำลังแรงขึ้น ทำให้มีฝนตกหนักบางแห่งในพื้นที่ เช่น จังหวัด สุราษฎร์ธานี นครศรีธรรมราช สงขลา ปัตตานี ยะลา และนราธิวาส นอกจากนี้ คลื่นลมในอ่าวไทยและทะเลอันดามันจะมีกำลังแรงขึ้น โดยในอ่าวไทยตอนล่างมีคลื่นสูง 2–3 เมตร และอาจสูงเกิน 3 เมตรในบริเวณที่มีฝนฟ้าคะนอง ชาวเรือจึงควรเพิ่มความระมัดระวังในการเดินเรือ และเรือเล็กควรงดออกจากฝั่งในช่วงนี้
ขณะที่รัฐบาลสั่งการให้ศูนย์ปฏิบัติการช่วยเหลือผู้ประสบอุทกภัยวาตภัย และดินโคลนถล่ม หรือ ศปช. ติดตามสถานการณ์อย่างใกล้ชิดและเฝ้าระวังใน ทุกพื้นที่ พื้นที่ภาคใต้ในช่วงนี้
“ช่วงนี้สภาพอากาศเปลี่ยนแปลงบ่อย ขอให้ประชาชนดูแลสุขภาพมากขึ้นเป็นพิเศษ โดยเฉพาะกลุ่มเปราะบาง ผู้สูงอายุ เด็กเล็ก และผู้มีโรคประจำตัว  และหลีกเลี่ยงการอยู่ในพื้นที่เสี่ยงต่อฝนตกหนักและคลื่นลมแรง พร้อมขอให้ติดตามการพยากรณ์อากาศจากกรมอุตุนิยมวิทยาและปฏิบัติตามคำแนะนำของหน่วยงานที่เกี่ยวข้องอย่างใกล้ชิด” นางสาวศศิกานต์ ย้ำ

ที่มา : https://www.thaigov.go.th/news/contents/details/92769