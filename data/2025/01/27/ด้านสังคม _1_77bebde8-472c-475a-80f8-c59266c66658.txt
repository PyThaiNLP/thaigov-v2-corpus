รัฐบาลไทย-ข่าวทำเนียบรัฐบาล-ดีอี ร่วมประชุม WEF ประจำปี 2568 วันสุดท้าย ร่วมเป็นพยานการลงนามการค้าเสรี ไทย- EFTA


วันอาทิตย์ที่ 26 มกราคม 2568
ดีอี ร่วมประชุม WEF ประจำปี 2568 วันสุดท้าย ร่วมเป็นพยานการลงนามการค้าเสรี ไทย- EFTA
ดีอี ร่วมประชุม WEF ประจำปี 2568 วันสุดท้าย ร่วมเป็นพยานการลงนามการค้าเสรี ไทย- EFTA
วันที่ 23 มกราคม 2568 นายประเสริฐ จันทรรวงทอง รองนายกรัฐมนตรีและรัฐมนตรีว่าการกระทรวงดิจิทัลเพื่อเศรษฐกิจและสังคม (ดีอี) พร้อมด้วยศาสตราจารย์พิเศษ วิศิษฏ์ วิศิษฏ์สรอรรถ ปลัดกระทรวงดีอี ได้เข้าร่วมเป็นสักขีพยานในพิธีลงนามความตกลงการค้าเสรีระหว่างราชอาณาจักรไทยและสมาคมการค้าเสรีแห่งยุโรป (EFTA) ในระหว่างการประชุม World Economic Forum (WEF) ประจำปี 2568 ณ เมืองดาวอส ประเทศสมาพันธรัฐสวิส
สำหรับการลงนามตกลงการค้าเสรีในครั้งนี้ จะช่วยเพิ่มโอกาสในการเปิดตลาดบริการคอมพิวเตอร์และโทรคมนาคม รวมถึงการยกระดับมาตรฐานและกฎระเบียบด้านการกำกับดูแลบริการโทรคมนาคมให้เป็นไปตามมาตรฐานสากล และช่วยส่งเสริมความสามารถในการแข่งขันของผู้ประกอบการไทยในกลุ่มประเทศสมาชิก EFTA ซึ่งถือเป็นโอกาสสำคัญในการดึงดูดการลงทุนจากต่างประเทศ รวมถึงเพิ่มส่วนแบ่งตลาดด้านบริการของไทยในกลุ่มประเทศ EFTA ซึ่งจะส่งผลดีต่อเศรษฐกิจและสังคมในอนาคต
ขณะเดียวกัน นายประเสริฐ จันทรรวงทอง ได้เข้าร่วมการเสวนาของ นางสาวแพทองธาร ชินวัตร นายกรัฐมนตรี ในหัวข้อ "Not Losing Sight of Soft Power" ที่มุ่งเน้นการสร้างแรงกระเพื่อมในวัฒนธรรมสมัยนิยมและเศรษฐกิจสร้างสรรค์ที่ได้รับการกระตุ้นจากเทคโนโลยีดิจิทัล รวมถึงการหารือทวิภาคีกับนาย Matt Garman CEO ของ Amazon Web Service (AWS) โดยได้พูดคุยถึงแนวทางส่งเสริมการลงทุนและพัฒนาเศรษฐกิจดิจิทัลของไทย ผ่านการใช้เทคโนโลยีคลาวด์ (Cloud First Policy) และการพัฒนาทักษะด้านเทคโนโลยีของแรงงานไทย
นอกจากนี้ นายประเสริฐ ยังได้เข้าร่วมการเสวนาในหัวข้อ "Country Strategy Dialogue on Thailand" โดยนายกรัฐมนตรีได้กล่าวถึงจุดแข็งของประเทศไทยและประเด็นสำคัญต่าง ๆ อาทิ ความมั่นคงทางอาหาร การใช้เทคโนโลยีด้านเกษตร และการส่งเสริมเศรษฐกิจดิจิทัล
รวมถึงการเข้าร่วมการประชุมหารือทวิภาคีกับ Mr. Eric Loeb และ Mr. Adam Evans จาก Salesforce ซึ่งได้หารือเกี่ยวกับการดำเนินงาน Cloud First Policy และการใช้ AI ในการสนับสนุนภาครัฐไทย โดยเน้นความสำคัญของการพัฒนาทักษะด้านเทคโนโลยีเพื่อรองรับอนาคตที่ขับเคลื่อนด้วยดิจิทัล
การประชุมในวันสุดท้ายของ WEF 2025 ถือเป็นอีกก้าวสำคัญในการเสริมสร้างความร่วมมือระหว่างประเทศไทยและภาคธุรกิจชั้นนำระดับโลก เพื่อพัฒนาเศรษฐกิจดิจิทัลและสร้างโอกาสใหม่ ๆ สำหรับประเทศไทยในเวทีสากล

ที่มา : https://www.thaigov.go.th/news/contents/details/92759