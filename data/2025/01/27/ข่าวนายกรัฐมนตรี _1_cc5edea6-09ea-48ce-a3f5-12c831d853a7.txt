รัฐบาลไทย-ข่าวทำเนียบรัฐบาล-ปีมะเส็งเจิดจรัส! นายกฯ แพทองธาร ส่งความสุขตรุษจีน 2568 ชูมิตรภาพไทย-จีน เติมพลังครอบครัวและโอกาสแห่งความฝัน


วันจันทร์ที่ 27 มกราคม 2568
27/01/2568
พิมพ์
ปีมะเส็งเจิดจรัส! นายกฯ แพทองธาร ส่งความสุขตรุษจีน 2568 ชูมิตรภาพไทย-จีน เติมพลังครอบครัวและโอกาสแห่งความฝัน
ปีมะเส็งเจิดจรัส! นายกฯ แพทองธาร ส่งความสุขตรุษจีน 2568 ชูมิตรภาพไทย-จีน เติมพลังครอบครัวและโอกาสแห่งความฝัน
วันนี้ (27 มกราคม 2568) เวลา 08.30  น. นางสาวแพทองธาร ชินวัตร นายกรัฐมนตรี กล่าวอวยพรเนื่องในเทศกาลวันตรุษจีน ประจำปี 2568 นายจิรายุ ห่วงทรัพย์ โฆษกประจำสำนักนายกรัฐมนตรี โดยสรุปสาระสำคัญ ดังนี้
นายกรัฐมนตรีกล่าวสวัสดีปีใหม่พี่น้องชาวไทยเชื้อสายจีน และชาวจีนทุกคน เนื่องในโอกาสวันตรุษจีน ปีพุทธศักราช 2568 ซึ่งเป็นวันขึ้นปีใหม่ของชาวจีน พร้อมขอส่งความรักและความปรารถนาดีมายังชาวไทยเชื้อสายจีน และชาวจีน ทั้งที่อาศัยอยู่ในประเทศไทยและต่างประเทศ
เทศกาลตรุษจีน เป็นช่วงเวลาพิเศษที่สมาชิกในครอบครัวได้มาอยู่พร้อมหน้ากัน เพื่อร่วมเฉลิมฉลองการเข้าสู่ปีใหม่ ก่อเกิดรอยยิ้มและเสียงหัวเราะ ซึ่งถือเป็นจุดเริ่มต้นที่จะทำให้ตลอดทั้งปีมีแต่สิ่งดี ๆ เข้ามา รวมทั้งยังแสดงถึงสายสัมพันธ์ทางวัฒนธรรม และความผูกพันที่ชาวไทยและชาวจีนมีต่อกันมาอย่างยาวนาน
นายกรัฐมตรีจึงหวังให้ความสัมพันธ์นี้ดำรงอยู่อย่างแนบแน่น เป็นมิตรประเทศที่ดีต่อกัน อันจะนำไปสู่ความร่วมมือของการสร้างสรรค์สิ่งที่เกิดประโยชน์แก่ประชาชนของทั้งสองประเทศไม่รู้จบ
ในช่วงท้าย นายกรัฐมนตรีอวยพรให้ทุกท่านมีสุขภาพแข็งแรง มีครอบครัวที่อบอุ่น มีความสุข คิดและหวังในสิ่งใดขอให้สมความปรารถนา กิจการรุ่งเรือง มั่งคั่ง ร่ำรวย และขอให้ได้ใช้เวลาในช่วงเทศกาลตรุษจีนเติมเต็มความสุข เติมเต็มพลังกาย และพลังใจ ให้มีความเข้มแข็ง เพื่อร่วมสร้างสรรค์ประเทศไทยให้เป็นประเทศแห่งโอกาสที่จับต้องได้ เป็นประเทศที่ทุกคนสามารถทำความฝันให้เป็นจริงได้ และเป็นประเทศที่คนไทยทุกคนมีกิน มีใช้ มีเกียรติ และมีศักดิ์ศรีอย่างเท่าเทียมกัน

ที่มา : https://www.thaigov.go.th/news/contents/details/92760