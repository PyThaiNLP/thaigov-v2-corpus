รัฐบาลไทย-ข่าวทำเนียบรัฐบาล-กรมทางหลวง ขยายทางหลวงหมายเลข 201 สายอำเภอหนองหิน - อำเภอวังสะพุง จังหวัดเลย แล้วเสร็จ รองรับปริมาณการจราจรที่เพิ่มมากขึ้น ส่งเสริมเศรษฐกิจสู่ภาคอีสาน


วันจันทร์ที่ 27 มกราคม 2568
กรมทางหลวง ขยายทางหลวงหมายเลข 201 สายอำเภอหนองหิน - อำเภอวังสะพุง จังหวัดเลย แล้วเสร็จ รองรับปริมาณการจราจรที่เพิ่มมากขึ้น ส่งเสริมเศรษฐกิจสู่ภาคอีสาน
....
กรมทางหลวง (ทล.) กระทรวงคมนาคม โดยสำนักก่อสร้างทางที่ 1 ก่อสร้างขยาย ทล.201 สายอำเภอหนองหิน - อำเภอวังสะพุง จังหวัดเลย ระหว่าง กม. ที่ 295+739 - 300+557 302+707 - 306+407 และ 307+407 - 318+557 ระยะทางกว่า 20 กิโลเมตร แล้วเสร็จ โดยขยายทางหลวงจาก 2 ช่องจราจร เป็นมาตรฐานทางชั้นพิเศษขนาด 4 ช่องจราจร (ไป - กลับ ข้างละ 2 ช่องจราจร) กว้างช่องละ 3.5 เมตร ผิวทางแอสฟัลท์ติกคอนกรีต และบริเวณทางแยกช่องจราจรกว้างช่องละ 3.5 เมตร ผิวทางคอนกรีต แบ่งทิศทางการจราจรด้วยแบริเออร์ รวมงานติดตั้งไฟฟ้าแสงสว่างและไฟกะพริบบนทางหลวง ใช้งบประมาณ 910,010,000 บาท
ถนนสายนี้ช่วยให้ระบบโลจิสติกส์ในจังหวัดเลย และภาคอีสานตอนบนมีความคล่องตัวในการเดินทาง การขนส่งสินค้า การค้าขาย การท่องเที่ยว ประชาชนมีความสะดวก รวดเร็ว ปลอดภัย และลดการเกิดอุบัติเหตุได้มากขึ้น เป็นการเสริมโครงข่ายทางหลวงให้สมบูรณ์ พร้อมทั้งยกระดับการให้บริการของทางหลวงสู่ระดับสากล

ที่มา : https://www.thaigov.go.th/news/contents/details/92771