รัฐบาลไทย-ข่าวทำเนียบรัฐบาล-สธ.มหาสารคาม รับนโยบาย “คนไทยห่างไกลโรคฯ” เดินหน้าฉีดวัคซีน HPV ให้กลุ่มเป้าหมายกว่า 2.8 หมื่นคน พร้อมเสริมแกร่ง อสม. ช่วยลดความเสี่ยง NCDs


วันศุกร์ที่ 17 มกราคม 2568
สธ.มหาสารคาม รับนโยบาย “คนไทยห่างไกลโรคฯ” เดินหน้าฉีดวัคซีน HPV ให้กลุ่มเป้าหมายกว่า 2.8 หมื่นคน พร้อมเสริมแกร่ง อสม. ช่วยลดความเสี่ยง NCDs
รัฐมนตรีว่าการกระทรวงสาธารณสุข Kick off ฉีดวัคซีน HPV 9 สายพันธุ์ ให้กับนักเรียนหญิงชั้น ป.5 จังหวัดมหาสารคาม เดินหน้าฉีดต่อเนื่องครอบคลุมเป้าหมายหญิงไทย 11 – 20 ปี รวม 28,076 คน
ลดการป่วยด้วยมะเร็งปากมดลูกในอนาคต พร้อมเสริมศักยภาพ อสม. มหาสารคาม 3,500 คน ให้จัดการสุขภาพประชาชนกลุ่มเป้าหมาย ถ่ายทอดความรู้ ช่วยให้ห่างไกลจากโรคไม่ติดต่อเรื้อรัง (NCDs)
วันนี้ (17 มกราคม 2568) ที่ จังหวัดมหาสารคาม นายสมศักดิ์ เทพสุทิน รัฐมนตรีว่าการกระทรวงสาธารณสุข เปิดประชุมเสริมสร้างความเข้มแข็งและสนับสนุนการมีส่วนร่วมของภาคีเครือข่ายสุขภาพ ภายใต้แนวคิด คนไทยห่างไกล NCDs ด้วยกลไก อสม. พร้อมมอบชุดอุปกรณ์การทำงาน health station ให้กับตัวแทน อสม.และเปิดกิจกรรม Kick off ฉีดวัคซีนป้องกันการติดเชื้อไวรัส HPV 9 สายพันธุ์ โดยมี นพ.โอภาส การย์กวินพงศ์ ปลัดกระทรวงสาธารณสุข นายวิบูรณ์ แววบัณฑิต ผู้ว่าราชการจังหวัดมหาสารคาม นพ.เอกชัย เพียรศรีวัชรา ผู้ตรวจราชการกระทรวงสาธารณสุข เขตสุขภาพที่ 7 ดร.นพ.พิทักษ์พงศ์ พายุหะ นายแพทย์สาธารณสุขจังหวัดมหาสารคาม ผู้บริหาร บุคลากรกระทรวงสาธารณสุข หน่วยงานที่เกี่ยวข้อง และอสม. ร่วมงาน
นายสมศักดิ์ กล่าวว่า นโยบายกระทรวงสาธารณสุข ปี 2568 ประเด็น “คนไทยห่างไกลโรคและภัยสุขภาพ” ได้มุ่งเน้นการลดโรคไม่ติดต่อเรื้อรัง (NCDs) และโรคมะเร็ง ที่เป็นปัญสำคัญของประเทศ โดยเฉพาะโรคมะเร็งปากมดลูกที่พบมากเป็นอันดับ 2 ของหญิงไทย ซึ่งป้องกันได้ด้วยการฉีดวัคซีน HPV ได้มีการสานต่อโครงการฉีดวัคซีน HPV ให้ครอบคลุมทุกพื้นที่ เพื่อลดอัตราการป่วยและการเสียชีวิตจากมะเร็งปากมดลูกของหญิงไทยในอนาคตโดยจัดหาวัคซีน HPV ชนิด 9 สายพันธุ์ ฉีดให้กับกลุ่มเป้าหมายกว่า 1 ล้านคน สำหรับการจัดกิจกรรมที่ โรงเรียนโกสุมวิทยาสรรค์ อำเภอโกสุมพิสัย จังหวัดมหาสารคาม ในวันนี้ มีการฉีดวัคซีน HPV ชนิด 9 สายพันธุ์ ให้กับนักเรียนหญิงชั้น ป.5 ของอำเภอโกสุมพิสัย 200 คน และจะดำเนินการจนครบกลุ่มป้าหมายทั้งจังหวัดรวม 28,076 คน แบ่งเป็น 1)หญิงไทย 11-20 ปี ที่เคยได้รับเข็มที่ 1 แล้ว จะฉีดวัคซีนชนิด 2 หรือ 4 สายพันธุ์ เข็มที่ 2 จำนวน 19,290 คน 2) นักเรียนหญิง ป.5 ปีการศึกษา 2567 ที่ยังไม่เคยรับวัคซีน จะฉีดวัคซีนชนิด 9 สายพันธุ์ จำนวน 3,871 ราย และ 3) หญิงไทย 11-20 ปี กลุ่มนอกเหนือจากนักเรียนชั้น ป.5 ปีการศึกษา 2567 ที่ยังไม่เคยรับวัคซีน จำนวน 4,915 ราย ซึ่งจะได้รับวัคซีนชนิด 9 สายพันธุ์ เช่นกัน
นายสมศักดิ์ กล่าวต่อว่า ในส่วนของการส่งเสริม ป้องกัน และควบคุมโรค NCDs มี อสม.เป็นกลไกสำคัญในการดำเนินงาน โดยปัจจุบัน อสม. ทั่วประเทศกว่า 1 ล้านคน สามารถนับคาร์บ หรือคาร์โบไฮเดรตจากแป้งและน้ำตาลได้แล้ว จึงขับเคลื่อนงานต่อด้วยการ “สร้างความเข้มแข็งเครือข่ายสุขภาพภาคประชาชน คนไทยห่างไกล NCDs” พัฒนาศักยภาพของ อสม. ในการถ่ายทอดความรู้เรื่องการนับคาร์บ การปรับพฤติกรรมสุขภาพให้กับประชาชน โดย อสม. 1 คน จะให้ความรู้ประชาชน 50 คน ซึ่งจะส่งผลให้มีคนไทย กว่า 50 ล้านคน เข้าใจเรื่องการนับคาร์บและการปรับพฤติกรรมสุขภาพที่เหมาะสม ซึ่งจะป้องกันโรค NCDs ได้มากถึงร้อยละ 80 ช่วยให้ประชาชนมีสุขภาพดีขึ้น ลดค่ายา ค่ารักษาพยาบาล และลดความสูญเสียก่อนวัยอันควร ถือเป็นวิธีการที่ทำให้มีสุขภาพดีอย่างยั่งยืน
ด้าน ดร.นพ.พิทักษ์พงศ์ กล่าวว่า จังหวัดมหาสารคาม มีผู้ป่วยโรคเบาหวาน โรคความดันโลหิตสูง และ โรคเบาหวานร่วมกับความดันโลหิตสูง รวม 113,971 คน มีแนวโน้มเพิ่มสูงขึ้น และมีอัตราป่วยตายด้วยโรคเบาหวานและโรคความดันโลหิตสูง มากเป็นอันดับ 1 ของประเทศ ซึ่งในการจัดประชุมเสริมสร้างความเข้มแข็งและสนับสนุนการมีส่วนร่วมของภาคีเครือข่ายสุขภาพ ภายใต้แนวคิดคนไทยห่างไกล NCDs ด้วยกลไก อสม. ครั้งนี้ ได้มุ่งเน้นการพัฒนาศักยภาพในการจัดการสุขภาพประชาชนกลุ่มเป้าหมาย NCDs ส่งเสริมการบริโภคคาร์โบไฮเดรตโดยการนับคาร์บแก่ประชาชนอย่างถูกต้อง เพื่อลดความเสี่ยงสำคัญที่ก่อให้เกิดโรค NCDs โดยมี อสม.ในจังหวัดมหาสารคามเข้าร่วมประชุมกว่า 3,500 คน
************************************************ 17 มกราคม 2568

ที่มา : https://www.thaigov.go.th/news/contents/details/92477