รัฐบาลไทย-ข่าวทำเนียบรัฐบาล-สธ. จับมือ มอ. เชื่อมโยงข้อมูลสาธารณสุข ร่วมพัฒนาระบบข้อมูลกลาง Digital Health Platform


วันศุกร์ที่ 17 มกราคม 2568
สธ. จับมือ มอ. เชื่อมโยงข้อมูลสาธารณสุข ร่วมพัฒนาระบบข้อมูลกลาง Digital Health Platform
กระทรวงสาธารณสุข ร่วมมือกับ คณะแพทยศาสตร์ มหาวิทยาลัยสงขลานคริทร์ เชื่อมโยงข้อมูลบริการด้านสาธารณสุขและแบ่งปันข้อมูลส่วนบุคคล
เพื่อการพัฒนาระบบข้อมูลกลางบน Digital Health Platformที่ถูกต้อง ทันสมัย เชื่อถือได้ มีการควบคุมการเข้าถึงข้อมูลที่ปลอดภัยและคุ้มครองข้อมูลส่วนบุคคล อำนวยความสะดวกผู้รับบริการในการใช้งานระบบบริการสุขภาพดิจิทัล
นพ.โอภาส การย์กวินพงศ์ ปลัดกระทรวงสาธารณสุข เปิดเผยว่า กระทรวงสาธารณสุข ได้พัฒนาระบบสุขภาพดิจิทัลบน Digital Health Platform ของกระทรวงสาธารณสุข โดยมีการเชื่อมโยงข้อมูลบริการด้านสาธารณสุขจากหน่วยบริการทั้งภาครัฐและเอกชน ภายใต้มาตรการด้านความปลอดภัยของข้อมูล เพื่ออำนวยความสะดวกในการให้บริการสุขภาพแก่ประชาชนในทุกพื้นที่ ล่าสุด ได้ทำข้อตกลงความร่วมมือกับคณะแพทยศาสตร์ มหาวิทยาลัยสงขลานครินทร์ (มอ.) ในการเชื่อมโยงข้อมูลบริการด้านสาธารณสุขบน Digital Health Platform ของกระทรวงสาธารณสุข และการแบ่งปันข้อมูลส่วนบุคคล (Data Sharing Agreement : DSA) เพื่อร่วมกันประยุกต์ใช้เทคโนโลยีในการพัฒนาระบบบริการสุขภาพดิจิทัลบน Digital Health Platform ของกระทรวงสาธารณสุข เกิดเป็นระบบข้อมูลกลางที่มีประสิทธิภาพ สร้างความมั่นใจในการใช้ระบบ โดยข้อมูลมีความถูกต้อง ทันสมัย ได้รับการรับรองจากแหล่งข้อมูลที่เชื่อถือได้ ทั้งยังมีการควบคุมการเข้าถึงข้อมูลอย่างปลอดภัย โดยกำหนดแนวทางปฏิบัติเกี่ยวกับการคุ้มครองข้อมูลส่วนบุคคล กำหนดมาตรฐานความปลอดภัยของข้อมูล และยังช่วยอำนวยความสะดวกให้แก่ผู้รับบริการในการใช้งานระบบบริการสุขภาพดิจิทัล
นพ.โอภาสกล่าวต่อว่า ภายใต้ข้อตกลงความร่วมมือนี้ กระทรวงสาธารณสุขจะเป็นผู้ประสานงานกับหน่วยงานที่เกี่ยวข้องในการสนับสนุนให้เกิดการพัฒนาระบบข้อมูลกลาง และเกิดการใช้ข้อมูลบริการด้านสาธารณสุขบน Digital Health Platform รวมถึงการใช้งานระบบอย่างเหมาะสมและปลอดภัย ขณะที่ทางคณะแพทยศาสตร์ มอ. จะสนับสนุนการประสานงานด้านสาธารณสุข การแพทย์ งานวิจัย และด้านอื่น ๆ ที่เกี่ยวข้อง รวมถึงให้คำปรึกษาเกี่ยวกับข้อมูลบริการ เพื่อให้กระทรวงสาธารณสุขสามารถนำข้อมูลมาใช้ได้เกิดประโยชน์สูงสุดและนำมาพัฒนาระบบข้อมูลกลางได้ และจัดให้มีการประมวลผลข้อมูลบริการด้านสาธารณสุขเท่าที่จำเป็น (Data Minimization) เกิดประโยชน์ต่อผู้ใช้งาน โดยคำนึงถึงการรักษาข้อมูลให้มีความปลอดภัยตามกฎหมายที่เกี่ยวข้อง พร้อมจัดให้มีมาตรการรักษาความมั่นคงปลอดภัยในการบริหารจัดการข้อมูล การสำรองข้อมูล และการให้บริการที่เหมาะสม
************************************************ 17 มกราคม 2568

ที่มา : https://www.thaigov.go.th/news/contents/details/92474