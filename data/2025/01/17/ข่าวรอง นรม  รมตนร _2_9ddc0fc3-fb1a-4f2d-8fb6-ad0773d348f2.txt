รัฐบาลไทย-ข่าวทำเนียบรัฐบาล-‘จิราพร’ เปิดงานวัฒนธรรมตรุษจีน “หนึ่งสายน้ำเชื่อมสายใย หนึ่งครอบครัวร่วมสายใจ” ยินดี ไทย-จีน ผูกพันแน่นแฟ้น ย้ำโอกาสต่อยอดความร่วมมือในหลายมิติ


วันศุกร์ที่ 17 มกราคม 2568
17/01/2568
พิมพ์
‘จิราพร’ เปิดงานวัฒนธรรมตรุษจีน “หนึ่งสายน้ำเชื่อมสายใย หนึ่งครอบครัวร่วมสายใจ” ยินดี ไทย-จีน ผูกพันแน่นแฟ้น ย้ำโอกาสต่อยอดความร่วมมือในหลายมิติ
‘จิราพร’ เปิดงานวัฒนธรรมตรุษจีน “หนึ่งสายน้ำเชื่อมสายใย หนึ่งครอบครัวร่วมสายใจ” ยินดี ไทย-จีน ผูกพันแน่นแฟ้น ย้ำโอกาสต่อยอดความร่วมมือในหลายมิติ
วันนี้ (17 มกราคม 2568) เวลา 11.00 น. ณ โรงแรมอนันตรา สยาม กรุงเทพมหานคร นางสาวจิราพร สินธุไพร รัฐมนตรีประจำสำนักนายกรัฐมนตรี ร่วมงานวัฒนธรรมตรุษจีน “หนึ่งสายน้ำเชื่อมสายใย หนึ่งครอบครัวร่วมสายใจ” ประจำปี 2568 ซึ่งจัดขึ้นโดยศูนย์การสื่อสารระหว่างประเทศเอเชียใต้-เอเชียตะวันออกเฉียงใต้ แห่งยูนนาน โดยมี นายกระแส ชนะวงศ์ อดีตรัฐมนตรีว่าการกระทรวงการต่างประเทศ นายเกา อั้นหมิง บรรณาธิการใหญ่ สำนักสารนิเทศต่างประเทศแห่งประเทศจีน และนายหวัง ซื่อถิง เลขาธิการคณะกรรมการพรรคมหาวิทยาลัยกิจการต่างประเทศจีน เข้าร่วมด้วย
นางสาวจิราพร กล่าวว่า ไทยและจีนมีความสัมพันธ์แน่นแฟ้นมายาวนาน โดยมีทั้งการติดต่อค้าขายและการแลกเปลี่ยนทางวัฒนธรรม ซึ่งการเดินทางไปมาหาสู่กันของทั้งสองประเทศ ส่งผลต่อการผสมผสานทางวัฒนธรรมไทยอย่างกลมกลืน ในยุคปัจจุบัน ไทยและจีนได้ร่วมมือพัฒนาความสัมพันธ์หลายด้าน เช่น การเปลี่ยนแปลงสภาพภูมิอากาศ ด้านเศรษฐกิจ การป้องกันอาชญากรรมต่าง ๆ การท่องเที่ยว การแลกเปลี่ยนข้อมูลข่าวสาร เป็นต้น
“ตลอดระยะเวลากว่า 5 ศตวรรษที่ผ่านมา ความสัมพันธ์ระหว่างไทยและจีนได้ผ่านการเปลี่ยนแปลงและเผชิญกับความท้าทายอย่างต่อเนื่อง การที่ไทยและจีนจะร่วมมือกันเพื่อแก้ไขปัญหาต่างๆ จะยังประโยชน์กับประชาชนทั้งสองประเทศ รวมถึงส่วผลดีต่อภูมิภาคเอเชียตะวันออกเฉียงใต้ในภาพรวม ขอขอบคุณพี่น้องชาวไทยจีนทุกท่าน ที่ได้ร่วมสร้างสรรค์ความสัมพันธ์อันดีของทั้งสองประเทศมาโดยตลอด เชื่อมั่นว่าความสัมพันธ์ของทั้งสองประเทศจะยังคงแข็งแรงและเติบโตต่อไป” นางสาวจิราพร กล่าว

ที่มา : https://www.thaigov.go.th/news/contents/details/92503