รัฐบาลไทย-ข่าวทำเนียบรัฐบาล-ปลัดเกษตรฯ เชิญชมความสวยงามของกล้วยไม้ไทยพรีเมี่ยม ที่สยามพารากอน 17-19 ม.ค. นี้


วันศุกร์ที่ 17 มกราคม 2568
ปลัดเกษตรฯ เชิญชมความสวยงามของกล้วยไม้ไทยพรีเมี่ยม ที่สยามพารากอน 17-19 ม.ค. นี้
ปลัดเกษตรฯ เชิญชมความสวยงามของกล้วยไม้ไทยพรีเมี่ยม ที่สยามพารากอน 17-19 ม.ค. นี้
นายประยูร อินสกุล ปลัดกระทรวงเกษตรและสหกรณ์ เปิดเผยภายหลังเป็นประธานพิธีเปิดงานกิจกรรมส่งเสริมการผลิตและการตลาดกลุ่มสินค้ากล้วยไม้ ไม้ดอกไม้ประดับ “Beyond & Journey of Siam Orchids” โดยได้รับเกียรติจากนายโอตากะ มาซาโตะ (Mr. Otaka Masato) เอกอัครราชทูตประเทศญี่ปุ่น ประจำประเทศไทย ผู้แทนจากสถานเอกอัครราชทูตสาธารณรัฐสังคมนิยมเวียดนาม ประจำประเทศไทย ผู้แทนจากสถานเอกอัครราชทูตสาธารณรัฐประชาชนจีน ประจำประเทศไทย นางสาวภัทราภรณ์ โสเจยยะ รองปลัดกระทรวงเกษตรและสหกรณ์ นายพีรพันธ์ คอทอง อธิบดีกรมส่งเสริมการเกษตร หน่วยงานภาครัฐและเอกชนที่เกี่ยวข้อง และเกษตรกร เข้าร่วมพิธีเปิด ณ บริเวณ Living Hall ชั้น 3 ศูนย์การค้าสยามพารากอน ว่า กิจกรรมส่งเสริมการผลิตและการตลาดกลุ่มสินค้ากล้วยไม้ ไม้ดอกไม้ประดับ “Beyond & Journey of Siam Orchids” ในครั้งนี้ จัดขึ้นระหว่างวันที่ 17 - 19 มกราคม 2568 ณ ศูนย์การค้าสยามพารากอน โดยได้รับความร่วมมือจากหลากหลายหน่วยงานทั้งจากภาครัฐและภาคเอกชน เพื่อประชาสัมพันธ์สร้างการรับรู้การกำหนดให้วันที่ 18 มกราคมของทุกปีเป็น “วันกล้วยไม้แห่งชาติ” และแสดงผลงานการขับเคลื่อนงานด้านการส่งเสริมการเกษตรของกระทรวงเกษตรและสหกรณ์ ในการส่งเสริมยกระดับกลุ่มสินค้ากล้วยไม้ ไม้ดอกไม้ประดับ สร้างอาชีพ สร้างรายได้แก่เกษตรกรให้เป็นที่รู้จักอย่างแพร่หลาย สร้างโอกาสให้เกษตรกรกลุ่มสินค้ากล้วยไม้ ไม้ดอกไม้ประดับในการเข้าถึงกลุ่มผู้บริโภคมากยิ่งขึ้น และสามารถเชื่อมโยงกับผู้ประกอบการได้ อีกทั้ง ส่งเสริมกลุ่มสินค้ากล้วยไม้ ไม้ดอกไม้ประดับและสายพันธุ์ใหม่ ๆ ให้เป็นที่รู้จัก สร้างการรับรู้ถึงแหล่งผลิต ให้ผู้บริโภค ผู้ประกอบการ และบุคคลทั่วไปมีความสนใจมากยิ่งขึ้น สามารถเข้าถึงแหล่งผลิตที่มีคุณภาพได้ ช่วยกระตุ้นเศรษฐกิจของประเทศและเป็นส่วนหนึ่งในการช่วยเหลือและเพิ่มรายได้ให้กับเกษตรกร ผู้ผลิต และผู้ประกอบการอีกช่องทางหนึ่ง
“กระทรวงเกษตรและสหกรณ์มุ่งยกระดับภาคเกษตร ไปสู่การพัฒนาเศรษฐกิจฐานรากของประเทศให้เข้มแข็ง ตามนโยบายตลาดนำ นวัตกรรมเสริม เพิ่มรายได้ โดยให้ความสำคัญกับการดูแลเกษตรกร สถาบันเกษตรกรให้อยู่ดีมีสุข มีรายได้อย่างมั่นคง รวมทั้งภาคเกษตรกรไทยเข้มแข็งมีศักยภาพการแข่งขันที่ทัดเทียมหรือดีกว่าต่างประเทศ โดยใช้กลไกการขับเคลื่อนนโยบายรัฐบาลด้านการเกษตรไปสู่การปฏิบัติให้เป็นผลสำเร็จ โดยเฉพาะกลุ่มสินค้ากล้วยไม้ ไม้ดอกไม้ประดับ ที่มีมูลค่าสูงเมื่อเทียบกับปริมาณพืชชนิดอื่น ๆ สามารถสร้างรายได้ให้กับเกษตรกรได้อย่างดีและต่อเนื่อง อีกทั้งประเทศไทยนับเป็นผู้ส่งออกกล้วยไม้และไม้ดอกไม้ประดับรายสำคัญในตลาดโลก ซึ่งตลาดหลักที่สำคัญ ได้แก่ สหรัฐอเมริกา สาธารณรัฐสังคมนิยมเวียดนาม ญี่ปุ่น และสาธารณรัฐประชาชนจีน ทั้งนี้ การส่งออกมีอัตราการเติบโตอย่างต่อเนื่องและมั่นคง สะท้อนให้เห็นถึงศักยภาพในการแข่งขัน มาตรฐานการผลิตที่ดี และคุณภาพของสินค้าเกษตรไทยที่ได้รับการยอมรับในระดับนานาชาติ กระทรวงเกษตรและสหกรณ์จึงได้เล็งเห็นถึงการส่งเสริมและประชาสัมพันธ์ผลิตภัณฑ์กล้วยไม้ไทย โดยการจัดกิจกรรมส่งเสริมการผลิตและการตลาดกลุ่มสินค้ากล้วยไม้ ไม้ดอกไม้ประดับ เพื่อขับเคลื่อนนโยบายและภารกิจหลักให้เป็นรูปธรรม” ปลัดเกษตรฯ กล่าว
ด้านนายพีรพันธ์ คอทอง อธิบดีกรมส่งเสริมการเกษตร กล่าวเพิ่มเติมว่า ประเทศไทยมีแหล่งผลิตไม้ดอกไม้ประดับกระจายอยู่ทั่วทุกพื้นที่ของประเทศ สร้างรายได้อย่างดีให้กับเกษตรกร เนื่องจากเป็นสินค้าที่มีมูลค่าและให้ผลตอบแทนต่อหน่วยพื้นที่สูง ซึ่งนอกจากจะขับเคลื่อนเศรษฐกิจภายในประเทศแล้ว ยังเป็นสินค้าส่งออกสามารถสร้างรายได้ให้กับประเทศประมาณ 4,000 ล้านบาทต่อปี โดยกล้วยไม้มีมูลค่าเฉลี่ยกว่า 2,000 ล้านบาทต่อปี
สำหรับกิจกรรมส่งเสริมการผลิตและการตลาดกลุ่มสินค้ากล้วยไม้ ไม้ดอกไม้ประดับ “Beyond & Journey of Siam Orchids” มีกิจกรรมที่น่าสนใจ ดังนี้ 1) กิจกรรมการประกวดกล้วยไม้ ที่จัดขึ้นเมื่อวันที่ 16 มกราคม 2568 โดยผู้ชนะการประกวดกล้วยไม้ยอดเยี่ยมจะได้รับถ้วยรางวัลพระราชทานจากสมเด็จพระกนิษฐาธิราชเจ้า กรมสมเด็จพระเทพรัตนราชสุดา ฯ สยามบรมราชกุมารี 2) กิจกรรม Beyond & Journey of Siam Orchids ภายในงานประกอบด้วยการจัดแสดงสิ่งประกวดที่ได้รับรางวัลและการจัดแสดงกล้วยไม้ ไม้ดอกไม้ประดับ พร้อมจำหน่ายผลิตภัณฑ์ที่มีคุณภาพ รวมถึงกิจกรรมเสวนาวิชาการด้านกล้วยไม้ กิจกรรมส่งเสริมการขายและการสาธิตต่าง ๆ ที่จัดขึ้นระหว่างวันที่ 17 – 19 มกราคม 2568
กระทรวงเกษตรและสหกรณ์ ขอเชิญชวนพี่น้องประชาชนทั่วไปในเขตกรุงเทพฯ และจังหวัดใกล้เคียงเข้าร่วมงานกิจกรรมส่งเสริมการผลิตและการตลาดกลุ่มสินค้ากล้วยไม้ ไม้ดอกไม้ประดับ “Beyond & Journey of Siam Orchids” ระหว่างวันที่ 17-19 มกราคม 2568 ณ Living Hall ชั้น 3 ศูนย์การค้าสยามพารากอน ตั้งแต่เวลา 10.00 – 22.00 น.

ที่มา : https://www.thaigov.go.th/news/contents/details/92499