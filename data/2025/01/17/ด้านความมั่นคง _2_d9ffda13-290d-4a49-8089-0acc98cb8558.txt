รัฐบาลไทย-ข่าวทำเนียบรัฐบาล-รองนายกรัฐมนตรีและรัฐมนตรีว่าการกระทรวงกลาโหม ให้การต้อนรับ ออท.สาธารณรัฐสิงคโปร์/ไทย


วันศุกร์ที่ 17 มกราคม 2568
รองนายกรัฐมนตรีและรัฐมนตรีว่าการกระทรวงกลาโหม ให้การต้อนรับ ออท.สาธารณรัฐสิงคโปร์/ไทย
...
พล.ต.ธนาธิป สว่างแสง โฆษก กห. ได้กล่าวว่า ในวันพุธที่ ๑๕ มกราคม ๒๕๖๘ เวลา ๑๔.๓๐ นาฬิกา นายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงกลาโหม ได้ให้การต้อนรับ นางสาวหว่อง เสี่ยว ผิง แคเทอริน (H.E. Ms. Wong Siow Ping Catherine) เอกอัครราชทูตสาธารณรัฐสิงคโปร์ประจำประเทศไทย ในการเข้าเยี่ยมคำนับในโอกาสที่ รมว.กห. เข้ารับตำแหน่ง ณ ห้องภักดี (สป.ศรีสมาน)
รองนายกรัฐมนตรี และรัฐมนตรีว่าการกระทรวงกลาโหม ได้ขอบคุณรัฐบาลสิงคโปร์ที่ได้ให้การต้อนรับอย่างดียิ่ง ในโอกาสที่สมเด็จพระกนิษฐาธิราชเจ้า กรมสมเด็จพระเทพรัตนราชสุดา ฯ สยามบรมราชกุมารี เสด็จพระราชดำเนินเยือนสิงคโปร์ เมื่อ ๖ - ๘ ม.ค.๖๘ โดยทรงมีพระราชปฏิสันถารกับนายลอเรนซ์ หว่อง นายกรัฐมนตรีสิงคโปร์ เกี่ยวกับพลังงานหมุนเวียน ความมั่นคงด้านอาหาร และเทคโนโลยีการแพทย์ ซึ่งการต้อนรับที่อบอุ่นนี้ สะท้อนถึงสายสัมพันธ์ที่แน่นแฟ้นระหว่างกัน ทั้งนี้ ขอชื่นชมความสัมพันธ์ระหว่างไทย - สิงคโปร์ โดยในปี ๖๘ จะเป็นโอกาสครบรอบ ๖๐ ปี ของการสถาปนาความสัมพันธ์ทางการทูต (สถาปนาฯ เมื่อ ๒๐ ก.ย.๐๘) โดยเรามีความสัมพันธ์ที่ใกล้ชิดมาอย่างยาวนาน โดยเฉพาะความสัมพันธ์ทางทหารที่มีความใกล้ชิดกันในทุกมิติ อาทิ การแลกเปลี่ยนการเยือนในทุกระดับ การแลกเปลี่ยนด้านการข่าว การแลกเปลี่ยนที่นั่งฝึก/ศึกษา การฝึกระดับทวิภาคีและพหุภาคี รวมถึงความร่วมมือด้านอุตสาหกรรมป้องกันประเทศ นอกจากนั้น รองนายกรัฐมนตรี และรัฐมนตรีว่าการกระทรวงกลาโหม ขอแสดงความชื่นชมในบทบาทที่แข็งขันของ กห.สิงคโปร์-ในการขับเคลื่อนความร่วมมือภายใต้กรอบการประชุมรัฐมนตรีกลาโหมอาเซียน (ASEAN Defense Ministers’ Meeting: ADMM) มาอย่างต่อเนื่อง สำหรับความร่วมมือในกรอบ ADMM-Plus ไทยพร้อมให้การสนับสนุนสิงคโปร์ ในการเป็นประธานร่วมกับนิวซีแลนด์ในคณะทำงานผู้เชี่ยวชาญด้านการให้ความช่วยเหลือด้านมนุษยธรรมและการบรรเทาภัยพิบัติ (ปี ๖๗ - ๗๐) และขอรับการสนับสนุนให้ศูนย์แพทย์ทหารอาเซียนมีส่วนร่วมกับกิจกรรมดังกล่าว ทั้งนี้ กห. ขอยืนยันที่จะสานต่อและพัฒนาความสัมพันธ์ให้ก้าวหน้ายิ่งขึ้นต่อไป
ในโอกาสนี้ ออท.สาธารณรัฐสิงคโปร์/ไทย ได้ขอบคุณรองนายกรัฐมนตรีและรัฐมนตรีว่าการกระทรวงกลาโหมที่ได้ให้การต้อนรับ
ทางรัฐบาลสิงคโปร์ รู้สึกเป็นเกียรติอย่างยิ่งที่ได้รับเสด็จ ในโอกาสที่สมเด็จพระกนิษฐาธิราชเจ้า กรมสมเด็จพระเทพรัตนราชสุดา ฯ สยามบรมราชกุมารี เสด็จพระราชดำเนินเยือนสิงคโปร์ ซึ่งทางสิงคโปร์ตระหนักดีถึงพระวิริยะอุตสาหะของพระองค์ท่านได้ทรงพระกรุณาส่งเสริมความร่วมมือและความสัมพันธ์ระหว่างทั้งสองประเทศ
รวมทั้งกล่าวชื่นชมประวัติศาสตร์อันยาวนานของความสัมพันธ์และความร่วมมือระหว่าง กห. ทั้งสองประเทศ ในทุกระดับ ซึ่งเป็นประโยชน์อย่างยิ่งต่อทั้งสองประเทศ ทั้งนี้ ทราบว่ารัฐมนตรีว่าการกระทรวงกลาโหมของทั้งสองประเทศได้มีการพบกันในการประชุม ADMM และ ADMM - Plus
สิงคโปร์เป็นประเทศเล็ก จึงรู้สึกขอบคุณเป็นอย่างยิ่งที่ไทยให้การสนับสนุนพื้นที่การฝึกต่าง ๆ ของสิงคโปร์ และหวังเป็นอย่างยิ่งที่ทางไทยจะให้การสนับสนุนเช่นนี้ต่อไป
ออท.สาธารณรัฐสิงคโปร์/ไทย ยินดีเป็นอย่างยิ่งที่จะได้เป็นส่วนหนึ่งในการพัฒนาความร่วมมือระหว่าง กห. และเหล่าทัพของทั้งสองประเภทให้ใกล้ชิดกันยิ่งขึ้น

ที่มา : https://www.thaigov.go.th/news/contents/details/92465