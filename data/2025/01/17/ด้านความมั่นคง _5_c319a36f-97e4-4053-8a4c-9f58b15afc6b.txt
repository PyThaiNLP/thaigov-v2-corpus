รัฐบาลไทย-ข่าวทำเนียบรัฐบาล-ปมท. รับพระราชทานต้นพระศรีมหาโพธิ์ เพื่อเชิญไปปลูกในพื้นที่ 76 จังหวัดทั่วประเทศ เฉลิมพระเกียรติพระบาทสมเด็จพระเจ้าอยู่หัว ยังความเป็นสรรพสิริมงคลและความผาสุกให้กับประชาชนและประเทศ


วันศุกร์ที่ 17 มกราคม 2568
17/01/2568
พิมพ์
ปมท. รับพระราชทานต้นพระศรีมหาโพธิ์ เพื่อเชิญไปปลูกในพื้นที่ 76 จังหวัดทั่วประเทศ เฉลิมพระเกียรติพระบาทสมเด็จพระเจ้าอยู่หัว ยังความเป็นสรรพสิริมงคลและความผาสุกให้กับประชาชนและประเทศ
ปลัดมหาดไทย รับพระราชทานต้นพระศรีมหาโพธิ์ เพื่อเชิญไปปลูกในพื้นที่ 76 จังหวัดทั่วประเทศ เฉลิมพระเกียรติพระบาทสมเด็จพระเจ้าอยู่หัว ยังความเป็นสรรพสิริมงคลและความผาสุกให้กับประชาชนและประเทศชาติ
วันนี้ (17 ม.ค. 68) เวลา 10.19 น. ที่อาคารบัญชาการ หน่วยราชการในพระองค์ 904 พระที่นั่งอัมพรสถาน นายอรรษิษฐ์ สัมพันธรัตน์ ปลัดกระทรวงมหาดไทย นำคณะผู้บริหารระดับสูงของกระทรวงมหาดไทย เข้ารับพระราชทานต้นพระศรีมหาโพธิ์ เบื้องหน้าพระบรมฉายาลักษณ์พระบาทสมเด็จพระเจ้าอยู่หัว และสมเด็จพระนางเจ้า ฯ พระบรมราชินี โดยมี พล.อ.อ.สถิตย์พงษ์ สุขวิมล ราชเลขานุการในพระองค์พระบาทสมเด็จพระเจ้าอยู่หัว เป็นประธาน
ต้นพระศรีมหาโพธิ์ เป็นต้นไม้ศักดิ์สิทธิ์ประจำพระพุทธศาสดาสัมมาสัมพุทธเจ้า ถือเป็นอนุสาวรีย์ของพระพุทธองค์ ที่ควรแก่การเคารพสักการะ เพราะเป็นสัญลักษณ์ประจำพระพุทธศาสนามาแต่โบราณกาล อีกทั้งสมเด็จพระสัมมาสัมพุทธเจ้าได้ทรงตรัสรู้ ณ ใต้ต้นพระศรีมหาโพธิ์ ในวันเพ็ญ ขึ้น 15 ค่ำเดือนวิสาขบูชาก่อนพุทธศักราช 45 ปี
โดยต้นพระศรีมหาโพธิ์ ที่กระทรวงมหาดไทยได้รับพระราชทานในครั้งนี้ เป็นต้นกล้าที่นำเมล็ดพันธุ์มาจากต้นพระศรีมหาโพธิ์เมืองพุทธคยาเจดีย์ สาธารณรัฐอินเดีย ซึ่งเป็นสถานที่ตรัสรู้ของสมเด็จพระสัมมาสัมพุทธเจ้า ซึ่งผู้ว่าราชการจังหวัดทั้ง 76 จังหวัดจะได้เชิญไปปลูก เพื่อเฉลิมพระเกียรติพระบาทสมเด็จพระเจ้าอยู่หัว และเพื่อความเป็นสรรพสิริมงคลแก่ประชาชน และความผาสุกสถาวรของประเทศชาติสืบไป
สำหรับผู้บริหารที่เข้าร่วมพิธีในวันนี้ ประกอบด้วย นายสันติธร ยิ้มละมัย รองปลัดกระทรวงมหาดไทย หัวหน้ากลุ่มภารกิจด้านพัฒนาชุมชนและส่งเสริมการปกครองท้องถิ่น นายขจร ศรีชวโนทัย รองปลัดกระทรวงมหาดไทยด้านบริหาร นายพรพจน์ เพ็ญพาส อธิบดีกรมที่ดิน นายไชยวัฒน์ จุนถิระพงศ์ อธิบดีกรมการปกครอง นายสยาม ศิริมงคล อธิบดีกรมการพัฒนาชุมชน นายภาสกร บุญญลักษม์ อธิบดีกรมป้องกันและบรรเทาสาธารณภัย นายนฤชา โฆษาศิวิไลซ์ อธิบดีกรมส่งเสริมการปกครองท้องถิ่น นายพงษ์นรา เย็นยิ่ง อธิบดีกรมโยธาธิการและผังเมือง นายณัฐวัสส์ วิริยานภาภรณ์ ผู้ตรวจราชการกระทรวงมหาดไทย นายศรัณย์ศักด์ ศรีเครือเนตร ผู้ตรวจราชการกระทรวงมหาดไทย

ที่มา : https://www.thaigov.go.th/news/contents/details/92486