รัฐบาลไทย-ข่าวทำเนียบรัฐบาล-'รองนายกฯ ประเสริฐ' มอบรางวัลสุดยอดผู้ประกอบการและนวัตกรดิจิทัล ในงาน ‘ASEAN Digital Awards 2025’


วันศุกร์ที่ 17 มกราคม 2568
17/01/2568
พิมพ์
'รองนายกฯ ประเสริฐ' มอบรางวัลสุดยอดผู้ประกอบการและนวัตกรดิจิทัล ในงาน ‘ASEAN Digital Awards 2025’
'รองนายกรัฐมนตรี ประเสริฐ' มอบรางวัลสุดยอดผู้ประกอบการและนวัตกรดิจิทัล ในงาน ‘ASEAN Digital Awards 2025’ เชื่อมันสมองอาเซียนจับมือร่วมยกระดับภูมิภาค ดึงดูดนักลงทุนต่างชาติ
เมื่อวานนี้ (16 ม.ค.68) นายประเสริฐ จันทรรวงทอง รองนายกรัฐมนตรี และรัฐมนตรีว่าการกระทรวงดิจิทัลเพื่อเศรษฐกิจและสังคม (กระทรวงดีอี) เป็นประธานในงานประกาศผลสุดยอดผู้ประกอบการและนวัตกรดิจิทัลในงาน ‘ASEAN Digital Awards 2025’ เวทีประกวดผลงานวิจัย สิ่งสร้างสรรค์ และนวัตกรรมด้านดิจิทัลระดับภูมิภาคเอเชียตะวันออกเฉียงใต้ (อาเซียน) ที่ประเทศไทยเป็นเจ้าภาพระหว่างวันที่ 15 – 16 มกราคมที่ผ่านมา โดยมีรัฐมนตรีอาเซียน ศ. (พิเศษ) วิศิษฏ์ วิศิษฏ์สรอรรถ ปลัดกระทรวงดีอี ผศ.ดร.ณัฐพล นิมมานพัชรินทร์ ผู้อำนวยการใหญ่ สำนักงานส่งเสริมเศรษฐกิจดิจิทัล หรือ ดีป้า รวมถึงผู้ประกอบการและนวัตกรดิจิทัลที่เข้าร่วมประกวดเข้าร่วมงาน ณ โรงแรม Capella Bangkok
สำหรับผู้ชนะการประกวดผลงานวิจัย สิ่งสร้างสรรค์ และนวัตกรรมด้านดิจิทัลในงาน ‘ASEAN Digital Awards 2025’ ใน 6 ประเภท รวม 18 ทีมร่วมรับมอบรางวัลจากรัฐมนตรีอาเซียน ประกอบด้วย ประเภท Public Sector ชนะเลิศ Digital Transformation Office - Ministry of Health Republic of Indonesia จากประเทศอินโดนีเซีย ,รองชนะเลิศอันดับ 1 OpenDesa (Open Digital Village Association) จากประเทศอินโดนีเซีย และรองชนะเลิศอันดับ 2 Touch Technologies จากประเทศไทย
ประเภท Private Sector ชนะเลิศ Cexup จากประเทศอินโดนีเซีย  รองชนะเลิศอันดับ 1 VTI Solutions Co., Ltd. จากประเทศเวียดนาม
และ รองชนะเลิศอันดับ 2 H Lab Co., Ltd. จากประเทศไทย
ประเภท Digital Content ชนะเลิศ AI Seer Pte. Ltd. จากประเทศสิงคโปร์ ,รองชนะเลิศอันดับ 1 Addlly AI Pte. Ltd. จากประเทศสิงคโปร์ และรองชนะเลิศอันดับ 2 SHEVIA จากประเทศอินโดนีเซีย
ประเภท Digital Inclusivity ชนะเลิศ Khmer Braille จากประเทศกัมพูชา  รองชนะเลิศอันดับ 1 WonderJack จากประเทศอินโดนีเซีย และรองชนะเลิศอันดับ 2 Silang.id จากประเทศอินโดนีเซีย
.
ประเภท Digital Start-up ชนะเลิศ Surplus Indonesia จากประเทศอินโดนีเซีย  รองชนะเลิศอันดับ 1 Wave Asia Co., Ltd. (Tenbox) จากประเทศกัมพูชา และรองชนะเลิศอันดับ 2 AltoTech Global จากประเทศไทย
ประเภท Digital Innovation ชนะเลิศ LUDESC ประเทศอินโดนีเซีย , รองชนะเลิศอันดับ 1 eFishery จากประเทศอินโดนีเซีย และรองชนะเลิศอันดับ 2 Dosy Health Co., Ltd. จากประเทศไทย
นายประเสริฐ กล่าวว่า งาน ASEAN Digital Awards 2025 ถือเป็นโอกาสครั้งสำคัญที่ผู้ประกอบการในอุตสาหกรรมดิจิทัลในภูมิภาคเอเชียตะวันออกเฉียงใต้จะได้นำเสนอผลงานสู่สายตาชาวโลก อีกทั้งส่งเสริมให้เกิดงานวิจัยและสิ่งสร้างสรรค์ให้เป็นที่รู้จักและได้รับการยอมรับในระดับสากล ตลอดจนเพิ่มโอกาสในการต่อยอดการตลาดและสร้างเครือข่ายธุรกิจระหว่างผู้ประกอบการดิจิทัลทั้งในระดับประเทศและภูมิภาค
“ASEAN Digital Awards เกิดจากความเชื่อมั่นในความสามารถด้านดิจิทัลของผู้ประกอบการดิจิทัลของทั้ง 10 ประเทศสมาชิกอาเซียนว่าจะพัฒนาขึ้นเป็นกลไกสำคัญในการขับเคลื่อนเศรษฐกิจของภูมิภาค ด้วยการสร้างความเชื่อมั่นในกลุ่มนักลงทุนต่างชาติผ่านการสร้าง ‘โอกาส’ ในการเติบโตทางธุรกิจสำหรับนักคิดและผู้ประกอบการอาเซียน รวมถึง ‘โอกาส’ ในการค้นพบแนวคิดหรือผลิตภัณฑ์ใหม่สำหรับนักลงทุนต่างชาตที่เล็งเห็นถึงศักยภาพและแนวโน้มการเติบโตทางเศรษฐกิจของภูมิภาค” รองนายกรัฐมนตรี และรัฐมนตรีว่าการกระทรวงดีอี กล่าว
ASEAN Digital Awards จัดโดย สำนักงานเลขาธิการอาเซียน ตั้งแต่ปี 2560 ในชื่อเดิมคือ ASEAN ICT Awards โดยงานในปีนี้จัดขึ้นเนื่องในวาระที่ประเทศไทยเป็นเจ้าภาพจัดการประชุมรัฐมนตรีอาเซียนด้านดิจิทัล ครั้งที่ 5 (The 5th ASEAN Digital Ministers’ Meeting: The 5th ADGMIN) และการประชุมที่เกี่ยวข้อง ระหว่างวันที่ 16 – 17 มกราคม 2568 ซึ่งจัดต่อเนื่องกับการประชุมเจ้าหน้าที่อาวุโสอาเซียนด้านดิจิทัล ครั้งที่ 5 (The 5th ASEAN Digital Senior Officials’ Meeting: The 5th ADGSOM) รวมถึงการประชุมร่วมกับคู่เจรจาและหุ้นส่วนเพื่อการพัฒนาของอาเซียน
ทั้งนี้ การประชุม ADGMIN ครั้งที่ 5 เป็นเวทีการประชุมรัฐมนตรีที่กำกับดูแลด้านดิจิทัลของภูมิภาคเอเชียตะวันออกเฉียงใต้ทั้ง 10 ประเทศ รวมถึงคู่เจรจาของอาเซียน ได้แก่ จีน ญี่ปุ่น สาธารณรัฐเกาหลี สหรัฐอเมริกา อินเดีย และสหภาพโทรคมนาคมระหว่างประเทศ (International Telecommunication Union: ITU) รวมถึงเลขาธิการอาเซียน และรัฐมนตรีจากประเทศติมอร์-เลสเต เข้าร่วมในฐานะผู้สังเกตการณ์ของอาเซียน โดยมีวัตถุประสงค์เพื่อหารือและแลกเปลี่ยนข้อคิดเห็นในการกำหนดทิศทางการพัฒนาด้านดิจิทัลในภูมิภาค โดยมุ่งเน้นด้านเศรษฐกิจดิจิทัล เทคโนโลยีและนวัตกรรม การคุ้มครองข้อมูล การลดความเหลื่อมล้ำด้านดิจิทัล และความมั่นคงปลอดภัยไซเบอร์

ที่มา : https://www.thaigov.go.th/news/contents/details/92490