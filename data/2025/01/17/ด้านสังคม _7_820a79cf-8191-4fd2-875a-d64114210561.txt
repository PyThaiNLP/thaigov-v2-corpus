รัฐบาลไทย-ข่าวทำเนียบรัฐบาล-ดีอี ร่วมหารือทวิภาคี ไทย-อินเดีย เตรียมผลักดันความร่วมมือการพัฒนาโครงสร้างพื้นฐานด้านดิจิทัลเพื่ออนาคต


วันศุกร์ที่ 17 มกราคม 2568
ดีอี ร่วมหารือทวิภาคี ไทย-อินเดีย เตรียมผลักดันความร่วมมือการพัฒนาโครงสร้างพื้นฐานด้านดิจิทัลเพื่ออนาคต
ดีอี ร่วมหารือทวิภาคี ไทย-อินเดีย เตรียมผลักดันความร่วมมือการพัฒนาโครงสร้างพื้นฐานด้านดิจิทัลเพื่ออนาคต
เมื่อวันที่ 16 มกราคม 2568 นายประเสริฐ จันทรรวงทอง รองนายกรัฐมนตรี และรัฐมนตรีว่าการกระทรวงดิจิทัลเพื่อเศรษฐกิจและสังคมของไทย และนาย Pemmasani Chandra Sekhar รัฐมนตรีกระทรวงการสื่อสารและพัฒนาชนบทของอินเดีย ร่วมหารือทวิภาคีเพื่อผลักดันความร่วมมือระหว่างทั้ง 2 ประเทศ ในโอกาสการประชุมรัฐมนตรีอาเซียนด้านดิจิทัล ครั้งที่ 5 (the 5th ADGMIN) และการประชุมที่เกี่ยวข้อง โดยมีศาสตราจารย์พิเศษ วิศิษฏ์ วิศิษฏ์สรอรรถ ปลัดกระทรวงดีอี และคณะผู้บริหารกระทรวงดีอี เข้าร่วม ณ โรงแรมอวานี พลัส ริเวอร์ไซด์ กรุงเทพฯ
ทั้งนี้การประชุมครั้งนี้มุ่งเน้นการแลกเปลี่ยนความรู้และแนวทางปฏิบัติที่ดีระหว่าง 2 ประเทศ โดยอินเดียในฐานะประเทศที่มีพัฒนาการด้านดิจิทัลในระดับแนวหน้าของโลกได้แบ่งปันประสบการณ์เกี่ยวกับโครงการด้านโครงสร้างพื้นฐานดิจิทัลที่ประสบความสำเร็จ เช่น การพัฒนาระบบ Unique ID (UID) ที่เพิ่มการเข้าถึงการให้บริการดิจิทัลแก่ประชาชนกว่า 1 พันล้านคน การลงทุนด้านโครงสร้างพื้นฐาน (สายเคเบิลใต้น้ำ และ5G) และการพัฒนาเศรษฐกิจดิจิทัลโดยการสนับสนุนสตาร์ทอัพกว่า 150,000 ราย
อย่างไรก็ตาม รองนายกฯ ประเสริฐ ได้แสดงความพร้อมที่จะยกระดับความร่วมมือด้านดิจิทัลและเทคโนโลยีไอซีทีกับอินเดีย ผ่านการจัดทำบันทึกความเข้าใจ (MOU) เพื่อกระชับความสัมพันธ์และขยายความร่วมมือในด้านเทคโนโลยีดิจิทัลระหว่างกันต่อไป

ที่มา : https://www.thaigov.go.th/news/contents/details/92488