รัฐบาลไทย-ข่าวทำเนียบรัฐบาล-​ดร.ณมาณิตา ติดตามความคืบหน้าโครงการ ปตร.ปากคลองสุนัขหอน และติดตามนโยบายสินค้าเกษตรมูลค่าสูง:แปลงใหญ่กล้วยไม้


วันศุกร์ที่ 17 มกราคม 2568
​ดร.ณมาณิตา ติดตามความคืบหน้าโครงการ ปตร.ปากคลองสุนัขหอน และติดตามนโยบายสินค้าเกษตรมูลค่าสูง:แปลงใหญ่กล้วยไม้
​ดร.ณมาณิตา ติดตามความคืบหน้าโครงการ ปตร.ปากคลองสุนัขหอน และติดตามนโยบายสินค้าเกษตรมูลค่าสูง:แปลงใหญ่กล้วยไม้
เมื่อวันที่ 16 ม.ค.68 ดร.ณมาณิตา กลับบ้านเกาะ ผู้ช่วยรัฐมนตรีประจำกระทรวงเกษตรและสหกรณ์ /ประธานคณะกรรมการติดตามและขับเคลื่อนงานด้านการเกษตรและสหกรณ์ พร้อมด้วย นายอนุกูล พฤกษานุศักดิ์ รองโฆษกประจำสำนักนายกรัฐมนตรี นายพรชัย อินทร์สุข ประจำสำนักเลขาธิการนายกรัฐมนตรี นายเอกรัฐ พลซื่อ ประจำสำนักเลขาธิการนายกรัฐมนตรี และผู้ตรวจราชการกระทรวงเกษตรและสหกรณ์ คณะกรรมการติดตามและขับเคลื่อนงานด้านการเกษตรและสหกรณ์ ตามนโยบายรัฐมนตรีว่าการกระทรวงเกษตรและสหกรณ์ ได้ลงพื้นที่ ต.ท่าจีน อ.เมือง จ.สมุทรสาคร เพื่อติดตามความก้าวหน้าการดำเนินงานโครงการก่อสร้างประตูระบายน้ำ พร้อมอาคารประกอบปากคลองสุนัขหอน โดยมี ดร.รังสรรค์ เจียระนัย นายกเทศมนตรีตำบลท่าจีน พร้อม คณะผู้บริหาร และหน่วยงานราชการในสังกัด กระทรวงเกษตรและสหกรณ์ เข้าร่วมประชุม ณ ห้องประชุมเทศบาลตำบลท่าจีน เพื่อนำเสนอความคืบหน้าของโครงการ รวมทั้งประเด็นข้อมูลในเรื่องอื่น ๆ โดยมี นายอภิชาต ชุมนุมมณี ผู้อำนวยการสำนักพัฒนาแหล่งน้ำขนาดใหญ่ กรมชลประทาน และหน่วยงานที่เกี่ยวข้องให้ข้อมูล ตอบข้อซักถาม รับฟังข้อเสนอแนะในที่ประชุม
จากนั้นคณะฯ ได้เดินทางไปยังจุดที่ 2 บริเวณปากคลองสุนัขหอน วัดชีผ้าขาว  ม.2 ต.ท่าจีน เพื่อตรวจสภาพพื้นที่ปากคลองสุนัขหอน จุดที่กำหนดให้เป็นบริเวณสถานที่ก่อสร้าง โครงการก่อสร้างประตูระบายน้ำ พร้อมอาคารประกอบ เพื่อระบายน้ำในช่วงฤดูฝน กักเก็บน้ำจืดในช่วงฤดูแล้ง ช่วยกันป้องกันปัญหาน้ำเค็มรุกพื้นที่ทางการเกษตร และช่วยป้องกันน้ำท่วมพื้นที่ชุมชนเมือง รวมทั้งภาคการขนส่ง เนื่องจากที่ผ่านมาหากเป็นช่วงเวลาที่น้ำทะเลหนุนสูง จะส่งผลให้น้ำเค็มรุกเข้าพื้นที่เกษตรทางตอนบนของแม่น้ำท่าจีน รวมถึงสร้างปัญหาน้ำเอ่อล้นตลิ่งท่วมบ้านเรือนประชาชน และท่วมผิวการจราจรถนนพระราม 2 ซึ่งเป็นปัญหาต่อเนื่องมานาน
นายอภิชาต ชุมนุมมณี ผู้อำนวยการสำนักพัฒนาแหล่งน้ำขนาดใหญ่ กรมชลประทาน ได้เปิดเผยถึงความคืบหน้าของโครงการ ว่ากรมชลประทานได้ดำเนินสำรวจพื้นที่ในภาคพื้นดินเสร็จเรียบร้อยแล้ว และได้รับงบประมาณปี 2568 เพื่อออกแบบ โดยขณะนี้อยู่ในระหว่างการออกแบบซึ่งได้มิติของความกว้าง ความยาว จำนวนประตูระบายน้ำครบถ้วนแล้ว ปัจจุบันคงเหลือการสำรวจฐานรากของประตูระบายน้ำ ซึ่งต้องดำเนินการเจาะสำรวจลักษณะทางธรณี โดยจะดำเนินการเข้าเจาะสำรวจได้ในเดือนกุมภาพันธ์นี้ หากได้ผลวิเคราะห์ทางธรณี ก็จะสามารถออกแบบประตูระบายน้ำคลองสุนัขหอนได้ทั้งหมด
สำหรับการลงพื้นที่ในวันนี้ได้รับข้อมูลคำแนะนำเพิ่มเติมจาก นายกเทศมนตรีตำบลท่าจีน ในเรื่องของติดตั้งระบบสูบน้ำ ซึ่งกรมชลประทานนำไปพิจารณาออกแบบเพิ่มเติม เพื่อให้สอดคล้องกับความต้องการของพื้นที่ หลังจากนี้เมื่อการออกแบบในส่วนที่เหลือให้ครบถ้วนแล้วจะสามารถกำหนดราคาได้อย่างชัดเจน กรมชลประทานจะเสนอเรื่องเข้าสู่คณะกรรมการลุ่มน้ำจังหวัด และ คณะกรรมการทรัพยากรน้ำแห่งชาติ (กนช.)
ในระหว่างรอผลการเจาะสำรวจทางธรณีวิทยา กรมชลประทานจะดำเนินคู่ขนานในประเด็นการขอใช้พื้นที่จากหน่วยงานราชการ และพื้นที่ของภาคเอกชน ทั้งนี้ในส่วนของการก่อสร้างซึ่งมีส่วนหลักๆอยู่ 2 ส่วน คือตัวประตูระบายน้ำ และอาคารประกอบ ทางกรมชลประทานจะดำเนินการในส่วนที่สามารถทำได้ก่อน เช่น อาคารที่พัก ถนนภายในโครงการ เพื่อเป็นเครื่องยืนยันกับพี่น้องประชาชน ว่าโครงการดังกล่าวดำเนินการก่อสร้างอย่างแน่นอนอีกด้วย
สำหรับโครงการประตูระบายน้ำคลองสุนัขหอน จะสามารถทำการระบายน้ำในช่วงฤดูฝน และเก็บกักน้ำจืดในช่วงฤดูแล้ง รวมทั้งป้องกันน้ำเค็มที่จะสร้างความเสียหายให้กับพื้นที่ทางการเกษตร ทั้งนี้ในส่วนของการก่อสร้างตัวประตูระบายน้ำจะให้ระยะเวลาประมาณ 4 ปี อย่างไรก็ตามก่อนดำเนินการก่อสร้างประตูระบายน้ำ ต้องมีการเตรียมความพร้อมในด้านต่างๆ คาดว่าจะเตรียมความพร้อมได้แล้วเสร็จในปี 2569 จากนั้นจะนำโครงการเข้าสู่แผนงานก่อสร้างในปี 2570
นอกจากนี้ ดร.ณมาณิตา และคณะฯลงพื้นที่รับฟังความต้องการของกลุ่มเกษตรแปลงใหญ่กล้วยไม้ พร้อมรับเรื่อง 5 ปัญหา นำสู่การแก้ไข บรรเทาความเดือดร้อนของพี่น้องเกษตรกร
เมื่อเวลา 14.00 น.ของวันที่ 16 มกราคม 2568 ดร.ณมาณิตา กลับบ้านเกาะ ผู้ช่วยรัฐมนตรีประจำกระทรวงเกษตรและสหกรณ์ พร้อมคณะกรรมการติดตามและขับเคลื่อนงานด้านการเกษตรและสหกรณ์ ตามนโยบายรัฐมนตรีว่าการกระทรวงเกษตรและสหกรณ์ ได้เดินทางมาที่บริษัท ดรีม ฟลาวเวอร์ อินเตอร์เนชั่นแนล จำกัด ซึ่งเป็นพื้นที่ทำการเกษตรแปลงใหญ่กล้วยไม้ หมู่ 2 ตำบลหนองนกไข่ อ.กระทุ่มแบน จ.สมุทรสาคร โดยมีนายยงยุทธ ศรีจินดา ที่ปรึกษาเกษตรแปลงใหญ่กล้วยไม้ พร้อมด้วย ตัวแทนเกษตรกรแปลงใหญ่กล้วยไม้ เกษตรจังหวัดสมุทรสาคร และผู้แทนจากหน่วยงานในสังกัดกระทรวงเกษตรและสหกรณ์ จังหวัดสมุทรสาคร ร่วมให้การต้อนรับและนำเสนอข้อมูลสำคัญทางด้านกล้วยไม้ในพื้นที่อำเภอกระทุ่มแบน
ในโอกาสนี้ทางตัวแทนเกษตรกรได้มอบหนังสือนำเสนอปัญหาและความต้องการความช่วยเหลือของชาวเกษตรกรสวนกล้วยไม้ ซึ่งมีทั้งหมด 5 เรื่องคือ 1.การสร้างมูลค่าเพิ่มจากลำต้นกล้วยไม้แก่ เนื่องด้วยในทุกปีเกษตรกรจะทำการรื้อต้นกล้วยไม้ลำแก่เพื่อปลูกใหม่ แล้วขายลำต้นกล้วยไม้แก่ในราคาที่ถูก จะมีผู้รับซื้อ เพื่อนำไปขายให้พ่อค้าชาวจีนไปสร้างมูลค่าเพิ่ม เพื่อไปทำยาบำรุงกำลัง เยื่อกระดาษ เหล้า ฯลฯ ดังนั้นจึงต้องการให้รัฐบาลไทยริเริ่มโครงการทำวิจัยครบวงจร ในประเทศไทย, 2.การพัฒนาสายพันธุ์กล้วยไม้พันธุ์ใหม่ๆ เนื่องด้วยสายพันธุ์กล้วยไม้ที่ทำเป็นการค้ายังคงเป็นพันธุ์เดิม ๆ ถ้ามีการพัฒนาสายพันธุ์ใหม่จะเป็นการเพิ่มช่องทางการตลาดและทำรายได้อีกทางหนึ่ง การพัฒนาสายพันธุ์กล้วยไม้ต้องใช้เวลานานและต่อเนื่องจึงจำเป็นต้องสนับสนุนงบประมาณด้านการวิจัยอย่างต่อเนื่องและระยะยาว,3.การเพิ่มช่องทางการจำหน่ายตลาดในประเทศและต่างประเทศ ซึ่งในประเทศควรมีการรณรงค์การใช้กล้วยไม้ทั้งต้นและดอกในเทศกาลต่าง ๆ โดยขอความร่วมมือผ่าน หน่วยงานภาครัฐ หรือการประชาสัมพันธ์การใช้กล้วยไม้ ขณะที่ในต่างประเทศ ควรมีการเจราจาการค้าหาคู่ค้าใหม่ๆ หรือการประชาสัมพันธ์การใช้ประโยชน์จากกล้วยไม้, 4. การส่งเสริมพลังงานทดแทน ซึ่งควรมีการสนับสนุนลดต้นทุนการทำเกษตร การปลูกกล้วยไม้การประหยัดพลังงาน เช่น โซลาเซล ในการผลิต กระแสไฟฟ้าให้มอเตอร์ เพื่อทำการเกษตร ใช้รดน้ำ ฉีดยา ใส่ปุ๋ย ในสวน เป็นต้น และ 5. ขอติดตั้งเครื่องสูบน้ำขนาดใหญ่ จำนวน 2 เครื่อง ตรงประตูน้ำคลองหนองนกไข่ อ.กระทุ่มแบน จ.สมุทรสาคร ไว้สำหรับ ช่วยระบายน้ำออกในช่วงฤดูฝน ซึ่งติดตั้งตรงจุดนี้ ยังช่วยระบายน้ำจากคลองสาขาได้ด้วย รวมไปถึงปลายคลองจินดา เขตจังหวัดนครปฐม อีกด้วย
ดร.ณมาณิตา กลับบ้านเกาะ ผู้ช่วยรัฐมนตรีประจำกระทรวงเกษตรและสหกรณ์ กล่าวว่า การลงพื้นที่เพื่อติดตามงานตามนโยบายรัฐมนตรีว่าการกระทรวงเกษตรและสหกรณ์ครั้งนี้ สำหรับในส่วนของเกษตรแปลงใหญ่กล้วยไม้นั้น ภายหลังจากที่ได้มีการพูดคุยและรับฟังข้อมูล รวมถึงรับทราบปัญหาและความต้องการของชาวสวนเกษตรกรแล้ว ก็จะนำข้อมูลทั้งหมดเสนอต่อรัฐมนตรีว่าการกระทรวงเกษตรและสหกรณ์ และคณะ เพื่อการพิจารณาแก้ไข หรือให้การช่วยเหลือต่อไป

ที่มา : https://www.thaigov.go.th/news/contents/details/92470