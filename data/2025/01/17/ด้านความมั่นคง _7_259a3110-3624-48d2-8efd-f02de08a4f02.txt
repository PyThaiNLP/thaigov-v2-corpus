รัฐบาลไทย-ข่าวทำเนียบรัฐบาล-สมเด็จพระเจ้าน้องนางเธอ เจ้าฟ้าจุฬาภรณวลัยลักษณ์ อัครราชกุมารี กรมพระศรีสวางควัฒน วรขัตติยราชนารี พระราชทาน ส.ค.ส. แก่ปลัดกระทรวงมหาดไทย เนื่องในวารดิถีขึ้นปีใหม่ พุทธศักราช 2568


วันศุกร์ที่ 17 มกราคม 2568
17/01/2568
พิมพ์
สมเด็จพระเจ้าน้องนางเธอ เจ้าฟ้าจุฬาภรณวลัยลักษณ์ อัครราชกุมารี กรมพระศรีสวางควัฒน วรขัตติยราชนารี พระราชทาน ส.ค.ส. แก่ปลัดกระทรวงมหาดไทย เนื่องในวารดิถีขึ้นปีใหม่ พุทธศักราช 2568
สมเด็จพระเจ้าน้องนางเธอ เจ้าฟ้าจุฬาภรณวลัยลักษณ์ อัครราชกุมารี กรมพระศรีสวางควัฒน วรขัตติยราชนารี พระราชทาน ส.ค.ส. แก่ปลัดกระทรวงมหาดไทย เนื่องในวารดิถีขึ้นปีใหม่ พุทธศักราช 2568
วันนี้ (17 ม.ค. 68) เวลา 11.00 น. นายอรรษิษฐ์ สัมพันธรัตน์ ปลัดกระทรวงมหาดไทย รับพระราชทานบัตรอวยพรปีใหม่ (ส.ค.ส.) และสิ่งของพระราชทาน เนื่องในวารดิถีขึ้นปีใหม่ พุทธศักราช 2568 เบื้องหน้าพระรูปสมเด็จพระเจ้าน้องนางเธอ เจ้าฟ้าจุฬาภรณวลัยลักษณ์ อัครราชกุมารี กรมพระศรีสวางควัฒน วรขัตติยราชนารี โดยมี นายมานพ ตั้งตรงไพโรจน์ ผู้อำนวยการติดตามและวิเคราะห์ โครงการสถาบันวิจัยจุฬาภรณ์ เป็นผู้แทนพระองค์ เชิญบัตรอวยพรปีใหม่ (ส.ค.ส.) และสิ่งของพระราชทานฯ
สำหรับ ส.ค.ส. พระราชทานฯ จัดทำด้วยกระดาษแข็งพื้นสีขาว ด้านหน้ามีตราพระนามย่อ “จภ” สีทอง ด้านในฝั่งซ้ายมีตราพระนามย่อ “จภ” สีทอง พร้อมข้อความอวยพร “สุขสันต์ วันปีใหม่ ๒๕๖๘” “Season’s Greeting 2025” พร้อมทรงลงพระนาม "จุฬาภรณ์" และด้านในฝั่งขวาเป็นพระรูป สมเด็จพระเจ้าน้องนางเธอ เจ้าฟ้าจุฬาภรณวลัยลักษณ์ อัครราชกุมารี กรมพระศรีสวางควัฒน วรขัตติยราชนารี ทรงฉลองพระองค์ชุดไทยศิวาลัย ประดับเครื่องราชอิสริยาภรณ์อันเป็นโบราณมงคลนพรัตนราชวราภรณ์ ประทับยืนหน้าพระเก้าอี้ พร้อมเครื่องราชูปโภค เจ้าฟ้าต่างกรมฝ่ายใน ประกอบด้วย พานพระศรีทองคำลงราชาวดี ขอบประดับทับทิมพร้อมเครื่องในคือ จอกทองคำลงยาราชาวดี ผอบทองคำยอดปริกประดับเพชร ซองพระศรีขอบประดับเพชร ตลับภู่ประดับเพชรและทับทิม มีไม้ควักพระกรรณ มีดด้ามหุ้มทองคำลงยาประดับพลอย ขันพระสุธารสทองคำลงยา พร้อมจอกทองคำลงยา พร้อมพานรองทองคำลงยา ขอบประดับทับทิม ขันสรงพระพักตร์ทองคำลงยา พร้อมพานรองทองคำลงยาขอบประดับทับทิมและคลุมปัก หีบพระศรีทองคำลงยาหลังตรามงกุฏประดับเพชร กาพระสุธารสทองคำมีสร้อยโยง พร้อมพานรองกา และกล่องตราจุลจอมเกล้าพร้อมพานรองลงยาขอบประดับทับทิม
โอกาสนี้ นายสันติธร ยิ้มละมัย รองปลัดกระทรวงมหาดไทย หัวหน้ากลุ่มภารกิจด้านพัฒนาชุมชนและส่งเสริมการปกครองท้องถิ่น นายขจร ศรีชวโนทัย รองปลัดกระทรวงมหาดไทยด้านบริหาร นายไชยวัฒน์ จุนถิระพงศ์ อธิบดีกรมการปกครอง นายภาสกร บุญญลักษม์ อธิบดีกรมป้องกันและบรรเทาสาธารณภัย นายพงษ์นรา เย็นยิ่ง อธิบดีกรมโยธาธิการและผังเมือง นายณัฐวัสส์ วิริยานภาภรณ์ ผู้ตรวจราชการกระทรวงมหาดไทย นายอัธยา นวลอุทัย ผู้ช่วยปลัดกระทรวงมหาดไทย พร้อมด้วยหัวหน้าหน่วยงานในสังกัดสำนักงานปลัดกระทรวงมหาดไทย ข้าราชการ พนักงาน และเจ้าหน้าที่ ร่วมในพิธี

ที่มา : https://www.thaigov.go.th/news/contents/details/92497