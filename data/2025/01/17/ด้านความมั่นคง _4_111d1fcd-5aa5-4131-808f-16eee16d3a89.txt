รัฐบาลไทย-ข่าวทำเนียบรัฐบาล-"อรรษิษฐ์" ปมท. นำประชุม เตรียมข้อเสนอประเด็นพัฒนากลุ่มจังหวัดภาคใต้ฝั่งอ่าวไทย ร่วมกับผู้ว่าฯ และส่วนราชการที่เกี่ยวข้อง ย้ำ บูรณาการทุกภาคส่วนเพื่อ"พลิกฟื้นอ่าวไทยสู่ความยั่งยืน"


วันศุกร์ที่ 17 มกราคม 2568
17/01/2568
พิมพ์
"อรรษิษฐ์" ปมท. นำประชุม เตรียมข้อเสนอประเด็นพัฒนากลุ่มจังหวัดภาคใต้ฝั่งอ่าวไทย ร่วมกับผู้ว่าฯ และส่วนราชการที่เกี่ยวข้อง ย้ำ บูรณาการทุกภาคส่วนเพื่อ"พลิกฟื้นอ่าวไทยสู่ความยั่งยืน"
"อรรษิษฐ์ สัมพันธรัตน์" ปลัดมหาดไทย นำประชุม เตรียมข้อเสนอประเด็นพัฒนากลุ่มจังหวัดภาคใต้ฝั่งอ่าวไทย ร่วมกับผู้ว่าฯ และส่วนราชการที่เกี่ยวข้อง ย้ำ บูรณาการทุกภาคส่วนเพื่อ "พลิกฟื้นอ่าวไทยสู่ความยั่งยืน"
เมื่อวานนี้ (16 ม.ค. 68) เวลา 14.00 น. ที่ห้องประชุมดำรงธรรม กระทรวงมหาดไทย นายอรรษิษฐ์ สัมพันธรัตน์ ปลัดกระทรวงมหาดไทย เป็นประธานการประชุมจัดเตรียมข้อเสนอประเด็นและวาระการพัฒนากลุ่มจังหวัดภาคใต้ฝั่งอ่าวไทย (จังหวัดสุราษฎร์ธานี สงขลา ชุมพร นครศรีธรรมราช และพัทลุง) เพื่อเสนอต่อที่ประชุมคณะรัฐมนตรีอย่างเป็นทางการนอกสถานที่ ณ จังหวัดสงขลา ร่วมกับผู้แทนเลขาธิการสภาพัฒนาการเศรษฐกิจและสังคมแห่งชาติ ผู้แทนผู้อำนวยการสำนักงบประมาณ และผู้แทนเลขาธิการคณะรัฐมนตรี
นายอรรษิษฐ์ กล่าวว่า สืบเนื่องจากคณะรัฐมนตรีมีกำหนดลงพื้นที่ตรวจราชการและประชุมคณะรัฐมนตรีอย่างเป็นทางการนอกสถานที่ ณ จังหวัดสงขลา ในห้วงเวลาอันใกล้นี้ กระทรวงมหาดไทยจึงได้กำหนดจัดให้มีการประชุมเพื่อเตรียมการนำเสนอโครงการต่าง ๆ ของจังหวัดและกลุ่มจังหวัดภาคใต้ฝั่งอ่าวไทย รวมถึงการเสนอโครงการเพื่อการฟื้นฟูอุทกภัยในพื้นที่จังหวัดชายแดนภาคใต้ โดยมีสำนักงานสภาพัฒนาการเศรษฐกิจและสังคมแห่งชาติ สำนักงบประมาณ และสำนักเลขาธิการคณะรัฐมนตรี ท่านอธิบดีและผู้แทนหน่วยงานรัฐวิสาหกิจในสังกัดกระทรวงมหาดไทย ร่วมประชุมกับท่านผู้ว่าราชการจังหวัด และส่วนราชการที่เกี่ยวข้องในวันนี้
"สิ่งสำคัญในการจัดทำโครงการเพื่อขอรับการสนับสนุนจากคณะรัฐมนตรีนั้น ท่านผู้ว่าราชการจังหวัดต้องบูรณาการความร่วมมือกับทุกภาคส่วน เพื่อร่วมนำเสนอสภาพปัญหา และสะท้อนความต้องการของประชาชน ตลอดจนผู้มีส่วนได้ส่วนเสียในระดับพื้นที่ขึ้นมายังรัฐบาล เพื่อให้คณะรัฐมนตรีได้ให้ความเห็นชอบและอนุมัติงบประมาณลงไป แก้ไขปัญหาหรือพัฒนาตามความต้องการของพื้นที่ได้อย่างทันการณ์ ดังแนวทางของนายอนุทิน ชาญวีรกูล รองนายกรัฐมนตรีและรมว.มหาดไทย ที่ว่า ทันโลก ทันสมัย ทันท่วงที เป็นโครงการที่สามารถดำเนินการแล้วเสร็จในปีงบประมาณ พ.ศ. 2568 และเกิดประโยชน์กับประชาชนในพื้นที่อย่างแท้จริง" นายอรรษิษฐ์ กล่าวเพิ่มเติม
ทั้งนี้ในที่ประชุม สำนักงานสภาพัฒนาการเศรษฐกิจและสังคมแห่งชาติ ได้นำเสนอแนวทางการ จัดทำโครงการเพื่อขอรับการสนับสนุนงบประมาณจากรัฐบาล ในการประชุมคณะรัฐมนตรีอย่างเป็นทางการนอกสถานที่ ณ จังหวัดสงขลา โดยมีเป้าหมายการพัฒนา คือ การพลิกฟื้นอ่าวไทยสู่ความยั่งยืน (Resilient and Sustainable AOTHAI) ใน 3 ประเด็นการพัฒนาสำคัญ คือ 1. ยกระดับการผลิตและแปรรูปเพื่อสร้างมูลค่าสินค้าการเกษตร 2. ฟื้นฟู/ส่งเสริมการท่องเที่ยวเชื่อมโยงชุมชนอย่างยั่งยืน และ 3. ซ่อม/สร้างโครงสร้างพื้นฐานและสาธารณูปโภคให้ทั่วถึงครอบคลุม โดยผู้ว่าราชการจังหวัดและทีมจังหวัดพื้นที่เป้าหมาย จะต้องวิเคราะห์ศักยภาพทางโอกาสและปัญหาของพื้นที่ เพื่อยกร่างประเด็นนำเสนอแนวทางการพัฒนาและโครงการสำคัญ ด้วยการส่งเสริมการมีส่วนร่วมของทุกภาคส่วน อาทิ ภาคธุรกิจเอกชนในพื้นที่ เช่น หอการค้าจังหวัด YEC สภาอุตสาหกรรมจังหวัด และสภาอุตสาหกรรมท่องเที่ยว เป็นต้น นอกจากนี้ ในส่วนของการจัดทำข้อเสนอโครงการเพื่อฟื้นฟูอุทกภัย 3 จังหวัดชายแดนภาคใต้ มีวัตถุประสงค์สำคัญเพื่อฟื้นฟู/ซ่อมแซมโครงสร้างพื้นฐานสาธารณูปโภคสาธารณูปการที่ได้รับความเสียหายจากอุทกภัยในพื้นที่ 3 จังหวัดชายแดนภาคใต้ ให้สามารถสนับสนุนการดำเนินชีวิตและกิจกรรมทางเศรษฐกิจได้ตามปกติ
สำหรับผู้บริหารของกระทรวงมหาดไทยที่เข้าประชุมในครั้งนี้ ได้แก่ นายไชยวัฒน์ จุนถิระพงศ์ อธิบดีกรมการปกครอง นายสยาม ศิริมงคล อธิบดีกรมการพัฒนาชุมชน นายอนุรัตน์ ธรรมประจำจิต ผู้ตรวจราชการกระทรวงมหาดไทย นางวรสุดา รัตนสุคนธ์ ผู้ช่วยปลัดกระทรวงมหาดไทย นายศิริพันธ์ ศรีกงพลี รองอธิบดีกรมส่งเสริมการปกครองท้องถิ่น นายธีรุตม์ ศุภวิบูลย์ผล ผู้ว่าราชการจังหวัดสุราษฎร์ธานี หัวหน้ากลุ่มจังหวัดภาคใต้ฝั่งอ่าวไทย นายโชตินรินทร์ เกิดสม ผู้ว่าราชการจังหวัดสงขลา นายสมชาย ลีหล้าน้อย ผู้ว่าราชการจังหวัดนครศรีธรรมราช นายรัฐศาสตร์ ชิดชู ผู้ว่าราชการจังหวัดพัทลุง นายชูชีพ ธรรมเพชร รองผู้ว่าราชการจังหวัดปัตตานี นายอภิชาติ สาราบรรณ์ รองผู้ว่าราชการจังหวัดชุมพร นายวีรพัฒน์ บุณฑริก รองผู้ว่าราชการจังหวัดนราธิวาส นายอำนาจ ชูทอง รองผู้ว่าราชการจังหวัดยะลา นายจักรพันธ์ รัตนเสถียร ผอ.สำนักพัฒนาและส่งเสริมการบริหารราชการจังหวัด นายสราวุธ สุขรื่น ผู้เชี่ยวชาญเฉพาะด้านพัฒนาและส่งเสริมการบริหารราชการจังหวัด นายวิชา จันทร์กลม ผู้เชี่ยวชาญเฉพาะด้านยุทธศาสตร์ น.ส.มัณฑนา สินนะ เฉพาะผู้เชี่ยวชาญด้านยุทธศาสตร์ รักษาราชการแทน ผอ.สำนักนโยบายและแผน สนง.ปลัดกระทรวงมหาดไทย

ที่มา : https://www.thaigov.go.th/news/contents/details/92478