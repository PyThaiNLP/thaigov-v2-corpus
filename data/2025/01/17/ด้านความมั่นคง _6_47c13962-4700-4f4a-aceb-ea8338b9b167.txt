รัฐบาลไทย-ข่าวทำเนียบรัฐบาล-เลขาอารีฯ เปิด “JOB FAIR 2025 @ขอนแก่น” ยก 38 บริษัทชั้นนำรับสมัครงาน สร้างโอกาส เส้นทางอาชีพพี่น้องภาคอีสาน


วันศุกร์ที่ 17 มกราคม 2568
17/01/2568
พิมพ์
เลขาอารีฯ เปิด “JOB FAIR 2025 @ขอนแก่น” ยก 38 บริษัทชั้นนำรับสมัครงาน สร้างโอกาส เส้นทางอาชีพพี่น้องภาคอีสาน
วันที่ 17 มกราคม 2568 นายพิพัฒน์ รัชกิจประการ รัฐมนตรีว่าการกระทรวงแรงงาน มอบหมายให้ นายอารี ไกรนรา เลขานุการรัฐมนตรีว่าการกระทรวงแรงงาน เป็นประธานในพิธีเปิดงาน “JOB FAIR 2025 @ขอนแก่น”
โดยมีนายสิบหมื่นชัย โพธิสินธุ์ รองอธิบดีกรมการจัดหางาน กล่าวรายงาน นายเดชา พฤกษ์พัฒนรักษ์ อธิบดีกรมพัฒนาฝีมือแรงงาน ผศ.ดร.กนกอร บุญมี อธิการบดี มหาวิทยาลัยภาคตะวันออกเฉียงเหนือ และผู้บริหารกระทรวงแรงงาน ร่วมเป็นเกียรติ นายยุทธพร พิรุณสาร รองผู้ว่าราชการจังหวัดขอนแก่น กล่าวต้อนรับ หัวหน้าส่วนราชการสังกัดกระทรวงแรงงานจังหวัดขอนแก่น นักเรียน นักศึกษา สถานประกอบการภาคเอกชน ร่วมให้การต้อนรับ ณ หอประชุมประกรคอนเวนชั่นฮอลล์ มหาวิทยาลัยภาคตะวันออกเฉียงเหนือ จังหวัดขอนแก่น
นายอารี ไกรนรา เลขานุการรัฐมนตรีว่าการกระทรวงแรงงาน กล่าวว่า ผมรู้สึกยินดีและเป็นเกียรติอย่างยิ่งที่ท่านพิพัฒน์ รัชกิจประการ รัฐมนตรีว่าการกระทรวงแรงงาน มอบหมายให้มาเป็นประธานเปิดงาน “JOB FAIR 2025 @ขอนแก่น” ในวันนี้ กระทรวงแรงงาน ภายใต้การนำของท่านพิพัฒน์ รัชกิจประการ รัฐมนตรีว่าการกระทรวงแรงงาน ได้ให้ความสำคัญกับการส่งเสริมให้ประชาชนมีงาน มีรายได้ ที่เหมาะสมกับความรู้ความสามารถ สอดคล้องกับนโยบาย “หลักประกันสังคมเด่น เน้นทักษะทันสมัย คนไทยมีงานทำ สร้างวัฒนธรรมความปลอดภัย เศรษฐกิจ แรงงานไทยมั่นคง” จึงได้จัดโครงการ “นัดพบแรงงาน” ในทุกภาคทั่วประเทศขึ้นที่จังหวัดขอนแก่น อุบลราชธานี เชียงใหม่ สงขลา ปทุมธานี ชลบุรี พระนครศรีอยุธยา นครราชสีมา อุดรธานี นครศรีธรรมราช กระบี่ ปัตตานี ตามลำดับ และในส่วนของจังหวัดขอนแก่น จัดขึ้นภายใต้ชื่องาน “JOB FAIR 2025 @ขอนแก่น” ซึ่งงานครั้งนี้จะเป็นฟันเฟืองหนึ่งที่ส่งเสริมให้ประชาชนมีงาน มีรายได้ เกิดการจ้างงานอย่างทั่วถึง นอกจากนี้ ยังช่วยสนับสนุนสถานประกอบการได้ค้นหากำลังแรงงานที่มีทักษะตรงตามความต้องการ อีกทั้งเป็นโอกาสที่ทุกคนได้ร่วมกิจกรรมที่ช่วยให้รู้จักตนเอง รู้ความถนัด รู้ถึงโลกอาชีพ และแนวโน้มตลาดแรงงานในอนาคต เพื่อสามารถพัฒนาต่อยอดทักษะตนเองได้อย่างเหมาะสม
“กระทรวงแรงงาน โดยท่านพิพัฒน์ รัชกิจประการ รัฐมนตรีว่าการกระทรวงแรงงาน ขอขอบคุณ ภาคีเครือข่าย ทั้งภาครัฐและเอกชน ที่จัดงานนี้ขึ้น เพื่อเปิดโอกาสให้คนหางาน ผู้ว่างงาน ตลอดจนนักเรียน นักศึกษา ที่กำลังจะจบการศึกษา ทหารเตรียมปลดประจำการ และประชาชนทุกคนที่ต้องการมีงานทำ มีโอกาสสมัครงานกับนายจ้าง สถานประกอบการโดยตรง ได้ทดลองฝึกอาชีพอิสระ และได้ค้นหาตัวเองผ่านการร่วมกิจกรรมที่กรมการจัดหางานเตรียมไว้ ซึ่งเชื่อว่าจะเกิดประโยชน์ต่อผู้ร่วมงานทุกท่านอย่างแน่นอน” นายอารี กล่าว
ด้านนายสิบหมื่นชัย โพธิสินธุ์ รองอธิบดีกรมการจัดหางาน กล่าวว่า การจัดงานดังกล่าว มีวัตถุประสงค์เพื่อส่งเสริมการมีงานทำให้แก่ประชาชน และเพื่อให้นายจ้าง/สถานประกอบการ และผู้ที่ต้องการหางานทำได้พบกัน ซึ่งภายในงานมีกิจกรรมที่น่าสนใจ อาทิ การรับสมัครและสัมภาษณ์งานโดยตรงกับนายจ้าง/สถานประกอบการในจังหวัดขอนแก่นและจังหวัดใกล้เคียง จำนวน 38 บริษัทชั้นนำ อาทิ บริษัท เจริญโภคภัณฑ์อาหาร จำกัด (มหาชน) บริษัท เซ็นทรัล ฟู้ด โฮลเซลล์ จำกัด บริษัท แอตลาส เอ็นเนอยี จำกัด (มหาชน) บริษัท เอ็มมันนี่ บรอดแบนด์ จำกัด บริษัท ซีพี ออลล์ จำกัด (มหาชน) บริษัท มากุโระ กรุ๊ป จำกัด (มหาชน) มีตำแหน่งงานว่าง 1,210 อัตรา อาทิ พนักงานประจำร้าน ช่างเทคนิค ผู้ช่วยผู้จัดการ เจ้าหน้าที่บริการหลังการขาย พนักงานปฏิบัติการ หัวหน้าแผนก พนักงานคลังสินค้า ฯลฯ การรับสมัครงานนักเรียน นักศึกษา คนพิการ และผู้สูงอายุ การเสวนาหัวข้อ “โอกาสและความท้าทายของตลาดแรงงานในยุดิจิทัล” การให้คำปรึกษาและรับลงทะเบียนผู้สนใจไปทำงานต่างประเทศ การให้บริการของรถโมบายจัดหางานเคลื่อนที่ การสาธิตอาชีพและฝึกปฏิบัติอาชีพอิสระ อาทิ ทำถุงผ้าไวนิล สานตะกร้าพลาสติก พวงมาลัยผ้าขาวม้า ปลาร้าบอง เค้กกล้วยหอม กิ๊ฟติดผม DIY นิทรรศการแนะแนวการศึกษาต่อสำหรับนักเรียนนักศึกษาที่ใกล้เรียนจบ นิทรรศการการเรียนรู้เสมือนจริง บริการแนะแนวอาชีพ การทดสอบความพร้อมทางอาชีพ บริการแบบวัดบุคลิกภาพเพื่อการศึกษาต่อและการเลือกอาชีพ การจัดแสดงและจำหน่ายสินค้าผลิตภัณฑ์ผู้รับงานไปทำที่บ้าน กลุ่มอาชีพอิสระ ธุรกิจแฟรนไชส์ และ Food Truck การนำสินค้าธงฟ้าราคาประหยัดมากมายมาจำหน่ายในงานด้วย
ทั้งนี้ กระทรวงแรงงาน จึงขอเชิญชวนคนหางาน นักเรียน นักศึกษา และประชาชนที่สนใจหางาน ต้องการพัฒนาทักษะฝีมือ และหาไอเดียในการประกอบอาชีพเสริม มาพบกันได้ในงาน “JOB FAIR 2025 @ขอนแก่น” ระหว่างวันที่ 17 – 18 มกราคมนี้ ตั้งแต่เวลา 08.30 - 16.00 น. โดยสามารถลงทะเบียนสมัครงานได้ที่เว็บไซต์กรมการจัดหางาน e-Service.doe.go.th “ไทยมีงานทำ” หรือลงทะเบียนหน้างานที่จุดประชาสัมพันธ์ สอบถามเพิ่มเติมได้ที่สำนักงานจัดหางานจังหวัดขอนแก่น โทร 043 330 119

ที่มา : https://www.thaigov.go.th/news/contents/details/92491