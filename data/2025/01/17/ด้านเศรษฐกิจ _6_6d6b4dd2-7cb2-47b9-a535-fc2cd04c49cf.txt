รัฐบาลไทย-ข่าวทำเนียบรัฐบาล-กรมสรรพากรเชิญชวนผู้ประกอบการ ออกใบกำกับภาษีอิเล็กทรอนิกส์ (e-Tax Invoice) และใบรับอิเล็กทรอนิกส์ (e-Receipt)


วันศุกร์ที่ 17 มกราคม 2568
17/01/2568
พิมพ์
กรมสรรพากรเชิญชวนผู้ประกอบการ ออกใบกำกับภาษีอิเล็กทรอนิกส์ (e-Tax Invoice) และใบรับอิเล็กทรอนิกส์ (e-Receipt)
กรมสรรพากรเชิญผู้ประกอบการออกใบกำกับภาษีอิเล็กทรอนิกส์ และใบรับอิเล็กทรอนิกส์ สมัครใช้งานระบบ e-Tax Invoice & e-Receipt หรือระบบ e-Tax Invoice by Time Stamp อันจะช่วยให้การจัดการเอกสารภาษีง่ายขึ้น สะดวก ปลอดภัย และประหยัดค่าใช้จ่าย
กรมสรรพากรขอเชิญผู้ประกอบการออกใบกำกับภาษีอิเล็กทรอนิกส์ (e-Tax Invoice) และใบรับอิเล็กทรอนิกส์ (e-Receipt) โดยสมัครใช้งานระบบ e-Tax Invoice & e-Receipt หรือระบบ e-Tax Invoice by Time Stamp อันจะช่วยให้การจัดการเอกสารภาษีง่ายขึ้น สะดวก ปลอดภัย และประหยัดค่าใช้จ่าย มุ่งสู่อนาคตที่ไร้กระดาษและโปร่งใสมากยิ่งขึ้น
นายปิ่นสาย สุรัสวดี อธิบดีกรมสรรพากร กล่าวว่า “กรมสรรพากรได้พัฒนาระบบ e-Tax Invoice & e-Receipt และระบบ e-Tax Invoice by Time Stamp เพื่อรองรับความเปลี่ยนแปลงในยุคดิจิทัลที่ธุรกิจต้องการความรวดเร็ว และความสะดวกในการดำเนินงาน ระบบดังกล่าวออกแบบมา เพื่อช่วยให้ผู้ประกอบการสามารถจัดการเอกสารใบกำกับภาษีและใบรับเงินในรูปแบบอิเล็กทรอนิกส์ได้อย่างมีประสิทธิภาพ สามารถเข้าถึงข้อมูลภาษีได้ตลอด 24 ชั่วโมง สำหรับผู้ประกอบการที่ใช้ระบบ    e-Tax Invoice & e-Receipt หรือระบบ e-Tax Invoice by Time Stamp แล้ว จะได้รับสิทธิประโยชน์จากมาตรการภาษี Easy E-Receipt 2.0 ที่ช่วยส่งเสริมยอดขายและเพิ่มรายได้ นอกจากนี้ กรมสรรพากร มีนโยบายที่จะให้สิทธิประโยชน์กับผู้ประกอบการที่ใช้ระบบ e-Tax Invoice & e-Receipt หรือระบบ e-Tax Invoice by Time Stamp จากการออกมาตรการทางภาษีต่าง ๆ ในอนาคต”
อธิบดีกรมสรรพากร กล่าวเพิ่มเติมว่า “ระบบ e-Tax Invoice & e-Receipt และ    ระบบ e-Tax Invoice by Time Stamp มีคุณสมบัติและความเหมาะสมกับผู้ประกอบการที่แตกต่างกันเพื่อตอบสนองกับความต้องการที่หลากหลายของธุรกิจ ดังนี้ 1. ระบบ e-Tax Invoice & e-Receipt ระบบนี้เหมาะสำหรับผู้ประกอบการที่มีปริมาณใบกำกับภาษีและใบรับเงินจำนวนมาก หรือธุรกิจที่มีโครงสร้างการดำเนินงานที่ซับซ้อน บริษัทขนาดกลางและขนาดใหญ่ที่มีการทำธุรกรรมอย่างต่อเนื่อง ซึ่งจะช่วยให้การจัดการเอกสารเป็นไปอย่างมีประสิทธิภาพ ลดขั้นตอนการใช้เอกสารกระดาษ และประหยัดเวลาในการจัดส่งข้อมูลไปยังกรมสรรพากร 2. ระบบ e-Tax Invoice by Time Stamp ระบบนี้ออกแบบมาสำหรับผู้ประกอบการขนาดเล็กหรือธุรกิจที่เพิ่งเริ่มต้น และมีรายได้ไม่เกิน 30 ล้านบาท ซึ่งอาจยังไม่มีโครงสร้างพื้นฐานทางเทคโนโลยีที่ซับซ้อน มีปริมาณการออกใบกำกับภาษีไม่มาก แต่ต้องการความสะดวก ในการจัดทำเอกสารในรูปแบบอิเล็กทรอนิกส์
ทั้งนี้ สามารถตรวจสอบรายชื่อผู้ประกอบการที่ใช้ระบบ e-Tax Invoice & e-Receipt และระบบ e-Tax Invoice by Time Stamp ได้ที่เว็บไซต์กรมสรรพากร www.rd.go.th หรือที่ https://etax.rd.go.th/ETAXSEARCH/normal_person.html”
หากมีข้อสงสัยเพิ่มเติมติดต่อสอบถามได้ที่ศูนย์สารนิเทศสรรพากร RD Intelligence Center โทรศัพท์หมายเลข 1161 หรือติดต่อที่สำนักงานสรรพากรพื้นที่สาขาทุกแห่งทั่วประเทศ

ที่มา : https://www.thaigov.go.th/news/contents/details/92469