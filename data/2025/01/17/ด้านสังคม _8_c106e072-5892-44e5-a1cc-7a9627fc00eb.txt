รัฐบาลไทย-ข่าวทำเนียบรัฐบาล-“วราวุธ” รมว.พม. หนุน กลุ่มชาติพันธุ์ สร้างรายได้ สร้างอาชีพ ร่วมสืบสาน ประเพณีกินข้าวใหม่ ของราษฎรบนพื้นที่สูง


วันศุกร์ที่ 17 มกราคม 2568
“วราวุธ” รมว.พม. หนุน กลุ่มชาติพันธุ์ สร้างรายได้ สร้างอาชีพ ร่วมสืบสาน ประเพณีกินข้าวใหม่ ของราษฎรบนพื้นที่สูง
“วราวุธ” รมว.พม. หนุน กลุ่มชาติพันธุ์ สร้างรายได้ สร้างอาชีพ ร่วมสืบสาน ประเพณีกินข้าวใหม่ ของราษฎรบนพื้นที่สูง
วันที่ 17 ม.ค.68 ที่ จ.เชียงใหม่ นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) พร้อม ดร.สุวรรณา ศิลปอาชา ภริยา ลงพื้นที่จังหวัดเชียงใหม่ ที่พิพิธภัณฑ์เรียนรู้ราษฎรบนพื้นที่สูง สวนล้านนา ร.9 อำเภอเมืองเชียงใหม่ เป็นประธานเปิดงาน “Rice of Life ประเพณีกินข้าวใหม่ วิถีแห่งความยั่งยืน” จัดขึ้นระหว่างวันที่ 17 – 19 มกราคม 2568 เพื่อเผยแพร่ รักษา อัตลักษณ์วิถี ภูมิปัญญาราษฎรบนพื้นที่สูง และความมั่นคงทางอาหารของชุมชนบนพื้นที่สูงผ่าน “ประเพณีกินข้าวใหม่” โดยมี นายธเนศพล ธนบุณยวัฒน์ เลขานุการรัฐมนตรีว่าการกระทรวงการพัฒนาสังคมและความมั่นคงของมนุษย์ นายอนุกูล ปีดแก้ว ปลัดกระทรวงการพัฒนาสังคมและความมั่นคงของมนุษย์ (ปลัด พม.) นายศิวกร บัวป้อง รองผู้ว่าราชการจังหวัดเชียงใหม่ นายสุพจน์ หลี่จา นายกสมาคมสร้างเสริมสุขภาวะชุมชนชาติพันธุ์ และ นางชุติมา มอแลกู่ ประธานเครือข่ายอ่าข่าฯ นายกันตพงศ์ รังษีสว่าง อธิบดีกรมพัฒนาสังคมและสวัสดิการ พร้อมคณะผู้บริหารกระทรวง พม. เครือข่ายชนเผ่าพื้นเมืองในภาคเหนือบนพื้นที่สูง ราษฎรบนพื้นที่สูง 20 จังหวัด ประชาชนทั่วไป นักท่องเที่ยวชาวไทยและต่างประเทศ เข้าร่วมงาน
นายวรวุธ กล่าวว่า ตนพร้อมคณะผู้บริหารกระทรวง พม. ลงพื้นที่เยี่ยมศูนย์ส่งเสริมการจัดสวัสดิการสังคมชุมชนบนพื้นที่สูง (ศสส.) บ้านผาหมอน อำเภอจอมทอง ชมการสาธิตและผลิตภัณฑ์กลุ่มอาชีพชุมชน ประกอบด้วย กลุ่มสตรี กลุ่มจักสาน กลุ่มผลิตภัณฑ์จากกาแฟ และกลุ่มท่องเที่ยวและโฮมสมสเตย์ รวมถึงฐานเรียนรู้การส่งเสริมสวัลดิการและเศรษฐกิจพอเพียง อีกทั้งรับชมการแสดงบรรเลงดนตรีเตหน่า จากกลุ่มชาติพันธุ์กะเหรี่ยงบ้านผาหมอน
นายวราวุธ กล่าวว่า กระทรวงการพัฒนาสังคมและความมั่นคงของมนุษย์ (พม.) โดยกรมพัฒนาสังคมและสวัสดิการ (พส.) ได้ขับเคลื่อนภารกิจสำคัญในการพัฒนาคุณภาพชีวิตราษฎรบนพื้นที่สูง (กลุ่มชาติพันธุ์) ได้แก่ กะเหรี่ยง ม้ง เมี่ยน ลีซู ลาหู่ อาข่า ถิ่น ขมุ ลัวะ และมลาบรี ด้วยการพัฒนาสังคม การให้บริการและการส่งเสริมการจัดสวัสดิการสังคม  การสังคมสงเคราะห์ การคุ้มครองและพิทักษ์สิทธิ อีกทั้งการส่งเสริมการมีส่วนร่วมของภาคีเครือข่ายทุกภาคส่วน โดยผ่านการดำเนินงานของศูนย์พัฒนาราษฎรบนพื้นที่สูง จำนวน 16 แห่งที่ครอบคลุม 20 จังหวัด รวมถึงพิพิธภัณฑ์เรียนรู้ราษฎรบนพื้นที่สูง ซึ่งส่งเสริมการเรียนรู้เพื่อการพัฒนาคุณภาพชีวิตราษฎรบนพื้นที่สูง และการเผยแพร่ข้อมูลอัตลักษณ์และวิถีชีวิตของราษฎรบนพื้นที่สูง รวมถึงประเพณี “การกินข้าวใหม่”
นายวราวุธ กล่าวว่า การจัดงาน “Rice of Life ประเพณีกินข้าวใหม่ วิถีแห่งความยั่งยืน” ภายใต้โครงการมหกรรมสืบสาน รักษา อัตลักษณ์วิถีประเพณีกินข้าวใหม่ราษฎรบนพื้นที่สูง ซึ่งเกิดขึ้นจากการร่วมแรงร่วมใจของภาครัฐและภาคีเครือข่ายชาติพันธุ์ เพื่อสืบทอดวิถีชีวิตอันเป็นเอกลักษณ์ของราษฎรบนพื้นที่สูง ผ่าน “ประเพณีกินข้าวใหม่” อันเป็น ประเพณีที่เชื่อมโยงความหลากหลายของแต่ละกลุ่มชาติพันธุ์และถูกสืบทอดมาอย่างยาวนานจากรุ่นสู่รุ่น นับเป็นช่วงเวลาแห่งการเฉลิมฉลอง โดยมีการนำข้าวที่เก็บเกี่ยวมาทำอาหาร มีการละเล่นพื้นบ้าน การร้องรำทำเพลง และพิธีกรรมต่าง ๆ ซึ่งคนในชุมชนของกลุ่มชาติพันธุ์ จะมารวมตัวกันแลกเปลี่ยนภูมิปัญญา ทั้งเรื่องของเมล็ดพันธุ์ เครื่องมือ วิธีการ และผลผลิต
นายวราวุธ กล่าวว่า ภายในงานมีกิจกรรมที่น่าสนใจมากมาย อาทิ นิทรรศการพระราชกรณียกิจที่เกี่ยวกับการพัฒนาคุณภาพชีวิตราษฎรบนพื้นที่สูง และความมั่นคงทางอาหารในชุมชนบนพื้นที่สูง กิจกรรมกินข้าวใหม่ตามประเพณีของราษฎรบนพื้นที่สูง บ้านจำลองวิถีชีวิตกลุ่มชาติพันธุ์  การแสดงดนตรี บูธจำหน่ายผลิตภัณฑ์สินค้าราษฎรบนพื้นที่สูงกว่า 50 ร้านค้า การประกวดการปรุงอาหารของราษฎรบนพื้นที่สูง การประกวดผลิตภัณฑ์สินค้าจากผ้าทอราษฎรบนพื้นที่สูง กิจกรรมสาธิตการผลิตสินค้าอาหารชุมชนบนพื้นที่สูง (Workshop) การละเล่นอัตลักษณ์วิถี ประเพณีของชาติพันธุ์ และกิจกรรมการจับคู่ทางธุรกิจผลิตภัณฑ์ชุมชนบนพื้นที่สูง (Business Matching) นอกจากนี้ ยังมีการแสดงแฟชั่นโชว์นำเสนอผลิตภัณฑ์ผ้าทอจากกลุ่มชาติพันธุ์ โดยนักแสดงสาวเชื้อสายลาหู่ “ริชชี่ อรเณศ ดีคาบาเลส” ดารานักแสดง “โกสินทร์ ราชกรม” และ Influencer สายแฟชั่นที่มีชื่อเสียง ได้แก่ “Bryan Tan (ไบรอัน ตัน)” “ม๊าเดี่ยว อภิเชษฐ์ เอติรัตนะ" และ “ไบร์ท ชวนนท์”
นายวราวุธ กล่าวว่า สำหรับวันที่ 18 ม.ค.68 ตนพร้อมคณะผู้บริหารกระทรวง พม. ตรวจเยี่ยมการส่งเสริมการประกอบอาชีพของราษฎรบนพื้นที่สูง (ไกด์นำเที่ยว) ที่สามารถสร้างรายได้ที่มั่นคง  โดยร่วมเดินตามเส้นทางศึกษาธรรมชาติกิ่วแม่ปาน อุทยานแห่งชาติดอยอินทนนท์ ทักทายนักท่องเที่ยวที่มาเที่ยวอุทยานแห่งชาติดอยอินทนนท์ สักการะพระธาตุศรีจอมทอง ที่วัดพระธาตุศรีจอมทองวรวิหาร อำเภอจอมทอง จังหวัดเชียงใหม่
#ข่าวพม #พม #ศรสึ #esshelpme #5x5ฝ่าวิกฤติประชากร #พมหนึ่งเดียว #วราวุธศิลปอาชา #ศบปภ #ประเพณีกินข้าวใหม่ #ชาวเขา #กลุ่มชาติพันธุ์ #ราษฎรบนพื้นที่สูง #เชียงใหม่

ที่มา : https://www.thaigov.go.th/news/contents/details/92494