รัฐบาลไทย-ข่าวทำเนียบรัฐบาล- นายกฯ เชิญ ผบ.ตร ผบ.ทบ รมว.ท่องเที่ยว  กต. ประชุมบูรณาการสร้างความเชื่อมั่น ยกระดับการดูแลความปลอดภัยให้แก่นักท่องเที่ยว


วันศุกร์ที่ 17 มกราคม 2568
17/01/2568
พิมพ์
นายกฯ เชิญ ผบ.ตร ผบ.ทบ รมว.ท่องเที่ยว  กต. ประชุมบูรณาการสร้างความเชื่อมั่น ยกระดับการดูแลความปลอดภัยให้แก่นักท่องเที่ยว
เน้นย้ำทุกส่วนงานที่เกี่ยวข้องต้องช่วยกันสร้างความมั่นใจให้นักท่องเที่ยว แม้ตัวเลขต้นปีจนถึงวันนี้ไม่ลดลง
วันที่ 17 มกราคม 2568 เวลา 10.30 น. นายจิรายุ ห่วงทรัพย์ โฆษกประจำสำนักนายกรัฐมนตรี  เปิดเผยว่า นางสาวแพทองธาร ชินวัตร นายกรัฐมนตรี เป็นประธานการประชุมหารือเพื่อสร้างความเชื่อมั่นให้กับนักท่องเที่ยว โดยเฉพาะนักท่องเที่ยวจีน โดยมีนายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา นายรัศม์ ชาลีจันทร์ ผู้ช่วยรัฐมนตรีประจำกระทรวงการต่างประเทศ พลเอก พนา แคล้วปลอดทุกข์ ผู้บัญชาการทหารบก พลตำรวจเอก กิตติ์รัฐ พันธุ์เพ็ชร์ ผู้บัญชาการตำรวจแห่งชาติ และพลตำรวจโท ศักย์ศิรา เผือกอ่ำ ผู้บัญชาการตำรวจท่องเที่ยว นายแพทย์พรหมินทร์ เลิศสุริย์เดช เลขาธิการนายกรัฐมนตรี ร่วมประชุม
โดยนายกรัฐมนตรีกล่าวว่า การประชุมหารือและบูรณาการทุกหน่วยงานวันนี้เพื่อสร้างความเชื่อมั่นให้กับนักท่องเที่ยว ทั้งจากกรณีที่มีข่าวลือ ข่าวปลอม (Fake News) จำนวนมาก โดยนายกรัฐมนตรีได้ติดตามและสอบถามสถานการณ์อย่างใกล้ชิด ซึ่งจากกรณีชาวจีนล่าสุดที่ถูกปล่อยข่าวปลอมเกี่ยวกับประเทศไทย เป็นข้อห่วงกังวลของรัฐบาล จึงขอให้ทุกฝ่าย เร่งแก้ไข และประชาสัมพันธ์อย่างเต็มที่
ขณะที่กระทรวงท่องเที่ยวฯ ได้รายงานตัวเลขระหว่างวันที่ 1-31 ธันวาคม 2567 มีจำนวนนักท่องเที่ยวชาวจีนเฉลี่ย 17,265 คนต่อวัน และจากช่วงกรณีที่มีข่าวหลอกลวงนักแสดงชาวจีน วันที่ 1-15 มกราคม 2568 นี้มีจำนวนนักท่องเที่ยวชาวจีนเฉลี่ยวันละ 17,608 คน ซึ่งยังไม่น้อยกว่าจำนวนนักท่องเที่ยวชาวจีนเฉลี่ยในช่วงระหว่างวันที่ 1-31 ธันวาคม 2567 และยังไม่น้อยกว่าช่วงวันที่ 25-31 ธันวาคม 2567 โดยมีกลุ่ม ที่ยกเลิกบ้างนั้นเป็นกลุ่มนักท่องเที่ยวใหม่ที่ยังไม่เคยเดินทางมาท่องเที่ยวประเทศไทย ซึ่งนายกรัฐมนตรีได้กำชับให้ เร่งประชาสัมพันธ์ในประเทศจีน
นายจิรายุ กล่าวต่อไป ว่า นายกรัฐมนตรีเตรียมพร้อมที่จะสื่อสารประชาสัมพันธ์การท่องเที่ยวไปยังนักท่องเที่ยวชาวจีนด้วยตนเอง เพื่อย้ำว่า ทุกภาคส่วนของไทยมีความมั่นคงปลอดภัย พร้อมต้อนรับนักท่องเที่ยว โดยจะทำคลิปด้วยตนเอง และ จะใช้ระบบเอไอ แปลงเป็นภาษาจีน เพื่อสื่อสารถึงนักท่องเที่ยวจีน  ขณะที่กระทรวงการท่องเที่ยวและกีฬาได้เสนอมาตรการแก้ไขปัญหา อาทิ การดูแลและเพิ่มความเข้มงวดการเดินทางเข้า-ออกประเทศ โดยเฉพาะผ่านเส้นทางธรรมชาติ ขอความร่วมมือกระทรวงดิจิทัลเพื่อเศรษฐกิจและสังคมในการตรวจสอบข่าวปลอม และดำเนินการแก้ไขเพื่อสร้างความเข้าใจที่ถูกต้อง และฟื้นฟูและกระตุ้นตลาดจีนระยะเร่งด่วน เพื่อเพิ่มอัตราการจองการเดินทางล่วงหน้า รวมทั้งประชาสัมพันธ์เผยแพร่และบริหารภาพลักษณ์ที่ดีของประเทศไทย โดยเฉพาะด้านความปลอดภัย
ขณะที่ผู้บัญชาการตำรวจแห่งชาติ และตำรวจท่องเที่ยวยังได้รายงานว่า ได้ยกระดับการดูแลความปลอดภัยให้แก่นักท่องเที่ยวตามนโยบายรัฐบาล โดยมีการจัดตั้งศูนย์ปฏิบัติการรักษาความปลอดภัยนักท่องเที่ยว สำนักงานตำรวจแห่งชาติ (ศปทท.ตร.) (Tourist Safety Operations Center: TSOC) สร้างแหล่งท่องเที่ยวสำคัญให้มีความปลอดภัย โครงการชุมชนท่องเที่ยวเข้มแข็ง (Strong Tourism Community: S.T.C.) โดยร่วมบูรณาการกลุ่มภาคีเครือข่ายภาคเอกชนและภาคประชาชน ใช้ระบบกล้อง AI เชื่อมกับหมายจับในพื้นที่ชุมชนท่องเที่ยวเข้มแข็ง พัฒนาแอปพลิเคชันช่วยเหลือนักท่องเที่ยว และยกระดับศูนย์รับแจ้งเหตุ 1155 เป็น One Stop Service ด้วย
ผู้บัญชาการทหารบก (ทบ.) รายงานว่าได้ดำเนินการสกัดกั้นการทำผิดกฎหมายในพื้นที่ชายแดน เช่น 1)ใช้กลไกการเจรจากับประเทศเพื่อนบ้านและผู้นำชนกลุ่มน้อย เพื่อขอความร่วมมือในการควบคุมการค้ามนุษย์, อาชญากรรม, และปรับเปลี่ยนธุรกิจผิดกฎหมายให้ถูกกฎหมาย 2) สกัดกั้นและจับกุมการลักลอบนำเข้าอุปกรณ์อิเล็กทรอนิกส์ เช่น คอมพิวเตอร์, โทรศัพท์มือถือ, อุปกรณ์จานรับสัญญาณดาวเทียม Starlink ที่ใช้ในธุรกิจสีเทา และ 3) ร่วมกับ กสทช. รื้อถอนเสาสัญญาณและจานส่งสัญญาณอินเทอร์เน็ตใกล้ชายแดน นายจิรายุ กล่าว

ที่มา : https://www.thaigov.go.th/news/contents/details/92489