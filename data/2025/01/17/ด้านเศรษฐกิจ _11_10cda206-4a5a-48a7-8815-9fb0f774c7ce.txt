รัฐบาลไทย-ข่าวทำเนียบรัฐบาล-โฆษกกระทรวงเกษตรฯ แถลงขอความร่วมมือเกษตรกรและประชาชน หยุดการเผาเพื่อลดฝุ่น PM 2.5 


วันศุกร์ที่ 17 มกราคม 2568
โฆษกกระทรวงเกษตรฯ แถลงขอความร่วมมือเกษตรกรและประชาชน หยุดการเผาเพื่อลดฝุ่น PM 2.5
โฆษกกระทรวงเกษตรฯ แถลงขอความร่วมมือเกษตรกรและประชาชน หยุดการเผาเพื่อลดฝุ่น PM 2.5
นายเอกภาพ พลซื่อ โฆษกกระทรวงเกษตรและสหกรณ์ (ฝ่ายการเมือง) เปิดเผยว่า กระทรวงเกษตรและสหกรณ์ โดย กรมฝนหลวงและการบินเกษตร ได้เดินหน้าปฏิบัติภารกิจบรรเทาปัญหาฝุ่นละอองขนาดเล็ก (PM 2.5) ในพื้นที่เป้าหมายอย่างต่อเนื่อง ซึ่งมีการติดตามและเฝ้าระวังสถานการณ์โดยผู้เชี่ยวชาญอย่างใกล้ชิด เพื่อวางแผนปฏิบัติการในรูปแบบการดัดแปรสภาพอากาศที่เหมาะสม อาทิ เทคนิคสเปรย์น้ำเจาะช่องบรรยากาศเพื่อระบายฝุ่น เป็นต้น
ทั้งนี้ กระทรวงเกษตรฯ ขอความร่วมมือพี่น้องเกษตรกร และประชาชนทุกพื้นที่ลดการเผาทั้งในภาคเกษตรกรรม และภาคอุตสาหกรรมอื่น ๆ เพื่อลดปริมาณฝุ่นละอองขนาดเล็ก (PM 2.5) พร้อมทั้งเตรียมเพิ่มมาตรการบริหารจัดการป้องกันและแก้ไขปัญหาฝุ่นละอองขนาดเล็กในภาคการเกษตรให้มีความเข้มข้นยิ่งขึ้น ซึ่งหากพบว่าเกษตรกรมีการเผาในพื้นที่เกษตร จะถูกตัดสิทธิการได้รับความช่วยเหลือชดเชยต่าง ๆ จากภาครัฐตามมาตรการต่อไป

ที่มา : https://www.thaigov.go.th/news/contents/details/92495