รัฐบาลไทย-ข่าวทำเนียบรัฐบาล-"ดีพร้อม" จัดกิจกรรม Master Thai Chef Program เตรียมความพร้อมเชฟอาหารไทยสู่ความเป็นเชฟมืออาชีพ ตามนโยบาย "รมว.เอกนัฏ"


วันพฤหัสบดีที่ 16 มกราคม 2568
16/01/2568
พิมพ์
"ดีพร้อม" จัดกิจกรรม Master Thai Chef Program เตรียมความพร้อมเชฟอาหารไทยสู่ความเป็นเชฟมืออาชีพ ตามนโยบาย "รมว.เอกนัฏ"
"ดีพร้อม" จัดกิจกรรม Master Thai Chef Program เตรียมความพร้อมเชฟอาหารไทยสู่ความเป็นเชฟมืออาชีพ ตามนโยบาย "รมว.เอกนัฏ"
กรุงเทพฯ 13 มกราคม 2568 - นางสาวณัฏฐิญา เนตยสุภา อธิบดีกรมส่งเสริมอุตสาหกรรม ได้มอบหมายให้ นายสุรพล ปลื้มใจ รองอธิบดีกรมส่งเสริมอุตสาหกรรม เป็นประธานเปิดกิจกรรมปฐมนิเทศเตรียมความพร้อมผู้เข้ารับการอบรมหลักสูตรเชฟอาหารไทยมืออาชีพ (Master Thai Chef Program) โครงการหนึ่งหมู่บ้าน หนึ่งเชฟอาหารไทย ภายใต้งบประมาณรายจ่ายประจำปีงบประมาณ พ.ศ. 2567 (งบกลาง) พร้อมด้วย นางศุภวรรณ ตีระรัตน์ ผู้อำนวยการสถาบันอาหาร คณะผู้บริหาร เจ้าหน้าที่ดีพร้อม (DIPROM) และผู้เข้าร่วมกิจกรรม โดยมี นางสาวอริยาพร อำนรรฆสรเดช ผู้อำนวยการกองพัฒนาอุตสาหกรรมชุมชน กล่าวรายงาน ณ ห้อง Grand Ballroom ช้ัน 3 อาคารศูนย์การเรียนรู้อาหารไทย สถาบันอาหาร
กิจกรรมดังกล่าวได้รับเกียรติจาก นายแพทย์สุรพงษ์ สืบวงศ์ ประธานคณะกรรมการซอฟพาวเวอร์แห่งชาติ บรรยายถึงความเป็นมาการดำเนินโครงการภายใต้นโยบาย One Family One Soft Power (OFOS) ของรัฐบาล สำหรับโครงการหนึ่งหมู่บ้าน หนึ่งเชฟอาหารไทย ภายใต้งบประมาณรายจ่ายประจำปีงบประมาณ พ.ศ. 2567 (งบกลาง) ที่กรมส่งเสริมอุตสาหกรรม กระทรวงอุตสาหกรรมได้ดำเนินการ มีเป้าหมายสำคัญในการยกระดับอาหารไทยให้เป็น Soft Power ที่ทรงคุณค่า ทั้งในเชิงวัฒนธรรม โดยการพัฒนาทักษะและศักยภาพของผู้เข้าร่วม การอบรมให้เป็นเชฟอาหารไทยมืออาชีพ สามารถนำองค์ความรู้ที่ได้รับไปต่อยอดในการสร้างชื่อเสียงให้แก่ประเทศ พร้อมทั้งสร้างรายได้และโอกาสทางเศรษฐกิจในระดับชุมชนและประเทศ ตามนโยบาย “ปฏิรูปอุตสาหกรรมสู่เศรษฐกิจยุคใหม่ ทันสมัย สะอาด สะดวก โปร่งใส” ของนายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม
สำหรับกิจกรรมการอบรมเชิงปฏิบัติการบุคลากรหลักสูตรเชฟอาหารไทยมืออาชีพ (Master Thai Chef Program) มีผู้สมัครที่ผ่านการคัดเลือกจำนวน 1,300 คน ซึ่งจะต้องผ่านการอบรมหลักสูตรที่ได้กำหนด โดยแบ่งเป็นรูปแบบผ่านสื่ออิเล็กทรอนิกส์ (Online) จำนวน 90 ชั่วโมง และ การฝึกปฏิบัติ ณ สถานที่ (On Site) จำนวน 150 ชั่วโมง รวมจำนวน 240 ชั่วโมง ผ่านการถ่ายทอดความรู้จากทีมวิทยากรผู้มีความเชี่ยวชาญ โดยมุ่งหวังที่จะสร้างภาพลักษณ์ที่ดีให้กับประเทศผ่านการใช้วัฒนธรรมและความคิดสร้างสรรค์ในการพัฒนาเศรษฐกิจและสังคม

ที่มา : https://www.thaigov.go.th/news/contents/details/92457