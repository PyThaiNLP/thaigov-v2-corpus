รัฐบาลไทย-ข่าวทำเนียบรัฐบาล-สธ.นำทีมไทยหารือจัดทำแผนความปลอดภัยชีวภาพของอาเซียน เร่งหาข้อสรุปจัดตั้งศูนย์ ACPHEED ให้เสร็จในปี 2568


วันศุกร์ที่ 17 มกราคม 2568
สธ.นำทีมไทยหารือจัดทำแผนความปลอดภัยชีวภาพของอาเซียน เร่งหาข้อสรุปจัดตั้งศูนย์ ACPHEED ให้เสร็จในปี 2568
รองปลัดกระทรวงสาธารณสุข นำทีมผู้แทนไทย ประชุม Wilton Park Dialogue จัดทำแผนปฏิบัติการปฏิญญาผู้นำอาเซียน สร้างความเข้มแข็ง ความปลอดภัยและความมั่นคงทางชีวภาพ พร้อมหารือทวิภาคีหาข้อสรุปการจัดตั้งศูนย์ ACPHEED ทั้ง 3 ด้านใน 3 ประเทศ ให้สำเร็จในปี 2568
นพ.พงศธร พอกเพิ่มดี รองปลัดกระทรวงสาธารณสุข เปิดเผยว่า ได้รับมอบหมายให้เป็นหัวหน้าคณะผู้แทนไทย เข้าร่วมการประชุม Wilton Park Dialogue ในหัวข้อ Defining the Concrete Multi-sectoral Cooperation and Actions in Enhancing Health Security Architecture in ASEAN Region ณ กรุงจาการ์ตา สาธารณรัฐอินโดนีเซีย เมื่อวันที่ 15-16 มกราคม 2568 ที่ผ่านมา ซึ่งเป็นการประชุมที่จัดขึ้นเพื่อสนับสนุนให้ประเทศสมาชิกอาเซียนจัดทำร่างแผนปฏิบัติการจากปฏิญญาผู้นำอาเซียน ว่าด้วยการเสริมสร้างความเข้มแข็งระดับภูมิภาคด้านความปลอดภัยและความมั่งคงทางชีวภาพ เพื่อสร้างความร่วมมือระหว่างหน่วยงานที่เกี่ยวข้องให้สามารถตอบสนองต่อภัยคุกคามทางชีวภาพได้อย่างเข้มแข็ง รวดเร็วและมีประสิทธิภาพ โดยประเทศไทยได้รายงานความก้าวหน้าการเตรียมความพร้อมและความเข้มแข็งในการทำงานร่วมกันของภาคีเครือข่ายในประเทศ พร้อมทั้งแลกเปลี่ยนประสบการณ์และสนับสนุนผลักดันให้มีความปลอดภัยและความมั่นคงทางชีวภาพในภูมิภาคอาเซียนร่วมกับคู่เจรจาของอาเซียน
นพ.พงศธรกล่าวต่อว่า นอกจากนี้ ยังได้ร่วมหารือทวิภาคีกับรองปลัดกระทรวงสาธารณสุขและผู้แทนกระทรวงการต่างประเทศของสาธารณรัฐอินโดนีเซีย เพื่อหาข้อสรุปในประเด็นการประสานงานระหว่างสำนักงานเลขาธิการศูนย์อาเซียนด้านการรับมือกับภาวะฉุกเฉินทางสาธารณสุขและโรคอุบัติใหม่ (ACPHEED) กับศูนย์อาเซียนฯ ด้านการป้องกันโรคในประเทศเวียดนาม ด้านการตรวจจับโรคในประเทศอินโดนีเซีย และด้านการตอบโต้ในประเทศไทย รวมทั้งแนวทางในการจัดทำข้อตกลงความร่วมมือของประเทศสมาชิกอาเซียนในการจัดตั้งศูนย์ ACPHEED ตลอดจนหารือกับผู้แทนคณะทูตและหน่วยงานที่เกี่ยวข้องประจำอาเซียนของประเทศญี่ปุ่น ออสเตรเลีย และแคนาดา ในการสนับสนุนงบประมาณ ผู้เชี่ยวชาญ และการทำงานร่วมกันเพื่อจัดตั้งสำนักงานเลขาธิการศูนย์ ACPHEED ในประเทศไทยให้สำเร็จในปี 2568 และหารือกับผู้แทนสำนักเลขาธิการอาเซียนด้านสาธารณสุข ในการประสานงานประเทศสมาชิกอาเซียนเพื่อจัดการประชุมให้ได้ข้อสรุปในการจัดทำร่างข้อตกลงความร่วมมือของประเทศสมาชิกในภูมิภาคอาเซียน และเสนอในที่ประชุมเจ้าหน้าที่อาวุโสของประเทศสมาชิกอาเซียนด้านสาธารณสุขวาระพิเศษ ที่จะจัดขึ้นช่วงปลายเดือนกุมภาพันธ์ 2568 ซึ่งการผลักดันความร่วมมือภายใต้กรอบอาเซียนนี้จะช่วยส่งเสริมบทบาทนำของประเทศไทยในภูมิภาคต่อไป
************************************************ 17 มกราคม 2568

ที่มา : https://www.thaigov.go.th/news/contents/details/92472