รัฐบาลไทย-ข่าวทำเนียบรัฐบาล-ดีอี หารือทวิภาคี ไทย - เลขาธิการอาเซียน เสริมความร่วมมือ AI และความมั่นคงไซเบอร์ระดับภูมิภาค


วันศุกร์ที่ 17 มกราคม 2568
ดีอี หารือทวิภาคี ไทย - เลขาธิการอาเซียน เสริมความร่วมมือ AI และความมั่นคงไซเบอร์ระดับภูมิภาค
ดีอี หารือทวิภาคี ไทย - เลขาธิการอาเซียน เสริมความร่วมมือ AI และความมั่นคงไซเบอร์ระดับภูมิภาค
วันที่ 16 มกราคม 2568  นายประเสริฐ จันทรรวงทอง รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอี) พร้อมด้วย ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงดีอี และคณะ ให้การต้อนรับ ดร.เกา คิม ฮอร์น เลขาธิการอาเซียน และคณะ ในโอกาสการประชุมรัฐมนตรีอาเซียนด้านดิจิทัล ครั้งที่ 5 (The 5th ASEAN Digital Ministers’ Meeting: The 5th ADGMIN) และการประชุมที่เกี่ยวข้อง ณ โรงแรมอวานี พลัส ริเวอร์ไซด์ กรุงเทพฯ ซึ่งประเทศไทยเป็นเจ้าภาพจัดการประชุม โดยถือเป็นโอกาสสำคัญในการกระชับความสัมพันธ์ระหว่างไทยและอาเซียน ทั้งยังเป็นการขยายความร่วมมือด้านดิจิทัลในภูมิภาค
ทั้งนี้ในการหารือทวิภาคีระหว่างไทยและเลขาธิการอาเซียนครั้งนี้ มีประเด็นสำคัญด้านการส่งเสริมความร่วมมือทางดิจิทัลทั้งการต่อต้านการหลอกลวงออนไลน์ (Anti-Online Scam) และการส่งเสริมการพัฒนาเทคโนโลยีปัญญาประดิษฐ์ (AI) ซึ่งประเทศไทยให้ความสำคัญอย่างยิ่ง พร้อมทั้งกำหนดแนวทางและมาตรฐานในการดำเนินงานด้าน AI โดยเน้นการพัฒนาอย่างต่อเนื่อง ซึ่งประเทศไทยจะเป็นเจ้าภาพร่วมจัดงาน UNESCO Global Forum ครั้งที่ 3 ว่าด้วยจริยธรรมของ AI ในเดือนมิถุนายน 2568 และได้เชิญเลขาธิการอาเซียนเข้าร่วมงานดังกล่าว
นอกจากนี้ประเทศไทยยังแสดงจุดยืนในการแก้ไขปัญหาความมั่นคงปลอดภัยทางไซเบอร์และการหลอกลวงออนไลน์อย่างจิงจัง ซึ่งปัญหานี้ได้ส่งผลกระทบต่อภาคเศรษฐกิจ สังคม และประชาชนอย่างมาก โดยเลขาธิการอาเซียนได้เน้นย้ำความสำคัญของการทำงานร่วมกันผ่านกลไกคณะทำงานอาเซียนด้านการป้องกันปัญหาการหลอกลวงผ่านสื่อออนไลน์ (ASEAN Working Group on Anti-Online Scam หรือ WG-AS) พร้อมสนับสนุนการแบ่งปันข้อมูลและแนวทางปฏิบัติที่ดี เพื่อเพิ่มความน่าเชื่อถือในระดับภูมิภาค
ขณะเดียวกันประเทศไทยสนับสนุนกรอบความตกลงเศรษฐกิจดิจิทัลอาเซียน (DEFA) เพื่อเสริมสร้างเศรษฐกิจดิจิทัลในภูมิภาคให้เติบโตอย่างมั่นคง พร้อมผลักดันและสนับสนุนการดำเนินงานของ DEFA ที่มีความต่อเนื่อง โดยประเทศไทยพร้อมสนับสนุนการผลักดัน AI ในวาระการประชุมเจ้าหน้าที่อาวุโสอาเซียนด้านดิจิทัล ครั้งที่ 5 (ADGSOM) ตามข้อเสนอของประเทศมาเลเซีย และสนับสนุนให้มีการศึกษาความเป็นไปได้ในการจัดตั้ง ASEAN AI Safe รวมถึงผลักดันนโยบายที่เป็นประโยชน์ต่อการพัฒนาเศรษฐกิจและสังคมดิจิทัลในภูมิภาค
สำหรับการหารือครั้งนี้จะช่วยเสริมสร้างความร่วมมือระหว่างไทยและอาเซียนในด้านดิจิทัลอย่างมีนัยสำคัญ
ทั้งในด้านการแก้ไขปัญหาภัยคุกคามทางไซเบอร์ การพัฒนามาตรการป้องกันการหลอกลวงออนไลน์ และการสร้างเศรษฐกิจดิจิทัลที่ครอบคลุม ปลอดภัย และยั่งยืนในภูมิภาคต่อไป

ที่มา : https://www.thaigov.go.th/news/contents/details/92480