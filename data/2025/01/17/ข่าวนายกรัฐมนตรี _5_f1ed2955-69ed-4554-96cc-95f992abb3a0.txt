รัฐบาลไทย-ข่าวทำเนียบรัฐบาล-นายกฯ เปิดโครงการบ้านเพื่อคนไทย หวังสร้างที่อยู่อาศัยที่ปลอดภัย ให้เป็นบ้านหลังแรก ราคาถูก ทำเลใกล้รถไฟฟ้า เพื่อยกระดับคุณภาพชีวิตกลุ่มผู้ใช้แรงงานรายได้น้อย


วันศุกร์ที่ 17 มกราคม 2568
17/01/2568
พิมพ์
นายกฯ เปิดโครงการบ้านเพื่อคนไทย หวังสร้างที่อยู่อาศัยที่ปลอดภัย ให้เป็นบ้านหลังแรก ราคาถูก ทำเลใกล้รถไฟฟ้า เพื่อยกระดับคุณภาพชีวิตกลุ่มผู้ใช้แรงงานรายได้น้อย
นายกฯ เปิดโครงการบ้านเพื่อคนไทย หวังสร้างที่อยู่อาศัยที่ปลอดภัย ให้เป็นบ้านหลังแรก ราคาถูก ทำเลใกล้รถไฟฟ้า เพื่อยกระดับคุณภาพชีวิตกลุ่มผู้ใช้แรงงานรายได้น้อย
วันนี้ ( 17 มกราคม พ.ศ. 2568) เวลา 14.15 น. ณ โถงกลางประตู 1 สถานีกลางกรุงเทพอภิวัฒน์ เขตจตุจักร กรุงเทพมหานคร นางสาวแพทองธาร ชินวัตร นายกรัฐมนตรี เป็นประธานพิธีเปิดชมห้องตัวอย่าง และจองสิทธิ์โครงการบ้านเพื่อคนไทย ตามนโยบายรัฐบาลที่มีแนวคิดว่าการมีบ้านเป็นของตนเองจะช่วยให้ประชาชนสามารถพัฒนาตนเองและครอบครัวได้อย่างมั่นคง อีกทั้งยังส่งเสริมเศรษฐกิจโดยรวม รัฐบาลจึงเลือกใช้พื้นที่ของการรถไฟแห่งประเทศไทย (รฟท.) ที่ตั้งอยู่ตามแนวเส้นทางรถไฟ ซึ่งสะดวกต่อการเดินทาง และมีการเชื่อมโยงกับโครงการรถไฟฟ้า 20 บาทตลอดสายในอนาคต ซึ่งมีเงื่อนไขการเข้าร่วมโครงการ คือ ผู้สมัครต้องเป็นผู้ไม่มีบ้านหลังแรก และยังไม่เคยขอสินเชื่อเพื่อซื้อบ้าน เพื่อป้องกันการเก็งกำไรในอนาคต โดยมี นายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงกลาโหม นายสุริยะ จึงรุ่งเรืองกิจ รองนายกรัฐมนตรีและรัฐมนตรีว่าการกระทรวงคมนาคม นายพิชัย ชุณหวชิร รองนายกรัฐมนตรีและรัฐมนตรีว่าการกระทรวงการคลัง นายชูศักดิ์ ศิรินิล รัฐมนตรีประจำสำนักนายกรัฐมนตรี พันตำรวจเอก ทวี สอดส่อง รัฐมนตรีว่าการกระทรวงยุติธรรม พลตำรวจเอก เพิ่มพูน ชิดชอบ รัฐมนตรีว่าการกระทรวงศึกษาธิการ นายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา นายเผ่าภูมิ โรจนสกุล รัฐมนตรีช่วยว่าการกระทรวงการคลัง นายพิชัย นริพทะพันธุ์ รัฐมนตรีว่าการกระทรวงพาณิชย์ นายสุรพงษ์ ปิยะโชติ รัฐมนตรีช่วยว่าการกระทรวงคมนาคม นางมนพร เจริญศรี รัฐมนตรีช่วยว่าการกระทรวงคมนาคม นายชยธรรม์ พรหมศร ปลัดกระทรวงคมนาคม และหน่วยงานที่เกี่ยวข้อง ร่วมด้วย
นายกรัฐมนตรีกล่าวเปิดงานพิธีเปิดชมห้องตัวอย่าง และจองสิทธิ์โครงการบ้านเพื่อคนไทยว่า คนไทยกว่า 5.87 ล้านครอบครัว หรือคิดเป็นประมาณ 27% ไม่มีบ้านเป็นของตัวเอง รัฐบาลจึงได้เน้นย้ำเรื่องของการช่วยเหลือสนับสนุนพี่น้องประชาชน ผ่านการดำเนินนโยบายที่จะดูแลประชาชนทุกกลุ่มให้เข้าถึงสิ่งอำนวยความสะดวกต่าง ๆ หรือทำให้ประชาชนมีชีวิตความเป็นอยู่ที่ดีและมั่นคงขึ้น ซึ่งโครงการบ้านเพื่อคนไทยจะช่วยสนับสนุนผู้ที่เริ่มทำงาน First Jobber หรือคนที่อยู่ในวัยทำงานที่กำลังพยายามเก็บเงินซื้อบ้าน มีบ้านเป็นของตัวเอง บนทำเลใกล้รถไฟฟ้า เพื่อประหยัดเวลาในการเดินทางไปทำงาน ทำให้มีแรงกาย แรงใจในการทำงานเพื่อขับเคลื่อน และพัฒนาประเทศ และเพื่อให้พี่น้องคนไทยทุกคนมีกิน มีใช้ มีเกียรติ และมีศักดิ์ศรี
นายกรัฐมนตรีกล่าวอีกว่า บ้านเพื่อคนไทยมีเป้าหมายเพื่อยกระดับชีวิตของพี่น้องประชาชน ทำให้ประชาชนมีที่ดินเป็นของตัวเอง มีที่อยู่อาศัยอย่างปลอดภัย เป็นสิ่งที่รัฐบาลต้องการจะมอบให้ประชาชน โดยหลังจากนี้จะมีการให้ข้อมูลเพิ่มเติมสำหรับประชาชนที่สนใจโครงการบ้านเพื่อคนไทยผ่านช่องทางต่าง ๆ ของรัฐบาลอย่างต่อเนื่อง ขอให้ประชาชนติดตาม Social Media ของรัฐบาลไว้ เพื่อให้ประชาชนไม่พลาดข้อมูลสำคัญ นอกจากนั้น ประชาชนยังสามารถเดินทางเข้ารับชมบ้านตัวอย่าง ณ สถานีกลางกรุงเทพอภิวัฒน์ ตั้งแต่วันนี้เป็นต้นไปจนถึงวันที่ 31 มกราคมนี้
“ขอบคุณทุกหน่วยงานที่เกี่ยวข้องที่ช่วยกันดำเนินโครงการบ้านเพื่อคนไทยในระยะนำร่อง ทุกหน่วยงานมีส่วนสำคัญอย่างมากในการผลักดันนโยบายที่สำคัญของรัฐบาลเพื่อสนับสนุนประชาชน แต่ยังต้องร่วมมือ ร่วมใจผลักดันนโยบายของรัฐบาลในมิติอื่น ๆ เพื่อประเทศชาติและเพื่อพี่น้องประชาชนต่อไป” นายกรัฐมนตรีเน้นย้ำ
จากนั้น นายกรัฐมนตรีได้ทำพิธีเปิดชมห้องตัวอย่าง และจองสิทธิ์โครงการบ้านเพื่อคนไทย ก่อนไปรับชมห้องตัวอย่าง และโมเดลบ้าน ณ บริเวณโถงสถานีกลางกรุงเทพอภิวัฒน์
สำหรับโครงการบ้านเพื่อคนไทยช่วยเพิ่มการใช้ประโยชน์จาก ที่ดินของ รฟท. ที่เคยรกร้างว่างเปล่าหรือถูกใช้โดยไม่ได้รับอนุญาต ให้เกิดมูลค่าทางเศรษฐกิจและสร้างชุมชนที่มีคุณภาพโดยการวางแผนที่อยู่อาศัยถึง 100,000 ยูนิตในรูปแบบคอนโดมิเนียมและบ้านเดี่ยวจะช่วยกระตุ้น GDP ของประเทศรวมถึงสร้างโอกาสให้ประชาชนเข้าถึงที่อยู่อาศัยในราคาที่เอื้อมถึงได้

ที่มา : https://www.thaigov.go.th/news/contents/details/92505