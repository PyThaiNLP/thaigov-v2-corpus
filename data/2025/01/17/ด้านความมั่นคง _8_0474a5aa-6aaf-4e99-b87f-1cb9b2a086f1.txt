รัฐบาลไทย-ข่าวทำเนียบรัฐบาล-"อนุทิน" เป็นประธาน MOU ปภ.-ปกครอง ร่วมมือปั้น "อส. กู้ภัย" สนับสนุนภารกิจป้องกันและบรรเทาสาธารณภัยให้มีศักยภาพสูงสุด


วันศุกร์ที่ 17 มกราคม 2568
17/01/2568
พิมพ์
"อนุทิน" เป็นประธาน MOU ปภ.-ปกครอง ร่วมมือปั้น "อส. กู้ภัย" สนับสนุนภารกิจป้องกันและบรรเทาสาธารณภัยให้มีศักยภาพสูงสุด
"อนุทิน" เป็นประธาน MOU ปภ.-ปกครอง ร่วมมือปั้น "อส. กู้ภัย" สนับสนุนภารกิจป้องกันและบรรเทาสาธารณภัยให้มีศักยภาพสูงสุด
น.ส.ไตรศุลี ไตรสรณกุล เลขานุการ รมว.มหาดไทยและโฆษกกระทรวงมหาดไทย กล่าวว่า วันนี้ (17 ม.ค. 68) เวลา 14.00 น. นายอนุทิน ชาญวีรกูล รองนายกรัฐมนตรีและรมว.มหาดไทย เป็นประธานสักขีพยาน และนายอรรษิษฐ์ สัมพันธรัตน์ ปลัดกระทรวงมหาดไทย ร่วมเป็นสักขีพยาน ในพิธีลงนามบันทึกความเข้าใจว่าด้วยความร่วมมือในการสนับสนุนภารกิจด้านการป้องกันและบรรเทาสาธารณภัย ระหว่างกรมป้องกันและบรรเทาสาธารณภัยและกรมการปกครอง โดยมี นายภาสกร บุญญลักษม์ อธิบดีกรมป้องกันและบรรเทาสาธารณภัย และนายไชยวัฒน์ จุนถิระพงศ์ อธิบดีกรมการปกครอง เป็นผู้ลงนาม ณ ห้องประชุม 1 อาคาร 3 ชั้น 5 กรมป้องกันและบรรเทาสาธารณภัย กรุงเทพฯ
นายอนุทิน กล่าวว่า ประเทศไทยกำลังเผชิญสาธารณภัยที่มีความรุนแรงขึ้นเรื่อย ๆ ตามสภาวะแวดล้อมที่เปลี่ยนแปลงไปเช่นเดียวกับทุกประเทศทั่วโลก จึงไม่อาจรับมือด้วยวิธีการเดิม ๆ แต่ต้องอาศัยความร่วมมือที่มากขึ้น ซึ่งภัยพิบัติที่ผ่านมาได้พิสูจน์ว่าการช่วยเหลือบรรเทาความเดือดร้อนของพี่น้องประชาชนโดยสมาชิกกองอาสารักษาดินแดน (อส.) ได้มีส่วนสำคัญที่ช่วยให้พี่น้องประชาชนกลับไปดำรงชีวิตได้ตามปกติ
"การลงนามบันทึกความเข้าใจในวันนี้ นับเป็นโอกาสอันดีที่ ปภ.และกรมการปกครอง จะได้ผนึกกำลังสนับสนุนทรัพยากรที่มีของทั้ง 2 หน่วยงาน อย่างเต็มศักยภาพ เพื่อสร้างความปลอดภัย และสร้างความเชื่อมั่นให้กับพี่น้องประชาชน เมื่อต้องเผชิญกับเหตุสาธารณภัย รวมทั้งเสริมสร้างความมั่นคงให้กับประเทศด้วย และความร่วมมือในครั้งนี้ จะเป็นการดำเนินงาน เพื่อนำไปสู่เป้าหมายสำคัญของกระทรวงมหาดไทย คือ บำบัดทุกข์ บำรุงสุข และเสริมสร้างคุณภาพชีวิตที่ดีให้กับพี่น้องประชาชนต่อไป" นายอนุทิน กล่าว
นายอนุทิน ยังได้เน้นย้ำให้สมาชิก อส. และเจ้าหน้าที่ ปภ. มุ่งฝึกฝนทักษะการปฏิบัติงานด้านการป้องกันและบรรเทาสาธารณภัยร่วมกันให้เป็นไปอย่างมีมาตรฐานสอดรับกับความท้าทายของสถานการณ์ภัยที่มีความรุนแรงและเกิดขึ้นบ่อยครั้ง ด้วยความเข้มแข็ง เพื่อให้ประชาชนได้รับความช่วยเหลืออย่างรวดเร็ว ทั่วถึง เกิดความปลอดภัยกับประชาชน
น.ส.ไตรศุลี กล่าวว่า การลงนามบันทึกข้อตกลงในครั้งนี้ เป็นความร่วมมือของ 2 หน่วยงานภายใต้กระทรวงมหาดไทย ในการเสริมสร้างศักยภาพสมาชิก อส. ให้สามารถสนับสนุนภารกิจด้านการป้องกันและบรรเทาสาธารณภัยตามพระราชบัญญัติป้องกันและบรรเทาสาธารณภัย พ.ศ. 2550 และแผนป้องกันและบรรเทาสาธารณภัย พ.ศ. 2564 – 2570 โดย ปภ. จะกำหนดแนวทางการปฏิบัติหน้าที่ในการป้องกันและบรรเทาสาธารณภัยของสมาชิกกองอาสารักษาดินแดน ด้วยการจัดตั้ง "อส.กู้ภัย” และจัดทำหลักสูตรพร้อมดำเนินการฝึกอบรมให้ความรู้ด้านการป้องกันและบรรเทาสาธารณภัย พัฒนาทักษะด้านการค้นหาและกู้ภัยและการใช้งานเครื่องจักรกลสาธารณภัยให้แก่สมาชิก อส.
ขณะที่กรมการปกครองจะสนับสนุนข้อมูลในการจัดทำหลักสูตรการฝึกอบรม พิจารณาคัดเลือกสมาชิกกองอาสารักษาดินแดนเข้าร่วมหลักสูตรการฝึกอบรม และสนับสนุนสมาชิกกองอาสารักษาดินแดนเข้าร่วมการปฏิบัติภารกิจป้องกันและบรรเทาสาธารณภัยตามที่กรมป้องกันและบรรเทาสาธารณภัยร้องขอ โดยทั้งสองหน่วยงานจะร่วมกันสนับสนุนงบประมาณและทรัพยากรตามระเบียบและหลักเกณฑ์ที่ทางราชการกำหนด อันเป็นการเพิ่มศักยภาพของบุคลากรเพื่อสนับสนุนงานป้องกันและบรรเทาสาธารณภัยให้เกิดประโยชน์สูงสุดกับประชาชน

ที่มา : https://www.thaigov.go.th/news/contents/details/92501