รัฐบาลไทย-ข่าวทำเนียบรัฐบาล-ดีอี หารือทวิภาคี ไทย-เมียนมา ร่วมส่งเสริมความมั่นคงปลอดภัยด้านดิจิทัล


วันศุกร์ที่ 17 มกราคม 2568
ดีอี หารือทวิภาคี ไทย-เมียนมา ร่วมส่งเสริมความมั่นคงปลอดภัยด้านดิจิทัล
ดีอี หารือทวิภาคี ไทย-เมียนมา ร่วมส่งเสริมความมั่นคงปลอดภัยด้านดิจิทัล
เมื่อวันที่ 16 มกราคม 2568  นายประเสริฐ จันทรรวงทอง รองนายกรัฐมนตรีและรัฐมนตรีว่าการกระทรวงดิจิทัลเพื่อเศรษฐกิจและสังคม (ดีอี) และพลเอกเมีย ตุน โอ รองนายกรัฐมนตรีและรัฐมนตรีกระทรวงคมนาคมและการสื่อสารของเมียนมา พร้อมด้วยศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงดีอี และคณะผู้บริหารกระทรวงดีอี ร่วมหารือทวิภาคีระหว่างไทยและเมียนมา ในประเด็นความมั่นคงด้านดิจิทัล ระหว่างงานการประชุมรัฐมนตรีอาเซียนด้านดิจิทัล ครั้งที่ 5 (The 5th ASEAN Digital Ministers’ Meeting: The 5th ADGMIN) และการประชุมที่เกี่ยวข้อง ณ โรงแรมอวานี พลัส ริเวอร์ไซด์ กรุงเทพฯ
ในการประชุมครั้งนี้ได้มุ่งเน้นความร่วมมือระดับภูมิภาคในมิติความมั่นคงปลอดภัยทางไซเบอร์ โดยเฉพาะการป้องกันการหลอกลวงออนไลน์ และการพัฒนาเศรษฐกิจและสังคมดิจิทัล เพื่อสร้างสภาพแวดล้อมดิจิทัลที่มีความมั่นคงปลอดภัยทางไซเบอร์ และน่าเชื่อถือแก่ประชาชนของทั้งสองประเทศ
ทั้งนี้ระหว่างการประชุมฯ ไทยและเมียนมา ได้ทำการแลกเปลี่ยนแนวปฏิบัติที่ดีในการป้องกันการหลอกลวงออนไลน์ ซึ่งไทยได้นำเสนอการจัดตั้งศูนย์ปฏิบัติการแก้ไขปัญหาอาชญากรรมออนไลน์ (AOC 1441) และการใช้เทคโนโลยี Big Data ผ่านระบบ Central Fraud Registry (CFR) ช่วยลดปัญหาการฉ้อโกงทางออนไลน์ และสามารถให้ความช่วยเหลือแก่ผู้เสียหายได้อย่างรวดเร็ว โดยการจัดตั้งศูนย์ AOC ของประเทศไทยนั้นได้รับความสนใจและชื่นชมอย่างยิ่งจากเมียนมา เนื่องจากจะสร้างประโยชน์อย่างมากแก่พลเมืองเมียนมาที่กำลังเผชิญปัญหาการถูกหลอกลวงทางออนไลน์ในรูปแบบต่าง ๆ เช่นกัน โดยรองนายกและรัฐมนตรีฯ เมียนมาจะนำประเด็นการตั้งศูนย์ AOC ไปรายงานแก่รัฐบาล และจะขอแลกเปลี่ยนประสบการณ์ในการดำเนินงาน นโยบายและกฎหมายที่เกี่ยวข้องระหว่างกันต่อไป  ซึ่งกระทรวงดีอี มีความยินดีสนับสนุนเมียนมาอย่างเต็มที่ในประเด็นดังกล่าว
ในโอกาสนี้ทางเมียนมาได้แสดงความขอบคุณประเทศไทยที่ช่วยประสานและให้ความช่วยเหลือในกรณีปัญหาการทำลายสายไฟเบอร์ของเมียนมาในแนวชายแดนโดยผู้ไม่หวังดี และขอความอนุเคราะห์ประเทศไทยสนับสนุนในประเด็นดังกล่าวต่อไป
รัฐมนตรีทั้งสองฝ่ายได้เน้นย้ำถึงความสำคัญของความร่วมมือที่ต่อเนื่อง เพื่อนำไปสู่ผลลัพธ์ที่เป็นรูปธรรมและยั่งยืน การหารือทวิภาคีครั้งนี้ได้เน้นย้ำความมุ่งมั่นของทั้งสองประเทศในการสร้างสภาพแวดล้อมดิจิทัลที่ปลอดภัยและสร้างสรรค์ต่อไป
---------------------------------------------------

ที่มา : https://www.thaigov.go.th/news/contents/details/92483