รัฐบาลไทย-ข่าวทำเนียบรัฐบาล-​กระทรวงอุตฯ ดึงสมาคมวิศวกรรม AI ร่วมพัฒนาระบบออกใบอนุญาต ด้วยเทคโนโลยีปัญญาประดิษฐ์ ลดระยะเวลา เพิ่มความโปร่งใส ติดตามได้ทุกขั้นตอน


วันพฤหัสบดีที่ 16 มกราคม 2568
16/01/2568
พิมพ์
​กระทรวงอุตฯ ดึงสมาคมวิศวกรรม AI ร่วมพัฒนาระบบออกใบอนุญาต ด้วยเทคโนโลยีปัญญาประดิษฐ์ ลดระยะเวลา เพิ่มความโปร่งใส ติดตามได้ทุกขั้นตอน
​กระทรวงอุตฯ ดึงสมาคมวิศวกรรม AI ร่วมพัฒนาระบบออกใบอนุญาต ด้วยเทคโนโลยีปัญญาประดิษฐ์ ลดระยะเวลา เพิ่มความโปร่งใส ติดตามได้ทุกขั้นตอน
14 มกราคม 2568 นายพงศ์พล ยอดเมืองเจริญ เลขานุการว่าการกระทรวงอุตสาหกรรม และโฆษกกระทรวงอุตสาหกรรม เป็นประธานการประชุมคณะอนุกรรมการพัฒนาระบบการออกใบอนุญาต โดยเทคโนโลยีปัญญาประดิษฐ์ (Artificial Intelligence : AI) ร่วมกับสถาบันวิศวกรรมปัญญาประดิษฐ์ (AIEI)เพื่อหารือเรื่องนำเทคโนโลยีปัญญาประดิษฐ์ (Artificial Intelligence : AI) ในการอำนวยความสะดวกให้กับผู้ประกอบการเพื่อการยื่นขอใบอนุญาต และเจ้าหน้าที่กระทรวงอุตสาหกรรมสามารถคัดกรองใบอนุญาต เพื่อให้เกิดความรวดเร็ว โปร่งใส ตรวจสอบได้ในทุกกระบวนงาน
โดยมีผู้บริหารด้านเทคโนโลยีสารสนเทศของกระทรวงอุตสาหกรรม ได้แก่ นายธีรทัศน์ อิศรางกูร ณ อยุธยา รองอธิบดีกรมโรงงานอุตสาหกรรม นายดุสิต อนันตรักษ์ ผู้อำนวยการศูนย์เทคโนโลยีสารสนเทศและการสื่อสาร สำนักงานปลัดกระทรวงอุตสาหกรรม นายสันติ สิทธิเลิศพิศาล ผู้อำนวยการศูนย์เทคโนโลยีสารสนเทศและการสื่อสาร สำนักงานมาตรฐานผลิตภัณฑ์อุตสาหกรรม เข้าร่วม นอกจากนี้ยังมีผู้บริหารด้านไอทีจาก 6 มหาวิทยาลัยชั้นนำในประเทศ อาทิ ผศ.ดร.อักฤทธิ์ สังข์เพ็ชร ผู้อำนวยการสถาบันวิศวกรรมปัญญาประดิษฐ์ มหาวิทยาลัยซีเอ็มเคแอล ผศ.ดร.วรรณรัช สันติอมรทัต รองผู้อำนวยการฝ่ายยุทธศาสตร์และแผนงาน สถาบันวิศวกรรมปัญญาประดิษฐ์ มหาวิทยาลัยสงขลานครินทร์ ผศ.ดร.ศรัณย์ กุลยานนท์ สาขาวิศวกรรมคอมพิวเตอร์และปัญญาประดิษฐ์ มหาวิทยาลัยซีเอ็มเคแอล ผศ.ดร.สกุณา เจริญปัญญาศักดิ์ สาขาวิศวกรรมคอมพิวเตอร์ มหาวิทยาลัยสงขลานครินทร์ และผู้เกี่ยวข้อง เข้าร่วมประชุม ณ ห้องประชุม อก. 2 ชั้น 3 อาคารสำนักงานปลัดกระทรวงอุตสาหกรรม
นายพงศ์พล ยอดเมืองเจริญ เลขานุการรัฐมนตรีว่าการกระทรวงอุตสาหกรรม และโฆษกกระทรวงอุตสาหกรรม กล่าวว่า จากเรื่องร้องเรียนถึงระยะเวลาของการดำเนินการออกใบอนุญาต ด้วยจำนวนเจ้าหน้าที่และระบบที่จำกัด รัฐมนตรีว่าการกระทรวงอุตสาหกรรม (นายเอกนัฏ พร้อมพันธุ์) และปลัดกระทรวงอุตสาหกรรม ทราบถึงปัญหาและพร้อมที่จะแก้ปัญหาด้วยการพัฒนาระบบออกใบอนุญาตด้วยเทคโนโลยีปัญญาประดิษฐ์ AI ที่จะช่วยลดเวลา และเพิ่มความโปร่งใสในทุกขั้นตอน เพื่อการดำเนินงานที่มีประสิทธิภาพจึงได้เชิญสถาบันวิศวกรรมปัญญาประดิษฐ์ (AIEI) ที่มีความเชี่ยวชาญในด้านเทคโนโลยี Ai และมีความร่วมมือกับ 6 มหาวิทยาลัยชั้นนำในประเทศ เข้ามาร่วมทีมในคณะอนุกรรมการพัฒนาระบบการออกใบอนุญาต โดยเทคโนโลยีปัญญาประดิษฐ์ (Artificial Intelligence : AI)
การประชุมในครั้งนี้ มุ่งเน้นไปสู่การพัฒนาการยื่นขอและคัดกรองใบอนุญาตการประกอบกิจการโรงงานและการขยายกิจการโรงงาน ใบอนุญาตวัตถุอันตราย ใบอนุญาตกากอุตสาหกรรม การศึกษาการตอบโต้ของเทคโนโลยี Ai และผู้ประกอบการ การกำหนดจุดพิกัดโรงงานที่แม่นยำ รวมถึงแนวทางการพัฒนาระบบติดตามและตรวจสอบ (Track and trace) ของกระทรวงอุตสาหกรรมในอนาคตอีกด้วย
การประชุมดังกล่าวถือเป็นอีกหนึ่งก้าวสำคัญในใช้เทคโนโลยี Ai ในการออกในอนุญาต เพื่อลดระยะเวลา สร้างความโปร่งใส พร้อมสร้างความร่วมมือเพื่อร่วมกันพัฒนาระบบ แก้ไขปัญหา ซึ่งจะเป็นประโยชน์ต่อผู้ประกอบการ รวมทั้งการเสริมสร้างศักยภาพของกระทรวงอุตสาหกรรมสู่ Industrial 5.0 ต่อไป

ที่มา : https://www.thaigov.go.th/news/contents/details/92459