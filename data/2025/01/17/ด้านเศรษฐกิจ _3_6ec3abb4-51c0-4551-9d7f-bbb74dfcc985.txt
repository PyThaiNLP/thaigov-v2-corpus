รัฐบาลไทย-ข่าวทำเนียบรัฐบาล-​เลขา ลอรี่ มอบรางวัลอาหาร ”MICE Coffee Break ชุมชน“ ชูอุตสาหกรรมอาหารจัดเลี้ยงไทย สร้างมูลค่าด้วยอัตลักษณ์ท้องถิ่น


วันพฤหัสบดีที่ 16 มกราคม 2568
16/01/2568
พิมพ์
​เลขา ลอรี่ มอบรางวัลอาหาร ”MICE Coffee Break ชุมชน“ ชูอุตสาหกรรมอาหารจัดเลี้ยงไทย สร้างมูลค่าด้วยอัตลักษณ์ท้องถิ่น
​เลขา ลอรี่ มอบรางวัลอาหาร ”MICE Coffee Break ชุมชน“ ชูอุตสาหกรรมอาหารจัดเลี้ยงไทย สร้างมูลค่าด้วยอัตลักษณ์ท้องถิ่น
14 มกราคม 2568 นายพงศ์พล ยอดเมืองเจริญ เลขานุการรัฐมนตรีว่าการกระทรวงอุตสาหกรรมและโฆษกกระทรวงอุตสาหกรรม เป็นประธานมอบรางวัลกิจกรรมแถลงผลความสำเร็จของโครงการ MICE Coffee Break ชุมชน โดยมีนางศุภวรรณ ตีระรัตน์ ผู้อำนวยการสถาบันอาหาร เข้าร่วม ณ Phenix Auditorium Hall ชั้น G Phenix Food Wholesale Hub ประตูน้ำ
เลขานุการรัฐมนตรีฯ ได้กล่าวยินดีต่อความสำเร็จของโครงการบูรณาการเพื่อยกระดับวัตถุดิบและวัฒนธรรมอาหารพื้นบ้านชุมชนสู่เมนู Coffee Break เพื่อการประชุม (MICE Coffee Break ชุมชน) ซึ่งถือเป็นโครงการที่ไม่เพียงแค่สะท้อนถึงความคิดสร้างสรรค์ของชุมชน แต่ยังตอกย้ำถึงความสามารถของชุมชนในการนำวัตถุดิบภายในพื้นที่ อัตลักษณ์ และวัฒนธรรมท้องถิ่น มานำเสนอเป็นเมนูอาหารว่างท้องถิ่น MICE Coffee Break  ผสานเข้ากับมาตรฐาน การปรุงที่สม่ำเสนอ การบริการบนมาตรฐานความปลอดภัยและสุขลักษณะทางอาหาร ได้อย่างลงตัว พร้อมทั้งส่งเสริมด้านการตลาดทั้งในและต่างประเทศให้แก่วิสาหกิจชุมชนที่เข้าร่วม ผ่านสื่อประชาสัมพันธ์ในรูปแบบต่าง ๆ โดยความสำเร็จในโครงการครั้งนี้  เป็นผลมาจากความร่วมมือระหว่าง สำนักส่งเสริมการจัดประชุมและนิทรรศการ (องค์การมหาชน) และ สถาบันอาหาร กระทรวงอุตสาหกรรม ที่ร่วมกันผลักดันให้เกิดเมนูอาหารว่าง MICE Coffee Break  เพื่อการประชุมที่มีเอกลักษณ์ สะท้อนความเป็นไทย และมีศักยภาพในการใช้งานจริงในกิจกรรมการประชุมและนิทรรศการระดับชาติและนานาชาติ
โดยโครงการ MICE Coffee Break ชุมชน ภาคกลางและภาคตะวันออก ปี 2567 มีเป้าหมาย เพื่อส่งเสริมและพัฒนาเมนูอาหารพื้นบ้านที่มีอัตลักษณ์เฉพาะถิ่น โดยร่วมกับชุมชนนำเอาวัตถุดิบมารังสรรค์เมนูใหม่ ยกระดับสู่อุตสาหกรรมไมซ์ เป็นเมนู MICE Coffee Break ชุมชน เพื่อการจัดประชุมสัมมนา สร้างโอกาสให้ชุมชนในภูมิภาคของประเทศไทย สามารถก้าวเข้าสู่ห่วงโซ่ธุรกิจอุตสาหกรรมไมซ์ (MICE) ได้อย่างมีคุณภาพ เพื่อการสร้างงาน สร้างรายได้ และกระตุ้นเศรษฐกิจให้กับชุมชนท้องถิ่นอย่างยั่งยืน

ที่มา : https://www.thaigov.go.th/news/contents/details/92458