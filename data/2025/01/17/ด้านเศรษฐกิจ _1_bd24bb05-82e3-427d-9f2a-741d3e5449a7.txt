รัฐบาลไทย-ข่าวทำเนียบรัฐบาล-​“ดีพร้อม" ร่วมประชุมคณะกรรมการสถาบันวิจัยและพัฒนาอัญมณีและเครื่องประดับแห่งชาติ เร่งวิเคราะห์ปัจจัยความเสี่ยงที่อาจส่งผลต่อการดำเนินงานวิจัยและพัฒนาอัญมณีและเครื่องประดับ


วันพฤหัสบดีที่ 16 มกราคม 2568
16/01/2568
พิมพ์
​“ดีพร้อม" ร่วมประชุมคณะกรรมการสถาบันวิจัยและพัฒนาอัญมณีและเครื่องประดับแห่งชาติ เร่งวิเคราะห์ปัจจัยความเสี่ยงที่อาจส่งผลต่อการดำเนินงานวิจัยและพัฒนาอัญมณีและเครื่องประดับ
​“ดีพร้อม" ร่วมประชุมคณะกรรมการสถาบันวิจัยและพัฒนาอัญมณีและเครื่องประดับแห่งชาติ เร่งวิเคราะห์ปัจจัยความเสี่ยงที่อาจส่งผลต่อการดำเนินงานวิจัยและพัฒนาอัญมณีและเครื่องประดับ ตามนโยบายของ "รมว.เอกนัฏ"
กรุงเทพฯ 14 มกราคม 2568 - นางสาวณัฏฐิญา เนตยสุภา อธิบดีกรมส่งเสริมอุตสาหกรรม ได้มอบหมายให้ นางดวงดาว ขาวเจริญ รองอธิบดีกรมส่งเสริมอุตสาหกรรม เข้าร่วมประชุมคณะกรรมการสถาบันวิจัยและพัฒนาอัญมณีและเครื่องประดับแห่งชาติ ครั้งที่ 1/2568 พร้อมด้วยผู้แทนจากหน่วยงานที่เกี่ยวข้อง และคณะผู้บริหาร เจ้าหน้าที่สถาบันฯ ณ ห้องประชุมชั้น 6 อาคารสถาบันวิจัยและพัฒนาอัญมณีและเครื่องประดับแห่งชาติ และในรูปแบบออนไลน์ผ่านแอปพลิเคชั่น Zoom Meeting
การประชุมดังกล่าว ได้มีการรายงานให้ที่ประชุมฯ ทราบเกี่ยวกับสถานการณ์นำเข้าส่งออกอัญมณีและเครื่องประดับในเดือนมกราคมถึงเดือนพฤศจิกายน 2567 มีมูลค่าการนำเข้า 19,606.03 ล้านดอลลาร์สหรัฐ เพิ่มขึ้นร้อยละ 54.99 เมื่อเทียบกับช่วงเดียวกันของปีก่อน โดยสินค้าหลักที่นำเข้า คือ ทองคำ รองลงมา คือ เครื่องประดับแท้ พลอยสี และโลหะเงิน ส่วนสินค้าที่ไทยนำเข้าลดลง คือ เพชร สำหรับมูลค่าการส่งออกมีมูลค่า 16,924.49 ล้านดอลลาร์สหรัฐ ปรับตัวสูงขึ้นร้อยละ 23.86 เมื่อเทียบกับช่วงเดียวกันของปีก่อน โดยตลาดส่งออกสำคัญของไทย ได้แก่ ฮ่องกง สหรัฐอเมริกา อินเดีย และเยอรมนี ซึ่งการส่งออกปรับตัวเพิ่มขึ้นในทุกตลาดหลัก ตลอดจนได้รายงานรายได้จากผลการดำเนินงานประจำเดือนธันวาคม 2567 และเสนอให้ที่ประชุมร่วมพิจารณาเกี่ยวกับแผนปฏิบัติงานและแผนงบประมาณรายจ่าย ประจำปีงบประมาณ พ.ศ. 2569
นอกจากนี้ ยังได้ร่วมกันพิจารณาแผนบริหารความเสี่ยง โดยมีการวิเคราะห์ปัจจัยความเสี่ยงที่อาจส่งผลต่อการดำเนินงานของสถาบัน ทั้งปัจจัยภายนอก ได้แก่ ภาวะตลาดและแนวโน้มเศรษฐกิจ ความต้องการใช้บริการชองสถาบัน การเปลี่ยนแปลงนโยบายภาครัฐ/การเมือง กฎหมาย เทคโนโลยี พฤติกรรมลูกค้า ภาวการณ์แข่งขันจากคู่แข่ง และวิเคราะห์ปัจจัยภายใน เช่น การให้บริการตามภารกิจหลักของสถาบัน การปฏิบัติงานด้านระบบเทคโนโลยีสารสนเทศ การปฏิบัติงานด้านการตลาด เป็นต้น และพิจารณาแผนควบคุมภายใน ประจำปีงบประมาณ พ.ศ. 2568 ในประเด็นสำคัญต่าง ๆ เช่น ด้านการตรวจสอบและออกใบรับรองสินค้าอัญมณี เครื่องประดับ และโลหะมีค่า ประเด็นด้านการบริหารโครงการ ประเด็นด้านการป้องกันการทุจริตในการปฏิบัติหน้าที่ เป็นต้น

ที่มา : https://www.thaigov.go.th/news/contents/details/92456