รัฐบาลไทย-ข่าวทำเนียบรัฐบาล-ดีอี หารือทวิภาคี ไทย-มาเลเซีย หนุนใช้ AI พัฒนาสภาพแวดล้อมด้านดิจิทัลอาเซียนอย่างยั่งยืน  


วันศุกร์ที่ 17 มกราคม 2568
ดีอี หารือทวิภาคี ไทย-มาเลเซีย หนุนใช้ AI พัฒนาสภาพแวดล้อมด้านดิจิทัลอาเซียนอย่างยั่งยืน
ดีอี หารือทวิภาคี ไทย-มาเลเซีย หนุนใช้ AI พัฒนาสภาพแวดล้อมด้านดิจิทัลอาเซียนอย่างยั่งยืน
เมื่อวันที่ 16 มกราคม 2568 นายประเสริฐ จันทรรวงทอง รองนายกรัฐมนตรีและรัฐมนตรีว่าการกระทรวงดิจิทัลเพื่อเศรษฐกิจและสังคม และ H.E.Gobind Singh Deo รัฐมนตรีว่าการกระทรวงสื่อสารและมัลติมีเดียแห่งมาเลเซีย ได้เข้าร่วมการหารือทวิภาคี ในโอกาสการประชุมรัฐมนตรีอาเซียนด้านดิจิทัล ครั้งที่ 5 (the 5th ADGMIN) และการประชุมที่เกี่ยวข้อง โดยมีศาสตราจารย์พิเศษ วิศิษฏ์ วิศิษฏ์สรอรรถ ปลัดกระทรวงดีอี และคณะผู้บริหารกระทรวงดีอี เข้าร่วม ณ โรงแรมอวานี พลัส ริเวอร์ไซด์ กรุงเทพฯ
ทั้งนี้การประชุมครั้งนี้มีเป้าหมายเพื่อส่งเสริมความร่วมมือด้านดิจิทัลระหว่าง 2 ประเทศและสนับสนุนการพัฒนาภูมิภาคอาเซียนอย่างยั่งยืน โดยประเทศไทยได้แสดงการสนับสนุนบทบาทของมาเลเซียในฐานะประธานอาเซียนประจำปี 2025 ซึ่งมุ่งเน้นแนวคิด "Inclusivity and Sustainability" เพื่อเสริมสร้างความร่วมมือในระดับภูมิภาค
ในขณะเดียวกัน มาเลเซียได้เน้นย้ำถึงประเด็นสำคัญที่ให้ความสนใจในปี 2568 ได้แก่ การพัฒนาปัญญาประดิษฐ์ (AI) การจัดการข้อมูล เมืองอัจฉริยะ ความมั่นคงปลอดภัยไซเบอร์ การพัฒนารัฐบาลดิจิทัล (Govtech) และอุตสาหกรรมเกมและแอนิเมชัน ซึ่งเป็นหัวข้อที่ประเทศไทยเห็นความสำคัญและยินดีส่งเสริมร่วมกัน
สำหรับการหารือครั้งนี้ทั้งสองฝ่ายได้เน้นย้ำความสัมพันธ์อันแน่นแฟ้นระหว่างไทยและมาเลเซีย ซึ่งจะนำมาซึ่งความร่วมมือด้านดิจิทัลที่มีประสิทธิภาพและยั่งยืนระหว่างกัน

ที่มา : https://www.thaigov.go.th/news/contents/details/92487