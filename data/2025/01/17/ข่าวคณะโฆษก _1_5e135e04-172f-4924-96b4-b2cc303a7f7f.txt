รัฐบาลไทย-ข่าวทำเนียบรัฐบาล-​รัฐบาล เผย 2 สัปดาห์แรกเดือนมกราคม 2568 ต่างชาติเที่ยวไทย 1.3 ล้านคน เพิ่มขึ้น 19.89%  นทท.จีนครองแชมป์ เดินทางเที่ยวไทยแล้วกว่า 2 แสนคน 


วันศุกร์ที่ 17 มกราคม 2568
17/01/2568
พิมพ์
​รัฐบาล เผย 2 สัปดาห์แรกเดือนมกราคม 2568 ต่างชาติเที่ยวไทย 1.3 ล้านคน เพิ่มขึ้น 19.89%  นทท.จีนครองแชมป์ เดินทางเที่ยวไทยแล้วกว่า 2 แสนคน
​รัฐบาล เผย 2 สัปดาห์แรกเดือนมกราคม 2568 ต่างชาติเที่ยวไทย 1.3 ล้านคน เพิ่มขึ้น 19.89%  นทท.จีนครองแชมป์ เดินทางเที่ยวไทยแล้วกว่า 2 แสนคน  คาดช่วงตรุษจีนสร้างรายได้จากการท่องเที่ยวกว่า 4 หมื่นล้านบาท
วันนี้ (17 มกราคม 2568) นายอนุกูล พฤกษานุศักดิ์ รองโฆษกประจำสำนักนายกรัฐมนตรี กล่าวถึง ภาพรวมการท่องเที่ยว ช่วง 2 สัปดาห์แรกของปี 2568 พบว่าประเทศไทยมีจำนวนนักท่องเที่ยวต่างชาติสะสมตั้งแต่วันที่ 1-12 มกราคม 2568 ทั้งสิ้น 1,319,005 คน เพิ่มขึ้น 19.89%  สร้างรายได้จากการใช้จ่ายของนักท่องเที่ยวต่างชาติแล้วประมาณ 66,089 ล้านบาท โดยจำนวนนักท่องเที่ยวต่างชาติเที่ยวไทยสูงสุด 5 อันดับแรก ได้แก่ 1) จีน  205,521 คน  2)  มาเลเซีย 138,387 คน  3) รัสเซีย 109,767 คน  4) เกาหลีใต้ 78,147 คน และ 5) อินเดีย 72,970 คน  ซึ่งมีนักท่องเที่ยวกลุ่มตลาดหลักระยะใกล้ (Short haul) โดยเฉพาะนักท่องเที่ยวชาวจีนเดินทางเข้ามาเพิ่มขึ้น 35.76 % จากการสร้างความเชื่อมั่นด้านความปลอดภัยให้แก่นักท่องเที่ยวของรัฐบาล และมาตรการด้านวีซ่า  อีกทั้ง  นักท่องเที่ยวกลุ่มตลาดระยะไกล (Long haul) เดินทางเข้ามาเพิ่มขึ้นเช่นกัน จากการเพิ่มขึ้นของนักท่องเที่ยวในหลายตลาด อาทิ ฝรั่งเศส และสหราชอาณาจักร  ส่งผลให้ภาพรวมในสัปดาห์นี้ ระหว่างวันที่ 6 – 12 มกราคม 2568 มีจำนวนนักท่องเที่ยวต่างชาติทั้งสิ้น 813,594 คน เพิ่มขึ้นจากสัปดาห์ก่อนหน้า 84,061 คน หรือ 11.52 % คิดเป็นจำนวนนักท่องเที่ยวต่างชาติที่เดินทางเข้าประเทศไทยเฉลี่ยวันละ 116,228 คน
ทั้งนี้ คาดว่าช่วงเทศกาลตรุษจีน 2568 (24 มกราคม - 2 กุมภาพันธ์) จะมีรายได้จากการท่องเที่ยวรวม 40,660 ล้านบาท เพิ่มขึ้นประมาณ 10% เมื่อเทียบกับช่วงเดียวกันของปีก่อน โดยแบ่งเป็นตลาดต่างประเทศ 34,360 ล้านบาท เพิ่มขึ้น 8% จากจำนวนนักท่องเที่ยวต่างชาติ 1.35 ล้านคน และตลาดเที่ยวภายในประเทศ 6,300 ล้านบาท เพิ่มขึ้น 15%  ในส่วนของตลาดต่างประเทศ คาดว่าจะมีนักท่องเที่ยวจีนประมาณ 2.87 แสนคน เพิ่มขึ้น 7%  และสร้างรายได้ให้กับการท่องเที่ยวไทยประมาณ 8,800 ล้านบาท เพิ่มขึ้นขึ้น 9% เมื่อเทียบกับช่วงเดียวกันของปีก่อน
“รัฐบาลเร่งสร้างความเชื่อมั่นในมาตรการที่ประเทศไทยดำเนินการเพื่อดูแลความปลอดภัยให้แก่นักท่องเที่ยว การเพิ่มมาตรฐาน สร้างความอบอุ่นใจด้านความปลอดภัยให้แก่นักท่องเที่ยวต่างชาติ โดยทุกหน่วยงานได้บูรณาการ ยกระดับการดูแลด้านความปลอดภัย การบริการ และการอำนวยความสะดวกให้แก่นักท่องเที่ยว เพื่อขับเคลื่อนให้ประเทศไทยเป็นแหล่งท่องเที่ยวคุณภาพชั้นนำของโลก” นายอนุกูล ระบุ

ที่มา : https://www.thaigov.go.th/news/contents/details/92464