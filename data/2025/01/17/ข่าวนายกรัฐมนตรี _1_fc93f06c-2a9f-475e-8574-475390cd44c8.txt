รัฐบาลไทย-ข่าวทำเนียบรัฐบาล-นายกรัฐมนตรีเผยประทับใจลงพื้นที่จังหวัดชายแดนภาคใต้ครั้งแรก ย้ำหากมีโอกาสจะลงพื้นที่จังหวัดชายแดนภาคใต้อีก 


วันศุกร์ที่ 17 มกราคม 2568
17/01/2568
พิมพ์
นายกรัฐมนตรีเผยประทับใจลงพื้นที่จังหวัดชายแดนภาคใต้ครั้งแรก ย้ำหากมีโอกาสจะลงพื้นที่จังหวัดชายแดนภาคใต้อีก
นายกรัฐมนตรีเผยประทับใจลงพื้นที่จังหวัดชายแดนภาคใต้ครั้งแรก ย้ำหากมีโอกาสจะลงพื้นที่จังหวัดชายแดนภาคใต้อีก
วานนี้ (16 มกราคม 2568) เวลา 17.35 น. นางสาวแพทองธาร ชินวัตร นายกรัฐมนตรี ให้สัมภาษณ์บนเครื่องบินระหว่างเดินทางกลับกรุงเทพฯ ภายหลังลงพื้นที่ 3 จังหวัดชายแดนภาคใต้ว่า ประทับใจมาก เมื่อไปโรงเรียนธรรมวิทยามูลนิธิ ได้รับการต้อนรับจากน้อง ๆ นักเรียน นักศึกษา เป็นอย่างดี และที่จังหวัดนราธิวาสอาสาสาธารณสุข ประจำหมู่บ้าน (อสม.) ก็ต้อนรับอย่างอบอุ่น ซึ่งตนเองได้พูดกับ ผบ.ทบ. ว่า รู้สึกว่าทำไมบรรยากาศชื่นมื่น น่ารักแบบนี้ ความจริงฝ่ายความมั่นคงเตรียมการไว้อย่างดีและดูแลอย่างดีมาก ๆ ขณะที่ในพื้นที่ประชาชนก็ต้อนรับอบอุ่น น้อง ๆ นักเรียน นักศึกษา ซึ่งเป็นวัยสดใสเวลาเดินไปหาก็ตื่นเต้นดีใจ
ทั้งนี้ หากมีโอกาส จะต้องกลับไปอีกแน่นอน วันนี้ที่ไปก็ตั้งใจว่ามีเนื้อหาอะไรบ้าง เช่น ด้านคมนาคมเรื่องน้ำท่วม  ไปเพื่อไปติดตามงานให้เสร็จตามที่กำหนด อย่างเช่น ที่โรงเรียน ธรรมวิทยามูลนิธิ ผู้อำนวยการรายงานว่าต้องการจะขุดลอกคูคลอง และหาเครื่องมือป้องกันน้ำท่วม เพื่อครั้งหน้าน้ำท่วมจะได้ไม่หนัก โดยใช้งบประมาณประมาณ 100 ล้านบาท แต่ก่อนหน้านั้นเวลาน้ำท่วม รัฐบาลต้องเยียวยาประมาณ 400 ล้านบาท ถ้าหากชาวบ้านไม่ต้องเจอกับน้ำท่วมหนักถือว่าเป็นการลงทุนที่คุ้มค่า แต่ต้องดูรายละเอียดว่าเป็นอย่างไรบ้าง และรู้สึกว่าเวลามาลงพื้นที่คนในพื้นที่มาเล่าให้ฟัง ทำให้สามารถมาตามเรื่องต่อได้ส่งผลต่อประโยชน์ในระยะยาว
“พอมาเจอ มาเห็นเอง มันก็เกิด option ในหัวให้เรารู้จักตรงนี้ตรงนั้นมากขึ้น เวลาจะทำงานก็สามารถดึงมาใช้ให้เกิดประโยชน์ ความจริงไม่ใช่แค่เฉพาะพื้นที่ภาคใต้ แต่อยากไปพื้นที่อื่น ๆ ให้เยอะ ๆ ให้เห็นชัดขึ้น เวลาไปจังหวัดไหนก็ทำให้เห็นจังหวัดนั้นชัดยิ่งขึ้น อย่างที่บอกรัฐพยายามกระจายอำนาจให้กับท้องถิ่น เพราะท้องถิ่นรู้ปัญหาได้ดีที่สุด ถึงแม้ลงไป 1-2 วันระยะเวลาสั้น ๆ แต่ก็ทำให้มีความรู้เพิ่มขึ้นกับพื้นที่นั้น ๆ ฉะนั้นท้องถิ่นต้องมีความชัดเจนในการแก้ไขปัญหา จะถือเป็นเรื่องที่ดีมาก ๆ” นายกรัฐมนตรี กล่าว
//////////////////////

ที่มา : https://www.thaigov.go.th/news/contents/details/92461