รัฐบาลไทย-ข่าวทำเนียบรัฐบาล-สำนักงานปลัดกระทรวงกลาโหมจัดพิธีอัญเชิญพระบรมรูปสมเด็จพระนเรศวรมหาราชและพระรูปองค์บิดาทั้ง ๓ เหล่าทัพ สู่อนุสรณ์สถาน น้อมรำลึกถึงพระมหากรุณาธิคุณของบรรพบุรุษกองทัพ


วันศุกร์ที่ 17 มกราคม 2568
สำนักงานปลัดกระทรวงกลาโหมจัดพิธีอัญเชิญพระบรมรูปสมเด็จพระนเรศวรมหาราชและพระรูปองค์บิดาทั้ง ๓ เหล่าทัพ สู่อนุสรณ์สถาน น้อมรำลึกถึงพระมหากรุณาธิคุณของบรรพบุรุษกองทัพ
วันพฤหัสบดีที่ ๑๖ มกราคม ๒๕๖๘ สำนักงานปลัดกระทรวงกลาโหม จัดพิธีอัญเชิญพระบรมรูปสมเด็จพระนเรศวรมหาราชพระรูปจอมพลสมเด็จ เจ้าฟ้าฯ กรมหลวงพิษณุโลกประชานาถ (องค์บิดาแห่งกองทัพอากาศ)
จอมพล พระเจ้าบรมวงศ์เธอ พระองค์เจ้าจิรประวัติวรเดช กรมหลวงนครไชยศรีสุรเดช (องค์บิดาแห่งกองทัพบก) และ พลเรือเอก พระเจ้าบรมวงศ์เธอพระองค์เจ้าอาภากรเกียรติวงศ์ กรมหลวงชุมพรเขตอุดมศักดิ์ (องค์บิดาแห่งกองทัพเรือ) โดยในเวลา ๐๙.๓๐ นาฬิกา พระบรมรูปและพระรูปองค์บิดาแห่งกองทัพทั้งสามเสด็จมาถึงสำนักงานปลัดกระทรวงกลาโหม พื้นที่ศรีสมาน ท่ามกลางการถวายความเคารพอย่างยิ่งใหญ่ของเหล่าทหารกองรักษาการณ์ พลเอก สนิธชนก สังขจันทร์ ปลัดกระทรวงกลาโหม ประธานในพิธีถวายความเคารพ ถวายพวงมาลัยกร และจุดธูปเทียนเครื่องทองน้อย หน้าพระบรมรูป ฯ และพระรูป พร้อมทั้งกล่าวคำบูชา เพื่อแสดงออกถึงความจงรักภักดีและความกตัญญูกตเวทีที่มีต่อสมเด็จพระนเรศวรมหาราช และองค์บิดาทั้ง ๓ เหล่าทัพ
พิธีอัญเชิญพระบรมรูปมาประดิษฐานในครั้งนี้ นับเป็นการแสดงออกถึงความจงรักภักดีและ ความสำนึกในพระมหากรุณาธิคุณของเหล่าข้าราชการสำนักงานกระทรวงกลาโหม ที่ได้ร่วมกันสืบทอดเจตนารมณ์อันดีงามของบรรพบุรุษ พระบรมรูปสมเด็จพระนเรศวรมหาราช และพระรูปองค์บิดา ๓ เหล่าทัพ เปรียบเสมือนดวงแก้วที่ส่องสว่างนำทางให้เหล่าทหารและข้าราชการกระทรวงกลาโหม ได้ปฏิบัติหน้าที่ด้วยความมุ่งมั่นและเสียสละ เพื่อชาติ ศาสน์ กษัตริย์

ที่มา : https://www.thaigov.go.th/news/contents/details/92463