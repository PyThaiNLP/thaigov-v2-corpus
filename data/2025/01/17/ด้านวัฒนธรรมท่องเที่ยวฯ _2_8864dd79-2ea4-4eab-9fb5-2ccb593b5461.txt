รัฐบาลไทย-ข่าวทำเนียบรัฐบาล-รมว.การท่องเที่ยวฯ ย้ำไทยพร้อมสร้างความเชื่อมั่นนักท่องเที่ยวจีน ชูมาตรฐานความปลอดภัยระดับสูง


วันศุกร์ที่ 17 มกราคม 2568
รมว.การท่องเที่ยวฯ ย้ำไทยพร้อมสร้างความเชื่อมั่นนักท่องเที่ยวจีน ชูมาตรฐานความปลอดภัยระดับสูง
รมว.การท่องเที่ยวฯ ย้ำไทยพร้อมสร้างความเชื่อมั่นนักท่องเที่ยวจีน ชูมาตรฐานความปลอดภัยระดับสูง
วันที่ 17 มกราคม 2568 ณ ทำเนียบรัฐบาล นางสาวแพทองธาร ชินวัตร นายกรัฐมนตรี เป็นประธานในการประชุมหารือเพื่อยกระดับมาตรฐานความปลอดภัยสำหรับนักท่องเที่ยว โดยเฉพาะนักท่องเที่ยวจีน พร้อมด้วยนายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา และผู้แทนจากหน่วยงานที่เกี่ยวข้อง รวมถึงสำนักงานตำรวจแห่งชาติและกองทัพบก
นายสรวงศ์ เปิดเผยภายหลังการประชุมว่า "รัฐบาลไทยให้ความสำคัญกับความปลอดภัยของนักท่องเที่ยวเป็นอันดับแรก โดยเฉพาะนักท่องเที่ยวจากจีนซึ่งเป็นกลุ่มนักท่องเที่ยวหลักของไทย เราได้กำชับให้ทุกหน่วยงานที่เกี่ยวข้องทำงานร่วมกันอย่างบูรณาการ พร้อมยกระดับมาตรการป้องกันและแก้ไขปัญหาด้านความปลอดภัย รวมถึงการปราบปรามอาชญากรรมข้ามชาติอย่างจริงจัง"
นายกรัฐมนตรี ได้เน้นย้ำในที่ประชุมว่า ทุกหน่วยงานต้องร่วมมือกันอย่างเข้มแข็งเพื่อป้องกันปัญหาการลักลอบข้ามแดนและแก้ไขปัญหาด้านความปลอดภัย พร้อมสั่งการให้พัฒนาระบบช่วยเหลือนักท่องเที่ยวที่มีประสิทธิภาพมากยิ่งขึ้น โดยเฉพาะในพื้นที่ชายแดน เช่น จังหวัดตาก ซึ่งได้รับการกำกับดูแลเป็นพิเศษ เพื่อป้องกันเหตุการณ์ไม่พึงประสงค์
รมว.การท่องเที่ยวฯ ยังเปิดเผยตัวเลขนักท่องเที่ยวล่าสุดว่า ตั้งแต่วันที่ 1-16 มกราคม 2568 มีนักท่องเที่ยวเดินทางเข้าประเทศไทยแล้วกว่า 1.7 ล้านคน เพิ่มขึ้น 20% เมื่อเทียบกับปีที่ผ่านมา โดยนักท่องเที่ยวจีนที่เดินทางเข้ามาส่วนใหญ่ยังคงเป็นกลุ่มครอบครัว กลุ่มเพื่อน และนักเดินทางอิสระ ซึ่งไม่ได้รับผลกระทบจากข่าวที่เกิดขึ้น
สำหรับมาตรการเพิ่มเติม กระทรวงการท่องเที่ยวฯ ได้ร่วมกับสำนักงานตำรวจแห่งชาติและตำรวจท่องเที่ยวในการติดตามทุกกรณีที่เกิดขึ้น โดยเฉพาะประเด็นการหลอกลวงแรงงานชาวจีนผ่านประเทศไทย ซึ่งไม่เกี่ยวข้องกับนักท่องเที่ยวที่เดินทางมาพักผ่อน
รมว.การท่องเที่ยวฯ ยังเน้นว่า ความร่วมมือกับสถานทูตจีนเป็นสิ่งสำคัญ โดยได้ประสานงานอย่างใกล้ชิดเพื่อฟื้นฟูความเชื่อมั่นของนักท่องเที่ยวจีน และเชิญชวนชาวจีนเดินทางมาท่องเที่ยวประเทศไทยในช่วงเทศกาลตรุษจีน รวมถึงร่วมฉลองความสัมพันธ์ทางการทูต 50 ปีระหว่างไทยและจีน
“ประเทศไทยพร้อมต้อนรับนักท่องเที่ยวจีนทุกท่าน ด้วยมาตรฐานความปลอดภัยระดับสูง และการบริการที่ดีที่สุด เพื่อให้การเดินทางของทุกคนเป็นประสบการณ์ที่น่าจดจำ” นายสรวงศ์กล่าวทิ้งท้าย

ที่มา : https://www.thaigov.go.th/news/contents/details/92493