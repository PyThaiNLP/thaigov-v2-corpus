รัฐบาลไทย-ข่าวทำเนียบรัฐบาล-“วราวุธ” ส่ง ทีม พม. อุดรธานี เยี่ยมครอบครัวผู้เสียชีวิตจากเครื่องบินตก  เยียวยาสภาพจิตใจ-สิทธิสวัสดิการ


วันพฤหัสบดีที่ 2 มกราคม 2568
“วราวุธ” ส่ง ทีม พม. อุดรธานี เยี่ยมครอบครัวผู้เสียชีวิตจากเครื่องบินตก  เยียวยาสภาพจิตใจ-สิทธิสวัสดิการ
“วราวุธ” ส่ง ทีม พม. อุดรธานี เยี่ยมครอบครัวผู้เสียชีวิตจากเครื่องบินตก เยียวยาสภาพจิตใจ-สิทธิสวัสดิการ
วันที่ 30 ธันวาคม 2567 นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยถึงกรณีที่มี 2 คนไทยเสียชีวิตในเหตุการณ์เครื่องบินสายการบินของเกาหลีใต้ ประสบอุบัติเหตุระหว่างลงจอดที่สนามบินนานาชาติมูอัน หลังจากที่เดินทางออกจาก สนามบินสุวรรณภูมิ กรุงเทพฯ มีผู้เสียชีวิตจำนวนมาก เมื่อวันที่ 29 ธ.ค. 67 อย่างไรก็ตาม ทางการเกาหลีใต้ได้ยืนยันว่า มีผู้โดยสารคนไทย 2 คน เสียชีวิตจากอุบัติเหตุดังกล่าว คือ น.ส.จงลักษ์ ดวงมณี มีภูมิลำเนาอยู่จังหวัดอุดรธานีและ น.ส.สิริธร จะอื่อ มีภูมิลำเนาอยู่จังหวัดเชียงราย ขอแสดงความเสียใจอย่างยิ่งกับทุกครอบครัวผู้เสียชีวิต รวมถึงครอบครัวพี่น้องคนไทยทั้ง 2 คน สำหรับความสูญเสียในเหตุการณ์ครั้งนี้ ได้สั่งการศูนย์เร่งรัดจัดการสวัสดิภาพประชาชน (ศรส.) กระทรวง พม. ส่งทีมปฏิบัติการหน่วยเคลื่อนที่เร็ว ศรส. จังหวัดอุดรธานี ลงพื้นที่ทันทีเมื่อวันที่ 29 ธ.ค.67 ที่ผ่านมา เพื่อเยี่ยมครอบครัว น.ส.จงลักษ์ ดวงมณี และ ศรส. จังหวัดเชียงราย ลงพื้นที่เยี่ยมครอบครัว น.ส.สิริธร จะอื่อ เพื่อตรวจสอบข้อเท็จจริงและวางแผนให้ความช่วยเหลือตามภารกิจกระทรวง พม. โดยเร็วที่สุด
ทีม ศรส. จังหวัดอุดรธานี ได้ลงพื้นที่พูดคุยสอบถามข้อเท็จจริงกับครอบครัว น.ส.จงลักษ์ ดวงมณี พบว่า ผู้เสียชีวิต อายุ 45 ปี เป็นบุตรคนที่ 3 ประกอบอาชีพที่ประเกาหลีใต้ บิดา อายุ 77 ปี ป่วยเป็นโรคหัวใจ มีอาชีพเกษตรกร ทำไร่ทำนา และได้รับเบี้ยผู้สูงอายุรายเดือน มารดาเสียชีวิตแล้ว และมีพี่ชาย 2 คน อายุ 49 ปี และ 52 ปี ประกอบอาชีพที่ประเทศไต้หวัน ในขณะที่ สามี อายุ 42 ปี ไม่ได้ประกอบอาชีพ มีบุตรชาย 2 คน อายุ 6 ปี และ 14 ปี ซึ่งอาศัยอยู่กับครอบครัวสามีที่จังหวัดพิจิตร
สำหรับผู้เสียชีวิตประกอบอาชีพเกษตรกรที่ประเทศเกาหลีใต้ ประมาณ 6 ปี โดยส่งเงินให้บิดา เดือนละ 5,000 บาท และส่งค่าใช้จ่ายในการเลี้ยงดูบุตรทั้ง 2 คน ให้กับสามี เนื่องจากสามีได้หมดสัญญาการทำงานที่ประเทศไต้หวัน ปัจจุบันจึงไม่ได้ประกอบอาชีพ ในส่วนของหนี้สินในระบบจากการนำบ้านของตนเองไปจำนองกับธนาคาร เป็นเงิน 500,000 บาท สัญญา 30 ปี ซึ่งชำระเงินเดือนละ 3,000 บาท เป็นระยะเวลาประมาณ 15 ปีแล้ว  ซึ่งบ้านหลังดังกล่าว ครอบครัวพี่ชายคนที่ 2 ได้อาศัยอยู่ ทั้งนี้ ผู้เสียชีวิตจะกลับไทยเพื่อมาเยี่ยมบิดาและญาติพี่น้อง ปีละ 1 ครั้ง ที่จังหวัดอุดรธานี  และจะเดินทางไปหาสามีและบุตรทั้ง 2 คนที่จังหวัดพิจิตร
ขณะที่ ทีม ศรส. จังหวัดอุดรธานี ลงพื้นที่เยี่ยมครอบครัวผู้เสียชีวิต ซึ่งทุกคนยังอยู่ในความตกใจกับเหตุการณ์ที่เกิดขึ้น ในเบื้องต้น มีการพูดคุยให้กำลังใจครอบครัวผู้เสียชีวิต และการพิจารณาให้ความช่วยเหลือตามภารกิจกระทรวง พม. เป็นเงินสงเคราะห์ต่างๆ รวมถึงการให้คำแนะนำปรึกษาเกี่ยวกับสิทธิสวัสดิการสำหรับครอบครัวผู้เสียชีวิต นอกจากนี้ ได้ประสาน สำนักงานพัฒนาสังคมและความมั่นคงของมนุษย์จังหวัดพิจิตร เพื่อลงพื้นที่เยี่ยมบ้านสามีและบุตรทั้ง 2 คนของผู้เสียชีวิต เพื่อสอบข้อเท็จจริงในการให้ความช่วยเหลือโดยด่วนต่อไป
#ข่าวพม #พม #ศรส #esshelpme #5x5ฝ่าวิกฤติประชากร #พมหนึ่งเดียว #วราวุธศิลปอาชา #ศบปภ #เครื่องบินตก #เกาหลีใต้ #สนามบินมูอัน #คนไทยเสียชีวิต #อุดรธานี

ที่มา : https://www.thaigov.go.th/news/contents/details/91949