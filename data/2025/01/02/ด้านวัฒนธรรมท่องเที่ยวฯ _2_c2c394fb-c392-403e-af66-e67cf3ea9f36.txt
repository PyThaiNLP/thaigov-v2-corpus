รัฐบาลไทย-ข่าวทำเนียบรัฐบาล-รมว.ท่องเที่ยวและกีฬา ทูลเกล้าฯ ถวายแจกันดอกไม้ และลงนามถวายพระพร เนื่องในโอกาสวันขึ้นปีใหม่ 2568


วันพุธที่ 1 มกราคม 2568
รมว.ท่องเที่ยวและกีฬา ทูลเกล้าฯ ถวายแจกันดอกไม้ และลงนามถวายพระพร เนื่องในโอกาสวันขึ้นปีใหม่ 2568
รมว.ท่องเที่ยวและกีฬา ทูลเกล้าฯ ถวายแจกันดอกไม้ และลงนามถวายพระพร เนื่องในโอกาสวันขึ้นปีใหม่ 2568
วันที่ 1 มกราคม 2568 นายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา ทูลเกล้าฯ ถวายแจกันดอกไม้เบื้องหน้าพระบรมฉายาลักษณ์พระบาทสมเด็จพระเจ้าอยู่หัว และสมเด็จพระนางเจ้าฯ พระบรมราชินี พร้อมลงนามถวายพระพรเนื่องในโอกาสวันขึ้นปีใหม่ พุทธศักราช 2568 ณ ห้องแดง อาคารหน่วยราชการในพระองค์ 904 ในพระบรมมหาราชวัง
โดยมี นายจักรพรรดิ์ คล่องพยาบาล ที่ปรึกษารัฐมนตรีว่าการกระทรวงการท่องเที่ยวและกีฬา และคณะข้าราชการกระทรวงการท่องเที่ยวและกีฬา ร่วมทูลเกล้าฯ ถวายแจกันดอกไม้ และลงนามถวายพระพร ณ ศาลาสหทัยสมาคม ในพระบรมมหาราชวัง
พระบาทสมเด็จพระเจ้าอยู่หัว และสมเด็จพระนางเจ้าฯ พระบรมราชินี ทรงพระกรุณาโปรดเกล้าฯ พระราชทานปฏิทินหลวง พุทธศักราช 2568 ให้แก่ผู้ที่มาลงนามถวายพระพรในโอกาสนี้ โดยสำนักพระราชวังได้จัดสถานที่สำหรับลงนามถวายพระพร ณ พระบรมมหาราชวัง (บริเวณสนามตรงข้ามศาลาสหทัยสมาคม) กรุงเทพฯ และสถานที่สำคัญต่าง ๆ ทั่วประเทศ อาทิ พระราชวังบางปะอิน จ.พระนครศรีอยุธยา, วังไกลกังวล จ.ประจวบคีรีขันธ์, พระตำหนักภูพิงคราชนิเวศน์ จ.เชียงใหม่, พระตำหนักภูพานราชนิเวศน์ จ.สกลนคร และพระตำหนักทักษิณราชนิเวศน์ จ.นราธิวาส ตั้งแต่เวลา 08.00 – 17.00 น.
กิจกรรมในครั้งนี้สะท้อนถึงความจงรักภักดีที่ประชาชนชาวไทยและผู้บริหารกระทรวงการท่องเที่ยวและกีฬา พร้อมใจกันถวายแด่พระบาทสมเด็จพระเจ้าอยู่หัว และสมเด็จพระนางเจ้าฯ พระบรมราชินี ในโอกาสเทศกาลวันขึ้นปีใหม่ พุทธศักราช 2568

ที่มา : https://www.thaigov.go.th/news/contents/details/91924