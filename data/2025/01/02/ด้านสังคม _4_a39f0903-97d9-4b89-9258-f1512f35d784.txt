รัฐบาลไทย-ข่าวทำเนียบรัฐบาล-“วราวุธ” กำชับทีม พม. เชียงราย เยี่ยมให้กำลังใจ ครอบครัว น้องเหมย เหยื่อเครื่องบินตก


วันพฤหัสบดีที่ 2 มกราคม 2568
“วราวุธ” กำชับทีม พม. เชียงราย เยี่ยมให้กำลังใจ ครอบครัว น้องเหมย เหยื่อเครื่องบินตก
“วราวุธ” กำชับทีม พม. เชียงราย เยี่ยมให้กำลังใจ ครอบครัว น้องเหมย เหยื่อเครื่องบินตก
วันที่ 31 ธันวาคม 2567 นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยว่า จากกรณีที่ทางการเกาหลีใต้ยืนยันว่า มีผู้โดยสารคนไทย 2 คน เสียชีวิตในเหตุการณ์เครื่องบินสายการบินของเกาหลีใต้ ประสบอุบัติเหตุระหว่างลงจอดที่สนามบินนานาชาติมูอัน หนึ่งในนั้นคือ น.ส.สิริธร จะอื่อ (น้องเหมย) มีภูมิลำเนาอยู่จังหวัดเชียงราย ซึ่งตนต้องขอแสดงความเสียใจอย่างยิ่งกับญาติและครอบครัวของ น.ส.สิริธร
ล่าสุด ศูนย์เร่งรัดจัดการสวัสดิภาพประชาชน (ศรส.) กระทรวง พม. รายงานหลังจากลงพื้นที่เยี่ยมบ้านและให้กำลังใจญาติ ได้พูดคุยสอบถามข้อเท็จจริงกับลุง อายุ 37 ปี และ น้าสะใภ้ อายุ 25 ปี ทราบว่า ผู้เสียชีวิต อายุ 22 ปี มีน้องชาย 2 คน อายุ 20 ปี กำลังเรียนอยู่มหาวิทยาลัยปี 2 และอายุ 13 ปี กำลังเรียนอยู่ชั้น ม.1 โดยบิดามารดาแยกทางกัน บิดามีสัญชาติเมียนมาไม่ปรากฏในทะเบียนบ้าน ตั้งแต่แยกทางกันไปไม่สามารถติดต่อได้ ส่วนมารดา อายุ 43 ปี ทำงานอยู่ที่ประเทศเกาหลีใต้ มีครอบครัวใหม่มาประมาณ 1 ปี และจะกลับมาเยี่ยมลูกทั้งสามคนอยู่เสมอ และ น.ส.สิริธร เสียชีวิตในเหตุการณ์ครั้งนี้ เนื่องจากกำลังเดินทางไปหามารดาที่ประเทศเกาหลีใต้ ซึ่งผู้เสียชีวิตกำลังเรียนอยู่มหาวิทยาลัยปี 4 สาขาวิชาการจัดการธุรกิจสายการบิน คณะมนุษย์ศาสตร์และการจัดการท่องเที่ยว มหาวิทยาลัยกรุงเทพ ถือเป็นการสูญเสียอนาคตของประเทศไปคนหนึ่ง
จากประเมินสภาพครอบครัวเบื้องต้น ซึ่งทุกคนยังอยู่ในความตกใจกับเหตุการณ์ที่เกิดขึ้น และยังทำใจไม่ได้กับความสูญเสียครั้งนี้ ทางกระทรวง พม. โดย ศรส. จังหวัดเชียงราย ได้เร่งเยียวยา ให้กำลังใจครอบครัว พร้อมมอบเครื่องอุปโภคบริโภคที่จำเป็น อีกทั้งจะได้พิจารณาให้ความช่วยเหลือตามภารกิจกระทรวง พม. เป็นเงินสงเคราะห์ต่างๆ รวมถึงการให้คำแนะนำปรึกษาเกี่ยวกับสิทธิสวัสดิการสำหรับครอบครัวผู้เสียชีวิต และได้ประสานความร่วมมือกับ อบต.ท่าก๊อ อำเภอแม่สรวย จังหวัดเชียงราย เพื่อวางแผนการให้ความช่วยเหลือครอบครัวผู้เสียชีวิตทั้งในระยะเฉพาะหน้าและระยะยาว
#ข่าวพม #พม #ศรส #esshelpme #5x5ฝ่าวิกฤติประชากร #พมหนึ่งเดียว #วราวุธศิลปอาชา #ศบปภ #เครื่องบินตก #เกาหลีใต้ #สนามบินมูอัน #คนไทยเสียชีวิต #เชียงราย

ที่มา : https://www.thaigov.go.th/news/contents/details/91952