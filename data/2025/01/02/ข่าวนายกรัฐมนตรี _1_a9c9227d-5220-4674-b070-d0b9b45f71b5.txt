รัฐบาลไทย-ข่าวทำเนียบรัฐบาล-นายกรัฐมนตรีพร้อมคู่สมรสนำคณะรัฐมนตรีตักบาตรทำบุญขึ้นปีใหม่ 2568 ณ ทำเนียบรัฐบาล เพื่อความเป็นสิริมงคล 


วันพฤหัสบดีที่ 2 มกราคม 2568
02/01/2568
พิมพ์
นายกรัฐมนตรีพร้อมคู่สมรสนำคณะรัฐมนตรีตักบาตรทำบุญขึ้นปีใหม่ 2568 ณ ทำเนียบรัฐบาล เพื่อความเป็นสิริมงคล
นายกรัฐมนตรีพร้อมคู่สมรสนำคณะรัฐมนตรีตักบาตรทำบุญขึ้นปีใหม่ 2568 ณ ทำเนียบรัฐบาล เพื่อความเป็นสิริมงคล
นายจิรายุ ห่วงทรัพย์ โฆษกประจำสำนักนายกรัฐมนตรี เปิดเผยว่า วันนี้ (2 มกราคม 2568) เวลา 07.30 น.  ณ ตึกสันติไมตรี (หลังนอก) ทำเนียบรัฐบาล นางสาวแพทองธาร ชินวัตร นายกรัฐมนตรี และนายปิฎก สุขสวัสดิ์ คู่สมรส เป็นประธานพิธีทำบุญเนื่องในโอกาสวันขึ้นปีใหม่ พุทธศักราช 2568 โดยมีนายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงกลาโหม นายสุริยะ จึงรุ่งเรืองกิจ รองนายกรัฐมนตรีและรัฐมนตรีว่าการกระทรวงคมนาคม นายพีระพันธุ์ สาลีรัฐวิภาค รองนายกรัฐมนตรีและรัฐมนตรีว่าการกระทรวงพลังงาน นายพิชัย ชุณหวชิร รองนายกรัฐมนตรีและรัฐมนตรีว่าการกระทรวงการคลัง นายประเสริฐ จันทรวงทอง รองนายกรัฐมนตรีและรัฐมนตรีว่าการกระทรวงดิจิทัลเพื่อเศรษฐกิจและสังคม นายชูศักดิ์ ศิรินิล รัฐมนตรีประจำสำนักนายกรัฐมนตรี นางสาวธีรรัตน์ สำเร็จวาณิชย์ รัฐมนตรีช่วยว่าการกระทรวงมหาดไทย นายพรหมินทร์ เลิศสุริย์เดช เลขาธิการนายกรัฐมนตรี คณะรัฐมนตรี ข้าราชการการเมือง หัวหน้าส่วนราชการสังกัดสำนักนายกรัฐมนตรี และ ข้าราชการ ทำเนียบรัฐบาลร่วมพิธี
โอกาสนี้ นายกรัฐมนตรีได้จุดธูปเทียนบูชาพระรัตนตรัย เจ้าหน้าที่อาราธนาศีล พระสงฆ์ให้ศีลและเจริญพระพุทธมนต์ จากนั้น นายกรัฐมนตรีและคู่สมรส รองนายกรัฐมนตรีและภริยา พร้อมด้วยคณะรัฐมนตรี ถวายผ้าไตรและถวายเครื่องไทยธรรมแด่พระสงฆ์ โดยมีพระราชาคณะ 10 รูป ประกอบด้วย สมเด็จพระมหาธีราจารย์ วัดพระเชตุพนวิมลมังคลาราม สมเด็จพระมหาวีรวงศ์ วัดราชบพิธสถิตมหาสีมาราม พระพรหมสิทธิ วัดสระเกศ  พระพรหมเสนาบดี วัดปทุมคงคา พระพรหมวชิโรดม วัดโมลีโลกยาราม พระพรหมวัชรวิมลมุนี วัดมหาธาตุยุวราชรังสฤษฎิ์ พระธรรมคุณาภรณ์ วัดไตรมิตรวิทยาราม วรวิหาร พระพรหมวชิรรังษี วัดบวรนิเวศวิหาร พระธรรมวชิราภรณ์ วัดเทวราชกุญชร พระธรรมวชิราธิบดี วัดเบญจมบพิตรดุสิตวนาราม
จากนั้น นายกรัฐมนตรีพร้อมคู่สมรส นำคณะรัฐมนตรีและคู่สมรส ร่วมทำบุญตักบาตร พระสงฆ์ 68 รูป บริเวณรอบสนามหญ้าหน้าตึกไทยคู่ฟ้า จากนั้นนายกรัฐมนตรีและคู่สมรส สักการะพระพรหมบนตึกไทยคู่ฟ้า และเดินลงมาสักการะศาลพระภูมิเจ้าที่ ศาลตาศาลยาย สิ่งศักดิ์สิทธิ์ประจำทำเนียบฯ เพื่อความเป็นสิริมงคลในวันขึ้นปีใหม่

ที่มา : https://www.thaigov.go.th/news/contents/details/91933