รัฐบาลไทย-ข่าวทำเนียบรัฐบาล-“วราวุธ” เผย พม. เปิดหน่วยงาน เป็นจุดพักรถ ระหว่างเดินทางช่วงเทศกาลปีใหม่ 2568 บริการห้องน้ำคนพิการ-ผู้สูงอายุ-เด็ก-ครอบครัว พร้อม ให้คำปรึกษาสิทธิสวัสดิการ


วันพฤหัสบดีที่ 2 มกราคม 2568
“วราวุธ” เผย พม. เปิดหน่วยงาน เป็นจุดพักรถ ระหว่างเดินทางช่วงเทศกาลปีใหม่ 2568 บริการห้องน้ำคนพิการ-ผู้สูงอายุ-เด็ก-ครอบครัว พร้อม ให้คำปรึกษาสิทธิสวัสดิการ
“วราวุธ” เผย พม. เปิดหน่วยงาน เป็นจุดพักรถ ระหว่างเดินทางช่วงเทศกาลปีใหม่ 2568 บริการห้องน้ำคนพิการ-ผู้สูงอายุ-เด็ก-ครอบครัว พร้อม ให้คำปรึกษาสิทธิสวัสดิการ
วันที่ 29 ธันวาคม 2567 นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยว่า ในช่วงเทศกาลส่งท้ายปีเก่า ต้อนรับปีใหม่ 2568 เป็นช่วงเทศกาลแห่งความสุข ซึ่งพี่น้องประชาชน เดินทางกลับภูมิลำเนา ท่องเที่ยวต่างจังหวัด เพื่อร่วมฉลองปีใหม่กับครอบครัว ญาติพี่น้องที่อบอุ่น จากที่มีวันหยุดยาวติดต่อกันหลายวัน เพื่อเป็นการอำนวยความสะดวกและดูแลพี่น้องประชาชน โดยเฉพาะกลุ่มเป้าหมายของกระทรวง พม. ได้แก่ ครอบครัว เด็ก เยาวชน ผู้สูงอายุ และคนพิการ ให้มีความรู้สึกผ่อนคลาย ปลอดภัย ระหว่างการร่วมเดินทางกลับภูมิลำเนา ท่องเที่ยวต่างจังหวัด กระทรวง พม. โดยทีม พม. จังหวัดทั่วประเทศ ที่มีที่ตั้งอยู่บริเวณริมถนนสายหลัก และถนนสายรอง ได้เปิดพื้นที่หน่วยงานเป็นจุดบริการประชาชนในช่วงเทศกาลปีใหม่ 2568 ตั้งแต่วันที่ 27 ธันวาคม 2567 ถึง 5 มกราคม 2568 โดยให้บริการจุดพักรถ ห้องน้ำคนพิการ ผู้สูงอายุ และประชาขนทั่วไป มุมพักผ่อน น้ำดื่ม กาแฟ อาหารว่าง และให้คำแนะนำปรึกษาด้านสิทธิสวัสดิการสังคม และขอให้ทุกๆ คนเดินทางโดยสวัสดิภาพ ขับรถด้วยความระมัดระวัง ปลอดภัย ป้องกันการเกิดอุบัติเหตุ ขออย่าดื่มเครื่องดื่มแอลกอฮอล์ระหว่างเดินทาง เมาไม่ขับ และง่วงไม่ขับ
สำหรับหน่วยงานทีม พม. จังหวัดทั่วประเทศ เปิดจุดบริการประชาชนช่วงเทศกาลปีใหม่ 2568 มีดังนี้
1) ภาคเหนือ ได้แก่ ศูนย์พัฒนาศักยภาพและอาชีพคนพิการหยาดฝน จังหวัดเชียงใหม่ (ถนนสายเขื่อนแม่งัด), บ้านพักเด็กและครอบครัวจังหวัดแม่ฮ่องสอน อุตรดิตถ์ สุโขทัย แพร่ ลำปาง ลำพูน และกำแพงเพชร, สถานสงเคราะห์เด็กชายบ้านเชียงใหม่, ศูนย์เรียนรู้การพัฒนาสตรีและครอบครัวจังหวัดเชียงราย ลำปาง และลำพูน, สถานคุ้มครองและพัฒนาอาชีพบ้านสองแคว จังหวัดพิษณุโลก, ศูนย์คุ้มครองคนไร้ที่พึ่งจังหวัดน่านและแพร่, สถานคุ้มครองคนไร้ที่พึ่งวังทอง จังหวัดพิษณุโลก, สถานคุ้มครองคนไร้ที่พึ่งสันมหาพล จังหวัดเชียงใหม่, นิคมสร้างตนเองเขื่อนภูมิพล จังหวัดเชียงใหม่, นิคมสร้างตนเองลำน้ำน่าน จังหวัดอุตรดิตถ์, ศูนย์พัฒนาการจัดสวัสดิการผู้สูงอายุบ้านธรรมปกรณ์ จังหวัดเชียงใหม่, ศูนย์พัฒนาการจัดสวัสดิการผู้สูงอายุจังหวัดลำปาง และศูนย์พัฒนาราษฎรบนพื้นที่สูงจังหวัดน่าน
2) ภาคกลาง ได้แก่ สถานคุ้มครองและพัฒนาคนพิการบ้านกึ่งวิถี (ชาย) จังหวัดปทุมธานี (ถนนรังสิต - นครนายก), ศูนย์พัฒนาศักยภาพและอาชีพคนพิการบ้านโมกุล เฉลิมพระชนมพรรษา 5 รอบ จังหวัดลพบุรี (อำเภอชัยบาดาล), บ้านพักเด็กและครอบครัวจังหวัดสระบุรี สิงห์บุรี และสุพรรณบุรี, ศูนย์เรียนรู้การพัฒนาสตรีและครอบครัวภาคกลาง จังหวัดนนทบุรี, สถานคุ้มครองและพัฒนาอาชีพบ้านเกร็ดตระการ กทม. และศูนย์คุ้มครองคนไร้ที่พึ่งจังหวัดพระนครศรีอยุธยา ชัยนาท นครปฐม และอุทัยธานี  และ ศูนย์พัฒนาการจัดสวัสดิการสังคมผู้สูงอายุวาสนเวศม์ จังหวัดพระนครศรีอยุธยา
3) ภาคตะวันตก ได้แก่ สถานคุ้มครองและพัฒนาคนพิการจังหวัดราชบุรี (อำเภอเมือง) และบ้านพักเด็กและครอบครัวจังหวัดราชบุรี
4) ภาคตะวันออกเฉียงเหนือ ได้แก่ ศูนย์พัฒนาศักยภาพและอาชีพคนพิการ บ้านทองพูนเผ่าพนัส อำเภอเมือง จังหวัดอุบลราชธานี , ศูนย์พัฒนาศักยภาพและอาชีพคนพิการ อำเภอเมือง จังหวัดหนองคาย , บ้านพักเด็กและครอบครัวจังหวัดนครพนม ขอนแก่น บุรีรัมย์ กาฬสินธุ์ ยโสธร ศรีสะเกษ อุดรธานี อำนาจเจริญ และนครราชสีมา , ศูนย์เรียนรู้การพัฒนาสตรีและครอบครัวจังหวัดขอนแก่น และศรีสะเกษ , สถานคุ้มครองและพัฒนาอาชีพบ้านนารีสวัสดิ์ จังหวัดนครราชสีมา, ศูนย์คุ้มครองคนไร้ที่พึ่งจังหวัดมุกดาหาร และชัยภูมิ , สถานคุ้มครองคนไร้ที่พึ่งปรือใหญ่ จังหวัดศรีสะเกษ , นิคมสร้างตนเองปราสาท จังหวัดสุรินทร์ และ นิคมสร้างตนเองโพนพิสัย จังหวัดหนองคาย
5) ภาคใต้ ได้แก่ ศูนย์พัฒนาศักยภาพและอาชีพคนพิการ อำเภอท่าศาลา จังหวัดนครศรีธรรมราช , บ้านพักเด็กและครอบครัวจังหวัดพังงา ยะลา ภูเก็ต กระบี่ สตูล ปัตตานี ชุมพร พัทลุง และนราธิวาส , ศูนย์เรียนรู้การพัฒนาสติและครอบครัวภาคใต้ จังหวัดสงขลา , สถานคุ้มครองและพัฒนาอาชีพภาคใต้ จังหวัดสุราษฎร์ธานี , ศูนย์คุ้มครองคนไร้ที่พึ่งจังหวัดนครศรีธรรมราช ยะลา และสตูล , สถานคุ้มครองคนไร้ที่พึ่งจังหวัดประจวบคีรีขันธ์และนครศรีธรรมราช นิคมสร้างตนเองรัตภูมิ จังหวัดสงขลา และ ศูนย์พัฒนาการจัดสวัสดิการสังคมผู้สูงอายุบ้านทักษิณ จังหวัดยะลา
6) ภาคตะวันออก ได้แก่ สถานคุ้มครองและพัฒนาคนพิการการุณยเวศม์ จังหวัดชลบุรี (ถนนสุขุมวิท) , บ้านพักเด็กและครอบครัวจังหวัดชลบุรี ตราด ระยอง และปราจีนบุรี และ ศูนย์เรียนรู้การพัฒนาสตรีและครอบครัวเฉลิมพระเกียรติ สมเด็จพระเทพฯ 36 พรรษา จังหวัดชลบุรี
กระทรวง พม. พร้อมเคียงข้างพี่น้องประชาชน หากต้องการความช่วยเหลือเร่งด่วน ขอให้ติดต่อที่ศูนย์เร่งรัดจัดการสวัสดิภาพประชาชน (ศรส.) ผ่าน โทรสายด่วน พม. 1300 บริการฟรี 24 ชั่วโมง
#ข่าวพม #พม #ศรส #esshelpme #5x5ฝ่าวิกฤติประชากร #พมหนึ่งเดียว #วราวุธศิลปอาชา #ศบปภ #ปีใหม่2568 #ปีใหม่ #ปลอดภัย #เมาไม่ขับ #ง่วงไม่ขับ #เดินทางโดยสวัสดิภาพ

ที่มา : https://www.thaigov.go.th/news/contents/details/91948