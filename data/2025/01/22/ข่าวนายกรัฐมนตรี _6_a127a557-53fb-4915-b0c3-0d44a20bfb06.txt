รัฐบาลไทย-ข่าวทำเนียบรัฐบาล-นายกรัฐมนตรีหารือผู้ก่อตั้งและประธานบริหาร WEF เดินหน้าผลักดันเศรษฐกิจสร้างสรรค์ ชู Soft Power พร้อมดึง WEF จัดประชุมพิเศษในไทย เน้นพัฒนาศักยภาพคนรุ่นใหม่


วันพุธที่ 22 มกราคม 2568
22/01/2568
พิมพ์
นายกรัฐมนตรีหารือผู้ก่อตั้งและประธานบริหาร WEF เดินหน้าผลักดันเศรษฐกิจสร้างสรรค์ ชู Soft Power พร้อมดึง WEF จัดประชุมพิเศษในไทย เน้นพัฒนาศักยภาพคนรุ่นใหม่
นายกรัฐมนตรีหารือผู้ก่อตั้งและประธานบริหาร WEF เดินหน้าผลักดันเศรษฐกิจสร้างสรรค์ ชู Soft Power พร้อมดึง WEF จัดประชุมพิเศษในไทย เน้นพัฒนาศักยภาพคนรุ่นใหม่
วันนี้ (22 มกราคม 2568) เวลา 09.00 น. (ตามเวลาท้องถิ่นเมืองดาวอส) ณ ศูนย์ประชุม Davos Congress Centre เมืองดาวอส สมาพันธรัฐสวิส นางสาวแพทองธาร ชินวัตร นายกรัฐมนตรี หารือทวิภาคีกับศาสตราจารย์ เคล้าส์ ชวาป ผู้ก่อตั้ง World Economic Forum (WEF) และประธานคณะกรรมการ ผู้ดูแลผลประโยชน์องค์กร (Chairman of the Board of Trustees) สรุปสาระสำคัญ ดังนี้
นายกรัฐมนตรียินดีที่ได้พบศาสตราจารย์ เคล้าส์ ชวาป อีกครั้ง ภายหลังที่พบกันในห้วงการประชุมสุดยอดอาเซียนที่เวียงจันทน์ พร้อมขอบคุณการเชิญเข้าร่วมการประชุม WEF ตนเองจะนำเสนอ “Soft power" ไทยในครั้งนี้ด้วย  ทั้งนี้ ไทยและ WEF เป็นพันธมิตรที่เข้มแข็งร่วมกันมาอย่างยาวนาน ซึ่งไทยพร้อมที่จะขยายความร่วมมือกับ WEF อย่างต่อเนื่องในด้านที่เป็นประโยชน์ร่วมกัน
ศาสตราจารย์ เคล้าส์ ชวาป ยินดีที่ได้พบหารือกับนายกรัฐมนตรี WEF มั่นใจไทยมีศักยภาพพร้อมขยายความร่วมมือผ่านโครงการและกิจกรรมต่าง ๆ ร่วมกับ WEF ได้อีกมาก โดยเฉพาะด้านนวัตกรรม เทคโนโลยี การเกษตร และอาหาร
ทั้งสองฝ่ายยังได้หารือเกี่ยวกับการจัดกิจกรรมร่วมกัน ซึ่งนายกรัฐมนตรียินดีเป็นอย่างยิ่งที่ประเทศไทยได้มีโอกาสแสดงศักยภาพของประเทศผ่านกิจกรรมต่าง ๆ ผ่าน Forum ของ WEF ในปีนี้ นอกจากนี้ ไทยสนใจที่จะเป็นเจ้าภาพจัดการประชุม WEF Special Meeting ในปี 2569 และความเป็นไปได้ในการเป็นเจ้าภาพจัดการประชุม Young Global Leaders’ Summit เพื่อเสริมพลังเยาวชน ซึ่งเป็นนโยบายที่รัฐบาลให้ความสำคัญ เพื่อเสริมสร้างโอกาสในการพัฒนาเศรษฐกิจสร้างสรรค์สำหรับคนรุ่นใหม่ บ่มเพาะความคิดใหม่ ๆ และสร้างนวัตกรรมในระดับโลก
ในโอกาสนี้ นายกรัฐมนตรีได้กล่าวเชิญศาสตราจารย์ เคล้าส์ ชวาป ร่วมเป็น keynote speaker ในการประชุม ACD High-level Conference on Global Architecture ในเดือนพฤษภาคม 2568 ที่จังหวัดภูเก็ตด้วย

ที่มา : https://www.thaigov.go.th/news/contents/details/92626