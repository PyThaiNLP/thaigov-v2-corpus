รัฐบาลไทย-ข่าวทำเนียบรัฐบาล-นายกฯ หารือประธานบริษัท Coca-Cola เชื่อมั่นศักยภาพเศรษฐกิจไทย พร้อมเดินหน้าร่วมมือที่เป็นประโยชน์ร่วมกัน โดยเฉพาะการส่งเสริมเศรษฐกิจสีเขียว


วันอังคารที่ 21 มกราคม 2568
21/01/2568
พิมพ์
นายกฯ หารือประธานบริษัท Coca-Cola เชื่อมั่นศักยภาพเศรษฐกิจไทย พร้อมเดินหน้าร่วมมือที่เป็นประโยชน์ร่วมกัน โดยเฉพาะการส่งเสริมเศรษฐกิจสีเขียว
นายกฯ หารือประธานบริษัท Coca-Cola เชื่อมั่นศักยภาพเศรษฐกิจไทย พร้อมเดินหน้าร่วมมือที่เป็นประโยชน์ร่วมกัน โดยเฉพาะการส่งเสริมเศรษฐกิจสีเขียว
วันนี้ (21 มกราคม 2568) เวลา 11.00 น. (ตามเวลาท้องถิ่นเมืองดาวอส) ณ ห้อง Schatzalp ชั้น 1 โรงแรม Grischa DAS Hotel เมืองดาวอส สมาพันธรัฐสวิส นางสาวแพทองธาร ชินวัตร นายกรัฐมนตรี พบหารือกับนายเจมส์ ควินซีย์ (Mr. James Quincey) ประธานและประธานเจ้าหน้าที่บริหาร บริษัท Coca-Cola ผู้ผลิตและจำหน่ายเครื่องดื่มครบวงจรสัญชาติอเมริกัน โดยสรุปสาระสำคัญของการหารือ ดังนี้
นายกรัฐมนตรีชื่นชมบริษัท Coca-Cola ดำเนินธุรกิจในประเทศไทยมาอย่างยาวนาน ซึ่งมีส่วนสนับสนุนการจ้างงานและการเติบโตทางเศรษฐกิจของไทย พร้อมชื่นชมการมีส่วนร่วมของบริษัทฯ ในการส่งเสริมการพัฒนาที่ยั่งยืน โดยเฉพาะการขับเคลื่อนการรีไซเคิลบรรจุภัณฑ์ และการบริหารจัดการน้ำ เพื่อการใช้ประโยชน์ทรัพยากรอย่างยั่งยืน
ประธานบริษัท Coca-Cola ยินดีที่ได้พบหารือกับนายกรัฐมนตรีในวันนี้ ซึ่งเป็นโอกาสในการพูดคุยและสานต่อความร่วมมือระหว่างกัน โดยยืนยันความเชื่อมั่นของบริษัทฯ ในศักยภาพทางเศรษฐกิจของไทย และพร้อมเป็นพันธมิตรของไทย โดยเฉพาะการเพิ่มพูนทักษะ และคุณภาพชีวิตของเกษตรกรไทย
โอกาสนี้ นายกรัฐมนตรียืนยันความต่อเนื่องของนโยบายรัฐบาลในการพัฒนาทางเศรษฐกิจ การส่งเสริมการค้าและการลงทุนจากต่างประเทศ โดยเฉพาะการส่งเสริมห่วงโซ่อุปทาน และการส่งเสริมเศรษฐกิจสีเขียว  นายกรัฐมนตรียังกล่าวถึงความตั้งใจของตนเองที่มีความตั้งใจสนับสนุนทุนการศึกษา เพื่อโอกาสการศึกษาและอนาคตของเยาวชนไทย เสริมสร้างทักษะ ซึ่งจะเป็นแรงงานคุณภาพในอนาคต รวมทั้งการอำนวยความสะดวกภาคธุรกิจ
นอกจากนี้ ทั้งสองฝ่ายยังได้หารือเพื่อติดตามความคืบหน้าความร่วมมือที่สำคัญระหว่างกัน โดยเฉพาะการบังคับใช้พระราชบัญญัติการจัดการบรรจุภัณฑ์อย่างยั่งยืน (Sustainable Packaging Management Act) ของไทย ซึ่งนายกรัฐมนตรีชื่นชมบริษัท Coca-Cola ที่มีส่วนสำคัญในการผลักดัน พ.ร.บ. ดังกล่าว ตลอดจนเห็นว่าทั้งสองฝ่ายยังมีศักยภาพที่จะเพิ่มพูนความร่วมมือระหว่างกันได้อีกมาก โดยเฉพาะในด้านความมั่นคงด้านน้ำ (water security) และการส่งเสริม Soft Power ซึ่งบริษัท Coca-Cola มีความเชี่ยวชาญและพร้อมแลกเปลี่ยนประสบการณ์และแนวปฏิบัติที่ดีกับไทยด้วย

ที่มา : https://www.thaigov.go.th/news/contents/details/92609