รัฐบาลไทย-ข่าวทำเนียบรัฐบาล-เป็นหนี้นอกระบบ..ฟังทางนี้ รัฐบาลปล่อยสินเชื่อราคาเบาช่วยแก้หนี้นอกระบบผ่าน “ออมสิน - ธ.ก.ส.” แล้ว 5 หมื่นราย ยอดอนุมัติรวมทั้งสิ้นกว่า 1.8 พันล้านบาท


วันพุธที่ 22 มกราคม 2568
22/01/2568
พิมพ์
เป็นหนี้นอกระบบ..ฟังทางนี้ รัฐบาลปล่อยสินเชื่อราคาเบาช่วยแก้หนี้นอกระบบผ่าน “ออมสิน - ธ.ก.ส.” แล้ว 5 หมื่นราย ยอดอนุมัติรวมทั้งสิ้นกว่า 1.8 พันล้านบาท
เป็นหนี้นอกระบบ..ฟังทางนี้ รัฐบาลปล่อยสินเชื่อราคาเบาช่วยแก้หนี้นอกระบบผ่าน “ออมสิน - ธ.ก.ส.” แล้ว 5 หมื่นราย ยอดอนุมัติรวมทั้งสิ้นกว่า 1.8 พันล้านบาท
วันนี้ (22 มกราคม 2568) นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี เปิดเผยความคืบหน้าการดำเนินการให้ความช่วยเหลือทางการเงิน เพื่อแก้ไขปัญหาหนี้นอกระบบของกระทรวงการคลัง ร่วมกับสถาบันการเงิน ได้แก่ ธนาคารออมสินและธนาคารเพื่อการเกษตรและสหกรณ์การเกษตร ผ่านมาตรการสินเชื่อกองทุนหมุนเวียนเพื่อช่วยเหลือเกษตรกรผู้ยากจน มาตรการสินเชื่อเพื่อช่วยเหลือและรองรับลูกหนี้นอกระบบที่ลงทะเบียนแก้ไขปัญหาหนี้นอกระบบ และสินเชื่อสร้างงานสร้างอาชีพ
นางสาวศศิกานต์ กล่าวว่า กระทรวงการคลังมีนโยบายส่งเสริมให้มีการประกอบธุรกิจสินเชื่อรายย่อยระดับจังหวัดภายใต้การกำกับ (สินเชื่อพิโดไฟแนนซ์) เพื่อเพิ่มช่องทางในการเข้าถึงแหล่งเงินทุนในระบบ ให้แก่รายย่อยที่ไปใช้แหล่งเงินกู้ในอัตราดอกเบี้ยที่เกินกว่ากฎหมายกำหนด รวมทั้งยังเป็นช่องทางให้เจ้าหนี้นอกระบบสามารถเข้ามาให้บริการสินเชื่อในระบบอย่างถูกกฎหมาย โดยผลการดำเนินการตั้งแต่วันที่ 1 ธันวาคม 2566 – 16 มกราคม 2568 มีประชาชนที่เป็นหนี้นอกระบบได้รับอนุมัติให้ช่วยเหลือทางการเงินไปแล้วจำนวน 50,980 ราย ยอดอนุมัติรวมทั้งสิ้น 1,807.99 ล้านบาท เพิ่มขึ้นจากแถลงข่าวกระทรวงการคลังเมื่อวันที่ 3 มกราคม 2568 จำนวน 903 ราย และมียอดอนุมัติเพิ่มขึ้น 29.82 ล้านบาท
“ปัจจุบัน ณ เดือนธันวาคม 2567 มีนิติบุคคล (บริษัทจำกัดหรือห้างหุ้นส่วนจำกัด) ได้รับใบอนุญาตให้ประกอบธุรกิจสินเชื่อพิโกไฟแนนซ์และเปิดดำเนินการแล้ว 1,148 ราย ใน 75 จังหวัด และ ณ สิ้นเดือนพฤศจิกายน 2567 มีการอนุมัติสินเชื่อพิโกไฟแนนซ์ให้กับประชาชนรายย่อยสะสมทั้งสิ้น 4,840,118 บัญชี เป็นจำนวนเงินรวม 46,980.33 ล้านบาท โดยเป็นยอดสินเชื่อคงค้าง 388,997 บัญชี เป็นจำนวนเงินรวม 7,297.18 ล้านบาท ทั้งนี้ นิติบุคคลที่สนใจประกอบธุรกิจสินเชื่อพิโกไฟแนนซ์สามารถดูข้อมูลการยื่นคำขออนุญาตได้ที่ www.1359.go.th หรือ โทร.สอบถามรายละเอียดเพิ่มเติมได้ที่สายด่วน 1359” นางสาวศศิกานต์ ระบุ

ที่มา : https://www.thaigov.go.th/news/contents/details/92630