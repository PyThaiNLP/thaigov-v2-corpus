รัฐบาลไทย-ข่าวทำเนียบรัฐบาล-‘กฎหมายฟ้องชู้’ บังคับใช้แล้ววันนี้ เปิดโอกาสให้ผู้ฟ้องหย่าด้วยเหตุมีชู้ สามารถฟ้องเรียกค่าเสียหายได้


วันพุธที่ 22 มกราคม 2568
22/01/2568
พิมพ์
‘กฎหมายฟ้องชู้’ บังคับใช้แล้ววันนี้ เปิดโอกาสให้ผู้ฟ้องหย่าด้วยเหตุมีชู้ สามารถฟ้องเรียกค่าเสียหายได้
‘กฎหมายฟ้องชู้’ บังคับใช้แล้ววันนี้ เปิดโอกาสให้ผู้ฟ้องหย่าด้วยเหตุมีชู้ สามารถฟ้องเรียกค่าเสียหายได้
วันนี้ (22 มกราคม 2568) นายอนุกูล พฤกษานุศักดิ์ เปิดเผยว่า คณะรัฐมนตรี (21 มกราคม 2568) มีมติรับทราบการแก้ไขมาตรา 1523 วรรคสอง แห่งประมวลกฎหมายแพ่งและพาณิชย์ ซึ่งแก้ไขเพิ่มเติมโดยพระราชบัญญัติแก้ไขเพิ่มเติมประมวลกฎหมายแพ่งและพาณิชย์ (ฉบับที่ 24) พ.ศ. 2567 ที่แก้ปัญหาความไม่ชอบด้วยรัฐธรรมนูญ มาตรา 27 วรรคหนึ่ง วรรคสอง และวรรคสาม ตามคำวินิจฉัยของศาลรัฐธรรมนูญที่ 13/2567
โดยประมวลกฎหมายแพ่งและพาณิชย์ (ปัจจุบัน) สาระสำคัญ ดังนี้ มาตรา 1523 เมื่อศาลพิพากษาให้หย่ากันเพราะเหตุตามมาตรา 1516 (1) คู่สมรสฝ่ายใดฝ่ายหนึ่งมีสิทธิได้รับค่าทดแทนจากคู่สมรสอีกฝ่ายหนึ่งและจากผู้ซึ่งได้รับการอุปการะเลี้ยงดูหรือยกย่อง หรือผู้ซึ่งเป็นเหตุแห่งการหย่านั้น คู่สมรสฝ่ายใดฝ่ายหนึ่งจะเรียกค่าทดแทนจากผู้ซึ่งล่วงเกินคู่สมรสอีกฝ่ายหนึ่งไปในทำนองชู้ หรือจากผู้ซึ่งแสดงตนโดยเปิดเผยเพื่อแสดงตนว่ามีความสัมพันธ์กับคู่สมรสอีกฝ่ายหนึ่งในทำนองชู้ก็ได้  ถ้าคู่สมรสฝ่ายใดฝ่ายหนึ่งยินยอมหรือรู้เห็นเป็นใจให้อีกฝ่ายหนึ่งกระทำการตามมาตรา 1516 (1) หรือให้ผู้อื่นกระทำการตามวรรคสอง คู่สมรสฝ่ายใดฝ่ายหนึ่งนั้นจะเรียกค่าทดแทนไม่ได้
ทั้งนี้ การแก้ไขปรับปรุงบทบัญญัติดังกล่าว เป็นการแก้ไขข้อความจากเดิมที่ใช้คำว่า “สามีหรือภริยา” และ “ชู้สาว” เป็น “คู่สมรสฝ่ายใดฝ่ายหนึ่ง”  และ “คู่สมรสฝ่ายใด ฝ่ายหนึ่งในทำนองชู้” ซึ่งการปรับปรุงกฎหมายดังกล่าวจะส่งผลให้การเรียกค่าทดแทนของคู่สมรสแต่ละฝ่าย เกิดความเท่าเทียมกัน และสร้างความเป็นธรรมต่อบุคคล โดยมีผลบังคับใช้ในวันที่ 22 มกราคม 2568 เป็นต้นไป

ที่มา : https://www.thaigov.go.th/news/contents/details/92619