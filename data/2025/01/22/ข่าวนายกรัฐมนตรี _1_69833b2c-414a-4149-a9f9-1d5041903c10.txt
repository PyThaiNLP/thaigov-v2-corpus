รัฐบาลไทย-ข่าวทำเนียบรัฐบาล-​นายกฯ สุดปลื้ม ถึงดาวอส จับเข่าคุยบิ๊ก ธุรกิจยุโรป ดึงลงทุนในไทยเพิ่ม ด้านบิ๊กเนสท์เล่ ชื่นชมไทยทุ่มไปแล้ว2หมื่นกว่าล้าน 


วันอังคารที่ 21 มกราคม 2568
21/01/2568
พิมพ์
​นายกฯ สุดปลื้ม ถึงดาวอส จับเข่าคุยบิ๊ก ธุรกิจยุโรป ดึงลงทุนในไทยเพิ่ม ด้านบิ๊กเนสท์เล่ ชื่นชมไทยทุ่มไปแล้ว2หมื่นกว่าล้าน
คาดนับจากนี้ จะเพิ่มการลงทุนไทยในสายการผลิตทางการเกษตรเพื่อตอบสนองผลิตภัณฑ์หลายยี่ห้อที่ขายดีในประเทศไทย และภูมิภาคเอเชีย
วันนี้ (21 มกราคม 2568) เวลา 10.00 น. (ตามเวลาท้องถิ่นเมืองดาวอส) ณ ศูนย์ประชุม Congress Center เมืองดาวอส สมาพันธรัฐสวิส นางสาวแพทองธาร ชินวัตร นายกรัฐมนตรี พบหารือกับนายเรมี เอเจล (Mr. Remy Ejel) ประธานเจ้าหน้าที่บริหาร กลุ่มประเทศในภูมิภาคเอเชีย โอเชียเนีย และแอฟริกา (Chief Executive Officer Zone Asia, Oceania and Africa) บริษัทเนสท์เล่ (Nestlé) ในห้วงการประชุม World Economic Forum Annual Meeting 2025 (WEF AM25) สรุปสาระสำคัญของการหารือ ดังนี้
นายกรัฐมนตรี ชี่นชม Nestle และขอให้ช่วยเกษตรกรไทย เพราะรัฐบาลมีความตั้งใจในการส่งเสริมและพัฒนาเกษตร โดยเฉพาะเกษตรสมัยใหม่ และ smart farmer  เพราะเป้าหมายของรัฐบาลคือการส่งเสริมการเกษตรที่ยั่งยืน  นอกจากนี้ รัฐบาลยังให้ความสำคัญease of doing business  เพื่อให้ ภาคเอกชน ขยายการลงทุนในไทยได้อำนวยสะดวกยิ่งขึ้น ไทยยังเร่งขยายการเป็นพันธมิตรทางการค้าทั่วโลก โดยจะมีการลงนามความตกลง FTA ไทย - EFTA  ซึ่งจะเป็นโอกาสสำหรับภาคเอกชนไทยและต่างประเทศที่ลงทุนในไทยด้วย
นายกรัฐมนตรี และ นายเรมี เอเจล ยังได้พูดคุยหารือ ถึงแนวทางการส่งเสริมการลงทุนในประเทศไทย โดยเนสท์เล่ได้แสดงความมุ่งมั่นว่าจะลงทุนในประเทศไทยอย่างต่อเนื่อง โดยเฉพาะการสร้างการเติบโตอย่างยั่งยืนให้กับอุตสาหกรรมกาแฟไทย โดยในช่วงปี พ.ศ. 2561 – 2567 เนสท์เล่ได้มีการลงทุนในประเทศไทยเพื่อขยายสายการผลิตผลิตภัณฑ์ต่างๆ ทั้งกลุ่มผลิตภัณฑ์กาแฟ เครื่องดื่ม UHT และอาหารสัตว์ รวมสูงถึงกว่า 22,800 ล้านบาท ในปี พ.ศ. 2568 และในอนาคต บริษัทจะมีการลงทุนเพิ่มเติมเพื่อขยายสายการผลิตอย่างต่อเนื่อง โดยเฉพาะอย่างยิ่งการลงทุนในโรงงานผลิตเนสกาแฟ และสนับสนุนเกษตรกรไทยในการขยายพื้นที่เพาะปลูกกาแฟซึ่งเป็นพืชเกษตรที่เป็นที่ต้องการของตลาดและมีราคาดี รวมทั้งจะสนับสนุนการให้ความรู้ด้านการเพาะปลูกกาแฟแก่เกษตรกรไทยอย่างต่อเนื่อง และรับซื้อเมล็ดกาแฟจากเกษตรกรไทยในราคาที่เป็นธรรม เหมือนเช่นที่เคยสนับสนุนเกษตรกรไทยมาตลอดกว่า 40 ปีที่ผ่านมา
อนึ่ง เนสท์เล่ เป็นบริษัทอาหารและเครื่องดื่มชั้นนำระดับโลก มีสำนักงานใหญ่อยู่ที่ประเทศสวิตเซอร์แลนด์ และมีโรงงานผลิตในประเทศไทยถึง 9 แห่ง เพื่อผลิตสินค้าภายใต้แบรนด์ชั้นนำที่คนไทยนิยมมาเป็นเวลานาน เช่น เนสกาแฟ ไมโล นมตราหมี

ที่มา : https://www.thaigov.go.th/news/contents/details/92608