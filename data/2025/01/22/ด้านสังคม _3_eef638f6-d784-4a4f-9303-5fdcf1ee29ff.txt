รัฐบาลไทย-ข่าวทำเนียบรัฐบาล-“สมศักดิ์” หนุน อย. เป็นองค์กรดิจิทัลเต็มรูปแบบ โชว์ 4 ระบบบริการอิเล็กทรอนิกส์ เพิ่มความสะดวกรวดเร็วการอนุมัติ อนุญาต สู่การยอมรับในระดับสากล


วันพุธที่ 22 มกราคม 2568
“สมศักดิ์” หนุน อย. เป็นองค์กรดิจิทัลเต็มรูปแบบ โชว์ 4 ระบบบริการอิเล็กทรอนิกส์ เพิ่มความสะดวกรวดเร็วการอนุมัติ อนุญาต สู่การยอมรับในระดับสากล
รัฐมนตรีว่าการกระทรวงสาธารณสุข สนับสนุน อย. ขับเคลื่อนองค์กรด้วยเทคโนโลยีดิจิทัลเต็มรูปแบบ ภายใต้แนวคิด ติดปีก อย. “Elevate Thai FDA”
เปิดตัว 4 ระบบบริการอิเล็กทรอนิกส์ ระบบมอบอํานาจ ระบบ Tracking อย. ระบบ FDA Importer e-Service (Queuing & Tracking) และการใช้บัตรประชาชนใบเดียวอนุมัติออกของที่ด่านอาหารและยา เพิ่มความสะดวก รวดเร็ว สร้างความเชื่อมั่น สู่การยอมรับในระดับสากล
วันนี้ (22 มกราคม 2568) ที่ สำนักงานคณะกรรมการอาหารและยา (อย.) นายสมศักดิ์ เทพสุทิน รัฐมนตรีว่าการกระทรวงสาธารณสุข เปิดงานประชาสัมพันธ์ระบบการให้บริการรูปแบบอิเล็กทรอนิกส์และการประชุมขับเคลื่อนนโยบายยกระดับกระบวนการอนุมัติ อนุญาต สู่การยอมรับในระดับสากล ครั้งที่ 2 ภายใต้แนวคิด ติดปีก อย. “Elevate Thai FDA” โดยมี นพ.สุรโชค ต่างวิวัฒน์ เลขาธิการ อย. คณะผู้บริหาร ผู้แทนหน่วยงานภาคเอกชน สมาคม และผู้ประกอบการที่เกี่ยวข้องเข้าร่วมกว่า 200 คน
นายสมศักดิ์ กล่าวว่า รัฐบาลมีนโยบายมุ่งเน้นพัฒนาเศรษฐกิจสุขภาพและบริการทางการแพทย์ ให้ประเทศไทยเป็นศูนย์กลางบริการทางการแพทย์ของภูมิภาค และยกระดับบริการภาครัฐให้ตรงตามความต้องการของประชาชน ประชาชนได้รับบริการที่สะดวก รวดเร็วมากยิ่งขึ้น ซึ่งการอนุมัติ อนุญาต ผลิตภัณฑ์สุขภาพ เป็นงานสำคัญของ อย. ที่มีผลต่อความเชื่อมั่นในการลงทุนธุรกิจผลิตภัณฑ์สุขภาพ การใช้ระบบดิจิทัลและการทำธุรกรรมทางอิเล็กทรอนิกส์ จะเป็นอีกแรงขับเคลื่อนที่จะเข้ามามีบทบาทในการอำนวยความสะดวกให้ภาครัฐอนุมัติ อนุญาต อย่างเป็นระบบและรอบคอบ ช่วยคุ้มครองประชาชน ตลอดจนอำนวยความสะดวกให้ประชาชนและภาคเอกชนได้รับการบริการที่รวดเร็ว เป็นการเข้าสู่ระบบอิเล็กทรอนิกส์ของภาคราชการ ตามนโยบายประเทศไทย 4.0 ที่ต้องการเพิ่มประสิทธิภาพการทำงานและตอบสนองความต้องการของผู้รับบริการได้อย่างทันท่วงที
ด้าน นพ.สุรโชค กล่าวว่า 5 ทศวรรษที่ผ่านมา อย. ได้พัฒนาระบบการกำกับดูแลผลิตภัณฑ์สุขภาพให้ทันสมัยและเป็นสากล ให้ความสำคัญกับการให้บริการอนุมัติ อนุญาต อำนวยความสะดวกในการนำเข้าและส่งออกผลิตภัณฑ์สุขภาพ ลดขั้นตอน ลดระยะเวลา ลดการใช้เอกสาร ในรูปแบบ FDA One Platform บริการเบ็ดเสร็จครบวงจร ณ จุดเดียว ที่ One Stop Service Center โดยปี 2567 ได้พิจารณาคำขออนุญาตด้านผลิตภัณฑ์สุขภาพจากผู้ประกอบการมากกว่า 370,000 คำขอ และตรวจปล่อยสินค้านำเข้าผ่านระบบ National Single Window กว่า 270,000 ใบขนสินค้า มูลค่ากว่า 470,000 ล้านบาท และเพื่ออำนวยความสะดวกรวดเร็วในการดำเนินธุรกิจของผู้ประกอบการ รวมถึงสร้างความเชื่อมั่นในการลงทุนสู่การยอมรับในระดับสากลมากขึ้น อย. จึงได้พัฒนายกระดับระบบการให้บริการกระบวนการอนุมัติ อนุญาต ในรูปแบบอิเล็กทรอนิกส์ ทั้งระบบมอบอํานาจ ระบบ Tracking อย. ระบบ FDA Importer e-Service (Queuing & Tracking) และ การใช้บัตรประชาชนใบเดียวออกของที่ด่านอาหารและยา ที่จะช่วยให้ผู้รับบริการได้รับการพิจารณาและอนุมัติทันทีหากข้อมูลเป็นไปตามข้อกำหนดโดยมีการรับฟังความคิดเห็นและคำแนะนำจากผู้รับบริการเพื่อนำมาปรับปรุงและพัฒนาการให้บริการให้มีประสิทธิภาพยิ่งขึ้น
************************************************ 22 มกราคม 2568

ที่มา : https://www.thaigov.go.th/news/contents/details/92625