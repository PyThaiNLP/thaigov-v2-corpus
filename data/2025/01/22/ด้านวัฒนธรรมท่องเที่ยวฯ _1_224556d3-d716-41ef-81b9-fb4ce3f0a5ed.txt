รัฐบาลไทย-ข่าวทำเนียบรัฐบาล-ประธานสภาหอการค้าและอุตสาหกรรมญี่ปุ่นเข้าร่วมหารือยกระดับความร่วมมือด้านการท่องเที่ยวไทย-ญี่ปุ่น กับผู้ช่วยรัฐมนตรีประจำกระทรวงการท่องเที่ยวและกีฬา 


วันพุธที่ 22 มกราคม 2568
ประธานสภาหอการค้าและอุตสาหกรรมญี่ปุ่นเข้าร่วมหารือยกระดับความร่วมมือด้านการท่องเที่ยวไทย-ญี่ปุ่น กับผู้ช่วยรัฐมนตรีประจำกระทรวงการท่องเที่ยวและกีฬา
ประธานสภาหอการค้าและอุตสาหกรรมญี่ปุ่นเข้าร่วมหารือยกระดับความร่วมมือด้านการท่องเที่ยวไทย-ญี่ปุ่น กับผู้ช่วยรัฐมนตรีประจำกระทรวงการท่องเที่ยวและกีฬา
วันที่ 21 มกราคม 2568 เวลา 13.30 น. นายโคบายาชิ เคน ประธานสภาหอการค้าและอุตสาหกรรมญี่ปุ่นและคณะเจ้าหน้าที่ ได้เข้าร่วมการหารือเพื่อยกระดับความร่วมมือด้านการท่องเที่ยวและกีฬา ระหว่างประเทศไทยและญี่ปุ่น นายจักรพล ตั้งสุทธิธรรม ผู้ช่วยรัฐมนตรีประจำกระทรวงการท่องเที่ยวและกีฬา ณ กระทรวงการท่องเที่ยวและกีฬา และรับฟังมุมมองแลกเปลี่ยนความเห็นระหว่างกันเพื่อยกระดับความสัมพันธ์ไทย-ญี่ปุ่นผ่านกลไกการท่องเที่ยว โดยมีการหารือประเด็นสำคัญ ดังนี้
1. ผู้ช่วยรัฐมนตรีประจำกระทรวงการท่องเที่ยวและกีฬาแสดงความขอบคุณประธานสภาหอการค้าและอุตสาหกรรมญี่ปุ่นในการเข้าพบหารือร่วมกัน เพื่อยกระดับเสริมสร้างความร่วมมือด้านการท่องเที่ยวระหว่างไทย – ญี่ปุ่น โดยการท่องเที่ยวและกีฬาสามารถส่งเสริมและขับเคลื่อนร่วมกันได้ในการเพิ่ม GDP ของประเทศ ผ่าน Sport Tourism และการใช้ Soft Power 5F ได้แก่ Food (อาหาร) Fashion (การออกแบบแฟชั่นไทย) Film (ภาพยนตร์) Fight (มวยไทย) และ Festival (เทศกาลต่างๆและประเพณีไทย) ร่วมบูรณาการร่วมกับแนวคิด 5 Must Do in Thailand ประกอบด้วย (1) Must Taste (2) Must Try (3) Must Buy (4) Must Seek และ (5) Must See ในการขยายตัวและขับเคลื่อนเศรษฐกิจของประเทศที่คาดหวังว่าจะเพิ่มขึ้นร้อยละ 3.5 - 3.7 ในปีนี้
2. ทั้งสองฝ่ายหารือในการส่งเสริมความร่วมมือด้านแคมเปญการท่องเที่ยว อาทิ การจัดตั้งบ้านพี่เมืองน้องทางการท่องเที่ยวในเมืองที่สำคัญระหว่างกัน การเพิ่มเส้นทางการบิน และพร้อมกระจายนักท่องเที่ยวและรายได้จากการท่องเที่ยวไปยังเมืองน่าเที่ยวของทั้งสองประเทศ และพร้อมที่จะแลกเปลี่ยนความรู้ในการพัฒนายกระดับจุดเด่นของเมืองรองให้เป็นอัตลักษณ์ในการดึงดูดการท่องเที่ยว จัดกิจกรรมด้านการท่องเที่ยวตลอดทั้งปี รวมถึงการขยายผลช่องทางการประชาสัมพันธ์แคมเปญทางการตลาดเป็นภาษาไทยและญี่ปุ่นร่วมกัน
3. ผู้ช่วยรัฐมนตรีประจำกระทรวงการท่องเที่ยวและกีฬาเน้นย้ำถึงความสัมพันธ์อันดีมาอย่างยาวนานของประเทศไทยและญี่ปุ่นมี โดยปี พ.ศ. 2568 ครบรอบ 138 ปี ความสัมพันธ์ทางการทูตระหว่างประเทศไทย – ญี่ปุ่น และสามารถขยายผลความสัมพันธ์ให้เกิดความเน้นแฟ้นมากขึ้น อีกทั้งยังได้ระบุถึงการส่งเสริมด้าน Tourism Wellness โดยมีนักท่องเที่ยวญี่ปุ่นเป็นตลาดหลักในการใช้บริการ Retirement Resort ซึ่งเป็นนักท่องเที่ยวในกลุ่มสังคมผู้สูงอายุ (Aging Society) และไทยพร้อมที่จะส่งเสริมในเรื่องการท่องเที่ยวสำหรับทุกช่วงวัย (All Generations Tourism)
อีกทั้ง ผู้ช่วยรัฐมนตรีประจำกระทรวงการท่องเที่ยวและกีฬากล่าวทิ้งท้ายว่า “การหารือครั้งนี้แสดงให้เห็นถึงความสัมพันธ์อันดีระหว่างไทยและญี่ปุ่น ที่พร้อมเดินหน้าส่งเสริมความร่วมมือในทุกมิติอย่างต่อเนื่อง ขอขอบคุณประธานสภาหอการค้าและอุตสาหกรรมญี่ปุ่นและคณะอีกครั้งสำหรับการพบปะในครั้งนี้ พร้อมเชิญชวนให้เข้าร่วมกิจกรรมพิเศษต่าง ๆ ในแคมเปญ Amazing Thailand Grand Tourism and Sports Year 2025 ที่จะมีขึ้นในปีนี้ด้วย”

ที่มา : https://www.thaigov.go.th/news/contents/details/92614