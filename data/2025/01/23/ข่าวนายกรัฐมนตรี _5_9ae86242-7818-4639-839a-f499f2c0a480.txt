รัฐบาลไทย-ข่าวทำเนียบรัฐบาล-สินค้าไทยไปได้ด้วยดี..หลังไทยบรรลุข้อตกลง EFTA (เอฟต้า) ในยุโรป มั่นใจช่วยสนับสนุนการค้า-การลงทุนระหว่างไทย กับปท.ในยุโรปได้อย่างคึกคัก 


วันพฤหัสบดีที่ 23 มกราคม 2568
23/01/2568
พิมพ์
สินค้าไทยไปได้ด้วยดี..หลังไทยบรรลุข้อตกลง EFTA (เอฟต้า) ในยุโรป มั่นใจช่วยสนับสนุนการค้า-การลงทุนระหว่างไทย กับปท.ในยุโรปได้อย่างคึกคัก
ขณะที่ประธานาธิบดีสวิสยินดีกับโอกาสของไทยในครั้งนี้
วานนี้ (วันพุธที่ 22 มกราคม 2568) เวลาประมาณ 16.00 น. (ตามเวลาท้องถิ่นเมืองดาวอส ตรงกับเวลา 22.00 น. ตามเวลาในประเทศไทย) ณ ศูนย์ประชุม Congress Center เมืองดาวอส สมาพันธรัฐสวิส นางสาวแพทองธาร ชินวัตร นายกรัฐมนตรี พบหารือกับนางคาริน เคลเลอร์-ซุทเทอร์ (Karin Keller-Sutter) ประธานาธิบดีแห่งสมาพันธรัฐสวิส ในโอกาสเข้าร่วมการประชุม World Economic Forum Annual Meeting 2025 (WEF AM25)
นายจิรายุ ห่วงทรัพย์ โฆษกประจำสำนักนายกรัฐมนตรี สรุปสาระสำคัญดังนี้ นายกรัฐมนตรีกล่าวถึง การเข้าร่วมการประชุม WEF 2025 ในครั้งนี้ว่า ประเทศไทย โดยพันธมิตรภาครัฐ-เอกชน ร่วมงานเลี้ยงอาหารกลางวัน (Thailand Reception) โดยนำเมนูอาหารไทยที่เป็นที่ยอดนิยมมานำเสนอให้กับผู้ร่วมประชุมและสื่อมวลชน เป็นที่น่าดีใจที่ได้รับเสียงชี่นชม ทั้งนี้ อาหารไทยเป็นหนึ่งใน Soft power ไทยที่มาจากภูมิปัญญาของคนไทย โดยเกษตรกรและผู้ประกอบการกิจการร้านอาหารและภัตตาคารต่างๆ ร่วมกันสรรค์สร้างจนทำให้อาหารไทยเป็นที่รู้จักทั่วโลก
ประธานาธิบดีแห่งสมาพันธรัฐสวิส ได้กล่าวแสดงความยินดีในความสำเร็จของไทยในการจัดงาน Thailand Reception ในครั้งนี้ รวมถึงความสำเร็จของไทย ในการบรรลุความตกลงการค้าเสรีไทย-สมาคมการค้าเสรีแห่งยุโรป (European Free Trade Association: EFTA (เอฟต้า) ซึ่งเชื่อว่าจะเป็นประโยชน์และจะมีส่วนสำคัญในการส่งเสริมการขยายตัวการค้า-การลงทุนระหว่างไทย-สวิสด้วย นอกจากนี้ สองฝ่ายได้หารือเกี่ยวกับความร่วมมือด้านการยกเว้นการตรวจลงตรา และการสนับสนุนการเปลี่ยนผ่านสีเขียวของไทย หรือ green transition
โดย นายกรัฐมนตรี นางสาวแพทองธาร ชินวัตร จะร่วมเป็นสักขีพยานการลงนามความตกลง FTA ไทย-EFTA ในวันนี้ (วันพฤหัสบดีที่ 23 มกราคม 2568 เวลา 09.00 น. ตามเวลากรุงดาวอส ที่ House of Switzerland ) ซึ่งข้อตกลงครั้งนี้ ประกอบด้วย ประเทศสวิตเซอร์แลนด์ นอร์เวย์ ไอซ์แลนด์ ลิกเตนสไตน์ และประเทศไทย ซึ่งจะทำให้การค้าระหว่างไทยกับประเทศกลุ่มนี้ในภูมิภาคยุโรปมีปริมาณมากขึ้นจากกำแพงภาษีที่ปรับเปลี่ยนลดลงอยู่ในข้อตกลงต่าง ๆ

ที่มา : https://www.thaigov.go.th/news/contents/details/92641