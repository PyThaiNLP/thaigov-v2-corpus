รัฐบาลไทย-ข่าวทำเนียบรัฐบาล-กระทรวงวัฒนธรรมเปิดโครงการ “พัฒนาศักยภาพข้าราชการที่ดี” เสริมทัพข้าราชการรุ่นใหม่ขับเคลื่อนเศรษฐกิจวัฒนธรรมในยุคดิจิทัล


วันพฤหัสบดีที่ 23 มกราคม 2568
กระทรวงวัฒนธรรมเปิดโครงการ “พัฒนาศักยภาพข้าราชการที่ดี” เสริมทัพข้าราชการรุ่นใหม่ขับเคลื่อนเศรษฐกิจวัฒนธรรมในยุคดิจิทัล
กระทรวงวัฒนธรรมเปิดโครงการ “พัฒนาศักยภาพข้าราชการที่ดี” เสริมทัพข้าราชการรุ่นใหม่ขับเคลื่อนเศรษฐกิจวัฒนธรรมในยุคดิจิทัล
กระทรวงวัฒนธรรมเปิดโครงการ “พัฒนาศักยภาพข้าราชการที่ดี” เสริมทัพข้าราชการรุ่นใหม่ขับเคลื่อนเศรษฐกิจวัฒนธรรมในยุคดิจิทัล
กระทรวงวัฒนธรรมจัดโครงการ "พัฒนาศักยภาพการเป็นข้าราชการที่ดี รุ่นที่ 1" ประจำปีงบประมาณ 2568 ระหว่างวันที่ 20 - 24 มกราคม 2568 ณ โรงแรมทาวน์ อิน ทาวน์ และพิพิธภัณฑสถานแห่งชาติ พระนคร โดยมุ่งหวังพัฒนาข้าราชการให้มีความรู้และทักษะในการปฏิบัติงานที่สามารถสืบสานสร้างสรรค์งานด้านศาสนา ศิลปะ และวัฒนธรรมของไทยได้อย่างมีประสิทธิภาพ โดยการอบรมมีเนื้อหาที่สำคัญ เช่น นโยบายกระทรวงวัฒนธรรม, การขับเคลื่อนงานด้านศาสนา ศิลปะ และวัฒนธรรม, ทักษะการใช้เทคโนโลยีดิจิทัล และทักษะการสื่อสารที่มีประสิทธิภาพ ซึ่งจะช่วยเสริมสร้างข้าราชการยุคใหม่ให้มีความพร้อมในการดำเนินงานเพื่อสร้างสรรค์สังคมและเศรษฐกิจไทยให้เติบโตอย่างยั่งยืน
ในโอกาสนี้ นายประสพ เรียงเงิน ปลัดกระทรวงวัฒนธรรม ได้เป็นประธานในพิธีพร้อมบรรยายพิเศษภายใต้หัวข้อ “Hello !! New Gen POWER OF THE FUTURE” ซึ่งเป็นการถ่ายทอดแนวคิดและทิศทางการทำงานในยุคใหม่ โดยเน้นการปรับตัวให้ทันเทคโนโลยีที่เข้ามามีบทบาทสำคัญ เช่น AI และเครื่องมือดิจิทัลต่าง ๆ พร้อมทั้งฝากแนวคิด “KFC for CULTURE” (Knowledge, Friendship, Connection) ซึ่งเน้นการเรียนรู้ควบคู่กับมิตรภาพ และการเชื่อมโยงสู่การทำงานร่วมกันอย่างยั่งยืน
ปลัด วธ. ยังได้เน้นย้ำถึงการปฏิบัติหน้าที่ด้วยความซื่อสัตย์สุจริต ความสำคัญของการสร้างเครือข่าย และการศึกษาด้วยตนเองอย่างต่อเนื่อง พร้อมทั้งยกระดับการทำงานในภารกิจสำคัญ เช่น การขับเคลื่อนเศรษฐกิจวัฒนธรรม การสร้างคุณค่าทางสังคม และยกระดับภาพลักษณ์เกียรติภูมิไทยสู่ระดับนานาชาติ ซึ่งการอบรมครั้งนี้ ไม่เพียงแต่แสดงถึงความมุ่งมั่นในการพัฒนาข้าราชการ แต่ยังเป็นการส่งสัญญาณถึงการเปลี่ยนแปลงที่มีความสำคัญในการขับเคลื่อนการอนุรักษ์ และพัฒนาการดำเนินงานของกระทรวงวัฒนธรรมในยุคดิจิทัลอย่างมีประสิทธิภาพ สร้างภาพลักษณ์ของ วธ. จากกระทรวงทางสังคม ที่โดดเด่นด้านงานสงวน รักษา อนุรักษ์ความดั้งเดิมของมรดกทางศิลปวัฒนธรรมของชาติ ไปสู่กระทรวงสังคมกึ่งเศรษฐกิจ ต่อไป

ที่มา : https://www.thaigov.go.th/news/contents/details/92644