รัฐบาลไทย-ข่าวทำเนียบรัฐบาล-ลูกค้า ธกส. ฟังทางนี้ รัฐบาลเชิญชวนผู้ใช้บริการแอป BAAC Mobile ลงทะเบียนยืนยันตัวตน e-KYC ป้องกันภัยจากโจรออนไลน์ และลดความเสี่ยงถูกนำบัญชีไปใช้ผิดกฎหมาย


วันพฤหัสบดีที่ 23 มกราคม 2568
23/01/2568
พิมพ์
ลูกค้า ธกส. ฟังทางนี้ รัฐบาลเชิญชวนผู้ใช้บริการแอป BAAC Mobile ลงทะเบียนยืนยันตัวตน e-KYC ป้องกันภัยจากโจรออนไลน์ และลดความเสี่ยงถูกนำบัญชีไปใช้ผิดกฎหมาย
ลูกค้า ธกส. ฟังทางนี้ รัฐบาลเชิญชวนผู้ใช้บริการแอป BAAC Mobile ลงทะเบียนยืนยันตัวตน e-KYC ป้องกันภัยจากโจรออนไลน์ และลดความเสี่ยงถูกนำบัญชีไปใช้ผิดกฎหมาย
วันนี้ (23 มกราคม 2568) นายอนุกูล พฤกษานุศักดิ์ รองโฆษกประจำสำนักนายกรัฐมนตรี เปิดเผยว่า รัฐบาล โดยธนาคารเพื่อการเกษตรและสหกรณ์การเกษตร (ธ.ก.ส.) เชิญชวนลูกค้าผู้ใช้บริการแอปพลิเคชัน BAAC Mobile ที่ยังไม่ลงทะเบียนยืนยันตัวตน e-KYC หรือ Electronic Know Your Customer ซึ่งเป็นกระบวนการตรวจสอบความถูกต้องของข้อมูลและตัวตนของลูกค้าในรูปแบบอิเล็กทรอนิกส์ ที่จะเป็นประโยชน์ในการทำธุรกรรมทางการเงินหรือการลงทุนต่าง ๆ อย่างรวดเร็วและปลอดภัย เพียงบัตรประจำตัวประชาชน และสมาร์ทโฟน เข้ารับบริการเพื่อจัดเก็บใบหน้าสำหรับยืนยันตัวตนในการเพิ่มประสิทธิภาพและยกระดับความปลอดภัยในการทำธุรกรรม ผ่าน BAAC Mobile ป้องกันการถูกฉ้อโกงเลี่ยงภัยคุกคามจากมิจฉาชีพ อาชญากรรมทางการเงิน ลดความเสี่ยงในการถูกนำบัญชีไปใช้ในธุรกรรมที่ผิดกฎหมาย
นายอนุกูล กล่าวต่อว่า การพิสูจน์และยืนยันตัวตนทางอิเล็กทรอนิกส์ (e-KYC) คือ การทำความรู้จักกับลูกค้า ผ่านทางอิเล็กทรอนิกส์ ในการระบุตัวตนและยืนยันตัวตนที่ สะดวก รวดเร็ว มากขึ้นกว่าเดิม ผู้ใช้บริการจะทำธุรกรรมได้ง่าย และปลอดภัยเมื่อลงทะเบียน e-KYC ด้วยอัตลักษณ์บุคคลเช่น การจดจำใบหน้า ซึ่งช่วยระบุไอดีที่เป็นกรรมสิทธิ์ส่วนบุคคลส่วนบุคคล ทำให้ปลอมแปลง หรือเลียนแบบได้ยาก ช่วยลดขั้นตอนการตรวจสอบบุคคล ลดความผิดพลาดที่อาจเกิดขึ้นระหว่างดำเนินการและควบคุมความปลอดภัยของข้อมูลได้ โดยคุณสมบัติผู้ลงทะเบียน เป็นลูกค้าบุคคลธรรมดา ผู้มีสัญชาติไทยที่มีอายุ 15 ปีขึ้นไป ใช้เพียงบัตรประจำตัวประชาชน และโทรศัพท์มือถือ ในการลงทะเบียน ซึ่งประโยชน์ที่ลูกค้าจะได้รับ คือ 1. สะดวก รวดเร็ว ไม่ต้องเดินทางมาแสดงตัวตนที่สาขา หรือสถานที่ทำการของผู้ให้บริการ 2. ลดการกรอกข้อมูลซ้ำซ้อน ด้วยการใช้ระบบดิจิทัลพิสูจน์ และยืนยันตัวตน 3. ปลอดภัยในการใช้บริการ ด้วยมาตรฐานการรักษาความปลอดภัยตาม พ.ร.บ.คุ้มครองข้อมูลส่วนบุคคล 4. ป้องกันการโจรกรรมข้อมูลทางการเงิน
ทั้งนี้ ลูกค้า ธ.ก.ส. ที่สนใจลงทะเบียน e-KYC สามารถดำเนินการได้ตั้งแต่บัดนี้เป็นต้นไปที่ ธ.ก.ส. ทุกสาขาทั่วประเทศ สอบถามรายละเอียดเพิ่มเติมได้ที่ Call Center 02 555 0555

ที่มา : https://www.thaigov.go.th/news/contents/details/92659