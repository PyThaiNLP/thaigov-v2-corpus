รัฐบาลไทย-ข่าวทำเนียบรัฐบาล-รองปลัดเกษตรฯ เปิดการสัมมนาเชิงปฏิบัติการ “การขับเคลื่อนโครงการส่งเสริมและพัฒนาสินค้าเกษตรชีวภาพ (สมุนไพร) ปีงบประมาณ พ.ศ.2568” มุ่งพัฒนาศักยภาพบุคลากร เสริมสร้างเครือข่ายการผลิต


วันพฤหัสบดีที่ 23 มกราคม 2568
รองปลัดเกษตรฯ เปิดการสัมมนาเชิงปฏิบัติการ “การขับเคลื่อนโครงการส่งเสริมและพัฒนาสินค้าเกษตรชีวภาพ (สมุนไพร) ปีงบประมาณ พ.ศ.2568” มุ่งพัฒนาศักยภาพบุคลากร เสริมสร้างเครือข่ายการผลิต
รองปลัดเกษตรฯ เปิดการสัมมนาเชิงปฏิบัติการ “การขับเคลื่อนโครงการส่งเสริมและพัฒนาสินค้าเกษตรชีวภาพ (สมุนไพร) ปีงบประมาณ พ.ศ.2568” มุ่งพัฒนาศักยภาพบุคลากร เสริมสร้างเครือข่ายการผลิต
นางสาวภัทราภรณ์ โสเจยยะ รองปลัดกระทรวงเกษตรและสหกรณ์ เปิดเผยภายหลังการเป็นประธาน เปิดการสัมมนาเชิงปฏิบัติการ เรื่อง “การขับเคลื่อนโครงการส่งเสริมและพัฒนาสินค้าเกษตรชีวภาพ (สมุนไพร) ปีงบประมาณ พ.ศ.2568” โดยมี นายปรีชา ดิลกพรเมธี รองผู้ว่าราชการจังหวัดนครปฐม กล่าวต้อนรับ และนางอมราพร ชีพสมุทร์ ผู้อำนวยการกองนโยบายเทคโนโลยีเพื่อการเกษตรและเกษตรกรรมยั่งยืน พร้อมด้วยเจ้าหน้าที่สำนักงานปลัดกระทรวงเกษตรและสหกรณ์ ทั้งส่วนกลางและภูมิภาค เข้าร่วม ณ ห้องประชุมทราวดี 2 โรงแรมไมด้า แกรนด์ ทราวดี จังหวัดนครปฐม ว่า    การสัมมนาดังกล่าวมีวัตถุประสงค์เพื่อพัฒนาศักยภาพบุคลากรผู้ปฏิบัติงานให้มีความรู้และทักษะด้านการผลิตวัตถุดิบสมุนไพรให้ได้คุณภาพมาตรฐาน และเพื่อสร้างเครือข่ายการผลิตพืชสมุนไพรให้มีคุณภาพและมาตรฐาน GAP/GACP หรือเกษตรอินทรีย์ในพื้นที่เมืองสมุนไพรและจังหวัดอื่นๆ ให้เพิ่มมากขึ้น
รองปลัดเกษตรฯ กล่าวเพิ่มเติมว่า ปัจจุบันสินค้าเกษตรชีวภาพสมุนไพรนับว่าเป็นพืชที่มีศักยภาพ สามารถพัฒนาไปสู่พืชเศรษฐกิจ และยกระดับเป็นเกษตรมูลค่าสูง เนื่องจากกระแสตื่นตัวทางด้านสุขภาพและความงามด้วยผลิตภัณฑ์ธรรมชาติมีเพิ่มมากขึ้น กลุ่มเกษตรกรและวิสาหกิจชุมชนจึงถือว่าเป็นผู้ผลิตสำคัญ ซึ่งกระทรวงเกษตรและสหกรณ์เป็นหน่วยงานดูแล ต้นน้ำด้านการผลิต จึงเป็นโอกาสที่จะยกระดับการพัฒนาและส่งเสริมเกษตรกรให้สามารถผลิตพืชสมุนไพรที่มีคุณภาพและมาตรฐานสูง สามารถเชื่อมโยงเครือข่ายตลอดห่วงโซ่คุณค่า และสร้างรายได้ให้แก่เกษตรกรและชุมชนได้อย่างยั่งยืน
ทั้งนี้ กระทรวงเกษตรและสหกรณ์ ทำหน้าที่เป็นหน่วยงานในการขับเคลื่อนด้านวัตถุดิบสมุนไพร ตามแผนปฏิบัติการฯ ฉบับที่ 2 (พ.ศ. 2566 – 2570) ยุทธศาสตร์ที่ 1 การส่งเสริมการผลิตและแปรรูปวัตถุดิบสมุนไพรให้มีคุณภาพและมาตรฐาน โดยแผนการส่งเสริมการเพิ่มผลิตภาพสมุนไพรที่มีคุณภาพ สู่การผลิตสมุนไพรที่มีมูลค่าสูง (High value added) เป็นการนำองค์ความรู้การวิจัย และการพัฒนานวัตกรรมและเทคโนโลยีมาใช้ในการทำเกษตรแบบแม่นยำ (Precision Farming) เพื่อลดต้นทุน เพิ่มผลิตภาพและประสิทธิภาพการผลิต รวมถึงพัฒนาคุณภาพและมาตรฐานความปลอดภัยด้านอาหาร และต่อยอดการพัฒนาไปสู่เศรษฐกิจ BCG

ที่มา : https://www.thaigov.go.th/news/contents/details/92661