รัฐบาลไทย-ข่าวทำเนียบรัฐบาล-​รัฐบาลโดย บสย.. จัดเต็มเร่งลดหนี้ให้ง่ายขึ้น! ผ่าน “บสย. พร้อมค้ำ พร้อมช่วย” ลดต้นทันที 30% ผ่อนยาวสูงสุด 80 เดือน ช่วยพ่อค้าแม่ขายและเอสเอ็มอีไปต่อได้


วันพฤหัสบดีที่ 23 มกราคม 2568
23/01/2568
พิมพ์
​รัฐบาลโดย บสย.. จัดเต็มเร่งลดหนี้ให้ง่ายขึ้น! ผ่าน “บสย. พร้อมค้ำ พร้อมช่วย” ลดต้นทันที 30% ผ่อนยาวสูงสุด 80 เดือน ช่วยพ่อค้าแม่ขายและเอสเอ็มอีไปต่อได้
​รัฐบาลโดย บสย.. จัดเต็มเร่งลดหนี้ให้ง่ายขึ้น! ผ่าน “บสย. พร้อมค้ำ พร้อมช่วย” ลดต้นทันที 30% ผ่อนยาวสูงสุด 80 เดือน ช่วยพ่อค้าแม่ขายและเอสเอ็มอีไปต่อได้
วันนี้ (23 มกราคม 2568) นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี เปิดเผยว่า  บรรษัทประกันสินเชื่ออุตสาหกรรมขนาดย่อม (บสย.) ขานรับนโยบายของรัฐบาล เดินหน้าแก้หนี้ให้ผู้ประกอบการ SMEs ลดภาระทางการเงิน ปลดหนี้แก้หนี้ยั่งยืน และสามารถเดินหน้าต่อได้ โดยระดมทีมงานผู้เชี่ยวชาญมาให้คำแนะนำในการปรับโครงสร้างหนี้ผ่านมาตรการ “บสย. พร้อมช่วย” และการเข้าถึงแหล่งเงินทุนให้กับผู้ประกอบการ SMEs ซึ่งได้รับการตอบรับจากผู้ประกอบการ SMEs และ ลูกหนี้ บสย. เข้าร่วมมาตรการปรับโครงสร้างหนี้กับ บสย. อย่างต่อเนื่อง ทั้งลูกหนี้ทั่วไป ภายใต้มาตรการ 3 สี “ม่วง เหลือง เขียว” ที่มีการปรับเงื่อนไขให้ยืดหยุ่นมากยิ่งขึ้น และลูกหนี้ “กลุ่มเปราะบาง” ที่มีเงินต้นไม่เกิน 2 แสนบาท ซึ่งเป็นมาตรการที่ บสย. เพิ่งเปิดตัวเมื่อต้นปีที่ผ่านมา โดยคิดอัตราดอกเบี้ย 0% ชำระครั้งแรกเพียง 500 บาท ผ่อนสูงสุด 80 เดือน ตัดเงินต้นทั้งจำนวน ค่างวดขั้นต่ำเพียง 500-2,500 บาท และสามารถปลดหนี้ ลดต้นสูงถึง 30% เมื่อจ่ายต่อเนื่อง 6 งวด ซึ่งถือเป็นเปอร์เซ็นต์ที่สูงที่สุดเท่าที่ บสย. เคยทำมา เพื่อช่วย SMEs รายย่อย พ่อค้า แม่ค้า อาชีพอิสระ ให้สามารถปลดหนี้ได้ง่ายขึ้นเร็วขึ้น
นางสาวศศิกานต์ กล่าวต่อว่า จากผลการดำเนินโครงการที่ผ่านมาทั้งในส่วนของกรุงเทพมหานคร และจังหวัดเชียงใหม่ มีผู้ประกอบการ SMEs และลูกหนี้ บยส. เข้าร่วมกิจกรรมจำนวนมาก สามารถเจรจาปรับโครงสร้างหนี้ ทั้งสิ้น 93 ราย มูลหนี้รวม 94 ล้านบาท โดยมีลูกหนี้ “กลุ่มเปราะบาง” สามารถปลดหนี้ได้อีก 15 ราย นอกจากนี้ ยังมี SMEs ที่สนใจยื่นขอสินเชื่อ ผ่านกลไกการค้ำประกันเครดิตของ บสย. อีก 44 ราย สำหรับลูกหนี้ บสย. ที่สนใจเข้าร่วมโครงการปรับโครงสร้างหนี้กับ บสย. สามารถพบกันที่บูธกิจกรรม “บสย. พร้อมค้ำ พร้อมช่วย” อีก 10 จังหวัด โดยสัปดาห์ที่เหลือของเดือนมกราคมนี้ จะเดินสายไปที่โลตัส สาขาชลบุรี จ.ชลบุรี วันที่ 28-30 มกราคม 2568
“ผู้ประกอบการ SMEs ลูกหนี้ บสย. สามารถลงทะเบียนแก้หนี้ที่ LINE OA : @tcgfirst โดยในบูธกิจกรรมยังมีบริการให้คำปรึกษาการยื่นขอสินเชื่อ โดยมี บสย. ช่วยค้ำประกัน ซึ่งปัจจุบัน บสย. มีวงเงินค้ำประกันสินเชื่อภายใต้โครงการ PGS 11 “บสย. SMEs ยั่งยืน” อีกกว่า 20,000 ล้านบาท เพื่อช่วยเหลือ SMEs เข้าถึงแหล่งเงินทุน ผู้สนใจสอบถามข้อมูลเพิ่มเติมได้ที่สำนักงานเขตในพื้นที่ของท่าน หรือ บสย. Call Center โทร. 02-890-9999” นางสาวศศิกานต์ ระบุ

ที่มา : https://www.thaigov.go.th/news/contents/details/92652