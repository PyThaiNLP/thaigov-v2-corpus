รัฐบาลไทย-ข่าวทำเนียบรัฐบาล-จัดงานมหัศจรรย์ วันมวยไทย ดังไกลสู่ชาวโลก ประจำปี ๒๕๖๘ “Amazing MuayThai World Festival 2025” ในวันที่ ๕ - ๖ กุมภาพันธ์ ๒๕๖๘ ณ อุทยานราชภักดิ์ อำเภอหัวหิน จังหวัดประจวบคีรีขันธ์


วันพฤหัสบดีที่ 23 มกราคม 2568
จัดงานมหัศจรรย์ วันมวยไทย ดังไกลสู่ชาวโลก ประจำปี ๒๕๖๘ “Amazing MuayThai World Festival 2025” ในวันที่ ๕ - ๖ กุมภาพันธ์ ๒๕๖๘ ณ อุทยานราชภักดิ์ อำเภอหัวหิน จังหวัดประจวบคีรีขันธ์
จัดงานมหัศจรรย์ วันมวยไทย ดังไกลสู่ชาวโลก ประจำปี ๒๕๖๘ “Amazing MuayThai World Festival 2025” ในวันที่ ๕ - ๖ กุมภาพันธ์ ๒๕๖๘ ณ อุทยานราชภักดิ์ อำเภอหัวหิน จังหวัดประจวบคีรีขันธ์
“มวยไทยคือศิลปะการต่อสู้ป้องกันตัว เป็นวัฒนธรรมที่สูงส่งยิ่งใหญ่ เป็นภูมิปัญญา  อันชาญฉลาด เป็นเอกลักษณ์อันงดงาม เป็นรากเหง้าประวัติศาสตร์โบราณ ที่เกิดเกิดจากการต่อสู้ป้องกันประเทศ ภายใต้การนำทัพของพระมหากษัตริย์”
กองทัพบก ได้ประสานความร่วมมือกับ คณะอนุกรรมการขับเคลื่อนอุตสาหกรรมด้านกีฬา  คณะกรรมการพัฒนาซอฟต์พาวเวอร์แห่งชาติ, กระทรวงมหาดไทย โดย จังหวัดประจวบคีรีขันธ์,กระทรวงวัฒนธรรม โดย กรมส่งเสริมวัฒนธรรม, กระทรวงการท่องเที่ยวและกีฬา โดย การกีฬาแห่งประเทศไทย และการท่องเที่ยวแห่งประเทศไทย, กระทรวงอุดมศึกษา วิทยาศาสตร์ วิจัยและนวัตกรรม โดยมหาวิทยาลัยราชภัฏหมู่บ้านจอมบึง รวมทั้งภาคเอกชน และส่วนราชการต่างๆ ในพื้นที่จังหวัดประจวบคีรีขันธ์ กำหนดจัดงานมหัศจรรย์ วันมวยไทย ดังไกลสู่ชาวโลก ประจำปี ๒๕๖๘ “Amazing MuayThai World Festival 2025” ในวันที่ ๕ - ๖ กุมภาพันธ์ ๒๕๖๘ ณ อุทยานราชภักดิ์ อำเภอหัวหิน จังหวัดประจวบคีรีขันธ์ เพื่อเทิดพระเกียรติและน้อมรำลึกถึงสมเด็จพระสรรเพชญ์ที่ ๘ (สมเด็จพระเจ้าเสือ) องค์พระบิดามวยไทย ในโอกาสครบ ๓๒๓ ปีแห่งวันขึ้นครองราชย์ (ในวันที่ ๖ กุมภาพันธ์ ๒๕๖๘) เพื่อส่งเสริมให้มวยไทยเป็นกีฬาประจำชาติไทยและมรดกของชาติไทย รวมทั้งเป็นการแสดงให้เห็นถึงรากเหง้าของศิลปะทางปัญญาของบรรพบุรุษไทย ในการต่อสู้ในระยะประชิด    ซึ่งเป็นวิชาการป้องกันตัวของนักรบไทย รวมทั้งเป็นการสนับสนุนนโยบายที่สำคัญของรัฐบาลในการขับเคลื่อนโมเดลเศรษฐกิจใหม่ที่เน้นการพัฒนาเศรษฐกิจด้วย “ปัญญา” และ “สร้างสรรค์” เพื่อสร้างเศรษฐกิจไทยให้ประสบความสำเร็จ และผลักดัน “Soft Power” ไทย ด้วยการนำ     ทุนทางวัฒนธรรมมาต่อยอด สร้างสรรค์สินค้าและบริการ (Creative Culture) เพื่อเพิ่มมูลค่า     ทางเศรษฐกิจและเสริมสร้างเศรษฐกิจฐานรากให้มีความเข้มแข็ง โดยมีกิจกรรมที่สำคัญที่เน้นไปถึงการย้อนอดีตในแง่ ประวัติศาสตร์ จารีต ประเพณี และวัฒนธรรม ที่ใช้นักแสดงกว่า ๒,๐๐๐ คน ประกอบด้วย
๑. พิธีย้อนประวัติศาสตร์รากเหง้าสู่ความยิ่งใหญ่มวยไทย ของบรรพบุรุษไทยโบราณที่ได้คิดค้น ฝึกฝนและพัฒนาการต่อสู้ด้วยมือเปล่าเพื่อใช้ในการป้องกันตัว และปกป้องประเทศชาติจากการทำศึกสงคราม
๒. การแปรรูปขบวนทหารเป็นตัวเลขไทย ๓๒๓ ปี เพื่อน้อมรำลึกถึงบิดามวยไทย
๓. การแสดงผลสัมฤทธิ์ของกีฬามวยไทยไปสู่ความเป็นสากล และการแสดงศิลปะ   แม่ไม้มวยไทยและรำไหว้ครู อันงดงามยิ่งใหญ่ของคนที่มาร่วมในพิธีทั้งคนไทยและต่างชาติประกอบแสง สี เสียง และการจุดพลุเฉลิมฉลองประเพณีมวยไทยอย่างยิ่งใหญ่ตระการตา
สำหรับในปีนี้จะมีกิจกรรมอื่นๆ ที่น่าสนใจอีกมากมาย อาทิ พิธีบวงสรวงสมเด็จพระบูรพ-กษัตริย์ ๗ พระองค์ และสมเด็จพระสรรเพชญ์ที่ ๘ (สมเด็จพระเจ้าเสือ), การถวายพระราชสดุดีพระบาทสมเด็จพระเจ้าอยู่หัว, การจัดนิทรรศการประวัติศาสตร์มวยไทย, การแข่งขันชกมวยไทย,  กิจกรรมส่งเสริมอุตสาหกรรมมวยไทย, การจำหน่ายสินค้าและอาหารพื้นเมืองของจังหวัดประจวบคีรีขันธ์กว่า ๖๐ ร้านจากร้านดังทั่วจังหวัด และการจำหน่ายผลิตภัณฑ์ OTOP ของดี   เมืองประจวบฯ ซึ่งคาดว่าจะมีผู้ร่วมงานกว่า ๑๐,๐๐๐ คน จากสมาชิกทั่วทุกมุมโลก ที่จะมาเข้าร่วม ในการจัดงานฯ ครั้งนี้
สำหรับผู้ที่สนใจสามารถเข้าชมได้ฟรี โดยสามารถดูข้อมูลเพิ่มเติมได้ที่ www.amazingmuaythaifestival.com

ที่มา : https://www.thaigov.go.th/news/contents/details/92645