รัฐบาลไทย-ข่าวทำเนียบรัฐบาล-คำกล่าว นางสาว แพทองธาร ชินวัตร นายกรัฐมนตรี เนื่องในโอกาส กฎหมายสมรสเท่าเทียมมีผลบังคับใช้ วันพฤหัสบดีที่  23 มกราคม 2568


วันพฤหัสบดีที่ 23 มกราคม 2568
23/01/2568
พิมพ์
คำกล่าว นางสาว แพทองธาร ชินวัตร นายกรัฐมนตรี เนื่องในโอกาส กฎหมายสมรสเท่าเทียมมีผลบังคับใช้ วันพฤหัสบดีที่  23 มกราคม 2568
คำกล่าว นางสาว แพทองธาร ชินวัตร นายกรัฐมนตรี เนื่องในโอกาส กฎหมายสมรสเท่าเทียมมีผลบังคับใช้ วันพฤหัสบดีที่  23 มกราคม 2568
สวัสดีค่ะ พี่น้องประชาชน
ในนามของรัฐบาล ดิฉันขอแสดงความยินดีกับคนไทยทุกคนค่ะ ที่ต่อจากนี้ ทุกความรักของคนไทย จะถูกรับรองทางกฎหมาย ทุกคู่จะมีชีวิตอย่างมีเกียรติ มีศักดิ์ศรี บนผืนแผ่นดินไทยค่ะ
กว่า 2 ทศวรรษของการต่อสู้ทั้งในทางกฎหมาย การเผชิญหน้ากับอคติ และการเปลี่ยนแปลงค่านิยมของสังคม ชัยชนะในครั้งนี้ถือเป็นความสำเร็จ จากความร่วมมือของทุกคนค่ะ
ดิฉันขอขอบคุณ อดีตนายกรัฐมนตรี คุณเศรษฐา ทวีสิน ที่มุ่งมั่นทำงานร่วมมือกับทุกภาคส่วน เพื่อผลักดันกฎหมายสมรสเท่าเทียมอย่างเต็มที่ ตามที่เคยให้คำมั่นสัญญาไว้กับพี่น้องประชาชนขอขอบคุณ สมาชิกสภาผู้แทนราษฎรจากทั้งพรรคฝ่ายรัฐบาลและฝ่ายค้าน สมาชิกวุฒิสภาที่ร่วมกันผลักดันกฎหมายฉบับนี้ผ่านกลไกของรัฐสภา ขอขอบคุณ สื่อมวลชนที่เป็นกระบอกเสียงในการเผยแพร่ข้อมูลข่าวสาร ช่วยทำลายมายาคติและอคติที่ฝังรากลึกในสังคมไทย ทำให้เรามาถึงวันนี้ และสำคัญที่สุด ดิฉันต้องขอขอบคุณ ภาคประชาชน พี่น้อง LGBTQIA+ แกนนำสำคัญที่ทำให้กฎหมายสมรสเท่าเทียมมีผลบังคับใช้ในวันนี้ได้สำเร็จ ขอขอบคุณทุกท่านที่ทุ่มเททำงาน สร้างความตระหนักรู้ ต่อสู้กับอคติมาตลอดหลายปี ทำให้สังคมไทยยอมรับความหลากหลายทางเพศด้วยหัวใจได้อย่างแท้จริงทำให้ธงสีรุ้งปักลงบนประเทศไทยอย่างภาคภูมิ ทำให้ประเทศไทยเป็นชาติแรกในภูมิภาคเอเชียตะวันออกเฉียงใต้ และเป็นประเทศที่ 3 ของเอเชียที่ผ่านกฎหมายสมรสเท่าเทียมค่ะ
รัฐบาลให้ความสำคัญและยึดมั่นเสมอว่า คนไทยทุกเพศ และความรักทุกรูปแบบควรได้รับการยอมรับอย่างเท่าเทียมกฎหมายสมรสเท่าเทียมถือเป็นจุดเริ่มต้นที่แสดงให้เห็นว่า สังคมไทยตระหนักและเคารพในความแตกต่างหลากหลายทั้ง เพศสภาพ เพศวิถี เชื้อชาติ ศาสนา ทุกคนมีสิทธิและศักดิ์ศรีเท่าเทียมกัน เพราะความแตกต่าง ไม่ใช่ข้ออ้างในการเลือกปฏิบัติ ค่ะ
ทุกท่านค่ะ ดิฉันเชื่อมั่นในพลังของความรัก และด้วยพลังของความรักของพี่น้องทุกคน ทำให้ในวันนี้ ประเทศไทยได้บันทึกประวัติศาสตร์ครั้งสำคัญ ทำให้ทั้งโลกได้รู้ว่า ประเทศไทยโอบรับความรักทุกรูปแบบ ยอมรับความหลากหลายทางเพศ ซึ่งเป็นพื้นฐานของระบอบประชาธิปไตยค่ะ
ดิฉันขอเชิญชวนให้พวกเราทุกคนมาร่วมเฉลิมฉลองความสำเร็จนี้ไปด้วยกัน และขอแสดงความยินดีกับคู่สมรสใหม่ทุกคู่ค่ะ ขอบคุณค่ะ
************

ที่มา : https://www.thaigov.go.th/news/contents/details/92657