รัฐบาลไทย-ข่าวทำเนียบรัฐบาล-“สุดาวรรณ” มอบ วธ. นำนโยบายและแนวทางที่นายกรัฐมนตรี มอบหมายปรับกรอบคำของบประมาณปี 69 


วันพฤหัสบดีที่ 23 มกราคม 2568
“สุดาวรรณ” มอบ วธ. นำนโยบายและแนวทางที่นายกรัฐมนตรี มอบหมายปรับกรอบคำของบประมาณปี 69
“สุดาวรรณ” มอบหน่วยงานสังกัด วธ. นำนโยบายและแนวทางที่นายกรัฐมนตรี มอบหมายปรับกรอบคำของบประมาณปี 69 ของ วธ. ให้สอดคล้องกับนโยบายรัฐบาลเดินหน้า “ท่องเที่ยวพิพิธภัณฑ์ในยามค่ำคืน” ชี้สามารถสร้างรายได้สู่ชุมชน – ส่งเสริมท่องเที่ยวทางวัฒนธรรมได้ดี
“สุดาวรรณ” มอบหน่วยงานสังกัด วธ. นำนโยบายและแนวทางที่นายกรัฐมนตรี มอบหมายปรับกรอบคำของบประมาณปี 69 ของ วธ. ให้สอดคล้องกับนโยบายรัฐบาลเดินหน้า “ท่องเที่ยวพิพิธภัณฑ์ในยามค่ำคืน” ชี้สามารถสร้างรายได้สู่ชุมชน – ส่งเสริมท่องเที่ยวทางวัฒนธรรมได้ดี เตรียมเอ็มโอยูกับภาคีเครือข่าย ส่งเสริม - เกิดการจ้างงาน ศิลปินพื้นบ้าน ผู้ประกอบการและเครือข่ายวัฒนธรรม
นางสาวสุดาวรรณ หวังศุภกิจโกศล รัฐมนตรีว่าการกระทรวงวัฒนธรรม (รมว.วธ.) เปิดเผยว่า ในการประชุมหัวหน้าส่วนราชการและองค์การมหาชนในสังกัดกระทรวงวัฒนธรรม ครั้งที่ 1/2568 เมื่อเร็วๆนี้ ว่า ได้รับทราบการรายงานผลการเบิกจ่ายงบประมาณรายจ่ายประจำปีงบประมาณ พ.ศ. 2568 ของหน่วยงานในสังกัด วธ. ซึ่งได้กำชับให้แต่ละหน่วยงานดำเนินการตามมาตรการเร่งรัดการเบิกจ่ายงบประมาณและการใช้จ่ายภาครัฐให้เกิดประสิทธิภาพและให้แต่ละหน่วยงานรายงานความคืบหน้าในการเบิกจ่ายให้ผู้บริหารรับทราบต่อเนื่อง นอกจากนี้ที่ประชุมพิจารณาการเตรียมการจัดทำคำของบประมาณรายจ่ายประจำปีงบประมาณ พ.ศ. 2569 ของ วธ. ซึ่งเบื้องต้นหน่วยงานในสังกัด วธ.ได้จัดทำกรอบคำของบประมาณรายจ่ายประจำปีงบประมาณ พ.ศ. 2569 ไม่รวมกองทุน รวมทั้งสิ้นจำนวน 16,610,532,700 บาท ทั้งนี้ ได้กำชับให้แต่ละหน่วยงานในสังกัดจัดเตรียมข้อมูลสำหรับการชี้แจงหากมีข้อซักถาม ในการจัดทำคำของบประมาณของแต่ละแผนงาน รวมทั้งจัดทำข้อมูลกิจกรรมและโครงการในแต่ละแผนงานให้ชัดเจนรวมถึงจัดทำรายละเอียดของแต่ละแผนงานว่าสอดคล้องกับนโยบายของรัฐบาล และนโยบายของ วธ.ส่วนใดบ้าง
รัฐมนตรีว่าการกระทรวงวัฒนธรรม กล่าวอีกว่า นอกจากนี้ ให้แต่ละหน่วยงานสังกัด วธ. นำนโยบายและแนวทางการจัดทำงบประมาณรายจ่ายประจำปีงบประมาณ พ.ศ. 2569 ซึ่งนางสาวแพทองธาร ชินวัตร นายกรัฐมนตรี ได้มอบเมื่อวันที่ 15 มกราคม 2568 ที่ผ่านมา ณ IMPACT เมืองทองธานี ให้กับหัวหน้าส่วนราชการ ทั้งส่วนกลาง ส่วนภูมิภาค รัฐวิสาหกิจ และหน่วยงานที่เกี่ยวข้องได้รับทราบนโยบายหลักเกณฑ์และแนวทางในการจัดทำงบประมาณรายจ่ายประจำปีงบประมาณ พ.ศ. 2569 ให้สอดคล้องกับการจัดทำกรอบคำของบประมาณรายจ่ายประจำปีงบประมาณ พ.ศ. 2569 รวมถึงให้สอดคล้องกับนโยบาย "วัฒนธรรมขับเคลื่อนเศรษฐกิจ" ในการขับเคลื่อนงาน "4 นโยบาย 3 แนวทาง 2 รูปแบบ 1 เป้าหมาย" ของ วธ. เพื่อให้เป็นไปในแนวทางเดียวกันอย่างมีประสิทธิภาพและประสิทธิผล เกิดประโยชน์สูงสุดต่อประชาชนและประเทศชาติ
นางสาวสุดาวรรณ กล่าวว่า ทั้งนี้ ในการประชุมดังกล่าวได้มอบหมายให้กรมศิลปากรบูรณาการกับหน่วยงานในสังกัด อาทิ สถาบันบัณฑิตพัฒนศิลป์ เพื่อขับเคลื่อนกิจกรรมท่องเที่ยวพิพิธภัณฑ์ในยามค่ำคืน หรือ Night at the Museum ให้ดำเนินการต่อเนื่องและเพิ่มระยะเวลาในการจัดกิจกรรม เนื่องจากเป็นกิจกรรมดังกล่าวส่งเสริมการท่องเที่ยวทางวัฒนธรรมและสามารถสร้างรายได้สู่ชุมชน และมอบหมายให้กรมส่งเสริมวัฒนธรรม รวบรวบข้อมูลการเปิดบ้านศิลปินแห่งชาติ ซึ่งมองว่าบ้านศิลปินแห่งชาติเป็นแหล่งองค์ความรู้ที่ทรงคุณค่า จึงต้องการเชิญชวนเด็กและเยาวชนได้มีโอกาสในการศึกษาเรียนรู้ซึ่งจะเป็นประโยชน์อย่างมาก รวมถึงให้กรมส่งเสริมวัฒนธรรมจัดกิจกรรมเผยแพร่องค์ความรู้ ผลงานของศิลปินแห่งชาติ สร้างแรงบันดาลใจให้เกิดศิลปินรุ่นใหม่ เช่น ศิลปินแห่งชาติสร้างศิลปินรุ่นใหม่ และได้มอบหมายให้ดำเนินการแนวทางการส่งเสริมศิลปินแห่งชาติ ศิลปินพื้นบ้าน ผู้ประกอบการ และเครือข่ายวัฒนธรรม ให้มีการเผยแพร่ ถ่ายทอดองค์ความรู้และเกิดการจ้างงาน เพื่อส่งเสริมให้เกิดรายได้แก่กลุ่มศิลปิน โดยจัดทำบันทึกความเข้าใจความร่วมมือกับหน่วยงานต่างๆ และภาคีเครือข่าย ในการส่งเสริมและสนับสนุนศิลปินให้มีช่องทางในการสร้างรายได้และช่องทางเผยแพร่องค์ความรู้และผลงานสู่คนรุ่นใหม่

ที่มา : https://www.thaigov.go.th/news/contents/details/92647