รัฐบาลไทย-ข่าวทำเนียบรัฐบาล-​“เอกนัฏ” จับมือ JCCI หนุน SMEs ขับเคลื่อนอีวีพลังงานสีเขียว เสริมแกร่ง อุตฯ ไทย


วันพุธที่ 22 มกราคม 2568
22/01/2568
พิมพ์
​“เอกนัฏ” จับมือ JCCI หนุน SMEs ขับเคลื่อนอีวีพลังงานสีเขียว เสริมแกร่ง อุตฯ ไทย
​“เอกนัฏ” จับมือ JCCI หนุน SMEs ขับเคลื่อนอีวีพลังงานสีเขียว เสริมแกร่ง อุตฯ ไทย
วันที่ 20 มกราคม 2568 นายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม ให้การต้อนรับนายโอกาตะ มาซาโตะ เอกอัครราชทูตญี่ปุ่นประจำประเทศไทย นายโคบายาชิ เคน ประธานหอการค้าและอุตสาหกรรมญี่ปุ่น (JCCI) พร้อมคณะ เข้าพบเพื่อหารือแนวทางการส่งเสริมความร่วมมือระหว่างประเทศไทยและญี่ปุ่น มุ่งเน้นในด้านเศรษฐกิจ อุตสาหกรรม พลังงาน และการพัฒนาที่ยั่งยืน โดยมี นายณัฐพล รังสิตพล ปลัดกระทรวงอุตสาหกรรม นายพงศ์พล ยอดเมืองเจริญ เลขานุการรัฐมนตรีว่าการกระทรวงอุตสาหกรรมและโฆษกกระทรวงอุตสาหกรรม นายภาสกร ชัยรัตน์ ผู้อำนวยการสำนักงานเศรษฐกิจอุตสาหกรรม นายสุเมธ ตั้งประเสริฐ กรรมการ รักษาการผู้ว่าการการนิคมอุตสาหกรรมแห่งประเทศไทย และคณะผู้บริหารกระทรวงอุตสาหกรรม เข้าร่วมหารือ ณ ห้องประชุม 20-1 การนิคมอุตสาหกรรมแห่งประเทศไทย
นายเอกนัฏ กล่าวว่า ไทยและญี่ปุ่นมีความสัมพันธ์ทางเศรษฐกิจและวัฒนธรรมที่ลึกซึ้งยาวนาน ญี่ปุ่นเป็นพันธมิตรสำคัญของไทยทั้งในด้านการค้า การลงทุน และการพัฒนานวัตกรรม การพบปะหารือนี้จึงเป็นโอกาสในการเสริมสร้างความร่วมมือ เพื่อขับเคลื่อนเศรษฐกิจให้เติบโตอย่างมั่นคงและยั่งยืน และได้แสดงความขอบคุณญี่ปุ่นที่ให้ความสนใจลงทุนในประเทศไทยมาโดยตลอด และเป็นพันธมิตรที่ดีเสมอมา" พร้อมทั้งได้กล่าวถึงความสำคัญของการสนับสนุนจากญี่ปุ่นในด้านองค์ความรู้และเทคโนโลยี โดยขอให้ญี่ปุ่นช่วยสนับสนุนองค์ความรู้และแนวทางในการผลักดันส่งเสริม SMEs ของไทย รวมถึงการพัฒนาอุตสาหกรรมไทยให้ก้าวไปสู่ความยั่งยืนในอนาคต
สำหรับความร่วมมือด้านยานยนต์ไฟฟ้า (EV) และพลังงานสะอาด นายเอกนัฏ กล่าวว่า "ประเทศไทยตั้งเป้าหมายที่จะเป็นศูนย์กลางการผลิตยานยนต์ไฟฟ้าในภูมิภาคอาเซียน ด้วยศักยภาพในด้านอุตสาหกรรมยานยนต์ที่แข็งแกร่งและระบบห่วงโซ่อุปทานที่ครบวงจร การสนับสนุนจากญี่ปุ่น โดยเฉพาะการถ่ายทอดเทคโนโลยีและการลงทุนในอุตสาหกรรม EV จะช่วยให้ไทยบรรลุเป้าหมายดังกล่าว ที่ผ่านมา ไทยได้พัฒนาโครงสร้างพื้นฐานที่เกี่ยวข้องกับ EV เช่น สถานีชาร์จไฟฟ้า ระบบแบตเตอรี่ และการจัดการพลังงานสะอาด โดยหวังเป็นอย่างยิ่งที่จะได้รับการสนับสนุนจากญี่ปุ่นในด้านการพัฒนาเทคโนโลยี การรีไซเคิลวัสดุเพื่อใช้ในอุตสาหกรรม EV รวมถึงการจัดตั้งศูนย์วิจัยและพัฒนาที่มุ่งเน้นการสร้างนวัตกรรมยานยนต์แห่งอนาคต"
นอกจากนี้ ยังมีการหารือถึงความร่วมมือภายใต้กรอบ Asai Zero Emission Community (AZEC) Framework เพื่อลดการปล่อยก๊าซเรือนกระจกในเอเชีย โดยทั้งสองฝ่ายได้หารือถึงวิธีการขับเคลื่อนกรอบความร่วมมือให้เกิดผลเป็นรูปธรรม รวมถึงการส่งเสริมโครงการที่เกี่ยวข้อง เช่น การพัฒนาพลังงานหมุนเวียน การแลกเปลี่ยนเทคโนโลยี และการสนับสนุนการพัฒนาบุคลากร และข้อริเริ่มของรัฐบาลญี่ปุ่นในด้านการสนับสนุนทางการเงินและการลงทุนในโครงการที่เกี่ยวข้องกับเศรษฐกิจสีเขียว การวิจัยและพัฒนา รวมถึงการแลกเปลี่ยนความรู้เพื่อสนับสนุนการพัฒนาประเทศไทยในระยะยาว

ที่มา : https://www.thaigov.go.th/news/contents/details/92635