รัฐบาลไทย-ข่าวทำเนียบรัฐบาล-รมว.สรวงศ์ ร่วมแสดงความยินดีกับชาว LGBTQ+ ในวันสมรสเท่าเทียมวันแรกของประเทศไทย


วันพฤหัสบดีที่ 23 มกราคม 2568
รมว.สรวงศ์ ร่วมแสดงความยินดีกับชาว LGBTQ+ ในวันสมรสเท่าเทียมวันแรกของประเทศไทย
รมว.สรวงศ์ ร่วมแสดงความยินดีกับชาว LGBTQ+ ในวันสมรสเท่าเทียมวันแรกของประเทศไทย
วันที่ 23 มกราคม 2568 เวลา 11.00 นายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา พร้อมด้วย นายจักรพล ตั้งสุทธิธรรม ผู้ช่วยรัฐมนตรีฯ และโฆษกกระทรวงการท่องเที่ยว นายจักรพรรดิ คล่องพยาบาล ที่ปรึกษารัฐมนตรีว่าการกระทรวงการท่องเที่ยวและกีฬา ร่วมเดินขบวนแห่สมรสเท่าเทียม โดยมี นายเศรษฐา ทวีสิน นายกคนที่ 30 ของประเทศ เป็นประธานนำขบวน
โดย นายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา ได้ขึ้นกล่าวแสดงความยินดีกับชาว LGBTQ+ ว่า “วันนี้เป็นอีกหนึ่งวันแห่งประวัติศาสตร์ที่สะท้อนให้เห็นถึงความเปลี่ยนแปลงอันสำคัญของประเทศไทยในมิติแห่งความเท่าเทียมและเสรีภาพ กระผมรู้สึกเป็นเกียรติอย่างยิ่งที่ได้มาร่วมเฉลิมฉลองวันสมรสเท่าเทียม พร้อมกับทุกท่านในวันนี้ ความรักคือสิ่งที่สวยงามและไร้พรมแดน และประเทศไทยก็พร้อมแล้วที่จะโอบรับทุกความรักด้วยหัวใจแห่งความเท่าเทียม เราไม่ได้หยุดอยู่เพียงการรับรองสิทธิสมรสเท่าเทียม แต่เรายังขยายมิติความหลากหลายไปสู่ความเป็นเอกลักษณ์ของประเทศ ด้วยการเปิดตัวงาน “Amazing Love Wins Festival” ซึ่งเป็นเทศกาลที่จะสะท้อนถึงพลังแห่งความรักและการยอมรับ เทศกาลนี้ไม่เพียงเป็นพื้นที่ในการเฉลิมฉลองความรักของทุกคน แต่ยังแสดงให้เห็นถึงศักยภาพของประเทศไทยในฐานะจุดหมายปลายทางระดับโลก ที่สนับสนุนความหลากหลาย และเปิดรับผู้คนทุกเพศ ทุกเชื้อชาติ ทุกวัฒนธรรม กระทรวงการท่องเที่ยวและกีฬา และการท่องเที่ยวแห่งประเทศไทย เล็งเห็นว่า Amazing Love Wins Festival จะเป็นอีกหนึ่งเครื่องมือสำคัญที่ช่วยกระตุ้นเศรษฐกิจการท่องเที่ยว และส่งเสริมภาพลักษณ์ประเทศไทยในฐานะผู้นำด้านความเท่าเทียมและสิทธิมนุษยชน
กระผมขอชื่นชมทุกภาคส่วนที่ร่วมแรงร่วมใจผลักดันสมรสเท่าเทียมจนเกิดขึ้นได้จริง และขอขอบคุณทุกท่านที่ร่วมเป็นพลังในการสร้างสังคมที่เคารพในคุณค่าและศักดิ์ศรีของทุกคน ท้ายที่สุดนี้ ขอให้ทุกท่านได้ใช้โอกาสแห่งความเปลี่ยนแปลงนี้ร่วมกันสร้างสรรค์สังคมที่ทุกคนสามารถรักและใช้ชีวิตได้อย่างอิสระและมีความสุข”

ที่มา : https://www.thaigov.go.th/news/contents/details/92673