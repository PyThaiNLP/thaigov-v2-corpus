รัฐบาลไทย-ข่าวทำเนียบรัฐบาล-ผู้ช่วยฯ จักรพล เป็นประธานเปิดงานแถลงข่าว Travel & Tech Asia 2025


วันพฤหัสบดีที่ 23 มกราคม 2568
ผู้ช่วยฯ จักรพล เป็นประธานเปิดงานแถลงข่าว Travel & Tech Asia 2025
ผู้ช่วยฯ จักรพล เป็นประธานเปิดงานแถลงข่าว Travel & Tech Asia 2025
วันที่ 23 มกราคม 2567 เวลา 10.00 น. นายจักรพล ตั้งสุทธิธรรม ผู้ช่วยรัฐมนตรีฯ และโฆษกกระทรวงการท่องเที่ยวและกีฬา เป็นประธานเปิดงานแถลงข่าว Travel & Tech Asia 2025 ณ ห้องมีทติ้งรูม 111 ABC ชั้น 1 ศูนย์ประชุมแห่งชาติสิริกิติ์
นายจักรพล กล่าวว่า “งานแถลงข่าว Travel & Tech Asia 2025 ซึ่งถือเป็นโอกาสสำคัญที่เราจะได้ร่วมกันสร้างความก้าวหน้าและพัฒนาศักยภาพของอุตสาหกรรมการท่องเที่ยวไทยในยุคดิจิทัล กระทรวงฯ ให้ความสำคัญอย่างยิ่งกับการนำเทคโนโลยีดิจิทัลเข้ามาประยุกต์ใช้ในทุกมิติ เพื่อบริการด้านการท่องเที่ยวและกีฬา ยกระดับขีดความสามารถในการแข่งขันของประเทศไทย และให้ความสำคัญกับการนำเทคโนโลยีมาใช้อำนวยความสะดวกและดูแลความปลอดภัยของนักท่องเที่ยว ซึ่งเป็นเรื่องที่รัฐบาลให้ความสำคัญสูงสุด
กระทรวงการท่องเที่ยวและกีฬามีแอพลิเคชัน Thailand Tourist Police ที่เชื่อมโยงข้อมูลกับสำนักงานตำรวจแห่งชาติ เพื่อใช้แจ้งเหตุและเตือนภัยนักท่องเที่ยว และมุ่งเน้นการพัฒนาระบบข้อมูลสถิติและสารสนเทศด้านการท่องเที่ยวให้มีประสิทธิภาพ สามารถเชื่อมโยงข้อมูลระหว่างหน่วยงานภาครัฐและเอกชนได้อย่างชัดเจนและครบถ้วน ตลอดจนการส่งเสริม Smart Tourism เพื่อยกระดับประสบการณ์การท่องเที่ยว และปีนี้ปีแห่งการท่องเที่ยวและกีฬา Amazing Thailand Grand Tourism and Sports Year แน่นอนครับว่า เทคโนโลยีดิจิทัลจะมีส่วนสำคัญมากในการนำเสนอการท่องเที่ยวและกีฬาของไทยให้แก่นักท่องเที่ยวทั่วโลก
งาน Travel & Tech Asia 2025 นับเป็นเวทีสำคัญที่แสดงให้เห็นถึงความพร้อมและศักยภาพของประเทศไทยในฐานะศูนย์กลางการท่องเที่ยวและเทคโนโลยีระดับภูมิภาค ภายในงานจะมีการนำเสนอนวัตกรรมที่ล้ำสมัย การแลกเปลี่ยนองค์ความรู้จากผู้เชี่ยวชาญในภาครัฐและเอกชน รวมถึงการสร้างเครือข่ายความร่วมมือเชิงบูรณาการที่สามารถต่อยอดสู่การพัฒนาอุตสาหกรรมการท่องเที่ยวของไทยในระดับสากล
งานในครั้งนี้ยังมุ่งเน้นการสนับสนุนความร่วมมือระหว่างธุรกิจเทคโนโลยีและผู้ประกอบการในภาคธุรกิจท่องเที่ยว ตั้งแต่ขนาดเล็กไปจนถึงขนาดใหญ่ ซึ่งจะช่วยส่งเสริมการเติบโตและการพัฒนาอุตสาหกรรมนี้ในทุกมิติอย่างยั่งยืน”

ที่มา : https://www.thaigov.go.th/news/contents/details/92672