รัฐบาลไทย-ข่าวทำเนียบรัฐบาล-   บิ๊กซอฟต์แวร์ ผู้ให้บริการ คลาวด์ Salesforce ของอเมริกัน มั่นใจนโยบายรัฐบาลไทย พร้อมส่งเสริมเปลี่ยนผ่านไปสู่ยุคเศรษฐกิจดิจิทัลของไทย 


วันพฤหัสบดีที่ 23 มกราคม 2568
23/01/2568
พิมพ์
บิ๊กซอฟต์แวร์ ผู้ให้บริการ คลาวด์ Salesforce ของอเมริกัน มั่นใจนโยบายรัฐบาลไทย พร้อมส่งเสริมเปลี่ยนผ่านไปสู่ยุคเศรษฐกิจดิจิทัลของไทย
บิ๊กซอฟต์แวร์ ผู้ให้บริการ คลาวด์ Salesforce ของอเมริกัน มั่นใจนโยบายรัฐบาลไทย พร้อมส่งเสริมเปลี่ยนผ่านไปสู่ยุคเศรษฐกิจดิจิทัลของไทย ขณะที่นายกรัฐมนตรี เชิญชวนลงทุนในโครงสร้างพื้นฐานดิจิทัลเทคโนโลยี AI และพัฒนาทักษะเยาวชนไทยด้านดิจิทัล เพื่อรองรับ
วันนี้ (22 มกราคม 2568) เวลา 14.00 น. (ตามเวลาท้องถิ่นเมืองดาวอส) ณ ห้อง Mezzanine Bilateral 1.4 ชั้น 1 ศูนย์ประชุม Congress Center เมืองดาวอส สมาพันธรัฐสวิส นางสาวแพทองธาร ชินวัตร นายกรัฐมนตรี พบหารือกับนายซาบาสเตียน ไนล์ส (Mr. Sabastian Niles) ประธานฝ่ายกฎหมายและกิจการองค์กรบริษัท Salesforce บริษัทซอฟต์แวร์และผู้ให้บริการคลาวด์สัญชาติอเมริกัน
นายจิรายุ ห่วงทรัพย์ โฆษกประจำสำนักนายกรัฐมนตรี สรุปสาระสำคัญ ดังนี้ นายกรัฐมนตรีและนายซาบาสเตียน ไนล์ส เห็นพ้องกันถึงโอกาสความร่วมมือระหว่างรัฐบาลไทย กับบริษัท Salesforce เพื่อสนับสนุนการเติบโตของเศรษฐกิจไทยเพื่อเปลี่ยนผ่านประเทศไทยไปสู่ดิจิทัล ทั้งในภาคธุรกิจและภาครัฐ
ทั้งนี้นายกรัฐมนตรีได้ย้ำถึงความตั้งใจของรัฐบาลที่ต้องการสร้างความต่อเนื่องในนโยบายเศรษฐกิจดิจิทัลและการเปลี่ยนผ่านไปสู่พลังงานสีเขียว รวมถึงการเชิญชวนนักลงทุนจากต่างประเทศ โดยในปีที่ผ่านมา ประเทศไทยมีนักลงทุนมาลงทุนกว่า 4.8 พันล้านดอลลาร์สหรัฐฯ ในการลงทุนใน Data Center และการพัฒนาโครงสร้างพื้นฐานด้านดิจิทัล ซึ่งรัฐบาลได้ให้ความสำคัญกับการยกระดับทักษะแรงงานเพื่อเตรียมพร้อมสำหรับตลาดงานดิจิทัล โดยเฉพาะในกลุ่มผู้หญิงและเยาวชน พร้อมเชิญชวนให้ Salesforce เข้ามามีส่วนร่วมในการดำเนินนโยบาย Cloud First ของรัฐบาล เพื่อปรับปรุงการบริการภาครัฐให้ทันสมัยและเพิ่มความรู้ด้านดิจิทัลแก่เจ้าหน้าที่ภาครัฐ
นอกจากนี้ทั้งสองฝ่ายยังได้หารือถึงความร่วมมือในการสนับสนุนการพัฒนา SMEs และสตาร์ทอัพดิจิทัล รวมถึงการบริการคลาวด์และ AI ซึ่งต่างมองว่าจะเป็นหัวใจสำคัญในการเตรียมพร้อมสำหรับความต้องการที่เพิ่มขึ้นในอนาคต
ขณะที่ผู้บริหาร ระดับสูงของบริษัท Salesforce ชื่นชมวิสัยทัศน์นายกรัฐมนตรี และยินดีที่จะเข้ามามีบทบาทสำคัญในการส่งเสริมการพัฒนาเทคโนโลยีดิจิทัล การขยายการให้บริการภาครัฐผ่านระบบดิจิทัล เพื่อให้บรรลุเป้าหมายการเปลี่ยนผ่านด้านดิจิทัลของรัฐบาล รวมทั้งการพัฒนาทักษะด้านดิจิทัลเพื่อส่งเสริมศักยภาพให้คนรุ่นใหม่ของไทย นอกจากนี้ บริษัทฯ ยังมีโครงการความร่วมมือกับฝ่ายไทยด้านการกำจัดมลภาวะทางขยะพลาสติก (plastic pollution) อีกด้วย
ทั้งนี้ นายกรัฐมนตรีหวังว่าความร่วมมือระหว่างรัฐบาลไทยกับ Salesforce ที่ใกล้ชิดกันมากขึ้น จะมีส่วนช่วยสนับสนุนการเติบโตของเศรษฐกิจดิจิทัลของไทยและภูมิภาคต่อไป

ที่มา : https://www.thaigov.go.th/news/contents/details/92638