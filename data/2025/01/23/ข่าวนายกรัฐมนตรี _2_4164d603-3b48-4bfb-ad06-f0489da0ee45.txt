รัฐบาลไทย-ข่าวทำเนียบรัฐบาล-ไทยฟู้ด..ยังเวรี่กู้ดสำหรับนักชิมทั่วโลก นายกฯ เปิดงาน Thailand Reception เชิญชวนสัมผัสเสน่ห์อาหารไทย ชูศักยภาพทางเศรษฐกิจและการพัฒนาภาคการเกษตร


วันพุธที่ 22 มกราคม 2568
22/01/2568
พิมพ์
ไทยฟู้ด..ยังเวรี่กู้ดสำหรับนักชิมทั่วโลก นายกฯ เปิดงาน Thailand Reception เชิญชวนสัมผัสเสน่ห์อาหารไทย ชูศักยภาพทางเศรษฐกิจและการพัฒนาภาคการเกษตร
พร้อมเชิญชวนนักลงทุนมุ่งหน้าสู่ประเทศไทย
วันนี้ (22 มกราคม 2568) เวลา 12.00 น. (ตามเวลาท้องถิ่นเมืองดาวอส) ณ Plenary Hall Lobby ศูนย์ประชุม Congress Center เมืองดาวอส สมาพันธรัฐสวิส นางสาวแพทองธาร ชินวัตร นายกรัฐมนตรี ขึ้นกล่าวเปิดงาน Thailand Reception ในห้วงของการประชุม World Economic Forum ประจำปี ค.ศ. 2025 (WEF Annual Meeting 2025)
นายจิรายุ ห่วงทรัพย์ โฆษกประจำสำนักนายกรัฐมนตรี สรุปสาระสำคัญดังนี้ นายกรัฐมนตรีกล่าวยินดีที่ได้มีโอกาสมาเยือนเมืองดาวอส พร้อมทั้งขอบคุณพันธมิตรไทยที่ให้การสนับสนุนการจัดงาน Thailand Reception ในครั้งนี้ โดยนายกรัฐมนตรีได้เน้นย้ำถึงความงดงามและจิตวิญญาณของประเทศไทย ตลอดจนความแข็งแกร่งของไทย ทั้งในด้าน Soft Power เศรษฐกิจสร้างสรรค์ รวมถึงอาหารไทย ซึ่งมีชื่อเสียงด้านความหลากหลายและรสชาติที่ลงตัว อีกทั้งแฝงไปด้วยภูมิปัญญาและความพิถีพิถันของบรรพบุรุษ ซึ่งนำมาต่อยอดผสมผสานความทันสมัยและนวัตกรรม เพื่อรองรับความต้องการด้านอาหารที่หลากหลายในโลก ซึ่งไทยมุ่งมั่น “หล่อเลี้ยงอนาคตสำหรับทุกคน”
นายกรัฐมนตรีกล่าวต่อไปว่า อาหาร ไม่เพียงแต่เป็นการบำรุงร่างกาย แต่ยังเป็นการเพิ่มพลังให้กับการใช้ชีวิต (medicine for the soul) และสะท้อนถึงอัตลักษณ์ของคนไทย โดยนายกรัฐมนตรีได้กล่าวขอบคุณเชฟและทีมงานจากมูลนิธิ Chef Cares ประเทศไทย ที่มีส่วนร่วมในการจัดเตรียมอาหารในวันนี้ พร้อมเชิญชวนผู้เข้าร่วมงานร่วมเดินทางสัมผัสประสบการณ์กับการรับประทานอาหารไทย ซึ่งไม่เพียงแค่การลิ้มรส แต่ยังได้เข้าถึงแก่นแท้ของ ความเป็นไทย และความอุดมสมบูรณ์ของประเทศไทย ทั้งแร่ธาตุในดินและสมุนไพรมากมาย ซึ่งทำให้วัตถุดิบต่างๆของไทยมีคุณภาพสูง มีประโยชน์ด้านสุขภาพ เช่นเมนูต้มยำกุ้งของไทยที่ได้รับการขึ้นทะเบียนจากองค์การ UNESCO ให้เป็นมรดกทางวัฒนธรรมที่จับต้องไม่ได้ของมนุษยชาติ สะท้อนว่าอาหารไทยไม่เพียงอร่อย แต่ยังอุดมไปด้วยคุณประโยชน์ต่อสุขภาพ
ในช่วงท้าย นายกรัฐมนตรีย้ำว่า ประเทศไทยกำลังพัฒนาในภาคเกษตรกรรม โดยการใช้เทคโนโลยีสมัยใหม่ เช่น AI, หุ่นยนต์ และการเกษตรแม่นยำ เพื่อเพิ่มคุณภาพ ลดขยะ และเพิ่มผลผลิต โดยไทยกำลังลงทุนในนวัตกรรมเทคโนโลยีทางด้านการเกษตรและอาหาร (agri-food tech innovations) เพื่อให้มั่นใจได้ว่า ภาคเกษตรกรรมของไทยจะมีความยืดหยุ่น ยั่งยืน และพร้อมสำหรับอนาคต นอกจากนี้ไทยยังพร้อมเป็นผู้นำในการพัฒนาธุรกิจด้านสุขภาพและความเป็นอยู่ที่ดีในระดับโลก พร้อมเชิญชวนให้ผู้ลงทุนพิจารณาไทยเป็นจุดหมายปลายทางในการลงทุน เนื่องจากประเทศไทยเต็มไปด้วยโอกาสและศักยภาพทางเศรษฐกิจ “ลงทุนในประเทศไทย ลงทุนในอนาคต” เริ่มต้นการเดินทางที่น่าจดจำไปด้วยกัน นายกรัฐมนตรีกล่าว

ที่มา : https://www.thaigov.go.th/news/contents/details/92633