รัฐบาลไทย-ข่าวทำเนียบรัฐบาล-นายกฯ หารือประธานคณะที่ปรึกษารัฐบาล บังกลาเทศ พร้อมสานต่อความร่วมมือ และขยายความร่วมมือทางการค้าการลงทุนระหว่างกันเพิ่มเติม


วันพุธที่ 22 มกราคม 2568
22/01/2568
พิมพ์
นายกฯ หารือประธานคณะที่ปรึกษารัฐบาล บังกลาเทศ พร้อมสานต่อความร่วมมือ และขยายความร่วมมือทางการค้าการลงทุนระหว่างกันเพิ่มเติม
นายกฯ หารือประธานคณะที่ปรึกษารัฐบาล บังกลาเทศ พร้อมสานต่อความร่วมมือ และขยายความร่วมมือทางการค้าการลงทุนระหว่างกันเพิ่มเติม
วันที่ 22 มกราคม 2568 เวลา 10.15 น. (ตามเวลาท้องถิ่นเมืองดาวอส ) นางสาวแพทองธาร ชินวัตร นายกรัฐมนตรี หารือกับศาสตราจารย์มูฮัมหมัด ยูนุส ประธานคณะที่ปรึกษารัฐบาลสาธารณรัฐประชาชนบังกลาเทศ ในห้วงการประชุม World Economic Forum Annual Meeting 2025 (WEF AM25) ณ เมืองดาวอส สมาพันธรัฐสวิส
นายจิรายุ ห่วงทรัพย์ โฆษกประจำสำนักนายกรัฐมนตรี สรุปสาระสำคัญของการหารือดังนี้ นายกรัฐมนตรี กล่าวขอบคุณที่มีโอกาสได้พบกับศาสตราจารย์ มูฮัมหมัด ยูนุส ประธานคณะที่ปรึกษารัฐบาลสาธารณรัฐประชาชนบังกลาเทศ โดยไทยและบังกลาเทศมีความสัมพันธ์ที่ใกล้ชิด รวมถึงความร่วมมือทางเศรษฐกิจระหว่างสองประเทศ โดยบังกลาเทศเป็นคู่ค้าอันดับ 2 ในภูมิภาคเอเชียใต้ เป็นแหล่งลงทุนที่มีศักยภาพ ซึ่งภาคเอกชนไทยหลายบริษัทเข้าไปลงทุนในบังกลาเทศเป็นเวลาไม่ต่ำกว่า 20 ปี โดยทั้งสองฝ่ายเห็นพ้องในการเร่งขับเคลื่อนการเจรจาข้อตกลงการค้าเสรี (FTA) ระหว่างไทยกับบังกลาเทศ เพื่อช่วยเพิ่มปริมาณการค้าระหว่างกัน โดยมีเป้าหมาย มูลค่าการลงทุนประมาณ 2,000
ล้านดอลลาร์สหรัฐ
ขณะที่ประธานคณะที่ปรึกษารัฐบาลแสดงความมั่นใจว่า ไทย-บังกลาเทศ จะเสริมสร้างความร่วมมือทางเศรษฐกิจ ทั้งการค้าและการลงทุนระหว่างกัน โดยชื่นชมที่ไทยประสบความสำเร็จในการนำแนวคิด micro finance ไปปรับใช้โครงการกองทุนหมู่บ้านและชุมชนเมือง  ส่งเสริมการเข้าถึงแหล่งทุน แก่ผู้มีรายได้น้อยให้มีอาชีพและชีวิตที่ดีขึ้น
ทั้งนี้ ไทยและบังกลาเทศ ยังมีแนวทางสอดคล้องกันในการสร้างแรงบันดาลใจให้เยาวชนคนรุ่นใหม่ ได้มีบทบาททั้งเศรษฐกิจ สังคมและการเมือง เพื่อให้ประเทศและสังคมมีความเข้มแข็ง รองรับการเปลี่ยนแปลงที่จะเกิดขึ้นอย่างรวดเร็วในอนาคตได้
โอกาสนี้ นายกรัฐมนตรี ยังกล่าวเชิญประธานคณะที่ปรึกษารัฐบาล เป็นผู้บรรยายพิเศษ ในการประชุม Young Gen Forum ที่ไทยจะจัดในห้วงการประชุม BIMSTEC Summit ครั้งที่ 6 ในวันที่ 4 เมษายน 2568 ที่กรุงเทพมหานคร ซึ่งเชื่อว่า จะช่วยสร้างแรงบันดาลใจให้กับเยาวชนคนรุ่นใหม่ ก่อนจะส่งมอบตำแหน่งประธาน BIMSTEC ให้แก่บังกลาเทศ  โดยเชื่อมั่นว่า ภายใต้ตำแหน่งประธาน BIMSTEC บังกลาเทศจะมีบทบาทสำคัญในการขยายความร่วมมือต่าง ๆ ในภูมิภาคต่อไป

ที่มา : https://www.thaigov.go.th/news/contents/details/92632