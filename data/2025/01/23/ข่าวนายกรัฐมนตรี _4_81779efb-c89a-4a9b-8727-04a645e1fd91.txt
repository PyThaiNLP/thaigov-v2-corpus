รัฐบาลไทย-ข่าวทำเนียบรัฐบาล-บิ๊กบอส Google มั่นใจไทย หลังประกาศลงทุนสร้างโรงงานขนาดใหญ่ Cloud  Data Center ที่ชลบุรีคืบหน้าไปมาก คาดอีก 2 ปี พร้อมให้บริการ


วันพฤหัสบดีที่ 23 มกราคม 2568
บิ๊กบอส Google มั่นใจไทย หลังประกาศลงทุนสร้างโรงงานขนาดใหญ่ Cloud  Data Center ที่ชลบุรีคืบหน้าไปมาก คาดอีก 2 ปี พร้อมให้บริการ
ขณะที่นายกฯ แพทองธารจับเข่าคุยชวนลงทุนเพิ่มด้านดิจิทัลและผลิตภัณฑ์อื่นๆ ของ Google ยืนยันไทยพร้อมสนับสนุนการลงทุน
วันที่ 22 มกราคม 2568 เวลา 16.30 น. (ตามเวลาท้องถิ่นเมืองดาวอส ตรงกับเวลาประเทศไทย เวลา 23.30 น.) ณ ศูนย์ประชุม Congress Center เมืองดาวอส สมาพันธรัฐสวิส นางสาวแพทองธาร ชินวัตร นายกรัฐมนตรี พบหารือกับนาง Ruth Porat ประธานและประธานเจ้าหน้าที่บริหารการลงทุน (President and Chief Investment Officer) บริษัท Google
นายกรัฐมนตรีกล่าวว่า ได้ติดตามการลงทุนของ Google ทราบว่า มีความก้าวหน้าเป็นอย่างดี โดยหวังว่า นอกเหนือจากการลงทุนระบบ Cloud แล้ว Google จะใช้ไทยเป็นฐานการผลิตโปร์ดักส์ดิจิทัลด้านอื่นๆ อีกด้วย ซึ่งรัฐบาลพร้อมที่จะสนับสนุน และอำนวยความสะดวกการลงทุนในประเทศไทยอย่างต่อเนื่อง
ขณะที่ ผู้บริหารระดับสูงของ Google กล่าวขอบคุณรัฐบาลไทยช่วยสนับสนุน โดยโครงการ Data Center ที่จังหวัดชลบุรี อยู่ระหว่างการก่อสร้าง ซึ่งคาดว่าจะเปิดให้บริการได้ในอีก 2 ปี ข้างหน้า นอกจากนี้  Google ยังมีแผนการขยายการผลิตผลิตภัณฑ์ของ Google ในไทย ซึ่งปัจจุบันมีผู้ผลิต (Supply) บางรายของ Google มีโรงงานในประเทศไทยด้วย นอกจากนี้ Google ยังร่วมกับส่วนราชการของไทย โดยมีความร่วมมือกับกระทรวงศึกษาธิการ เพื่อฝึกทักษะด้านดิจิทัลให้กับเด็กนักเรียนไทย นอกจากนี้ ยังมีผู้ประกอบการ (SMEs) เข้าร่วมเพิ่มทักษะ upskilled กับ Google ซึ่งถือเป็นการยืนยันถึงความมุ่งมั่นของ Google ในการลงทุนในไทย ผู้บริหารของ Google กล่าว

ที่มา : https://www.thaigov.go.th/news/contents/details/92639