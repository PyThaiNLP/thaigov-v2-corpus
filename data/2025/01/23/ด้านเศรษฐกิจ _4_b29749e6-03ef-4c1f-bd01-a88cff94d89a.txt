รัฐบาลไทย-ข่าวทำเนียบรัฐบาล-กรมทางหลวงชนบท เตรียมบูรณะซ่อมแซมสะพานพระพุทธยอดฟ้า ยกระดับการคมนาคมขนส่งทั้งทางบก - ทางน้ำ เพิ่มความสะดวกปลอดภัยในการเดินทางให้ประชาชนอย่างเป็นรูปธรรม


วันพฤหัสบดีที่ 23 มกราคม 2568
กรมทางหลวงชนบท เตรียมบูรณะซ่อมแซมสะพานพระพุทธยอดฟ้า ยกระดับการคมนาคมขนส่งทั้งทางบก - ทางน้ำ เพิ่มความสะดวกปลอดภัยในการเดินทางให้ประชาชนอย่างเป็นรูปธรรม
...
นายมนตรี เดชาสกุลสม อธิบดีกรมทางหลวงชนบท กระทรวงคมนาคม เปิดเผยว่า กรมทางหลวงชนบท (ทช.) อยู่ระหว่างเตรียมดำเนินโครงการบูรณะและปรับปรุงสะพานพระพุทธยอดฟ้า กรุงเทพฯ เพื่อบูรณะซ่อมแซมให้สะพานมีความมั่นคงแข็งแรงในการใช้งาน เพิ่มความปลอดภัยในการเดินทางของประชาชนที่สัญจรบนสะพาน พร้อมอำนวยความสะดวกในการคมนาคมทางน้ำให้สามารถสัญจรลอดผ่านใต้สะพานได้อย่างปลอดภัย ขณะนี้โครงการฯ อยู่ระหว่างการจัดทำแบบ ประมาณราคา จัดทำขอบเขตของงานจ้าง (TOR) จากนั้นจะเข้าสู่กระบวนการจัดซื้อจัดจ้าง และเซ็นสัญญาต่อไป คาดว่าจะได้ผู้รับจ้างประมาณเดือนพฤษภาคม 2568 และคาดว่าจะเริ่มเข้าพื้นที่ดำเนินการได้ในช่วงหลังกลางปี 2568 เป็นต้นไป
สะพานพระพุทธยอดฟ้า เป็นสะพานเหล็กโบราณที่มีอายุมากว่า 92 ปี เชื่อมระหว่างเขตพระนครกับธนบุรี ระบบเปิด - ปิดสะพานได้ถูกยกเลิกเนื่องจากการเสื่อมสภาพของโครงสร้างและการใช้งานเกินพิกัดน้ำหนักบรรทุก ปัจจุบันยังมีเรือบรรทุกสินค้าและเรือขนาดใหญ่ลอดผ่านใต้สะพานเป็นประจำ ส่งผลให้เกิดอุบัติเหตุเรือชนท้องสะพานอยู่บ่อยครั้ง ทั้งนี้ เพื่อเป็นการแก้ไขปัญหาดังกล่าวและเสริมความมั่นคงแข็งแรงให้กับสะพานที่เกิดการเสื่อมสภาพ ยกระดับการคมนาคมขนส่งทั้งทางบกและทางน้ำ เพิ่มความสะดวกปลอดภัยในการเดินทางให้กับประชาชนอย่างเป็นรูปธรรม ทช. จึงร่วมกับมหาวิทยาลัยธรรมศาสตร์ ศึกษาตรวจสอบสภาพความเสียหายและทดสอบพฤติกรรมการรับน้ำหนักของสะพาน ผลปรากฏว่าโครงสร้างสะพานมีระดับความเสียหายในระดับที่มีผลกระทบต่อกำลังความสามารถในการรับน้ำหนักบรรทุก การซ่อมบำรุงรักษาสะพานประกอบด้วย การเสริมกำลังรับน้ำหนักบรรทุกของโครงสร้างสะพาน ปรับปรุงจุดต่อของโครงสร้างสะพาน ซ่อมแซมโครงสร้างเหล็กภายในตอม่อที่ชำรุด ซ่อมแซมฐานรองรับสะพาน (Pot Bearing) และปรับปรุงพื้นสะพานแทนของเดิมที่มีการแตกร้าว   และเริ่มเสื่อมสภาพ คาดว่าจะใช้งบประมาณดำเนินการ 350 ล้านบาท เป็นงบผูกพันระยะเวลา 3 ปี (2568 - 2570)
อย่างไรก็ตาม ในระหว่างที่มีการบูรณะซ่อมแซมสะพานฯ ประชาชนสามารถใช้สะพานพระปกเกล้าทดแทนได้ ทั้งนี้ ทช. จะประชาสัมพันธ์แจ้งให้ประชาชนได้รับทราบล่วงหน้าอีกครั้งต่อไป

ที่มา : https://www.thaigov.go.th/news/contents/details/92653