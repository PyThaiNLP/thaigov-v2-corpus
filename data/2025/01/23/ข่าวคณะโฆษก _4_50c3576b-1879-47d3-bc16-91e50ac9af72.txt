รัฐบาลไทย-ข่าวทำเนียบรัฐบาล-เตือนคนหางาน…รัฐบาลเผยเป้าหมายไปทำงาน 5 ประเทศ ถูกหลอกมากที่สุด  ย้ำก่อนตัดสินใจเช็กให้ดีก่อนตกเป็นเหยื่ออาจถึงตายได้ แนะ 5 วิธีไปทำงาน ตปท. ถูก กม. 


วันพฤหัสบดีที่ 23 มกราคม 2568
23/01/2568
พิมพ์
เตือนคนหางาน…รัฐบาลเผยเป้าหมายไปทำงาน 5 ประเทศ ถูกหลอกมากที่สุด  ย้ำก่อนตัดสินใจเช็กให้ดีก่อนตกเป็นเหยื่ออาจถึงตายได้ แนะ 5 วิธีไปทำงาน ตปท. ถูก กม.
เตือนคนหางาน…รัฐบาลเผยเป้าหมายไปทำงาน 5 ประเทศ ถูกหลอกมากที่สุด  ย้ำก่อนตัดสินใจเช็กให้ดีก่อนตกเป็นเหยื่ออาจถึงตายได้ แนะ 5 วิธีไปทำงาน ตปท. ถูก กม.
วันนี้ (23 มกราคม 2568) นายคารม พลพรกลาง รองโฆษกประจำสำนักนายกรัฐมนตรี เปิดเผยว่า รัฐบาล โดยกรมการจัดหางาน กระทรวงแรงงาน ได้ดำเนินการอย่างต่อเนื่อง ในการกวาดล้างมิจฉาชีพที่หลอกลวงคนไทยไปทำงานต่างประเทศ โดยเฉพาะธุรกิจลักลอบทำงานผิดกฎหมาย พร้อมประกาศเตือนอย่างต่อเนื่อง แต่ก็ยังพบกรณีแรงงานไทยถูกหลอกไปทำงานผิดกฎหมาย ซึ่งส่วนหนึ่งเดินทางไปด้วยความสมัครใจ จึงขอย้ำเตือนผู้ที่คิดจะลักลอบเดินทางไปทำงานต่างประเทศโดยวิธีผิดกฎหมายว่า ไม่คุ้มค่า เพราะอาจไม่ได้ทำงานตามที่ตกลง ถูกบังคับใช้แรงงาน และเสี่ยงถูกทำร้ายร่างกาย และอาจถึงชีวิตได้
“ ในปีที่ผ่านมามีการดำเนินคดีพวก ”สาย -นายหน้าเถื่อน“ แล้ว 452 ราย หลอกลวงคนหางานทั้งสิ้น 608 คน คิดเป็นมูลค่าความเสียหายจำนวนกว่า45 ล้านบาท ซึ่งประเทศที่พบคนหางานถูกหลอกลวงไปทำงานมากที่สุด ได้แก่ ออสเตรเลีย ญี่ปุ่น สาธารณรัฐเกาหลี สหรัฐอเมริกา และไอซ์แลนด์ ขณะที่ปีช่วงเดือนต.ค – ธ.ค. 67มีการดำเนินคดี“สาย นายหน้าเถื่อน”แล้ว 59 คน หลอกลวงคนหางานทั้งสิ้น 53 คน คิดเป็นมูลค่าความเสียหาย จำนวนกว่า6ล้านบาท ซึ่งประเทศที่พบคนหางานถูกหลอกลวงไปทำงานมากที่สุด ได้แก่ ออสเตรเลีย มาเลเซีย สาธารณรัฐเกาหลี สหรัฐอาหรับเอมิเรตส์ และแคนาดา
“รัฐบาลย้ำเตือนคนไทยอย่าหลงเชื่อนายหน้าชวนไปทำงานต่างประเทศง่าย ๆ ขอให้ตรวจสอบให้แน่ใจ เพื่อไม่ให้ตกเป็นเหยื่อการหลอกลวง ไม่เสียเงิน และไม่เสียเวลา ผ่านการตรวจสอบ 5 วิธี ดังนี้ 1. กรมการจัดหางานเป็นผู้จัดส่ง วิธีนี้คนหางานจะไม่เสียค่าบริการ แต่มีค่าใช้จ่ายที่จำเป็น เช่น ค่าทำหนังสือเดินทาง ค่าตรวจสุขภาพ ค่าวีซ่า ค่าภาษีสนามบิน เป็นต้น 2. บริษัทจัดหางานจัดส่ง โดยต้องเป็นบริษัทจัดหางานที่ได้รับอนุญาตอย่างถูกต้อง คนหางานจะเสียค่าใช้จ่ายไม่เกินที่กฎหมายกำหนด 3. นายจ้างพาลูกจ้างไปทำงาน เป็นวิธีที่นายจ้างมีบริษัทในเครืออยู่ต่างประเทศ หรือประมูลงานในต่างประเทศได้ พาลูกจ้างไปทำงานโดยได้รับอนุญาตจากกรมการจัดหางาน 4. คนหางานไปทำงานด้วยตัวเอง วิธีนี้คนหางานติดต่อไปทำงานกับนายจ้างต่างประเทศด้วยตัวเอง หรือได้ต่อสัญญาจ้างและจะกลับไปทำงานอีก ต้องแจ้งต่อกรมการจัดหางานก่อนวันเดินทาง  และ 5. นายจ้างส่งลูกจ้างไปฝึกงานต่างประเทศ โดยแจ้งการเดินทางต่อกรมการจัดหางาน”
นายคารมกล่าวต่อไปว่า รัฐบาลขอเน้นย้ำว่า ก่อนตัดสินใจโอนเงินให้นายหน้าหรือผู้แทนบริษัทขอให้ตรวจสอบรายชื่อบริษัทจัดหางานที่ได้รับอนุญาตให้จัดส่งคนหางานไปทำงานต่างประเทศ จากกรมการจัดหางาน ที่เว็บไซต์กองทะเบียนจัดหางานกลางและคุ้มครองคนหางาน doe.go.th/ipd ก่อน เพราะปัจจุบันนายหน้ามีกลวิธีสร้างความน่าเชื่อถือ เพื่อหลอกลวงคนหางานหลายวิธี ดังนั้นจึงขอให้ตรวจสอบก่อนไป จะได้ไม่เสียใจและไม่เสียเงินในภายหลัง

ที่มา : https://www.thaigov.go.th/news/contents/details/92662