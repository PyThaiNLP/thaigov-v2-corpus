รัฐบาลไทย-ข่าวทำเนียบรัฐบาล-ดีอี ร่วมประชุม “WEF 2025” วันที่ 2 หารือภาคเอกชนระดับโลก พัฒนาเศรษฐกิจดิจิทัล


วันพฤหัสบดีที่ 23 มกราคม 2568
ดีอี ร่วมประชุม “WEF 2025” วันที่ 2 หารือภาคเอกชนระดับโลก พัฒนาเศรษฐกิจดิจิทัล
ดีอี ร่วมประชุม “WEF 2025” วันที่ 2 หารือภาคเอกชนระดับโลก พัฒนาเศรษฐกิจดิจิทัล
วันที่ 22 มกราคม 2568 นายประเสริฐ จันทรรวงทอง รองนายกรัฐมนตรีและรัฐมนตรีว่าการกระทรวงดิจิทัลเพื่อเศรษฐกิจและสังคม (ดีอี) และศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงดีอี เข้าร่วมการประชุม World Economic Forum ประจำปี 2568 (WEF Annual Meeting 2025) เป็นวันที่ 2 ณ เมืองดาวอส สมาพันธรัฐสวิส
สำหรับการประชุมในวันที่ 2 เป็นการประชุมในหัวข้อ Meeting of the Jobs Champion ซึ่งเป็นการประชุมเสวนาระดับผู้นำ (Leaders Dialogue Meeting) ที่ประกอบด้วยผู้บริหารจากภาคอุตสาหกรรม และผู้นำระดับสูงจากทั้งภาครัฐ ภาคการศึกษา และภาคประชาชนเข้าร่วมหารือประเด็นระดับโลกที่สำคัญที่สุด มีการรายงานผลการวิจัยใหม่เรื่อง “อนาคตของงาน” ที่กล่าวถึงผลกระทบของ AI ต่องานและการสร้างโอกาสทางเศรษฐกิจเพื่อทุกคน
ขณะเดียวกัน นายประเสริฐ ยังได้เข้าร่วมการหารือทวิภาคีระหว่าง นางสาวแพทองธาร ชินวัตร นายกรัฐมนตรี และ Mr. Sabastian Niles ประธานฝ่ายกฎหมายและกิจการองค์กรของบริษัท Salesforce โดยมีการเน้นย้ำถึงนโยบายรัฐบาลในการส่งเสริมการลงทุน และเศรษฐกิจดิจิทัล ซึ่งรวมถึงการพัฒนา ease of doing business และเชิญชวนให้ Salesforce พิจารณาความร่วมมือการลงทุน เพื่อสนับสนุนการดำเนินนโยบาย Cloud First Policy การพัฒนาขีดความสามารถของ SMEs ไทย การสนับสนุน digital startups ให้เข้าถึงตลาดระหว่างประเทศ การส่งเสริมศักยภาพ พัฒนาทักษะแรงงานด้านดิจิทัล รวมถึงเพิ่มการลงทุนในโครงสร้างพื้นฐานด้านดิจิทัล
พร้อมกันนี้ยังได้มีการหารือทวิภาคีระหว่างนายกรัฐมนตรี และนาง Ruth Porat, President and Chief Investment Officer บริษัท Google ในเรื่อง Cloud First Policy และ AI ซึ่งทั้ง 2 ฝ่าย ได้ดำเนินงานร่วมกันในปัจจุบัน เพื่อช่วยสนับสนุนภาครัฐ และการไหลเวียนข้อมูลข้ามพรมแดน
นอกจากนี้ นายประเสริฐ ยังได้ร่วมการประชุมหารือทวิภาคีกับ Sir Nick Clegg, President of Global Affairs และ Mr. Probir Mehta, Director of Global Policy Planning บริษัท META ในเรื่องการส่งเสริมทักษะความรู้ความเข้าใจด้านเทคโนโลยีดิจิทัล ช่องทางการส่งข้อมูลระหว่างกระทรวงดิจิทัลและ META เพื่อแจ้งข้อมูลปัญหาที่ไม่เหมาะสมและผิดกฎหมาย แนวทางการทำงานเชิงรุกในการแก้ไขปัญหาการหลอกลวงออนไลน์ การส่งเสริมการลงทุนจากต่างประเทศในด้านเทคโนโลยีดิจิทัล ซึ่งจะเป็นกลไกสำคัญในการเร่งการเติบโตทางเศรษฐกิจ และประเทศต้องการให้ META พิจารณาลงทุนในไทย

ที่มา : https://www.thaigov.go.th/news/contents/details/92676