รัฐบาลไทย-ข่าวทำเนียบรัฐบาล-กรมวังผู้ใหญ่ในพระองค์ 904 พร้อมด้วยผู้บริหารกระทรวงยุติธรรม มอบบัตรบุคคลไม่มีสถานะทางทะเบียน (เลข 13 หลัก)ให้แก่เด็กนักเรียนที่มีเลขประจำตัวด้วยอักษร G ณ จังหวัดอุบลราชธานี


วันพฤหัสบดีที่ 23 มกราคม 2568
23/01/2568
พิมพ์
กรมวังผู้ใหญ่ในพระองค์ 904 พร้อมด้วยผู้บริหารกระทรวงยุติธรรม มอบบัตรบุคคลไม่มีสถานะทางทะเบียน (เลข 13 หลัก)ให้แก่เด็กนักเรียนที่มีเลขประจำตัวด้วยอักษร G ณ จังหวัดอุบลราชธานี
กรมวังผู้ใหญ่ในพระองค์ 904 พร้อมด้วยผู้บริหารกระทรวงยุติธรรม มอบบัตรบุคคลไม่มีสถานะทางทะเบียน (เลข 13 หลัก)ให้แก่เด็กนักเรียนที่มีเลขประจำตัวด้วยอักษร G ณ จังหวัดอุบลราชธานี
ในวันพุธที่ 22 มกราคม 2568 เวลา 11.00 น. พลอากาศเอก สุบิน ชิวปรีชา กรมวังผู้ใหญ่ในพระองค์ 904 เป็นประธานมอบบัตรบุคคลไม่มีสถานะทางทะเบียน (เลข 13 หลัก) ให้แก่เด็กนักเรียนที่มีเลขประจำตัวด้วยอักษร G โดยมี นางพงษ์สวาท นีละโยธิน ปลัดกระทรวงยุติธรรม พร้อมด้วย​ ว่าที่พันตรี อดิศักดิ์ น้อยสุวรรณ ผู้ว่าราชการจังหวัดอุบลราชธานี พันตำรวจโท ประวุธ วงศ์สีนิล อธิบดีกรมพินิจและคุ้มครองเด็กและเยาวชน หัวหน้าส่วนราชการที่เกี่ยวข้อง ร่วมพิธี ณ หอประชุมชั้น 2 อาคารเทศบาลนครอุบลราชธานี จังหวัดอุบลราชธานี
โดยสถานพินิจและคุ้มครองเด็กและเยาวชนจังหวัดอุบลราชธานี ศูนย์ฝึกและอบรมเด็กและเยาวชนอุบลราชธานี ซึ่งเป็นหน่วยงานในสังกัดกรมพินิจและคุ้มครองเด็กและเยาวชน มีภารกิจเกี่ยวข้องกับการพิทักษ์ คุ้มครองสิทธิเสรีภาพ และสวัสดิภาพเด็กและเยาวชนในกระบวนการยุติธรรม รวมถึงป้องกันการกระทำผิดกฎหมายของเด็กและเยาวชน ได้เล็งเห็นถึงความสำคัญของการช่วยเหลือให้เด็กและเยาวชนกลุ่มไร้รัฐไร้สัญชาติ เข้าถึงกระบวนการให้สถานะและสัญชาติตามหลักสิทธิมนุษยชน ซึ่งถือเป็นการอำนวยความยุติธรรม ลดความเหลื่อมล้ำ และเป็นการสร้างสังคมที่ตระหนักถึงหลักสิทธิมนุษยชนและสิทธิเด็ก รวมทั้งยังเป็นการป้องกันการกระทำผิดกฎหมายและสร้างสังคมที่ปลอดภัยอีกทางหนึ่ง
ด้วยความสำคัญที่กล่าวมานี้สถานพินิจและคุ้มครองเด็กและเยาวชนจังหวัดอุบลราชธานี ศูนย์ฝึกและอบรมเด็กและเยาวชนอุบลราชธานี กรมพินิจและคุ้มครองเด็กและเยาวชน สำนักงานยุติธรรมจังหวัดอุบลราชธานี กรมสอบสวนคดีพิเศษ กรมคุ้มครองสิทธิและเสรีภาพ จึงได้ขับเคลื่อนประสานและบูรณาการร่วมกับสำนักทะเบียนอำเภอนาตาล สำนักทะเบียนอำเภอเขมราฐ โรงเรียนในเขตพื้นที่การศึกษาประถมศึกษา เขต 2 มูลนิธิเพื่อสุขภาพและการแบ่งปัน หน่วยงานภาครัฐและเครือข่ายจัดกิจกรรมครั้งนี้ขึ้น โดยมีวัตถุประสงค์เพื่อให้เด็กและเยาวชนกลุ่มเป้าหมายที่เป็นเด็กนักเรียนที่มีเลขประจำตัวขึ้นต้นด้วยตัวอักษร G ได้รับบริการในการถ่ายและออกบัตรประจำตัว (13 หลัก) และการรับรองสถานะบุคคลทางทะเบียนราษฎร์ เพื่อให้เด็กและเยาวชนกลุ่มเป้าหมายที่เป็นบุคคลไร้รัฐไร้สัญชาติได้รับการพิทักษ์คุ้มครองสิทธิ เสรีภาพ และสวัสดิภาพ สามารถรับสิทธิขั้นพื้นฐาน ได้แก่ สิทธิทางการศึกษา และสิทธิการรักษาพยาบาลภายใต้กองทุนประกันสุขภาพบุคคลที่มีปัญหาสถานะและสิทธิ เพื่อให้กลุ่มนักเรียนและประชาชนบุคคลไร้รัฐไร้สัญชาติในพื้นที่เป้าหมายได้มีช่องทางในการเข้าถึงบริการให้คำปรึกษาเพื่อช่วยเหลือและแก้ไขปัญหาสถานะบุคคล เพื่อให้กลุ่มนักเรียนและประชาชนบุคคลไร้รัฐไร้สัญชาติในพื้นที่เป้าหมาย ได้มีโอกาสในการแสดงความคิดเห็น และรับฟังข้อเท็จจริงในเรื่องสิทธิของความเป็นมนุษย์และปัญหาของการเป็นบุคคลไร้รัฐไร้สัญชาติ เพื่อสร้างความร่วมมือในการขับเคลื่อนการดำเนินงานด้านการพิทักษ์คุ้มครองสิทธิ เสรีภาพ และสวัสดิภาพของเด็กและเยาวชนไร้รัฐไร้สัญชาติ ระหว่างเครือข่ายภาครัฐ ภาคประชาชน และภาคเอกชน ซึ่งในปีงบประมาณ 2567 จนถึงปัจจุบัน มีนักเรียนที่มีเลขประจำตัวขึ้นต้นด้วยตัวอักษร G และประชาชนทั่วไปในพื้นที่อำเภอนาตาลและอำเภอเขมราฐ จังหวัดอุบลราชธานี ที่ได้รับการแก้ไขปัญหาสถานะบุคคลทางทะเบียนราษฎร์ และได้รับการถ่ายบัตรประจำตัวขึ้นต้นด้วยหมายเลขศูนย์แล้ว จำนวน 122 คน โดยจะดำเนินการต่อเนื่องให้ครบทุกอำเภอในจังหว​ัดอุบลราชธานี

ที่มา : https://www.thaigov.go.th/news/contents/details/92674