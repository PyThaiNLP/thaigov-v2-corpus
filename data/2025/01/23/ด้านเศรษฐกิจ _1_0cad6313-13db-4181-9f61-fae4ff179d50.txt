รัฐบาลไทย-ข่าวทำเนียบรัฐบาล-​สมอ. เดินหน้าคุม “เครื่องทอดน้ำมันท่วม เตาไมโครเวฟ เครื่องหนีบผม – ยืดผมไฟฟ้า”  หลัง ครม. ไฟเขียว เตือนผู้ประกอบการให้ยื่นขออนุญาตก่อนมีผลบังคับใช้ 


วันพุธที่ 22 มกราคม 2568
22/01/2568
พิมพ์
​สมอ. เดินหน้าคุม “เครื่องทอดน้ำมันท่วม เตาไมโครเวฟ เครื่องหนีบผม – ยืดผมไฟฟ้า”  หลัง ครม. ไฟเขียว เตือนผู้ประกอบการให้ยื่นขออนุญาตก่อนมีผลบังคับใช้
​สมอ. เดินหน้าคุม “เครื่องทอดน้ำมันท่วม เตาไมโครเวฟ เครื่องหนีบผม – ยืดผมไฟฟ้า” หลัง ครม. ไฟเขียว เตือนผู้ประกอบการให้ยื่นขออนุญาตก่อนมีผลบังคับใช้
นายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม เปิดเผยว่า หลังจากคณะรัฐมนตรี (ครม.) ได้มีมติ เมื่อวันที่ 13 มกราคม 2568 เห็นชอบให้สินค้า 3 รายการ ได้แก่ เครื่องทอดน้ำมันท่วม    เตาไมโครเวฟ และเครื่องหนีบผม – ยืดผมไฟฟ้า เป็นสินค้าควบคุมตามที่กระทรวงอุตสาหกรรมเสนอ เพื่อคุ้มครองความปลอดภัยให้แก่ประชาชน เนื่องจากเป็นเครื่องใช้ไฟฟ้าที่ประชาชนนิยมใช้ในชีวิตประจำวันกันอย่างแพร่หลาย จึงต้องเข้มงวดให้มีความปลอดภัยในการใช้งานมากขึ้น เดิมทั้ง 3 รายการ เป็นสินค้าที่สำนักงานมาตรฐานผลิตภัณฑ์อุตสาหกรรม (สมอ.) ควบคุมอยู่แล้ว โดยในปีที่ผ่านมา สมอ. ได้ยึดอายัดไดร์เป่าผม และเครื่องหนีบผมที่ไม่ได้มาตรฐาน มูลค่ากว่า 8.2 ล้านบาท ซึ่งการทบทวนแก้ไขมาตรฐานในครั้งนี้ เพื่อให้มีความทันสมัยสอดคล้องตามเทคโนโลยีการผลิตในปัจจุบัน โดยอ้างอิงตามมาตรฐานสากล เพื่อยกระดับการคุ้มครองความปลอดภัยให้แก่ประชาชน ตลอดจนสร้างความเป็นธรรมในการแข่งขันให้กับผู้ประกอบไทย
“นอกจากสินค้า 3 รายการข้างต้นแล้ว ในการประชุม ครม. ครั้งต่อไป กระทรวงอุตสาหกรรมได้เสนอให้ควบคุมสินค้าอีก 2 รายการ คือ ตู้น้ำร้อนน้ำเย็นสำหรับบริโภค และเครื่องปรับอากาศ ซึ่งเกี่ยวข้องกับความปลอดภัยในชีวิตและทรัพย์สินของประชาชนโดยตรง โดยเฉพาะตู้น้ำร้อนน้ำเย็นสำหรับบริโภค เป็นที่นิยมนำไปใช้อย่างแพร่หลายภายในโรงเรียน ซึ่งในอดีตที่ผ่านมาได้เกิดเหตุไฟฟ้าช็อตเด็ก ๆ เสียชีวิตอยู่บ่อยครั้ง กระทรวงอุตสาหกรรมจึงต้องดำเนินการควบคุมอย่างเข้มงวด และในปีนี้จะประกาศมาตรฐานบังคับเพื่อควบคุมสินค้าเพิ่มขึ้นอีกอย่างต่อเนื่อง อาทิ ปูนซีเมนต์ไฮดรอลิก ระบบยึดเหนี่ยวผู้โดยสารเด็ก เครื่องใช้ไฟฟ้าทำให้ของเหลวร้อน ถุงพลาสติกสำหรับบรรจุอาหาร กระดาษสัมผัสอาหาร บันไดเลื่อน และทางเลื่อนอัตโนมัติ เป็นต้น” นายเอกนัฏ กล่าว
นายวันชัย พนมชัย เลขาธิการสำนักงานมาตรฐานผลิตภัณฑ์อุตสาหกรรม  กล่าวเพิ่มเติมว่า มาตรฐานทั้ง 3 รายการ มีการแก้ไขข้อกำหนดที่สำคัญ ดังนี้ 1) เครื่องทอดน้ำมันท่วม แก้ไขขอบข่ายให้ชัดเจนขึ้น ครอบคลุมเครื่องทอดน้ำมันท่วมที่มีปริมาณน้ำมันสูงสุดไม่เกิน 5 ลิตร รวมกระทะทอด กระทะก้นโค้ง และเครื่องใช้ไฟฟ้าอื่นที่ใช้งานคล้ายกัน และมีแรงดันไฟฟ้าไม่เกิน 250 โวลต์ เพิ่มข้อกำหนดที่ช่วยลดความเสี่ยงจากการได้รับอันตรายจากไฟฟ้า เช่น การใช้วัสดุฉนวน เช่น ยางหรือพลาสติก เพื่อป้องกันการสัมผัสกับส่วนที่มีไฟฟ้า การใช้สายไฟที่มีมาตรฐานหรือการติดตั้งระบบกราวด์ เป็นต้น ซึ่งมาตรฐานจะมีผลบังคับใช้ 180 วัน นับจากวันประกาศราชกิจจานุเบกษา 2) "เครื่องใช้ไฟฟ้าสำหรับการดูแลผม ขน หรือผิว ได้เพิ่มข้อกำหนดให้ฉลากระบุวิธีการใช้งานที่ถูกต้องเพื่อความปลอดภัย เพิ่มการทดสอบเพื่อให้แน่ใจว่าเครื่องใช้ไฟฟ้าจะไม่มีเปลวไฟออกมาในขณะใช้งาน และเพิ่มข้อกำหนดการป้องกันการสัมผัสกับพื้นผิวร้อนโดยบังเอิญ รวมถึงการป้องกันเส้นผมถูกดูดเข้าในเครื่องขณะใช้งาน มาตรฐานดังกล่าวจะมีผลบังคับใช้ 180 วัน นับจากวันประกาศราชกิจจานุเบกษา และ 3) เตาไมโครเวฟที่ใช้ในที่อยู่อาศัย แรงดันไฟฟ้าไม่เกิน 250 โวลต์ มีการแก้ไขวิธีทดสอบความทนทานของประตูเปิด-ปิด โดยเพิ่มจำนวนครั้งในการทดสอบประตู ให้มีความทนทานมากขึ้น และเพิ่มข้อกำหนดการกระบายความร้อนของตัวเครื่อง ให้สามารถใช้งานเตาไมโครเวฟในตู้บิ๊วท์อินของที่พักอาศัยได้  ซึ่งมาตรฐานนี้จะมีผลบังคับใช้ 270 วัน นับจากวันประกาศราชกิจจานุเบกษา
“หลังจากนี้ สมอ. จะเร่งเสนอร่างกฎกระทรวงให้รัฐมนตรีว่าการกระทรวงอุตสาหกรรมลงนาม เพื่อนำส่งสำนักเลขาธิการคณะรัฐมนตรีลงประกาศในราชกิจจานุเบกษาต่อไป สำหรับผู้ประกอบการที่ได้รับใบอนุญาตตามมาตรฐานฉบับเดิมไปแล้ว สามารถยื่นขออนุญาตตามมาตรฐานใหม่ผ่านระบบ E-license ของ สมอ. ซึ่งได้เตรียมความพร้อมไว้แล้วทุกด้าน เพื่อให้ธุรกิจของท่านดำเนินการได้อย่างต่อเนื่อง” เลขาธิการ สมอ. กล่าว
20 มกราคม 2568

ที่มา : https://www.thaigov.go.th/news/contents/details/92634