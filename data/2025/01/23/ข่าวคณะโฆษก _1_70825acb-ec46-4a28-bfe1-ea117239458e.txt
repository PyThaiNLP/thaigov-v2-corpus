รัฐบาลไทย-ข่าวทำเนียบรัฐบาล-รัฐบาลชวนคลิ๊กเว็บไซต์ www.บ้านเพื่อคนไทย.th มีทุกคำถามและทุกคำตอบของการจองสิทธิ์ พร้อมขอบคุณผู้ชมรีวิวรูปแบบห้องใน TikTok ของจิรายุกว่า 1 ล้านวิว


วันพฤหัสบดีที่ 23 มกราคม 2568
23/01/2568
พิมพ์
รัฐบาลชวนคลิ๊กเว็บไซต์ www.บ้านเพื่อคนไทย.th มีทุกคำถามและทุกคำตอบของการจองสิทธิ์ พร้อมขอบคุณผู้ชมรีวิวรูปแบบห้องใน TikTok ของจิรายุกว่า 1 ล้านวิว
รัฐบาลชวนคลิ๊กเว็บไซต์ www.บ้านเพื่อคนไทย.th มีทุกคำถามและทุกคำตอบของการจองสิทธิ์ พร้อมขอบคุณผู้ชมรีวิวรูปแบบห้องใน TikTok ของจิรายุกว่า 1 ล้านวิว
วันนี้ (23 มกราคม 2568) นายจิรายุ ห่วงทรัพย์ ที่ปรึกษาของนายกรัฐมนตรี กล่าวขอบคุณผู้สนใจบ้าน “เพื่อคนไทย” ที่เปิดตัวไปเมื่อวันศุกร์ที่ 17 มกราคมที่ผ่านมา โดยพบว่ามีผู้เข้าไปชมคลิป TikTok ที่ตนเองพาเยี่ยมชมห้องตัวอย่าง ทั้ง 3 ขนาดกว่า 1 ล้านวิว ซึ่งถือว่าประชาชนให้ความสนใจอย่างมาก และไม่เพียงเฉพาะในโซเชียลมีเดียส่วนบุคคลเท่านั้น รัฐบาล โดยกระทรวงคมนาคม ได้จัดทำเว็บไซต์ทางการอย่าง www.บ้านเพื่อคนไทย.th ที่เพียงแค่ 4 วันแรกมีผู้สนใจเข้าค้นหาข้อมูลมากกว่า 60 ล้านครั้งแล้ว ซึ่งในเว็บไซต์ดังกล่าวได้ตอบทุกคำถาม ทุกข้อสงสัยของการมีสิทธิ์ในการจองบ้านเพื่อคนไทยใน 4 พื้นที่ศักยภาพนี้ สะท้อนให้เห็นว่ากว่า 10 ปีที่ผ่านมา ประชาชนไทยมีความต้องการที่อยู่อาศัยอย่างมาก และยังไม่มีนโยบายสำคัญที่เป็นรูปธรรมที่จะเร่งพัฒนาประเทศให้เจริญรุดหน้า ให้มี GDP เติบโตเทียบเท่ากับบางประเทศในภูมิภาคอาเซียนได้
นายจิรายุ กล่าวต่อไปว่า โครงการนำร่องที่แถลงข่าวเปิดตัวไปแล้วทั้งที่จังหวัดเชียงใหม่ ปทุมธานี ธนบุรี และพื้นที่ กม.11 วิภาวดี ทำให้รัฐบาลพบว่า พี่น้องประชาชนมีความต้องการอยากมีบ้านที่อยู่อาศัยอีกเป็นจำนวนมาก ซึ่งทำเลที่มีคนเข้าร่วมโครงการมากที่สุดคือ พื้นที่ กม.11 วิภาวดี กรุงเทพฯ จำนวน 156,857 ราย และรวมทั้ง 4 พื้นที่กว่า 226,499 ราย โดยมีผู้ที่ผ่านขั้นตอนคุณสมบัติเบื้องต้น (Pre-Approve) ของธนาคารอาคารสงเคราะห์ (ธอส.) จำนวนทั้งสิ้น 135,255 คน (ข้อมูล ณ วันที่ 20 ม.ค. 2568 เวลา 17.30 น.) โดยยังเปิดให้จองอย่างต่อเนื่องจนถึงวันที่ 31 มกราคมนี้ ทั้งนี้ รัฐบาลพร้อมจะขยายโครงการนี้ไปในอีกหลายจังหวัด ทั้งในภาคเหนือ ภาคอีสาน ภาคกลาง ภาคใต้ กรุงเทพฯ และปริมณฑล เพื่อสนับสนุนให้ประชาชนคนไทยได้มีโอกาสเข้าถึงที่อยู่อาศัย อันเป็นการยกระดับคุณภาพชีวิตตามนโยบายสำคัญ “2568 โอกาสไทย ทำได้จริง” ของรัฐบาลนายกรัฐมนตรีแพทองธาร  ชินวัตร
ทั้งนี้ ผู้ชมในโลกโซเชียลมีเดียที่อาจไม่สะดวกเดินทางมาที่สถานีกลางบางซื่อ สามารถคลิกเข้าไปดูบ้านทั้ง 3 ขนาดทั้ง 30 ตารางเมตร 40 ตารางเมตร และ 50 ตารางเมตร ได้ที่ www.บ้านเพื่อคนไทย.th หรือชมห้องตัวอย่างที่ TikTok ของนายจิรายุ https://vt.tiktok.com/ZS6bhkVx4/  ได้

ที่มา : https://www.thaigov.go.th/news/contents/details/92651