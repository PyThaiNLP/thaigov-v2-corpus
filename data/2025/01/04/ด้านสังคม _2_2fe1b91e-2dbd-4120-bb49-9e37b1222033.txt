รัฐบาลไทย-ข่าวทำเนียบรัฐบาล-“เดชอิศม์” ชื่นชม รพ. 4 อำเภอในสงขลา ใช้แนวคิด รพ.พี่น้อง ร่วมกันดูแลประชาชนในพื้นที่


วันเสาร์ที่ 4 มกราคม 2568
“เดชอิศม์” ชื่นชม รพ. 4 อำเภอในสงขลา ใช้แนวคิด รพ.พี่น้อง ร่วมกันดูแลประชาชนในพื้นที่
รัฐมนตรีช่วยว่าการกระทรวงสาธารณสุข ติดตามการดำเนินงานของโรงพยาบาลใน อำเภอจะนะ เทพา นาทวี และสะบ้าย้อย จังหวัดสงขลา ชื่นชมแนวคิด “โรงพยาบาลพี่น้องดูแลกัน” ให้บริการดูแลสุขภาพประชาชนชาวใต้
ด้วยการเชื่อมโยงระบบส่งต่อ การเยี่ยมเยียน พัฒนาด้านโครงสร้างและบริการ ตลอดจนสร้างการมีส่วนร่วมจากชุมชนและเครือข่ายที่เข้มแข็ง เผย โรงพยาบาลจะนะ เตรียมยกระดับบริการ เปิดศูนย์ CT Scan 6 มกราคมนี้ พร้อมพัฒนาการจัดบริการปฐมภูมิ ลดความแออัด ลดการรอคอย ส่วนโรงพยาบาลนาทวี เตรียมพัฒนาอาคารผู้ป่วยหนักฟื้นฟูสมรรถภาพผู้พิการ และหน่วยแพทย์แผนไทย คาดแล้วเสร็จ มิถุนายนนี้
วันนี้ (4 มกราคม 2568) นายเดชอิศม์ ขาวทอง รัฐมนตรีช่วยว่าการกระทรวงสาธารณสุข ลงพื้นที่ตรวจเยี่ยมให้กำลังใจบุคลากรและเจ้าหน้าที่ของโรงพยาบาลจะนะและโรงพยาบาลนาทวี จังหวัดสงขลา และกล่าวว่า โรงพยาบาลใน 4 อำเภอ จังหวัดสงขลา ได้แก่ จะนะ เทพา นาทวี และสะบ้าย้อย ได้ร่วมกันจัดบริการดูแลสุขภาพประชาชน รวมกว่า 339,000 คน ด้วยแนวคิดโรงพยาบาลพี่น้องดูแลกัน ซึ่งช่วยให้การบริการเป็นไปอย่างมีประสิทธิภาพและครอบคลุมยิ่งขึ้น โดยมีการเชื่อมโยงระบบส่งต่อการเยี่ยมเยียน พัฒนาบริการและโครงสร้าง ตลอดจนสร้างการมีส่วนร่วมจากชุมชนและเครือข่ายที่เข้มแข็ง อาทิ เครือข่าย อสม. คณะกรรมการประสานงานสาธารณสุขระดับอำเภอ และ เครือข่ายสุขภาพอำเภอ รวมทั้งชมรมต่างๆ ในพื้นที่ เป็นต้น อีกทั้งยังมีการพัฒนาบริการด้านการแพทย์แผนไทยและการแพทย์ทางเลือก ซึ่งช่วยสร้างมูลค่าทางเศรษฐกิจให้กับอำเภอและจังหวัดได้อีกด้วย
ด้าน นพ.หมัด หีมเหม ผู้อำนวยการโรงพยาบาลจะนะ กล่าวว่า โรงพยาบาลจะนะ ให้บริการผู้ป่วยนอกเฉลี่ยมากกว่าวันละ 600 ครั้ง มีแพทย์เฉพาะทางทั้งแพทย์เวชศาสตร์ครอบครัว อายุรแพทย์ สูติ-นรีแพทย์ กุมารแพทย์ และแพทย์เวชศาสตร์ฉุกเฉิน รวมทั้งมีหมอพื้นบ้านทั้งหมอยาสมุนไพร/ยาแผนโบราณ หมอนวด ประคบสมุนไพร หมอพิธีกรรม และเวชกรรมไทย ขึ้นทะเบียนแล้วรวม 17 ราย ได้เปิดหน่วยบริการไตเทียม 12 เตียง สามารถให้บริการผู้ป่วยโรคไตเรื้อรังได้ปีละกว่า 700 ราย และยังเตรียมเปิดศูนย์ CT Scan ในวันที่ 6 มกราคม นี้ เนื่องจากมีการส่งต่อผู้ป่วยเพื่อทำการเอกซเรย์สมองสูงขึ้นต่อเนื่อง รวมทั้งมีแผนพัฒนาด้านโครงสร้างอาคารรองรับการให้บริการประชาชนที่เพิ่มขึ้น เพิ่มระบบบริการสุขภาพในหน่วยบริการปฐมภูมิ และบริการเชิงรุกในชุมชน ใช้บ้านเป็นคลินิกบริการ โดยเฉพาะงานแพทย์แผนไทย นอกจากนี้ ยังพัฒนาระบบ telemedicine เพื่อช่วยลดความแออัดในโรงพยาบาล ลดอัตราการรอคอย และเพิ่มการเข้าถึงบริการมากขึ้น
ด้าน นพ.สุวัฒน์ วิริยพงษ์สุกิจ ผู้อำนวยการโรงพยาบาลสมเด็จพระบรมราชินีนาถ ณ อำเภอนาทวี กล่าวว่า โรงพยาบาลสมเด็จฯ นาทวี ให้บริการผู้ป่วยนอกเฉลี่ย 796 คนต่อวัน มีหน่วยไตเทียม 8 เตียง มีศักยภาพในการให้บริการผ่าตัดแบบวันเดียวกลับ ผ่าตัดผ่านกล้อง และผ่าตัดเปลี่ยนข้อเข่า ส่วนการให้บริการแพทย์แผนไทย มีทั้งการให้บริการเวชกรรมไทย วิเคราะห์ธาตุเจ้าเรือน เภสัชกรรมไทย ปรุงยาเฉพาะราย หัตถการแผนไทย ผดุงครรภ์ไทย ตลอดจนเป็นแหล่งฝึกประสบการณ์วิชาชีพด้านการแพทย์แผนไทย โดยมีผู้มารับบริการแพทย์แผนไทยมากขึ้นทุกปี ล่าสุด ปี 2567 มีผู้มารับบริการ 2,826 คน รวม 19,284 ครั้ง  ได้มีแผนสร้างอาคารผู้ป่วยหนักฟื้นฟูสมรรถภาพผู้พิการ (กายภาพบำบัด) หน่วยแพทย์แผนไทย ให้แล้วเสร็จภายในวันที่ 8 มิถุนายน 2568 นี้ ประกอบด้วย งานเวชกรรมฟื้นฟู หน่วยไตเทียม หอผู้ป่วยหนัก แพทย์แผนไทยและแพทย์แผนจีน เพื่อรองรับการให้บริการประชาชนได้อย่างทั่วถึง
*************************************************** 4 มกราคม 2568

ที่มา : https://www.thaigov.go.th/news/contents/details/92012