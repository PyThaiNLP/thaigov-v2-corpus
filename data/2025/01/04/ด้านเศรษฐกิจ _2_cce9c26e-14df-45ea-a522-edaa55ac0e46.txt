รัฐบาลไทย-ข่าวทำเนียบรัฐบาล-‘รมช.อิทธิ’ ติดตามการพัฒนาลุ่มน้ำประจันตคาม พร้อมมอบโฉนดเพื่อการเกษตร เพิ่มโอกาสเข้าถึงแหล่งเงินทุนให้ชาวปราจีนบุรี


วันเสาร์ที่ 4 มกราคม 2568
‘รมช.อิทธิ’ ติดตามการพัฒนาลุ่มน้ำประจันตคาม พร้อมมอบโฉนดเพื่อการเกษตร เพิ่มโอกาสเข้าถึงแหล่งเงินทุนให้ชาวปราจีนบุรี
‘รมช.อิทธิ’ ติดตามการพัฒนาลุ่มน้ำประจันตคาม พร้อมมอบโฉนดเพื่อการเกษตร เพิ่มโอกาสเข้าถึงแหล่งเงินทุนให้ชาวปราจีนบุรี
นายอิทธิ ศิริลัทธยากร รัฐมนตรีช่วยว่าการกระทรวงเกษตรและสหกรณ์ ลงพื้นที่ติดตามความก้าวหน้าโครงการปรับปรุงเพื่อเพิ่มประสิทธิภาพการบริหารจัดการน้ำในลุ่มน้ำประจันตคาม จังหวัดปราจีนบุรี และติดตามการเร่งรัดจัดที่ดินทำกินให้กับเกษตรกร โดยมอบโฉนดเพื่อการเกษตร และ ส.ป.ก.4-01 รวมจำนวน 50 ฉบับ พร้อมพบปะรับฟังปัญหาความเดือดร้อนของเกษตรกรในพื้นที่ โดยมี นายชนาธิป โคกมณี รองผู้ว่าราชการจังหวัดปราจีนบุรี นายภูผา ลิกค์ ผู้ช่วยเลขานุการรัฐมนตรีว่าการกระทรวงเกษตรและสหกรณ์ นายวัฒนา มังธิสาร รองเลขาธิการสำนักงานการปฏิรูปที่ดินเพื่อเกษตรกรรม (ส.ป.ก) นายทินกร เหลือล้น ผู้อำนวยการสำนักงานชลประทานที่ 9 นายโชคชัย เสนาะเกียรติ ผู้อำนวยการโครงการชลประทานปราจีนบุรี และหัวหน้าส่วนราชการ เข้าร่วม ณ ฝ่ายส่งน้ำและบำรุงรักษาที่ 2 โครงการแม่น้ำประจันตคาม อ.ประจันตคาม จ.ปราจีนบุรี
รมช.อิทธิ กล่าวว่า โครงการแม่น้ำประจันตคาม ก่อสร้างแล้วเสร็จเมื่อปี 2529 ปัจจุบันเกิดปัญหาการเสื่อมโทรมตามอายุการใช้งาน เช่น ประตูระบายน้ำไม่สามารถระบายน้ำได้ทันท่วงที และทำให้ควบคุมการปิด-เปิดไม่เต็มศักยภาพในช่วงฤดูอุทกภัย พื้นที่แหล่งน้ำไม่เพียงพอต่อการทำการเกษตรในฤดูแล้ง โดยมีพื้นที่ชลประทาน 12,823 ไร่ ปริมาณกักเก็บน้ำ 620,000 ลบ.ม. ตลอดจนปัญหาน้ำกัดเซาะถนนทรุดตัวทำให้การสัญจรลำบาก รวมทั้งปัญหาการรุกตัวของน้ำเค็มจากน้ำทะเลหนุนอีกด้วย ดังนั้น จึงได้กำชับให้กรมชลประทานดำเนินงานตามแผนที่วางไว้อย่างมีประสิทธิภาพ เร่งเสนอแผนโครงการที่มีความจำเป็นเร่งด่วน ร่วมบูรณาการองค์ความรู้กับหน่วยงานที่เกี่ยวข้อง พัฒนางานด้านชลประทานอย่างเต็มความสามารถ เพื่อประโยชน์สูงสุดของพี่น้องเกษตรกรต่อไป
สำหรับโครงการปรับปรุงเพื่อเพิ่มประสิทธิภาพการบริหารจัดการน้ำในลุ่มน้ำประจันตคาม กรมชลประทาน โดย สำนักงานชลประทานที่ 9 ได้วางแผนดำเนินการเพื่อเพิ่มประสิทธิภาพการกักเก็บน้ำและแก้ไขปัญหาการขาดแคลนน้ำในพื้นที่ โดยมีเป้าหมายเพื่อสนับสนุนการใช้น้ำในการเกษตร อุปโภคบริโภค และการจัดการน้ำในพื้นที่อย่างยั่งยืน ซึ่งโครงการดังกล่าว มีแผนดำเนินการขุดลอกและขุดขยายสระเก็บน้ำ รวม 70 ไร่ บริเวณหน้าประตูระบายน้ำประจันตคาม รวมถึงการก่อสร้างอาคารป้องกันการกัดเซาะทั้งฝั่งซ้ายและขวาของประตูระบายน้ำ นอกจากนี้ ยังได้วางแผนปรับปรุงถนนลาดยาง เพื่อพัฒนาพื้นที่โดยรอบให้เป็นแหล่งท่องเที่ยว ปรับปรุงเครื่องกว้าน บานระบายประตูระบายน้ำ และระบบท่อส่งน้ำทั้งฝั่งซ้ายและขวา เพื่อเพิ่มประสิทธิภาพในการบริหารจัดการน้ำให้ดียิ่งขึ้น หากดำเนินการได้จนแล้วเสร็จ จะช่วยเพิ่มความสามารถในการกักเก็บน้ำในพื้นที่ลุ่มน้ำประจันตคามได้มากขึ้น รวมถึงช่วยลดปัญหาน้ำท่วมในฤดูฝนและแก้ไขปัญหาการขาดแคลนน้ำในฤดูแล้ง ตลอดจนสนับสนุนการพัฒนาชุมชนและการเกษตรในพื้นที่ได้อย่างยั่งยืนต่อไป
พร้อมกันนี้ รมช.อิทธิ ยังได้มอบโฉนดเพื่อการเกษตร ให้แก่เกษตรกรในเขตปฏิรูปที่ดิน อ.กบินทร์บุรี จ.ปราจีนบุรี จำนวน 41 ราย 49 แปลง และมอบ ส.ป.ก.4-01 จำนวน 9 ราย 9 แปลง เพื่อให้เกษตรนำไปต่อยอดให้เข้าถึงแหล่งเงินทุนสร้างคุณภาพชีวิตที่ดีขึ้น โดยในปี 2567 ที่ผ่านมาจังหวัดปราจีนบุรี ได้มอบโฉนดเพื่อการเกษตรไปแล้ว จำนวน 2,423 แปลง ซึ่งในปี 2568 มีแผนมอบโฉนดเพื่อการเกษตรอีกจำนวน 4,800 แปลง และตั้งเป้าให้ครบ 22 ล้านไร่ทั่วประเทศ ในปี 2568 - 2569 ตามนโยบายของ ศ.ดร.นฤมล ภิญโญสินวัฒน์ รัฐมนตรีว่าการกระทรวงเกษตรและสหกรณ์ ที่มุ่งสานต่อการทำงานของอดีตรัฐมนตรีว่าการกระทรวงเกษตรและสหกรณ์ (ร้อยเอก ธรรมนัส พรหมเผ่า) ในการจัดที่ดินทำกินแก่เกษตรกรให้เข้าทำประโยชน์ในเขตปฏิรูปที่ดิน

ที่มา : https://www.thaigov.go.th/news/contents/details/92013