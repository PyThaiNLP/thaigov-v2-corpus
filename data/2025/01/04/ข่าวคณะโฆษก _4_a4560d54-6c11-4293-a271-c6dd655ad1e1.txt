รัฐบาลไทย-ข่าวทำเนียบรัฐบาล-บรรยากาศสุดชิล….รัฐบาลลุย “ซอฟต์พาวเวอร์“ สร้างมูลค่ากระตุ้นเศรษฐกิจ ชวนดูหนังกลางแปลงงาน


วันเสาร์ที่ 4 มกราคม 2568
04/01/2568
พิมพ์
บรรยากาศสุดชิล….รัฐบาลลุย “ซอฟต์พาวเวอร์“ สร้างมูลค่ากระตุ้นเศรษฐกิจ ชวนดูหนังกลางแปลงงาน
“กรุงเทพกลางแปลง” 3 จุดกลางกรุง ทุกเสาร์-อาทิตย์ เริ่มวันนี้ ถึง 19 มกราคม ประเดิมฉายเรื่องแรก ชวนขนหัวลุกด้วยหนังดัง “สัปเหร่อ” ที่ลานคนเมือง หน้าศาลาว่าการ กทม. วันนี้
วันเสาร์ที่4 มกราคม 2568 เวลา 11.00 น.
นายอนุกูล พฤกษานุศักดิ์ รองโฆษกประจำสำนักนายกรัฐมนตรี เปิดเผยว่า กรุงเทพมหานครร่วมกับสมาคมผู้กำกับภาพยนตร์ไทย หอภาพยนตร์ Thai Film Archive และ Happening Mag โดยได้รับการสนับสนุนจาก THACCA-Thailand Creative Culture Agency กรมส่งเสริมวัฒนธรรม กระทรวงวัฒนธรรม ร่วมกันจัดงานย้อนยุค “กรุงเทพกลางแปลง”  ภายใต้นโยบายซอฟต์พาวเวอร์ของรัฐบาล นำศิลปะวัฒนธรรมของสังคมไทย ทั้งอดีตและปัจุบันมาเป็นแรงบันดาลใจเพื่อให้เกิดการกระตุ้นเศรษฐกิจและการท่องเที่ยวภายใต้งาน “Colorful Bangkok 2024”
ในงานนี้ นอกจากจะมีหนังกลางแปลงฉายให้ชมแล้ว ยังมีคอนเสิร์ต  การออกบูธอาหารอร่อย การออกบูธขายของชาวกองถ่ายหนังและนักสร้างสรรค์ภาพยนตร์ รวมทั้งยังมีการเสวนา เรื่องราวของคนทำหนัง และกิจกรรมสร้างสรรค์ที่หลากหลาย  โดยงานนี้จะมีในทุกวันเสาร์ อาทิตย์ โดยเริ่มตั้งแต่วันนี้ (เสาร์ที่ 4 มกราคม ไปจนถึง 19 มกราคม 2568 ตั้งแต่เวลา 17.00 น.เป็นต้นไป )และจะฉายภาพยนตร์ในเวลารูปแบบหนังกลางแปลง โดยเริ่มเวลา 19.00  น. โดยวันนี้จะประเดิมฉายเรื่องแรก  “สัปเหร่อ”  ที่บริเวณลานคนเมือง หน้าศาลาว่าการกรุงเทพมหานคร แขวงเสาชิงช้า เขตพระนคร กรุงเทพมหานคร
“สำหรับผู้ที่สนใจ สามารถเข้าร่วมงานฟรี ไม่มีค่าใช้จ่ายใดๆ  ได้ถึง 3 จุดด้วยกัน คือ 1 บริเวณลานคนเมือง หน้าศาลาว่าการกรุงเทพมหานคร    2 บริเวณคลองผดุงกรุงเกษม (ฝั่งหัวลำโพง) และ 3 บริเวณสวนลุมพินี ถนนพระราม4 (อาคารบันเทิง) โดยจะสลับสับเปลี่ยนฉายหนังทั้งหมด 6 เรื่อง ได้แก่ “สัปเหร่อ“ ”ทวิภพ“ Sea Sparkle Redlife ”“ดอยบอย“ และ “ทะเลของฉันมีคลื่นเล็กน้อยถึงปานกลาง“ นอกจากนี้ ยังมีคอนเสิร์ตจากศิลปินต่าง ๆ และการเสวนาจากคอหนังตัวจริงของวงการอีกด้วย” รัฐบาลจึงขอเชิญชวนร่วมชมงานดังกล่าวในช่วงที่กรุงเทพมหานคร ยังมีอากาศที่ดี “นายอนุกูล กล่าว
////

ที่มา : https://www.thaigov.go.th/news/contents/details/92010