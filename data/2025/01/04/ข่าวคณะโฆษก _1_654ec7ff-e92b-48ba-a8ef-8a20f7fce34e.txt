รัฐบาลไทย-ข่าวทำเนียบรัฐบาล-“คารม” เผย อปท.- กทม. ร่วมใจปรับลดอัตราดอกเบี้ยโรงรับจำนำ


วันเสาร์ที่ 4 มกราคม 2568
04/01/2568
พิมพ์
“คารม” เผย อปท.- กทม. ร่วมใจปรับลดอัตราดอกเบี้ยโรงรับจำนำ
ตั้งแต่  1 มกราคม – 31 มีนาคม 2568 เสริมสภาพคล่องทางการเงิน ลดการพึ่งพาเงินกู้นอกระบบ
วันเสาร์ที่ 4 มกราคม 2568 เวลา  09.00 น.
นายคารม พลพรกลาง รองโฆษกประจำสำนักนายกรัฐมนตรี เปิดเผยว่า เพื่อส่งเสริมสภาพคล่องทางการเงินและการเข้าถึงแหล่งเงินทุนให้กับพี่น้องประชาชน พร้อมทั้งลดการพึ่งพาเงินกู้นอกระบบ รัฐบาลโดยกรมส่งเสริมการปกครองส่วนท้องถิ่น (อปท.) กระทรวงมหาดไทย ขับเคลื่อนมาตรการผ่านสถานธนานุบาล ขององค์กรปกครองส่วนท้องถิ่น 263 แห่ง ทั่วประเทศ จัดมาตรการปรับลดอัตราดอกเบี้ยให้กับผู้มีรายได้น้อย โดยมีระยะเวลาตั้งวันที่ 1 มกราคม – 31 มีนาคม 2568 ดังนี้ 1) เงินต้น 5,000 บาท 3 เดือนแรกไม่คิดดอกเบี้ย จากนั้นคิดดอกเบี้ย 0.25% ต่อเดือน 2) เงินต้นเกิน 5,000 บาท คิดดอกเบี้ย 1% ต่อเดือน
นายคารม  กล่าวต่อไปว่า เพื่อให้ครอบคลุมทุกพื้นที่ สำนักงานสถานธนานุบาลกรุงเทพมหานคร ปรับลดอัตราดอกเบี้ยพิเศษผ่านการขับเคลื่อนโครงการผ่านแคมเปญ “โครงการของขวัญให้เพื่อน” เพื่อเป็นการช่วยเหลือและแบ่งเบาภาระรายจ่ายให้สำหรับประชาชนผู้มาใช้บริการที่โรงรับจำนำ กทม. ซึ่งมีระยะเวลาตั้งแต่วันที่ 1 มกราคม – 31 มีนาคม 2568 รวมระยะเวลา 3 เดือน  โดยกำหนดอัตราดอกเบี้ยพิเศษต่อเดือน ดังนี้
1.เงินต้นไม่เกิน 5,000 บาท อัตราดอกเบี้ยร้อยละ 0.20 บาท จำกัดวงเงินรับจำนำรวมต่อ 1 ราย (บุคคล) ไว้ที่ไม่เกิน 100,000 บาท  โดยนับรวมวงเงินรับจำนำสถานธนานุบาลกรุงเทพมหานครทุกแห่ง
2. เงินต้น 5,001 - 15,000 บาท อัตราดอกเบี้ยร้อยละ 0.80 บาท ต่อเดือน
3. เงินต้นเกิน 15,000 บาท อัตราดอกเบี้ยร้อยละ 1.00 บาท ต่อเดือน
ทั้งนี้ ยังคงอายุตั๋วจำนำตามปกติคือ 4 เดือน 30 วัน
“รัฐบาลพร้อมสนับสนุนเพื่อส่งเสริมให้ประชาชนมีสภาพคล่องทางการเงินและอำนวยความสะดวกให้ประชาชนสามารถเข้าถึงแหล่งเงินทุนได้โดยง่ายลดการพึ่งพาเงินกู้นอกระบบ โดยข้อมูลจากสำนักงานสถานธนานุบาลกรุงเทพมหานคร ในปีงบประมาณ 2567 ตั้งแต่ (ต.ค.66 - ก.ย. 67) มีการรับจำนำ จำนวนเงินทั้งสิ้น 8,700 ล้านบาท จำนวนราย 430,000 ราย มีทรัพย์ที่นำมาจำนำมากที่สุด อันดับ 1 ทองคำ ร้อยละ 89 และอื่น ๆ อีกมากมาย สำหรับผู้ที่สนใจใช้บริการโรงรับจำนำ กทม. สามารถเดินทางเข้าใช้บริการได้ที่โรงรับจำนำ กทม. ได้ตั้งแต่ จันทร์-ศุกร์ 08.00- 16.00 น. (ไม่พักเที่ยง)  ทั่วทั้ง 21 สาขา และสามารถสอบถามข้อมูลเพิ่มได้ที่ 02 158 0042-4” นายคารม ระบุ
......

ที่มา : https://www.thaigov.go.th/news/contents/details/92006