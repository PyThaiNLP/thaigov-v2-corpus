รัฐบาลไทย-ข่าวทำเนียบรัฐบาล-นายกรัฐมนตรีร่วมกิจกรรมประชาสัมพันธ์งาน “เทศกาลตรุษจีนประเทศไทย ปี 2568” ฉลองครบรอบ 50 ปี ความสัมพันธ์ทางการทูตไทย-จีน


วันอังคารที่ 28 มกราคม 2568
28/01/2568
พิมพ์
นายกรัฐมนตรีร่วมกิจกรรมประชาสัมพันธ์งาน “เทศกาลตรุษจีนประเทศไทย ปี 2568” ฉลองครบรอบ 50 ปี ความสัมพันธ์ทางการทูตไทย-จีน
นายกรัฐมนตรีร่วมกิจกรรมประชาสัมพันธ์งาน “เทศกาลตรุษจีนประเทศไทย ปี 2568” ฉลองครบรอบ 50 ปี ความสัมพันธ์ทางการทูตไทย-จีน
นายจิรายุ ห่วงทรัพย์ โฆษกประจำสำนักนายกรัฐมนตรี เปิดเผยว่า วันนี้ (28 มกราคม 2568) เวลา 09.00 น. ณ สนามหญ้า หน้าตึกไทยคู่ฟ้า ทำเนียบรัฐบาล นายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา นำนายหาน จื้อเฉียง เอกอัครราชทูตสาธารณรัฐประชาชนจีนประจำประเทศไทย นางสาวฐาปนีย์ เกียรติไพบูลย์ ผู้ว่าการการท่องเที่ยวแห่งประเทศไทย และผู้บริหารระดับสูง เข้าพบนางสาวแพทองธาร ชินวัตร นายกรัฐมนตรี เพื่อประชาสัมพันธ์รายละเอียดการจัดงานเทศกาลตรุษจีนประเทศไทย ประจำปี 2568 โดยมีนายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงกลาโหม นางสาวจิราพร สินธุไพร รัฐมนตรีประจำสำนักนายกรัฐมนตรี นายจุลพันธ์ อมรวิวัฒน์ รัฐมนตรีช่วยว่าการกระทรวงการคลัง นายเผ่าภูมิ โรจนสกุล รัฐมนตรีช่วยว่าการกระทรวงการคลัง นางมนพร เจริญศรี รัฐมนตรีช่วยว่าการกระทรวงคมนาคม เข้าร่วมด้วย
โอกาสนี้ นายกรัฐมนตรีได้รับมอบตุ๊กตางู ซึ่งเป็นสัญลักษณ์ของปีมะเส็ง จากนายหาน จื้อเฉียง เอกอัครราชทูตสาธารณรัฐประชาชนจีนประจำประเทศไทย  จากนั้นนายกรัฐมนตรีได้รับชมการแสดงหุ่นละครเล็ก และการแสดงชุด “เสียงพิณดีดกังวานถึงหน้าประตูบ้านคุณ” จากมณฑลยูนนานและตัวแทนนักแสดงจากเขตปกครองตนเองซินเจียงอุยกูร์ และมณฑลเจ้อเจียง
สำหรับเทศกาลตรุษจีนประเทศไทย ประจำปี 2568 ณ ลานศูนย์การค้าเซ็นทรัลเวิลด์ จัดขึ้นตั้งแต่วันที่  28 มกราคม- 2 กุมภาพันธ์ 2568  ภายใต้แนวคิด “Ignite Your Senses Embrace Our Two Cultures” มีไฮไลต์ Art Installation แลนด์มาร์กรูปงูฉลุลายประดับไฟขนาดใหญ่ องค์เจ้าแม่กวนอิมและเทพเจ้าที่ชาวจีนนับถือ พร้อมจำลองชุมชนชาวจีนขนาดใหญ่และมีเอกลักษณ์ที่น่าสนใจได้แก่ ชุมชนจีนโบราณบ้านชากแง้ว จ.ชลบุรี และชุมชนจีนตลาดน้อย ศาลเจ้าโรงเกือก และนำเสนอการแสดงเชิงวัฒนธรรม อาทิ โขน ตอนหนุมานจับนางสุพรรณมัจฉา รำวงย้อนยุค สยามเมืองยิ้ม สะบัดชัย บันลือไทย นาฏศิลป์ไทยร่วมสมัยชุด “คีรีแห่งศรัทธา งามเลิศยศทั่วแดนไทย” โนราห์ระเริงระบำ ระบำชาชัก เรือมตะล็อก กาบเซิ้งเทิ่งบ่อง ระบำกลองยาว รวมทั้ง ยังมีกิจกรรมสาธิตวัฒนธรรมไทย-จีน 4 กิจกรรม ได้แก่ การเขียนพู่กันจีน ศิลปะการตัดกระดาษจีน การเขียนหัวโขน และการเขียนลายเบญจรงค์ รวมถึงการออกร้านอาหารที่มีชื่อเสียงกว่า 30 ร้าน พร้อมด้วยการแสดงศิลปินตลอด 6 วันนอกจากนี้ ททท. ได้ร่วมจัดเทศกาลตรุษจีน บริเวณถนนเยาวราช กรุงเทพมหานคร เพื่อเฉลิมฉลอง วันขึ้นปีใหม่ตามธรรมเนียมจีน โดย ททท. เนรมิตถนนเยาวราชด้วยการประดับไฟบริเวณซุ้มประตูเฉลิมพระเกียรติฯ วงเวียนโอเดียน ถึงแยกเฉลิมบุรี ถนนเยาวราช ตั้งแต่วันที่ 19 มกราคม - 9 กุมภาพันธ์ 2568 ตั้งแต่เวลา 18.00-24.00 น. และวันที่ 29 มกราคม 2568 จะมีพิธีเปิดเทศกาลตรุษจีนเยาวราช ประจำปี 2568 ณ ถนนเยาวราช โดยสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี จะเสด็จพระราชดำเนินเป็นองค์ประธาน ซึ่งได้รับการสนับสนุนจากสาธารณรัฐประชาชนจีนนำการแสดงทางวัฒนธรรม แสดงหน้าพระพักตร์ รวมทั้งจัดทำบูธในงานเทศกาลตรุษจีนเยาวราช นำเสนอนิทรรศการความสัมพันธ์ทางการทูตไทย-จีน 50 ปี

ที่มา : https://www.thaigov.go.th/news/contents/details/92802