รัฐบาลไทย-ข่าวทำเนียบรัฐบาล-ปลัด สธ. เปิดประชุมวิชาการชาติ เล็งนำ “Cardiff Model” ร่วมยกระดับ “ศูนย์พึ่งได้” วางมาตรการลดปัญหาความรุนแรงในไทย


วันอังคารที่ 28 มกราคม 2568
ปลัด สธ. เปิดประชุมวิชาการชาติ เล็งนำ “Cardiff Model” ร่วมยกระดับ “ศูนย์พึ่งได้” วางมาตรการลดปัญหาความรุนแรงในไทย
ปลัดกระทรวงสาธารณสุข เปิดประชุมวิชาการระดับชาติป้องกันเหตุความรุนแรง เผยไทยยังติด 1 ใน 10 ประเทศที่มีความรุนแรงต่อเด็กและสตรีสูงสุด ร้อยละ 71 เกิดในครอบครัว
ชู “Cardiff Model” นวัตกรรมลดปัญหาความรุนแรงระดับสากล พัฒนาโดยผู้รับรางวัลสมเด็จเจ้าฟ้ามหิดลปีล่าสุด มาประยุกต์ปรับระบบร่วมกับศูนย์พึ่งได้ สร้างความร่วมมือโรงพยาบาล ตำรวจ ท้องถิ่น นำข้อมูลมาวิเคราะห์ออกมาตรการป้องกันที่มีประสิทธิภาพ
วันนี้ (28 มกราคม 2568) ที่ห้องประชุมนายแพทย์เกียรติภูมิ วงศ์รจิต โรงพยาบาลศรีธัญญา จ.นนทบุรี นพ.โอภาส การย์กวินพงศ์ ปลัดกระทรวงสาธารณสุข เป็นประธานพิธีเปิดการประชุมวิชาการ “คาร์ดิฟโมเดลเพื่อป้องกันเหตุความรุนแรง” โดยมี นพ.กิตติศักดิ์ อักษรวงศ์ อธิบดีกรมสุขภาพจิต ศ.ดร.โจนาธาน พี. เซฟเฟิร์ด ผู้พัฒนา Cardiff Model for Violence Prevention นวัตกรรมป้องกันความรุนแรงในชุมชน และเป็นผู้ได้รับรางวัลสมเด็จเจ้าฟ้ามหิดล สาขาการสาธารณสุข ประจำปี 2567 รวมถึงนักวิชาการและภาคีเครือข่ายเข้าร่วม พร้อมกล่าวว่า องค์การอนามัยโลก (WHO) นิยาม “ความรุนแรง” ว่า เป็นการจงใจใช้กำลังหรืออำนาจในลักษณะข่มขู่ คุกคาม หรือทำร้าย ซึ่งส่งผลให้เกิดการบาดเจ็บ เสียชีวิต หรือความเสียหายทางจิตใจและสังคม ปัจจุบัน ประเทศไทยยังเผชิญปัญหาความรุนแรงในครอบครัวและความรุนแรงทางเพศอย่างต่อเนื่อง ข้อมูลจากองค์การสหประชาชาติระบุว่า ไทยเป็น 1 ใน 10 ประเทศที่มีสถิติความรุนแรงต่อเด็กและสตรีสูงที่สุดในโลก โดยร้อยละ 71 ของคดีความรุนแรงเกิดขึ้นภายในครอบครัว และ 1 ใน 3 ของผู้ที่ได้รับผลกระทบเป็นเด็ก ทั้งนี้ การแก้ปัญหาความรุนแรงต้องอาศัยแนวทางที่เป็นระบบและใช้ข้อมูลเป็นหลัก ซึ่ง Cardiff Model ที่ได้รับการพัฒนาโดย ศ.ดร.โจนาธาน ในช่วงปี 2540 - 2544 เน้นการเชื่อมโยงข้อมูลระหว่างโรงพยาบาลและตำรวจ เพื่อวิเคราะห์แนวโน้มของเหตุรุนแรงและกำหนดมาตรการป้องกันล่วงหน้า ถือเป็นโมเดลที่ได้รับการยอมรับในระดับสากล และมีการนำไปใช้ในหลายประเทศ เช่น สหราชอาณาจักร สหรัฐอเมริกา ออสเตรเลีย และแคนาดา ซึ่งช่วยลดจำนวนผู้ป่วยที่ต้องเข้ารับการรักษาที่แผนกฉุกเฉินจากเหตุรุนแรงได้อย่างมีนัยสำคัญ
“กระทรวงสาธารณสุขมีภารกิจหลักในการดูแลสุขภาพและส่งเสริมคุณภาพชีวิตของประชาชน ซึ่งหนึ่งในความท้าทายที่สำคัญ คือการจัดการปัญหาความรุนแรง จึงมีการนำ Cardiff Model มาประยุกต์ใช้ เพื่อสร้างความปลอดภัยและยกระดับคุณภาพชีวิตของประชาชน แม้ขณะนี้จะยังไม่ได้ใช้อย่างเต็มรูปแบบ แต่เรามีโครงการที่มีแนวทางคล้ายคลึงกัน เช่น ศูนย์พึ่งได้ (One Stop Crisis Center: OSCC) ที่เชื่อมโยงข้อมูลระหว่างโรงพยาบาลตำรวจและหน่วยงานภาครัฐ เพื่อให้บริการแบบครบวงจรแก่ผู้ประสบภัยจากความรุนแรง” นพ.โอภาสกล่าว
นพ.โอภาสกล่าวต่อว่า สำหรับแนวทางการยกระดับการใช้ข้อมูลเชิงลึกจาก OSCC และนำแนวทาง Cardiff Model มาปรับใช้ให้เป็นระบบมากขึ้น มีข้อเสนอ 4 ขั้นตอน ได้แก่ 1.การเก็บข้อมูล โดยห้องฉุกเฉินของโรงพยาบาลบันทึกข้อมูลเกี่ยวกับผู้ป่วย เช่น ลักษณะการบาดเจ็บ เวลาที่เกิดเหตุ และสถานที่เกิดเหตุ 2.การแชร์ข้อมูล โดยโรงพยาบาลส่งข้อมูลไปยังตำรวจและหน่วยงานในท้องถิ่น แบบไม่เปิดเผยข้อมูลส่วนบุคคลของผู้ป่วย 3.การวิเคราะห์ข้อมูล โดยหน่วยงานที่เกี่ยวข้องร่วมกันวิเคราะห์ข้อมูลเพื่อระบุพื้นที่เสี่ยงและแนวโน้มของเหตุรุนแรง และ 4.การดำเนินการป้องกัน โดยนำข้อมูลไปใช้เพื่อออกมาตรการป้องกัน เช่น การเพิ่มการลาดตระเวน การติดตั้งกล้องวงจรปิด หรือการจัดกิจกรรมสร้างความตระหนักรู้ในชุมชน เป็นต้น ซึ่งกระบวนการนี้จะทำให้สามารถนำข้อมูลเชิงลึกไปใช้ในการออกแบบมาตรการป้องกันที่มีประสิทธิภาพและป้องกันเหตุความรุนแรงได้ โดยการประชุมในวันนี้ ถือเป็นก้าวสำคัญของประเทศไทยในการเรียนรู้จากแนวทาง Cardiff Model และนำมาปรับใช้ให้เหมาะสมกับบริบทของประเทศ ด้วยความร่วมมือจากทุกภาคส่วน ทำให้สามารถพัฒนาระบบสาธารณสุขที่เป็นมิตรต่อผู้ประสบเหตุ และสร้างสังคมที่ปลอดภัยขึ้นสำหรับทุกคนได้ โดยมี ศ.ดร.โจนาธาน มาร่วมแบ่งปันประสบการณ์และความเชี่ยวชาญ
ด้าน นพ.กิตติศักดิ์กล่าวว่า การประชุมวิชาการในครั้งนี้เป็นเวทีแลกเปลี่ยนความรู้และประสบการณ์เกี่ยวกับแนวทางการป้องกันความรุนแรงในสังคม โดยเฉพาะการนำ Cardiff Model ซึ่งได้รับการพิสูจน์แล้วว่ามีประสิทธิภาพในหลายประเทศมาประยุกต์ใช้ในบริบทของประเทศไทย เพื่อให้บุคลากรและภาคีเครือข่ายที่เกี่ยวข้อง เช่น บุคลากรทางสาธารณสุข หน่วยงานบังคับใช้กฎหมาย และองค์กรที่เกี่ยวข้องกับการช่วยเหลือทางสังคมได้เรียนรู้หลักการและปัจจัยความสำเร็จของ Cardiff Model รวมถึงมีการหารือถึงการปรับใช้แนวคิดดังกล่าวในบริบทของประเทศไทย มีผู้เข้าร่วมประชุมทั้งแบบออนไซต์และออนไลน์กว่า 500 คน โดยมีการบรรยายเรื่อง “Cardiff Model เพื่อป้องกันเหตุความรุนแรง” การเสวนาเรื่อง “เบื้องหลังความสำเร็จและบทเรียนสู่การปรับใช้ในบริบทของประเทศไทย” โดย ศ.ดร.โจนาธาน ผู้ได้รับพระราชทานรางวัลสมเด็จเจ้าฟ้ามหิดล สาขาการสาธารณสุข ปี 2552 รวมถึงผู้ทรงคุณวุฒิจากกรมควบคุมโรค, การอภิปรายและแลกเปลี่ยนความคิดเห็นจากภาคีเครือข่าย ได้แก่ ผู้แทนจากกรุงเทพมหานคร กรมสุขภาพจิต กรมควบคุมโรค สำนักงานกองทุนสนับสนุนการสร้างเสริมสุขภาพ (สสส.) และสำนักงานตำรวจแห่งชาติ และการจัดแสดงนิทรรศการเกี่ยวกับการป้องกันและแก้ไขปัญหาความรุนแรง
*************************************************** 28 มกราคม 2568

ที่มา : https://www.thaigov.go.th/news/contents/details/92805