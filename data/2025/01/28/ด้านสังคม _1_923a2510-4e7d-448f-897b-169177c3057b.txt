รัฐบาลไทย-ข่าวทำเนียบรัฐบาล-"วราวุธ" เผย พม. รับ ด.ช. 8 ขวบ เข้าดูแลสวัสดิภาพในบ้านพักเด็กฯ หลังหายตัวไปกว่า 10 วัน กับชายเก็บของเก่า ที่ จ.ปทุมธานี


วันอังคารที่ 28 มกราคม 2568
"วราวุธ" เผย พม. รับ ด.ช. 8 ขวบ เข้าดูแลสวัสดิภาพในบ้านพักเด็กฯ หลังหายตัวไปกว่า 10 วัน กับชายเก็บของเก่า ที่ จ.ปทุมธานี
"วราวุธ" เผย พม. รับ ด.ช. 8 ขวบ เข้าดูแลสวัสดิภาพในบ้านพักเด็กฯ หลังหายตัวไปกว่า 10 วัน กับชายเก็บของเก่า ที่ จ.ปทุมธานี
วันที่ 27 มกราคม 2568 นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยถึงกรณีที่มีข่าวระบุ พ่อร้อนใจ ลูกชายวัย 8 ขวบ หายตัวกว่า 10 วัน มืดแปดด้าน เหตุเกิดที่ จ.ปทุมธานี  นั้น ทางศูนย์เร่งรัดจัดการสวัสดิภาพประชาชน (ศรส.) กระทรวง พม. รายงานว่า ทีม ศรส.จังหวัดปทุมธานี ได้ลงพื้นที่ตรวจสอบข้อเท็จจริง พบว่าพ่อของเด็กได้แจ้งความลูกชายวัย 8 ขวบ ได้หายตัวไปกับชายเร่ร่อนที่เคยมาติดต่อซื้อของเก่าแถวบ้าน ซึ่งลูกชายมีความสนิทสนมกับชายเร่ร่อนดังกล่าว เพราะมักจะมารับลูกชายที่บ้านช่วงหลังเลิกเรียนอยู่บ่อยครั้ง และช่วงค่ำจะพามาส่งที่บ้านเหมือนเดิม แต่มีบางครั้งจะมารับลูกชายในช่วงเย็น และจะไปส่งที่โรงเรียนในตอนเช้าของวันรุ่งขึ้น
ซึ่งเมื่อวันที่ 14 ม.ค. 68 ที่ผ่านมา เวลาประมาณ 16.00 น. ลูกชายได้แจ้งกับพ่อว่าจะออกไปกับชายเร่ร่อนดังกล่าว หลังจากนั้นลูกชายได้หายไปเลยไม่กลับมาบ้าน จึงได้ไปตามหาลูกชายที่บริเวณใต้สะพานลอยเชียงราก ที่ที่ชายเร่ร่อนใช้เป็นที่นอนพักอาศัย แต่ไม่พบทั้งลูกชายและชายเร่ร่อน และเมื่อวันที่ 21 ม.ค. 68 พ่อของเด็กได้ไปแจ้งความกับพนักงานสอบสวนที่ สภ.คลองหลวง เพื่อให้ช่วยติดตามหาลูกชาย
ทางทีม ศรส.จังหวัดปทุมธานี ได้ประสานไปยัง สภ.คลองหลวง ทราบว่าเจ้าหน้าที่ตำรวจได้เบาะแสแล้วและอยู่ระหว่างเร่งติดตามตัวเด็ก ขณะเดียวกันทีม ศรส.จังหวัดปทุมธานี ได้ประสานไปที่ สนง.เขตพื้นที่การศึกษาประถมศึกษาปทุมธานี เขต 1 เพื่อขอความร่วมมือให้โรงเรียนวางมาตรการความปลอดภัย โดยทีม ศรส.จังหวัดปทุมธานี ได้พูดคุยให้กำลังใจกับพ่อเด็ก พร้อมทั้งร่วมติดตามความคืบหน้ากับเจ้าหน้าที่ตำรวจ สภ.คลองหลวง
กระทั่งวันที่ 26 ม.ค. 68 บ้านพักเด็กและครอบครัวจังหวัดปทุมธานี ได้รับการประสานจาก สภ.คลองหลวงว่าพบตัวเด็กชายแล้วในพื้นที่จังหวัดนนทบุรี จึงได้รับตัวเด็กเข้าคุ้มครองสวัสดิภาพชั่วคราวเป็นที่เรียบร้อยแล้ว โดยตำรวจให้เหตุผลว่าเนื่องจากบิดามารดาเลี้ยงดูไม่เหมาะสม ปล่อยปละละเลย และจะได้วางแผนให้ความช่วยเหลือตามกระบวนการสังคมสังเคราะห์
#ข่าวพม #พม #ศรส #esshelpme #5x5ฝ่าวิกฤติประชากร #พมหนึ่งเดียว
#วราวุธศิลปอาชา #ศบปภ #เด็กชาย8ขวบหายตัว #ชายเร่ร่อน #ปทุมธานี

ที่มา : https://www.thaigov.go.th/news/contents/details/92795