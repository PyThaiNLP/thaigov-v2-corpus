รัฐบาลไทย-ข่าวทำเนียบรัฐบาล-กรมทางหลวงชนบท ขานรับข้อสั่งการ “สุริยะ” เดินหน้าแก้ปัญหาฝุ่น PM2.5 เร่งด่วน พร้อมกำชับโครงการก่อสร้างลดปริมาณฝุ่น คุมเข้มมาตรการลดมลพิษในอากาศ เพื่อคุณภาพชีวิตที่ดีของประชาชน


วันอังคารที่ 28 มกราคม 2568
กรมทางหลวงชนบท ขานรับข้อสั่งการ “สุริยะ” เดินหน้าแก้ปัญหาฝุ่น PM2.5 เร่งด่วน พร้อมกำชับโครงการก่อสร้างลดปริมาณฝุ่น คุมเข้มมาตรการลดมลพิษในอากาศ เพื่อคุณภาพชีวิตที่ดีของประชาชน
.....
ปัจจุบันปัญหามลภาวะทางอากาศมีความรุนแรงมากขึ้นจากฝุ่นละอองขนาดเล็กหรือ PM2.5 ซึ่งส่งผลเสียต่อร่างกาย และสุขภาพอนามัยของประชาชนในระยะยาว นายสุริยะ จึงรุ่งเรืองกิจ รองนายกรัฐมนตรี และรัฐมนตรีว่าการกระทรวงคมนาคม จึงได้สั่งการให้หน่วยงานที่มีการก่อสร้างโครงสร้างพื้นฐาน ด้านคมนาคมต่าง ๆ เข้าบริหารจัดการพื้นที่ทันที เบื้องต้นให้ผู้รับเหมาฉีดพรมน้ำ ทำความสะอาดล้อรถที่เข้า - ออกพื้นที่ก่อสร้าง กวาดล้างถนนที่เปื้อนดินจากการก่อสร้าง ปิดคลุมวัสดุก่อสร้างในการเก็บกองและขนย้ายให้เรียบร้อย พร้อมจัดการขยะให้มีความเหมาะสม ห้ามเผาบริเวณริมทางและในบริเวณพื้นที่ก่อสร้าง
นายมนตรี เดชาสกุลสม อธิบดีกรมทางหลวงชนบท กระทรวงคมนาคม เปิดเผยว่า ทช. ได้เล็งเห็นความสำคัญในปัญหาดังกล่าว จึงดำเนินการตามมาตรการลดมลพิษทางอากาศ และรับมือฝุ่นละอองขนาดเล็ก PM2.5 ที่กระจายอยู่ปริมาณมาก เพื่อลดผลกระทบต่อสุขภาพของประชาชน ภายใต้แผนปฏิบัติการแก้ไขปัญหาฝุ่น PM2.5 ของนายสุริยะ จึงรุ่งเรืองกิจ รองนายกรัฐมนตรีและรัฐมนตรีว่าการกระทรวงคมนาคม โดยในปีงบประมาณ พ.ศ.2568 ทช. และหน่วยงานในสังกัด ได้นำเครื่องจักรกลและยานพาหนะในความดูแลเข้าตรวจวัดค่าควันไอเสีย กับกรมการขนส่งทางบก (ขบ.) ตามแผนปฏิบัติการตรวจวัดมลพิษทางอากาศ เพื่อเป็นการควบคุมและลดมลพิษทางอากาศ ตามมาตรการฯ ปัจจุบันมีรถนำเข้าตรวจค่าควันไอเสีย และผ่านเกณฑ์ทั้งหมด จำนวน 989 คัน เพื่อตรวจสภาพและบำรุงรักษาเครื่องจักรกลและยานพาหนะให้อยู่ในสภาพที่สมบูรณ์ พร้อมใช้งานเป็นประจำทุกเดือน อีกทั้งยังเป็นส่วนหนึ่งในการลดมลพิษทางอากาศ และแก้ปัญหาฝุ่นละอองขนาดเล็ก PM2.5 ในส่วนของมาตรการที่รองนายกรัฐมนตรี และรัฐมนตรีว่าการกระทรวงคมนาคมได้เน้นย้ำเป็นพิเศษคือการลดฝุ่นในโครงการก่อสร้าง โดยสำนักเครื่องกลและสื่อสาร ทช. ได้รับมอบหมายให้เป็นหน่วยติดตามการดำเนินงานทุกหน่วยงานในสังกัด ดำเนินการเพื่อลดฝุ่น PM2.5 อย่างเข้มข้น ดังนี้
1) ตรวจควันดำเครื่องจักรกลและยานพาหนะ หากพบว่าควันดำจะให้หยุดใช้เป็นเวลา 30 วัน  เพื่อปรับปรุงแก้ไข
2) เร่งตัดหญ้าข้างทางซึ่งเป็นเชื้อไฟไม่ให้เป็นจุดกำเนิดของไฟป่า
3) ลดฝุ่นในโครงการก่อสร้างที่อยู่ใกล้แหล่งชุมชน และเน้นย้ำให้ผู้ควบคุมงานกำชับผู้รับจ้าง ให้ดำเนินการลดฝุ่น โดยการกวาดและพ่นไอน้ำ
4) ให้การสนับสนุนจังหวัด องค์กรปกครองส่วนท้องถิ่นในพื้นที่ ในการดับไฟบริเวณ 2 ข้างทาง ในความรับผิดชอบของ ทช. ทันทีที่ได้รับแจ้งหรือร้องขอ
5) มาตรการอื่น ๆ ได้แก่ การรณรงค์ลดการเผาป่า 2 ข้างทาง และการฉีดพ่นไอน้ำลดหมอกควันในบริเวณแหล่งชุมชน
ทั้งนี้ สำนักเครื่องกลและสื่อสารจะทำการติดตามรายงานผลจากพื้นที่ผ่านการรายงานทางวิทยุศูนย์วิษณุ เวลา 09.00 น. ในพื้นที่ที่มี PM2.5 สูงกว่า 100 ไมโครกรัมต่อลูกบาศก์เมตร ทุกวัน จนกว่าสถานการณ์จะสิ้นสุด เพื่อรายงานผลให้ผู้บริหารได้รับทราบ ทั้งนี้ หากเครื่องจักรหรือยานพาหนะใดที่มีค่าควันไอเสียเกินกว่าค่าที่กำหนดให้หยุดใช้งานทันที เพื่อดำเนินการปรับปรุงแก้ไขก่อนนำกลับมาใช้งานตามปกติ พร้อมทั้งรวบรวมข้อมูลการดำเนินงานของหน่วยงานในแต่ละพื้นที่ เพื่อนำมาใช้เป็นข้อสรุปสำหรับการปรับปรุงพัฒนาประสิทธิภาพในการดำเนินงานต่อไป

ที่มา : https://www.thaigov.go.th/news/contents/details/92804