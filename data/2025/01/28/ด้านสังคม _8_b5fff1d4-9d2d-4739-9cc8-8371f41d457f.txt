รัฐบาลไทย-ข่าวทำเนียบรัฐบาล-สธ. เปิดคลินิกมลพิษออนไลน์ใน รพศ./รพท. 106 แห่งทั่วประเทศ เชื่อมระบบผ่าน “หมอพร้อม” อำนวยความสะดวกประชาชนในสถานการณ์ฝุ่น PM2.5


วันอังคารที่ 28 มกราคม 2568
สธ. เปิดคลินิกมลพิษออนไลน์ใน รพศ./รพท. 106 แห่งทั่วประเทศ เชื่อมระบบผ่าน “หมอพร้อม” อำนวยความสะดวกประชาชนในสถานการณ์ฝุ่น PM2.5
กระทรวงสาธารณสุข เปิดบริการคลินิกมลพิษออนไลน์ในโรงพยาบาลศูนย์/โรงพยาบาลทั่วไปแล้ว 106 แห่งใน 12 เขตสุขภาพ
พร้อมจองคิว ใช้บริการ รับข้อมูลผ่าน “หมอพร้อม” อำนวยความสะดวกประชาชนในสถานการณ์ฝุ่น PM2.5 เผย มีผู้ได้รับข้อมูลฝุ่นผ่านแอปพลิเคชั่นและ Line OA “หมอพร้อม” แล้วกว่า 11 ล้านคน
วันนี้ (28 มกราคม 2568) ที่ ศูนย์ข้อมูลข่าวสารด้านสุขภาพ ฝุ่น PM 2.5 กระทรวงสาธารณสุข ดร.นพ.วรตม์ โชติพิทยสุนนท์ โฆษกกระทรวงสาธารณสุข ด้านแก้ไขปัญหาฝุ่น PM 2.5 พร้อมด้วย นพ.ณัฏฐธนิน เศรษฐวนิชย์ รองผู้อำนวยการสำนักสุขภาพดิจิทัล สำนักงานปลัดกระทรวงสาธารณสุข แถลงแนวทางการดูแลสุขภาพจากสถานการณ์ฝุ่น PM 2.5 โดย ดร.นพ.วรตม์ กล่าวว่า ข้อมูลจากกรมควบคุมมลพิษ วันนี้ภาพรวมสถานการณ์ฝุ่น PM2.5 ดีขึ้นทุกพื้นที่ มีจังหวัดที่มีค่าฝุ่นอยู่ในระดับดีมาก (สีฟ้า) 6 จังหวัด ได้แก่ สุรินทร์ สระแก้ว อุบลราชธานี นครนายก สุพรรณบุรี บึงกาฬ และระดับดี( สีเขียว) 41 จังหวัด ส่วนจังหวัดที่มีค่าฝุ่นอยู่ในระดับสีส้ม เริ่มมีผลกระทบต่อสุขภาพ (37.6 - 75 มคก./ลบ.ม) ลดลงเหลือ 7 จังหวัด ได้แก่ ตราด สุโขทัย กรุงเทพมหานคร เพชรบุรี ระยอง แม่ฮ่องสอน และนครปฐม ทั้งนี้ หากประชาชนมีข้อสงสัยเกี่ยวกับเรื่องฝุ่น PM 2.5 สามารถสอบถามเพิ่มเติมได้ที่ สายด่วนกรมอนามัย 1478 และ สายด่วนกรมควบคุมโรค 1422 ตลอด 24 ชั่วโมง
ด้าน นพ.ณัฏฐธนิน กล่าวว่า ในช่วงที่มีสถานการณ์ฝุ่น PM 2.5 ในปริมาณสูง ระบบ “หมอพร้อม”ของกระทรวงสาธารณสุข ได้เพิ่มบริการคลินิกมลพิษทางอากาศ เปิดนัดหมายออนไลน์ผ่านแอปพลิเคชั่นหมอพร้อม และ Line OA หมอพร้อม เพื่ออำนวยความสะดวกประชาชนในการรับบริการ สามารถจองคิวออนไลน์คลินิกมลพิษ, เข้าใช้บริการคลินิกมลพิษออนไลน์ รวมทั้งตรวจสอบสถานการณ์และรับข้อมูลเรื่องฝุ่น PM2.5 โดยมีโรงพยาบาลศูนย์/โรงพยาบาลทั่วไป 106 แห่ง หรือกว่าร้อยละ 80 ใน 12 เขตสุขภาพ เปิดให้บริการดังกล่าวและปัจจุบันมียอดผู้ได้รับข้อมูลเรื่องฝุ่นแล้ว 11,327,767 คน
สำหรับการนัดหมายเข้ารับบริการคลินิกมลพิษออนไลน์ผ่านแอปพลิเคชั่น “หมอพร้อม”  เริ่มจาก 1) เข้าหน้าหลักแอปพลิเคชั่น กด เมนูนัดหมายออนไลน์ 2) กด จองคิวหาหมอ 3) เลือกจังหวัดที่ต้องการเข้ารับบริการ > โรงพยาบาล > แผนกคลินิกมลพิษ และระบุข้อมูลให้ครบถ้วน 4) จองคิวสำเร็จ ส่วน Line OA  “หมอพร้อม” เริ่มจาก 1) เข้าหน้าหลัก “หมอพร้อม” 2) คลินิกมลพิษออนไลน์/เช็คค่าฝุ่นกรมควบคุมพิษ 3) เลือกคลินิกมลพิษออนไลน์ 4)เข้าสู่ไลน์ OA คลินิกมลพิษออนไลน์ 5)เข้าใช้งานเมนูตามที่ต้องการเข้ารับบริการ
***********************************************28 มกราคม 2568

ที่มา : https://www.thaigov.go.th/news/contents/details/92815