รัฐบาลไทย-ข่าวทำเนียบรัฐบาล-JICA ส่ง 3 ผู้เชี่ยวชาญ เสริมทัพ สธ. เตรียมความพร้อมจัดตั้งศูนย์ ACPHEED ประเทศไทย


วันอังคารที่ 28 มกราคม 2568
JICA ส่ง 3 ผู้เชี่ยวชาญ เสริมทัพ สธ. เตรียมความพร้อมจัดตั้งศูนย์ ACPHEED ประเทศไทย
กระทรวงสาธารณสุข ต้อนรับ 3 ผู้เชี่ยวชาญจาก JICA เข้าร่วมปฏิบัติงานในประเทศไทย เพื่อสนับสนุนการจัดตั้งศูนย์อาเซียนด้านภาวะฉุกเฉินทางสาธารณสุขและโรคอุบัติใหม่ (ACPHEED)
วันนี้ (28 มกราคม 2568) ที่กระทรวงสาธารณสุข จ.นนทบุรี ดร.นพ.พงศธร พอกเพิ่มดี รองปลัดกระทรวงสาธารณสุข เปิดเผยว่า นายสมศักดิ์ เทพสุทิน รัฐมนตรีว่าการกระทรวงสาธารณสุข ได้มอบหมายให้ต้อนรับ Mr.Tatsushi Nishioka รองหัวหน้าคณะผู้แทนและรัฐมนตรีผู้แทนถาวรของคณะกรรมาธิการเศรษฐกิจและสังคมแห่งสหประชาชาติสำหรับเอเชียและแปซิฟิก และ Mr. Kazuya Suzuki Chief Representative ของสำนักงาน JICA ประเทศไทย พร้อมด้วยผู้เชี่ยวชาญจาก JICA ที่จะเข้าร่วมปฏิบัติงานในประเทศไทย ภายใต้โครงการ Public Health Emergencies and Emerging Disease Capacity Development Program for Human Resource Complement Support เพื่อสนับสนุนการจัดตั้งศูนย์อาเซียนด้านภาวะฉุกเฉินทางสาธารณสุขและโรคอุบัติใหม่ (ASEAN Centre for Public Health Emergency and Emerging Disease) หรือ ACPHEED
ดร.นพ.พงศธร กล่าวต่อว่า ประเทศไทยมีความพร้อมในการจัดตั้งศูนย์ ACPHEED ทั้งในส่วนของสำนักเลขาธิการ ACPHEED และศูนย์ด้านการสื่อสารความเสี่ยง ซึ่งได้ตั้งคณะทำงานแล้ว โดยการขับเคลื่อนการดำเนินงานดังกล่าว รัฐบาลญี่ปุ่น และ JICA ได้สนับสนุนบุคลากรผู้เชี่ยวชาญ 3 ท่าน ได้แก่ ด้านการประสานงานโครงการ/การจัดการฝึกอบรม ด้านเภสัชวิทยา และด้านสัตวแพทยศาสตร์ เข้ามาปฏิบัติงานในประเทศไทยที่สำนักงานเลขาธิการศูนย์ ACPHEED ภายใต้กองยุทธศาสตร์และแผนงาน สำนักงานปลัดกระทรวงสาธารณสุขเป็นระยะเวลา 2 ปี โดยจะจัดส่งแพทย์ และพยาบาล มาสมทบเพิ่มเติมอีก 2 ท่านหลังจากนี้ ซึ่งการสนับสนุนผู้เชี่ยวชาญในครั้งนี้สะท้อนให้เห็นถึงความสัมพันธ์อันดีระหว่างประเทศไทยและประเทศญี่ปุ่น ในช่วง 5 ทศวรรษที่ผ่านมา โดยเฉพาะในด้านการพัฒนาสาธารณสุข ที่จะช่วยเสริมสร้างขีดความสามารถในการตอบสนองต่อสถานการณ์ฉุกเฉินทางสาธารณสุขและโรคอุบัติใหม่ในภูมิภาคอาเซียนได้อย่างมีประสิทธิภาพ ช่วยให้ประเทศสมาชิกอาเซียนมีความก้าวหน้าในการสร้างความมั่นคงด้านสุขภาพของภูมิภาคต่อไป
*************************************************** 28 มกราคม 2568

ที่มา : https://www.thaigov.go.th/news/contents/details/92808