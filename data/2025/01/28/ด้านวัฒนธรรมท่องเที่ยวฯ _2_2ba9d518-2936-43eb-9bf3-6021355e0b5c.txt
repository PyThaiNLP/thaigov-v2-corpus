รัฐบาลไทย-ข่าวทำเนียบรัฐบาล-นายจักรพล ตั้งสุทธิธรรม เป็นประธานการประชุมเตรียมจัดงานแถลงข่าว Amazing Thailand Grand Tourism and Sports Year 2025


วันอังคารที่ 28 มกราคม 2568
นายจักรพล ตั้งสุทธิธรรม เป็นประธานการประชุมเตรียมจัดงานแถลงข่าว Amazing Thailand Grand Tourism and Sports Year 2025
นายจักรพล ตั้งสุทธิธรรม เป็นประธานการประชุมเตรียมจัดงานแถลงข่าว Amazing Thailand Grand Tourism and Sports Year 2025
วันที่ 28 มกราคม 2568 เวลา 10.00 น. ณ ห้องประชุม 1 ชั้น 2 กระทรวงการท่องเที่ยวและกีฬา นายจักรพล ตั้งสุทธิธรรม ผู้ช่วยรัฐมนตรีประจำกระทรวงการท่องเที่ยวและกีฬา และโฆษกกระทรวงฯ เป็นประธานการประชุมเตรียมการจัดงานแถลงข่าว “Amazing Thailand Grand Tourism and Sports Year 2025” โดยมีนายมงคล วิมลรัตน์ รองปลัดกระทรวงการท่องเที่ยวและกีฬา นายนิธี สีแพร รองผู้ว่าการด้านสื่อสารการตลาด และตัวแทนจากหน่วยงานที่เกี่ยวข้องเข้าร่วมประชุมอย่างพร้อมเพรียง
การประชุมครั้งนี้มีวัตถุประสงค์เพื่อรวบรวมความคิดเห็นและข้อเสนอแนะจากผู้เกี่ยวข้องในแต่ละด้าน เกี่ยวกับการนำเสนอจุดเด่นด้านการท่องเที่ยวและกีฬาของประเทศไทยให้เป็นที่ประทับใจและดึงดูดความสนใจจากนักท่องเที่ยวและประชาคมโลก
ทั้งนี้ ที่ประชุมได้สรุปเบื้องต้นให้มีการจัดงานแถลงข่าว “Amazing Thailand Grand Tourism and Sports Year 2025” ในวันที่ 3 กุมภาพันธ์ 2568 เวลา 15.00 น. ณ One Bangkok เพื่อแสดงถึงความพร้อมและศักยภาพของประเทศไทยในฐานะศูนย์กลางการท่องเที่ยวและกีฬาระดับโลก
นายจักรพล ตั้งสุทธิธรรม ได้เน้นย้ำถึงความสำคัญของความร่วมมือจากทุกภาคส่วนในครั้งนี้ เพื่อให้การแถลงข่าวและกิจกรรมในปี 2025 เป็นที่จดจำและสามารถสร้างภาพลักษณ์ที่ดีแก่ประเทศไทย พร้อมเชิญชวนประชาชนและผู้มีส่วนเกี่ยวข้องร่วมเป็นส่วนหนึ่งในการผลักดันประเทศไทยสู่เป้าหมายดังกล่าว

ที่มา : https://www.thaigov.go.th/news/contents/details/92803