รัฐบาลไทย-ข่าวทำเนียบรัฐบาล-นายกรัฐมนตรี เผย ครม. อนุมัติงบ 620 ล้านบาท แก้ไฟป่าหมอกควันและฝุ่นละออง ย้ำทุกกระทรวงเร่งดำเนินการแก้ไขปัญหาอย่างต่อเนื่อง  


วันอังคารที่ 28 มกราคม 2568
28/01/2568
พิมพ์
นายกรัฐมนตรี เผย ครม. อนุมัติงบ 620 ล้านบาท แก้ไฟป่าหมอกควันและฝุ่นละออง ย้ำทุกกระทรวงเร่งดำเนินการแก้ไขปัญหาอย่างต่อเนื่อง
นายกรัฐมนตรี เผย ครม. อนุมัติงบ 620 ล้านบาท แก้ไฟป่าหมอกควันและฝุ่นละออง ย้ำทุกกระทรวงเร่งดำเนินการแก้ไขปัญหาอย่างต่อเนื่อง
วันนี้ (28 มกราคม 2568) เวลา 12.30 น. ณ บริเวณโถงกลาง ตึกบัญชาการ 1 ทำเนียบรัฐบาล นางสาวแพทองธาร ชินวัตร นายกรัฐมนตรี กล่าวภายหลังการประชุมคณะรัฐมนตรี (ครม.) ว่าที่ประชุมครม. ได้อนุมัติงบกลางในปี 2568 ภายใต้มาตรการรับบริการไฟป่าหมอกควันและฝุ่นละออง พ.ศ. 2568 วงเงินรวมทั้งสิ้น 620 ล้านบาท ตามที่กระทรวงทรัพยากรธรรมชาติและสิ่งแวดล้อมเสนอ ซึ่งจากมาตรการดังกล่าวได้มีข้อสั่งการและกำชับให้หน่วยงานที่เกี่ยวข้อง เช่น กรมป่าไม้ กรมอุทยานแห่งชาติ สัตว์ป่า และพันธุ์พืช ใช้งบประมาณอย่างคุ้มค่าในการเร่งแก้ไขปัญหาและรับมือในการป้องกันสถานการณ์ของไฟป่า รวมถึงปัญหาฝุ่นละอองและควันตามที่จะเกิดขึ้นในพื้นที่ต่าง ๆ
นายกรัฐมนตรี กล่าวต่อไปว่า ที่ประชุมครม. ได้มีการนำเสนอแผนมาตรการการจัดการปัญหาฝุ่น PM 2.5 โดยให้หน่วยงานที่เกี่ยวข้องดำเนินการมาตรการตามภารกิจของแต่ละกระทรวง  โดยกระทรวงมหาดไทยได้มีการสั่งให้หน่วยภาครัฐ ผู้ว่าราชการจัดหวัดทั่วประเทศ รับมือกับภัยพิบัติครั้งนี้ โดยให้ดำเนินการออกประกาศห้ามเผา รวมถึงให้มีการดำเนินการจัดการบริหารซังข้าวโพด  ต้นอ้อยแห้งเป็นการฝังกลบแทนการเผา การจัดการโดยวิธีการทำปุ๋ยอินทรีย์และการจัดการโดยวิธีการใช้เครื่องแพ็กฟาง ตลอดจนดำเนินการบูรณาการร่วมกับหน่วยงานความมั่นคง กระทรวงทรัพยากรธรรมชาติและสิ่งแวดล้อม กระทรวงเกษตรและสหกรณ์ ในการเตรียมการจัดการรับมือการดับไฟป่า
กระทรวงการพัฒนาสังคมและความมั่นคงของมนุษย์ ได้มีมาตรการให้มีการดูแลกลุ่มเปราะบางต่าง ๆ ด้วยการมอบและแจกจ่ายหน้ากาก N95  อีกทั้งมาตรการในการรองรับกลุ่มผู้เปราะบาง ผู้ป่วย และเด็ก ด้วยห้องปลอดฝุ่น (Clean Room)
กระทรวงทรัพยากรธรรมชาติและสิ่งแวดล้อมได้มีมาตรการปฏิบัติการเชิงรุกที่จังหวัดเชียงใหม่โดยใช้งบกลางที่ได้มีจัดสรรในการจัดจ้างบุคลากร  ให้มีการดำเนินการเข้ามาดูแลพื้นที่ ดูแลเรื่องของปัญหาไฟป่า
กระทรวงเกษตรและสหกรณ์ได้มีมาตรการดำเนินมาตรการไม่ให้มีการเผาในทุกพื้นที่การเกษตร โดยหากพบเจอว่ามีการเผาให้มีการดำเนินการตัดสิทธิการสนับสนุนเงินเยียวยาจากรัฐบาล โดยมีผลตั้งแต่วันที่ 1 มิถุนายน 68 - 31 พฤษภาคม 69 และนอกจากนี้ จะมีการดำเนินการการใช้ปฏิบัติการฝนหลวง ในการจัดการปัญหาลดฝุ่นละอองในอากาศ
นายกรัฐมนตรี กล่าวต่อไปถึง มาตรการให้ประชาชนสามารถใช้บริการขนส่งสาธารณะและขึ้นรถไฟฟ้า BTS ฟรี ซึ่งจากมาตรการดังกล่าวมีประชาชนใช้บริการเป็นจำนวนเพิ่มขึ้น และมีผลสำรวจออกมาว่าปริมาณจำนวนรถยนต์บนท้องถนนมีอัตราลดลงถึง 500,000 คัน/วัน
กระทรวงอุตสาหกรรมได้มีมาตรการในการขอความร่วมมือโรงงานและสมาคมชาวไร่อ้อย ไม่ให้มีการรับอ้อยที่มาจากการเผาเกิน 25% ต่อวัน ซึ่งกระทรวงอุตสาหกรรมได้เน้นย้ำมากในเรื่องนี้ และได้ผลเป็นอย่างดี ซึ่งสถิติลดเหลือต่ำมากเหลือ 10% ต่อวัน ขณะเดียวกันทุกโรงงานก็ให้ความร่วมมือเป็นอย่างดี ขอขอบคุณทุกโรงงานที่ให้ความร่วมมือเป็นอย่างดี  นอกจากนี้ ยังมีมาตรการทำใบอ้อยให้มีมูลค่าแทนการเผา เพื่อนำไปขายให้กับโรงงานที่ใช้พลังงาน ซึ่งจะช่วยสร้างรายได้ให้เกษตรกร
ส่วนกระทรวงการต่างประเทศ ได้ร่วมมือกับอาเซียน ซึ่งได้รับความร่วมมือจาก สปป.ลาว กัมพูชา เมียนมา และมีกรอบความร่วมมือด้านนโยบายให้เกิดความชัดเจนกับประเทศภูมิภาคเอเชีย และประเทศลุ่มแม่น้ำโขง ที่จะให้ความร่วมมือด้านเทคนิค และด้านความรู้ของแต่ละประเทศ ซึ่งจะสามารถสนับสนุนซึ่งกันและกันได้

ที่มา : https://www.thaigov.go.th/news/contents/details/92806