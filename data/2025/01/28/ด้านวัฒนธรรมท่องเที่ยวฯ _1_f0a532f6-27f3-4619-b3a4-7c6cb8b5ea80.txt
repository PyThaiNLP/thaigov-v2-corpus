รัฐบาลไทย-ข่าวทำเนียบรัฐบาล-รมต. สรวงศ์ ร่วมงานเลี้ยงเฉลิมฉลองครบรอบ 76 ปี การสถาปนาสาธารณรัฐอินเดีย พร้อมขยายความร่วมมือด้านการท่องเที่ยว


วันอังคารที่ 28 มกราคม 2568
รมต. สรวงศ์ ร่วมงานเลี้ยงเฉลิมฉลองครบรอบ 76 ปี การสถาปนาสาธารณรัฐอินเดีย พร้อมขยายความร่วมมือด้านการท่องเที่ยว
รมต. สรวงศ์ ร่วมงานเลี้ยงเฉลิมฉลองครบรอบ 76 ปี การสถาปนาสาธารณรัฐอินเดีย พร้อมขยายความร่วมมือด้านการท่องเที่ยว
เมื่อวันที่ 27 มกราคม 2568 เวลา 18.30 น. นายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา มอบกระเช้าดอกไม้แสดงความยินดีแด่ นายนาเคศ สิงห์ (H.E. Mr. Nagesh Singh) เอกอัครราชทูตอินเดียประจำประเทศไทย ในโอกาสครบรอบ 76 ปี การสถาปนาสาธารณรัฐอินเดีย ประจำปี พ.ศ. 2568 โดยมี นายจักรพรรดิ์ คล่องพยาบาล ที่ปรึกษารัฐมนตรีว่าการกระทรวงการท่องเที่ยวและกีฬา และนายกฤษฎา ตันเทอดทิตย์ เลขานุการรัฐมนตรีว่าการกระทรวงการท่องเที่ยวและกีฬา เข้าร่วมงาน ณ ห้องเลี้ยงรับรอง โรงแรมแชงกรีลา กรุงเทพฯ
ทั้งนี้ ไทยและอินเดียมีการสถาปนาความสัมพันธ์ระหว่างกันมาอย่างยาวนานกว่า 77 ปี (นับตั้งแต่วันที่ 1 สิงหาคม 2490) โดยตลอดระยะเวลาที่ผ่านมา ทั้งสองประเทศได้ดำเนินความสัมพันธ์ระหว่างกันอย่างใกล้ชิดไม่ว่าจะเป็นด้านเศรษฐกิจ สังคม และวัฒนธรรม รวมถึงได้เคยจัดทำความตกลงว่าด้วยความร่วมมือด้านการท่องเที่ยว ระหว่างกระทรวงการท่องเที่ยวและกีฬาแห่งราชอาณาจักรไทยกับกระทรวงการต่างประเทศแห่งสาธารณรัฐอินเดีย ในการเสริมสร้างความร่วมมือด้านการท่องเที่ยวให้แน่นแฟ้นมากยิ่งขึ้น อาทิ การแลกเปลี่ยนบุคลากรด้านการท่องเที่ยว ข้อมูล และแนวทางปฏิบัติที่ดีที่สุดในการบริหารจัดการการท่องเที่ยวร่วมกัน ซึ่งได้มีการลงนามเมื่อวันที่ 9 ตุลาคม 2546
นอกจากนี้ อินเดียถือเป็นกลุ่มนักท่องเที่ยวชาวต่างชาติที่มีศักยภาพและเดินทางมาไทยเป็นจำนวนมาก โดยในปี พ.ศ. 2567 มีนักท่องเที่ยวชาวอินเดียเดินทางมาไทยกว่า 2.12 ล้านคน คิดเป็นอันดับ 3 ของกลุ่มนักท่องเที่ยวชาวต่างชาติที่เดินทางมาไทย ในขณะที่ตั้งแต่วันที่ 1 – 26 มกราคม 2568 มีนักท่องเที่ยวชาวอินเดียเดินทางมาไทยกว่า 161,950 คน คิดเป็นอันดับที่ 5 ของกลุ่มนักท่องเที่ยวชาวต่างชาติที่เดินทางเข้าไทย รองจากจีน มาเลเซีย รัสเซีย และเกาหลีใต้

ที่มา : https://www.thaigov.go.th/news/contents/details/92794