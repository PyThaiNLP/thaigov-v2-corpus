รัฐบาลไทย-นายกรัฐมนตรีนำคณะรัฐมนตรีร่วมสนับสนุนสมทบทุนซื้อดอกป๊อบปี้ที่ระลึกวันทหารผ่านศึก ขอบคุณทหารที่ปฏิบัติหน้าที่ปกป้องประเทศชาติ ย้ำรัฐบาลให้ความสำคัญกับทหารผ่านศึกและครอบครัว


วันอังคารที่ 28 มกราคม 2568
28/01/2568
พิมพ์
นายกรัฐมนตรีนำคณะรัฐมนตรีร่วมสนับสนุนสมทบทุนซื้อดอกป๊อบปี้ที่ระลึกวันทหารผ่านศึก ขอบคุณทหารที่ปฏิบัติหน้าที่ปกป้องประเทศชาติ ย้ำรัฐบาลให้ความสำคัญกับทหารผ่านศึกและครอบครัว
นายกรัฐมนตรีนำคณะรัฐมนตรีร่วมสนับสนุนสมทบทุนซื้อดอกป๊อบปี้ที่ระลึกวันทหารผ่านศึก ขอบคุณทหารที่ปฏิบัติหน้าที่ปกป้องประเทศชาติ ย้ำรัฐบาลให้ความสำคัญกับทหารผ่านศึกและครอบครัวทหารผ่านศึก
นายจิรายุ ห่วงทรัพย์ โฆษกประจำสำนักนายกรัฐมนตรี เปิดเผยว่า วันนี้ (28 มกราคม 2568) เวลา 09.50 น. ก่อนการประชุมคณะรัฐมนตรี (ครม.) ณ บริเวณโถงกลาง ชั้น 1 ตึกบัญชาการ 1 ทำเนียบรัฐบาล พลเอก เดชนิธิศ เหลืองงามขำ ผู้อำนวยการองค์การสงเคราะห์ทหารผ่านศึก ในพระบรมราชูปถัมภ์ นำคณะผู้บริหารองค์การสงเคราะห์ทหารผ่านศึก เข้าพบนางสาวแพทองธาร ชินวัตร นายกรัฐมนตรี เพื่อมอบดอกไม้ที่ระลึกวันทหารผ่านศึก และจำหน่าย “ดอกป๊อปปี้” ซึ่งเป็นสัญลักษณ์แห่งความเสียสละและการรำลึกถึงทหารผ่านศึก
สำหรับการจำหน่าย ดอกป๊อปปี้ เกิดจากดำริของ ท่านผู้หญิงจงกล กิตติขจร ประธานสโมสรสงเคราะห์ครอบครัวทหารผ่านศึก ซึ่งต้องการจะดำเนินการหาทุนมาช่วยเหลือทหารและครอบครัวทหารผ่านศึก ที่กำลังปฏิบัติหน้าที่ในการป้องกันประเทศชาติ ดอกป๊อปปี้ถือเป็นสัญลักษณ์แทนทหารผ่านศึก ผู้พิทักษ์รักษาประเทศชาติ สีแดงของดอกป๊อปปี้เปรียบเสมือนเลือดของทหารที่หลั่งชโลมแผ่นดินไว้ด้วยความกล้าหาญและเสียสละอย่างสูงสุด ดังนั้น เพื่อเป็นการระลึกถึงเกียรติภูมิของทหารกล้า จึงได้กำหนดให้ดอกป๊อปปี้เป็นดอกไม้ที่ระลึกสำหรับทหารผ่านศึกไทยเช่นเดียวกับในต่างประเทศ และมีการจำหน่ายในวันที่ระลึกทหารผ่านศึก ตั้งแต่ปี พ.ศ. 2511 เป็นต้นมา
ภายหลังการรับมอบดอกไม้ที่ระลึกวันทหารผ่านศึก (ดอกป๊อปปี้) นายกรัฐมนตรีได้ร่วมสนับสนุนดอกป๊อบปี้  พร้อมกล่าวขอบคุณทหารทุกคนที่ปฏิบัติหน้าที่ในการดูแลรักษาปกป้องประเทศชาติ อีกทั้งขอบคุณองค์การสงเคราะห์ครอบครัวทหารผ่านศึกในพระราชูปถัมภ์สมเด็จพระศรีนครินทราบรมราชชนนีที่ให้ความสำคัญกับทหารผ่านศึกและครอบครัวทหารผ่านศึกอีกด้วย

ที่มา : https://www.thaigov.go.th/news/contents/details/92801