รัฐบาลไทย-ข่าวทำเนียบรัฐบาล-วธ. - ไอคอนสยามและภาคีเครือข่าย ลั่นกลองเบิกฟ้ามหามงคล ฉลองตรุษจีนปีมะเส็งยิ่งใหญ่ - โชว์นาฏยศิลป์สองแผ่นดินสานสัมพันธ์ไทย - จีน ครั้งแรกจัดเชิดพญามังกร - พญานาค สุดตระการตา


วันอังคารที่ 28 มกราคม 2568
วธ. - ไอคอนสยามและภาคีเครือข่าย ลั่นกลองเบิกฟ้ามหามงคล ฉลองตรุษจีนปีมะเส็งยิ่งใหญ่ - โชว์นาฏยศิลป์สองแผ่นดินสานสัมพันธ์ไทย - จีน ครั้งแรกจัดเชิดพญามังกร - พญานาค สุดตระการตา
วธ. - ไอคอนสยามและภาคีเครือข่าย ลั่นกลองเบิกฟ้ามหามงคล ฉลองตรุษจีนปีมะเส็งยิ่งใหญ่ - โชว์นาฏยศิลป์สองแผ่นดินสานสัมพันธ์ไทย - จีน ครั้งแรกจัดเชิดพญามังกร - พญานาค สุดตระการตาริมแม่น้ำเจ้าพระยา ตั้งเป้าส่งเสริมท่องเที่ยวทางวัฒนธรรม-หนุน Soft Power ไทย
วธ. - ไอคอนสยามและภาคีเครือข่าย ลั่นกลองเบิกฟ้ามหามงคล ฉลองตรุษจีนปีมะเส็งยิ่งใหญ่ - โชว์นาฏยศิลป์สองแผ่นดินสานสัมพันธ์ไทย - จีน ครั้งแรกจัดเชิดพญามังกร - พญานาค สุดตระการตาริมแม่น้ำเจ้าพระยา ตั้งเป้าส่งเสริมท่องเที่ยวทางวัฒนธรรม-หนุน Soft Power ของไทย
เมื่อวันที่ 24 มกราคม 2568 นางสาวสุดาวรรณ หวังศุภกิจโกศล รัฐมนตรีว่าการกระทรวงวัฒนธรรม มอบหมายให้ นายประสพ เรียงเงิน ปลัดกระทรวงวัฒนธรรม เป็นประธานพิธีเปิดงาน “ICONSIAM A PROSPEROUS CHINESE NEW YEAR 2025 ตรุษจีนมั่งคั่ง ฉลองสัมพันธ์มั่นคง วาระ 50 ปีสายสัมพันธ์ไทย - จีน” จัดขึ้นระหว่างวันที่ ๒๔ มกราคม ถึงวันที่ 2 กุมภาพันธ์ 2568 ณ ริเวอร์ พาร์ค ไอคอนสยาม และอีเวนท์ สเปซ ไอซีเอส  โดยมี นางสุมา วงษ์พันธ์ุ ผู้ช่วยกรรมการผู้จัดการใหญ่ บริษัท ไอคอนสยาม จำกัด นางสาวฐิต์ณัฐ สมบัติศิริ ผู้ช่วยปลัดกระทรวงวัฒนธรรม ผู้บริหารธนาคารกสิกรไทย ผู้แทนหน่วยงานภาครัฐและภาคเอกชน ศิลปินดารา และสื่อมวลชน เข้าร่วม ณ ริเวอร์ พาร์ค ชั้น G ไอคอนสยาม
ทั้งนี้ ภายในงานฯ มีพิธีเบิกเนตรสิงโตหัวมังกร พญามังกร และพญานาค เพื่อความเป็นสิริมงคล การแสดงโคมแดงปีมะเส็ง และการแสดงลั่นกลองเบิกฟ้ามหามงคล การแสดงพญามังกรและพญานาค และการแสดงพิเศษเฉลิมฉลอง 50 ปี ความสัมพันธ์ทางการทูตไทย - จีน และต้อนรับเทศกาลตรุษจีน เป็นต้น
ปลัด วธ. กล่าวว่า  รัฐบาลมีนโยบายในการส่งเสริมการท่องเที่ยวและ Soft Power ของไทยเป็นที่รู้จักแพร่หลายไปสู่ระดับนานาชาติ และนโยบายของกระทรวงวัฒนธรรม ในการขับเคลื่อนเศรษฐกิจวัฒนธรรมเพื่อการพัฒนาชุมชน สังคมอย่างยั่งยืน ซึ่งปีนี้ วธ.มุ่งขับเคลื่อนงานวัฒนธรรมด้วย 4 นโยบาย 3 แนวทาง 2 รูปแบบ สู่ 1 เป้าหมาย ทำให้ประเทศไทยเป็นหมุดหมายของนักท่องเที่ยวต่างชาติทั่วโลกมาเที่ยวในมิติด้านศาสนา ศิลปะและวัฒนธรรม ยกระดับเทศกาลประเพณีไทยให้เป็นที่รู้จักในระดับนานาชาติ ผลักดันทุนทางวัฒนธรรมให้เป็นทุนทางเศรษฐกิจ สร้างงาน สร้างรายได้ให้แก่ประเทศ สำหรับเทศกาลตรุษจีนปีนี้ ในประเทศไทย วธ. ร่วมกับภาคีเครือข่าย ได้ส่งเสริมให้พี่น้องชาวไทย และชาวไทยเชื้อสายจีน นักท่องเที่ยว ร่วมกันสืบสานประเพณีมงคลนี้ทั่วประเทศ อีกทั้งยังเป็นการร่วมเฉลิมฉลองสัมพันธ์มั่นคง วาระ 50 ปีสายสัมพันธ์ไทย – จีน โดยในส่วนกลาง กระทรวงวัฒนธรรม (วธ.) ร่วมกับไอคอนสยาม การท่องเที่ยวแห่งประเทศไทย ธนาคารกสิกรไทย เมืองสุขสยาม และชมรมสมาคมจีน จัดงาน "ICONSIAM A PROSPEROUS CHINESE NEW YEAR 2025 ตรุษจีนมั่งคั่ง ฉลองสัมพันธ์มั่นคง วาระ 50 ปีสายสัมพันธ์ไทย – จีน” อย่างยิ่งใหญ่
นายประสพ กล่าวอีกว่า ความพิเศษในปีนี้ขอขอบคุณทางไอคอนสยาม และภาคีเครือข่ายที่ได้ให้ความร่วมมือจัดงานอย่างเต็มที่ โดยได้ศิลปินคู่จิ้นสุดฮอตแห่งปี  ซี-นุนิว มาร่วมโชว์สุดพิเศษในพิธีเปิดงาน “ICONSIAM A PROSPEROUS CHINESE NEW YEAR 2025 ตรุษจีนมั่งคั่ง ฉลองสัมพันธ์มั่นคง วาระ 50 ปีสายสัมพันธ์ไทย – จีน”  วันที่ 24 มกราคมนี้ในชื่อชุดการแสดง พัดแดงมหามงคลสองแผ่นดิน  เป็นการแสดงอันเป็นมหามงคล สีแดงของพัดเป็นสีแห่งความสมบูรณ์มั่งคั่งและโชคดี ท่าทางร่ายรำรื่นเริง เสมือนมอบความสุขและรอยยิ้มกับผู้ที่ได้ชม ให้ทุกท่านได้อิ่มเอมใจรับความสุขตลอดทั้งปี โดยซี ปรากฏโฉมด้วยชุดจีน ตกแต่งด้วยกระดุมดอกบัว สัตตบงกช  พร้อมประดับด้วยจี้ทับทรวง ฉลุลาย สวมรัดเกล้าพญานาค และแหวนพญานาคทองคำ ซึ่งได้รับแรงบันดาลใจในการสร้างสรรค์ผลงานจากความเชื่อเรื่องพญานาค ที่เป็นเจ้าแห่งท้องน้ำ สื่อถึงความยิ่งใหญ่ อุดมสมบูรณ์ มีโชคลาภและวาสนา  และมีอุปกรณ์ข้างกายประกอบการแสดงด้วยกระบอกใส่พัดจีน ลายก้อนเมฆ ด้านนุนิวปรากฏโฉมด้วยชุดจีนสีแดงปักลวดลายมังกรอันปราณีต ประดับด้วยเข็มขัดลายพัดจีน สวมปลอกแขนหัวมังกร ซึ่งใช้ทองคำบริสุทธิ์ 99.99% ขึ้นโครงด้วยช่างทองที่มีทักษะและความชำนาญชั้นครูกว่า 30 ปี พร้อมถือกระบอกใส่พัดจีนหัวมังกร โดยมังกรนั้น ตามความเชื่อของชาวจีน คือสัตว์เทพเจ้าทรงพลังและศักดิ์สิทธิ์
นอกจากนี้ ไอคอนสยาม ได้ศิลปินสองสาวสุดฮอต หลิง-ออม จะมาโชว์สุดพิเศษเนื่องในวันตรุษจีนที่ 29 มกราคม ในชื่อชุดการแสดงลั่นกลองเบิกฟ้ามหามงคล ต้อนรับศักราชใหม่ตรุษจีนปีมะเส็ง โดยทั้งสองคู่สวมเครื่องประดับทองอันเป็นมงคลจากบ้านทองสมสมัย รวมมูลค่ากว่า 129 ล้านบาท ตลอดช่วงเวลาแห่งการเฉลิมฉลองเทศกาลตรุษจีนที่ ไอคอนสยาม แลนด์มาร์กระดับโลกริมแม่น้ำเจ้าพระยา ได้จัดเตรียมกิจกรรมสุดพิเศษและการแสดงมากมาย ได้แก่
•เสพสุนทรียศิลป์ประติมากรรม Lancang to ChaoPraya จากสองศิลปินระดับชาติไทย-จีน Mr.Xu Hongfei  (มร. ซูหวงเฟย) ศิลปินชาวจีนโด่งดังระดับโลก และ ศาสตราจารย์เกียรติคุณปรีชา เถาทอง ศิลปินแห่งชาติของไทย การแลกเปลี่ยนทางวัฒนธรรมผ่านการสร้างสรรค์งานศิลปกรรมของไทยลงบนชิ้นงานประติมากรรมชั้นเลิศ จัดแสดงตั้งแต่วันนี้ - 28 กุมภาพันธ์ 2568 ณ ริเวอร์ พาร์ค ไอคอนสยาม
•เสริมสิริมงคลสักการะขอพรเทพเจ้าไท้ส่วยเอี๊ย 60 องค์ จากวัดเหรินเว่ย วัดเก่าแก่มีอายุร่วมพันปี เมืองกวางโจว สาธารณรัฐประชาชนจีน ครั้งแรกกับการเชิญองค์แม่เต้าบ้อและเทพเจ้าไท้ส่วยเอี๊ย เทพคุ้มครองดวงชะตาครบทุกประจำปีเกิด เพื่อขอพรให้ชีวิตมีแต่ความราบรื่นตลอดทั้งปี สักการะเจ้าแม่ทับทิมตุ๊ยบ่วยเต๊งเหนี่ยง และองค์เจ้าแม่เทียนโฮ่วเต๊ง จากศาลเจ้าแม่ทับทิม อุทัยธานี มาประดิษฐานภายในศาลเจ้าจำลอง ณ โค้งน้ำท้องมังกร ริเวอร์ พาร์ค ให้ทุกท่านได้ไหว้ขอพรเพื่อความเป็นสิริมงคลรับปีมะเส็ง  ผู้ที่มีจิตศรัทธาร่วมทำบุญได้ภายในศาลเจ้าจำลอง โดยรายได้จากการทำบุญทั้งหมดมอบให้ มูลนิธิโรงพยาบาลตากสิน และมูลนิธิโลกุตรธรรมประทีม อ.อ่างศิลา จ.ชลบุรี
•พิธีสักการะเทพเจ้าที่สมบูรณ์ที่สุด ณ โค้งน้ำท้องมังกรเก็บทรัพย์ นำพิธีโดย อ.คฑา ชินบัญชร ที่สุดของทำเลมงคล ที่สุดของฤกษ์เวลามหามงคล และที่สุดของพิธีที่สมบูรณ์ที่สุดกับการไหว้สักการะขอพรเทพเจ้าไฉ่ซิงเอี๊ย (เทพเจ้าแห่งโชคลาภ) เทพเจ้าฮี่ซิ้งเอี๊ย (เทพเจ้าแห่งความรื่นเริงยินดี) และเทพเจ้ากุ่ยซิ้งเอี๊ย (เทพเจ้าแห่งอำนาจยศศักดิ์) ในวันอังคารที่ 28 มกราคม 2568 เวลา 22.00 น. เป็นต้นไป (เริ่มพิธีเวลามงคล 23.19 น.)
•ชมสุดยอดการแสดงฉลองครบรอบความสัมพันธ์สองแผ่นดิน เชิดพญามังกรและพญานาค  สื่อถึงความสัมพันธ์อันแน่นแฟ้นของประเทศไทยและสาธารณรัฐประชาชนจีน  และการแสดงเชิดสิงโต จากชมรมกีฬาสิงโต-มังกร กังปักไทยแลนด์ ดีกรีแชมป์รางวัลระดับโลก การแสดงสิงโตกวางตุ้ง การแสดงระบำริบบิ้นมะเส็ง ด้วยท่วงท่าสง่างามพริ้วไหว มอบความมงคลในปีงูนี้ พร้อมชมสุดยอดการแสดง นาฏมหามงคลจากนครฉางซา สาธารณรัฐประชาชนจีน ระบำรางวัลเหรียญทองทั่วประเทศและตื่นตาตื่นใจไปกับการแสดงกายกรรมจากนครฉางซา มาสลับสับเปลี่ยนหมุนเวียนมาให้ได้ชมทุกวัน ตั้งแต่เวลา 17.00 น. เป็นต้นไป ให้ทุกท่านได้อิ่มเอมใจ รับความสุขสนุกกันตลอดปี
•เพลิดเพลินกับถนนคนเดินสไตล์จีน Little China ณ ริเวอร์ พาร์ค ไอคอนสยาม และไอซีเอส ไลฟ์สไตล์ คอมเพล็กซ์ รวมกว่า 50 ร้านชื่อดัง ชวนชิมเมนูอาหารมงคลหลากหลายจากร้านดังในตำนานระดับมิชลินไกด์ เช่นเฮียหวานข้าวต้มปลา มาร่วมออกร้านระหว่างวันที่ 25-27 มกราคม และเมนูของอร่อยที่ไม่ควรพลาดจากชมรมและสมาคมจีนในไทย อาทิ ขนมจีนไหหลำโบะโหล่ สูตรดั้งเดิม เนื้ออบแห้งไหหลำ ขนมหัวเราะ สูตรไหหลำ บ๊ะจ่างสูตรไหหลำ ขนมซิ่วท้อมงคล หมี่เบตงแคะ ขนมไหมฟ้า หอยจ๊อปู ซาลาเปาเซี่ยงไฮ้ รวมถึงร้านจำหน่ายสินค้ามงคลอีกมากมาย ให้ทุกท่านได้ชิม ช้อป กันอย่างจุใจ ท่ามกลางบรรยากาศริมแม่น้ำเจ้าพระยา
•ชวนชิมอาหารมงคล 4 ภาคทั่วไทยจากเมืองสุขสยาม อาทิ หมูหัน เป็ดย่าง ผัดหมี่ซั่ว กุ้งกระเทียม พร้อมเมนูพิเศษ จับใจ 5 เซียน และเกล็ดหิมะ จากเครื่องดื่มสมุนไพรจับเลี้ยงแท้ พร้อมกันนี้ ภายในเมืองสุขสยามได้จัดโปรโมชั่นพิเศษ แจกยาหม่องน้ำเซียงเพียวอิ๊ว แบบหัวลูกกลิ้งให้ฟรี เพื่อเป็นการมอบความสุขให้กับผู้ที่มาร่วมงานในช่วงเทศกาลตรุษจีนด้วย นอกจากจะมอบความสุขด้วยสินค้าแล้วยังมอบการบรรเทาอย่างบริการนวดฟรีด้วยยาหม่องน้ำเซียงเพียวอิ๊วให้แก่ผู้ที่มาร่วมงานด้วยเช่นกัน  พร้อมเพลิดเพลินกับการแสดงศิลปวัฒนธรรมไทย-จีน เสริมสิริมงคลสักการะพระโพธิสัตว์มัญชุศรีมาประดิษฐานที่เมืองสุขสยาม
•จุดเช็กอินถ่ายรูป ณ ริเวอร์ พาร์ค ออกแบบเพื่อความเป็นมงคลในทุกรายละเอียด เก็บภาพความประทับใจจนถึงวันที่ 15 มีนาคม 2568 ร่วมเฉลิมฉลองเทศกาลตรุษจีนในงาน “ICONSIAM A PROSPEROUS CHINESE NEW YEAR 2025 ตรุษจีนมั่งคั่ง ฉลองสัมพันธ์มั่นคง วาระ 50 ปีสายสัมพันธ์ไทย – จีน”  ตั้งแต่วันที่ 24 มกราคม ถึง 2 กุมภาพันธ์ 2568 ณ ริเวอร์ พาร์ค ไอคอนสยาม

ที่มา : https://www.thaigov.go.th/news/contents/details/92821