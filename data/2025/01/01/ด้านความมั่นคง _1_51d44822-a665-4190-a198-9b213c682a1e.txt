รัฐบาลไทย-ข่าวทำเนียบรัฐบาล-"อนุทิน" นำผู้บริหารกระทรวง มท. ทูลเกล้าฯ ถวายแจกันดอกไม้หน้าพระบรมฉายาลักษณ์ พระบาทสมเด็จพระเจ้าอยู่หัว และสมเด็จพระนางเจ้าฯ พระบรมราชินี และลงนามถวายพระพร


วันพุธที่ 1 มกราคม 2568
01/01/2568
พิมพ์
"อนุทิน" นำผู้บริหารกระทรวง มท. ทูลเกล้าฯ ถวายแจกันดอกไม้หน้าพระบรมฉายาลักษณ์ พระบาทสมเด็จพระเจ้าอยู่หัว และสมเด็จพระนางเจ้าฯ พระบรมราชินี และลงนามถวายพระพร
"อนุทิน" นำผู้บริหารกระทรวงมหาดไทย ทูลเกล้าฯ ถวายแจกันดอกไม้หน้าพระบรมฉายาลักษณ์ พระบาทสมเด็จพระเจ้าอยู่หัว และสมเด็จพระนางเจ้าฯ พระบรมราชินี และลงนามถวายพระพรเนื่องในโอกาสวันขึ้นปีใหม่ พ.ศ. 2568
วันนี้ (1 ม.ค. 68) เวลา 08.00 น. ที่ห้องแดง อาคารหน่วยราชการในพระองค์ 904 ในพระบรมมหาราชวัง นายอนุทิน ชาญวีรกูล รองนายกรัฐมนตรีและ รมว.มหาดไทย ทูลเกล้าทูลกระหม่อมถวายแจกันดอกไม้หน้าพระบรมฉายาลักษณ์พระบาทสมเด็จพระเจ้าอยู่หัว และสมเด็จพระนางเจ้าฯ พระบรมราชินี และลงนามถวายพระพรเนื่องในโอกาสวันขึ้นปีใหม่ พ.ศ. 2568
จากนั้น นายอนุทิน นำคณะผู้บริหารระดับสูงของกระทรวงมหาดไทย ทูลเกล้าทูลกระหม่อมถวายแจกันดอกไม้หน้าพระบรมฉายาลักษณ์พระบาทสมเด็จพระเจ้าอยู่หัว และสมเด็จพระนางเจ้าฯ พระบรมราชินี และลงนามถวายพระพรเนื่องในโอกาสวันขึ้นปีใหม่ พ.ศ. 2568 ณ ศาลาสหทัยสมาคม ในพระบรมมหาราชวัง โดยมี นายอรรษิษฐ์ สัมพันธรัตน์ ปลัดกระทรวงมหาดไทย นางจิณณารัชช์ สัมพันธรัตน์ นายกสมาคมแม่บ้านมหาดไทย พร้อมด้วยผู้บริหารระดับสูง หัวหน้าหน่วยงานรัฐวิสาหกิจ และสมาคมแม่บ้านมหาดไทย ร่วมทูลเกล้าฯ ถวายแจกันดอกไม้หน้าพระบรมฉายาลักษณ์พระบาทสมเด็จพระเจ้าอยู่หัว และสมเด็จพระนางเจ้าฯ พระบรมราชินี และลงนามถวายพระพรเนื่องในโอกาสวันขึ้นปีใหม่ พ.ศ. 2568
พระบาทสมเด็จพระเจ้าอยู่หัว และสมเด็จพระนางเจ้า ฯ พระบรมราชินี ทรงพระกรุณาโปรดเกล้า ฯ พระราชทานปฏิทินหลวง พุทธศักราช 2568 แก่ผู้ที่มาลงนามถวายพระพร เนื่องในเทศกาลวันขึ้นปีใหม่ พุทธศักราช 2568 ในวันพุธ ที่ 1 มกราคม 2568 ตั้งแต่เวลา 08.00 – 17.00 น. โดยสำนักพระราชวังได้จัดสถานที่สำหรับลงนามถวายพระพร ได้แก่ พระบรมมหาราชวัง (บริเวณสนามตรงข้ามศาลาสหทัยสมาคม โดยเข้าทางประตูวิเศษไชยศรี) กรุงเทพฯ พระราชวังบางปะอิน จ.พระนครศรีอยุธยา วังไกลกังวล จ.ประจวบคีรีขันธ์ พระตำหนักภูพิงคราชนิเวศน์ จ.เชียงใหม่ พระตำหนักภูพานราชนิเวศน์ จ.สกลนคร และพระตำหนักทักษิณราชนิเวศน์ จ.นราธิวาส

ที่มา : https://www.thaigov.go.th/news/contents/details/91919