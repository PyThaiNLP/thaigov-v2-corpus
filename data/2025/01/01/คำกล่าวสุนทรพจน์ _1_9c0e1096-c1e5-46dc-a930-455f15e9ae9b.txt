รัฐบาลไทย-ข่าวทำเนียบรัฐบาล-คำปราศรัย นางสาวแพทองธาร  ชินวัตร  นายกรัฐมนตรี ในโอกาสวันขึ้นปีใหม่ พุทธศักราช 2568


วันอังคารที่ 31 ธันวาคม 2567
31/12/2567
พิมพ์
คำปราศรัย นางสาวแพทองธาร  ชินวัตร  นายกรัฐมนตรี ในโอกาสวันขึ้นปีใหม่ พุทธศักราช 2568
คำปราศรัย นางสาวแพทองธาร  ชินวัตร  นายกรัฐมนตรี ในโอกาสวันขึ้นปีใหม่ พุทธศักราช 2568
พี่น้องประชาชนคนไทยที่รักทุกคนค่ะ
ในปี 2567 ที่ผ่านมา เราทุกคนทั้งรัฐบาลและพี่น้องประชาชน ได้ผ่านเรื่องราวมามากมาย ทั้งเรื่องดีและเรื่องท้าทาย แต่ด้วยความรัก ความสามัคคี และความเข้าอกเข้าใจที่พวกเราคนไทยมีให้กันนั้น ทำให้เราสามารถผ่านเรื่องราวอันยากลำบากเหล่านั้นมาได้
ปีที่ผ่านมา เป็นปีที่ประเทศไทยต้องประสบกับปัญหาอุทกภัยอย่างหนัก ในหลายพื้นที่ทั้งภาคเหนือ ภาคตะวันออกเฉียงเหนือ และภาคใต้ สร้างความเสียหายต่อชีวิตและทรัพย์สินเป็นอย่างมากส่งผลต่อภาพรวมของเศรษฐกิจไทย แต่ด้วยความร่วมมือจากทุกภาคส่วน คณะรัฐมนตรี ข้าราชการส่วนท้องถิ่น ทหาร ตำรวจ อาสาสมัคร ภาคเอกชนและ พี่น้องประชาชนทุกคน ทำให้เราสามารถผ่านสถานการณ์นี้ไปได้ ซึ่งในอนาคตรัฐบาลจะพัฒนาโครงสร้างประเทศไทยให้รับมืออุทกภัยได้ดียิ่งขึ้น  เพื่อปกป้องและสร้างความปลอดภัยในชีวิตให้กับคนไทยทุกคนค่ะ
นอกจากนี้ประเทศไทยประสบปัญหาวิกฤติเศรษฐกิจ สืบเนื่องจากเศรษฐกิจโลกยังไม่ฟื้นตัวอย่างเต็มที่ รวมทั้งยังมีความท้าทายหลายประการเกิดขึ้น ทั้งความขัดแย้งระหว่างประเทศปัญหาสงคราม ที่นำมาสู่การกีดกันทางการค้าทำให้ประเทศไทยต้องรักษาจุดสมดุล ทางการเมือง การค้า และการลงทุน เพื่อทำให้เศรษฐกิจไทยดำเนินต่อไปได้
ด้วยการทำงานของรัฐบาลจากทุกกระทรวงที่ได้ร่วมออกแบบนโยบายเพื่อฟื้นเศรษฐกิจ และด้วยความร่วมมือร่วมใจของพี่น้องประชาชนที่ตอบสนองต่อนโยบายของรัฐบาลอย่างเต็มกำลัง มีสัญญาณที่ดีว่าเศรษฐกิจไทยกำลังฟื้นตัวค่ะ และเติบโตมากกว่าหลายปีที่ผ่านมา รัฐบาลจะทำให้เศรษฐกิจไทยในปีหน้าและปีต่อๆ ไป กลับมาแข็งแรงให้ได้ค่ะ
ในโอกาสเฉลิมฉลองศักราชใหม่นี้ ดิฉันขอเชิญชวนพี่น้องประชาชนชาวไทยทุกคน ร่วมตั้งจิตอธิษฐาน อาราธนาคุณพระศรีรัตนตรัยและสิ่งศักดิ์สิทธิ์ทั้งหลายที่ทุกท่านเคารพนับถือ โปรดอภิบาลรักษาให้พระบาทสมเด็จพระเจ้าอยู่หัวสมเด็จพระนางเจ้าฯ พระบรมราชินี และพระบรมวงศานุวงศ์ทุกพระองค์ ทรงพระเกษมสำราญ ทรงพระเจริญพร้อมด้วยพรจตุรพิธ สถิตเป็นมิ่งขวัญร่มเกล้าเหล่าพสกนิกรชาวไทยตราบกาลนาน
พี่น้องประชาชนคนไทยที่รักทุกคนคะ ในปี2568 จะเป็นปีแห่งโอกาสของคนไทยทุกคน ทุกคนจะเข้าถึงโอกาสทางเศรษฐกิจ โอกาสที่จะประสบความสำเร็จ โอกาสที่จับต้องได้ โอกาสที่จะทำในสิ่งที่อยากทำและได้เป็นในสิ่งที่อยากเป็น
ในโอกาสปีใหม่นี้ ดิฉันขอให้คนไทยทุกคนได้ใช้เวลาร่วมกับ ครอบครัว เพื่อน และคนที่ท่านรักอย่างมีความสุข เติมพลังกายพลังใจให้พร้อมเตรียมรับโอกาสดี ๆ จากรัฐบาลตลอดปี 2568 และขอให้พี่น้องประชาชนชาวไทยทุกคน ประสบแต่ความสุข ปราศจากอุปสรรคและภัยอันตรายทั้งปวง และประสบความสำเร็จในสิ่งที่มุ่งหวังไว้ทุกประการโดยทั่วกัน
สวัสดีปีใหม่ค่ะ

ที่มา : https://www.thaigov.go.th/news/contents/details/91902