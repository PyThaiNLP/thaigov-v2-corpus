รัฐบาลไทย-ข่าวทำเนียบรัฐบาล-“นายกรัฐมนตรี ขอบคุณทุกหน่วยงาน' ดูแลความปลอดภัยอย่างทุ่มเท ช่วงเทศกาลปีใหม่ทำให้ทุกจุดของงานเคานต์ดาวน์ เมื่อคืนที่ผ่านมามีแต่ความสุข 


วันพุธที่ 1 มกราคม 2568
01/01/2568
พิมพ์
“นายกรัฐมนตรี ขอบคุณทุกหน่วยงาน' ดูแลความปลอดภัยอย่างทุ่มเท ช่วงเทศกาลปีใหม่ทำให้ทุกจุดของงานเคานต์ดาวน์ เมื่อคืนที่ผ่านมามีแต่ความสุข
“นายกรัฐมนตรี ขอบคุณทุกหน่วยงาน' ดูแลความปลอดภัยอย่างทุ่มเท ช่วงเทศกาลปีใหม่ทำให้ทุกจุดของงานเคานต์ดาวน์ เมื่อคืนที่ผ่านมามีแต่ความสุข ขณะที่การท่องเที่ยวรายงานจบ ปี 67 ยอดเที่ยวไทยทะลุกว่า 35.32 ล้านคนแล้ว
วันนี้ ( 1 ม.ค. 68) นายจิรายุ ห่วงทรัพย์ ที่ปรึกษาของนายกรัฐมนตรี เปิดเผยว่า นางสาวแพทองธาร ชินวัตร นายกรัฐมนตรี ขอบคุณเจ้าหน้าที่ทุกหน่วยงานทั้งภาครัฐ ภาคเอกชน อาสาสมัครทุกหน่วย ทุกมูลนิธิฯ  และผู้เกี่ยวข้องทุกคน ที่เสียสละและทุ่มเททำงานคอยอำนวยความสะดวก ช่วยเหลือประชาชน ตลอดช่วงเทศกาลส่งท้ายปีเก่า ต้อนรับปีใหม่ 2568
นายจิรายุกล่าวว่า สำหรับวันนี้ 1 ม.ค. 68 ทุกหน่วยงานยังคงปฏิบัติหน้าที่กันอย่างเต็มที่ เนื่องจาก เมื่อคืน (31 ธ.ค. 67) นักท่องเที่ยวส่วนใหญ่ได้เฉลิมฉลองต้อนรับปีใหม่ อาจทำให้ผู้เดินทางกลับในวันนี้  มีอาการเหนื่อยล้า ซึ่งอาจจะเป็นปัจจัยเสี่ยงหนึ่ง ที่ทำให้เกิดอุบัติเหตุทางถนนจากการง่วงแล้วขับได้ โดยศูนย์อำนวยการป้องกันและลดอุบัติเหตุทางถนน (ศปถ.) ได้ประสานให้จังหวัดต่าง ๆ ดำเนินการเตรียมความพร้อมของด่านตรวจ จุดตรวจ จุดสกัด จุดบริการ เพื่อรองรับการเดินทางกลับของประชาชน รวมถึงการบริหารจัดการด้านการจราจร ทั้งสายหลักและสายรอง เพื่อไม่ให้เกิดปัญหาจราจรติดขัดคับคั่งด้วย
นายจิรายุกล่าวต่อไปว่า จากข้อมูลอุบัติเหตุทางถนนช่วงเทศกาลปีใหม่ 2568 ณ วันที่ 31 ธันวาคม 2567 ภายใต้การรณรงค์ “ขับขี่ปลอดภัย เมืองไทยไร้อุบัติเหตุ” ศูนย์อำนวยการป้องกันและลดอุบัติเหตุทางถนนช่วงเทศกาลปีใหม่ พ.ศ. 2568 ปภ.ได้รายงานว่า เกิดอุบัติเหตุ 262 ครั้ง ผู้บาดเจ็บ 245 คน ผู้เสียชีวิต 36 ราย สาเหตุที่ทำให้เกิดอุบัติเหตุสูงสุด ได้แก่ ขับรถเร็ว ร้อยละ 42.75 ดื่มแล้วขับ ร้อยละ 24.43 ตัดหน้ากระชั้นชิด ร้อยละ 21.37 ยานพาหนะที่เกิดอุบัติเหตุสูงสุด ได้แก่ รถจักรยานยนต์ ร้อยละ 89.93 ส่วนใหญ่เกิดบนเส้นทางตรง ร้อยละ 76.72 ถนนกรมทางหลวง ร้อยละ 40.84 ถนนใน อบต./หมู่บ้าน ร้อยละ 30.92  สรุปอุบัติเหตุทางถนนสะสมในช่วง 5 วันของการรณรงค์ (27 – 31 ธันวาคม 2567) เกิดอุบัติเหตุรวม 1,398 ครั้ง ผู้บาดเจ็บรวม 1,354 คน ผู้เสียชีวิต รวม 215 ราย  สำหรับจังหวัดที่ไม่มีผู้เสียชีวิต (ตายเป็นศูนย์) มี 11 จังหวัด
สำหรับภาพรวมด้านการท่องเที่ยวพบว่า ข้อมูล ตลอดทั้งปี2567 ที่ผ่านมาวานนี้ มีจำนวนนักท่องเที่ยว กว่า 35,321,592 คน  สร้างรายได้จากการท่องเที่ยวชาวต่างชาติ กว่า 1.66 แสนล้านบาทโดยนักท่องเที่ยวสูงสุด 5 อันดับแรก ได้แก่ จีน 6,702,554 คน มาเลเซีย 4,929,455 คน อินเดีย 2,116,250 คน เกาหลีใต้ 1,859,738 คน และรัสเซีย 1,725,901คน ในขณะที่นักท่องเที่ยวชาวไทยเที่ยวไทยในปี 2567 คาดมีจำนวน 197.53 ล้านคน-ครั้ง สร้างรายได้จากการใช้จ่ายของนักท่องเที่ยวชาวไทยแล้ว 952,768 ล้านบาท
"รัฐบาลยืนยันว่าปี ใหม่ 2568 นี้จะเป็นปีแห่งโอกาสของทุกคน เป็นโอกาสทางเศรษฐกิจ โอกาสที่จะประสบความสำเร็จที่จับต้องได้  และยังเป็นปีแห่งโอกาสที่จะทำในสิ่งที่อยากทำและได้เป็นในสิ่งที่อยากเป็น ขอให้ประชาชนเชื่อมั่น รัฐบาลจะมุ่งมั่น ทุ่มเท ทำงานเพื่อขับเคลื่อนประเทศ และแก้ไขปัญหาความเดือดร้อนของพี่น้องประชาชน" นายจิรายุกล่าว

ที่มา : https://www.thaigov.go.th/news/contents/details/91918