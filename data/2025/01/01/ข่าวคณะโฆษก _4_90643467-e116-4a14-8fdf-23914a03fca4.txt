รัฐบาลไทย-ข่าวทำเนียบรัฐบาล-”ศศิกานต์“ รองโฆษกรัฐบาลขอ ปชช.เดินทางท่องเที่ยว ปลอดภัย ไร้โรค ไร้ภัย แนะหมั่นสังเกตอาการ หลังเดินทางกลับ หากมีอาการผิดปกติ รีบพบแพทย์


วันพุธที่ 1 มกราคม 2568
01/01/2568
พิมพ์
”ศศิกานต์“ รองโฆษกรัฐบาลขอ ปชช.เดินทางท่องเที่ยว ปลอดภัย ไร้โรค ไร้ภัย แนะหมั่นสังเกตอาการ หลังเดินทางกลับ หากมีอาการผิดปกติ รีบพบแพทย์
”ศศิกานต์“ รองโฆษกรัฐบาลขอ ปชช.เดินทางท่องเที่ยว ปลอดภัย ไร้โรค ไร้ภัย แนะหมั่นสังเกตอาการ หลังเดินทางกลับ หากมีอาการผิดปกติ รีบพบแพทย์
นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรีเปิดเผยว่า รัฐบาลห่วงใยสุขภาพประชาชนในช่วงเทศกาลปีใหม่ ที่มีการเดินทางท่องเที่ยวและพบปะสังสรรค์ของคนจำนวนมาก โดยเฉพาะตามแหล่งท่องเที่ยว และสถานที่สำคัญต่าง ๆ ทำให้มีโอกาสติดเชื้อโรคได้ง่าย ขอให้เฝ้าระวัง 6 โรค ต่อไปนี้
1. โควิด 19 - ปัจจุบันแนวโน้มผู้ป่วยเพิ่มขึ้น เนื่องจากประเทศไทยเข้าสู่ฤดูหนาว เชื้อไวรัสแพร่กระจายได้ดี
2. ไข้หวัดใหญ่ - เมื่อเข้าสู่ฤดูหนาว แนวโน้มการระบาดของโรคติดเชื้อระบบทางเดินหายใจมักเพิ่มขึ้น จึงขอเน้นย้ำให้ประชาชนตระหนักในการป้องกันการป่วย โดยดูแลสุขอนามัยส่วนบุคคลอย่างเคร่งครัด ล้างมือบ่อย ๆ ด้วยน้ำและสบู่ หรือใช้เจลแอลกอฮอล์ เลี่ยงการนำมือมาสัมผัสจมูก ปาก ตา หากไปสถานที่ปิดหรือแออัด ควรสวมหน้ากากอนามัย ไม่ใช้ของใช้ส่วนตัวร่วมกับผู้อื่น และเลี่ยงการใกล้ชิดผู้ป่วยโรคระบบทางเดินหายใจ
3. ไข้เลือดออก - ยังคงพบผู้ป่วยสูงในภาคใต้ เนื่องจากภาคใต้ยังมีฝนตกและน้ำท่วม ผู้ป่วยส่วนใหญ่เป็นกลุ่มวัยเรียน กลุ่มผู้สูงอายุ 65 ปีขึ้นไป และผู้มีโรคประจำตัว การป้องกันยังคงเน้นย้ำการกำจัดแหล่งเพาะพันธุ์ยุงลาย พร้อมงดจ่ายยากลุ่ม NSAIDs แก่ผู้ป่วยที่สงสัยว่า ป่วยไข้เลือดออก และแนะนำให้ทายากันยุงเพื่อไม่ให้ถูกยุงกัด
4. โรคไอกรน - เป็นโรคติดเชื้อทางเดินหายใจ ติดต่อผ่านละอองฝอยที่เกิดจากการไอหรือจาม ติดง่ายในเด็กเล็กหรือ ผู้ที่ไม่ได้รับวัคซีนป้องกันโรค จะมีอาการคล้ายไข้หวัด ไอ ภาวะแทรกซ้อนที่รุนแรงพบบ่อยในเด็กอายุต่ำกว่า 1 ปี เช่น ไอเป็นชุดยาวจนหายใจไม่ทัน หอบเหนื่อย อาจเกิดภาวะหยุดหายใจและเสียชีวิตได้ แนะนำให้ผู้ปกครองพาบุตรหลานไปฉีดวัคซีนป้องกันโรคไอกรน
5. โรคอุจจาระร่วงเฉียบพลัน/อาหารเป็นพิษ จากเชื้อโนโรไวรัส (Norovirus) คำแนะนำสำหรับประชาชนในการป้องกันให้ยึดหลัก "สุก ร้อน สะอาด" กินอาหารปรุงสุกใหม่ ไม่กินอาหารดิบ หรือสุก ๆ ดิบ ๆ อาหารปรุงสุกที่เก็บไว้นานเกิน 2 ชั่วโมง ต้องอุ่นร้อนก่อนกินทุกครั้ง และล้างมือด้วยสบู่และน้ำให้สะอาดทุกครั้งก่อนหยิบจับอาหาร เลือกดื่มน้ำที่มีเครื่องหมาย อย.
6. โรคติดเชื้อสเตร็ปโตคอคคัสซูอิส หรือโรคไข้หูดับ เกิดจากการติดเชื้อ Streptococcus suis ซึ่งเป็นโรคติดต่อระหว่างสัตว์และคน เชื้อจะอาศัยอยู่ในระบบทางเดินหายใจส่วนบนของหมู ติดต่อผ่านทางการรับประทานเนื้อหมูที่ปรุงไม่สุก
“ขอให้ประชาชน หมั่นสังเกตอาการ หากมีอาการผิดปกติให้พบแพทย์หรือสาธารณสุขใกล้บ้าน แยกตัวเองอย่าใกล้ชิดครอบครัวโดยเฉพาะเด็กเล็ก ผู้สูงอายุ และกลุ่มเปราะบาง ทั้งนี้  ขอให้ประชาชนระมัดระวังโรคติดต่อจากต่างประเทศ เช่น ไข้หวัดนก ฝีดาษวานร และไข้โอโรพุช โดยเฉพาะผู้ที่เดินทางไปยังประเทศที่มีการระบาด“ นางสาวศศิกานต์ ระบุ

ที่มา : https://www.thaigov.go.th/news/contents/details/91911