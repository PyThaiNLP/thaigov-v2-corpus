รัฐบาลไทย-ข่าวทำเนียบรัฐบาล-รมว.ท่องเที่ยวและกีฬา เยี่ยมนักท่องเที่ยวบาดเจ็บจากเหตุเพลิงไหม้ พร้อมประกาศมาตรการช่วยเหลือ


วันอังคารที่ 31 ธันวาคม 2567
รมว.ท่องเที่ยวและกีฬา เยี่ยมนักท่องเที่ยวบาดเจ็บจากเหตุเพลิงไหม้ พร้อมประกาศมาตรการช่วยเหลือ
รมว.ท่องเที่ยวและกีฬา เยี่ยมนักท่องเที่ยวบาดเจ็บจากเหตุเพลิงไหม้ พร้อมประกาศมาตรการช่วยเหลือ
วันที่ 31 ธันวาคม 2567 เวลา 10.30 น. นายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา พร้อมด้วย นายจักรพรรดิ์ คล่องพยาบาล ที่ปรึกษารัฐมนตรีว่าการกระทรวงการท่องเที่ยวและกีฬา นายมงคล วิมลรัตน์ รองปลัดกระทรวงการท่องเที่ยวและกีฬา นางสาวฐาปนีย์ เกียรติไพบูลย์ ผู้ว่าการการท่องเที่ยวแห่งประเทศไทย นายศิริปกรณ์ เชี่ยวสมุทร รองผู้ว่าการการท่องเที่ยวแห่งประเทศไทย ด้านตลาดยุโรป อเมริกา ตะวันออกกลางและแอฟริกา และผู้บริหารระดับสูงของกระทรวงการท่องเที่ยวและกีฬา ได้เข้าเยี่ยมนักท่องเที่ยวที่ได้รับผลกระทบจากเหตุเพลิงไหม้โรงแรมดิ เอมเบอร์ โฮเทล ถนนตานี แขวงตลาดยอด เขตพระนคร กรุงเทพมหานคร
ในการเยี่ยมครั้งนี้ นายสรวงศ์และคณะผู้บริหารได้เข้าเยี่ยมให้กำลังใจนักท่องเที่ยว 2 ราย ได้แก่ นักท่องเที่ยวสัญชาติเยอรมัน อายุ 32 ปี ที่รักษาตัวอยู่ ณ โรงพยาบาลธนบุรีบำรุงเมือง และนักท่องเที่ยวสัญชาติญี่ปุ่น อายุ 31 ปี ที่เข้ารับการรักษา ณ โรงพยาบาลกลาง
รัฐมนตรีว่าการกระทรวงการท่องเที่ยวและกีฬาเปิดเผยว่า กระทรวงฯ ได้เตรียมมาตรการช่วยเหลือเยียวยานักท่องเที่ยวที่ได้รับบาดเจ็บหรือเสียชีวิตจากเหตุการณ์ดังกล่าว โดยมีรายละเอียดดังนี้:
กรณีเสียชีวิต จะได้รับเงินช่วยเหลือเยียวยารายละไม่เกิน 1,000,000 บาท
กรณีบาดเจ็บ จะได้รับเงินช่วยเหลือเยียวยาตามค่ารักษาพยาบาลจริง ตามใบเสร็จ รายละไม่เกิน 500,000 บาท
ทั้งนี้ กระทรวงการท่องเที่ยวและกีฬาจะช่วยเหลือเยียวยาในส่วนเกินนอกเหนือจากสิทธิประกันภัยและการช่วยเหลือจากเอกชนเจ้าของพื้นที่เกิดเหตุ โดยจะดำเนินการช่วยเหลือส่วนเกินที่เหลือตามวงเงินที่กำหนดไว้ต่อไป
นายสรวงศ์ เน้นย้ำว่า กระทรวงการท่องเที่ยวและกีฬามุ่งมั่นที่จะดูแลและให้ความช่วยเหลือนักท่องเที่ยวอย่างเต็มที่ เพื่อสร้างความมั่นใจและแสดงความจริงใจในการต้อนรับนักท่องเที่ยวจากทั่วโลก

ที่มา : https://www.thaigov.go.th/news/contents/details/91903