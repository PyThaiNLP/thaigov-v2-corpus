รัฐบาลไทย-ข่าวทำเนียบรัฐบาล-นายกฯ เป็นประธานทำบุญตักบาตร เทศกาลปีใหม่ ที่ทำเนียบรัฐบาลเช้าวันพรุ่งนี้ 


วันพุธที่ 1 มกราคม 2568
01/01/2568
พิมพ์
นายกฯ เป็นประธานทำบุญตักบาตร เทศกาลปีใหม่ ที่ทำเนียบรัฐบาลเช้าวันพรุ่งนี้
นายกฯ เป็นประธานทำบุญตักบาตร เทศกาลปีใหม่ ที่ทำเนียบรัฐบาลเช้าวันพรุ่งนี้
วันนี้ (1 ม.ค. 68) นายจิรายุ ห่วงทรัพย์โฆษกประจำสำนักนายกรัฐมนตรี เผยว่า คืนวานนี้  (31 ธ.ค. 67) มีประชาชนร่วมกิจกิจกรรมสวดมนต์ข้ามปีกันอย่างเนืองแน่น โดยเฉพาะที่ท้องสนามหลวงกว่าหมื่นคน นอกจากนี้ ยังมีผู้ร่วมกิจกรรมสวดมนต์ข้ามปีทั้งแบบ online และ onsite โดยมีการถ่ายทอดสัญญาณภาพงานสวดมนต์ข้ามปี เชื่อมโยงการจัดกิจกรรมสวดมนต์ข้ามปีในส่วนภูมิภาคของประเทศไทยและต่างประเทศ ผ่านทางสถานีวิทยุโทรทัศน์และช่องทางอื่น ๆ
คาดว่ามีจำนวนผู้ร่วมกิจกรรมสวดมนต์ข้ามปีกว่า 12 ล้านคน
สำหรับกิจกรรมทำบุญตักบาตร เมื่อช่วงเช้าที่ผ่านมา ณ ท้องสนามหลวง พบว่ามีประชาชนร่วมกิจกรรมเป็นจำนวนมาก กิจกรรมที่จัดขึ้นในห้วงเวลาดังกล่าว ถือว่าประชาชนให้การตอบรับเป็นอย่างดี
นายจิรายุกล่าวต่อว่า ในวันพรุ่งนี้ (2 ม.ค. 68) นางสาวแพทองธาร ชินวัตร นายกรัฐมนตรี และคู่สมรส จะเป็นประธานในพิธีทำบุญเนื่องในโอกาสวันขึ้นปีใหม่พุทธศักราช 2568 ณ ตึกสันติไมตรี (หลังนอก) ทำเนียบรัฐบาล
ทั้งนี้ รัฐบาลขอเชิญชวนประชาชนเข้าร่วมสักการะพระบรมสารีริกธาตุ (พระเขี้ยวแก้ว) ที่มณฑลพิธีท้องสนามหลวง ไปจนถึงวันที่ 14 กุมภาพันธ์ 2568
"เนื่องในโอกาสวันขึ้นปีใหม่ 2568 ขออาราธนาคุณพระศรีรัตนตรัยและสิ่งศักดิ์สิทธิ์ทั้งหลาย อำนวยพรให้ทุกท่านประสบความสำเร็จ มีสุขภาพแข็งแรง  ตลอดปี และตลอดไปครับ" นายจิรายุกล่าว
//////

ที่มา : https://www.thaigov.go.th/news/contents/details/91908