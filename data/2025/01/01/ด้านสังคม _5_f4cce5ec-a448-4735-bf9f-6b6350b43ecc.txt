รัฐบาลไทย-ข่าวทำเนียบรัฐบาล-รมว.สธ. แถลงข่าวสรุปผลการดำเนินงานของศูนย์อำนวยการป้องกันและลดอุบัติเหตุทางถนน ช่วงเทศกาลปีใหม่ 2568 


วันพุธที่ 1 มกราคม 2568
รมว.สธ. แถลงข่าวสรุปผลการดำเนินงานของศูนย์อำนวยการป้องกันและลดอุบัติเหตุทางถนน ช่วงเทศกาลปีใหม่ 2568
รัฐมนตรีว่าการกระทรวงสาธารณสุขแถลงข่าวสรุปผลการดำเนินงานของศูนย์อำนวยการป้องกันและลดอุบัติเหตุทางถนน ช่วงเทศกาลปีใหม่ 2568
( 1 ม.ค. 68) นายสมศักดิ์ เทพสุทิน รัฐมนตรีว่าการกระทรวงสาธารณสุข เป็นประธานแถลงข่าวสรุปผลการดำเนินงานของศูนย์อำนวยการป้องกันและลดอุบัติเหตุทางถนน ช่วงเทศกาลปีใหม่ 2568 พร้อมด้วย นายแพทย์โอภาส การย์กวินพงศ์ ปลัดกระทรวงสาธารณสุข นายแพทย์ภาณุมาศ ญาณเวทย์สกุล อธิบดีกรมควบคุมโรค ร่วมแถลงข่าว โดยตั้งแต่วันที่ 27 – 31  ธันวาคม 2567 (รวม 5 วัน) เกิดอุบัติเหตุสะสม 1,398 ครั้ง มีผู้บาดเจ็บสะสม 1,354  ราย  ในจำนวนนี้ มีผู้เสียชีวิต 215 ราย เฉพาะวันที่ 31 ธันวาคม 2567 เกิดอุบัติเหตุ 262 ครั้ง ผู้บาดเจ็บ 245 คน ผู้เสียชีวิต 36 ราย สาเหตุของการเกิดอุบัติเหตุสูงสุด ได้แก่ ขับรถเร็ว 42.75% ดื่มแล้วขับ 24.43% ตัดหน้ากระชั้นชิด 21.37% ส่วนยานพาหนะที่เกิดอุบัติเหตุสูงสุด ได้แก่ รถจักรยานยนต์ 89.93%
ได้มอบข้อสั่งการในที่ประชุม โดยให้จังหวัดเตรียมความพร้อมของด่านหลัก ด่านรอง จุดตรวจ จุดสกัด เพื่อบริหารจัดการ การจราจรทั้งสายหลัก และสายรอง ให้เกิดความเรียบร้อย เหมาะสมเพื่อมิให้เกิด ปัญหาจราจร ติดขัดคับคัง และดูแลความปลอดภัย  ของประชาชน อำนวยความสะดวก ตรวจสอบประชาชนและนักท่องเที่ยว ในสถานีขนส่งต่าง ๆ เพื่อให้สามารถ เดินทางกลับสู่จุดหมาย ได้อย่างปลอดภัย ให้จังหวัด ดำเนินการตรวจตรา และบังคับใช้กฎหมายกับผู้ขับขี่  ที่มีพฤติกรรมเสี่ยง  อย่างเข้มข้น จริงจัง และต่อเนื่องทั้งการขับรถเร็ว ดื่มแล้วขับ ไม่สวมหมวกนิรภัยและการไม่คาดเข็มขัดนิรภัย โดยเฉพาะในพื้นที่จังหวัด ที่ยังมีการจัดงาน ส่งท้ายปีเก่า ต้อนรับปีใหม่ นอกจากนี้ให้หน่วยงานที่เกี่ยวข้อง ตรวจสอบความพร้อมของพนักงาน ขับรถโดยสารสาธารณะ ให้เป็นไปตามที่กฎหมายกำหนด เพื่อความปลอดภัย ในชีวิตและทรัพย์สิน ของผู้โดยสารอย่างสูงสุด
นายสมศักดิ์ กล่าวว่า สำหรับการเข้าช่วยเหลือผู้บาดเจ็บในที่เกิดเหตุ กระทรวงสาธารณสุข ได้นำข้อมูลจุดเกิดเหตุที่ผ่านมา กำหนดลงบนแผนที่ดิจิทัล เพื่อวางตำแหน่งรถกู้ชีพ กู้ภัย เพื่อเข้าช่วยเหลือผู้บาดเจ็บได้ทันเวลา รวมทั้งจัดเตรียมทรัพยากรให้เหมาะสม เพื่อให้ประชาชนทุกคนได้รับการรักษาได้ทันท่วงที ทุกที่ ทุกเวลา พร้อมทั้งได้เตรียมความพร้อมบริการการแพทย์ฉุกเฉินเพื่อรองรับผู้ประสบเหตุ ช่วงเทศกาลปีใหม่  โดยสถาบันการแพทย์ฉุกเฉินแห่งชาติ (สพฉ.) ได้บูรณาการร่วมกับกระทรวงสาธารณสุข และหน่วยงานภาคีเครือข่าย ขับเคลื่อนการดำเนินงานและลดปัจจัยเสี่ยงการเกิดอุบัติเหตุทางถนน โดยประสานขอความร่วมมือหน่วยปฏิบัติการแพทย์ทางบก น้ำ อากาศ กับหน่วยปฏิบัติการอำนวยการในทุกเขตสุขภาพ เพื่อเตรียมความพร้อมในการออกปฏิบัติการฉุกเฉิน ส่วนศูนย์นเรนทร ได้เตรียมความพร้อมกำลังคนเพื่อสนับสนุนการปฏิบัติการอำนวยการ และศูนย์ประสานคุ้มครองสิทธิตามนโยบาย “เจ็บป่วยฉุกเฉินวิกฤต มีสิทธิทุกที่”
นอกจากนี้ความร่วมมือของกระทรวงสาธารณสุขและกระทรวงคมนาคม เพื่อยกระดับความปลอดภัยทางถนน ที่จะร่วมกันขับเคลื่อนคลินิกตรวจประเมินสมรรถนะทางสุขภาพเพื่อการขับขี่ โดยเน้นในกลุ่มผู้ขับขี่รถสาธารณะเป็นอันดับแรก โดยจะเปิดดำเนินการ 24 โรงพยาบาลในเดือนมกราคม 2568 นี้

ที่มา : https://www.thaigov.go.th/news/contents/details/91917