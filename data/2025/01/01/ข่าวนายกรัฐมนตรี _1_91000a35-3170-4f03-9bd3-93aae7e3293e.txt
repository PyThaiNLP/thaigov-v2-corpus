รัฐบาลไทย-ข่าวทำเนียบรัฐบาล-นายกรัฐมนตรี กล่าวอวยพรเนื่องในโอกาสวันขึ้นปีใหม่ 2568 ขอให้ประชาชน มีความสุข ปราศจากอุปสรรคและประสบความสำเร็จในสิ่งที่หวัง เป็นปีแห่งโอกาสของทุกคน


วันอังคารที่ 31 ธันวาคม 2567
31/12/2567
พิมพ์
นายกรัฐมนตรี กล่าวอวยพรเนื่องในโอกาสวันขึ้นปีใหม่ 2568 ขอให้ประชาชน มีความสุข ปราศจากอุปสรรคและประสบความสำเร็จในสิ่งที่หวัง เป็นปีแห่งโอกาสของทุกคน
นายกรัฐมนตรี กล่าวอวยพรเนื่องในโอกาสวันขึ้นปีใหม่ 2568 ขอให้ประชาชน มีความสุข ปราศจากอุปสรรคและประสบความสำเร็จในสิ่งที่หวัง เป็นปีแห่งโอกาสของทุกคน
วันนี้ (31 ธันวาคม 2567) เวลา 20.09 น. นางสาวแพทองธาร ชินวัตร นายกรัฐมนตรี กล่าวคำ อวยพรเนื่องในโอกาสวันขึ้นปีใหม่ พุทธศักราช 2568 เผยแพร่ผ่านสถานีวิทยุกระจายเสียงแห่งประเทศไทย คลื่น FM 92.5 MHz และเครือข่ายวิทยุกรมประชาสัมพันธ์ทั่วประเทศว่า
ในปี 2567 ที่ผ่านมา เราทุกคนทั้งรัฐบาลและพี่น้องประชาชน ได้ผ่านเรื่องราวมามากมาย ทั้งเรื่องดีและเรื่องท้าทาย แต่ด้วยความรัก ความสามัคคี และความเข้าอกเข้าใจที่พวกเราคนไทยมีให้กันนั้น ทำให้เราสามารถผ่านเรื่องราวอันยากลำบากเหล่านั้นมาได้
ปีที่ผ่านมา เป็นปีที่ประเทศไทยต้องประสบกับปัญหาอุทกภัยอย่างหนัก ในหลายพื้นที่ทั้งภาคเหนือ ภาคตะวันออกเฉียงเหนือ และภาคใต้ สร้างความเสียหายต่อชีวิตและทรัพย์สินเป็นอย่างมาก ส่งผลต่อภาพรวมของเศรษฐกิจไทย แต่ด้วยความร่วมมือจากทุกภาคส่วน คณะรัฐมนตรี ข้าราชการ ส่วนท้องถิ่น ทหาร ตำรวจ อาสาสมัคร ภาคเอกชน และ พี่น้องประชาชนทุกคน ทำให้เราสามารถผ่านสถานการณ์นี้ไปได้ ซึ่งในอนาคตรัฐบาลจะพัฒนาโครงสร้างประเทศไทยให้รับมืออุทกภัยได้ดียิ่งขึ้น  เพื่อปกป้องและสร้างความปลอดภัยในชีวิตให้กับคนไทยทุกคน
นอกจากนี้ประเทศไทยประสบปัญหาวิกฤติเศรษฐกิจ สืบเนื่องจากเศรษฐกิจโลกยังไม่ฟื้นตัวอย่างเต็มที่ รวมทั้งยังมีความท้าทายหลายประการเกิดขึ้น ทั้งความขัดแย้งระหว่างประเทศ ปัญหาสงคราม ที่นำมาสู่การกีดกันทางการค้า ทำให้ประเทศไทยต้องรักษาจุดสมดุล ทางการเมือง การค้า และการลงทุน เพื่อทำให้เศรษฐกิจไทยดำเนินต่อไปได้
ด้วยการทำงานของรัฐบาลจากทุกกระทรวง ที่ได้ร่วมออกแบบนโยบายเพื่อฟื้นเศรษฐกิจ และด้วยความร่วมมือร่วมใจของพี่น้องประชาชนที่ตอบสนองต่อนโยบายของรัฐบาลอย่างเต็มกำลัง มีสัญญาณที่ดีว่าเศรษฐกิจไทยกำลังฟื้นตัว และเติบโตมากกว่าหลายปีที่ผ่านมา รัฐบาลจะทำให้เศรษฐกิจไทยในปีหน้าและปีต่อ ๆ ไป กลับมาแข็งแรงให้ได้
เนื่องในโอกาสเฉลิมฉลองศักราชใหม่นี้ ขอเชิญชวนพี่น้องประชาชนชาวไทยทุกคน ร่วมตั้งจิตอธิษฐาน อาราธนาคุณพระศรีรัตนตรัยและสิ่งศักดิ์สิทธิ์ทั้งหลายที่ทุกท่านเคารพนับถือ โปรดอภิบาลรักษาให้พระบาทสมเด็จพระเจ้าอยู่หัว สมเด็จพระนางเจ้าฯ พระบรมราชินี และพระบรมวงศานุวงศ์ทุกพระองค์ ทรงพระเกษมสำราญ ทรงพระเจริญพร้อมด้วยพรจตุรพิธ สถิตเป็นมิ่งขวัญร่มเกล้าเหล่าพสกนิกรชาวไทยตราบกาลนาน
พี่น้องประชาชนคนไทยที่รักทุกคน ในปี 2568 จะเป็นปีแห่งโอกาสของคนไทยทุกคน ทุกคนจะเข้าถึงโอกาสทางเศรษฐกิจ โอกาสที่จะประสบความสำเร็จ โอกาสที่จับต้องได้ โอกาสที่จะทำในสิ่งที่อยากทำและได้เป็นในสิ่งที่อยากเป็น
“ในโอกาสปีใหม่นี้ ดิฉันขอให้คนไทยทุกคนได้ใช้เวลาร่วมกับ ครอบครัว เพื่อน และคนที่ท่านรักอย่างมีความสุข เติมพลังกายพลังใจให้พร้อม เตรียมรับโอกาสดี ๆ จากรัฐบาลตลอดปี 2568 และขอให้พี่น้องประชาชนชาวไทยทุกคน ประสบแต่ความสุข ปราศจากอุปสรรคและภัยอันตรายทั้งปวง และประสบความสำเร็จในสิ่งที่มุ่งหวังไว้ทุกประการโดยทั่วกัน สวัสดีปีใหม่ค่ะ” นายกรัฐมนตรี กล่าวอวยพร

ที่มา : https://www.thaigov.go.th/news/contents/details/91901