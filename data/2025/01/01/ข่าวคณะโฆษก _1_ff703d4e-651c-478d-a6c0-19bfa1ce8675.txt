รัฐบาลไทย-ข่าวทำเนียบรัฐบาล-ดีเดย์ วันนี้วันแรก 1 ม.ค. 68 รัฐบาลเดินหน้าแก้ไขปัญหาบัญชีม้านิติบุคคล เชื่อมโยงข้อมูลรายชื่อบุคคลที่มีความเสี่ยงสูงด้านการฟอกเงิน สกัดกั้นการเปิดบัญชีม้านิติบุคคล 


วันพุธที่ 1 มกราคม 2568
01/01/2568
พิมพ์
ดีเดย์ วันนี้วันแรก 1 ม.ค. 68 รัฐบาลเดินหน้าแก้ไขปัญหาบัญชีม้านิติบุคคล เชื่อมโยงข้อมูลรายชื่อบุคคลที่มีความเสี่ยงสูงด้านการฟอกเงิน สกัดกั้นการเปิดบัญชีม้านิติบุคคล
ดีเดย์ วันนี้วันแรก 1 ม.ค. 68 รัฐบาลเดินหน้าแก้ไขปัญหาบัญชีม้านิติบุคคล เชื่อมโยงข้อมูลรายชื่อบุคคลที่มีความเสี่ยงสูงด้านการฟอกเงิน สกัดกั้นการเปิดบัญชีม้านิติบุคคล
วันนี้ ( 1 ม.ค. 68) นายคารม พลพรกลาง รองโฆษกประจำสำนักนายกรัฐมนตรี เปิดเผยว่า ปัจจุบัน ปัญหาอาชญากรรมทางเศรษฐกิจในไทยอีกรูปแบบหนึ่ง คือ การฉ้อโกงจากมิจฉาชีพที่ใช้การจดทะเบียนจัดตั้งนิติบุคคลมาสร้างความน่าเชื่อถือไปหลอกลวงประชาชนและใช้ความคล่องตัวในการทำธุรกิจ โดยนำหลักฐานการจดทะเบียนนิติบุคคลไปเปิดบัญชีธนาคารมาใช้รับเงิน เพื่อหลบเลี่ยงการตรวจสอบทางการเงินจากธนาคาร ทำให้เกิดความเสียหายต่อทรัพย์สินและความเป็นอยู่ของประชาชนไทยเป็นอย่างมาก ซึ่งเป็นปัญหาเร่งด่วนที่รัฐบาลเร่งแก้ไข
นายคารม กล่าวว่า รัฐบาลบูรณาการความร่วมมือจากทุกส่วนราชการต่าง ๆ เดินหน้าแก้ไขปัญหาบัญชีม้านิติบุคคลอย่างต่อเนื่อง เพื่อป้องปรามและปราบปรามการกระทำผิดอย่างจริงจัง โดยกรมพัฒนาธุรกิจการค้า กระทรวงพาณิชย์ ได้ดำเนินการเชื่อมโยงข้อมูลรายชื่อบุคคลที่มีความเสี่ยงสูงด้านการฟอกเงิน (HR-03) กับสำนักงานป้องกันและปราบปรามการฟอกเงิน (ปปง.) พร้อมออกคำสั่งการจดทะเบียนจัดตั้งนิติบุคคล หากมีชื่อหุ้นส่วนผู้จัดการ หรือกรรมการ ที่ระบุในคำขอ เป็นบุคคลที่มีชื่อในข้อมูล HR-03 จะชะลอการจดทะเบียนไว้ก่อน และให้บุคคลนั้นมาแสดงตน และแสดงหลักฐาน หากไม่มา จะปฏิเสธไม่รับจดทะเบียนทันที โดยเริ่มบังคับใช้ 1 มกราคม 2568 เพื่อสกัดกั้นการเปิดบัญชีม้านิติบุคคล
“การออกคำสั่งดังกล่าว เป็นอีกหนึ่งมาตรการ ที่จะช่วยสกัดกั้นตั้งแต่ต้นทาง ไม่ให้มิจฉาชีพเข้ามาแสวงหาประโยชน์กับการจดทะเบียนจัดตั้งนิติบุคคล อีกทั้งการเชื่อมโยงข้อมูลและลงพื้นที่ตรวจสอบกับหน่วยงานที่เกี่ยวข้องและหน่วยงานที่มีผลบังคับใช้กฎหมายในการจับกุม อย่างกองบัญชาการตำรวจสอบสวนกลาง (CIB) เพื่อช่วยกันยับยั้งไม่ให้คนกลุ่มนี้ทำลายระบบเศรษฐกิจของไทยและประชาชนคนไทย” นายคารม ระบุ

ที่มา : https://www.thaigov.go.th/news/contents/details/91907