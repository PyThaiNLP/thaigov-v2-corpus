รัฐบาลไทย-ข่าวทำเนียบรัฐบาล-​รัฐมนตรีฯ เอกนัฏ หารือ หอการค้าอเมริกันในประเทศไทย พร้อมอำนวยความสะดวก เพื่อส่งเสริมการลงทุน


วันศุกร์ที่ 31 มกราคม 2568
31/01/2568
พิมพ์
​รัฐมนตรีฯ เอกนัฏ หารือ หอการค้าอเมริกันในประเทศไทย พร้อมอำนวยความสะดวก เพื่อส่งเสริมการลงทุน
​รัฐมนตรีฯ เอกนัฏ หารือ หอการค้าอเมริกันในประเทศไทย พร้อมอำนวยความสะดวก เพื่อส่งเสริมการลงทุน
วันที่ 27 มกราคม 2568 นายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม ให้ นางสาวอรกัญญา พิบูลธรรม รองประธานหอการค้าอเมริกันในประเทศไทย (AMCHAM) นำคณะเข้าพบ เพื่อหารือแนวทางดำเนินกิจการของบริษัทอเมริกันที่ตั้งอยู่ในประเทศไทย โดยมี นายณัฐพล รังสิตพล ปลัดกระทรวงอุตสาหกรรม นายพงศ์พล ยอดเมืองเจริญ เลขานุการรัฐมนตรีว่าการกระทรวงอุตสาหกรรมและโฆษกกระทรวงอุตสาหกรรม นายภัทรพล ลิ้มภักดี รองผู้อำนวยการสำนักงานเศรษฐกิจอุตสาหกรรม นายสุเมธ ตั้งประเสริฐ กรรมการ รักษาการผู้ว่าการการนิคมอุตสาหกรรมแห่งประเทศไทย  และคณะผู้บริหารกระทรวงอุตสาหกรรม เข้าร่วมหารือ ณ ห้องประชุม 19-1 การนิคมอุตสาหกรรมแห่งประเทศไทย
หอการค้าอเมริกันในประเทศไทย (AMCHAM) เป็นสมาคมธุรกิจระหว่างประเทศชั้นนำในประเทศไทย ก่อตั้งขึ้นในปี 2499 (ค.ศ. 1956) ปัจจุบัน AMCHAM มีสมาชิกนักธุรกิจกว่า 3,000 คน ซึ่งเป็นตัวแทนของบริษัทสัญชาติอเมริกัน ไทย หรือสัญชาติอื่น ๆ กว่า 650 บริษัท รวมทั้งมีการลงทุนสะสมในประเทศไทย คิดเป็นมูลค่า ประมาณ 78 พันล้านเหรียญสหรัฐฯ ตลอดจนมีการจ้างงานคนไทยมากกว่า 500,000 คน ครอบคลุมธุรกิจในหลากหลายสาขา โดย AMCHAM มีบทบาทสำคัญในการส่งเสริมการสร้างขีดความสามารถทางการแข่งขัน การสนับสนุน และการสร้างเครือข่ายรักษาความสัมพันธ์อันดี และสร้างความร่วมมือกับหน่วยงานภาครัฐและภาคเอกชนของไทย รวมถึงองค์กรระหว่างประเทศต่าง ๆ อีกทั้งยังมีการดำเนินงานระดับภูมิภาคผ่านทาง AmChams of the Asia Pacific (AAP) ในฐานะสมาชิกที่ได้รับการรับรองของหอการค้าแห่งสหรัฐอเมริกา (U.S. Chamber of Commerce)
นโยบาย “Five to Thrive” ของ AMCHAM เป็นการทำงานร่วมกับหน่วยงานภาครัฐของไทย มุ่งมั่นในการปรับปรุงความสะดวกในการประกอบธุรกิจ (ease of doing business) และดึงดูดการลงทุนทางตรง (Foreign Direct Investment: FDI) ในประเทศไทยให้เพิ่มมากขึ้น ซึ่งครอบคลุมประเด็น 5 ด้าน ได้แก่ 1) เร่งรัดปรับปรุงการให้บริการของภาครัฐให้มีความง่าย ยืดหยุ่น และครอบคลุมมากขึ้นยิ่งขึ้น 2) อำนวยความสะดวกทางการค้า 3) เชื่อมโยงกฎระเบียบที่เกี่ยวข้องด้านดิจิทัลให้สอดคล้องไปในทิศทางเดียวกัน เพื่อสนับสนุนการสร้างนวัตกรรมให้เกิดขึ้น 4) ปรับปรุงการเข้าถึงแรงงานและการให้สิทธิประโยชน์เพื่อยกระดับทักษะฝีมือแรงงาน (upskill) และ 5) ยกระดับข้อริเริ่มสีเขียว (ด้านสิ่งแวดล้อม) เพื่อการเติบโตอย่างยั่งยืน
รัฐมนตรีฯ เอกนัฏ กล่าวว่า นโยบาย “Five to Thrive” ของ AMCHAM กับนโยบายการพัฒนาอุตสาหกรรมของกระทรวงอุตสาหกรรม มีความสอดคล้องและสามารถเชื่อมโยงกันได้ ซึ่งกระทรวงฯ ต้องการยกระดับการอำนวยความสะดวกให้กับนักลงทุน และผู้ประกอบการ ผ่านการปรับปรุงกฎหมายและกฎระเบียบที่ซ้ำซ้อน การส่งเสริมอุตสาหกรรมให้มีการประยุกต์ใช้เทคโนโลยีดิจิทัล หุ่นยนต์และระบบอัตโนมัติ ตลอดจนปัญญาประดิษฐ์ (AI) เพื่อเพิ่มผลิตภาพและความสามารถทางการแข่งขัน รวมถึงการดำเนินการด้านสิ่งแวดล้อมและการพัฒนาที่ยั่งยืน เช่น การจัดการกากี น้ำและอากาศพิษ ซึ่งปัจจุบันกระทรวงฯ อยู่ระหว่างการจัดทำร่างพระราชบัญญัติกากอุตสาหกรรมและขยะอิเล็กทรอนิกส์ และการศึกษาความเป็นไปได้ในการจัดตั้งนิคมอุตสาหกรรม circular economy รวมถึงการปฏิรูปอุตสาหกรรมเพื่อรองรับการปรับโครงสร้างเศรษฐกิจใหม่ที่เป็นมิตรกับสิ่งแวดล้อม รวมทั้งการพัฒนาศักยภาพบุคลากร จึงเป็นโอกาสอันดีในการสร้างความร่วมมือและดำเนินกิจกรรมร่วมกันระหว่าง กระทรวงอุตสาหกรรม และ AMCHAM ในการแลกเปลี่ยนข้อมูล มุมมอง รับรู้ความต้องการของนักลงทุนบริษัทอเมริกันในไทย ซึ่งจะเป็นประโยชน์ในการจัดทำมาตรการสนับสนุนและการพัฒนาอุตสาหกรรมที่ยั่งยืน

ที่มา : https://www.thaigov.go.th/news/contents/details/92917