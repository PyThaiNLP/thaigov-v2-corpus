รัฐบาลไทย-ข่าวทำเนียบรัฐบาล-เมื่อ..“คุณสู้ เราช่วย” รัฐบาลเผยโครงการนี้ลงทะเบียนกว่า 5แสนรายแล้ว ย้ำมีเวลาถึงสิ้นเดือน ก.พ.นี้ ขณะที่ 48 สถาบันการเงิน พร้อมสนับสนุน


วันศุกร์ที่ 31 มกราคม 2568
31/01/2568
พิมพ์
เมื่อ..“คุณสู้ เราช่วย” รัฐบาลเผยโครงการนี้ลงทะเบียนกว่า 5แสนรายแล้ว ย้ำมีเวลาถึงสิ้นเดือน ก.พ.นี้ ขณะที่ 48 สถาบันการเงิน พร้อมสนับสนุน
เมื่อ..“คุณสู้ เราช่วย” รัฐบาลเผยโครงการนี้ลงทะเบียนกว่า 5แสนรายแล้ว ย้ำมีเวลาถึงสิ้นเดือน ก.พ.นี้ ขณะที่ 48 สถาบันการเงิน พร้อมสนับสนุน
วันนี้ (31 มกราคม 2568) นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี เปิดเผยถึงความคืบหน้าโครงการ “คุณสู้ เราช่วย” ซึ่งประกอบด้วย 2 มาตรการ ได้แก่ มาตรการที่ 1 “จ่ายตรง คงทรัพย์” ช่วยลูกหนี้สินเชื่อบ้าน รถ และ SMEs ขนาดเล็กที่มีวงเงินไม่สูง ให้สามารถคงทรัพย์สินที่ใช้ในการดำรงชีพและประกอบอาชีพเอาไว้ได้  โดยมาตรการดังกล่าวจะช่วยปรับโครงสร้างหนี้และลดค่างวดในปีที่ 1 เหลือ 50% ในปีที่ 2 เหลือ 70% ในปีที่ 3 เหลือ 90% และพักภาระดอกเบี้ย เป็นระยะเวลา 3 ปี โดยค่างวดที่จ่ายจะนำไปตัดชำระเงินต้นทั้งหมด ขณะที่ดอกเบี้ยที่พักไว้ตลอดระยะเวลา 3 ปี จะได้รับการยกเว้น ตามเงื่อนไข
มาตรการที่ 2 “จ่าย ปิด จบ” ช่วยลดภาระหนี้ให้แก่ลูกหนี้บุคคลธรรมดาที่ NPL แต่มียอดคงค้างหนี้ไม่สูง (ไม่เกิน 5,000 บาท) โดยเป็นการปรับโครงสร้างหนี้ให้ลูกหนี้ชำระหนี้ขั้นต่ำเพียง 10% ของยอดหนี้คงค้างเพื่อปิดหนี้ได้ทันที
นางสาวศศิกานต์ กล่าวว่า โครงการ คุณสู้ เราช่วย เป็นการร่วมมือระหว่าง ธนาคารแห่งประเทศไทย (ธปท.) และสถาบันการเงินชั้นนำในประเทศ ทั้งภาคธนาคารพาณิชย์ บริษัทในกลุ่มธุรกิจทางการเงิน และสถาบันการเงินเฉพาะกิจ  โดยแบ่งเป็น 3 กลุ่ม คือ
1.ธนาคารพาณิชย์ 15 แห่ง ได้แก่ ธนาคารกสิกรไทย จำกัด (มหาชน) ธนาคารกรุงเทพ จำกัด (มหาชน) ธนาคารกรุงศรีอยุธยา จำกัด (มหาชน) ธนาคารกรุงไทย จำกัด (มหาชน) ธนาคารเกียรตินาคินภัทร จำกัด (มหาชน) ธนาคารซีไอเอ็มบีไทย จำกัด (มหาชน) ธนาคารทหารไทยธนชาต จำกัด (มหาชน) ธนาคารทิสโก้ จำกัด (มหาชน) ธนาคารไทยพาณิชย์ จำกัด (มหาชน) ธนาคารไทยเครดิต จำกัด (มหาชน) ธนาคารไอซีบีซี (ไทย) จำกัด (มหาชน) ธนาคารแลนด์แอนด์เฮ้าส์ จำกัด (มหาชน) ธนาคารยูโอบี จำกัด (มหาชน) ธนาคารอินเดียนโอเวอร์ซีส์ และธนาคารแห่งประเทศจีน (ไทย) จำกัด (มหาชน)
2.บริษัทในกลุ่มธุรกิจทางการเงิน (Non-Banks) 27 แห่ง ได้แก่ บริษัท กรุงไทย มิซูโฮ ลิสซิ่ง จำกัด บริษัท กรุงไทยธุรกิจลีสซิ่ง จำกัด บริษัท กรุงศรี เจเนซิส จำกัด บริษัท กสิกร คาราบาว จำกัด บริษัท กสิกร ไลน์ จำกัด บริษัท คาร์ด เอกซ์ จำกัด บริษัท ซีไอเอ็มบี ไทย ออโต้ จำกัด บริษัท ทิสโก้ โตเกียว ลีสซิ่ง จำกัด บริษัท บัตรกรุงไทย จำกัด (มหาชน) บริษัท บัตรกรุงศรีอยุธยา จำกัด บริษัท ไฮเวย์ จำกัด บริษัท แฟคเตอรี แอนด์ อีควิปเมนท์ กสิกรไทย จำกัด บริษัท มันนิกซ์ จำกัด บริษัท เงินติดล้อ จำกัด (มหาชน) บริษัท เงินให้ใจ จำกัด บริษัท ยูโอบี แคปปิตอล เซอร์วิสเซส จำกัด บริษัท เวิลด์ลีส จำกัด บริษัท อยุธยา ดีเวลลอปเมนท์ ลีสซิ่ง บริษัท อยุธยา แคปปิตอล เซอร์วิสเซส จำกัด บริษัท อยุธยา แคปปิตอล ออโต้ ลีส จำกัด (มหาชน) บริษัท อบาคัส ดิจิทัล จำกัด บริษัท ออโต้ เอกซ์ จำกัด บริษัท เอชทีซี ลีสซิ่ง จำกัด บริษัท โลตัสส์ มันนี่ เซอร์วิสเซส จำกัด บริษัท ลีสซิ่งกสิกรไทย จำกัด บริษัท ลีสซิ่งไอซีบีซี (ไทย) จำกัด และบริษัท เจเนอรัล คาร์ด เซอร์วิสเซส จำกัด
3.สถาบันการเงินเฉพาะกิจ (SFIs) 6 แห่ง ได้แก่ธนาคารออมสิน ธนาคารเพื่อการเกษตรและสหกรณ์การเกษตร ธนาคารอาคารสงเคราะห์ ธนาคารพัฒนาวิสาหกิจขนาดกลางและขนาดย่อมแห่งประเทศไทย ธนาคารเพื่อการส่งออกและนำเข้าแห่งประเทศไทย และธนาคารอิสลามแห่งประเทศไทย
“ขณะนี้ มีลูกหนี้แสดงความประสงค์ลงทะเบียนเข้าร่วมโครงการและอยู่ระหว่างตรวจสอบสิทธิ์แล้ว จำนวน 497,552 ราย จำนวน 576,496 บัญชี ซึ่งยังไม่นับรวมส่วนที่ลงทะเบียนตรงกับสถาบันการเงิน สำหรับลูกหนี้ที่สนใจเข้าร่วมมาตรการสามารถศึกษารายละเอียดของมาตรการและสมัครเข้าร่วมมาตรการได้ที่ https://www.bot.or.th/khunsoo ตั้งแต่วันนี้ ถึงวันที่ 28 กุมภาพันธ์ 2568” นางสาวศศิกานต์ กล่าว

ที่มา : https://www.thaigov.go.th/news/contents/details/92922