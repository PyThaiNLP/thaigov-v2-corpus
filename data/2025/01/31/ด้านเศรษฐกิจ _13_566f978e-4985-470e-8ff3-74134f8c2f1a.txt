รัฐบาลไทย-ข่าวทำเนียบรัฐบาล-กรมทางหลวงชนบท ก่อสร้างสะพานข้ามแม่น้ำยม ตำบลแม่สำ อำเภอศรีสัชนาลัย จังหวัดสุโขทัย เชื่อมต่อ 2 ฝั่งน้ำ เดินทางอย่างปลอดภัย ยกระดับคุณภาพชีวิตประชาชน คาดแล้วเสร็จปี 2568


วันศุกร์ที่ 31 มกราคม 2568
กรมทางหลวงชนบท ก่อสร้างสะพานข้ามแม่น้ำยม ตำบลแม่สำ อำเภอศรีสัชนาลัย จังหวัดสุโขทัย เชื่อมต่อ 2 ฝั่งน้ำ เดินทางอย่างปลอดภัย ยกระดับคุณภาพชีวิตประชาชน คาดแล้วเสร็จปี 2568
....
นายมนตรี เดชาสกุลสม อธิบดีกรมทางหลวงชนบท กระทรวงคมนาคม เปิดเผยว่า กรมทางหลวงชนบท (ทช.) ดำเนินโครงการก่อสร้างสะพานข้ามแม่น้ำยม ตำบลแม่สำ อำเภอศรีสัชนาลัย จังหวัดสุโขทัย เพื่ออำนวยความสะดวกการเดินทางในพื้นที่ เชื่อมต่อการเดินทางระหว่างหมู่บ้าน 2 ฝั่งคลองได้อย่างสะดวกรวดเร็ว รองรับปริมาณจราจรในพื้นที่ ส่งเสริมการขนส่งผลผลิตทางการเกษตร พร้อมยกระดับคุณภาพชีวิตของประชาชน
โครงการดังกล่าวเป็นโครงการก่อสร้างสะพานเชื่อมพื้นที่ 2 ฝั่งคลอง ระหว่างบ้านแม่สำ - บ้านฟากท่า ตำบลแม่สำ อำเภอศรีสัชนาลัย จังหวัดสุโขทัย ทดแทนสะพานเดิมที่มีความคับแคบ เดินรถได้เพียง 1 ช่องทาง ไม่สามารถสัญจรสวนทางกันได้ ทำให้ประชาชนไม่ได้รับความสะดวกในการเดินทางเป็นอย่างมาก จึงก่อสร้างสะพานเชื่อมพื้นที่ข้ามฝั่งคลองเป็นสะพานคอนกรีตเสริมเหล็ก ความยาว 150 เมตร ผิวจราจรกว้าง 7 เมตร มีถนนต่อเชื่อมจากตัวสะพานความยาว 64 เมตร พร้อมติดตั้งอุปกรณ์อำนวยความปลอดภัย ปัจจุบันมีความคืบหน้าร้อยละ 89 คาดว่าจะก่อสร้างแล้วเสร็จภายในปี 2568
ทั้งนี้เมื่อก่อสร้างแล้วเสร็จจะช่วยอำนวยความสะดวกด้านการคมนาคม ส่งเสริมการขนส่งพืชผลทางการเกษตรให้มีความสะดวกรวดเร็วมากขึ้น ลดระยะเวลาในการเดินทาง บรรเทาความเดือดร้อน พัฒนาคุณภาพชีวิตพร้อมยกระดับการสัญจรให้ประชาชนในพื้นที่อย่างยั่งยืน

ที่มา : https://www.thaigov.go.th/news/contents/details/92932