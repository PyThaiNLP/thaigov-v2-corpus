รัฐบาลไทย-ข่าวทำเนียบรัฐบาล-“ดีพร้อม” หารือร่วม บางจาก หนุนแนวทางการผลิตเชื้อเพลิงอากาศยานแบบยั่งยืน (SAF) ตามนโยบาย “ปฏิรูปอุตสาหกรรมไทยสู่เศรษฐกิจยุคใหม่” ของ รมว.เอกนัฏ


วันศุกร์ที่ 31 มกราคม 2568
31/01/2568
พิมพ์
“ดีพร้อม” หารือร่วม บางจาก หนุนแนวทางการผลิตเชื้อเพลิงอากาศยานแบบยั่งยืน (SAF) ตามนโยบาย “ปฏิรูปอุตสาหกรรมไทยสู่เศรษฐกิจยุคใหม่” ของ รมว.เอกนัฏ
“ดีพร้อม” หารือร่วม บางจาก หนุนแนวทางการผลิตเชื้อเพลิงอากาศยานแบบยั่งยืน (SAF) ตามนโยบาย “ปฏิรูปอุตสาหกรรมไทยสู่เศรษฐกิจยุคใหม่” ของ รมว.เอกนัฏ
กรุงเทพฯ 23 มกราคม 2568 -  นางสาวณัฏฐิญา เนตยสุภา อธิบดีกรมส่งเสริมอุตสาหกรรม หารือร่วมกับผู้แทนจากบริษัท บางจาก คอร์ปอเรชั่น จำกัด (มหาชน) เพื่อกำหนดแนวทางการส่งเสริมการผลิตเชื้อเพลิงอากาศยานแบบยั่งยืน (SAF) พร้อมด้วย นายสุรพล ปลื้มใจ รองอธิบดีกรมส่งเสริมอุตสาหกรรม คณะผู้บริหารและเจ้าหน้าที่ดีพร้อม (DIPROM) ณ ห้องประชุม 1 ชั้น 3 อาคารกรมส่งเสริมอุตสาหกรรม (DIPROM Headquarter)
การหารือร่วมกันในครั้งนี้ มีวัตถุประสงค์เพื่อหาแนวทางการส่งเสริมการผลิตเชื้อเพลิงอากาศยานแบบยั่งยืน (SAF) ร่วมกับภาคเอกชน โดยใช้วัตถุดิบภายในประเทศที่ได้รับการรับรองและมีเทคโนโลยีการผลิตตามมาตรฐานที่ ICAO กำหนด อาทิ น้ำมันปรุงอาหารใช้แล้ว (Used Cooking Oil : UCO) กรดน้ำมันปาล์ม (PFAD) และกากน้ำตาล (Molasses) โดยในปี 2570 ประเทศไทยมีแผนในการกำหนดสัดส่วนผสมกับน้ำมัน SAF กับน้ำมันเครื่องบินปกติในอัตราส่วน 1% โดยคาดการณ์ปริมาณการใช้น้ำมัน SAF 19 แสนลิตรต่อวัน และจะเพิ่มขึ้นเป็น 5-8% ในปี 2580 โดยบางจาก ถือเป็นผู้นำในอุตสาหกรรม SAF ของประเทศไทย มีการประกาศแผนธุรกิจการผลิต SAF และอยู่ระหว่างก่อสร้างหน่วยผลิต SAF ในโรงกลั่นน้ำมันบางจาก พระโขนง กรุงเทพมหานครฯ ด้วยกำลังการผลิต 1,000,000 ลิตรต่อวัน
ทั้งนี้ “ดีพร้อม” มีการหารือกับหน่วยงานภายในกระทรวงอุตสาหกรรมในการศึกษาปริมาณความต้องการใช้ SAF  ทั้งด้าน Demand – Supply โดยจะรวบรวมในส่วนของน้ำมันพืชที่ผ่านการใช้งานแล้ว ทั้งจากโรงงานอุตสาหกรรม และ SMEs อีกทั้งมีแผนที่จะนำร่องกับอุตสาหกรรมรายใหญ่เพื่อเป็นส่วนหนึ่งของ Supply ให้กับบางจาก โดยจะเป็นต้นแบบและสร้างการรับรู้ให้ประชาชนในวงกว้าง สอดคล้องกับแผนพลังงานชาติ และตอบโจทย์นโยบาย "ปฏิรูปอุตสาหกรรมไทย สู่เศรษฐกิจยุคใหม่ ทันสมัย สะอาด สะดวก โปร่งใส" ของรัฐมนตรีว่าการกระทรวงอุตสาหกรรม นายเอกนัฏ พร้อมพันธุ์ เพื่อให้อุตสาหกรรมการบินของประเทศสามารถแข่งขันได้อย่างยั่งยืนในระยะยาว

ที่มา : https://www.thaigov.go.th/news/contents/details/92912