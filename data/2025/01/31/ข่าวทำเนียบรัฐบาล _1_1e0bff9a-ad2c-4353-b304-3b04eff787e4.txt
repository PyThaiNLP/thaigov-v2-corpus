รัฐบาลไทย-ข่าวทำเนียบรัฐบาล-นายวีระพงษ์ ประภา ผู้แทนการค้าไทย หารือร่วมกับผู้บริหารกระทรวงกิจการทางทะเลและการประมง (DG MARE) 


วันศุกร์ที่ 31 มกราคม 2568
31/01/2568
พิมพ์
นายวีระพงษ์ ประภา ผู้แทนการค้าไทย หารือร่วมกับผู้บริหารกระทรวงกิจการทางทะเลและการประมง (DG MARE)
พร้อมเดินหน้าความร่วมมือระหว่างไทยและสหภาพยุโรป
เมื่อวันที่ 29 มกราคม 2568 นายวีระพงษ์ ประภา ที่ปรึกษานายกรัฐมนตรีในฐานะผู้แทนการค้าไทย พร้อมด้วยนายบัญชา สุขแก้ว อธิบดีกรมประมง นายประเทศ ซอรักษ์ รองอธิบดีกรมประมง นางสาวสมฤดี พู่พรอเนก รองอธิบดีกรมยุโรป และผู้แทนจากส่วนราชการที่เกี่ยวข้อง หารือกับร่วมกับคณะผู้บริหารกระทรวงกิจการทางทะเลและการประมง (DG MARE) แห่งคณะกรรมาธิการยุโรป โดยประชุมผ่านสื่ออิเล็กทรอนิกส์ การหารือในครั้งนี้มุ่งเน้นถึงความก้าวหน้าของไทยในการป้องกันและขจัดการทำประมงที่ผิดกฎหมาย ขาดการรายงาน และไร้การควบคุม (IUU Fishing) รวมถึงแนวทางการดำเนินงานร่วมกันระหว่างรัฐบาลไทยและสหภาพยุโรปในอนาคต
ในโอกาสนี้ Mr. Fernando Andresen Guimaraes ผู้อำนวยการฝ่ายการกำกับดูแลมหาสมุทรระหว่างประเทศและการประมงที่ยั่งยืน กล่าวชื่นชมพัฒนาการของไทยในการปองกันและขจัดการทําประมงผิดกฎหมาย และยินดีที่จะร่วมมือกับรัฐบาลไทยในการส่งเสริมการจัดการประมงที่ยั่งยืน
นายวีระพงษ์ ประภา ได้แสดงความยินดีต่อ Mr. Fernando Andresen Guimaraes ในโอกาสเข้ารับตำแหน่งใหม่ และย้ำถึงเจตนารมณ์ของรัฐบาลไทยในการทำงานร่วมกับสหภาพยุโรปอย่างใกล้ชิดเพื่อแก้ไขปัญหาการทำประมงที่ผิดกฎหมาย โดยรัฐบาลไทยให้ความสำคัญกับปฏิบัติตามมาตรฐานสากลด้านการประมงที่ยั่งยืน และเป็นมิตรต่อสิ่งแวดล้อม เพื่อส่งเสริมห่วงโซ่อุปทานที่ยั่งยืน นอกจากนี้ ไทยยังพร้อมแลกเปลี่ยนเรียนรู้แนวปฏิบัติที่ดีกับสหภาพยุโรป พร้อมทั้งแบ่งปันแนวปฏิบัติที่ดีของไทยแก่ประเทศต่างๆ เพื่อร่วมส่งเสริมการจัดการประมงที่ยั่งยืนในภูมิภาค

ที่มา : https://www.thaigov.go.th/news/contents/details/92920