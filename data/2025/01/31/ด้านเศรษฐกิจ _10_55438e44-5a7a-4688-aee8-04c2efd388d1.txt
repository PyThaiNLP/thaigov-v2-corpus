รัฐบาลไทย-ข่าวทำเนียบรัฐบาล-ปลัดฯ ณัฐพล ประชุมหัวหน้าส่วนราชการระดับกระทรวงฯ รับนโยบายแก้ปัญหาฝุ่น และปราบยาเสพติดให้เห็นผลเป็นรูปธรรม


วันศุกร์ที่ 31 มกราคม 2568
31/01/2568
พิมพ์
ปลัดฯ ณัฐพล ประชุมหัวหน้าส่วนราชการระดับกระทรวงฯ รับนโยบายแก้ปัญหาฝุ่น และปราบยาเสพติดให้เห็นผลเป็นรูปธรรม
ปลัดฯ ณัฐพล ประชุมหัวหน้าส่วนราชการระดับกระทรวงฯ รับนโยบายแก้ปัญหาฝุ่น และปราบยาเสพติดให้เห็นผลเป็นรูปธรรม
วันที่ 29 มกราคม 2568 ดร.ณัฐพล รังสิตพล ปลัดกระทรวงอุตสาหกรรม เข้าร่วมการประชุมคณะหัวหน้าส่วนราชการระดับกระทรวงหรือเทียบเท่า ครั้งที่ 1/2568 โดยมี นางสาวแพทองธาร ชินวัตร นายกรัฐมนตรี เป็นประธาน พร้อมด้วย หัวหน้าส่วนราชการระดับกระทรวงหรือเทียบเท่าและผู้แทน เข้าร่วมประชุม ณ ห้องประชุมแจ้งยอดสุข ชั้น 3 อาคารศูนย์ฝึกอบรมพัฒนาบุคลากรและสวัสดิการ สำนักงานตรวจคนเข้าเมือง สำนักงานตำรวจแห่งชาติ
การประชุมในครั้งนี้ นายกรัฐมนตรี ได้มีข้อสั่งการ 3 เรื่อง ได้แก่ 1) เรื่องแก้ไขปัญหาฝุ่น PM2.5 ซึ่งเป็นปัญหาที่เกิดขึ้นในประเทศไทยขณะนี้ ที่ผ่านมาได้มีการตกลงความร่วมมือแก้ไขปัญหาฝุ่นในอาเซียน จึงขอความร่วมมือทุกภาคส่วนให้ทำงานในส่วนที่รับผิดชอบอย่างเต็มที่ เพื่อให้เห็นผลเป็นรูปธรรมและช่วยแบ่งเบาอุปสรรคของประชาชน 2) เรื่องความสัมพันธ์ทางการทูต ไทย - จีน เนื่องในโอกาสครบรอบ 50 ปี จึงให้ทุกกระทรวงกระชับความสัมพันธ์ระหว่างสองประเทศ เช่น การสถาปนาความสัมพันธ์แบบเมืองพี่เมืองน้อง ตัวอย่างเช่น จังหวัดของไทยกับเมือง หรือมณฑลของประเทศจีน และ 3) เรื่องความมั่นคง  ได้สั่งการให้สำนักงานตำรวจแห่งชาติเป็นหน่วยงานหลัก ในการจัดการกับยาเสพติด อาชญากรรมทางไซเบอร์ รวมถึงการให้สัญชาติและถิ่นที่อยู่ถาวรกับกลุ่มชาติพันธุ์  ทั้งนี้ ให้หน่วยงานที่เกี่ยวข้องเร่งรัดดําเนินการทั้ง 3 เรื่อง ให้มีผลเป็นรูปธรรมโดยเร็ว
นอกจากนี้ นายกรัฐมนตรี ยังเน้นย้ำการแก้ไขปัญหาฝุ่นในกรุงเทพมหานคร พร้อมแนะนำมาตรการเขตมลพิษต่ำ (Low Emission Zone) เพื่อลดมลพิษทางอากาศซึ่งส่งผลกระทบต่อสุขภาพของประชาชน ตลอดจนรณรงค์ในการบำรุงรักษาเครื่องยนต์ และส่งเสริมการใช้พลังงานสะอาดในพื้นที่เขตเมือง เป็นต้น

ที่มา : https://www.thaigov.go.th/news/contents/details/92919