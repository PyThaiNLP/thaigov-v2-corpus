รัฐบาลไทย-ข่าวทำเนียบรัฐบาล-ปภ.ช. เข้มสั่งปิด รง.น้ำตาลที่อุดรฯ - ลพบุรี หลังพบปล่อยมลพิษเกิน ขณะที่สัปดาห์นี้ฝุ่นเพิ่มจากมวลอากาศเย็น ปภ.ช สั่ง D-DAY 


วันศุกร์ที่ 31 มกราคม 2568
31/01/2568
พิมพ์
ปภ.ช. เข้มสั่งปิด รง.น้ำตาลที่อุดรฯ - ลพบุรี หลังพบปล่อยมลพิษเกิน ขณะที่สัปดาห์นี้ฝุ่นเพิ่มจากมวลอากาศเย็น ปภ.ช สั่ง D-DAY
จันทร์นี้ ให้ทุกหน่วย Kick Off ออกเคาะประตูบ้าน “ห้ามเผา” ทั่วประเทศ
วันนี้ (31 มกราคม 2568) นายจิรายุ ห่วงทรัพย์ ที่ปรึกษากองบัญชาการป้องกันและบรรเทาสาธารณภัยแห่งชาติ (ปภ.ช.) เปิดเผยว่า ในการประชุมวันนี้ (31 ม.ค. 68) กรมควบคุมมลพิษ ได้รายงานถึงสถานการณ์ฝุ่น ณ เวลา 07.00 น. พบว่าหลายพื้นที่มีค่าฝุ่น PM2.5 อยู่ในระดับสีส้ม ใน 48 จังหวัดในภาคเหนือ ภาคตะวันออกเฉียงเหนือ และภาคกลาง โดยเฉพาะในพื้นที่กรุงเทพมหานครและปริมณฑลยังมีคุณภาพอากาศเกินมาตรฐานในระดับสีส้มทุกพื้นที่ สำหรับจังหวัดที่มีค่าฝุ่น PM2.5 สูงสุดในวันนี้อยู่ที่จังหวัดตราด ที่สูงถึง 71.8 ไมโครกรัมต่อลูกบาศก์เมตร และคาดการณ์ว่าสถานการณ์ฝุ่น PM2.5 จะยังสูงต่อเนื่องจนถึงวันพุธที่ 5 กุมภาพันธ์นี้ จากนั้นจะมีลมจากภาคเหนือและภาคใต้พัดเข้ามาทำให้สถานการณ์จะคลี่คลาย
“ฝุ่นจะยังคงมีต่อเนื่องจากมวลอากาศเย็นกำลังค่อนข้างแรงที่ลงมาปกคลุมประเทศไทย ทำให้ศักยภาพในการระบายอากาศต่ำลง ประกอบกับตรวจพบจุดความร้อน (Hotspot) ในประเทศไทย ที่วานนี้พบจำนวน 529 จุด และในประเทศใกล้เคียงอีกมากกว่า 1,000 จุด ปัจจัยเหล่านี้เป็นโจทย์ที่ ปภ.ช. ต้องระดมสรรพกำลังเข้าแก้ไขตามข้อสั่งการของ น.ส.แพทองธาร ชินวัตร นายกรัฐมนตรี ที่ต้องการเห็นผลการแก้ปัญหาอย่างเป็นรูปธรรม เพื่อลดต้นตอของฝุ่นควัน ที่ส่งผลกระทบต่อสุขภาพของประชาชน”
ส่วนของผลการดำเนินงานในห้วงที่ผ่านมา หลายหน่วยงานและหลายจังหวัดได้รับทราบแนวทาง และเริ่มเข้มงวดกวดขันมาตรการงดการเผา และการจัดการปัญหาไฟป่า หมอกควัน ทั้งในพื้นที่ป่าและพื้นที่เกษตรกรรมแล้ว อาทิ ภาคอุตสาหกรรมได้มีการสั่งปิดโรงงานน้ำตาลที่มีการเผาไปแล้ว 2 แห่ง ในจังหวัดอุดรธานีและจังหวัดลพบุรี
“ในวันจันทร์ที่ 3 ก.พ. 2568 เวลา 10.00 น. ปภ.ช. ได้มีข้อสั่งการให้ทุกจังหวัดจัดกิจกรรม Kick Off เคาะประตูบ้าน “ห้ามเผา” เพื่อเป็นการประกาศเจตนารมณ์ร่วมกันทุกพื้นที่ โดยใช้กลไกท้องถิ่นลงพื้นที่เคาะประตูบ้านประชาสัมพันธ์สร้างความเข้าใจและปลูกจิตสำนึกให้กับประชาชน ร่วมกันไม่เผาเพื่อสุขภาพที่ดีของทุกคน”
นายจิรายุกล่าวต่อไปว่า ขณะนี้กรมควบคุมมลพิษ ร่วมกับกองบังคับการตำรวจจราจร กรมการขนส่งทางบก ปรับปรุงการบังคับใช้กฎหมายตาม พ.ร.บ.จราจรทางบก และ พ.ร.บ.ส่งเสริมและรักษาคุณภาพสิ่งแวดล้อมแห่งชาติ พ.ศ. 2535 เพิ่มมาตรการป้องกันและแก้ไขปัญหามลพิษจากฝุ่น PM2.5 ในพื้นที่กรุงเทพมหานครและปริมณฑล โดยให้พนักงานเจ้าหน้าที่มีอำนาจออกคำสั่ง “ห้ามใช้ชั่วคราว” ให้เจ้าของหรือผู้ครอบครองยานพาหนะที่มีควันดำเกินมาตรฐานต้องนำรถไปปรับปรุงแก้ไข และนำรถมายกเลิกคำสั่งภายในระยะเวลา 15 วัน หากเพิกเฉยไม่แก้ไขจะถูกยกเลิกทะเบียนในการใช้ยานพาหนะ ซึ่งถือเป็นอีกหนึ่งมาตรการแก้ไขปัญหาฝุ่นควันในเขตเมือง

ที่มา : https://www.thaigov.go.th/news/contents/details/92933