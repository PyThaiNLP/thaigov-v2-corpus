รัฐบาลไทย-ข่าวทำเนียบรัฐบาล-“พิพัฒน์” มุ่งเพิ่มโอกาสให้แรงงานไทยทำงานต่างประเทศ ร่วมเอกชนดันทะลุเป้า 200,000 คน ทุกสาขาอาชีพ 150 ประเทศทั่วโลก


วันศุกร์ที่ 31 มกราคม 2568
31/01/2568
พิมพ์
“พิพัฒน์” มุ่งเพิ่มโอกาสให้แรงงานไทยทำงานต่างประเทศ ร่วมเอกชนดันทะลุเป้า 200,000 คน ทุกสาขาอาชีพ 150 ประเทศทั่วโลก
วันที่ 31 มกราคม 2568 นายพิพัฒน์ รัชกิจประการ รัฐมนตรีว่าการกระทรวงแรงงาน เป็นประธานการประชุมมอบนโยบายด้านการจัดส่งแรงงานไทยไปทำงานในต่างประเทศ ประจำปี 2568
โดยมีนายอารี ไกรนรา เลขานุการรัฐมนตรีว่าการกระทรวงแรงงาน นายบุญสงค์ ทัพชัยยุทธ์ ปลัดกระทรวงแรงงาน พร้อมด้วยผู้บริหารกระทรวงแรงงาน ร่วมเป็นเกียรติ นายสมชาย มรกตศรีวรรณ อธิบดีกรมการจัดหางาน กล่าวรายงาน และผู้รับอนุญาตจัดหางานเพื่อไปทำงานในต่างประเทศ กว่า 300 คน ร่วมประชุม ณ ห้องประชุม ชั้น 5 อาคารกระทรวงแรงงาน
นายพิพัฒน์ กล่าวว่า กระทรวงแรงงาน มีนโยบายในการส่งเสริมการมีงานทำ รวมถึงการไปทำงานในต่างประเทศ โดยได้มุ่งสร้างความสัมพันธ์กับหน่วยงานทั้งภาครัฐและภาคีเครือข่ายในระดับนานาชาติ เพื่อเพิ่มโอกาสให้แรงงานไทยได้ไปทำงานมากขึ้น เพื่อให้นำรายได้กลับมาสู่ประเทศ เพิ่มรายได้ในครัวเรือน พร้อมสร้างคุณภาพชีวิตให้ดีขึ้น ในปี 2568 นี้ ได้ตั้งเป้าจัดส่งแรงงานไทยไปทำงานต่างประเทศ จำนวน 100,000 คน และคาดหวังความร่วมมือกับภาคเอกชน จะสามารถจัดส่งได้เพิ่มขึ้น รวมเป็น 200,000 คนในปี 2570 ใน 150 ประเทศทั่วโลก พร้อมทั้งได้จัดกิจกรรม MOL Overseas Matching ให้หน่วยงานผู้รับได้พบกับหน่วยงานผู้ส่ง รวมทั้งมีการพูดคุยด้านแรงงานในระดับรัฐมนตรี และผู้บริหารกระทรวงแรงงาน ซึ่งได้รับผลตอบรับเป็นอย่างดี ในการสนับสนุนแรงงานไทยให้ได้การยอมรับ และส่งเสริมความร่วมมือในการยกระดับความสามารถทักษะฝีมือแรงงาน เพื่อให้ตรงกับความต้องการของตลาดแรงงาน และเพิ่มขีดความสามารถในการแข่งขันกับแรงงานทั่วโลกได้ โดยการส่งออกแรงงาน เปรียบเหมือนการส่งออกทางการค้า ซึ่งในปี 2567 สามารถสร้างรายได้กว่า 260,000 ล้านบาท และรวมกว่า 400,000ล้านบาท จากแรงงานที่ส่งเงินกลับจากต่างประเทศ ข้อมูลจากธนาคารแห่งประเทศไทย ดังนั้นกระทรวงแรงงานจึงเป็นส่วนหนึ่งของกระทรวงเศรษฐกิจ ที่สามารถสร้าง GDP ให้กับประเทศได้สูงถึง 5% โดยพี่น้องแรงงานไทยของเรา
ด้าน นายสมชาย มรกตศรีวรรณ อธิบดีกรมการจัดหางาน กล่าวว่า หนึ่งในภารกิจสำคัญของกรมการจัดหางาน คือการสนับสนุนและส่งเสริมแรงงานไทยให้ไปทำงานในต่างประเทศ ซึ่งนายพิพัฒน์ รัชกิจประการ รัฐมนตรีว่าการกระทรวงแรงงาน มีนโยบายส่งเสริมและขยายตลาดแรงงานไทยในต่างประเทศ จากการจัดส่งแรงงานไทยในหลายปีที่ผ่านมา พบว่าส่วนใหญ่จะเดินทางไปทำงานในต่างประเทศผ่านบริษัทจัดหางาน ซึ่งภาคเอกชนมีบทบาทสำคัญในการจัดส่งแรงงานไทยไปทำงานต่างประเทศ ดังนั้น กรมการจัดหางานจึงได้เตรียมแผนการส่งคนหางานไปทำงานต่างประเทศตามเป้าหมาย พร้อมทั้งพัฒนากระบวนการจัดส่งให้มีประสิทธิภาพมากขึ้น เพื่อให้สามารถแข่งขันกับประเทศอื่น ๆ ที่ส่งออกแรงงานได้ นอกจากนี้ ยังมุ่งหวังให้คนหางานได้รับประโยชน์สูงสุด ทั้งจากการมีงานทำที่ดี มีคุณภาพชีวิตที่ดี และสามารถสร้างรายได้ส่งกลับประเทศไทย รวมทั้งนำความรู้และเทคโนโลยีที่ได้จากการทำงานในต่างประเทศมาพัฒนาประเทศไทยต่อไป
ทั้งนี้ คนหางานที่สนใจต้องการเดินทางไปทำงานต่างประเทศ สามารถติดต่อได้ที่สำนักงานจัดหางานจังหวัดทุกจังหวัด สำนักงานจัดหางานกรุงเทพมหานครพื้นที่ 1-10 หรือสายด่วนกระทรวงแรงงาน โทร. 1506 กด 2 กรมการจัดหางาน หรือสายด่วนกรมการจัดหางาน โทร. 1694

ที่มา : https://www.thaigov.go.th/news/contents/details/92938