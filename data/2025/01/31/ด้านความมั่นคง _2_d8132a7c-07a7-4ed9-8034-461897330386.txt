รัฐบาลไทย-ข่าวทำเนียบรัฐบาล-“เฉลิมชัย“ สั่งระดมกำลัง จนท. ดับไฟป่า พร้อมสนับสนุนทีม ฮ. ทส. ผนึกกำลังท้องถิ่น เร่งควบคุมไฟป่า วน.เขาหลวง อุทัยธานี นครสวรรค์


วันศุกร์ที่ 31 มกราคม 2568
“เฉลิมชัย“ สั่งระดมกำลัง จนท. ดับไฟป่า พร้อมสนับสนุนทีม ฮ. ทส. ผนึกกำลังท้องถิ่น เร่งควบคุมไฟป่า วน.เขาหลวง อุทัยธานี นครสวรรค์
“เฉลิมชัย“ สั่งระดมกำลัง จนท. ดับไฟป่า พร้อมสนับสนุนทีม ฮ. ทส. ผนึกกำลังท้องถิ่น เร่งควบคุมไฟป่า วน.เขาหลวง อุทัยธานี นครสวรรค์
“เฉลิมชัย“ สั่งระดมกำลัง จนท. ดับไฟป่า พร้อมสนับสนุนทีม ฮ. ทส. ผนึกกำลังท้องถิ่น เร่งควบคุมไฟป่า วน.เขาหลวง อุทัยธานี นครสวรรค์
วันที่ 31 มกราคม 2568 ดร.เฉลิมชัย ศรีอ่อน รัฐมนตรีว่าการกระทรวงทรัพยากรธรรมชาติและสิ่งแวดล้อม (รมว.ทส.) เผยว่า ได้รับทราบรายงานสถานการณ์ไฟป่าในพื้นที่วนอุทยานเขาหลวง บริเวณรอยต่อระหว่างพื้นที่จังหวัดนครสวรรค์ และอุทัยธานี มีสถานการณ์ค่อนข้างน่าเป็นห่วง จึงได้สั่งการด่วนให้ส่งเฮลิคอปเตอร์ของกระทรวงทรัพยากรธรรมชาติและสิ่งแวดล้อม (ฮ.ทส.) เข้าร่วมสนับสนุนกับทางสำนักงานทรัพยากรธรรมชาติและสิ่งแวดล้อมจังหวัด (ทสจ.) นครสวรรค์ สำนักงานทรัพยากรธรรมชาติและสิ่งแวดล้อมจังหวัด (ทสจ.) อุทัยธานี สำนักบริหารพื้นที่อนุรักษ์ (สบอ.) ที่ 12 นครสวรรค์ และสำนักจัดการทรัพยากรป่าไม้ (สจป.) ที่ 4 ตาก ในการบินสำรวจพื้นที่ตั้งแต่เมื่อช่วงเย็นของวันที่ 30 มกราคม 2568 พบไฟป่ากระจายตัวอยู่ตามพื้นที่ที่มีเชื้อเพลิงสะสมอยู่เป็นจำนวนมาก โดยเฉพาะไผ่ตายขุย โดยส่วนมากอยู่ในพื้นที่เขาสูงชัน เจ้าหน้าที่ภาคพื้นเข้าถึงได้ยาก
ในวันนี้ (31 มกราคม 2568) จึงได้สั่งการให้สนับสนุน ฮ.ทส. เข้าร่วมปฏิบัติการในพื้นที่ จำนวน 2 ลำ เพื่อสนับสนุนการบินสำรวจสถานการณ์ไฟป่าและบินทิ้งน้ำดับไฟป่า พร้อมกำลังเจ้าหน้าที่ภาคพื้นชุดดับไฟป่า จากกรมอุทยานแห่งชาติ สัตว์ป่า และพันธ์ุพืช (อส.) และกรมป่าไม้ (ปม.) จำนวน 100 นาย บูรณาการการทำงานร่วมกับหน่วยงานในพื้นที่ ทั้ง ปภ.นครสวรรค์ กรมการปกครอง องค์กรปกครองส่วนท้องถิ่น กำนัน ผู้ใหญ่บ้าน และประชาชนจิตอาสา เพื่อเปิดยุทธการการดับไฟป่าในพื้นที่ วน.เขาหลวง เพื่อควบคุมสถานการณ์ให้ได้โดยเร็ว

ที่มา : https://www.thaigov.go.th/news/contents/details/92940