รัฐบาลไทย-ข่าวทำเนียบรัฐบาล-เลขาฯลอรี่ แจงฝ่ายค้าน ก.อุตฯ ลดอ้อยเผา-ลด pm2.5 มากสุดในประวัติศาสตร์


วันศุกร์ที่ 31 มกราคม 2568
31/01/2568
พิมพ์
เลขาฯลอรี่ แจงฝ่ายค้าน ก.อุตฯ ลดอ้อยเผา-ลด pm2.5 มากสุดในประวัติศาสตร์
เลขาฯลอรี่ แจงฝ่ายค้าน ก.อุตฯ ลดอ้อยเผา-ลด pm2.5 มากสุดในประวัติศาสตร์
วันที่ 23 มกราคม 2568 นายพงศ์พล ยอดเมืองเจริญ เลขานุการรัฐมนตรีว่าการกระทรวงอุตสาหกรรมและโฆษกกระทรวงอุตสาหกรรม เปิดเผยถึงกรณีที่นายณัฐพงษ์ เรืองปัญญาวุฒิ หัวหน้าพรรคประชาชน กล่าวถึงการทำงาน รัฐบาลที่ปล่อยปละให้มีการเผาพื้นที่เกษตรกรรมมากกว่าปีไหนๆ อันเป็นสาเหตุให้เกิด PM2.5 ว่า ในฐานะที่ทางกระทรวงอุตสาหกรรมเป็นหน่วยงานที่กำกับดูแลอ้อยและโรงงานน้ำตาล นั้น นายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม ได้ดำเนินการทุกมาตรการในอำนาจหน้าที่เพื่อลดการเผาอ้อยอย่างเด็ดขาด โดยเฉพาะการปิดหีบอ้อย ช่วงเทศกาลปีใหม่ หยุดรับอ้อยเผาในสัปดาห์วันเด็ก ปิดโรงงานน้ำตาล ที่ก่อให้เกิดความอันตราย ทำให้สัดส่วนของอ้อยเผาต่ำที่สุดในประวัติการณ์ คือ อยู่ที่ 17.83% เท่านั้น ขณะที่ในช่วง 5 ปีก่อนมีสัดส่วนอ้อยเผาถึง 61.1% จึงไม่ใช่พืชทุกชนิดที่มีการเผาเพิ่มมากขึ้นอย่างที่มีการกล่าวอ้าง เนื่องจากอ้อยมีสัดส่วนการเผาลดลงอย่างมีนัยยะสำคัญ
สำหรับมาตรการสนับสนุนอ้อยสดจากทางคณะรัฐมนตรีนั้น ขอเรียนว่าเนื่องจากกระทรวงอุตสาหกรรมได้ตระหนักถึงปัญหาการเผาซึ่งก่อให้เกิด PM2.5 จึงได้มีการส่งเรื่องไปถึง ครม. ก่อนฤดูกาลเปิดหีบที่จะรับซื้ออ้อยเข้าโรงงาน ในขณะนี้ยังอยู่ในกรอบระยะเวลาของการพิจารณา ซึ่งไม่ได้ล่าช้าแต่อย่างใด โดยเฉพาะอย่างยิ่งเมื่อเทียบกับปี 2563-2565 ที่มีการอนุมัติในช่วงเดือนมิถุนายน ครั้งนี้จึงเป็นครั้งแรกที่มีช่วงเวลาให้เกษตรกรผู้ปลูกอ้อยได้มีการเตรียมความพร้อม
นอกจากมาตรการสนับสนุนอ้อยสดที่ได้เสนอให้ทาง ครม. พิจารณาแล้ว ทางกระทรวงอุตสาหกรรมยังได้เพิ่มเติมการสนับสนุนการรับซื้อใบอ้อยด้วย เพื่อลดการเผาอ้อยอย่างครบวงจร จึงขอเรียนไปยังประชาชนเพื่อให้รับรู้รับทราบข้อมูลอย่างรอบด้านต่อไป เพื่อมิให้รับข้อมูลคลาดเคลื่อน อันจะส่งผลเสียต่ออุตสาหกรรมอ้อยและน้ำตาลที่ทุกภาคส่วนต่างร่วมมือร่วมแรงอย่างเต็มที่เพื่อแก้ปัญหาเผาอ้อย

ที่มา : https://www.thaigov.go.th/news/contents/details/92913