รัฐบาลไทย-ข่าวทำเนียบรัฐบาล-ผู้แทนการค้าไทย “ชัย วัชรงค์” หารือ เอกอัครราชทูตเกาหลีใต้ฯ เดินหน้าความร่วมมือการค้าและการลงทุนไทย-เกาหลีใต้ ผลักดันโครงการความร่วมมือด้านสื่อและความบันเทิง และเทคโนโลยีชีวภาพ


วันศุกร์ที่ 31 มกราคม 2568
31/01/2568
พิมพ์
ผู้แทนการค้าไทย “ชัย วัชรงค์” หารือ เอกอัครราชทูตเกาหลีใต้ฯ เดินหน้าความร่วมมือการค้าและการลงทุนไทย-เกาหลีใต้ ผลักดันโครงการความร่วมมือด้านสื่อและความบันเทิง และเทคโนโลยีชีวภาพ
ผู้แทนการค้าไทย “ชัย วัชรงค์” หารือ เอกอัครราชทูตเกาหลีใต้ฯ เดินหน้าความร่วมมือการค้าและการลงทุนไทย-เกาหลีใต้ ผลักดันโครงการความร่วมมือด้านสื่อและความบันเทิง และเทคโนโลยีชีวภาพ
วันนี้ (วันศุกร์ที่ 31 มกราคม 2568) เวลา 14.30 น. ณ ห้องรับรอง 1 ตึกบัญชาการ 1 ทำเนียบรัฐบาล นายพัก ยงมิน (H.E. Mr. Park Yongmin) เอกอัครราชทูตสาธารณรัฐเกาหลีประจำประเทศไทย เข้าพบหารือกับนายชัย วัชรงค์ ผู้แทนการค้าไทย โดยสรุปสาระสำคัญของการหารือ ดังนี้
ผู้แทนการค้าไทยกล่าวต้อนรับเอกอัครราชทูตเกาหลีใต้ฯ ยินดีต่อความสัมพันธ์ระหว่างไทยกับเกาหลีใต้ที่ราบรื่นมาอย่างยาวนาน และทั้งสองฝ่ายมีความร่วมมือระหว่างกันที่ใกล้ชิด โดยเฉพาะด้านการค้า ซึ่งผู้แทนการค้าไทยยินดีอย่างยิ่งที่ทราบว่าเอกอัครราชทูตเกาหลีใต้ฯ ได้พบหารือกับรัฐมนตรีว่าการกระทรวงพาณิชย์ และทั้งสองฝ่ายเห็นพ้องเพิ่มพูนความร่วมมือด้านการค้าระหว่างกันมากขึ้น โดยผู้แทนการค้าไทยเชื่อมั่นว่า ไทยและเกาหลีใต้มีศักยภาพที่จะเพิ่มพูนความร่วมมือด้านการค้าระหว่างกันได้อีกมาก และพร้อมผลักดันความร่วมมือดังกล่าว
เอกอัครราชทูตเกาหลีใต้ฯ ยินดีที่ได้พบหารือกับผู้แทนการค้าไทยในวันนี้ เป็นโอกาสหารือแนวทางส่งเสริมความร่วมมือไทย-เกาหลีใต้ โดยเฉพาะในด้านการค้าและการลงทุน ซึ่งภาคเอกชนเกาหลีใต้เข้ามาลงทุนในไทยเป็นจำนวนมาก โดยเฉพาะในด้านการผลิตยานยนต์ไฟฟ้า (EV) อิเล็กทรอนิกส์ รวมถึงในอุตสาหกรรมเครื่องสำอาง โดยเอกอัครราชทูตเกาหลีใต้ฯ ขอให้ฝ่ายไทยช่วยดูแลและอำนวยความสะดวกให้กับภาคเอกชนเกาหลีใต้ด้วย ซึ่งผู้แทนการค้าไทยเน้นย้ำว่า รัฐบาลพร้อมให้การสนับสนุนและอำนวยความสะดวกในการลงทุนให้กับทุกประเทศอย่างเท่าเทียม
โอกาสนี้ ทั้งสองฝ่ายได้หารือประเด็นความร่วมมือด้านเศรษฐกิจร่วมกัน ใน 2 ประเด็นสำคัญ ดังนี้
1) อุตสาหกรรมสื่อและความบันเทิง (K-content) ผู้แทนการค้าไทยชื่นชมศักยภาพและความเชี่ยวชาญที่โดดเด่นของเกาหลีใต้ในด้านอุตสาหกรรมสื่อและความบันเทิง และยินดีอย่างยิ่งที่ทราบว่า ภาคเอกชนของทั้งสองฝ่ายสนใจดำเนินโครงการในด้านดังกล่าวร่วมกัน ซึ่งจะช่วยสนับสนุนการท่องเที่ยวและ Soft Power ของทั้งไทยและเกาหลีใต้ อันเป็นหนึ่งในนโยบายสำคัญของทั้งสองประเทศ โดยผู้แทนการค้าไทยพร้อมให้การสนับสนุน และขอรับการสนับสนุนจากเอกอัครราชทูตเกาหลีใต้ฯ ด้วย ด้านเอกอัครราชทูตเกาหลีใต้ฯ ยินดีสนับสนุนและพร้อมให้มีการพูดคุยในรายละเอียดร่วมกันต่อไป โดยชื่นชมไทยมีศักยภาพในอุตสาหกรรมสื่อและความบันเทิง หลายประเทศดูละครและภาพยนตร์ไทย โดยเฉพาะภาพยนตร์แนวสยองขวัญ ทั้งนี้ เอกอัครราชทูตเกาหลีใต้ฯ ยืนยันพร้อมร่วมมือกับไทยอย่างใกล้ชิดเพื่อผลักดัน Soft Power ของไทย ไม่เฉพาะในด้านละครและภาพยนตร์ แต่รวมถึงแฟชั่น กีฬา และด้านอื่น ๆ ด้วย
2) เทคโนโลยีชีวภาพ (Biotechnology) ผู้แทนการค้าไทยเห็นศักยภาพของไทยและเกาหลีใต้ในการเพิ่มพูนความร่วมมือด้านเทคโนโลยีชีวภาพระหว่างกัน โดยเฉพาะการวิจัยและพัฒนาวัคซีนโรคอหิวาต์แอฟริกาในสุกร (African swine fever: ASF) เชิงพาณิชย์ ซึ่งภาคเอกชนเกาหลีใต้และหน่วยงานที่เกี่ยวข้องของไทยมีความเชี่ยวชาญและมีศักยภาพที่จะร่วมมือกันเพื่อพัฒนาวัคซีนดังกล่าวได้ ด้านเอกอัครราชทูตเกาหลีใต้ฯ พร้อมพิจารณาให้การสนับสนุน
นอกจากนี้ ผู้แทนการค้าไทยขอรับการสนับสนุนจากเอกอัครราชทูตเกาหลีใต้ฯ ในการผลักดันการส่งออกผลไม้เมืองร้อนของไทย โดยเฉพาะทุเรียนไทยไปเกาหลีใต้มากขึ้น ซึ่งเอกอัครราชทูตเกาหลีใต้ฯ เห็นว่า หากการเจรจาจัดทำความตกลงหุ้นส่วนทางเศรษฐกิจ (Economic Partnership Agreement: EPA) แล้วเสร็จ จะเป็นประโยชน์ต่อการค้าและการลงทุนของทั้งสองฝ่ายมากขึ้น รวมถึงการส่งออกของทั้งสองประเทศ และพร้อมร่วมผลักดันให้แล้วเสร็จโดยเร็ว

ที่มา : https://www.thaigov.go.th/news/contents/details/92941