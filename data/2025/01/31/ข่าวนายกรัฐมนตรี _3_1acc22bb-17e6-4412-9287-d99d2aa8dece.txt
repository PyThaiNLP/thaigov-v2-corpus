รัฐบาลไทย-ข่าวทำเนียบรัฐบาล-นายกรัฐมนตรี พร้อมคู่สมรส เป็นประธานกิจกรรมปลูกต้นไม้เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีสมมงคลพระชนมายุเท่าพระบาทสมเด็จพระพุทธยอดฟ้าจุฬาโลกมหาราช 


วันศุกร์ที่ 31 มกราคม 2568
31/01/2568
พิมพ์
นายกรัฐมนตรี พร้อมคู่สมรส เป็นประธานกิจกรรมปลูกต้นไม้เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีสมมงคลพระชนมายุเท่าพระบาทสมเด็จพระพุทธยอดฟ้าจุฬาโลกมหาราช
นายกรัฐมนตรี พร้อมคู่สมรส เป็นประธานกิจกรรมปลูกต้นไม้เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีสมมงคลพระชนมายุเท่าพระบาทสมเด็จพระพุทธยอดฟ้าจุฬาโลกมหาราช
วันนี้ (31 มกราคม 2568) เวลา 15.30 น. ณ อุทยานเฉลิมพระเกียรติพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร นางสาวแพทองธาร ชินวัตร นายกรัฐมนตรี เป็นประธานกิจกรรมปลูกต้นไม้เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีสมมงคลพระชนมายุเท่าพระบาทสมเด็จพระพุทธยอดฟ้าจุฬาโลกมหาราช สมเด็จพระปฐมบรมกษัตริยาธิราชแห่งพระราชวงศ์จักรี พุทธศักราช 2568 โดยมีประธานองค์กรอิสระ คณะรัฐมนตรีพร้อมคู่สมรส หัวหน้าส่วนราชการระดับปลัดกระทรวงหรือเทียบเท่า ผู้บัญชาการทหารและตำรวจ ผู้อำนวยการศูนย์อำนวยการใหญ่จิตอาสาพระราชทานและเจ้าหน้าที่ศูนย์อำนวยการใหญ่จิตอาสาพระราชทาน  ผู้บริหารสำนักงานปลัดสำนักนายกรัฐมนตรี และหน่วยงานที่เกี่ยวข้อง เข้าร่วมกิจกรรม
นายกรัฐมนตรีกล่าวถวายพระพรชัยมงคลความว่า “ข้าพระพุทธเจ้านางสาวแพทองธาร ชินวัตร นายกรัฐมนตรี ในนามของคณะรัฐมนตรี ข้าราชการและพสกนิกรชาวไทยทุกหมู่เหล่าที่มาพร้อมกันอยู่ ณ ที่นี้ และที่อยู่ในสถานที่ต่าง ๆ ทั่วประเทศ  มีความปีติเป็นล้นพ้นที่ได้มีโอกาสแสดงความจงรักภักดีและน้อมถวายพระพรชัยมงคลเนื่องในมงคลสมัยที่ใต้ฝ่าละอองธุลีพระบาท ทรงเจริญพระชนมายุ 26,469 วัน ในวันที่ 14 มกราคม พุทธศักราช 2568  เป็นศุภวาระสมมงคล พระชนมายุเท่าพระบาทสมเด็จพระพุทธยอดฟ้าจุฬาโลกมหาราช  สมเด็จพระบรมราชบูรพการี ผู้ทรงสถาปนากรุงรัตนโกสินทร์และเป็นสมเด็จพระปฐมบรมกษัตริยาธิราช แห่งพระบรมราชจักรีวงศ์ ซึ่งใต้ฝ่าละอองธุลีพระบาท ได้ทรงบำเพ็ญพระราชกุศลอุทิศถวายสมเด็จพระบรมราชบูรพการี เมื่อทรงเจริญพระชนมายุบรรจบเท่าตามราชประเพณีเป็นพระราชจริยวัตรอันงดงามที่ทรงแสดงความกตัญญูกตเวที ต่อสมเด็จพระบรมราชบูรพการี ที่ทรงสร้างบ้านเมืองให้เป็นปึกแผ่นปวงประชาร่มเย็นเป็นสุขและใต้ฝ่าละอองธุลีพระบาท  ทรงปฏิบัติบำเพ็ญพระราชกรณียกิจนานัปการ ด้วยพระราชวิริยอุตสาหะเพื่อความเจริญรุ่งเรืองของประเทศชาติ และความผาสุกร่มเย็นของอาณาราษฎรเช่นเดียวกับสมเด็จพระบรมราชบูรพการี
ในโอกาสอันเป็นมงคลยิ่งนี้  ปวงข้าพระพุทธเจ้าต่างล้วนสำนึกในพระเมตตาและพระมหากรุณาธิคุณอันหาที่สุดมิได้ จึงพร้อมกันแสดงความจงรักภักดี และขอพระราชทานถวายพระพรชัยมงคล ขออำนาจแห่งคุณพระศรีรัตนตรัย  อานุภาพแห่งพระสยามเทวาธิราช  และสิ่งศักดิ์สิทธิ์ทั้งหลายในสากล  ที่ปกปักรักษาพระราชอาณาจักรไทย ตลอดจนพระบรมเดชานุภาพแห่งสมเด็จพระบรมราชบูรพการีทุกพระองค์  ได้โปรดอภิบาลรักษา และดลบันดาลให้ใต้ฝ่าละอองธุลีพระบาท  ทรงเจริญด้วยจตุรพิธพรชัย ทรงพระเกษมสำราญ พระชนมายุยิ่งยืนนาน พระเกียรติคุณเกริกไกรแผ่ไพศาล สถิตธำรงเป็นมิ่งขวัญหลักชัยของผองพสกนิกรไทยตลอดจิรัฐิติกาล ด้วยเกล้าด้วยกระหม่อม ขอเดชะ
ต่อจากนั้น นายกรัฐมนตรีและคู่สมรสร่วมกันปลูกต้นขนุนไพศาลทักษิณ ส่วนทางด้านผู้ร่วมกิจกรรมได้ร่วมกันปลูกต้นไม้ ชนิดต่าง ๆ อย่างพร้อมเพรียง ทั้งนี้ พันธุ์ไม้ที่ปลูก จำนวนทั้งสิ้น 173 ต้น ได้แก่ ขนุนไพศาลทักษิณ กัลปพฤกษ์ แคฝรั่ง ชัยพฤกษ์ ปงจั่น พุดชมพู สาวสันทราย กระทุ่มน้ำ แคบ้าน ชมพู่น้ำดอกไม้ ตะเคียนทอง ทองหลางน้ำ บัวสวรรค์ พิกุล มะกอกน้ำ มะม่วง กะล่อน มะม่วงเบา มันปู สัก หางนกยูงไทย อินจัน โสกขาว โสกพวง พู่จอมพล แคนา มะค่าโมง สะเดา
สำหรับกิจกรรมการปลูกต้นไม้ครั้งนี้แสดงถึงความจงรักภักดีและเป็นการเฉลิมพระเกียรติ พร้อมทั้งสร้างพื้นที่สีเขียวที่จะเป็นมรดกทางธรรมชาติให้แก่คนรุ่นหลัง โดยเฉพาะการคัดเลือกพันธุ์ไม้ยืนต้นที่มีความหลากหลายชนิด ซึ่งจะช่วยเพิ่มความอุดมสมบูรณ์ให้แก่ระบบนิเวศ เป็นแหล่งอาศัยของสิ่งมีชีวิตนานาชนิด และช่วยสร้างสภาพแวดล้อมที่ร่มรื่นให้แก่ชุมชนโดยรอบ อีกทั้งยังเป็นการสืบสานพระราชปณิธานในการอนุรักษ์ทรัพยากรธรรมชาติและสิ่งแวดล้อมอย่างยั่งยืน

ที่มา : https://www.thaigov.go.th/news/contents/details/92939