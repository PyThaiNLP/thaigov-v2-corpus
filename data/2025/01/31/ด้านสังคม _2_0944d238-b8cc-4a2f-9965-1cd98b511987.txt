รัฐบาลไทย-ข่าวทำเนียบรัฐบาล-“วราวุธ” เผย จนท.พม. ช่วย เด็กชาย 17 ปี หนีค้ามนุษย์ขายแรงงานที่พัทลุง ประสานปู่ย่าจากนครปฐม รับตัวไปเลี้ยงดู


วันศุกร์ที่ 31 มกราคม 2568
“วราวุธ” เผย จนท.พม. ช่วย เด็กชาย 17 ปี หนีค้ามนุษย์ขายแรงงานที่พัทลุง ประสานปู่ย่าจากนครปฐม รับตัวไปเลี้ยงดู
“วราวุธ” เผย จนท.พม. ช่วย เด็กชาย 17 ปี หนีค้ามนุษย์ขายแรงงานที่พัทลุง ประสานปู่ย่าจากนครปฐม รับตัวไปเลี้ยงดู
วันที่ 31 มกราคม 2568 นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยถึงกรณีเด็กหนุ่มวัย 17 ปี เดินแบกกระสอบเสื้อผ้าริมถนนเพชรเกษม สายพัทลุง-ตรัง อ้างว่าถูกหลอกทำงานแล้วแอบหนีออกมา จากนั้นตำรวจประสานพาไปบ้านพักเด็กและครอบครัวจังหวัดพัทลุง ว่า กรณีดังกล่าวศูนย์เร่งรัดจัดการสวัสดิภาพประชาชน (ศรส.) กระทรวง พม. รายงานว่า ทีม ศรส.จังหวัดพัทลุง ได้รับแจ้งมีเด็กหนุ่มอายุ 17 ปี ได้หนีออกจากบ้าน เนื่องจากถูกแม่เลี้ยงทำร้ายร่างกาย ทาง ทีม ศรส.จังหวัดพัทลุง จึงได้เข้าช่วยเหลือและพาไปตรวจร่างกายที่โรงพยาบาลพัทลุง ซึ่งผลจากทางการแพทย์พบว่ามีอาการกล้ามเนื้อแขนขวาเคล็ด และแพทย์อนุญาตให้กลับบ้านได้ ทางทีม ศรส.จังหวัดพัทลุง จึงประสานพ่อของเด็ก และทราบภายหลังว่า พ่อแม่ได้แยกทางกัน และพ่อไม่ประสงค์จะรับเด็กมาอุปการะ โดยอ้างว่าเด็กมีพฤติกรรมไม่เหมาะสม และยังบอกอีกว่าแม่เลี้ยงไม่มีทางที่จะทำร้ายเด็กอย่างแน่นอน เนื่องจากเด็กไม่เคยอยู่กับแม่เลี้ยง ต่อมาเจ้าหน้าที่จึงได้รับเด็กเข้ามาดูแลและคุ้มครองสวัสดิภาพชั่วคราวที่บ้านพักเด็กและครอบครัวจังหวัดพัทลุง เนื่องจากเด็กไม่มีที่อยู่อาศัย และไม่สามารถติดตามญาติคนอื่นของเด็กได้
ทีม ศรส.จังหวัดพัทลุง ได้เข้าพูดคุยสอบถามข้อเท็จจริง และสืบประวัติเด็ก ได้ข้อมูลว่า เด็กไม่ได้ถูกแม่เลี้ยงทำร้าย แต่มีเรื่องทะเลาะวิวาทกับเพื่อนและพลัดตกจากต้นไม้ และเด็กขอกลับไปอยู่กับปู่และย่าที่จังหวัดนครปฐม ทางทีม ศรส.จังหวัดพัทลุง จึงได้ประสาน ทีม ศรส.จังหวัดนครปฐม เพื่อติดตามหาปู่และย่าของเด็ก แต่เมื่อวันที่ 28 ม.ค. 68 ที่ผ่านมา เด็กได้หลบหนีออกไปจากบ้านพักเด็กฯ ซึ่งทีม ศรส.จังหวัดพัทลุงได้ไปลงบันทึกประจำวันไว้ที่ สภ.โคกชะงาย อำเภอเมืองพัทลุง จังหวัดพัทลุง ต่อมามีพลเมืองดีแจ้ง ทีม ศรส. จังหวัดพัทลุง ว่าเจอเด็กดังกล่าวจึงได้ไปรับตัวเด็กกลับมา โดยเด็กได้ให้เหตุผลว่าต้องการกลับไปอยู่กับปู่ย่าที่จังหวัดนครปฐม และบอกอีกว่าก่อนหน้านี้เคยมีนายหน้ามารับตนและเพื่อนจากจังหวัดนครปฐมไปทำงานโรงงานแปรรูปยางพาราที่จังหวัดพัทลุง ในช่วงเดือน พ.ย. 67 โดยได้รับเงินเดือน 12,000 บาท และในเดือน ธ.ค. 67 นายจ้างได้พาไปทำงานกรีดยางพาราและดูแลสวนทุเรียนในจังหวัดสงขลา โดยไม่ได้รับค่าจ้าง จึงหนีออกมาเพราะทำงานหนักและอยากกลับบ้านซึ่งเป็นข้อมูลใหม่ที่เด็กบอก
และเมื่อวันที่ 29 ม.ค. 68 ที่ผ่านมา ทีม ศรส.จังหวัดพัทลุง ร่วมกับทีมสหวิชาชีพ ได้สอบข้อเท็จจริงเพิ่มเติมเรื่องการทำงานของเด็กตามที่เล่าให้ฟัง ซึ่งพบว่าข้อมูลไม่ตรงกัน และได้ตรวจสอบไปที่การรถไฟแห่งประเทศไทยพบข้อมูลการเดินทางของเด็กไม่สอดคล้องกับคำให้การของเด็ก โดยเหตุการณ์ดังกล่าวเป็นที่สนใจของสังคม ทางทีม ศรส.จังหวัดพัทลุงจึงได้ชี้แจงสังคมให้เข้าใจผ่านสื่อมวลชนว่า เรื่องของเด็กเป็นเรื่องละเอียดอ่อน เพื่อสืบข้อเท็จจริงและให้เวลากับเด็กเพื่อทบทวนเหตุการณ์ที่เกิดขึ้น ทั้งนี้ ปัจจุบันเด็กได้รับการดูแลและคุ้มครองสวัสดิภาพในหน่วยงานของกระทรวง พม. และได้มีการประสานผ่านโทรศัพท์เพื่อพูดคุยกับปู่ย่าของเด็ก ที่จังหวัดนครปฐม ซึ่งปู่ย่ายินดีที่จะรับเด็กมาอุปการะเลี้ยงดู และทีม ศรส.จังหวัดนครปฐม จะลงพื้นที่เยี่ยมบ้านปู่ย่าของเด็กเพื่อประเมินสภาพครอบครัวก่อนส่งเด็กคืนสู่ครอบครัวต่อไป
#ข่าวพม #พม #ศรส #esshelpme #5x5ฝ่าวิกฤติประชากร #พมหนึ่งเดียว #วราวุธศิลปอาชา #ศบปภ #เด็ก16ถูกหลอกใช้แรงงาน #พัทลุง

ที่มา : https://www.thaigov.go.th/news/contents/details/92934