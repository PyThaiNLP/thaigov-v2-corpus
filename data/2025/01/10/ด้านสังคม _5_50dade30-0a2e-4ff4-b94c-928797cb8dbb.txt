รัฐบาลไทย-ข่าวทำเนียบรัฐบาล-“สมศักดิ์" เดินหน้าฉีดวัคซีน HPV 9 สายพันธุ์ ที่ หนองคาย ลดโอกาสเกิดมะเร็งปากมดลูกของหญิงไทยในอนาคต


วันศุกร์ที่ 10 มกราคม 2568
“สมศักดิ์" เดินหน้าฉีดวัคซีน HPV 9 สายพันธุ์ ที่ หนองคาย ลดโอกาสเกิดมะเร็งปากมดลูกของหญิงไทยในอนาคต
รัฐมนตรีว่าการกระทรวงสาธารณสุข เดินหน้าการฉีดวัคซีน HPV ชนิด 9 สายพันธุ์ ให้นักเรียนหญิงชั้น ป.5 ต่อเนื่อง จัดกิจกรรมที่จังหวัดหนองคาย จำนวน 75 โรงเรียน 1,815 ราย ตั้งเป้าฉีดครบทั้งจังหวัด
ภายในมกราคม 2568
รัฐมนตรีว่าการกระทรวงสาธารณสุข เดินหน้าการฉีดวัคซีน HPV ชนิด 9 สายพันธุ์ ให้นักเรียนหญิงชั้น ป.5 ต่อเนื่อง จัดกิจกรรมที่จังหวัดหนองคาย จำนวน 75 โรงเรียน 1,815 ราย ตั้งเป้าฉีดครบทั้งจังหวัดภายในมกราคม 2568 พร้อมขยายผลในกลุ่มหญิง อายุ 11 - 20 ปี ที่ไม่เคยฉีดวัคซีน HPV มาก่อน อีก 1,017 คน เพื่อสร้างภูมิคุ้มกัน ลดโอกาสเป็นมะเร็งปากมดลูกในอนาคต
วันนี้ (10 มกราคม 2568) ที่โรงพยาบาลหนองคาย จังหวัดหนองคาย นายสมศักดิ์ เทพสุทิน รัฐมนตรีว่าการกระทรวงสาธารณสุข เปิดกิจกรรมการฉีดวัคซีนป้องกันการติดเชื้อไวรัส HPV 9 สายพันธุ์ ในเด็กนักเรียนหญิง ชั้นประถมศึกษาปีที่ 5 โดยมี นางสาวปราณี วงศ์บุตร รองผู้ว่าราชการจังหวัดหนองคาย นพ.ภูวเดช สุระโคตร รองปลัดกระทรวงสาธารณสุข นพ.ณัฐพงศ์ วงศ์วิวัฒน์ ผู้ตรวจราชการกระทรวงสาธารณสุข เขตสุขภาพที่ 8 พญ.บุญศิริ จันศิริมงคล สาธารณสุขนิเทศก์ เขตสุขภาพที่ 8 นพ.สุรพงษ์ ผดุงเวียง นายแพทย์สาธารณสุขจังหวัดหนองคาย พญ.ฤดีมน สกุลคู ผู้อำนวยการโรงพยาบาลหนองคาย คณะผู้บริหาร และ อสม. เข้าร่วม
นายสมศักดิ์ กล่าวว่า ปีงบประมาณ 2568 กระทรวงสาธารณสุขสานต่อนโยบาย “การให้บริการฉีดวัคซีนป้องกันเชื้อไวรัส HPV” เพื่อเพิ่มการเข้าถึงวัคซีน ลดอัตราการป่วยและการเสียชีวิตจากมะเร็งปากมดลูกในอนาคตให้กับกลุ่มเป้าหมายทั่วประเทศไม่ต่ำกว่า 1 ล้านคน เนื่องจากเป็นมะเร็งที่พบมากเป็นอันดับ 2 ของหญิงไทยอายุต่ำกว่า 45 ปี สาเหตุมาจากการติดเชื้อไวรัส HPV ที่สามารถป้องกันได้ด้วยการฉีดวัคซีน โดยเฉพาะอย่างยิ่่งการฉีดตั้งแต่วัยเด็ก จะทำให้ประสิทธิภาพของวัคซีนสูงสุด สำหรับกลุ่มเป้าหมายปีนี้ คือ เด็กนักเรียนหญิง ชั้น ป.5 รวมถึงหญิงไทยอายุ 11 - 20 ปี ที่ไม่เคยได้รับการฉีดวัคซีน HPV มาก่อน โดยจะฉีดวัคซีน HPV ชนิด 9 สายพันธุ์ ซึ่งป้องกันเชื้อได้ครอบคลุมมากขึ้น และฉีดเพียงเข็มเดียว ช่วยลดความยุ่งยากและค่าใช้จ่ายในการเดินทางไปรับวัคซีนเข็มที่ 2 ส่วนกลุ่มที่เคยได้รับวัคซีน HPV เข็มที่ 1 ในปีที่แล้ว จะได้รับวัคซีน HPV ชนิดเดิมเข็มที่ 2 ซึ่งจะช่วยกระตุ้นภูมิคุ้มกันให้นานขึ้นได้
“ที่ผ่านมา ได้จัดกิจกรรมรณรงค์ฉีดวัคซีน HPV ในภาคกลาง ที่จังหวัดปทุมธานี ภาคเหนือ ที่พิษณุโลก และสุโขทัย รวม 3 จังหวัด ประมาณ 3,700 ราย วันนี้เป็นการรณรงค์ในภาคอีสาน ที่จังหวัดหนองคายอีก 1,815 ราย โดยจะมีการให้บริการไปอย่างต่อเนื่องจนครบตามเป้าหมาย จึงขอเชิญชวนเด็กนักเรียนหญิงชั้น ป.5 และหญิงไทยอายุตั้งแต่  11 - 20 ปี ที่ยังไม่เคยรับวัคซีน HPV มาก่อน เข้ารับการฉีดวัคซีนโดยไม่มีค่าใช้จ่าย เพื่อลดความเสี่ยงจากการเป็นโรคมะเร็งปากมดลูกในอนาคต” นายสมศักดิ์ กล่าว
ด้าน นพ.สุรพงษ์ กล่าวว่า ในปี 2568 จังหวัดหนองคาย ตั้งเป้าฉีดวัคซีน HPV 9 สายพันธุ์ ให้นักเรียนหญิง  ชั้น ป.5 รวม 2,704 ราย ให้แล้วเสร็จภายในเดือนมกราคม 2568 ประกอบด้วย อ.เมืองหนองคาย 791 ราย ท่าบ่อ 398 ราย โพนพิสัย 560 ราย ศรีเชียงใหม่ 136 ราย สังคม 95 ราย สระใคร 209 ราย เฝ้าไร่ 241 ราย รัตนวาปี 216 ราย และโพธิ์ตาก 58 ราย โดยวันนี้ มีการฉีดวัคซีนให้กับเด็กนักเรียนหญิง ชั้น ป.5 พร้อมกันในทุกอำเภอ รวม 75 โรงเรียน 1,815 ราย ทั้งที่โรงพยาบาลหนองคาย และที่โรงพยาบาลส่งเสริมสุขภาพตำบลทุกแห่ง นอกจากนี้ ยังมีแผนฉีดวัคซีนเพิ่มเติมให้กับหญิงไทยอายุ 11 - 20 ปี ที่ยังไม่เคยฉีดวัคซีน HPV มาก่อนอีก 1,017 คน ให้ครอบคลุมภายในปี 2568 นี้
************************************************ 10 มกราคม 2568

ที่มา : https://www.thaigov.go.th/news/contents/details/92218