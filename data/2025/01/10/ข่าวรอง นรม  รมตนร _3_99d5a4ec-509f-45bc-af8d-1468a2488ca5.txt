รัฐบาลไทย-ข่าวทำเนียบรัฐบาล-รัฐบาลเตรียมจัดงานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีสมมงคลพระชนมายุเท่าพระบาทสมเด็จพระพุทธยอดฟ้าจุฬาโลกมหาราช 


วันศุกร์ที่ 10 มกราคม 2568
10/01/2568
พิมพ์
รัฐบาลเตรียมจัดงานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีสมมงคลพระชนมายุเท่าพระบาทสมเด็จพระพุทธยอดฟ้าจุฬาโลกมหาราช
รัฐบาลเตรียมจัดงานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีสมมงคลพระชนมายุเท่าพระบาทสมเด็จพระพุทธยอดฟ้าจุฬาโลกมหาราช สมเด็จพระปฐมบรมกษัตริยาธิราชแห่งราชวงศ์จักรี พุทธศักราช 2568
วันนี้ (10 ม.ค.68) เวลา 13.00 น.  นายชูศักดิ์ ศิรินิล  รัฐมนตรีประจำสำนักนายกรัฐมนตรี  เป็นประธานในพิธีแถลงข่าวการจัดงานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีสมมงคลพระชนมายุ 26,469 วัน เท่าพระบาทสมเด็จพระพุทธยอดฟ้าจุฬาโลกมหาราช สมเด็จพระปฐมบรมกษัตริยาธิราชแห่งพระราชวงศ์จักรี พุทธศักราช 2568 ณ วัดพระเชตุพนวิมลมังคลาราม ถนนสนามไชย เขตพระนคร กรุงเทพฯ
รัฐมนตรีประจำสำนักนายกรัฐมนตรี เปิดเผยว่า ด้วยพระบาทสมเด็จพระเจ้าอยู่หัวทรงเจริญพระชนมายุได้ 26,469 วัน ในวันอังคารที่ 14 มกราคม 2568 เป็นสมมงคลพระชนมายุเท่าพระบาทสมเด็จพระพุทธยอดฟ้าจุฬาโลกมหาราช สมเด็จพระปฐมบรมกษัตริยาธิราชแห่งพระราชวงศ์จักรีนายกรัฐมนตรีได้ขอพระราชทานพระบรมราชานุญาตในนามรัฐบาลดำเนินการจัดงานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีสมมงคลพระชนมายุเท่าพระบาทสมเด็จพระพุทธยอดฟ้าจุฬาโลกมหาราช สมเด็จพระปฐมบรมกษัตริยาธิราชแห่งพระราชวงศ์จักรี พุทธศักราช 2568 ดังนี้
1. กิจกรรมพิธีทางศาสนา
1.1 การจัดพิธีเจริญพระพุทธมนต์และทำบุญตักบาตรถวายพระราชกุศล ในวันอังคารที่ 14 มกราคม 2568 เวลา 07.30 น. โดยส่วนกลางจัดพิธี ณ ท้องสนามหลวง พระสงฆ์ จำนวน 173 รูป
มีนายกรัฐมนตรีเป็นประธานในพิธีพร้อมคู่สมรส ส่วนภูมิภาคทุกจังหวัดจัดพิธี ณ ศาลากลางจังหวัด
หรือสถานที่ที่เหมาะสม และในต่างประเทศ สถานเอกอัครราชทูตและสถานกงสุลพิจารณาการจัดพิธี
ตามที่เห็นสมควรและเหมาะสม
1.2 การจัดพิธีทางศาสนามหามงคลถวายพระราชกุศล ในวันอังคารที่ 14 มกราคม 2568 เวลา 09.00 น. โดยส่วนกลางจัดพิธี ณ ท้องสนามหลวง โดยมีนายกรัฐมนตรีเป็นประธานในพิธี ส่วนภูมิภาคทุกจังหวัดจัดพิธี ณ ศาลากลางจังหวัด หรือสถานที่ที่เหมาะสม
1.3 การจัดพิธีเจริญพระพุทธมนต์และเจริญจิตตภาวนาถวายพระราชกุศล โดยสำนักงานพระพุทธศาสนาแห่งชาติได้เสนอมหาเถรสมาคมมีมติเห็นชอบให้วัดทุกวัดในประเทศไทย จัดพิธีเจริญพระพุทธมนต์และเจริญจิตตภาวนาถวายพระราชกุศล สำหรับวัดไทยในต่างประเทศให้พิจารณาการจัดพิธีตามที่เห็นสมควรและเหมาะสม
2. กิจกรรมเฉลิมพระเกียรติในนามรัฐบาล
2.1 การจัดพิธีสืบพระชะตาหลวง ระหว่างวันที่ 13 - 20 มกราคม 2568 ณ วัดพระเชตุพนวิมลมังคลาราม ซึ่งเป็นประเพณีมงคลของชาวล้านนา ประกอบด้วยกิจกรรม 5 กิจกรรม ได้แก่ พิธีสืบพระชะตาหลวง พิธีแห่ไม้ค้ำโพธิ์ การสาธิตภูมิปัญญาในการจัดเตรียมเครื่องประกอบพิธีกรรม การแสดงศิลปวัฒนธรรมและการละเล่นต่าง ๆ ที่เป็นส่วนหนึ่งของงานพิธี และการจัดสาธิตกาดมั่ว หรือตลาดพื้นบ้านล้านนา โดยสำนักงานปลัดสำนักนายกรัฐมนตรี ร่วมกับวัดพระเชตุพนวิมลมังคลาราม กรมการศาสนา กระทรวงวัฒนธรรม และกรุงเทพมหานคร
2.2 การจัดแสดงโขนเรื่องรามเกียรติ์ ในวันอังคารที่ 14 มกราคม 2568 เวลา 18.00 น. ณ ลานพระปฐมบรมราชานุสรณ์พระบาทสมเด็จพระพุทธยอดฟ้าจุฬาโลกมหาราช โดยสำนักงานปลัดสำนัก-นายกรัฐมนตรี กรมศิลปากร กระทรวงวัฒนธรรม และกรุงเทพมหานคร
2.3 การจัดกิจกรรมปลูกต้นไม้ ในวันศุกร์ที่ 31 มกราคม 2568 เวลา 17.00 น. ณ อุทยานเฉลิมพระเกียรติพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร โดยมีนายกรัฐมนตรีเป็นประธาน ซึ่งเป็นการปลูกต้นไม้มงคลหายาก ที่มีความเกี่ยวข้องกับพระบาทสมเด็จพระพุทธยอดฟ้าจุฬาโลกมหาราช และควรค่าแก่การอนุรักษ์ โดยสำนักงานปลัดสำนักนายกรัฐมนตรี ร่วมกับกรุงเทพมหานคร กระทรวงทรัพยากรธรรมชาติและสิ่งแวดล้อม และหน่วยงานที่เกี่ยวข้อง
3. จัดกิจกรรมจิตอาสาบำเพ็ญสาธารณประโยชน์และสาธารณกุศลตามที่เห็นสมควรและเหมาะสม โดยดำเนินการตลอดเดือนมกราคม 2568
รัฐมนตรีประจำสำนักนายกรัฐมนตรี กล่าวเพิ่มเติมว่า ขอเชิญหน่วยงานภาครัฐ ภาคเอกชนและประชาชนร่วมน้อมสำนึกในพระมหากรุณาธิคุณแสดงความจงรักภักดี และร่วมจัดกิจกรรมเฉลิมพระเกียรติฯ ให้เป็นไปอย่างสมพระเกียรติในโอกาสดังกล่าว รวมทั้งขอเชิญหน่วยงานภาครัฐ ภาคเอกชน และประชาชน จัดตั้งโต๊ะหมู่ประดิษฐานพระบรมสาทิสลักษณ์พระบาทสมเด็จพระพุทธยอดฟ้าจุฬาโลกมหาราช และจัดตั้งโต๊ะหมู่ประดิษฐานพระบรมฉายาลักษณ์พระบาทสมเด็จพระเจ้าอยู่หัว พร้อมเครื่องราชสักการะ รวมทั้งประดับผ้าระบายสีเหลืองร่วมกับผ้าระบายสีขาวตามอาคารสถานที่ของหน่วยงานและบ้านเรือนตามที่เห็นสมควรและเหมาะสม โดยดำเนินการตลอดเดือนมกราคม 2568 จัดทำคำถวายพระพรชัยมงคล พร้อมนำเสนอภาพพระราชกรณียกิจ และจัดการลงนามถวายพระพรชัยมงคล ณ สถานที่หรือทางเว็บไซต์ของหน่วยงานตามที่เห็นสมควรและเหมาะสม โดยดำเนินการตลอดเดือนมกราคม 2568

ที่มา : https://www.thaigov.go.th/news/contents/details/92228