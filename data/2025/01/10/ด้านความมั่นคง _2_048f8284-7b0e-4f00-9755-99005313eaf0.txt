รัฐบาลไทย-ข่าวทำเนียบรัฐบาล-"ปลัดมหาดไทย - นายกสมาคมแม่บ้านมหาดไทย" นำพุทธศาสนิกชนชาวนครปฐมร่วมสดับตรับฟังธรรมตามโครงการ “ร้อยใจไทยสืบสานราชธรรมทั้งแผ่นดิน" เฉลิมพระเกียรติพระบาทสมเด็จพระเจ้าอยู่หัว


วันศุกร์ที่ 10 มกราคม 2568
10/01/2568
พิมพ์
"ปลัดมหาดไทย - นายกสมาคมแม่บ้านมหาดไทย" นำพุทธศาสนิกชนชาวนครปฐมร่วมสดับตรับฟังธรรมตามโครงการ “ร้อยใจไทยสืบสานราชธรรมทั้งแผ่นดิน" เฉลิมพระเกียรติพระบาทสมเด็จพระเจ้าอยู่หัว
"ปลัดมหาดไทย - นายกสมาคมแม่บ้านมหาดไทย" นำพุทธศาสนิกชนชาวนครปฐมร่วมสดับตรับฟังธรรมตามโครงการ “ร้อยใจไทยสืบสานราชธรรมทั้งแผ่นดิน" เฉลิมพระเกียรติพระบาทสมเด็จพระเจ้าอยู่หัว
วันนี้ (10 ม.ค. 68) เวลา 07.00 น. นายอรรษิษฐ์ สัมพันธรัตน์ ปลัดกระทรวงมหาดไทย เป็นประธานพิธีตักบาตรและบรรยายธรรม "โครงการร้อยใจไทยสืบสานราชธรรมทั้งแผ่นดิน" ถวายเป็นพระราชกุศลแด่พระบาทสมเด็จพระเจ้าอยู่หัว เพื่อเฉลิมพระเกียรติเนื่องในโอกาสมหามงคลเฉลิมพระชนมพรรษา 6 รอบ 72 พรรษา ณ ลานหน้าพระร่วงโรจนฤทธิ์ องค์พระปฐมเจดีย์ อ.เมืองนครปฐม จ.นครปฐม โดยได้รับเมตตาจากพระเดชพระคุณพระราชวัชรสุทธิวงศ์ (เจ้าคุณอารยวังโส) เจ้าอาวาสวัดป่าพุทธพจน์หริภุญไชย (ธ) ในพระราชูปถัมภ์ฯ เป็นประธานสงฆ์และบรรยายธรรมบูชาคุณพระรัตนตรัยและประกาศราชธรรม โดยมี นางจิณณารัชช์ สัมพันธรัตน์ นายกสมาคมแม่บ้านมหาดไทย นายสันติธร ยิ้มละมัย รองปลัดกระทรวงมหาดไทย นางดวงกมล ยิ้มละมัย นางจิรวรรณ เพ็ญพาส นางกัญญา จุนถิระพงศ์ อุปนายกสมาคมแม่บ้านมหาดไทย ร่วมในพิธี
โอกาสนี้ พระราชวัชรสุทธิวงศ์ กล่าวสัมโมทนียกถา ความตอนหนึ่งว่า ความศักดิ์สิทธิ์ของการปกครองเกิดขึ้นจากความจริงใจทั้งหลายของคนที่เคารพธรรม ด้วยแรงปรารถนาอยากให้บ้านเมืองมีความสงบสุข ผู้ประพฤติธรรม ผู้ปกครองแผ่นดินทั้งหลายต้องเคารพธรรม ต้องมีธรรม สร้างธรรมให้ประชาชน พรั่งพร้อมไพบูลย์ด้วยคุณธรรมและความดี ทั้งนี้ ด้วยบทบาทและหน้าที่ต้องใช้ธรรมะเป็นเครื่องกล่อมเกลาจิตใจให้เป็นผู้มีคำว่า "ให้" ประเทศชาติก็จะพ้นวิกฤตการณ์ได้ โดยการให้นั้น ต้องให้สิ่งที่ควรให้ ให้สิ่งที่ให้ได้ สิ่งที่มีประโยชน์กับผู้รับ เพื่อเขาจะได้กลับมาเป็นผู้มีศีลเช่นเดียวกับผู้ให้ รู้สิ่งที่ควรสงเคราะห์ รู้สิ่งที่ไม่ควรสงเคราะห์ เมื่อมีการให้ที่ถูกต้อง ก็จะสร้างความมีศีลขึ้นมา เรียกว่า "ให้ที่มีอารยธรรม" และท้ายที่สุดการระงับยับยั้งกิเลสก็จะเกิดขึ้น
"การยับยั้งชั่งใจเป็นเรื่องใหญ่มาก ต้องควบคุมตนเองได้ ไม่หวั่นไหวต่อโลกธรรม ประพฤติปฏิบัติชอบ ซื่อตรงต่อธรรม ผู้นำและผู้ปกครองต้องมีตบะ ควบคุมความโกรธได้ ควบคุมความเกลียดได้ หากเกิดความโกรธเกลียดขึ้นกับใครก็แล้วแต่ เมื่อใครเห็นใครพบก็จะเกลียดเราเช่นกัน ต้องควบคุมกล่อมเกลาจิตใจตลอดเวลา ให้เมตตา ให้ความรักต่อเพื่อนทั้งหลายอย่างเสมอกัน ด้วยการแผ่เมตตา ต้องมีสัมปชัญญะเสมอ สิ่งที่ต้องมีและรักษาไว้ คือ ความดี สิ่งที่ต้องละทิ้ง คือ ความชั่ว และต้องยึดหลักความเพียรชอบอยู่เสมอ โดยไม่เสียศีลไม่ผิดธรรม ต้องไม่ผิดกฎหมาย ต้องไม่ผิดกฎของสังคมและกฎของธรรม ถ้ายึดธรรมไว้ อดทนอดกลั้น รับได้ทุกเรื่อง หาทางบริหารจัดการให้ได้โดยไม่ทำบาปไม่ทำผิด และไม่เบียดเบียนใคร ก็จะเป็นผู้นำและผู้ปกครองผู้มีราชธรรม ดังพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร และพระบาทสมเด็จพระเจ้าอยู่หัว ผู้ทรงพระคุณอันประเสริฐ ยึดเหนี่ยวจิตใจของประชาชนคนไทยทั้งปวง จึงเป็นที่มาของโครงการร้อยใจไทยสืบสานราชธรรมทั้งแผ่นดิน"
นายอรรษิษฐ์ สัมพันธรัตน์ ปลัดกระทรวงมหาดไทย ได้รับทราบดำริในพระเดชพระคุณพระราชวัชรสุทธิวงศ์ (เจ้าคุณอารยวังโส) จึงร่วมกันขับเคลื่อนโครงการ “ร้อยใจไทยสืบสานราชธรรม” ซึ่งเป็นโครงการที่ขยายผลมาจากโครงการ “ร้อยใจธรรม ร้อยอำเภอ สืบสานราชธรรม” สู่ระดับจังหวัด ซึ่งจัดขึ้นเพื่อน้อมถวายเป็นพระราชกุศลแด่พระบาทสมเด็จพระเจ้าอยู่หัว ด้วยการเผยแผ่ราชธรรมที่นักปกครองและประชาชนควรเรียนรู้และถือปฏิบัติ อันจะเป็นการปลูกฝัง เสริมสร้างอุดมการณ์ให้แก่นักปกครอง องค์กรเอกชน ประชาชนทั่วไป รวมถึงคณะกรรมการและสมาชิกของสมาคมแม่บ้านมหาดไทยได้มีหลักการและวิธีการตามแนวทางราชธรรม โดยกำหนดเป้าหมายโครงการฯ ในระยะที่ 1 จำนวน 15 จังหวัด ซึ่งจังหวัดนครปฐม เป็นหนึ่งในจังหวัดนำร่องที่ได้จัดกิจกรรมขึ้นในครั้งนี้
กิจกรรมในครั้งนี้ นางสาวอโรชา นันทมนตรี ผู้ว่าราชการจังหวัดนครปฐม พร้อมด้วยนายยงยุทธ สวนทอง นายปรีชา ดิลกพรเมธี และนายอรรถวุฒิ พึ่งเนียม รองผู้ว่าราชการจังหวัดนครปฐม ได้นำหัวหน้าส่วนราชการ นายอำเภอ ภาคส่วนต่าง ๆ แล้วพี่น้องพุทธศาสนิกชน ร่วมในกิจกรรมเป็นจำนวนมาก ด้วยความมุ่งหมายในการร่วมทำความดีเฉลิมพระเกียรติ รวมทั้งเป็นการสร้างสรรค์จังหวัดนครปฐมให้เป็นเมืองแห่งความรุ่งโรจน์ เป็นอู่อารยธรรมสำคัญที่มีประวัติความเป็นมายาวนานและพระพุทธศาสนาสืบไป

ที่มา : https://www.thaigov.go.th/news/contents/details/92220