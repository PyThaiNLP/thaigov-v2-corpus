รัฐบาลไทย-ข่าวทำเนียบรัฐบาล-‘รองนายกฯ ประเสริฐ’ เผย แต่งตั้ง ‘คณะอนุกรรมการขับเคลื่อนพัฒนาเมืองอัจฉริยะ’ เร่งสร้างความต่อเนื่องพัฒนาเมืองอัจฉริยะ 


วันศุกร์ที่ 10 มกราคม 2568
10/01/2568
พิมพ์
‘รองนายกฯ ประเสริฐ’ เผย แต่งตั้ง ‘คณะอนุกรรมการขับเคลื่อนพัฒนาเมืองอัจฉริยะ’ เร่งสร้างความต่อเนื่องพัฒนาเมืองอัจฉริยะ
‘รองนายกฯ ประเสริฐ’ เผย แต่งตั้ง ‘คณะอนุกรรมการขับเคลื่อนพัฒนาเมืองอัจฉริยะ’ เร่งสร้างความต่อเนื่องพัฒนาเมืองอัจฉริยะ พร้อมไฟเขียวเจตนารมณ์ด้านปัญญาประดิษฐ์ OECD รองรับการพัฒนา AI ของไทยบนเวทีโลก
เมื่อวันที่ 9 มกราคม 2568 ณ อาคารสำนักงานใหญ่ บริษัท โทรคมนาคมแห่งชาติ จำกัด (มหาชน)  นายประเสริฐ จันทรรวงทอง รองนายกรัฐมนตรีและรัฐมนตรีว่าการกระทรวงดิจิทัลเพื่อเศรษฐกิจและสังคม   เปิดเผยภายหลังการเป็นประธานการประชุมคณะกรรมการส่งเสริมและพัฒนาดิจิทัลเพื่อเศรษฐกิจและสังคม ครั้งที่ 1/2568 โดยมีนายเวทางค์ พ่วงทรัพย์ เลขาธิการคณะกรรมการดิจิทัลเพื่อเศรษฐกิจและสังคมแห่งชาติ ตลอดจนกรรมการจากหน่วยงานที่เกี่ยวข้อง เข้าร่วมประชุม ว่า ที่ประชุมเห็นชอบให้มีการจัดตั้งคณะอนุกรรมการขับเคลื่อนการพัฒนาเมืองอัจฉริยะ ภายใต้คณะกรรมการส่งเสริมและพัฒนาดิจิทัลเพื่อเศรษฐกิจและสังคม เพื่อให้การขับเคลื่อนการพัฒนาเมืองอัจฉริยะมีความต่อเนื่อง และเกิดการประยุกต์ใช้เทคโนโลยีดิจิทัลอย่างเหมาะสมและมีประสิทธิภาพ โดยคณะอนุกรรมการฯ ดังกล่าวจะมีอำนาจหน้าที่ในการจัดทำนโยบาย แผนแม่บท แผนงาน แนวทาง มาตราการ และกลไก ในการส่งเสริมการขับเคลื่อนการพัฒนาเมืองอัจฉริยะให้สอดคล้องกับยุทธศาสตร์ชาติ 20 ปี เสนอต่อคณะกรรมการส่งเสริมและพัฒนาดิจิทัลเพื่อเศรษฐกิจและสังคม เพื่อพิจารณาต่อไป
นายประเสริฐ กล่าวว่า นอกจากนี้ที่ประชุมยังได้เห็นชอบการแสดงเจตนารมณ์ของประเทศไทยในการปฏิบัติตามข้อเสนอแนะของสภาด้านปัญญาประดิษฐ์ (Recommendation of the Council on Artificial Intelligence) ของ OECD เพื่อเสนอคณะกรรมการดิจิทัลเพื่อเศรษฐกิจและสังคมแห่งชาติพิจารณาให้ความเห็นชอบเสนอคณะรัฐมนตรี ซึ่งการแสดงเจตนารมณ์ดังกล่าวจะเป็นโอกาสสำคัญในการแสดงบทบาทด้านการพัฒนา AI ของประเทศไทยบนเวทีในระดับสากล รวมถึงยังให้ความเห็นชอบ (ร่าง) คํานิยามกําลังคนดิจิทัลเพื่อนําเสนอคณะกรรมการดิจิทัลเพื่อเศรษฐกิจและสังคมแห่งชาติพิจารณาให้ความเห็นชอบและจัดทำเป็นประกาศคณะกรรมการดิจิทัลเพื่อเศรษฐกิจและสังคมแห่งชาติต่อไป
“สำหรับการปฏิบัติตาม Recommendation ดังกล่าว จะเป็นประโยชน์ต่อประเทศไทยอย่างมากทั้งในด้านเศรษฐกิจ และด้านการสร้างความน่าเชื่อถือในระดับนานาชาติ รวมถึงเป็นการเน้นย้ำถึงความสำคัญในการขับเคลื่อน AI ของประเทศไทยให้สอดคล้องตามแผนปฏิบัติการด้านปัญญาประดิษฐ์แห่งชาติเพื่อการพัฒนาประเทศไทย” รองนายกรัฐมนตรีและรัฐมนตรีว่าการกระทรวงดีอี กล่าวย้ำ
ทั้งนี้ ที่ประชุมยังได้รับทราบความคืบหน้าการดำเนินงาน ได้แก่ 1) แนวทางการขับเคลื่อน E-Workforce Ecosystem Platform 2) แนวทางการส่งเสริมและประยุกต์ใช้งาน Thailand i4.0 Index เพื่อยกระดับอุตสาหกรรมไทยสู่อุตสาหกรรม 4.0 3) การกำหนดนิยามอุตสาหกรรมดิจิทัลของประเทศไทย และ 4) แนวทางการขับเคลื่อนการพัฒนาปัญญาประดิษฐ์แห่งชาติ เรื่อง แนวทางการประยุกต์ใช้ปัญญาประดิษฐ์อย่างมีธรรมาภิบาล สำหรับผู้บริหารองค์กร (AI Governance Guideline for Executives) ทั้งยังรับทราบผลการวัดมูลค่าเศรษฐกิจดิจิทัล (Digital Contribution to GDP) ประจำปี 2567 ซึ่งมีมูลค่า 4.44 ล้านล้านบาท มีการขยายตัวร้อยละ 5.7 จากปี 2566 และคิดเป็นการขยายตัว 2.2 เท่า ของการขยายตัวของ GDP โดยรวมที่ขยายตัวร้อยละ 2.6 ซึ่งแสดงให้เห็นว่า เศรษฐกิจดิจิทัลมีบทบาทสำคัญในการสนับสนุนเศรษฐกิจของประเทศให้เจริญเติบโต และความคืบหน้าในการดําเนินงานพัฒนาแพลตฟอร์มภาครัฐเพื่อรองรับการพัฒนาทักษะดิจิทัล เรียนรู้มีรายได้ เรียนรู้ง่ายตลอดชีวิต ผ่านรูปแบบ ‘Learn to Earn’
----------------------

ที่มา : https://www.thaigov.go.th/news/contents/details/92198