รัฐบาลไทย-ข่าวทำเนียบรัฐบาล-รัฐมนตรี​ว่าการ​กระทรวงยุติธรรม ประชุม​ขับเคลื่อนการพัฒนาระบบงานยุติธรรม 


วันศุกร์ที่ 10 มกราคม 2568
10/01/2568
พิมพ์
รัฐมนตรี​ว่าการ​กระทรวงยุติธรรม ประชุม​ขับเคลื่อนการพัฒนาระบบงานยุติธรรม
รัฐมนตรี​ว่าการ​กระทรวงยุติธรรม ประชุม​ขับเคลื่อนการพัฒนาระบบงานยุติธรรม
ในวันพุธที่ 8 มกราคม 2568 เวลา 09.30 น. พันตำรวจเอก ทวี สอดส่อง รัฐมนตรีว่าการกระทรวงยุติธรรม เป็นประธานการประชุมคณะอนุกรรมการพัฒนาระบบงานยุติธรรม ครั้งที่ 1/2568 โดยมี นายนิยม เติมศรีสุข ผู้ช่วยรัฐมนตรีประจำกระทรวงยุติธรรม นายวัลลภ นาคบัว รองปลัดกระทรวงยุติธรรม พันตำรวจโท พงษ์ธร ธัญญสิริ ผู้อำนวยการสำนักงานกิจการยุติธรรม และผู้แทนหน่วยงานในกระบวนการยุติธรรม เข้าร่วม ณ ห้องประชุม 10-01 อาคารกระทรวงยุติธรรม และการประชุมทางไกลผ่านระบบ Cisco Webex Meetings
โดยรัฐมนตรีว่าการกระทรวงยุติธรรม ได้กล่าวใจความสำคัญตอนหนึ่งว่า การบังคับใช้กฎหมาย ต้องคำนึงประโยชน์ของประชาชนให้สามารถเข้าถึงกระบวนการยุติธรรมได้อย่างรวดเร็ว ทั่วถึง และเท่าเทียม รวมทั้ง​สอดคล้องกับสภาพปัญหาที่เกิดขึ้น โดยหนึ่งในนโยบายสำคัญเร่งด่วนของกระทรวงยุติธรรม คือ การแก้ไขปัญหาหนี้สินครัวเรือน โดยมีแนวทางการขับเคลื่อนศูนย์ยุติธรรมแก้หนี้ให้เกิดขึ้น เพื่อบรรเทาเยียวยาปัญหาความเดือดร้อนของประชาชนได้อย่างรวดเร็ว รวมถึงการยกระดับกระบวนการยุติธรรมทางเลือก โดยการพัฒนาระบบการระงับข้อพิพาททางเลือกที่มีประสิทธิภาพ ตลอดจนการบูรณาการความร่วมมือกับหน่วยงานในกระบวนการยุติธรรมในมิติต่าง ๆ โดยมีเป้าหมายเพื่ออำนวยความยุติธรรมสู่ประชาชน
ทั้งนี้ ที่ประชุมได้รายงานความคืบหน้าการดำเนินการตามมติที่ประชุมคณะอนุกรรมการ จำนวน 3 เรื่อง ประกอบด้วย 1) แนวทางการดำเนินคดีในความผิดเกี่ยวกับยาเสพติดและแนวทางการบำบัดฟื้นฟูผู้กระทำผิดคดียาเสพติด 2) การศึกษาแนวทางการป้องกันและแก้ไขปัญหากฎหมายที่ขัดหรือแย้งต่อรัฐธรรมนูญ และ 3) ร่างพระราชบัญญัติชะลอการฟ้อง พ.ศ. ....
นอกจากนี้ ที่ประชุมได้พิจารณา เห็นชอบ (ร่าง) แผนแม่บทการบริหารงานยุติธรรมแห่งชาติฉบับที่ 4 (พ.ศ. 2566 - 2569) ฉบับปรับปรุง เพื่อเป็นกรอบแนวทางการประสานความร่วมมือระหว่างหน่วยงานของรัฐและองค์กรที่เกี่ยวข้อง รวมทั้งเป็นแนวทางการพัฒนาการบริหารงานยุติธรรมและแก้ไขปัญหากระบวนการยุติธรรมของประเทศ รวมทั้งพิจารณาแนวทางการเฝ้าระวังและบำบัดฟื้นฟูผู้ติดยาเสพติด โดยใช้กลไกคณะกรรมการพัฒนาการบริหารงานยุติธรรมระดับจังหวัด (กพยจ.) ซึ่งได้นำเสนอทั้งในส่วนของมาตรการป้องกันและเฝ้าระวัง มาตรการบำบัดรักษา มาตรการกำกับติดตามการบำบัดฟื้นฟู และมาตรการฟื้นฟูสภาพทางสังคม เพื่อนำความคิดเห็น และข้อเสนอแนะของคณะอนุกรรมการฯ เสนอต่อคณะกรรมการพัฒนาการบริหารงานยุติธรรมแห่งชาติ (กพยช.) เพื่อโปรดพิจารณาต่อไป

ที่มา : https://www.thaigov.go.th/news/contents/details/92205