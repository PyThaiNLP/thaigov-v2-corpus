รัฐบาลไทย-ข่าวทำเนียบรัฐบาล- วันเด็ก..เด็กยุคใหม่..ต้องตามโลกยุคใหม่ให้ทัน  เตือนผู้ปกครองต้องเฝ้าระวังไม่ให้ตกเป็นเหยื่อภัยออนไลน์ แนะ 8 ข้อ เด็กยุคใหม่รู้ทันภัยจากการใช้สื่อออนไลน์ 


วันศุกร์ที่ 10 มกราคม 2568
10/01/2568
พิมพ์
วันเด็ก..เด็กยุคใหม่..ต้องตามโลกยุคใหม่ให้ทัน  เตือนผู้ปกครองต้องเฝ้าระวังไม่ให้ตกเป็นเหยื่อภัยออนไลน์ แนะ 8 ข้อ เด็กยุคใหม่รู้ทันภัยจากการใช้สื่อออนไลน์
วันเด็ก..เด็กยุคใหม่..ต้องตามโลกยุคใหม่ให้ทัน  เตือนผู้ปกครองต้องเฝ้าระวังไม่ให้ตกเป็นเหยื่อภัยออนไลน์ แนะ 8 ข้อ เด็กยุคใหม่รู้ทันภัยจากการใช้สื่อออนไลน์  ไม่ตกเป็นเหยื่อของพวก  “มิจฉาชีพ”
วันนี้ (9 มกราคม 2568) เวลา 13.30 น. นายอนุกูล พฤกษานุศักดิ์ รองโฆษกประจำสำนักนายกรัฐมนตรี กล่าวว่า ปัจจุบันไม่ว่าจะเป็นเทศกาลวันเด็กหรือช่วงเวลาอื่น ๆ “ของขวัญ” มักจะเป็นสิ่งที่เด็ก ๆ ลูกหลานเฝ้ารอคอยเสมอ การเลือกซื้อของเล่นให้เด็กจึงเป็นสิ่งสำคัญอย่างยิ่ง ไม่ใช่เลือกแค่สีสวยงามหรือราคาถูกเพราะของเล่นที่ดีจะต้องช่วยส่งเสริมพัฒนาการให้เด็ก และที่สำคัญไปกว่านั้นคือ ของเล่นชนิดนั้นจะต้องปลอดภัย มีมาตรฐาน ขอฝากเตือนถึงผู้ปกครองที่จะพาบุตรหลานไปเที่ยวเล่นตามที่ต่าง ๆ ไม่ว่าจะเป็นในช่วงงานวันเด็กหรือเทศกาลอื่น ๆ รวมทั้งการไปเที่ยวเล่นตามสถานที่ต่าง ๆ ถึงอันตรายที่อาจเกิดขึ้นได้ทั้งจากของเล่นที่ไม่มีมาตรฐานที่อาจทำให้เด็กได้รับบาดเจ็บหรือเป็นพิษ และขอย้ำเตือนภัยพี่น้องประชาชน โดยเฉพาะพ่อแม่ผู้ปกครอง ที่มีบุตรหลานอยู่ในความดูแล ให้หมั่นตรวจสอบ และระมัดระวังบุตรหลานของท่าน ไม่ให้ตกเป็นเหยื่อของพวกมิจฉาชีพในโลกออนไลน์ ที่มีเป้าหมายหลักเป็นเด็กและเยาวชน ดังต่อไปนี้
1. การล่อลวงออนไลน์ คนร้ายจะสร้างความไว้วางใจกับเด็ก ผ่านเกมหรือสื่อสังคมออนไลน์ แล้วพยายามนัดพบตัวจริง เพื่อล่วงละเมิดทางเพศ 2. การหลอกถ่ายคลิปลามก คนร้ายหลอกล่อเด็กให้ถ่ายภาพหรือคลิปลามกส่งให้กับคนร้าย จากนั้นนำภาพหรือคลิปลามกไปขาย หรือนำมาแบล็กเมล์ เรียกเอาเงินจากผู้ปกครอง 3. การกลั่นแกล้งทางออนไลน์ การที่เด็กถูกกลั่นแกล้งในสื่อสังคมออนไลน์ จากการโพสต์ข้อความหรือรูปภาพที่ทำให้เสียหาย 4. การหลอกลวงซื้อขายสินค้า คนร้ายหลอกลวงให้เด็กโอนเงินซื้อสินค้า ผ่านเกมหรือสื่อสังคมออนไลน์ แล้วไม่ส่งของให้ 5. การเข้าถึงเนื้อหาไม่เหมาะสม การที่เด็กเข้าถึงเนื้อหาที่ไม่เหมาะสม เช่น ความรุนแรง ภาพลามก การพนันออนไลน์ ซึ่งมักจะเกิดจากการคลิกโฆษณา หรือการค้นหาโดยไม่ตั้งใจ
ทั้งนี้ สามารถสอนน้อง ๆ ให้รู้ภัยจากการใช้สื่อออนไลน์ได้ง่าย ๆ ด้วย 8 ข้อ ดังนี้  1. สอนให้รู้จักตนเอง และต้องรับผิดชอบต่อการกระทำทุก อย่างบนโลกออนไลน์ 2. สอนให้ใช้เวลาออนไลน์อย่างพอเหมาะพอดี ไม่ส่งผลเสียต่อสุขภาพ การงาน และชีวิตด้านอื่น 3. สอนให้ยืดหยุ่น เข้มแข็ง รับมือกับการกลั่นแกล้งได้ดี 4. สอนให้รักษาความปลอดภัย ตั้งรหัสผ่าน ป้องกันไวรัสคอมพิวเตอร์ และการโจมตีระบบ 5. สอนให้รักษาความเป็นส่วนตัว ปกป้องข้อมูลส่วนบุคคล ไม่ละเมิดลิขสิทธิ์ 6. สอนให้คิดวิเคราะห์ สืบค้น แยกแยะ ไม่เชื่อทุกอย่างที่เห็นหรือรับมา 7. สอนให้ตระหนักการกระทำบนโลกออนไลน์ ย่อมมีร่องรอยให้ตามสืบตามตัวได้เสมอ และ 8. สอนให้เข้าใจให้อภัย เห็นอกเห็นใจคนอื่น บริหารจัดการอารมณ์ตนเองบนโลกออนไลน์
“รัฐบาลห่วงใยในชีวิตและทรัพย์สินของพี่น้องประชาชน โดยเฉพาะเด็กและเยาวชน ซึ่งเป็นอนาคตของชาติ ทั้งนี้ หากบุตรหลานของท่านตกเป็นเหยื่อ หรือได้รับความเสียหายจากอาชญากรรมออนไลน์รูปแบบต่าง ๆ สามารถแจ้งความร้องทุกข์ได้ที่สถานีตำรวจในพื้นที่ หรือแจ้งความออนไลน์ได้ที่ เว็บไซต์ www.thaipoliceonline.go.th หรือ สายด่วน 1441 ได้ ตลอด 24 ชั่วโมง”นายอนุกูล กล่าว

ที่มา : https://www.thaigov.go.th/news/contents/details/92223