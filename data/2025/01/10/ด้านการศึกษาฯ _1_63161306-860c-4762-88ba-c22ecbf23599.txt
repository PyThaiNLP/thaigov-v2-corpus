รัฐบาลไทย-ข่าวทำเนียบรัฐบาล-ครูอุ้ม-ครูเอ นำเด็กดีเด่น-เด็กที่นำชื่อเสียงมาสู่ประเทศ เข้าพบนายกอุ๊งอิ๊ง เนื่องในวันเด็กแห่งชาติ 2568


วันศุกร์ที่ 10 มกราคม 2568
ครูอุ้ม-ครูเอ นำเด็กดีเด่น-เด็กที่นำชื่อเสียงมาสู่ประเทศ เข้าพบนายกอุ๊งอิ๊ง เนื่องในวันเด็กแห่งชาติ 2568
พลตำรวจเอก เพิ่มพูน ชิดชอบ รมว.ศธ. พร้อมด้วย นายสุรศักดิ์ พันธ์เจริญวรกุล รมช.ศธ. นำเด็กและเยาวชนดีเด่น และเด็กและเยาวชนที่นำชื่อเสียงมาสู่ประเทศชาติ ที่มีผลงานโดดเด่น 1,292 คน เข้ารับโอวาทจากนายกรัฐมนตรี เนื่องในวันเด็กแห่งชาติ ปี 2568
วันนี้ (8 มกราคม 2568) เวลา 14.00 น. พลตำรวจเอก เพิ่มพูน ชิดชอบ รัฐมนตรีว่าการกระทรวงศึกษาธิการ (รมว.ศธ.) พร้อมด้วย นายสุรศักดิ์ พันธ์เจริญวรกุล รัฐมนตรีช่วยว่าการกระทรวงศึกษาธิการ (รมช.ศธ.) นายสิริพงศ์ อังคสกุลเกียรติ ผู้ช่วยรัฐมนตรีประจำกระทรวงศึกษาธิการ และผู้บริหารระดับสูงกระทรวงศึกษาธิการ นำเด็กและเยาวชนดีเด่น พร้อมด้วยเด็กและเยาวชนที่นำชื่อเสียงมาสู่ประเทศชาติ ที่มีผลงานโดดเด่น 1,292 คน เข้ารับโอวาทจาก นางสาวแพทองธาร ชินวัตร นายกรัฐมนตรี เนื่องในวันเด็กแห่งชาติ ปี 2568 พร้อมรับโล่รางวัลจากรัฐมนตรีว่ากระทรวงศึกษาธิการ ณ ตึกสันติไมตรี ทำเนียบรัฐบาล
รมว.ศธ.กล่าวรายงานตอนหนึ่งว่า เนื่องในวันเด็กแห่งชาติ ประจำปี 2568 ได้นำเด็กและได้รับการคัดเลือกจากทุกสังกัดทั่วประเทศ จำนวน 1,292 คน เข้าเยี่ยมคารวะและรับโอวาทจากนายกรัฐมนตรี พร้อมทั้งมอบโล่รางวัลให้แก่น้อง ๆ แบ่งเป็น 1) เด็กและเยาวชนดีเด่น จำนวน 686 คน ซึ่งเป็นเด็กและเยาวชนที่คัดเลือกจากส่วนราชการและหน่วยงาน 17 หน่วยงาน พิจารณาจากความประพฤติดี เรียนดี มีคุณธรรม จริยธรรม มีความชื่อสัตย์ ขยัน ประหยัด มีความมานะอดทน หาเลี้ยงชีพด้วยตนเอง กตัญญูช่วยเหลือพ่อแม่ ผู้ปกครอง และอุทิศตนเพื่อส่วนรวม
และ 2) เด็กและเยาวชนที่นำชื่อเสียงมาสู่ประเทศชาติที่มีผลงานโดดเด่น ใน 5 ด้าน ได้แก่ ด้านวิชาชาการ, ด้านศิลปวัฒนธรรมและดนตรี ด้านทักษะฝีมือ
วิชาชีพ ด้านกีฬาและนันทนาการ ด้านศีลธรรม คุณธรรมและจริยธรรม จำนวน 606 คน เพื่อส่งเสริมและสนับสนุนให้เด็กและเยาวชนได้กระทำความดีในด้านต่าง ๆ เป็นแบบอย่างที่ดีแก่เด็กและเยาวชนในอนาคต
นายกรัฐมนตรี กล่าวแสดงความชื่นชมนักเรียนที่ได้รับรางวัลทุกคน และเชื่อว่า เด็ก ๆ ทุกคนจะเติบโตไปเป็นกำลังสำคัญและสร้างประโยชน์ให้กับประเทศได้ ขอเพียงรวมกลุ่มและคิดทำในเรื่องดี ๆ ก็จะเป็นพลังในการสร้างสรรค์สิ่งดี ๆ ฝากเกี่ยวกับความยืดหยุ่นในตัวเอง พร้อมปรับตัวเข้ากับสถานการณ์และโลกที่เปลี่ยนแปลงอยู่ตลอดเวลา และรู้คุณค่าของตัวเอง ขอบคุณตัวเองในทุกวันในความตั้งใจทำหน้าที่ทุกอย่าง เพื่อเป็นต้นทุนในการใช้ชีวิตและเติบโตอย่างเข้มแข็ง มีสติ เข้าใจกับปัญหาที่เกิดขึ้น และรับมือกับมันได้ดี
ท้ายสุด ฝากให้รางวัลนี้เป็นความภาคภูมิใจในตัวเองและครอบครัว และต่อยอดสู่การพัฒนาตนเองต่อไป ซึ่งรัฐบาลพร้อมสนับสนุนการพัฒนาเด็ก ๆ ทุกคนอย่างรอบด้าน ขออวยพรให้เด็ก ๆ ประสบความสำเร็จยิ่งขึ้นไป
กลุ่มประชาสัมพันธ์ สำนักงานรัฐมนตรี

ที่มา : https://www.thaigov.go.th/news/contents/details/92210