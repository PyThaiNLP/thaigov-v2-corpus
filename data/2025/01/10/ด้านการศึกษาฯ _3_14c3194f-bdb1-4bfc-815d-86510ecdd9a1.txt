รัฐบาลไทย-ข่าวทำเนียบรัฐบาล-​ครูอุ้มใจดี มอบโล่รางวัลแก่เด็กดีเด่น-เด็กที่นำชื่อเสียงมาสู่ประเทศ กว่า 1,292 คน เนื่องในวันเด็กแห่งชาติ 2568


วันศุกร์ที่ 10 มกราคม 2568
​ครูอุ้มใจดี มอบโล่รางวัลแก่เด็กดีเด่น-เด็กที่นำชื่อเสียงมาสู่ประเทศ กว่า 1,292 คน เนื่องในวันเด็กแห่งชาติ 2568
พลตำรวจเอก เพิ่มพูน ชิดชอบ รมว.ศธ. มอบโล่รางวัลแก่เด็กและเยาวชนดีเด่น เด็กและเยาวชนที่นำชื่อเสียงมาสู่ประเทศชาติ ทุกสังกัดทั่วประเทศ จำนวน 1,292 คน เนื่องในวันเด็กแห่งชาติ ประจำปี 2568 ณ ตึกสันติไมตรี ทำเนียบรัฐบาล
กิจกรรมในครั้งนี้ จัดขึ้นเพื่อส่งเสริมและสนับสนุนให้เด็กและเยาวชนได้กระทำความดีในด้านต่าง ๆ เป็นแบบอย่างที่ดีแก่เด็กและเยาวชนในอนาคต และเพื่อเป็นขวัญกำลังใจ กระตุ้นให้เด็กและเยาวชนได้ตระหนักถึงบทบาทอันสำคัญของตนเอง ตลอดจนปลูกฝังให้มีส่วนร่วมในสังคม มีความสามัคดีเป็นกำลังสำคัญของชาติ ตามคำขวัญวันเด็ก ประจำปี 2568 ของนายกรัฐมนตรี ที่ว่า "ทุกโอกาส คือ การเรียนรู้พร้อมปรับตัว สู่อนาคตที่เลือกเอง"
โดยในปีนี้ มีเด็กและเยาวชนที่ผ่านการคัดเลือกตามหลักเกณฑ์จากทุกสังกัด เข้ารับรางวัลเนื่องในวันเด็กแห่งชาติ ประจำปี 2568 จำนวน 1,292 คน แบ่งเป็น 1) เด็กและเยาวชนดีเด่น จำนวน 686 คน ซึ่งเป็นเด็กและเยาวชนที่คัดเลือกจากส่วนราชการและหน่วยงาน 17 หน่วยงาน พิจารณาจากความประพฤติดี เรียนดี มีคุณธรรม จริยธรรม มีความชื่อสัตย์ ขยัน ประหยัด มีความมานะอดทน หาเลี้ยงชีพด้วยตนเอง กตัญญูช่วยเหลือพ่อแม่ ผู้ปกครอง และอุทิศตนเพื่อส่วนรวม และ 2) เด็กและเยาวชนที่นำชื่อเสียงมาสู่ประเทศชาติที่มีผลงานโดดเด่น ใน 5 ด้าน ได้แก่ ด้านวิชาชาการ, ด้านศิลปวัฒนธรรมและดนตรี ด้านทักษะฝีมือ วิชาชีพ ด้านกีฬาและนันทนาการ ด้านศีลธรรม คุณธรรมและจริยธรรม จำนวน 606 คน
กลุ่มประชาสัมพันธ์ สำนักงานรัฐมนตรี

ที่มา : https://www.thaigov.go.th/news/contents/details/92215