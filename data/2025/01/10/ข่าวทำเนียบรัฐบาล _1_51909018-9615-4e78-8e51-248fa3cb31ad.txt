รัฐบาลไทย-ข่าวทำเนียบรัฐบาล-“หมอมิงค์“ เลขาธิการนายกฯ ร่วมกิจกรรมวันเด็กกับบุตรเจ้าหน้าที่ทำเนียบรัฐบาล ชวนเด็ก ๆ ดูหมูเด้งตัวใหญ่ หน้าตึกไทยคู่ฟ้าในงานวันเด็กแห่งชาติ 2568 ที่ทำเนียบรัฐบาล 


วันศุกร์ที่ 10 มกราคม 2568
10/01/2568
พิมพ์
“หมอมิงค์“ เลขาธิการนายกฯ ร่วมกิจกรรมวันเด็กกับบุตรเจ้าหน้าที่ทำเนียบรัฐบาล ชวนเด็ก ๆ ดูหมูเด้งตัวใหญ่ หน้าตึกไทยคู่ฟ้าในงานวันเด็กแห่งชาติ 2568 ที่ทำเนียบรัฐบาล
“หมอมิงค์“ เลขาธิการนายกฯ ร่วมกิจกรรมวันเด็กกับบุตรเจ้าหน้าที่ทำเนียบรัฐบาล ชวนเด็ก ๆ ดูหมูเด้งตัวใหญ่ หน้าตึกไทยคู่ฟ้าในงานวันเด็กแห่งชาติ 2568 ที่ทำเนียบรัฐบาล
วันนี้ (10 มกราคม 2568) เวลา 16.00 น. ณ บริเวณด้านหน้าตึกไทยคู่ฟ้า ทำเนียบรัฐบาล นางสาวแพทองธาร ชินวัตร นายกรัฐมนตรี มอบนายพรหมินทร์ เลิศสุริย์เดช เลขาธิการนายกรัฐมนตรี เป็นประธานในกิจกรรมวันเด็กแห่งชาติ 2568 สำหรับบุตรเจ้าหน้าที่ของหน่วยงานภายในทำเนียบรัฐบาล โดยมี นายชยันต์ เมืองสง รองเลขาธิการนายกรัฐมนตรีฝ่ายบริหาร และนางชนิดา เกษมศุข รองเลขาธิการนายกรัฐมนตรีฝ่ายบริหารเข้าร่วมด้วย
นายแพทย์ พรหมินทร์ เลิศสุริย์เดช  เลขาธิการนายกรัฐมนตรี กล่าวว่า อนาคตของพวกเราคงต้องฝากไว้กับน้อง ๆ เยาวชน ซึ่งจะเติบโตเป็นผู้ใหญ่ในวันหน้าและจะกลายเป็นกำลังสำคัญของชาติต่อไป สำหรับผู้ใหญ่ที่ยืนอยู่ตรงนี้ คือตัวแทนของหน่วยงานต่าง ๆ ในสังกัดสำนักนายกรัฐมนตรี มีหน้าที่ดูแลภารกิจของนายกรัฐมนตรี เพื่อทำให้เกิดการผลักดันงานต่าง ๆ ของประเทศชาติให้เจริญก้าวหน้า ซึ่งพรุ่งนี้เป็นวันเด็กแห่งชาติ เป็นวันสำคัญของเด็กเยาวชน  เจ้าหน้าที่หลาย ๆ คนมีภารกิจที่จะต้องมาดูแลเด็กและเยาวชนคนอื่น ๆ ถือเป็นภารกิจที่สำคัญและเป็นเกียรติอย่างยิ่ง ขอเป็นกำลังใจให้กับเจ้าหน้าที่สำนักนายกรัฐมนตรีที่ได้ปฏิบัติภารกิจ
“กิจกรรมวันนี้ทำให้ลูกหลานเจ้าหน้าที่ได้มีโอกาสมาร่วมสนุกกัน และได้จับของขวัญ  ขอให้เด็ก ๆ รู้ว่าพ่อแม่ผู้ปกครองของตนเอง พรุ่งนี้จะต้องมาทำภารกิจสำคัญ ขอให้ระลึกถึงพ่อแม่ผู้ปกครองให้ตลอด และวันนี้ถือเป็นโอกาสที่ดี ที่ได้ร่วมกิจกรรมวันเด็กก่อนใคร ” นายแพทย์ พรหมินทร์ กล่าว
สำหรับบรรยากาศกิจกรรมที่ทำเนียบรัฐบาลวันนี้ ในธีม  “หมูเด้งบุกทำเนียบ” และมีกิจกรรมไฮไลต์ คือการนั่งเก้าอี้นายกรัฐมนตรี ณ ห้องม่วง ตึกไทยคู่ฟ้า โดยมีบุตรของเจ้าหน้าที่หน่วยงานภายในทำเนียบรัฐบาล ประกอบด้วย สำนักเลขาธิการนายกรัฐมนตรี สำนักเลขาธิการคณะรัฐมนตรี สำนักงานปลัดสำนักนายกรัฐมนตรี สำนักงานสภาความมั่นคงแห่งชาติ กองกำกับการ 4 กองบังคับการตำรวจสันติบาล 3 ธนาคารกรุงไทย ธนาคารออมสิน และจากไปรษณีย์ไทย เข้าร่วมกิจกรรมในครั้งนี้ อย่างสนุกสนาน

ที่มา : https://www.thaigov.go.th/news/contents/details/92236