รัฐบาลไทย-ข่าวทำเนียบรัฐบาล-วันเด็กปีนี้ นายกฯ สั่งส่วนราชการจัดให้สุดปัง...แนะน้อง ๆ บอกคุณพ่อคุณแม่ไม่รู้เที่ยวไหนดี  วันพรุ่งนี้ ฮิตสุด ”ทัพฟ้า” และ”ทำเนียบรัฐบาล”


วันศุกร์ที่ 10 มกราคม 2568
10/01/2568
พิมพ์
วันเด็กปีนี้ นายกฯ สั่งส่วนราชการจัดให้สุดปัง...แนะน้อง ๆ บอกคุณพ่อคุณแม่ไม่รู้เที่ยวไหนดี  วันพรุ่งนี้ ฮิตสุด ”ทัพฟ้า” และ”ทำเนียบรัฐบาล”
นายกฯ สั่งการใน ครม. ปีนี้ ขอให้จัดกิจกรรมวันเด็กให้คึกคัก ส่วนสถานที่ผู้ปกครองนิยม
พาน้อง ๆ ไปมากที่สุด คือ ทัพฟ้า และทำเนียบรัฐบาล ทุกกระทรวงจัดกิจกรรมสุดคึกคักทั่วประเทศพรุ่งนี้
วันนี้ (10 มกราคม  2568) เวลา 11.45 น. นายจิรายุ ห่วงทรัพย์ โฆษกประจำสำนักนายกรัฐมนตรี เปิดเผยว่า งานวันเด็กแห่งชาติประจำปี 2568 นี้ ที่จะมีขึ้นในวันเสาร์ที่ 11 มกราคม (พรุ่งนี้) โดยนายกรัฐมนตรีได้สั่งการในที่ประชุมคณะรัฐมนตรี ให้จัดกิจกรรมอย่างคึกคักทั่วประเทศ  โดยสถานที่ที่น้อง ๆ สนใจมากที่สุดก็คือหน่วยงานของกระทรวงกลาโหม ใน 3 เหล่าทัพ กองทัพบก กองทัพเรือ และกองทัพอากาศ เตรียมเปิดต้อนรับน้อง ๆ อย่างคึกคัก โดยน้อง ๆ ที่ชื่นชอบ เครื่องบินปีนี้ กองทัพอากาศจัดกิจกรรมที่ดอนเมือง กรุงเทพ ที่บริเวณฝูงบิน 601 กองบิน 6, พิพิธภัณฑ์กองทัพอากาศ และการบินแห่งชาติ ถนนพหลโยธิน, สนามบินเล็กกองทัพอากาศทุ่งสีกัน และทุกพื้นที่ของกองบินกองทัพอากาศทั่วประเทศ
ส่วนที่ดอนเมืองมีกำหนดการแสดงภาคการบินในวันเด็กแห่งชาติที่ฝูงบิน 6                                   ดังนี้ เวลา 08.15 – 08.20 น. การบิน F-16 หน่วยฝูงบิน 403 / เวลา 08.35 – 08.50 น. การบินแสดงสมรรถนะ F-16 หน่วยฝูงบิน 103 จากนั้นเวลา 09.35 – 09.50 น. การบินแสดงสมรรถนะเครื่องบินรบ JAS-39 หน่วยฝูงบิน 701 / เวลา 10.35 – 10.50 น. การบินแสดงเครื่องบิน AT-6 หน่วยฝูงบิน 411 / เวลา 12.35 – 12.50 น. F-16 หน่วยฝูงบิน 103 / เวลา 13.20 – 13.35 น. การบินแสดงสมรรถนะ JAS-39 หน่วยฝูงบิน 701 จากนั้นเวลา 15.10 – 15.25 น. เป็นการบินแสดงของเครื่องบินรบ รุ่น AT-6 ของหน่วยฝูงบิน 411
กองทัพบกได้เปิดพื้นที่หน่วยทหาร ทั้งในส่วนกลางและส่วนภูมิภาค พร้อมนำอาวุธและยุทโธปกรณ์ต่าง ๆ มาร่วมจัดแสดง สำหรับพื้นที่ กทม. จัดขึ้น ณ กองบัญชาการกองทัพบก ถนนราชดำเนินกลาง เขตพระนคร ตั้งแต่เวลา 08.00 – 16.00 น. ส่วนหน่วยทหารในส่วนภูมิภาค เช่น กองทัพภาคที่ 2 ค่ายสุรนารี จ.นครราชสีมา, กองทัพภาคที่ 3 ค่ายสมเด็จพระนเรศวรมหาราช จ.พิษณุโลก, กองทัพภาคที่ 4 ค่ายวชิราวุธ จ.นครศรีธรรมราช, หน่วยบัญชาการ สงครามพิเศษ, ศูนย์การทหารปืนใหญ่ และศูนย์การบินทหารบก ในพื้นที่ จ.ลพบุรี, กรมการทหารช่าง จ.ราชบุรี เป็นต้น
กองทัพเรือจัดกิจกรรมทางทหาร ณ บริเวณลานอเนกประสงค์ กองบัญชาการกองทัพไทย ถนนแจ้งวัฒนะ และบริเวณที่ตั้งหน่วยขึ้นตรงกองทัพเรือ และหน่วยเฉพาะกิจกองทัพเรือ ประกอบด้วย กองเรือยุทธการ, ทัพเรือภาคที่ 1-2-3, หน่วยบัญชาการนาวิกโยธิน, หน่วยบัญชาการต่อสู้อากาศยานและรักษาฝั่ง, ฐานทัพเรือสัตหีบ, ฐานทัพเรือกรุงเทพ, กรมอู่ทหารเรือ, กรมยุทธศึกษาทหารเรือ, โรงเรียนนายเรือ, กองบัญชาการป้องกันชายแดนจันทบุรีและตราด, หน่วยเรือรักษาความสงบเรียบร้อยตามลำแม่น้ำโขง และหน่วยเฉพาะกิจนาวิกโยธินกองทัพเรือ
นายจิรายุฯ กล่าวต่อว่า ส่วนกระทรวงต่าง ๆ ได้เปิดพื้นที่ในหน่วยงาน ให้เป็นพื้นที่แห่งการเรียนรู้ พื้นที่กิจกรรมสร้างสรรค์สำหรับเด็ก ๆ เยาวชน เช่น กระทรวงคมนาคมจัดกิจกรรมวันเด็กในพื้นที่ต่าง ๆ เช่น (1) กรมท่าอากาศยานและท่าอากาศยานในสังกัด 16 แห่ง ตั้งแต่เวลา 09.00 - 13.00 น. (2) กรมทางหลวง ร่วมกับบริษัท ดอนเมืองโทลเวย์ จัดกรรม ณ แขวงทางหลวงกรุงเทพ (3) การรถไฟแห่งประเทศไทย จัดกิจกรรม Fin & Fun with Railway เวลา 09.00 - 12.00 น. ณ สถานีรถไฟกรุงเทพ (หัวลำโพง) และสถานีภูมิภาค ได้แก่ ธนบุรี ศาลายา อุตรดิตถ์ ลำปาง หนองแวง แก่งคอย ขอนแก่น อุบลราชธานี ชุมทางทุ่งสง ชุมทางหาดใหญ่ และตันหยงมัส (4) การรถไฟฟ้าขนส่งมวลชนแห่งประเทศไทย จัดกิจกรรมบริเวณสถานีสวนจตุจักร (ทางเข้า - ออก หมายเลข 3 บริเวณ Metro Mall) ตั้งแต่ 11.00 - 17.00 น. เช่น กิจกรรมแสดงสุนัข K-9 จากทีมกู้ภัย รฟม. เป็นต้น (5) องค์การขนส่งมวลชนกรุงเทพ ให้สิทธิพิเศษเยาวชนที่มีอายุไม่เกิน 15 ปี ขึ้นฟรี! ทุกคันทั้งรถธรรมดาและรถปรับอากาศตลอดทั้งวัน (เพียงแสดงบัตรประจำตัวประชาชนต่อพนักงานเก็บค่าโดยสาร)
กระทรวงวัฒนธรรม จัดกิจกรรมวันเด็กในพื้นที่ เช่น ทำเนียบรัฐบาล (ประตู 3 ) อาทิ รถพิพิธภัณฑ์สัญจร (Mobile Museum) เวลา 08.30 – 13.00 น., รถฉายภาพยนตร์เคลื่อนที่ (รถโรงหนัง) จัดฉายภาพยนตร์ เช่น Varken ( Pig) 2022) เป็นต้น จำนวน 7 รอบ (รอบละ 30 นาที) เวลา 09.00 – 14.00 น. นอกจากนี้ ยังมีกิจกรรมสนุก ๆ และกิจกรรมเสริมความรู้ด้านวัฒนธรรมอันดีงามในพื้นที่พิพิธภัณฑสถานแห่งชาติ อุทยานประวัติศาสตร์ และหอสมุดแห่งชาติทั่วประเทศ
กระทรวงการคลัง จัดกิจกรรมวันเด็กในพื้นที่ เช่น (1) ธนาคารออมสิน จัดกิจกรรม ‘สวนสนุกแห่งการออม’ ฝากเงิน 100 บาทขึ้นไป รับกระปุก ‘น้องออมสินตัวตึง’ และฐานกิจกรรมต่าง ๆ ณ ธนาคารออมสิน สำนักงานใหญ่ (2) พิพิธภัณฑ์ในสังกัดกรมธนารักษ์ (เข้าชมฟรี) เป็นต้น
ขณะที่กระทรวงแรงงาน เชิญชวนน้อง ๆ ร่วมงานวันเด็กแห่งชาติ ประจำปี 2568 เสาร์ที่ 11 มกราคม 2568 เริ่มลงทะเบียนตั้งแต่เวลา 08.00 น. ณ โถงชั้นล่างอาคารกระทรวงแรงงาน ถนนมิตรไมตรี เขตดินแดง กรุงเทพฯ พบกับกิจกรรมการแสดงเยาวชนคนเก่ง มอบทุนการศึกษาลูกหลานแรงงานดีเด่น ร่วมสนุกกับหุ่นยนต์ AI แห่งอนาคต ตรวจสุขภาพฟันฟรีสำหรับเด็ก พร้อมเล่นเกมแจกของขวัญ อาหาร ฟรี! ตลอดงาน
นายจิรายุฯ กล่าวว่าส่วนกิจกรรมที่ Facebook ไทยคู่ฟ้า ของสำนักโฆษก สำนักเลขาธิการนายกรัฐมนตรี ได้เชิญชวนน้อง ๆ เยาวชน ส่งการ์ดอวยพรมาถึงนายกรัฐมนตรี ในโอกาสขึ้นปีใหม่ 2568 รูปแบบใดก็ได้ ที่ช่องทาง https://forms.gle/dY8RzbMrPexSsv8j9 ถึงวันที่ 9 ม.ค. 2568 ซึ่งปีนี้เป็นปีแรกนั้น กิจกรรมดังกล่าวเป็นกิจกรรมที่สอดคล้องกับแนวทางของนางสาวแพทองธาร ชินวัตร นายกรัฐมนตรี ที่ต้องการเปิดกว้างทุกความคิดเห็นของคนทุกกลุ่ม รวมถึงเด็กและเยาวชน ซึ่งนายกฯ ได้รับทราบทุกข้อความที่เด็ก ๆ เยาวชนส่งมาให้ เช่น
ด.ช.กันตพัฒน์ เถื่อนยัง (น้องอเนลล์) จาก อ.ตาคลี จ.นครสวรรค์ “ขออวยพรปีใหม่ให้นายกฯ อุ๊งอิ๊ง มีความสุขกาย สุขใจ และเข้มแข็งและสัญญาว่า น้องอเนลล์จะเป็นเด็กดีต่อน้าดรีม พ่อเอ แม่อ้วน ตายาย และเป็นคนดีของสังคมต่อไป
ด.ช.ศิวกร ชุมแก้ว โรงเรียนอนุบาลเทศบาลตำบลสทิงพระ อ.สทิงพระ จ.สงขลา “สวัสดีปีใหม่ครับ ท่านนายกรัฐมนตรีแพทองธาร ชินวัตร ผมขออวยพรให้ท่านมีแต่สิ่งดี ๆ เข้ามาในชีวิต ขอให้ท่านมีสุขภาพที่ดีและใจที่เข้มแข็ง ผมอยากขอบคุณท่านที่ทำงานเพื่อความสุขของคนไทยทุกคนครับ”
“วันเด็กแห่งชาติ ประจำปี 2568 หน่วยงานต่าง ๆ ของรัฐได้เปิดพื้นที่หน่วยงานให้เด็กและเยาวชน สามารถเข้าไปร่วมทำกิจกรรมกับหน่วยงานและเจ้าหน้าที่ ถือว่าเป็นการทำให้ทุกพื้นที่หน่วยงานรัฐ เป็นพื้นที่แห่งการเรียนรู้ของเด็กและเยาวชนผ่านกิจกรรมต่าง ๆ ที่มุ่งเปิดโอกาส ให้เด็กได้เรียนรู้จากประสบการณ์จริง สอดคล้องกับคำขวัญวันเด็ก ปี 2568 ของนางสาวแพทองธาร ชินวัตร นายกรัฐมนตรี ที่มอบไว้ว่า “ทุกโอกาส คือ การเรียนรู้ พร้อมปรับตัวสู่อนาคตที่เลือกเอง” นายจิรายุ กล่าว

ที่มา : https://www.thaigov.go.th/news/contents/details/92219