รัฐบาลไทย-ข่าวทำเนียบรัฐบาล-ขสมก. จัดเดินรถเฉพาะกิจให้บริการฟรี 3 เส้นทาง อำนวยความสะดวกประชาชนร่วมงานเฉลิมพระเกียรติพระบาทสมเด็จพระเจ้าอยู่หัว 


วันศุกร์ที่ 10 มกราคม 2568
ขสมก. จัดเดินรถเฉพาะกิจให้บริการฟรี 3 เส้นทาง อำนวยความสะดวกประชาชนร่วมงานเฉลิมพระเกียรติพระบาทสมเด็จพระเจ้าอยู่หัว
....
นายกิตติกานต์ จอมดวง จารุวรพลกุล ผู้อำนวยการองค์การขนส่งมวลชนกรุงเทพ กระทรวงคมนาคม กล่าวว่า องค์การขนส่งมวลชนกรุงเทพ (ขสมก.) จัดรถโดยสารเฉพาะกิจ (จอดรับ - ส่งทุกป้าย) ให้บริการฟรี 3 เส้นทาง อำนวยความสะดวกให้กับประชาชนในการเดินทางไปร่วมงานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีสมมงคลพระชนมายุเท่าพระบาทสมเด็จพระพุทธยอดฟ้าจุฬาโลกมหาราช สมเด็จพระปฐมบรมกษัตริยาธิราชแห่งพระราชวงศ์จักรี พุทธศักราช 2568 ณ ท้องสนามหลวง และวัดพระเชตุพนวิมลมังคลาราม ระหว่างวันที่ 13 - 20 มกราคม 2568 โดยมีรายละเอียด ดังนี้
- เส้นทางที่ 1 อนุสาวรีย์ชัยสมรภูมิ (ฝั่งเกาะพญาไท) - วัดพระเชตุพนวิมลมังคลาราม - สนามหลวง ให้บริการเวลา 08.00 - 20.00 น. ปล่อยรถโดยสารทุก 20 นาที หรือจนกว่าจะส่งประชาชนออกจากพื้นที่หมด
- เส้นทางที่ 2 วงเวียนใหญ่ - วัดพระเชตุพนวิมลมังคลาราม - สนามหลวง ให้บริการเวลา 08.00 - 20.00 น. ปล่อยรถโดยสารทุก 20 นาที หรือจนกว่าจะส่งประชาชนออกจากพื้นที่หมด
- เส้นทางที่ 3 วัดพระเชตุพนวิมลมังคลาราม - สนามหลวง ให้บริการตั้งแต่เวลา 08.30 - 20.30 น. ปล่อยรถโดยสารทุก 20 นาที หรือจนกว่าจะส่งประชาชนออกจากพื้นที่หมด
นอกจากนี้ ขสมก. ได้จัดเจ้าหน้าที่สายตรวจพิเศษ นายตรวจประจำจุด ณ ท่าปล่อยรถต้นทาง - ปลายทาง เพื่อดูแลด้านการจราจร ความปลอดภัย และประชาสัมพันธ์ข้อมูลการเดินรถให้กับประชาชน สอบถามข้อมูลเส้นทางเพิ่มเติมได้ที่สายด่วน Call Center โทร. 1348

ที่มา : https://www.thaigov.go.th/news/contents/details/92231