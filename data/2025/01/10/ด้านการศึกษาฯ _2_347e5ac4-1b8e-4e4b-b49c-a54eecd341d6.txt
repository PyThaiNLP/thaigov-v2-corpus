รัฐบาลไทย-ข่าวทำเนียบรัฐบาล-ครูเอ มอบเกียรติบัตรแก่เด็กไทย 838 คน ที่ผ่านเกณฑ์คัดเลือก ผลงานนำชื่อมาสู่ประเทศ เนื่องในวันเด็กแห่งชาติ 2568


วันศุกร์ที่ 10 มกราคม 2568
ครูเอ มอบเกียรติบัตรแก่เด็กไทย 838 คน ที่ผ่านเกณฑ์คัดเลือก ผลงานนำชื่อมาสู่ประเทศ เนื่องในวันเด็กแห่งชาติ 2568
นายสุรศักดิ์ พันธ์เจริญวรกุล รมช.ศธ. เป็นประธานมอบเกียรติบัตรแก่เด็กและเยาวชนที่นำชื่อเสียงมาสู่ประเทศชาติ ที่ผ่านเกณฑ์การคัดเลือก เนื่องในวันเด็กแห่งชาติ ปี 2568
นายสุรศักดิ์ พันธ์เจริญวรกุล รัฐมนตรีช่วยว่าการกระทรวงศึกษาธิการ (รมช.ศธ.) เป็นประธานมอบเกียรติบัตรแก่เด็กและเยาวชนที่นำชื่อเสียงมาสู่ประเทศชาติ ที่ผ่านเกณฑ์การคัดเลือก เนื่องในวันเด็กแห่งชาติ ปี 2568 โดยมีนายสุเทพ แก่งสันเทียะ ปลัดกระทรวงศึกษาธิการ และผู้บริหารกระทรวงศึกษาธิการ (ศธ.) เข้าร่วม ณ หอประชุมคุรุสภา กระทรวงศึกษาธิการ
รมช.ศธ.ได้กล่าวแสดงความชื่นชมเยาวชนที่มีความมุ่งมั่นในการพัฒนาตนเอง จนมีความฉลาดรู้ ฉลาดคิด ฉลาดทำ สอดคล้องกับหลักการพัฒนาของ ศธ. จนทำให้ประสบความสำเร็จ นำชื่อเสียงมาสู่ตนเอง ครอบครัว และประเทศได้
“เด็กและเยาวชน คือทรัพยากรที่มีคุณค่า ที่ผู้ใหญ่จากทุกภาคส่วนจะต้องดูแล ให้โอกาส ให้กำลังใจ และหล่อหลอมให้เจริญเติบโต เป็นผู้ใหญ่ที่มีคุณภาพ มีความรู้ มีสติปัญญา ควบคู่กับการพัฒนาด้านคุณธรรม จริยธรรม และสำนึกในความเป็นไทย และในฐานะที่เป็นพลเมืองของประเทศ ตามระบอบประชาธิปไตย อันมีพระมหากษัตริย์ทรงเป็นประมุข
เด็ก ๆ ทุกคน ณ ที่แห่งนี้ เป็นผู้ที่มีความตั้งใจ และมีความพยายามอย่างยิ่ง จนสามารถบรรลุความสำเร็จตามเป้าหมายที่ตั้งไว้ ขอให้ทุกคนพัฒนาตนเองต่อไปเรื่อย ๆ และนำความภาคภูมิใจในผลงานและประสบการณ์ ที่ได้รับสู่ความสุขกับทุก ๆ กิจกรรมต่อไป” รมช.ศธ.กล่าว
กลุ่มประชาสัมพันธ์ สำนักงานรัฐมนตรี

ที่มา : https://www.thaigov.go.th/news/contents/details/92214