รัฐบาลไทย-ข่าวทำเนียบรัฐบาล-กรมบัญชีกลางร่วมมือกับ Open Contracting Partnership (OCP) ยกระดับความโปร่งใสและประสิทธิภาพในการจัดซื้อจัดจ้างภาครัฐสู่ระดับสากล


วันศุกร์ที่ 10 มกราคม 2568
10/01/2568
พิมพ์
กรมบัญชีกลางร่วมมือกับ Open Contracting Partnership (OCP) ยกระดับความโปร่งใสและประสิทธิภาพในการจัดซื้อจัดจ้างภาครัฐสู่ระดับสากล
กรมบัญชีกลางร่วมมือกับ OCP ยกระดับความโปร่งใสในการจัดซื้อจัดจ้างภาครัฐของประเทศไทยให้เป็นที่ยอมรับในระดับสากล ควบคู่กับการประยุกต์ใช้ข้อมูลจัดซื้อจัดจ้างของกรมบัญชีกลางกับนวัตกรรมและเทคโนโลยีที่ทันสมัย
นางแพตริเซีย มงคลวนิช อธิบดีกรมบัญชีกลาง เปิดเผยภายหลังการลงนามบันทึกข้อตกลง (MOU) ระหว่างกรมบัญชีกลางและ Open Contracting Partnership (OCP) ว่า กรมบัญชีกลางร่วมมือกับ OCP ซึ่งเป็นองค์กรอิสระระดับโลก ที่ส่งเสริมการเปิดเผยข้อมูลและความโปร่งใสในการจัดซื้อจัดจ้างภาครัฐในหลายประเทศทั่วโลก โดยการลงนาม MOU ในครั้งนี้ มีเป้าหมายสำคัญในการร่วมพัฒนาระบบตัวชี้วัดความเสี่ยงสำหรับโครงการจัดซื้อจัดจ้างภาครัฐ (Red Flags) เพื่อตรวจสอบความเสี่ยงด้านต่าง ๆ ของโครงการจัดซื้อจัดจ้างภาครัฐและป้องกันการทุจริตเชิงรุก เช่น ด้านการสมยอมราคา ด้านการผูกขาด ด้านความล่าช้าในการส่งมอบงาน ฯลฯ โดยกรมบัญชีกลางจะนำข้อมูลความเสี่ยงต่าง ๆ เชื่อมโยงไปยังหน่วยตรวจสอบและเปิดเผยข้อมูลบนเว็บไซต์การจัดซื้อจัดจ้างภาครัฐ (www.gprocurement.go.th) เพื่อส่งเสริมการใช้ข้อมูลของหน่วยตรวจสอบได้อย่างมีประสิทธิภาพและสร้างการมีส่วนร่วมในการตรวจสอบของภาคประชาชน อันเป็นการช่วยยกระดับความโปร่งใสในการจัดซื้อจัดจ้างภาครัฐของประเทศไทยให้เป็นที่ยอมรับในระดับสากล ควบคู่กับการประยุกต์ใช้ข้อมูลจัดซื้อจัดจ้างของกรมบัญชีกลางกับนวัตกรรมและเทคโนโลยีที่ทันสมัย
“การลงนาม MOU ในครั้งนี้ เป็นก้าวสำคัญที่จะยกระดับดัชนีการรับรู้การทุจริต (Corruption Perceptions Index: CPI) โดยใช้ข้อมูลในระบบจัดซื้อจัดจ้างภาครัฐ (Electronic Government Procurement: e-GP) มาวิเคราะห์และกำหนดตัวชี้วัดเพื่อค้นหาโครงการจัดซื้อจัดจ้างที่มีความเสี่ยงในการทุจริต หรือการดำเนินการที่ไม่มีประสิทธิภาพ โดยระบบ Red Flags จะเป็นการประยุกต์ใช้ระบบดิจิทัลให้เกิดการใช้ข้อมูลของภาครัฐที่มีจำนวนมากให้เกิดประโยชน์สูงสุด รวมทั้งยังเชื่อมโยงการทำงานระหว่างหน่วยงานตรวจสอบภาครัฐให้เกิดการทำงานที่มีประสิทธิภาพมากยิ่งขึ้น ด้วยภาระงานและต้นทุนที่ลดลง” อธิบดีกรมบัญชีกลางกล่าวทิ้งท้าย

ที่มา : https://www.thaigov.go.th/news/contents/details/92203