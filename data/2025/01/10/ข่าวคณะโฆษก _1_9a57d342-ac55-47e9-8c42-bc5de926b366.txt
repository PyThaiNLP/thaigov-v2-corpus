รัฐบาลไทย-ข่าวทำเนียบรัฐบาล-“คารม”เตือนผู้ปกครอง ระวังอย่าซื้อของเล่นที่เป็นอันตรายกับเด็ก พร้อมแนะเลือกของเล่นที่ช่วยเสริมทักษะการเรียนรู้-พัฒนาการ-จินตนาการ และผู้ปกครองควรแนะวิธีการเล่นของเล่นอย่างถูกต้อง


วันศุกร์ที่ 10 มกราคม 2568
10/01/2568
พิมพ์
“คารม”เตือนผู้ปกครอง ระวังอย่าซื้อของเล่นที่เป็นอันตรายกับเด็ก พร้อมแนะเลือกของเล่นที่ช่วยเสริมทักษะการเรียนรู้-พัฒนาการ-จินตนาการ และผู้ปกครองควรแนะวิธีการเล่นของเล่นอย่างถูกต้อง
“คารม”เตือนผู้ปกครอง ระวังอย่าซื้อของเล่นที่เป็นอันตรายกับเด็ก พร้อมแนะเลือกของเล่นที่ช่วยเสริมทักษะการเรียนรู้-พัฒนาการ-จินตนาการ และผู้ปกครองควรแนะวิธีการเล่นของเล่นอย่างถูกต้อง
วันนี้ (10 มกราคม 2568) นายคารม พลพรกลาง รองโฆษกประจำสำนักนายกรัฐมนตรี เปิดเผยว่า วันเด็กแห่งชาติที่ใกล้จะถึงนี้ ผู้ปกครองส่วนใหญ่มักจะซื้อของเล่นเป็นของขวัญให้กับเด็ก แต่เนื่องจากปัจจุบันของเล่นได้ถูกพัฒนารูปแบบ รูปทรง และสีสันที่หลากหลาย หากผู้ปกครองเลือกของเล่นที่ไม่เหมาะสมกับวัย และพัฒนาการของเด็กอาจก่อให้เกิดอันตรายกับเด็กได้
นายคารมกล่าวว่า เพื่อความปลอดภัย ขอย้ำเตือนของเล่นที่เป็นอันตรายกับเด็ก ดังนี้ ของเล่นที่มีชิ้นส่วนขนาดเล็กหรือถอดแยกชิ้นส่วนได้ ไม่ควรให้เด็กอายุต่ำกว่า 3 ปี เล่น  เพราะเด็กวัยนี้มักหยิบของเล่นเข้าปาก อาจทำให้ชิ้นส่วนของเล่นเข้าไปอุดกั้นทางเดินหายใจ เสียชีวิตได้ ของเล่นที่มีเชือกหรือสายลากจูง ซึ่งสามารถขดเป็นวง อาจรัดหรือพันคอเด็ก ทำให้เด็กหายใจไม่ออกเสียชีวิตได้ ของเล่นที่มีลักษณะเลียนแบบอาวุธ โดยเฉพาะของเล่นที่มีลูกกระสุนสำหรับยิง หากพลาดพลั้งอาจเกิดการบาดเจ็บถลอกหรือฟกช้ำตามผิวหนัง จนถึงขั้นตาบอดได้ อีกทั้งเด็ก ไม่สามารถแยกแยะระหว่างของเล่นกับของจริงได้ หากเด็กนำของจริงมาเล่น จะก่อให้เกิดอันตรายถึงชีวิต ของเล่นที่เคลื่อนที่ได้ โดยเฉพาะของเล่นที่มีล้อและต้องใช้การทรงตัวในการเล่น หากออกแบบไม่ได้มาตรฐาน อาจทำให้ล้มได้ง่าย และถ้าเด็กนำไปเล่นในลักษณะผาดโผน หรือเล่นในบริเวณที่ลาดชันและริมถนน จะทำให้เกิดอันตรายที่รุนแรงมากขึ้น เพื่อความปลอดภัย ควรให้เด็กสวมใส่อุปกรณ์นิรภัย เช่น สนับเข่า สนับศอก และหมวกนิรภัย เป็นต้น ทุกครั้งที่เล่นของเล่นประเภทเคลื่อนที่ได้ เพื่อป้องกันอันตรายจากการหกล้ม
“เพื่อป้องกันอุบัติภัยจากของเล่นเด็ก ผู้ปกครองควรเลือกของเล่นที่ช่วยส่งเสริมทักษะการเรียนรู้ พัฒนาการและจินตนาการของเด็ก อาทิ ของเล่นประเภทเครื่องเล่นกีฬา เพื่อส่งเสริมให้เด็กออกกำลังกาย ของเล่นเสริมสร้างจินตนาการ เพื่อส่งเสริม ให้เด็กใช้ความคิดสร้างสรรค์ตามจินตนาการ ของเล่นที่ส่งเสริมการเรียนรู้ เพื่อให้เด็กพัฒนาทักษะการเรียนรู้สิ่งต่าง ๆ รอบตัว รวมถึงไม่ควรซื้อของเล่นสำหรับเด็กโตให้เด็กเล็กเล่น นอกจากของเล่นดังกล่าวจะไม่ช่วยเสริมสร้างพัฒนาการและการเรียนรู้ของเด็กแล้ว อาจก่อให้เกิดอันตรายได้ ที่สำคัญ ผู้ปกครองควรแนะนำวิธีการเล่นอย่างถูกต้องแก่เด็ก และดูแลการเล่นของเด็กอย่างใกล้ชิด หากเกิดเหตุฉุกเฉิน จะได้ให้การช่วยเหลือเด็กอย่างทันท่วงที” นายคารม ย้ำ

ที่มา : https://www.thaigov.go.th/news/contents/details/92204