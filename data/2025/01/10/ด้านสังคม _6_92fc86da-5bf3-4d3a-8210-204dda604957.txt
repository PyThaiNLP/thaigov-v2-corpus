รัฐบาลไทย-ข่าวทำเนียบรัฐบาล-องคมนตรี เปิดโครงการรถรักษาอัมพาตเคลื่อนที่เฉลิมพระเกียรติฯ นำร่อง ที่ รพร.ปัว เพิ่มการเข้าถึงการรักษาโรคหลอดเลือดสมองเฉียบพลันในพื้นที่ห่างไกล


วันศุกร์ที่ 10 มกราคม 2568
องคมนตรี เปิดโครงการรถรักษาอัมพาตเคลื่อนที่เฉลิมพระเกียรติฯ นำร่อง ที่ รพร.ปัว เพิ่มการเข้าถึงการรักษาโรคหลอดเลือดสมองเฉียบพลันในพื้นที่ห่างไกล
องคมนตรี เปิดโครงการรถรักษาอัมพาตเคลื่อนที่เฉลิมพระเกียรติเพื่อลดความเหลื่อมล้ำในการเข้าถึงการรักษาโรคหลอดเลือดสมองเฉียบพลัน ยกระดับการให้บริการของโรงพยาบาลสมเด็จพระยุพราชทั้ง 21 แห่ง เริ่มที่โรงพยาบาลสมเด็จพระยุพราชปัว
องคมนตรี เปิดโครงการรถรักษาอัมพาตเคลื่อนที่เฉลิมพระเกียรติเพื่อลดความเหลื่อมล้ำในการเข้าถึงการรักษาโรคหลอดเลือดสมองเฉียบพลัน ยกระดับการให้บริการของโรงพยาบาลสมเด็จพระยุพราชทั้ง 21 แห่ง เริ่มที่โรงพยาบาลสมเด็จพระยุพราชปัว ให้ผู้ป่วยเข้าถึงบริการที่มีมาตรฐาน ลดความพิการและความสูญเสียจากโรคหลอดเลือดสมอง
วันนี้ (10 มกราคม 2568 ) ที่ โรงพยาบาลสมเด็จพระยุพราชปัว จ.น่าน ศาสตราจารย์เกียรติคุณ นายแพทย์เกษม วัฒนชัย องคมนตรี ในฐานะประธานกรรมการมูลนิธิโรงพยาบาลสมเด็จพระยุพราช เปิดโครงการรถรักษาอัมพาตเคลื่อนที่เฉลิมพระเกียรติเพื่อลดความเหลื่อมล้ำในการเข้าถึงการรักษาโรคหลอดเลือดสมองเฉียบพลันในพื้นที่โรงพยาบาลสมเด็จพระยุพราช 21 แห่งทั่วประเทศ โดยมี นายประเสริฐ จันทรรวงทอง รองนายกรัฐมนตรีและรัฐมนตรีว่าการกระทรวงดิจิทัลเพื่อเศรษฐกิจและสังคม นพ.โอภาส การย์กวินพงศ์ ปลัดกระทรวงสาธารณสุข นายชัยนรงค์ วงศ์ใหญ่ ผู้ว่าราชการจังหวัดน่าน ผู้บริหารมูลนิธิโรงพยาบาลสมเด็จพระยุพราช ผู้บริหาร/เจ้าหน้าที่โรงพยาบาลสมเด็จพระยุพราชปัว และหน่วยงาน/องค์กรสนับสนุนร่วมงาน พร้อมมีการประชุมหารือแผนและทิศทางความร่วมมือการดำเนินงานและปฏิบัติงานรถรักษาอัมพาตเคลื่อนที่ ภายใต้ข้อตกลงความร่วมมือ “การพัฒนาระบบบริการโรคหลอดเลือดสมองแบบครบวงจร เพื่อเฉลิมพระเกียรติพระบาทสมเด็จพระปรเมนทรรามาธิบดีศรีสินทรมหาวชิราลงกรณ พระวชิรเกล้าเจ้าอยู่หัว เนื่องในโอกาสเฉลิมพระชนมพรรษาครบ 72 พรรษา ”
นพ.โอภาส กล่าวว่า โรคหลอดเลือดสมองเป็นหนึ่งในสาเหตุหลักของการเสียชีวิตและความพิการที่สำคัญของประเทศไทยและทั่วโลก โดยมีแนวโน้มเพิ่มขึ้นอย่างต่อเนื่อง ซึ่งโรคนี้จำเป็นต้องได้รับการรักษาอย่างเร่งด่วนเพื่อลดการเสียชีวิตและทุพพลภาพ กระทรวงสาธารณสุขจึงได้ร่วมกับ 3 กระทรวง 2 หน่วยงาน ได้แก่ กระทรวงดิจิทัลเพื่อเศรษฐกิจและสังคม, กระทรวงการอุดมศึกษา วิทยาศาสตร์ วิจัยและนวัตกรรม, กระทรวงมหาดไทย, มูลนิธิโรงพยาบาลสมเด็จพระยุพราช และคณะกรรมการกิจการกระจายเสียง กิจการโทรทัศน์ และกิจการโทรคมนาคมแห่งชาติ (กสทช.) จัดทำโครงการรถรักษาอัมพาตเคลื่อนที่เฉลิมพระเกียรติเพื่อลดความเหลื่อมล้ำในการเข้าถึงการรักษาโรค หลอดเลือดสมองเฉียบพลันในพื้นที่โรงพยาบาลสมเด็จพระยุพราช 21 แห่งทั่วประเทศ เพื่อเพิ่มการเข้าถึงบริการด้านโรคหลอดเลือดสมองที่ได้มาตรฐาน ลดอัตราความพิการและอัตราตายจากโรคหลอดเลือดสมอง และส่งเสริมการใช้ทรัพยากรร่วมกันของเขตสุขภาพ ซึ่งจะช่วยเพิ่มศักยภาพในการดูแลผู้ป่วยโรคหลอดเลือดสมองได้อย่างทันท่วงที โดยเริ่มต้นการรักษาผู้ป่วยตั้งแต่บนรถ ก่อนส่งต่อไปยังโรงพยาบาลแม่ข่าย ทำให้ลดความรุนแรงของโรคและป้องกันภาวะทุพพลภาพได้อย่างมีประสิทธิภาพ เริ่มนำร่องที่โรงพยาบาลสมเด็จพระยุพราชปัว จังหวัดน่าน เป็นแห่งแรกในการดำเนินโครงการ ทั้งนี้ระหว่างปี 2564-2567 โรงพยาบาลสมเด็จพระยุพราชปัว มีผู้ป่วยหลอดเลือดสมอง รวมถึงที่รับส่งต่อมาจากโรงพยาบาลสายเหนือ เฉลี่ยปีละประมาณ 200 ราย
นพ.โอภาสกล่าวต่อว่า สำหรับแผนการจัดสรร รถรักษาอัมพาตเคลื่อนที่ (Mobile Stroke Unit) แบ่งเป็น 3 ระยะ ระยะแรก ที่โรงพยาบาลสมเด็จพระยุพราช 7 แห่ง คือ ปัว สระแก้ว เดชอุดม สว่างแดนดิน ท่าบ่อ บ้านดุง และธาตุพนม ระยะที่ 2 ที่ กุฉินารายณ์ เวียงสระ ฉวาง เลิงนกทา กระนวน และนครไทย และระยะที่ 3 ที่ ตะพานหิน สายบุรี หล่มเก่า จอมบึง เชียงของ เด่นชัย ยะหา และด่านซ้าย ครอบคลุมทั้ง 21 แห่ง ทั่วประเทศ โดยรถได้รับการออกแบบให้เป็นรถพยาบาลฉุกเฉินที่ติดตั้งเครื่องเอกซเรย์คอมพิวเตอร์ (CT Scan) สามารถสแกนสมองผู้ป่วยและปรึกษาแพทย์ผู้เชี่ยวชาญโรคหลอดเลือดสมอง ผ่านระบบปรึกษาทางไกลเครือข่ายความเร็วสูง 4G/5G ช่วยในการตัดสินใจให้การรักษาได้แบบเรียลไทม์ พร้อมอุปกรณ์ทางการแพทย์สำหรับรักษาผู้ป่วยโรคหลอดเลือดสมองในระยะเฉียบพลันได้อย่างมีประสิทธิภาพ โดยมีจุดนัดรับส่งต่อผู้ป่วยตามพิกัดที่กำหนดไว้ ช่วยให้เข้าถึงผู้ป่วยอย่างรวดเร็วและให้การรักษาได้ทันท่วงที
************************************************ 10 มกราคม 2568

ที่มา : https://www.thaigov.go.th/news/contents/details/92224