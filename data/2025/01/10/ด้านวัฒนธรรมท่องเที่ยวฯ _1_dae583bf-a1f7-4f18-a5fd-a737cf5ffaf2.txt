รัฐบาลไทย-ข่าวทำเนียบรัฐบาล-เลขา รมว.ท่องเที่ยวและกีฬา แถลงเปิดประเทศต้อนรับ PT Grand Prix of Thailand 2025 ชูโมโตจีพีสนามแรกในไทย สร้างประวัติศาสตร์ใหม่ให้วงการมอเตอร์สปอร์ต


วันศุกร์ที่ 10 มกราคม 2568
เลขา รมว.ท่องเที่ยวและกีฬา แถลงเปิดประเทศต้อนรับ PT Grand Prix of Thailand 2025 ชูโมโตจีพีสนามแรกในไทย สร้างประวัติศาสตร์ใหม่ให้วงการมอเตอร์สปอร์ต
เลขา รมว.ท่องเที่ยวและกีฬา แถลงเปิดประเทศต้อนรับ PT Grand Prix of Thailand 2025 ชูโมโตจีพีสนามแรกในไทย สร้างประวัติศาสตร์ใหม่ให้วงการมอเตอร์สปอร์ต
วันที่ 9 มกราคม 2568 ณ CW Tower กรุงเทพฯ นายกฤษฎา ตันเทอดทิตย์ เลขานุการรัฐมนตรีว่าการกระทรวงการท่องเที่ยวและกีฬา เป็นประธานในการแถลงข่าวยิ่งใหญ่เปิดตัวการแข่งขัน PT Grand Prix of Thailand 2025 ซึ่งเป็นสนามเปิดฤดูกาล “โมโตจีพี” ครั้งแรกในไทย และครั้งแรกในเอเชียตะวันออกเฉียงใต้ในรอบ 25 ปี โดยมี นางสาววนิดา พันธ์สอาด รองปลัดกระทรวงการท่องเที่ยวและกีฬา นายก้องศักด ยอดมณี ผู้ว่าการการกีฬาแห่งประเทศไทย หน่วยงานภาครัฐและเอกชน รวมถึงพันธมิตรชั้นนำทั้งในประเทศและต่างประเทศ ร่วมสนับสนุนและสร้างความสำเร็จให้แก่การแข่งขันครั้งนี้
นายกฤษฎา กล่าวว่า การเป็นเจ้าภาพโมโตจีพีของประเทศไทยในปีนี้ นับเป็นครั้งที่ 6 และเป็นครั้งแรกที่ไทยได้รับเกียรติเป็นสนามเปิดฤดูกาลต่อเนื่องถึง 2 ปี (2568-2569) โดยการแข่งขันครั้งนี้จะจัดขึ้นระหว่างวันที่ 28 กุมภาพันธ์ - 2 มีนาคม 2568 ณ สนามช้าง อินเตอร์เนชั่นแนล เซอร์กิต จังหวัดบุรีรัมย์ ซึ่งถือเป็นก้าวสำคัญที่สะท้อนถึงศักยภาพและความพร้อมของไทยในการจัดมหกรรมกีฬาระดับโลก
นอกจากนี้ ปีนี้ยังมีกิจกรรมพิเศษที่น่าตื่นเต้น 3 กิจกรรม ได้แก่ การแถลงเปิดฤดูกาล (Season Premier) ที่ One Bangkok ในวันที่ 9 กุมภาพันธ์, การทดสอบก่อนเปิดฤดูกาล (Pre-Season Test) ในวันที่ 12-13 กุมภาพันธ์ และ การแข่งขัน Main Race ระหว่างวันที่ 28 กุมภาพันธ์ - 2 มีนาคม โดยคาดว่าจะดึงดูดผู้ชมทั้งในประเทศและต่างประเทศกว่า 800 ล้านคน ผ่านการถ่ายทอดสดสู่กว่า 200 ประเทศทั่วโลก
นายกฤษฎาเน้นย้ำว่า โมโตจีพี สนามประเทศไทย ถือเป็นตัวอย่างที่ดีของนโยบาย Sport Tourism ที่ช่วยสร้างมูลค่าเพิ่มทั้งในด้านกีฬา เศรษฐกิจ และการท่องเที่ยว ในปี 2567 มีผู้ชมในสนามสูงถึง 205,343 คน และสร้างเม็ดเงินหมุนเวียนกว่า 4,759 ล้านบาท คาดว่าปีนี้ตัวเลขดังกล่าวจะเพิ่มขึ้นอย่างมีนัยสำคัญ
ความพิเศษในปีนี้คือ การมีนักบิดไทยคนแรกในรุ่นโมโตจีพี คือ ก้อง สมเกียรติ จันทรา ซึ่งสร้างความภูมิใจให้กับคนไทยและเป็นแรงบันดาลใจให้เยาวชนรุ่นใหม่ที่สนใจในกีฬามอเตอร์สปอร์ต
การจำหน่ายบัตรและสิทธิพิเศษ การแข่งขันปีนี้เปิดจำหน่ายบัตรอย่างเป็นทางการในวันแถลงข่าว โดยบัตร Grandstand จำนวนกว่า 10,000 ที่นั่งถูกจองหมดภายในเวลาเพียง 2 นาที 54 วินาที นอกจากนี้ บัตรทุกประเภทสามารถเข้าชมการทดสอบ Pre-Season Test ได้ฟรี พร้อมส่วนลดพิเศษจากผู้สนับสนุนหลัก อาทิ PT Max Card ลดสูงสุด 25% และโปรโมชั่นจาก Chang International Circuit Friend Club และผู้ผลิตจักรยานยนต์ชั้นนำ เช่น Honda, Yamaha และ Ducati
นายกฤษฎาสรุปว่า “ประเทศไทยพร้อมที่จะต้อนรับแฟนโมโตจีพีจากทั่วโลก ด้วยการจัดการแข่งขันที่ยิ่งใหญ่ที่สุดเท่าที่เคยมีมา ผสานเสน่ห์วิถีไทย และความพร้อมในทุกมิติ เพื่อสร้างประสบการณ์ที่น่าประทับใจและยกระดับประเทศไทยให้เป็นศูนย์กลางมอเตอร์สปอร์ตของเอเชียอย่างแท้จริง”

ที่มา : https://www.thaigov.go.th/news/contents/details/92199