รัฐบาลไทย-ข่าวทำเนียบรัฐบาล-"วราวุธ" เผยความคืบหน้า พม. รับ ด.ช. 7 ขวบ ถูกทำร้ายร่างกาย ที่ จ.กาฬสินธุ์ เข้าบ้านพักเด็กและครอบครัวคุ้มครองสวัสดิภาพแล้ว-วางแผนอุปการะเลี้ยงดู


วันพฤหัสบดีที่ 9 มกราคม 2568
"วราวุธ" เผยความคืบหน้า พม. รับ ด.ช. 7 ขวบ ถูกทำร้ายร่างกาย ที่ จ.กาฬสินธุ์ เข้าบ้านพักเด็กและครอบครัวคุ้มครองสวัสดิภาพแล้ว-วางแผนอุปการะเลี้ยงดู
"วราวุธ" เผยความคืบหน้า พม. รับ ด.ช. 7 ขวบ ถูกทำร้ายร่างกาย ที่ จ.กาฬสินธุ์ เข้าบ้านพักเด็กและครอบครัวคุ้มครองสวัสดิภาพแล้ว-วางแผนอุปการะเลี้ยงดู
วันที่ 9 มกราคม 2568 นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยถึงกรณีเด็กชาย 7 ขวบ ไร้พ่อแม่ดูแล ซ้ำยังถูกทำร้ายร่างกายจนหน้าตาบวมช้ำ เต็มไปด้วยรอยขีดข่วน ที่จังหวัดกาฬสินธุ์ ว่า ได้รับรายงานจากศูนย์เร่งรัดจัดการสวัสดิภาพประชาชน (ศรส.) กระทรวง พม. ถึงการเข้าช่วยเหลือเด็ก ว่า ทีม ศรส.จังหวัดกาฬสินธุ์ ร่วมกับทีมเทศบาลตำบลหนองกุงศรี และปลัดอำเภอหนองกุงศรี ลงพื้นที่เพื่อตรวจสอบข้อเท็จจริงที่บ้านหลังหนึ่งในจังหวัดกาฬสินธุ์ พบว่า มีเด็กชายอายุ 7 ปี ถูกลูกชายของพ่อเลี้ยง ทำร้ายร่างกายโดยการทุบตี ซึ่งก่อนหน้าที่จะเกิดเหตุดังกล่าว เด็กอยู่กับพ่อเลี้ยง และภายหลังพ่อเลี้ยงถูกตำรวจจับกุมตัวในข้อหายาเสพติด เด็กจึงอยู่ในความดูแลของเพื่อนบ้านและครูโรงเรียนแห่งหนึ่งในจังหวัดกาฬสินธุ์ ซึ่งจากการสอบข้อเท็จจริงเพิ่มเติม ยังพบอีกว่า พ่อแม่ที่แท้จริงของเด็กได้แยกทางกัน ตั้งแต่เด็กอายุ 3 เดือน และได้นำเด็กมาฝากบุคคลอื่น (พ่อเลี้ยง) อุปการะเลี้ยงดู จากนั้น พ่อแท้ ๆ ของเด็ก ถูกดำเนินคดีข้อหายาเสพติด ภายหลังพ้นโทษ ยังมีพฤติกรรมเสพยาเสตติดซ้ำ และไม่มีความรับผิดชอบ ส่วนแม่แท้ ๆ ไม่มีความสามารถในการเลี้ยงดูเด็กได้ เนื่องจากเสพยาเสพติดเป็นเวลานาน ส่งผลให้มีอาการทางจิต
นายวราวุธ กล่าวว่า ทีม ศรส.จังหวัดกาฬสินธุ์ ได้นำส่งเด็กเข้ารับการรักษาตัวที่โรงพยาบาลหนองกุงศรี ซึ่งแพทย์ได้ทำการตรวจร่างกายและรักษาบาดแผลที่เกิดขึ้น หลังจากนั้น ทีม ศรส.จังหวัดกาฬสินธุ์ ได้ประชุมร่วมกับทีมสหวิชาชีพ เพื่อวางแผนการช่วยเหลือในระยะยาว โดยเบื้องต้นเด็กได้รับการคุ้มครองสวัสดิภาพในบ้านพักเด็กและครอบครัวจังหวัดกาฬสินธุ์เรียบร้อยแล้ว ส่วนด้านการศึกษา ทางโรงเรียนให้ข้อมูลว่า เด็กมีพัฒนาการช้ากว่าเด็กปกติ ระหว่างที่เด็กเข้ารับการดูแลในบ้านพักเด็กและครอบครัว จะส่งแบบฝึกหัดเพื่อให้เด็กฝึกฝนทำ และส่งคุณครูเข้าไปสอนหนังสือ อีกทั้งทางบ้านพักเด็กและครอบครัว จะพาเด็กไปประเมิน IQ และพัฒนาการเด็กอีกครั้ง สำหรับการช่วยเหลือในระยะต่อจากนี้ บ้านพักเด็กและครอบครัว จะดำเนินการสืบหาครอบครัวทดแทน หรือญาติพี่น้องที่จะให้การอุปการะเลี้ยงดูเด็ก หรือทำความเข้าใจเกี่ยวกับแนวทางการอุปการะเลี้ยงดูเด็กกับผู้ปกครองที่เคยเลี้ยงดูเด็กหลังจากพ้นโทษ หรือนำส่งเด็กเข้าเรียนต่อที่โรงเรียนประจำหรือสถานสงเคราะห์ที่เหมาะสม ในกรณีที่เด็กไม่มีผู้อุปการะเลี้ยงดู
#ข่าวพม #พม #ศรส #esshelpme #5x5ฝ่าวิกฤติประชากร #พมหนึ่งเดียว #วราวุธศิลปอาชา #ศบปภ #เด็ก #ความรุนแรง #เด็กถูกทำร้ายร่างกาย

ที่มา : https://www.thaigov.go.th/news/contents/details/92175