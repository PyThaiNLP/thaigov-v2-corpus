รัฐบาลไทย-ข่าวทำเนียบรัฐบาล-นายกรัฐมนตรีเปิดงาน Thailand International Boat Show A Luxury Lifestyle Event 2025  คาดสร้างรายได้มากกว่า 1 พันล้านบาทให้กับภาคการท่องเที่ยวทางทะเล 


วันพฤหัสบดีที่ 9 มกราคม 2568
09/01/2568
พิมพ์
นายกรัฐมนตรีเปิดงาน Thailand International Boat Show A Luxury Lifestyle Event 2025  คาดสร้างรายได้มากกว่า 1 พันล้านบาทให้กับภาคการท่องเที่ยวทางทะเล
นายกรัฐมนตรีเปิดงาน Thailand International Boat Show A Luxury Lifestyle Event 2025  คาดสร้างรายได้มากกว่า 1 พันล้านบาทให้กับภาคการท่องเที่ยวทางทะเล ย้ำรัฐบาลพร้อมสนับสนุนอย่างเต็มที่
วันนี้ (9 มกราคม 2568) เวลา 11.45 น.ณ ท่าเทียบเรือ ภูเก็ต ยอร์ช ฮาเว่น จังหวัดภูเก็ต นางสาวแพทองธาร  ชินวัตร  นายกรัฐมนตรี ในโอกาสเป็นประธานเปิดงาน Thailand International Boat Show A Luxury Lifestyle Event 2025 โดยมี นายสรวงศ์ เทียนทอง รัฐมนตรีว่าการกระทรวงท่องเที่ยวและกีฬา นายพิพัฒน์ รัชกิจประการ รัฐมนตรีว่าการกระทรวงแรงงาน และผู้แทนจากหน่วยงานภาครัฐทั้งส่วนกลางและส่วนท้องถิ่น รวมถึงผู้บริหารระดับสูงของอุตสาหกรรมการท่องเที่ยวทางทะเลในประเทศไทยร่วมงาน
นายกรัฐมนตรีกล่าวเปิดงาน Thailand International Boat Show A Luxury Lifestyle Event 2025 ว่า รู้สึกยินดีเป็นอย่างมากที่ได้มาที่จังหวัดภูเก็ต และได้มาร่วมงานพิธีเปิดในวันนี้ รัฐบาลได้สนับสนุนเรื่องการท่องเที่ยว ซึ่งการท่องเที่ยวเป็นสิ่งที่สำคัญมากของประเทศ เป็นรายได้หลักให้ประเทศไทยมาอย่างยาวนาน และขณะนี้ตัวเลขของนักท่องเที่ยวกลับมาใกล้ตัวเลขก่อนเกิดสถานการณ์โควิด-19 แล้ว และตัวเลขนักท่องเที่ยวของภูเก็ตก็เพิ่มขึ้นมาก  ขอชื่นชม และขอแสดงความประทับใจกับชาวภูเก็ตด้วย รวมถึงทุกคนที่มาประกอบอาชีพในจังหวัดภูเก็ตด้วย
นายกรัฐมนตรี กล่าวต่อไปว่า งานดังกล่าวตอบโจทย์ให้กับนักท่องเที่ยวที่มีความลักซ์ชัวรี ซึ่งคนไทยที่มีความสามารถ มีทั้งอู่ซ่อม มีทั้งการบริการต่าง ๆ ที่ตอบสนองชาวต่างชาติ รวมถึงตอบสนองนักท่องเที่ยวที่มีไลฟ์สไตล์ได้เข้ามาใช้ชีวิตช่วงวันหยุดต่าง ๆ ถือเป็นสิ่งที่รัฐบาลต้องการสนับสนุนอย่างเต็มที่ ขอให้ช่วยกันประชาสัมพันธ์ให้ทั่วโลกได้รับรู้ว่าจังหวัดภูเก็ตมีการท่องเที่ยวทางเรือ เพื่อให้คนมาท่องเที่ยวเพิ่มมากขึ้น ยืนยันรัฐบาลพร้อมสนับสนุนเต็มที่จริง และสนับสนุนมาโดยตลอด ซึ่งปัจจุบันมีบริษัทเอกชนมากมายที่เริ่มทำธุรกิจเกี่ยวกับการเดินทางทางน้ำ และเรือยอร์ชต่าง ๆ
“ตนเองเคยทำงานภาคเอกชนมาก่อนและเข้าใจถึงความยุ่งยาก จึงอยากสนับสนุนในการช่วยประสานงานกับทางราชการ เพื่อลดขั้นตอนให้กับนักธุรกิจที่ภูเก็ตนี้ เพราะถือเป็นส่วนสำคัญในการทำให้เศรษฐกิจของประเทศไทยหมุนเวียน ทำให้เกิดการท่องเที่ยว เกิดการลงทุนเพิ่มมากขึ้น” นายกรัฐมนตรี ระบุ
สำหรับงาน Thailand International Boat Show A Luxury Lifestyle Event 2025 ครั้งที่ 3 จัดขึ้นระหว่าง 9 - 12 มกราคม 2568 ณ ภูเก็ต ยอร์ช เฮเว่น มารีน่า จังหวัดภูเก็ต ซึ่งการจัดงานในปีนี้ตอกย้ำภูเก็ตในฐานะเมืองท่องเที่ยวที่ขับเคลื่อนเศรษฐกิจด้านการท่องเที่ยวลักซ์ชัวรี และซอฟต์พาวเวอร์เพื่อการเติบโตอย่างยั่งยืนของอุตสาหกรรมทางทะเลไทย โดยคาดมีผู้เข้าชมงานมากกว่า 6,000 คน จากทั่วโลก และคาดว่าสามารถสร้างรายได้มากกว่า 1 พันล้านบาทให้กับภาคการท่องเที่ยวทางทะเล

ที่มา : https://www.thaigov.go.th/news/contents/details/92188