รัฐบาลไทย-ข่าวทำเนียบรัฐบาล-SME D Bank ผนึกกำลัง Student Care ติดปีกรับเทรนด์การศึกษายุคใหม่ เผยความสำเร็จร่วมลงทุนทะลุ 1,500 ลบ. ต่อยอดพาเอสเอ็มอีสู่ตลาดหลักทรัพย์ 5 กิจการ


วันพฤหัสบดีที่ 9 มกราคม 2568
09/01/2568
พิมพ์
SME D Bank ผนึกกำลัง Student Care ติดปีกรับเทรนด์การศึกษายุคใหม่ เผยความสำเร็จร่วมลงทุนทะลุ 1,500 ลบ. ต่อยอดพาเอสเอ็มอีสู่ตลาดหลักทรัพย์ 5 กิจการ
SME D Bank ร่วมลงทุน “Student Care” แพลตฟอร์มระบบบริหารกิจการโรงเรียนสุดล้ำ เพิ่มศักยภาพรองรับเทรนด์การศึกษายุคใหม่เติบโต ตั้งเป้าทะยานเข้าตลาดทุนภายใน 5 ปี เผยความสำเร็จ SME D Bank หนุนเอสเอ็มอีผ่านการร่วมลงทุนแล้วกว่า 40 ราย วงเงินทะลุ 1,500 ลบ.
SME D Bank ร่วมลงทุน “Student Care” แพลตฟอร์มระบบบริหารกิจการโรงเรียนสุดล้ำ เพิ่มศักยภาพรองรับเทรนด์การศึกษายุคใหม่เติบโต ตั้งเป้าทะยานเข้าตลาดทุนภายใน 5 ปี เผยความสำเร็จ SME D Bank หนุนเอสเอ็มอีผ่านการร่วมลงทุนแล้วกว่า 40 ราย วงเงินทะลุ 1,500 ลบ. ต่อยอดพาเข้าจดทะเบียนในตลาดหลักทรัพย์ SET mai และ LiVE Exchange สำเร็จ 5 กิจการ
นายพิชิต มิทราวงศ์ กรรมการผู้จัดการ ธนาคารพัฒนาวิสาหกิจขนาดกลางและขนาดย่อมแห่งประเทศไทย (ธพว.) หรือ SME D Bank กล่าวในโอกาสร่วมแสดงความยินดี การร่วมลงทุนระหว่าง กองทุนร่วมลงทุนในกิจการ SMEs (กองทุนย่อยกองที่ 1) หรือ กองทรัสต์ ของ SME D Bank กับ บริษัท สติวเดนท์ แคร์ จำกัด ผู้ให้บริการแพลตฟอร์มบริหารจัดการงานโรงเรียนและดูแลช่วยเหลือนักเรียน แบรนด์ “Student Care” มีจุดเด่นเป็นระบบที่พัฒนาโดยผู้เชี่ยวชาญเข้าใจความต้องการของโรงเรียนและผู้ปกครองอย่างแท้จริง ซึ่งการร่วมลงทุนดังกล่าว จะช่วยเพิ่มศักยภาพให้ Student Care สามารถยกระดับพัฒนาแพลตฟอร์มให้มีบริการครอบคลุมได้มากยิ่งขึ้น ตอบเทรนด์ธุรกิจการศึกษายุคใหม่ได้เป็นอย่างดี ช่วยให้ขยายตลาดได้กว้างขวาง โดยเฉพาะโรงเรียนเอกชน ช่วยให้กิจการเติบโตต่อเนื่องทุกปี และคาดจะสามารถเข้าจดทะเบียนตลาดหลักทรัพย์ ในอีก 5 ปีข้างหน้า
ทั้งนี้ SME D Bank สนับสนุนผู้ประกอบการเอสเอ็มอีผ่านการร่วมลงทุนมาอย่างต่อเนื่อง เพื่อช่วยยกระดับธุรกิจ และต่อยอดพาเข้าสู่ตลาดหลักทรัพย์ โดยดำเนินการผ่านกองทุนย่อยที่ 1 ที่มุ่งเน้นธุรกิจสตาร์ทอัพที่มีนวัตกรรม และเอสเอ็มอีในกลุ่มอุตสาหกรรมอาหารและสินค้าเกษตรแปรรูป สำหรับกองทุนย่อยที่ 2  มุ่งเน้นเอสเอ็มอีขนาดกลางที่มีศักยภาพ ทั้งนี้ นับตั้งแต่เริ่มโครงการอนุมัติร่วมลงทุนแล้ว 42 กิจการ วงเงินมากกว่า 1,500 ล้านบาท และช่วยผลักดันเข้าสู่ตลาดหลักทรัพย์สำเร็จแล้ว 5 กิจการ แบ่งเป็นตลาดหลักทรัพย์ไลฟ์เอ็กซ์เช้นจ์ (LiVEx) จำนวน 1 ราย  ตลาดหลักทรัพย์ เอ็ม เอ ไอ (mai) จำนวน 3 กิจการ และตลาดหลักทรัพย์แห่งประเทศไทย (SET) จำนวน 1 กิจการ
นอกจากนั้น SME D Bank ยังดำเนินโครงการเตรียมความพร้อม ช่วยเสริมสร้างความรู้ให้แก่ผู้ประกอบการเอสเอ็มอีที่มีศักยภาพและต้องการเติบโตในตลาดทุนไทย เข้าร่วมโครงการบ่มเพาะพัฒนาธุรกิจ ซึ่งดำเนินการมาต่อเนื่องตั้งแต่ปี 2563 โดยผู้ประกอบการเอสเอ็มอีที่เข้าโครงการ จะได้รับคำแนะนำจากผู้เชี่ยวชาญหลากหลายสาขา เปิดโอกาสต่อยอดสร้างเครือข่ายธุรกิจ และสามารถก้าวสู่ตลาดทุนไทยได้ต่อไปในอนาคต ตลอดโครงการที่ผ่านมา  SME D Bank สนับสนุนผู้ประกอบการเข้าร่วมโครงการแล้ว จำนวน 94 ราย และต่อยอดเข้าถึงตลาดทุนได้จำนวน 2 ราย

ที่มา : https://www.thaigov.go.th/news/contents/details/92180