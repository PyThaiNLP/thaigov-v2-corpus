รัฐบาลไทย-ข่าวทำเนียบรัฐบาล-รัฐมนตรีประจำสำนักนายกรัฐมนตรี “ชูศักดิ์” เชิญชวนเด็ก ๆ และผู้ปกครองร่วมกิจกรรมวันเด็กแห่งชาติ ประจำปี 2568 ณ สำนักงานปลัดสำนักนายกรัฐมนตรี ทำเนียบรัฐบาล


วันพฤหัสบดีที่ 9 มกราคม 2568
09/01/2568
พิมพ์
รัฐมนตรีประจำสำนักนายกรัฐมนตรี “ชูศักดิ์” เชิญชวนเด็ก ๆ และผู้ปกครองร่วมกิจกรรมวันเด็กแห่งชาติ ประจำปี 2568 ณ สำนักงานปลัดสำนักนายกรัฐมนตรี ทำเนียบรัฐบาล
รัฐมนตรีประจำสำนักนายกรัฐมนตรี “ชูศักดิ์” เชิญชวนเด็ก ๆ และผู้ปกครองร่วมกิจกรรมวันเด็กแห่งชาติ ประจำปี 2568 ณ สำนักงานปลัดสำนักนายกรัฐมนตรี ทำเนียบรัฐบาล
วันนี้ (9 ม.ค.68) นายชูศักดิ์ ศิรินิล รัฐมนตรีประจำสำนักนายกรัฐมนตรี เปิดเผยว่า สำนักงานปลัดสำนักนายกรัฐมนตรี ได้เล็งเห็นถึงความสำคัญของเด็กและเยาวชน ซึ่งจะเติบโตเป็นทรัพยากรบุคคลที่สำคัญของชาติ จึงได้จัดให้มีงานวันเด็กเป็นประจำทุกปี โดยวันเด็กแห่งชาติปีนี้ตรงกับวันเสาร์ที่ 11 มกราคม 2568 ซึ่งในปีนี้ นางสาวแพทองธาร ชินวัตร นายกรัฐมนตรี ได้มอบคำขวัญวันเด็กว่า “ทุกโอกาส คือ การเรียนรู้ พร้อมปรับตัว สู่อนาคตที่เลือกเอง”
สำหรับการจัดงานวันเด็กของสำนักงานปลัดสำนักนายกรัฐมนตรีในปีนี้ ได้รับความร่วมมืออย่างดียิ่ง จากหน่วยงาน องค์กรทั้งภาครัฐ และภาคเอกชน ซึ่งกิจกรรมต่าง ๆ ประกอบด้วย
1. กิจกรรมบนเวที  เริ่มตั้งแต่เวลา 08.30 น. โดยมีการจัดกิจกรรมบนเวที ประกอบด้วย การแสดงความสามารถของเด็กในด้านต่าง ๆ กิจกรรมชิงรางวัลชวนน้อง ๆ เต้นเพลงฮิต ท่องคำขวัญ ตอบคำถามวันเด็ก การเล่นเกมต่าง ๆ เช่น เกมเก้าอี้ดนตรี เกมเหยียบลูกโป่ง เกมตักไข่ เกมพรมวิเศษ เกมบิงโก กิจกรรมให้ความรู้เกี่ยวกับธงชาติไทย การให้ความรู้เกี่ยวกับเศรษฐกิจพอเพียง และการแจกของขวัญของรางวัลให้แก่เด็ก
และเยาวชนที่ร่วมกิจกรรม
2. กิจกรรมในเต็นท์กิจกรรม โดยมีหน่วยงานเอกชน และหน่วยงานในสำนักงานปลัดสำนักนายกรัฐมนตรี ร่วมจัดกิจกรรมในเต็นท์และแจกของขวัญของรางวัลทุกกิจกรรม เช่น การแจกผลิตภัณฑ์นมจืดตราฮอกไกโด /ถั่วมารูโจ้ รสไก่และรสกุ้ง การแจกนักเก็ตไก่คลาสสิค และนักเก็ตไก่ดับเบิ้ลชีส แจกโดนัท 4,000 ชิ้น (มิสเตอร์โดนัทและดังกิ้นโดนัท) การแจกไส้กรอกและขนมวาฟเฟิล การแจกอาหารและเครื่องดื่ม เป็นต้น นอกจากนี้ ยังมีกิจกรรมการละเล่น เกมต่าง ๆ มากมาย อาทิ เกมกลิ้งเสี่ยงโชค ยิงปืนกระสุนยาง เกมบิงโก และเกมโยนปิงปองลงแผงไข่เป็นต้น
3. การจัดนิทรรศการ โดยมุ่งเน้นให้ความสำคัญเกี่ยวกับคุณค่าความเป็นไทย ใจรักชาติ สร้างความเสมอภาค เทคโนโลยี และการเทิดทูนสถาบันพระมหากษัตริย์ เพื่อให้เด็กและเยาวชนได้เติบโต เป็นพลเมืองที่ดีและเป็นทรัพยากรมนุษย์ที่มีคุณภาพ มีทักษะและความสามารถที่หลากหลาย อันจะเป็นกำลังสำคัญของชาติต่อไปในอนาคต เช่น การจัดนิทรรศการเรื่องธงไตรรงค์ที่แสดงถึงวิวัฒนาการของธงชาติไทย และนิทรรศการภาพวาดธงไตรรงค์ซึ่งเป็นผลงานจากนักเรียนนักศึกษาทั่วประเทศ รวมทั้งการจัดนิทรรศการเศรษฐกิจพอเพียงเพื่อส่งเสริมให้เด็ก ๆ ได้เรียนรู้ถึงการดำรงชีวิตแบบพอเพียงด้วยการปลูกพืชผักสวนครัวรั้วกินได้ อีกทั้งมีการนำสัตว์หลากหลายชนิดกว่า 40 ตัว มาให้เด็กได้ชมและให้อาหารอย่างใกล้ชิด
ในโอกาสนี้จึงขอเชิญชวนให้ผู้ปกครองพาบุตร หลาน มาร่วมกิจกรรมงานวันเด็กที่สำนักงานปลัดสำนักนายกรัฐมนตรี ภายในบริเวณทำเนียบรัฐบาล ซึ่งเด็ก ๆ ทุกคนนอกจากจะได้รับความรู้ความบันเทิงแล้ว ยังได้รับแจกของขวัญของรางวัลต่าง ๆ ซึ่งได้จัดเตรียมไว้เป็นจำนวนมากอีกด้วย

ที่มา : https://www.thaigov.go.th/news/contents/details/92190