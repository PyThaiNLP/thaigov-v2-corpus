รัฐบาลไทย-ข่าวทำเนียบรัฐบาล-​“รมว.ปุ๋ง”เปิดกล่องของขวัญวันเด็กปี 68 ชวนเล่นสนุก เรียนรู้ศิลปวัฒนธรรมผ่านกิจกรรมหลากหลาย ชมรถพิพิธภัณฑ์สัญจร-รถโรงหนังเคลื่อนที่ พบมาสคอต“น้องหมูเด้ง Thai Cuteness ตัวตึง ถึงไทย


วันพฤหัสบดีที่ 9 มกราคม 2568
​“รมว.ปุ๋ง”เปิดกล่องของขวัญวันเด็กปี 68 ชวนเล่นสนุก เรียนรู้ศิลปวัฒนธรรมผ่านกิจกรรมหลากหลาย ชมรถพิพิธภัณฑ์สัญจร-รถโรงหนังเคลื่อนที่ พบมาสคอต“น้องหมูเด้ง Thai Cuteness ตัวตึง ถึงไทย
​“รมว.ปุ๋ง”เปิดกล่องของขวัญวันเด็กปี 68 ชวนเล่นสนุก เรียนรู้ศิลปวัฒนธรรมผ่านกิจกรรมหลากหลาย ชมรถพิพิธภัณฑ์สัญจร-รถโรงหนังเคลื่อนที่ พบมาสคอต“น้องหมูเด้ง Thai Cuteness ตัวตึง ถึงไทย” โชว์หุ่นละครเล็กโจหลุยส์  ฟังดนตรี เวิร์คช้อปศิลปะไทย
“รมว.ปุ๋ง”เปิดกล่องของขวัญวันเด็กปี 68 ชวนเล่นสนุก เรียนรู้ศิลปวัฒนธรรมผ่านกิจกรรมหลากหลาย ชมรถพิพิธภัณฑ์สัญจร-รถโรงหนังเคลื่อนที่ พบมาสคอต“น้องหมูเด้ง Thai Cuteness ตัวตึง ถึงไทย” โชว์หุ่นละครเล็กโจหลุยส์  ฟังดนตรี เวิร์คช้อปศิลปะไทย ฝึกทำอาหาร มารยาทไทย มอบโล่เชิดชูเกียรติ “วัฒนธรรมวินิต”และ“Young Smart” ร่วมกิจกรรมฟรี ณ ทำเนียบรัฐบาลกระทรวงศึกษาธิการและหน่วยงานสังกัดวธ.
นางสาวสุดาวรรณ หวังศุภกิจโกศล รัฐมนตรีว่าการกระทรวงวัฒนธรรม (รมว.วธ.) เปิดเผยว่า กระทรวงวัฒนธรรม (วธ.) มีนโยบายส่งเสริมการเรียนรู้ด้านศาสนา ศิลปะและวัฒนธรรมให้แก่เด็กและเยาวชนไทย เพื่ออนุรักษ์ สืบสานและต่อยอดมรดกทางศิลปวัฒนธรรมของชาติให้คงอยู่อย่างยั่งยืน และมุ่งปลูกฝังให้เติบโตเป็นคนดี มีคุณธรรม รักษาวัฒนธรรมที่ดีงามของชาติไว้ รวมทั้งส่งเสริมการสร้างภูมิคุ้มกัน รู้จักใช้สื่ออย่างปลอดภัยและสร้างสรรค์ก่อให้เกิดประโยชน์แก่ตนเองและสังคม ดังนั้น เนื่องในวันเด็กแห่งชาติ ประจำปี 2568 กระทรวงวัฒนธรรม (วธ.) และหน่วยงานในสังกัดได้ร่วมจัดกิจกรรมวันเด็กแห่งชาติ ประจำปี 2568 ในวันเสาร์ที่ 11 มกราคม 2568 โดยนางสาวแพทองธาร ชินวัตร นายกรัฐมนตรี มอบคำขวัญให้แก่เด็กไทย “ทุกโอกาส คือ การเรียนรู้ พร้อมปรับตัวสู่อนาคตที่เลือกเอง” ซึ่งการจัดกิจกรรมของวธ.มุ่งสร้างโอกาสในการเรียนรู้ที่ให้ทั้งสาระความรู้และความบันเทิงด้วยมิติทางศาสนา ศิลปะและวัฒนธรรมให้แก่เด็กและเยาวชนเข้าชมได้โดยไม่เสียค่าใช้จ่าย โดยวธ.ร่วมกับหน่วยงานรัฐ เอกชนและเครือข่ายทางวัฒนธรรมจัดกิจกรรมในพื้นที่ต่างๆ ดังนี้
1.ทำเนียบรัฐบาล จัดพิธีมอบโล่เชิดชูเกียรติ “วัฒนธรรมวินิต” ประจำปี 2568 และรางวัล“Young Smart : Young ทำดี ประจำปี 2567” ให้แก่เด็กและเยาวชน เพื่อส่งเสริมให้กล้าทำความดี แสดงออกอย่างสร้างสรรค์ มีจิตสาธารณะและความภาคภูมิใจในวัฒนธรรมไทย กิจกรรมรถพิพิธภัณฑ์สัญจร จัดแสดงโบราณวัตถุจำลอง จิ๊กซอว์ภาชนะดินเผาสามมิติ การ์ตูนอิงประวัติศาสตร์และสารคดีต่างๆและกิจกรรมรถฉายภาพยนตร์เคลื่อนที่ (รถโรงหนัง) จัดฉายภาพยนตร์ เรื่อง “Vargen (Pig) 2022” เป็นภาพยนตร์แอนิเมชันรางวัลระดับนานาชาติจากประเทศเนเธอแลนด์ รวมทั้งมีกิจกรรมเรียนรู้มารยาทไทย การแสดงหุ่นละครเล็ก โจหลุยส์ การละเล่นพื้นบ้านและการแสดงพื้นบ้าน การเล่นเกมฝึกสมอง ประลองทักษะและถ่ายภาพกับคอสเพลย์ 2.กระทรวงศึกษาธิการ ซึ่งสำนักงานปลัดกระทรวงวัฒนธรรม (สป.วธ.) จัดกิจกรรมส่งเสริมการเรียนรู้ตามแนวคิด “เรียนดี มีความสุข” สร้างจิตสำนึกและความรักในสถาบันชาติ ศาสนา และพระมหากษัตริย์ อาทิ ประดิษฐ์ของเล่นพื้นบ้านจากภูมิปัญญาไทย การเรียนรู้วิทยาศาสตร์การทำเทียนเจลกิจกรรมศิลปะสร้างชีวิต และกิจกรรมสันทนาการอีกมากมาย
รัฐมนตรีว่าการกระทรวงวัฒนธรรม กล่าวอีกว่า 3.หน่วยงานสังกัดวธ. ได้แก่ กรมศิลปากร (ศก.) เปิดแหล่งเรียนรู้ทั้งพิพิธภัณฑสถานแห่งชาติ อุทยานประวัติศาสตร์และหอสมุดแห่งชาติทั้งในส่วนกลางและส่วนภูมิภาค เพื่อให้เด็กและเยาวชนเข้าร่วมกิจกรรมโดยไม่เสียค่าใช้จ่ายใดๆ พร้อมมอบของขวัญ ของรางวัล อาหารและเครื่องดื่ม ซึ่งกิจกรรมมุ่งสร้างความตระหนักรู้ในมรดกทางศิลปวัฒนธรรมของชาติ สร้างความสนุกสนานและความคิดสร้างสรรค์ เช่น พิพิธภัณฑสถานแห่งชาติ พระนคร จัดกิจกรรม “สนุกสุขสันต์ พิพิธภัณฑ์หรรษา” มีกิจกรรมประกอบด้วยกิจกรรมเชิงปฏิบัติการหัวข้อ “ลายสือไทย” และ “ปั้นปูนไทย” ผ่านโบราณสถาน ศิลปวัตถุที่จัดแสดงในพิพิธภัณฑสถานแห่งชาติ พระนคร กิจกรรมวอล์คแรลลี่เรียนรู้จากโบราณวัตถุและศิลปวัตถุภายในพิพิธภัณฑสถานแห่งชาติ พระนคร กิจกรรมจากกลุ่มศิลปินอาร์ตทอย พิพิธภัณฑสถานแห่งชาติ สุพรรณบุรี จัดกิจกรรมเกมขุนแผนตามล่าหาของวิเศษ กิจกรรมงานประดิษฐ์สุดมหัศจรรย์ เป็นต้น หอสมุดแห่งชาติ กรมศิลปากร เทเวศร์ จัดกิจกรรมวันเด็กแห่งชาติ ซึ่งมุ่งเน้นให้ความรู้ ความบันเทิงและความสนุกสนาน หอสมุดแห่งชาติรัชมังคลาภิเษก กาญจนบุรี จัดกิจกรรมเกมมหาสนุก กิจกรรมบันเทิงบนเวที เป็นต้น
ขณะเดียวกันสำนักงานศิลปวัฒนธรรมร่วมสมัย (สศร.) จัดกิจกรรมด้วยแนวคิด “เรียนรู้ดูหอศิลป์” โดยมีกิจกรรมฐานการเรียนรู้ 4 ฐาน ได้แก่ การ์ดคอลลาจ นิทานหุ่น ระบายสีถุงผ้าและร้อยลูกปัด การแสดงมายากล การแสดงโบโซ่บิดลูกโป่ง การแสดงแฟชั่นโชว์ เด็กไทยหัวใจอาร์ตและการแสดงดนตรี ณ หอศิลป์ร่วมสมัยราชดำเนิน กรมส่งเสริมวัฒนธรรม(สวธ.)โดยหออัครศิลปิน อำเภอคลองหลวง จังหวัดปทุมธานี จัดกิจกรรมวันเด็กแห่งชาติด้วยแนวคิด “หออัครศิลปินสืบสานงานศิลป์ เพื่อเด็กไทย” ประกอบด้วย 3 กิจกรรมหลัก ได้แก่ การแสดงทางศิลปวัฒนธรรม มีการแสดงชุดจ๊ะทิงจา ระบำลูกทุ่ง ละครสั้น ดนตรีสด การสาธิตทางวัฒนธรรมมีการทำข้าวผัดต้มยำกุ้ง ข้าวไข่พระอาทิตย์ ก๋วยเตี๋ยวต้มยำ สลัดโรล กาละแมรวงข้าวเม็ดบัว (1 จังหวัด 1 เมนู เชิดชูอาหารถิ่น ปี 2567 จังหวัดปทุมธานี) ขนมครกทรงเครื่องและกิจกรรมทางวัฒนธรรม มีการทำภาพพิมพ์บนกระเป๋าผ้า สบู่สมุนไพรและวาดภาพระบายสีและพบกับมาสคอต “น้องหมูเด้ง Thai Cuteness ตัวตึง ถึงไทย”
นอกจากนี้ หอภาพยนตร์ (องค์การมหาชน) จัดกิจกรรมท่องเที่ยวเรียนรู้เส้นทางประวัติศาสตร์ภาพยนตร์ กิจกรรมเวิร์คช้อปประดิษฐ์ของเล่น “ภาพติดตา” กิจกรรม Street Art วาดภาพทรายสี สอยดาวของขวัญและจัดฉายภาพยนตร์ที่คัดสรรสำหรับเด็ก เรื่อง How to Train Your Dragon (2553) และ Sing (2559) ณ หอภาพยนตร์ (องค์การมหาชน) ศาลายา จังหวัดนครปฐม ศูนย์มานุษยวิทยาสิรินธร (องค์การมหาชน) ตลิ่งชัน กรุงเทพฯ จัดกิจกรรมฐานเรียนรู้ 4 ฐาน ได้แก่ การเพ้นท์กระเป๋า ตามรอยนิทรรศการ สอยดาว บริเวณหน้าศูนย์มานุษยวิทยาสิรินธร และนำชมศูนย์มานุษยวิทยาสิรินธร และกองทุนพัฒนาสื่อปลอดภัยและสร้างสรรค์ จัดกิจกรรมเวิร์คช้อปเรียนรู้ใช้สื่อปลอดภัยและสร้างสรรค์ ณ สำนักงานคณะกรรมการกิจการกระจายเสียง กิจการโทรทัศน์และกิจการโทรคมนาคมแห่งชาติ (กสทช.) เขตพญาไท กรุงเทพฯ
“ดิฉันขอเชิญชวนผู้ปกครอง เด็กและเยาวชนมาร่วมกิจกรรมวันเด็กแห่งชาติที่วธ.และหน่วยงานในสังกัดร่วม จัดขึ้นโดยไม่เสียค่าใช้จ่ายใดๆ เพื่อเรียนรู้ด้านศาสนา ศิลปะและวัฒนธรรมผ่านกิจกรรมหลากหลายที่ให้ความรู้ ความบันเทิงและความสนุกสนาน เพื่อให้เด็กๆได้มีโอกาสปลดปล่อยพลังความคิดสร้างสรรค์ พร้อมกับได้ร่วมสืบสาน รักษาและต่อยอดศิลปวัฒนธรรมไทยและขับเคลื่อน Soft Power ไทยต่อไปในอนาคต สอบถามรายละเอียดเพิ่มเติมได้ที่สายด่วนวัฒนธรรม โทร.1765 ” นางสาวสุดาวรรณ กล่าว

ที่มา : https://www.thaigov.go.th/news/contents/details/92184