รัฐบาลไทย-ข่าวทำเนียบรัฐบาล-บัญชีกลางจับมือสรรพากร บูรณาการข้อมูลเงินได้และภาษีหัก ณ ที่จ่าย ของข้าราชการ ลูกจ้างประจำ และผู้รับบำเหน็จบำนาญ


วันพฤหัสบดีที่ 9 มกราคม 2568
09/01/2568
พิมพ์
บัญชีกลางจับมือสรรพากร บูรณาการข้อมูลเงินได้และภาษีหัก ณ ที่จ่าย ของข้าราชการ ลูกจ้างประจำ และผู้รับบำเหน็จบำนาญ
กรมบัญชีกลางและกรมสรรพากรจัดทำ “โครงการบูรณาการข้อมูลเงินได้และภาษีหัก ณ ที่จ่ายของข้าราชการ ลูกจ้างประจำ และผู้รับบำเหน็จบำนาญ” ทั่วประเทศกว่า 2,200,000 ราย ที่จัดเก็บในระบบจ่ายตรงเงินเดือน (e-Payroll) และระบบบำเหน็จบำนาญ (Digital Pension)
นางแพตริเซีย มงคลวนิช อธิบดีกรมบัญชีกลาง เปิดเผยว่า จากการที่ปลัดกระทรวงการคลัง (นายลวรณ แสงสนิท) ได้มอบนโยบายให้หน่วยงานภายในสังกัดกระทรวงการคลังมีการบูรณาการฐานข้อมูลร่วมกันเพื่ออำนวยความสะดวกและลดภาระการบันทึกข้อมูลของหน่วยงานต่าง ๆ ทั้งภาครัฐและภาคเอกชน กรมบัญชีกลางและกรมสรรพากรจึงได้จัดทำ “โครงการบูรณาการข้อมูลเงินได้และภาษีหัก ณ ที่จ่ายของข้าราชการ ลูกจ้างประจำ และผู้รับบำเหน็จบำนาญ” ทั่วประเทศกว่า 2,200,000 ราย ที่จัดเก็บในระบบจ่ายตรงเงินเดือน (e-Payroll) และระบบบำเหน็จบำนาญ (Digital Pension) ของกรมบัญชีกลาง กับระบบ D-MyTax หรือ Digital MyTax ของกรมสรรพากร เพื่ออำนวยความสะดวกในการยื่นแบบแสดงรายการภาษีเงินได้บุคคลธรรมดา (ภ.ง.ด. 90/91) ของข้าราชการ ลูกจ้างประจำ และผู้รับบำเหน็จบำนาญ สำหรับปีภาษี 2567 โดยข้าราชการ ลูกจ้างประจำ และผู้รับบำเหน็จบำนาญจะเห็นข้อมูลเงินได้และภาษีที่ได้หักนำส่งไว้ในระบบ D-MyTax พร้อมให้ข้าราชการ ลูกจ้างประจำ และผู้รับบำเหน็จบำนาญทำการตรวจสอบและยืนยันข้อมูล ก่อนนำเข้าระบบ e-Filing ของกรมสรรพากร
“การดำเนินการจะแบ่งออกเป็น 2 ระยะ โดยในระยะแรกจะทำการเชื่อมโยงข้อมูลของผู้รับบำเหน็จบำนาญ จำนวน 900,000 รายก่อน ซึ่งในระยะแรกนี้ จากเดิมผู้รับบำเหน็จบำนาญจะต้องรอให้ได้รับหนังสือรับรองภาษีหัก ณ ที่จ่ายจากหน่วยงานต้นสังกัด หรือกรมบัญชีกลาง หรือต้อง Download จากระบบบำเหน็จบำนาญของกรมบัญชีกลาง และนำมากรอกในระบบ e - Filing ของกรมสรรพากร ซึ่งอาจผิดพลาดในการกรอกข้อมูลได้ โดยเปลี่ยนมาเป็นกรมบัญชีกลางจะส่งข้อมูลเงินได้และภาษีหัก ณ ที่จ่ายของผู้รับบำเหน็จบำนาญทั้ง 900,000 รายให้กับกรมสรรพากรในวันนี้ (9 มกราคม 2568) และกรมสรรพากรจะนำเข้าระบบ D-MyTax ของกรมสรรพากร โดยผู้รับบำเหน็จบำนาญสามารถเข้าตรวจสอบข้อมูลในระบบ D-MyTax ของกรมสรรพากรได้ตั้งแต่วันจันทร์ที่ 13 มกราคม 2568 เป็นต้นไป
สำหรับการดำเนินการในระยะที่สอง จะเป็นการเชื่อมโยงข้อมูลของข้าราชการ และลูกจ้างประจำ จำนวน 1,300,000 ราย ซึ่งจะมีขั้นตอนมากกว่า กล่าวคือ ส่วนราชการจะต้องประมวลผลและส่งให้กรมบัญชีกลาง เพื่อรวบรวมและจัดส่งให้กรมสรรพากร จึงคาดว่าน่าจะเริ่มส่งข้อมูลข้าราชการและลูกจ้างประจำชุดแรกให้กับกรมสรรพากรได้ในช่วงต้นเดือนกุมภาพันธ์ 2568 และชุดที่สองในช่วงต้นเดือนมีนาคม 2568” อธิบดีกรมบัญชีกลาง กล่าว
นายปิ่นสาย สุรัสวดี อธิบดีกรมสรรพากรกล่าวว่า การบูรณาการข้อมูลเงินได้ฯ นี้ เป็นอีกหนึ่งความสำเร็จในการยกระดับการให้บริการร่วมกันของกระทรวงการคลัง อันจะช่วยอำนวยความสะดวกในการยื่นแบบแสดงรายการภาษีให้กับข้าราชการ ลูกจ้างประจำ และผู้รับบำเหน็จบำนาญ ลดความเสี่ยงจากการถูกหลอกลวงจากมิจฉาชีพของผู้รับบำนาญ พร้อมทั้งเป็นการสนับสนุนการบริหารจัดการข้อมูลอย่างมีประสิทธิภาพร่วมกันระหว่างหน่วยงาน ช่วยรักษาสิ่งแวดล้อม ลดการใช้กระดาษ ตอกย้ำถึงความมุ่งมั่นของกระทรวงการคลังในการช่วยลดต้นทุนการดำเนินการของประเทศ
ทั้งนี้ หากผู้รับบำเหน็จบำนาญยังมีความประสงค์ขอรับหนังสือรับรองภาษีหัก ณ ที่จ่าย สามารถติดต่อขอรับได้ที่ส่วนราชการต้นสังกัดของผู้รับบำเหน็จบำนาญ หรือติดต่อกองบริหารการเบิกจ่ายเงินเดือน ค่าจ้าง บำเหน็จบำนาญ กรมบัญชีกลาง สำนักงานคลังเขต และสำนักงานคลังจังหวัดทั่วประเทศ หรือสามารถสอบถามรายละเอียดเพิ่มเติมได้ที่ Call Center ของกรมบัญชีกลาง หมายเลขโทรศัพท์ 0 2276 6400 และหากมีข้อสงสัยเกี่ยวกับการยื่นแบบแสดงรายการภาษี สามารถติดต่อศูนย์สารนิเทศสรรพากร (RD Intelligence Center) ได้ที่หมายเลขโทรศัพท์ 1161 ในวันและเวลาราชการ

ที่มา : https://www.thaigov.go.th/news/contents/details/92176