รัฐบาลไทย-ข่าวทำเนียบรัฐบาล-กรมสรรพากรจับมือกรมบัญชีกลาง ยกระดับบริการภาษีด้วยโครงการบูรณาการข้อมูลรายได้และภาษีหัก ณ ที่จ่าย ของข้าราชการ ลูกจ้างประจำ และผู้รับบำเหน็จบำนาญ


วันพฤหัสบดีที่ 9 มกราคม 2568
09/01/2568
พิมพ์
กรมสรรพากรจับมือกรมบัญชีกลาง ยกระดับบริการภาษีด้วยโครงการบูรณาการข้อมูลรายได้และภาษีหัก ณ ที่จ่าย ของข้าราชการ ลูกจ้างประจำ และผู้รับบำเหน็จบำนาญ
กรมสรรพากรและกรมบัญชีกลางร่วมเปิดตัว “โครงการบูรณาการข้อมูลเงินได้และภาษีหัก ณ ที่จ่ายของข้าราชการ ลูกจ้างประจำ และผู้รับบำเหน็จบำนาญ” ณ ห้องวายุภักษ์ 1 กระทรวงการคลัง
วันที่ 9 มกราคม 2568 กรมสรรพากรและกรมบัญชีกลางร่วมเปิดตัว “โครงการบูรณาการข้อมูลเงินได้และภาษีหัก ณ ที่จ่ายของข้าราชการ ลูกจ้างประจำ และผู้รับบำเหน็จบำนาญ” ณ ห้องวายุภักษ์ 1 กระทรวงการคลัง เพื่ออำนวยความสะดวก และลดภาระการจัดการข้อมูลภาษี พร้อมยกระดับคุณภาพการให้บริการด้วยการเชื่อมโยงข้อมูลระหว่างหน่วยงานในกระทรวงการคลัง
นายปิ่นสาย สุรัสวดี อธิบดีกรมสรรพากร กล่าวว่า “โครงการนี้เป็นความร่วมมือระหว่างกรมสรรพากรและกรมบัญชีกลางในการเชื่อมโยงข้อมูลผ่านระบบ D-MyTax (Digital MyTax) ของกรมสรรพากร กับระบบจ่ายตรงเงินเดือน (e-Payroll) และระบบบำนาญ (Digital Pension) ของกรมบัญชีกลาง โดยมีเป้าหมายสำคัญในการลดขั้นตอนการกรอกข้อมูล ยืนยันความถูกต้อง และช่วยให้ผู้เสียภาษีสามารถยื่นแบบแสดงรายการภาษีเงินได้บุคคลธรรมดา (ภ.ง.ด.90/91) ได้ง่ายขึ้น
ทั้งนี้ การเชื่อมโยงข้อมูลดังกล่าวช่วยให้ผู้เสียภาษี ซึ่งประกอบด้วยข้าราชการ ลูกจ้างประจำ และผู้รับบำเหน็จบำนาญ รวมกว่า 2.2 ล้านรายทั่วประเทศ (ผู้รับบำเหน็จบำนาญจำนวน 900,000 ราย และข้าราชการ ลูกจ้างประจำ จำนวน 1,300,000 ราย) สามารถตรวจสอบข้อมูลเงินได้ และภาษีหัก ณ ที่จ่ายของตนเองผ่านระบบ D-MyTax ได้อย่างสะดวกก่อนยื่นแบบ ภ.ง.ด. 90/91 โครงการนี้ไม่เพียงช่วยเพิ่มความสะดวกสบายให้แก่ผู้เสียภาษี แต่ยังแสดงให้เห็นถึงความร่วมมืออย่างใกล้ชิดระหว่างหน่วยงานในกระทรวงการคลัง ซึ่งมุ่งมั่นที่จะพัฒนาการให้บริการภาครัฐอย่างต่อเนื่อง”
อธิบดีกรมสรรพากร กล่าวเพิ่มเติมว่า “โครงการดังกล่าวเป็นไปตามนโยบายของปลัดกระทรวงการคลัง (นายลวรณ แสงสนิท) ที่มุ่งส่งเสริมการบูรณาการข้อมูลระหว่างหน่วยงานในสังกัดกระทรวงการคลัง เพื่อพัฒนาระบบการทำงานและยกระดับการให้บริการประชาชน ทั้งนี้ สอดคล้องกับนโยบาย Open & Connected Government ของรัฐบาล ที่เน้นการเปิดเผยและเชื่อมโยงข้อมูลภาครัฐเพื่อเพิ่มความโปร่งใส ลดความซ้ำซ้อน และสร้างโอกาสให้ประชาชนสามารถเข้าถึงข้อมูลที่เกี่ยวข้องได้อย่างสะดวก รวดเร็ว และปลอดภัย การดำเนินงานในครั้งนี้ไม่เพียงตอบโจทย์การยื่นภาษีที่ง่ายขึ้น แต่ยังสะท้อนถึงความมุ่งมั่นของกระทรวงการคลังในการนำข้อมูล และเทคโนโลยีมาขับเคลื่อนการพัฒนาประเทศอย่างยั่งยืน”
สำหรับผู้ที่มีข้อสงสัยสามารถสอบถามข้อมูลเพิ่มเติมได้ที่สำนักงานสรรพากรทุกแห่งทั่วประเทศหรือที่ศูนย์สารนิเทศสรรพากร (RD Intelligence Center) โทร. 1161

ที่มา : https://www.thaigov.go.th/news/contents/details/92186