รัฐบาลไทย-ข่าวทำเนียบรัฐบาล-"อนุทิน" มอบนโยบาย 14 จังหวัดภาคใต้ ย้ำบทบาทผู้ว่า CEO ร่วมมือเอกชนและทุกภาคส่วน พัฒนาพื้นที่อย่างเป็นรูปธรรม


วันพฤหัสบดีที่ 9 มกราคม 2568
09/01/2568
พิมพ์
"อนุทิน" มอบนโยบาย 14 จังหวัดภาคใต้ ย้ำบทบาทผู้ว่า CEO ร่วมมือเอกชนและทุกภาคส่วน พัฒนาพื้นที่อย่างเป็นรูปธรรม
"อนุทิน" มอบนโยบาย 14 จังหวัดภาคใต้ ย้ำบทบาทผู้ว่า CEO ร่วมมือเอกชนและทุกภาคส่วน พัฒนาพื้นที่อย่างเป็นรูปธรรม
น.ส.ไตรศุลี ไตรสรณกุล เลขานุการ รมว.มหาดไทย และโฆษกกระทรวงมหาดไทย เปิดเผยว่า วันนี้ (9 ม.ค. 68) เวลา 13.00 น. นายอนุทิน ชาญวีรกูล รองนายกรัฐมนตรีและ รมว.มหาดไทย เป็นประธานประชุมติดตามการดำเนินงานตามนโยบายรัฐบาลและภารกิจสำคัญของกระทรวงมหาดไทย และมอบนโยบายผู้ว่าราชการจังหวัด 14 จังหวัดภาคใต้ โดยมี นายอรรษิษฐ์ สัมพันธรัตน์ ปลัดกระทรวงมหาดไทย พร้อมคณะผู้บริหารระดับสูงกระทรวงมหาดไทย ผู้ว่าราชการจังหวัดในพื้นที่ภาคใต้ นายอำเภอ และผู้บริหารองค์กรปกครองส่วนท้องถิ่นในพื้นที่จังหวัดสงขลา ร่วมประชุม ณ โรงแรมบุรีศรีภู อ.หาดใหญ่ จ.สงขลา
นายอนุทิน กล่าวว่า ภาคใต้ของไทยเป็นพื้นที่มีศักยภาพสูง ทั้งด้านเศรษฐกิจ วัฒนธรรม และการพัฒนาทรัพยากร แต่ก็ยังมีปัญหาและความท้าทายที่ต้องเผชิญ อาทิ ปัญหาความมั่นคง ความเหลื่อมล้ำทางเศรษฐกิจ ภัยธรรมชาติที่รุนแรงขึ้นจากการเปลี่ยนแปลงสภาพภูมิอากาศ โครงสร้างพื้นฐานที่ยังไม่สมบูรณ์ ที่อาจเป็นอุปสรรคต่อการพัฒนาพื้นที่ ซึ่งต้องอาศัยของจังหวัดเข้ามาสนับสนุนการบริหารจัดการความท้าทาย ไปพร้อมกับการขับเคลื่อนนโยบายของกระทรวงมหาดไทย ไม่ว่าจะเป็นการจัดระเบียบสังคม การปราบปรามยาเสพติด การให้บริการน้ำประปาดื่มได้ ที่ต้องดำเนินการอย่างต่อเนื่องและมีประสิทธิภาพ
นายอนุทิน ได้เน้นย้ำถึงบทบาทของผู้ว่าราชการจังหวัดในการสร้างโอกาสทางเศรษฐกิจที่ต้องทำงานประสานอย่างใกล้ชิดกับภาคเอกชนเพื่อสร้างความร่วมมือที่เป็นประโยชน์ต่อจังหวัด โดยเฉพาะอย่างยิ่งการให้ความสำคัญกับเศรษฐกิจฐานรากและวิสาหกิจชุมชน รวมทั้งพิจารณาสร้างเอกลักษณ์ที่ชัดเจน ไม่ว่าจะเป็นสินค้า บริการ หรือการท่องเที่ยว ไม่มีการแบ่งจังหวัดเป็นเมืองหลักหรือเมืองรองอีกต่อไป โดยต้องส่งเสริมให้ทุกพื้นที่เป็นเมืองที่น่าอยู่และน่าท่องเที่ยว และความสำเร็จอยู่ที่การสร้างวิสัยทัศน์ร่วมกันระหว่างภาครัฐและภาคเอกชนควบคู่ส่งเสริมศักยภาพของจังหวัดให้โดดเด่น
"กระทรวงมหาดไทยเน้นการทำงานที่ทันสมัย "ทันโลก ทันสมัย ทันท่วงที" เราปรับโครงสร้างการทำงาน โดยให้ผู้ว่าราชการจังหวัดทำหน้าที่เหมือน CEO ดูแลเป้าหมายในภาพรวม ขณะที่รองผู้ว่าราชการจังหวัดช่วยขับเคลื่อนงานในด้านต่าง ๆ ได้แก่ 1. ด้านความมั่นคง รับผิดชอบการจัดระเบียบสังคม การปราบปรามยาเสพติด และการแก้ปัญหาหนี้นอกระบบ 2. ด้านเศรษฐกิจ รับผิดชอบการแก้ปัญหาความยากจน และส่งเสริมการสร้างงาน สร้างรายได้ 3. ด้านบริหาร รับผิดชอบงานบริการประชาชน โดยเน้นการนำเทคโนโลยีที่เหมาะสมมาใช้ และ 4. ด้านสังคม รับผิดชอบการสร้างชุมชนเข้มแข็ง และปลูกฝังจิตสำนึกด้านความสามัคคี" นายอนุทิน กล่าว
ทั้งนี้ นายอนุทินยังได้กำชับผู้ว่าราชการจังหวัดในเรื่องการบรรเทาความเดือดร้อนประชาชนจากสถานการณ์อุทกภัยในพื้นที่ภาคใต้ โดยให้ผู้ว่าราชการจังหวัด รองผู้ว่าฯ และนายอำเภอ เร่งสำรวจความเสียหาย พร้อมสื่อสารกับประชาชนเกี่ยวกับการยื่นคำร้องขอรับความช่วยเหลือ เพื่อให้การเยียวยาเป็นไปอย่างรวดเร็ว ซึ่งผู้บริหารระดับสูงพร้อมสนับสนุนการทำงานด้วยการร่วมมือกันสร้างอนาคตที่มั่นคงและยั่งยืนของพี่น้องประชาชนภาคใต้
ในช่วงท้ายของการประชุม นายอรรษิษฐ์ สัมพันธรัตน์ ปลัดกระทรวงมหาดไทย ได้กล่าวเน้นย้ำการปฏิบัติราชการของผู้ว่าราชการจังหวัด รองผู้ว่าราชการจังหวัด หัวหน้าส่วนราชการ นายอำเภอ และคนมหาดไทย ต้องนำนโยบายของรองนายกรัฐมนตรี และ รมว.มหาดไทย ขับเคลื่อนอย่างต่อเนื่อง เพราะเป้าหมายของคนมหาดไทย คือ การบำบัดทุกข์ บำรุงสุข ทำให้ประชาชนมีความอุดมสมบูรณ์พูนสุขโดยถ้วนหน้า ยึดประชาชนเป็นศูนย์กลาง พร้อมทั้งได้ร่วมรับฟังการนำเสนอประเด็นการขับเคลื่อนงานตามนโยบายกระทรวงมหาดไทยของผู้ว่าราชการจังหวัด/ผู้แทนทั้ง 14 จังหวัด

ที่มา : https://www.thaigov.go.th/news/contents/details/92193