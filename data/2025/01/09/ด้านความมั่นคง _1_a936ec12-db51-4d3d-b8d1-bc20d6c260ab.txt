รัฐบาลไทย-ข่าวทำเนียบรัฐบาล-"อนุทิน" ลงพื้นที่สงขลา เป็นประธานเปิดอาคารเทศบาลเมืองคอหงส์ อ.หาดใหญ่ ย้ำบทบาทเทศบาลยุคใหม่ส่งเสริมยกระดับคุณภาพชีวิตประชาชนทุกด้าน


วันพฤหัสบดีที่ 9 มกราคม 2568
09/01/2568
พิมพ์
"อนุทิน" ลงพื้นที่สงขลา เป็นประธานเปิดอาคารเทศบาลเมืองคอหงส์ อ.หาดใหญ่ ย้ำบทบาทเทศบาลยุคใหม่ส่งเสริมยกระดับคุณภาพชีวิตประชาชนทุกด้าน
"อนุทิน" ลงพื้นที่สงขลา เป็นประธานเปิดอาคารเทศบาลเมืองคอหงส์ อ.หาดใหญ่ ย้ำบทบาทเทศบาลยุคใหม่ส่งเสริมยกระดับคุณภาพชีวิตประชาชนทุกด้าน
น.ส.ไตรศุลี ไตรสรณกุล เลขานุการ รมว.มหาดไทย และโฆษกกระทรวงมหาดไทย เปิดเผยว่า วันนี้ (9 ม.ค. 68) เวลา 11.00 น. นายอนุทิน ชาญวีรกูล รองนายกรัฐมนตรีและ รมว.มหาดไทย เป็นประธานพิธีเปิดอาคารสำนักงานเทศบาลเมืองคอหงส์ ต.คอหงส์ อ.หาดใหญ่ จ.สงขลา และมอบโล่ "คนดีศรีคอหงส์" ให้แก่ผู้ทำคุณูปการแด่เทศบาลฯ โดยมี นายอรรษิษฐ์ สัมพันธรัตน์ ปลัดกระทรวงมหาดไทย พร้อมคณะผู้บริหารระดับสูงกระทรวงมหาดไทย และผู้ว่าราชการจังหวัดในพื้นที่ภาคใต้ ร่วมในพิธี
นายอนุทิน กล่าวว่า วันนี้เป็นฤกษ์งามยามดีที่ได้ร่วมกันทำพิธีเปิดอาคารสำนักงานเทศบาลเมืองคอหงส์อย่างเป็นทางการ ที่ถือเป็นอีกหนึ่งสัญลักษณ์ของความเจริญก้าวหน้าในพื้นที่ที่สะท้อนถึงความมุ่งมั่นขององค์กรปกครองส่วนท้องถิ่นในการพัฒนาชุมชนให้ประชาชนมีคุณภาพชีวิตที่ดีขึ้น
“อาคารสำนักงานเทศบาลเมืองคอหงส์จะเป็นศูนย์กลางของการบริหารจัดการและการบริการประชาชนในพื้นที่อย่างมีประสิทธิภาพ เพราะเทศบาลฯ ไม่เพียงแต่ต้องดูแลด้านโครงสร้างพื้นฐานและระบบสาธารณูปโภค แต่ยังมีบทบาทสำคัญในการส่งเสริมคุณภาพชีวิตของประชาชนในทุกด้าน ทั้งการศึกษา สาธารณสุข เศรษฐกิจ และสิ่งแวดล้อม จึงเรียกได้ว่าเป็นยิ่งกว่าสถานที่ทำงาน เพราะต้องเป็นพื้นที่อันอบอุ่น เสมือนบ้านของชุมชน ที่ทุกคนสามารถเข้ามาใช้บริการ ขอคำปรึกษา หรือแสดงความคิดเห็นเพื่อร่วมกันพัฒนาชุมชนอย่างแท้จริง จึงขอแสดงความความชื่นชมยินดีและอำนวยพรให้การทำงานในอาคารแห่งใหม่นี้เต็มไปด้วยความสุข ความสำเร็จ และเป็นความภาคภูมิใจของคนในท้องถิ่นตำบลคอหงส์ทุกคนตลอดไป" นายอนุทิน กล่าว
น.ส.ไตรศุลี กล่าวว่า ในช่วงบ่ายวันนี้ นายอนุทินจะเป็นประธานประชุมติดตามการขับเคลื่อนงานของกระทรวงมหาดไทยร่วมกับผู้ว่าราชการจังหวัด 14 จังหวัดภาคใต้และหัวหน้าส่วนราชการในพื้นที่ ณ โรงแรมบุรีศรีภู อ.หาดใหญ่ จ.สงขลา เพื่อหารือข้อราชการ และรับฟังปัญหาและอุปสรรคในพื้นที่ภาคใต้ เพื่อนำไปสู่การพัฒนาพื้นที่ทั้งด้านเศรษฐกิจ สาธารณูปโภค การท่องเที่ยว และการรักษาความสงบเรียบร้อย เพื่อยกระดับความเป็นอยู่ที่ดีของพี่น้องประชาชน

ที่มา : https://www.thaigov.go.th/news/contents/details/92178