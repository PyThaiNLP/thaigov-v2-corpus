รัฐบาลไทย-ข่าวทำเนียบรัฐบาล-“เอกนัฏ” หารือ แมทเทล ผู้ผลิตของเล่นระดับโลก ชวนถ่ายทอดความรู้ ยกมาตรฐานโรงงานไทย


วันอาทิตย์ที่ 19 มกราคม 2568
19/01/2568
พิมพ์
“เอกนัฏ” หารือ แมทเทล ผู้ผลิตของเล่นระดับโลก ชวนถ่ายทอดความรู้ ยกมาตรฐานโรงงานไทย
“เอกนัฏ” หารือ แมทเทล ผู้ผลิตของเล่นระดับโลก ชวนถ่ายทอดความรู้ ยกมาตรฐานโรงงานไทย
วันที่ 17 มกราคม 2568 เวลา 15.30 น. นายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม ให้ นายธรรมรงค์ ฤดีสิริโชติ รองประธานกรรมการและผู้จัดการทั่วไป บริษัทแมทเทลประเทศไทย และประเทศมาเลเซีย นําคณะผู้บริหาร บริษัทแมทเทล กรุงเทพ จํากัด เข้าพบ เพื่อหารือเกี่ยวกับความร่วมมือในการพัฒนาเศรษฐกิจและภาตอุตสาหกรรมไทยโดยมี นายณัฐพล รังสิตพล ปลัดกระทรวงอุตสาหกรรม นายวันชัย พนมชัย เลขาธิการสำนักงานมาตรฐานผลิตภัณฑ์อุตสาหกรรม นายภัทรพล ลิ้มภักดี รองผู้อำนวยการสำนักงานเศรษฐกิจอุตสาหกรรม และคณะผู้บริหารกระทรวงอุตสาหกรรม เข้าร่วมด้วย ณ ห้องประชุม 20-1 การนิคมอุตสาหกรรมแห่งประเทศไทย
โดย Mattel Inc. สหรัฐอเมริกา เป็นผู้สร้างสรรค์ของเล่นเด็กอันเป็นที่โปรดปรานในระดับโลก อาทิ ตุ๊กตา Barbie ของเล่น Matchbox และ Hot Wheels โมเดล Disney และ Marvel ทั้งนี้ บริษัทแมทเทล กรุงเทพฯ ได้มีส่วนร่วมสร้างงานและส่งเสริมการขยายตัวทางเศรษฐกิจในประเทศไทย ตั้งแต่ปี 2541 บริษัทฯ ได้จัดตั้งฐานการผลิตของเล่นเพื่อขายในประเทศและส่งออก ถึงร้อยละ 50 ของการส่งออกของเล่นทั้งหมดในประเทศไทย ปัจจุบันฐานการผลิตของแมทเทลประเทศไทย ถือเป็นหนึ่งในโรงงานผลิตรถยนต์ของเล่นด้วยกระบวนการหล่อโลหะที่ใหญ่ที่สุดในโลก และยังมุ่งมั่นที่จะรักษาบทบาทผู้นำในอุตสาหกรรมของเล่นด้วยแผนการขยายการลงทุนในไทยอย่างต่อเนื่องและการนำเทคโนโลยีหุ่นยนต์และระบบอัตโนมัติชั้นนำมาใช้ในกระบวนการผลิต
รัฐมนตรีฯ เอกนัฏ กล่าวชื่นชมบริษัทแมทเทล กรุงเทพฯ ที่ให้ความสำคัญและใส่ใจในการสร้างผลิตภัณฑ์ที่มีคุณภาพ ปลอดภัย ในทุกขั้นตอนกระบวนการผลิต รวมถึงการพัฒนาอย่างยั่งยืน ซึ่งเป็นสิ่งที่กระทรวงอุตสาหกรรมให้ความสำคัญเป็นอย่างมาก ทั้งนี้ กระทรวงอุตสาหกรรม ได้เชิญชวนให้บริษัทฯ ร่วมมือเป็นโรงงานพี่เลี้ยง (Big Brother) ให้กับโรงงานขนาดเล็ก การร่วมกิจกรรมด้าน CSR ร่วมกัน และการสมัครคัดเลือกรางวัลอุตสาหกรรมดีเด่น ซึ่งบริษัทฯ พร้อมให้การสนับสนุนอย่างเติมที่ ที่ผ่านมากระทรวงอุตสาหกรรมได้อำนวยความสะดวกในเรื่องของการออกใบอนุญาต และการขอรับรองมาตรฐานผลิตภัณฑ์ต่าง ๆ เพื่อไม่ให้กระทบต่อการส่งออก ทำให้ผลิตภัณฑ์มีคุณภาพและปลอดภัยสูงสุด

ที่มา : https://www.thaigov.go.th/news/contents/details/92541