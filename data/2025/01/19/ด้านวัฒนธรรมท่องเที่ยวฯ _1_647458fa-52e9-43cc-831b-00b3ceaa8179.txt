รัฐบาลไทย-ข่าวทำเนียบรัฐบาล-ประธาน GTERC หารือ รมว.การท่องเที่ยวฯ เตรียมจัดงานประชุมสุดยอดเศรษฐกิจการท่องเที่ยวโลกในไทย


วันเสาร์ที่ 18 มกราคม 2568
ประธาน GTERC หารือ รมว.การท่องเที่ยวฯ เตรียมจัดงานประชุมสุดยอดเศรษฐกิจการท่องเที่ยวโลกในไทย
ประธาน GTERC หารือ รมว.การท่องเที่ยวฯ เตรียมจัดงานประชุมสุดยอดเศรษฐกิจการท่องเที่ยวโลกในไทย
วันที่ 17 มกราคม 2568 นายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา ได้พบปะหารือร่วมกับ นางแพนซี โฮ ประธานศูนย์วิจัยเศรษฐกิจการท่องเที่ยวโลก (Global Tourism Economy Research Center - GTERC) เพื่อพิจารณาความเป็นไปได้ในการจัดงาน Global Tourism Economy Forum (GTEF) 2025 ในประเทศไทย การหารือดังกล่าวจัดขึ้น ณ การท่องเที่ยวแห่งประเทศไทย โดยมีนายจักรพล ตั้งสุทธิธรรม ผู้ช่วยรัฐมนตรีประจำกระทรวงการท่องเที่ยวและกีฬา นายจักรพรรดิ์ คล่องพยาบาล ที่ปรึกษารัฐมนตรีว่าการกระทรวงการท่องเที่ยวและกีฬา นางสาววนิดา พันธ์สอาด รองปลัดกระทรวงการท่องเที่ยวและกีฬา และคณะเจ้าหน้าที่ GTERC เข้าร่วมด้วย
นางแพนซี โฮ ได้กล่าวถึงความสำคัญของงาน GTEF ในฐานะเวทีระดับนานาชาติที่เน้นการพัฒนาเศรษฐกิจการท่องเที่ยวอย่างยั่งยืน และความร่วมมือข้ามอุตสาหกรรมเพื่อพัฒนาการท่องเที่ยว โดยระบุว่า งาน Global Tourism Economy Forum (GTEF) เป็นฟอรัมระดับนานาชาติที่จัดขึ้นเป็นประจำทุกปีที่มาเก๊าตั้งแต่ปี 2555 มีเป้าหมายเพื่อเชื่อมโยงการท่องเที่ยวกับเศรษฐกิจโลกและความยั่งยืน และได้รับการสนับสนุนจากพันธมิตรระดับโลก เช่น UNWTO PATA และ WTTC โดยมีผู้เข้าร่วมมากกว่าพันคนจากหลากหลายประเทศทั่วโลก พร้อมระบุว่า GTEF 2025 จะเป็นครั้งแรกที่งานนี้จัดขึ้นนอกมาเก๊า ซึ่งสะท้อนถึงความไว้วางใจในศักยภาพของประเทศไทยในฐานะจุดหมายปลายทางการท่องเที่ยวระดับโลก ที่มีประสบการณ์ในการจัดงานระดับนานาชาติ และมีความพร้อมด้านโครงสร้างพื้นฐาน
นางแพนซี โฮ ยังชี้ให้เห็นว่า การจัดงานในประเทศไทยไม่เพียงแต่ส่งเสริมภาพลักษณ์ของประเทศในฐานะผู้นำด้านการท่องเที่ยวเท่านั้น แต่ยังช่วยกระชับความสัมพันธ์ระหว่างไทยและจีนในโอกาสครบรอบ 50 ปีความสัมพันธ์ทางการทูตในปี 2568 และคาดว่าจะสามารถสร้างรายได้ต่อเศรษฐกิจไทยประมาณ 30 ล้านเหรียญสหรัฐจากการจัดงานครั้งนี้
ด้าน รมว.การท่องเที่ยวฯ ได้แสดงความขอบคุณและยินดีที่ GTERC ให้ความสนใจที่จะมาจัดงาน GTEF 2025 ในประเทศไทย ซึ่งจะเป็นโอกาสสำคัญในการกระตุ้นเศรษฐกิจและส่งเสริมภาพลักษณ์ด้านการท่องเที่ยวของประเทศ อย่างไรก็ตาม การร่วมเป็นเจ้าภาพ GTEF 2025 เป็นเรื่องสำคัญที่ต้องพิจารณาอย่างรอบคอบ เนื่องจากเกี่ยวข้องกับหลายหน่วยงาน จึงขอเวลาหารือภายในเพิ่มเติมก่อน พร้อมยืนยันว่าจะนำรายละเอียดการหารือวันนี้รายงานต่อนายกรัฐมนตรีต่อไป

ที่มา : https://www.thaigov.go.th/news/contents/details/92532