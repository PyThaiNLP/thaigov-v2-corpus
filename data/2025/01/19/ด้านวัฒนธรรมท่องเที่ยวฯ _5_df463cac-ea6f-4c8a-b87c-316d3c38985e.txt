รัฐบาลไทย-ข่าวทำเนียบรัฐบาล-รมว.กก. หารือ PATA สนับสนุนการจัดงาน Destination Marketing Forum


วันอาทิตย์ที่ 19 มกราคม 2568
รมว.กก. หารือ PATA สนับสนุนการจัดงาน Destination Marketing Forum
รมว.กก. หารือ PATA สนับสนุนการจัดงาน Destination Marketing Forum
เมื่อวันที่ 18 มกราคม 2568 เวลา 18.30 น. นายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา พร้อมด้วย นายจักรพล ตั้งสุทธิธรรม ผู้ช่วยรัฐมนตรีประจำกระทรวงการท่องเที่ยวและกีฬา นางสาฐปนีย์ เกียรติไพบูลย์ ผู้ว่การการท่องเที่ยวแห่งประเทศไทย แและคณะผู้บริหาร ได้พบหารือกับนายนูร์ อาหมัด ฮามิด ประธานเจ้าหน้าที่บริหารสมาคมส่งเสริมการท่องเที่ยวแห่งภูมิภาคเอเชียและแปซิฟิก (Pacific Asia Travel Association: PATA) ณ Axis Lounge โรงแรมฮิลตัน เมืองยะโฮร์บาห์รู ประเทศมาเลเซีย
การพบกันในครั้งนี้ ทั้งสองฝ่ายได้รับทราบกิจกรรมที่ PATA จะดำเนินการร่วมกับไทยในปี พ.ศ. 2568 พร้อมทั้งแลกเปลี่ยนเรียนรู้ ข้อมูลเกี่ยวกับยุทธศาสตร์และประเด็นสำคัญด้านการท่องเที่ยวของไทย รวมถึงพิจารณาโอกาสในการร่วมมือเพื่อส่งเสริมการท่องเที่ยวร่วมกับไทยในอนาคต โดยนายสรวงศ์ เทียนทอง ได้กล่าวถึงนโยบายสำคัญที่จะผลักดันการท่องเที่ยวของไทยให้ก้าวสู่ระดับโลก และพัฒนาศักยภาพของประเทศในฐานะศูนย์กลางการท่องเที่ยวในภูมิภาคเอเชียตะวันออกเฉียงใต้
ที่ผ่านมา ไทยมุ่งส่งเสริมอุตสาหกรรมท่องเที่ยวโดยเฉพาะการอำนวยความสะดวกเรื่องการตรวจลงตราสำหรับนักท่องเที่ยว การส่งเสริมการท่องเที่ยวในเมืองน่าเที่ยว ผ่านแคมเปญต่าง ๆ การท่องเที่ยวที่คำนึงถึงสิ่งแวดล้อม และการท่องเที่ยวเรือสำราญ อีกทั้ง มาตรการดูแลความปลอดภัยนักท่องเที่ยวที่เดินทางมาท่องเที่ยวในไทยอย่างทั่วถึงและครอบคลุมทั้งประเทศ และในปี พ.ศ. 2568 จะเป็นปี Amazing Thailand Grand Tourism and Sports Year 2025 และไทยจะมีการจัดกิจกรรมส่งเสริมการท่องเที่ยวและกีฬา โดยหวังว่าปีแห่งการท่องเที่ยวไทยจะสามารถดึงดูดนักท่องเที่ยวจากนอกภูมิภาคให้เดินทางมาท่องเที่ยวในประเทศ และกระจายนักท่องเที่ยวไปยังประเทศอื่น ๆ ในอาเซียน
นอกจากนี้ รัฐมนตรีว่าการกระทรวงการท่องเที่ยวและกีฬาได้กล่าวแสดงความยินดีกับการครอบรอบการก่อตั้งสำนักงานใหญ่ PATA ในกรุงเทพฯ และกล่าวชื่นชมความสำเร็จในการจัดงาน PATA Travel Mart เมื่อปี พ.ศ. 2567 ที่ผ่านมา และเน้นย้ำจุดยืนของไทยในการส่งเสริมการท่องเที่ยวอย่างยั่งยืนและมีความรับผิดชอบ โดยพร้อมสนับสนุนความร่วมมือกับ PATA
ทั้งนี้ PATA ได้เชิญรัฐมนตรีว่าการกระทรวงการท่องเที่ยวและกีฬาเข้าร่วมงาน PATA Travel Mart ครั้งที่ 48 ในวันที่ 26 สิงหาคม 2568 ณ กรุงเทพมหานคร งาน PATA Annual Summit 2025 ณ กรุงอิสตันบลู ประเทศตุรกี รวมถึงงาน Destination Marketing Forum 2025 ในเดือนพฤศจิกายน 2568 ณ จังหวัดเชียงราย เพื่อส่งเสริมภาพลักษณ์ของไทยในการเป็นจุดหมายปลายทางของการจัดประชุมในระดับนานาชาติ โดยเป็นการบูรณาการความร่วมมือระหว่าง PATA สสปน. อพท. ททท. และจังหวัดเชียงราย

ที่มา : https://www.thaigov.go.th/news/contents/details/92551