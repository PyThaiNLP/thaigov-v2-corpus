รัฐบาลไทย-ข่าวทำเนียบรัฐบาล-รัฐบาลเอาจริงสั่งจับหนักหลังยาเสพติดรูปแบบใหม่ มาพร้อมบุหรี่ไฟฟ้า “พอตเค” ใช้ยาเคผสมในน้ำยา เผยคนสูบมีสิทธิ์ตาย คนขายติดคุกแน่นอน


วันอาทิตย์ที่ 19 มกราคม 2568
19/01/2568
พิมพ์
รัฐบาลเอาจริงสั่งจับหนักหลังยาเสพติดรูปแบบใหม่ มาพร้อมบุหรี่ไฟฟ้า “พอตเค” ใช้ยาเคผสมในน้ำยา เผยคนสูบมีสิทธิ์ตาย คนขายติดคุกแน่นอน
รัฐบาลเอาจริงสั่งจับหนักหลังยาเสพติดรูปแบบใหม่ มาพร้อมบุหรี่ไฟฟ้า “พอตเค” ใช้ยาเคผสมในน้ำยา เผยคนสูบมีสิทธิ์ตาย คนขายติดคุกแน่นอน
วันอาทิตย์ที่ 19 มกราคม 2568 เวลา 10.30 น. นายอนุกูล พฤกษานุศักดิ์ รองโฆษกประจำสำนักนายกรัฐมนตรี เปิดเผยว่า  รัฐบาลได้สั่งการให้สำนักงานตำรวจแห่งชาติและหน่วยงานทางปกครอง และกระทรวงสาธารณสุข ให้ความสำคัญต่อการป้องกัน ปราบปราม และแก้ไขปัญหายาเสพติด เพื่อให้ประเทศมีความมั่นคงปลอดภัยจากยาเสพติด โดยได้รับรายงานว่า ปัจจุบันมียาเสพติดแฝงเข้ามาในรูปแบบ “หัวน้ำยาบุหรี่ไฟฟ้าผสมยาเค” หรือ ที่เรียกกันว่า “พอตเค” ซึ่งขณะนี้กำลังเป็นที่ระบาดหนักในกลุ่มนักเที่ยวกลางคืน
ทั้งนี้ “เคตามีน” เป็นวัตถุออกฤทธิ์ในประเภท 2 ผู้เสพมีโทษ ทั้งจำคุกและปรับ ส่วนโทษของผู้ผลิต นำเข้า ส่งออก จำหน่ายหรือมีไว้ในครอบครอง โดยไม่ได้รับอนุญาตมีโทษจำคุกสูงถึง 7 ปี และโทษปรับไม่เกิน 7 แสน กรณีเป็นการกระทำเพื่อการค้าหรือการก่อให้เกิดการแพร่กระจายในกลุ่มประชาชน มีโทษจำคุกตั้งแต่ 1 ปี ถึง 15 ปี และโทษปรับอาจสูงถึง 1.5 ล้านบาท โดยยาเคตามีน (ketamine) หรือ “ยาเค” เป็นยาควบคุม เป็นวัตถุออกฤทธิ์ต่อจิตและประสาท ในประเภท 2 โดยเคตามีนจะถูกใช้ในทางการแพทย์ แต่ในปัจจุบันมีการลักลอบนำยาเคตามีนไปใช้ในทางที่ผิดเพื่อหวังฤทธิ์ในการหลอนประสาท โดยผ่านวิธีการสูดดม หรือสูบควัน ทั้งนี้ หากใช้เคตามีนติดต่อกันเป็นเวลานานจะทำให้เกิดการติดยาทั้งทางร่างกาย และจิตใจ ซึ่งทำให้เกิดโรคจิตได้ (psychosis) นอกจากนี้ การใช้เคตามีนที่มีปริมาณที่สูง ทำให้ร่างกายเกิดการอาเจียน ชัก สมองและกล้ามเนื้อขาดออกซิเจนได้ ซึ่งในบางรายถึงขั้นก่อให้เกิดการเสียชีวิต
นโยบายปราบปรามยาเสพติด เป็นนโยบายหลักของรัฐบาล การนำเคตามีนไปใช้ในทางที่ผิดกฎหมาย รัฐบาลพร้อมทุกภาคส่วนได้เดินหน้าปราบยาเสพติดทุกประเภท และร่วมกันป้องกัน แก้ไข หยุดยั้งการลักลอบผลิต นำเข้า หรือจำหน่าย และการปราบปรามการแพร่ระบาดของ “หัวน้ำยาบุหรี่ไฟฟ้าผสมยาเค” หรือ “พอตเค”
ทั้งนี้ หากพบเห็นการลักลอบนำยาดังกล่าวไปใช้ในทางที่ผิด สามารถแจ้งความได้ที่สถานีตำรวจทั่วประเทศหรือสายด่วน อย. 1556 กด 3 หรือโทร 0 2590 7343 หรือผ่าน Facebook : FDA Thai”

ที่มา : https://www.thaigov.go.th/news/contents/details/92545