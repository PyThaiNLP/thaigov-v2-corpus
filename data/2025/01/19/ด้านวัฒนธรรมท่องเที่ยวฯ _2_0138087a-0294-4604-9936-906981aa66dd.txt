รัฐบาลไทย-ข่าวทำเนียบรัฐบาล-"รมว.ท่องเที่ยวและกีฬา" เปิดแถลงข่าวฉลอง 50 ปี ไทย-จีน เตรียมจัดเทศกาลตรุษจีนยิ่งใหญ่ กระตุ้นรายได้ท่องเที่ยว 4 หมื่นล้านบาท


วันเสาร์ที่ 18 มกราคม 2568
"รมว.ท่องเที่ยวและกีฬา" เปิดแถลงข่าวฉลอง 50 ปี ไทย-จีน เตรียมจัดเทศกาลตรุษจีนยิ่งใหญ่ กระตุ้นรายได้ท่องเที่ยว 4 หมื่นล้านบาท
"รมว.ท่องเที่ยวและกีฬา" เปิดแถลงข่าวฉลอง 50 ปี ไทย-จีน เตรียมจัดเทศกาลตรุษจีนยิ่งใหญ่ กระตุ้นรายได้ท่องเที่ยว 4 หมื่นล้านบาท
วันที่ 17 มกราคม 2568 เวลา 15.15 น. นายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา ร่วมกับ นายหาน จื้อเฉียง เอกอัครราชทูตสาธารณรัฐประชาชนจีน ประจำประเทศไทย เป็นประธานในงานแถลงข่าวการจัดเทศกาลตรุษจีนประเทศไทย ประจำปี 2568 เพื่อเฉลิมฉลองวาระครบรอบ 50 ปีความสัมพันธ์ทางการทูตระหว่างไทยและจีน ณ กรุงเทพมหานคร โดยมีนายจักรพล ตั้งสุทธิธรรม ผู้ช่วยรัฐมนตรีประจำกระทรวงการท่องเที่ยวและกีฬา และโฆษกกระทรวงฯ นายจักรพรรดิ์ คล่องพยาบาล ที่ปรึกษารัฐมนตรีว่าการกระทรวงการท่องเที่ยวและกีฬา ร่วมในพิธี
รมว.สรวงศ์ เปิดเผยว่า การจัดเทศกาลตรุษจีนในครั้งนี้เป็นส่วนหนึ่งของการส่งเสริมความสัมพันธ์อันแน่นแฟ้นระหว่างไทยและจีน พร้อมทั้งผลักดันประเทศไทยให้เป็นจุดหมายปลายทางสำคัญในเทศกาลตรุษจีนระดับโลก ภายใต้แนวคิด "Amazing Thailand Grand Tourism and Sports Year 2025" ซึ่งเป็นแผนสำคัญของรัฐบาลในการกระตุ้นการท่องเที่ยว สร้างความเชื่อมั่นแก่นักท่องเที่ยว และยกระดับเศรษฐกิจไทย
เทศกาลตรุษจีนยิ่งใหญ่ระดับชาติ
สำหรับเทศกาลตรุษจีนปีนี้ จะมีการจัดงานอย่างยิ่งใหญ่ในหลากหลายพื้นที่ทั่วประเทศ อาทิ กรุงเทพมหานคร, จังหวัดสุพรรณบุรี, จังหวัดนครสวรรค์ และอำเภอหาดใหญ่ จังหวัดสงขลา โดยจะเน้นการผสมผสานวัฒนธรรมไทย-จีน และจัดกิจกรรมพิเศษเพื่อดึงดูดนักท่องเที่ยวทั้งในและต่างประเทศ คาดการณ์ว่าจะสร้างเม็ดเงินหมุนเวียนในเศรษฐกิจสูงถึง 40,660 ล้านบาท
นายสรวงศ์ยังกล่าวเพิ่มเติมว่า งานเทศกาลตรุษจีนนี้ไม่เพียงช่วยเสริมสร้างความสัมพันธ์ระหว่างสองประเทศ แต่ยังช่วยกระตุ้นเศรษฐกิจในระดับภูมิภาค สร้างโอกาสให้ชุมชนท้องถิ่นมีส่วนร่วมในกิจกรรมทางการท่องเที่ยว พร้อมส่งเสริมภาพลักษณ์ของประเทศไทยในฐานะศูนย์กลางการท่องเที่ยวเชิงวัฒนธรรม
ความร่วมมือเพื่อความสำเร็จ
ในงานนี้ มีผู้แทนจากหน่วยงานสำคัญหลายแห่งเข้าร่วม อาทิ นางสาวฐาปนีย์ เกียรติไพบูลย์ ผู้ว่าการการท่องเที่ยวแห่งประเทศไทย (ททท.), พลตำรวจโท ศักย์ศิรา เผือกอ่ำ ผู้บัญชาการตำรวจท่องเที่ยว, ผู้บริหารกรุงเทพมหานคร, รวมถึงผู้แทนจากจังหวัดสุพรรณบุรี นครสวรรค์ และสงขลา
นายสรวงศ์ปิดท้ายว่า กระทรวงการท่องเที่ยวและกีฬา พร้อมสนับสนุนความร่วมมือกับทุกภาคส่วนในการผลักดันการท่องเที่ยวไทยให้เติบโตอย่างยั่งยืน และขอเชิญชวนประชาชนทุกคนร่วมเป็นเจ้าบ้านที่ดีต้อนรับนักท่องเที่ยวจากทั่วโลกในเทศกาลตรุษจีนปีนี้ เพื่อแสดงถึงพลังความร่วมมือและความภาคภูมิใจในวัฒนธรรมของไทย

ที่มา : https://www.thaigov.go.th/news/contents/details/92533