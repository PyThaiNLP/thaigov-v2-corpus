รัฐบาลไทย-ข่าวทำเนียบรัฐบาล-​รัฐมนตรีฯ เอกนัฏ หารือ ลูเมนตั้ม อินเตอร์แนชั่นแนล ผสานความร่วมมือพัฒนาอุตฯ ที่ใช้เทคโนโลยีขั้นสูง


วันอาทิตย์ที่ 19 มกราคม 2568
19/01/2568
พิมพ์
​รัฐมนตรีฯ เอกนัฏ หารือ ลูเมนตั้ม อินเตอร์แนชั่นแนล ผสานความร่วมมือพัฒนาอุตฯ ที่ใช้เทคโนโลยีขั้นสูง
​รัฐมนตรีฯ เอกนัฏ หารือ ลูเมนตั้ม อินเตอร์แนชั่นแนล ผสานความร่วมมือพัฒนาอุตฯ ที่ใช้เทคโนโลยีขั้นสูง
วันที่ 17 มกราคม 2568 เวลา 14.00 น. นายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม ให้ นายมิช่า โรเซนเบิร์ค รองประธานบริหารฝ่ายปฏิบัติการและประธานเจ้าหน้าที่ฝ่ายคุณภาพ นำคณะผู้บริหารระดับสูง บริษัท ลูเมนตั้ม อินเตอร์เนชั่นแนล จำกัด เข้าพบ เพื่อหารือแนวทางในการดำเนินกิจการของบริษัทฯ แผนการขยายการลงทุน และการประสานความร่วมมือกับกระทรวงอุตสาหกรรมและหน่วยงานภาครัฐ โดยมี นายณัฐพล รังสิตพล ปลัดกระทรวงอุตสาหกรรม นายภัทรพล ลิ้มภักดี รองผู้อำนวยการสำนักงานเศรษฐกิจอุตสาหกรรม นายเริงฤทธิ์ กุศลกรรมบถ รองผู้ว่าการการนิคมอุตสาหกรรมแห่งประเทศไทย และคณะผู้บริหารกระทรวงอุตสาหกรรม เข้าร่วม ณ ห้องประชุม 19-1 การนิคมอุตสาหกรรมแห่งประเทศไทย
บริษัท ลูเมนตั้ม อินเตอร์เนชั่นแนล จำกัด ดำเนินกิจการเกี่ยวกับการผลิต วิจัย และพัฒนาอุปกรณ์สำหรับโครงข่ายการสื่อสารทางแสง (Photonics) และเป็นผู้ผลิตที่สำคัญในห่วงโซ่อุปทานของอุตสาหกรรมการสื่อสารและโทรคมนาคม โดยเฉพาะในธุรกิจ 5G Network, Data Center, AI, Machine Learning และ Cloud Computing บริษัทฯ ให้ความสำคัญกับการวิจัยและพัฒนาเป็นอย่างยิ่ง เนื่องจากในอุตสาหกรรม Photonics มีความต้องการเทคโนโลยีใหม่ เพื่อเพิ่มขีดความสามารถทางการแข่งขัน ทั้งนี้ ในปัจจุบัน สหรัฐอเมริกาเป็นฐานการวิจัยและพัฒนาหลัก มีฐานการผลิตในประเทศญี่ปุ่น สหราชอาณาจักร ล่าสุดมีความสนใจย้ายฐานการผลิตที่เคยอยู่ในประเทศจีน มาตั้งในประเทศไทย เพื่อใช้ประโยชน์จากห่วงโซ่อุปทานที่มีความเข้มแข็ง คาดว่าจะสามารถสร้างโอกาสการจ้างงานเพิ่มขึ้นในตำแหน่งผู้เชี่ยวชาญมากกว่า 1,000 ตำแหน่ง
รัฐมนตรีฯ เอกนัฏ กล่าวว่า ประเทศไทยยินดีอย่างยิ่งที่จะรับการลงทุนจากทางบริษัท เนื่องจาก Photonics เป็นหนึ่งในสาขาอุตสาหกรรมเป้าหมายที่ใช้เทคโนโลยีขั้นสูง ซึ่งรัฐบาลไทยต้องการส่งเสริม พร้อมทั้งสร้างความเชื่อมั่นให้แก่บริษัทฯ ว่า ประเทศไทยเป็นจุดหมายปลายทางของการลงทุนที่มีศักยภาพ อีกทั้งมีความได้เปรียบในด้านทำเลที่ตั้ง ซึ่งเอื้อต่อการขนส่งทางบก ทางทะเล และทางอากาศ และได้หารือเกี่ยวกับความพร้อมในการจัดหาพลังงานสะอาดในราคาที่สมเหตุสมผลและมีความเสถียร รวมทั้งมีมาตรการส่งเสริมการลงทุนสำหรับอุตสาหกรรมที่ใช้เทคโนโลยีขั้นสูง
ประเทศไทยมีความยินดีเป็นอย่างยิ่งที่จะผลักดันให้เกิดโครงการความร่วมมือเพื่อพัฒนาบุคลากรภาคอุตสาหกรรมให้มีทักษะด้าน Photonics รวมทั้งส่งเสริมให้เกิดการวิจัยพัฒนาและผลิตภัณฑ์ร่วมกับหน่วยงาน สถาบันการศึกษา และศูนย์วิจัยต่าง ๆ เพื่อสร้างแรงงานผู้มีทักษะ และการส่งเสริมให้เกิดการผลิต Photonics Wafer ในประเทศไทย
นอกจากนี้ บริษัทฯ ได้หารือเพิ่มเติมเกี่ยวกับข้อจำกัดจากการดำเนินการขอใบอนุญาตต่าง ๆ โดยรัฐมนตรีว่าการกระทรวงอตสาหกรรมได้ขอให้บริษัทฯ ประสานแจ้งข้อมูลเพิ่มเติมมายังกระทรวงฯ เพื่อแสวงหาแนวทางแก้ไข และการอำนวยความสะดวกลงทุนให้แก่บริษัทฯ ต่อไป

ที่มา : https://www.thaigov.go.th/news/contents/details/92540