รัฐบาลไทย-ข่าวทำเนียบรัฐบาล-รัฐมนตรีฯ เอกนัฏ หารือ ฉางอาน ผู้ผลิตรถยนต์ไฟฟ้าชั้นนำจากจีน มองหาโอกาสลงทุนในประเทศไทย


วันเสาร์ที่ 18 มกราคม 2568
18/01/2568
พิมพ์
รัฐมนตรีฯ เอกนัฏ หารือ ฉางอาน ผู้ผลิตรถยนต์ไฟฟ้าชั้นนำจากจีน มองหาโอกาสลงทุนในประเทศไทย
รัฐมนตรีฯ เอกนัฏ หารือ ฉางอาน ผู้ผลิตรถยนต์ไฟฟ้าชั้นนำจากจีน มองหาโอกาสลงทุนในประเทศไทย
วันที่ 17 มกราคม 2568 เวลา 11.00 น. นายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม ให้ นายเซิน ซิงหัว กรรมการผู้จัดการ บริษัท ฉางอาน ออโต้ เซ้าท์อีส เอเชีย จำกัด นำคณะผู้บริหาร เข้าพบ เพื่อแสดงความยินดีในโอกาสเข้ารับตำแหน่ง รัฐมนตรีว่าการกระทรวงอุตสาหกรรม พร้อมหารือแนวทางในการดำเนินกิจการของบริษัทฯ โดยมี นายณัฐพล รังสิตพล ปลัดกระทรวงอุตสาหกรรม นางสาวไพลิน เทียนสุวรรณ ที่ปรึกษารัฐมนตรีว่าการกระทรวงอุตสาหกรรม นายพงศ์พล ยอดเมืองเจริญ เลขานุการรัฐมนตรีว่าการกระทรวงอุตสาหกรรมและโฆษกกระทรวงอุตสาหกรรม นายภาสกร ชัยรัตน์ ผู้อำนวยการสำนักงานเศรษฐกิจอุตสาหกรรม นายสุเมธ ตั้งประเสริฐ กรรมการ รักษาการผู้ว่าการการนิคมอุตสาหกรรมแห่งประเทศไทย และคณะผู้บริหารกระทรวงอุตสาหกรรม เข้าร่วม ณ ห้องประชุม 19-1 การนิคมอุตสาหกรรมแห่งประเทศไทย
สำหรับการเข้าพบหารือในครั้งนี้ คณะผู้บริหารบริษัทฉางอานฯ ให้ความสำคัญกับประเทศไทยโดยมองว่าไทยมีศักยภาพสูงสำหรับการลงทุน เนื่องจากเป็นฐานการผลิตอุตสาหกรรมยานยนต์สำคัญแห่งหนึ่งของโลกและมีความพร้อมในหลาย ๆ ด้าน สามารถรองรับการขยายตัวของยานยนต์ไฟฟ้า หรือ รถยนต์ EV โมเดลใหม่ของบริษัทฯ เป็นอย่างดี ซึ่งการพัฒนาอุตสาหกรรมยานยนต์ไฟฟ้า สอดรับกับตลาดของผู้ซื้อทั่วโลก รวมทั้งประเทศไทยที่นิยมใช้ยานยนต์ไฟฟ้าเพิ่มมากขึ้น
รัฐมนตรีฯ เอกนัฏ กล่าวว่า รู้สึกยินดีเป็นอย่างยิ่ง ที่บริษัทฉางอันฯ เล็งเห็นถึงศักยภาพของประเทศไทย ซึ่งมีความพร้อมทั้งด้านโครงสร้างพื้นฐาน บุคลากร และระบบสนับสนุนต่าง ๆ ทั้งนี้ กระทรวงอุตสาหกรรม พร้อมให้การสนับสนุนและอำนวยความสะดวกแก่นักลงทุนจากทุกประเทศ รวมถึงบริษัทฉางอานฯ เพื่อส่งเสริมการลงทุนในอุตสาหกรรมยานยนต์ไฟฟ้าที่เป็นหนึ่งในอุตสาหกรรมเป้าหมายสำคัญของประเทศ

ที่มา : https://www.thaigov.go.th/news/contents/details/92529