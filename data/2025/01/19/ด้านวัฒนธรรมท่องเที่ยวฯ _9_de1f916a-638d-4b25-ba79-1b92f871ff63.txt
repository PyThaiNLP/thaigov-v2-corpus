รัฐบาลไทย-ข่าวทำเนียบรัฐบาล-การหารืออย่างไม่เป็นทางการ (Coffee Chat) กับ Agoda


วันอาทิตย์ที่ 19 มกราคม 2568
การหารืออย่างไม่เป็นทางการ (Coffee Chat) กับ Agoda
การหารืออย่างไม่เป็นทางการ (Coffee Chat) กับ Agoda
เมื่อวันที่ 19 มกราคม 2568 เวลา 10.30 น. นายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา พร้อมด้วยนายจักรพล ตั้งสุทธิธรรม ผู้ช่วยรัฐมนตรีประจำกระทรวงการท่องเที่ยวและกีฬา และนางสาวฐาปนีย์ เกียรติไพบูลย์ ผู้ว่าการการท่องเที่ยวแห่งประเทศไทยได้เข้าการหารืออย่างไม่เป็นทางการ (Coffee Chat) กับนายเดเมียน เฟิร์ช ประธานเจ้าหน้าที่ฝ่ายการพาณิชย์ ณ ห้องประชุม 3 โรงแรมฮิลตัน ยะโฮบาห์รู สหพันธรัฐมาเลเซีย ในช่วงการประชุมท่องเที่ยวอาเซียน ปี พ.ศ.2568
ในการหารือดังกล่าว ผู้บริหารของ Agoda ได้แจ้งความประสงค์ที่จะร่วมมือกับกระทรวงการท่องเที่ยวและกีฬา เพื่อส่งเสริมข้อริเริ่มการเป็นปีแห่งการท่องเที่ยวและกีฬา “Amazing Thailand Grand Tourism and Sports Year 2025” 2025 เพื่อยกระดับประเทศไทยสู่ “ศูนย์กลางการท่องเที่ยวและกีฬาระดับโลก” ด้วยการขับเคลื่อนกิจกรรม และนโยบายที่มุ่งสร้างความยั่งยืนทางเศรษฐกิจ ในการดึงดูดนักท่องเที่ยวมายังประเทศไทย รวมถึงมาตรการส่งเสริมการท่องเที่ยวภายในประเทศสำหรับคนไทย
ทั้งนี้ Agoda ถือเป็นแพลตฟอร์มในการเดินทางที่บริการในการจองต่าง ๆ อาทิ โรงแรม ที่พัก บัตรโดยสารเครื่องบิน และกิจกรรมท่องเที่ยว โดยที่ผ่านมาได้ร่วมมือกับหน่วยงานท่องเที่ยวของไทย เพื่อส่งเสริมแคมเปญด้านการท่องเที่ยวร่วมกัน อาทิ แคมเปญ “เที่ยวทั่วไทย ไปเมืองรอง (Grand Discovery Thailand)” หรือแคมเปญ “สุขทันที…ที่เที่ยวเมืองรอง”
นอกจากนี้ จากการเก็บสถิติของ Agoda พบว่า ในปี พ.ศ. 2567 กรุงเทพฯ เป็นอันดับที่ 1 ของ 10 จุดหมายปลายทางที่ได้รับการจองเที่ยวบินมากที่สุด และเป็นอันดับ 2 ของ 10 จุดหมายปลายทางที่ได้รับความนิยมมากที่สุด และประเทศไทย เป็นประเทศที่ได้รับการจองที่พักผ่าน Agoda มากที่สุด
สำหรับการดำเนินการร่วมกันในอนาคต รัฐมนตรีว่าการกระทรวงการท่องเที่ยวและกีฬาได้ขอรับการสนับสนุนจาก Agoda ในการประชาสัมพันธ์แคมเปญปีแห่งการท่องเที่ยวและกีฬา รวมถึงมาตรการกระตุ้นการเดินทางอื่น ๆ ของไทยที่จะดำเนินการในอนาคต โดยประเด็นสำคัญคือการสร้าง Grand Privilege เพื่อยกระดับประสบการณ์การท่องเที่ยวของนักท่องเที่ยวควบคู่ไปกับการสนับสนุน Supplier อาทิ ที่พัก และธุรกิจที่เกี่ยวข้องต่อไป

ที่มา : https://www.thaigov.go.th/news/contents/details/92555