รัฐบาลไทย-ข่าวทำเนียบรัฐบาล-“รองนายกฯ ประเสริฐ” สั่ง เข้มผู้ขายมือถือ แท็บเล็ตทุกยี่ห้อ ไม่ละเมิดข้อมูลส่วนบุคคล


วันอาทิตย์ที่ 19 มกราคม 2568
19/01/2568
พิมพ์
“รองนายกฯ ประเสริฐ” สั่ง เข้มผู้ขายมือถือ แท็บเล็ตทุกยี่ห้อ ไม่ละเมิดข้อมูลส่วนบุคคล
“รองนายกฯ ประเสริฐ” สั่ง เข้มผู้ขายมือถือ แท็บเล็ตทุกยี่ห้อ ไม่ละเมิดข้อมูลส่วนบุคคล
วันอาทิตย์ที่ 19 มกราคม 2568 นายประเสริฐ จันทรรวงทอง รองนายกรัฐมนตรี และรัฐมนตรีว่าการกระทรวงดิจิทัลเพื่อเศรษฐกิจและสังคม สั่ง สคส. คุมเข้มบริษัทผู้จำหน่ายและให้บริการเกี่ยวกับมือถือทุกยี่ห้อ รวมทั้ง Oppo และ realme ต้องไม่ละเมิดข้อมูลส่วนบุคคล ไม่มีแอปพลิเคชันที่ผิดกฎหมายติดมากับโทรศัพท์หรือแท็บเล็ต
นายเวทางค์  พ่วงทรัพย์ รักษาการแทนเลขาธิการคณะกรรมการคุ้มครองข้อมูลส่วนบุคคล สำนักงานคณะกรรมการคุ้มครองข้อมูลส่วนบุคคล (สคส.) หรือ PDPC  เผยว่า รองนายกรัฐมนตรี และรัฐมนตรีว่าการกระทรวงดิจิทัลเพื่อเศรษฐกิจและสังคม (ดีอี) นายประเสริฐ จันทรรวงทอง ได้สั่งการให้ สคส. ประสานหน่วยงานที่เกี่ยวข้อง เร่งตรวจสอบและป้องกันไม่ให้ โทรศัพท์มือถือและแท็บเล็ต มีการลงแอปพลิเคชันที่ผิดกฎหมาย หรือมีการละเมิดข้อมูลส่วนบุคคลของผู้ซื้อมือถือ สคส. จึงได้เชิญบริษัทผู้จำหน่ายและให้บริการเกี่ยวกับมือถือทุกยี่ห้อ พร้อมหน่วยงานกำกับดูแล อาทิ สำนักงาน กสทช. ธนาคารแห่งประเทศไทย ETDA  และ สำนักงานคณะกรรมการคุ้มครองผู้บริโภค เข้าร่วมประชุมในวันจันทร์ที่ 20 มกราคม 2568 เวลา 13.00 น. ณ กระทรวงดิจิทัลเพื่อเศรษฐกิจและสังคม (ดีอี) เพื่อร่วมปกป้องและคุ้มครองข้อมูลส่วนบุคคลของประชาชนผู้ใช้มือถืออย่างเคร่งครัด และชี้แจงกฎหมายและแนวปฏิบัติที่เกี่ยวข้องกับมาตรฐานการรักษาความมั่นคงปลอดภัยของข้อมูลและการคุ้มครองข้อมูลส่วนบุคคล ตลอดจนสรุปแนวทางป้องกันไม่ให้มือถือ และแท็บเล็ตที่วางจำหน่าย มีการละเมิดข้อมูลส่วนบุคคลหรือมีแอปพลิเคชันที่ผิดกฎหมายติดมาพร้อมกับตัวเครื่อง
ทั้งนี้หากประชาชนได้รับผลกระทบหรือเสียหายจากการถูกละเมิดข้อมูลส่วนบุคคลจากกรณีดังกล่าว สามารถติดต่อทางสำนักงานคณะกรรมการคุ้มครองข้อมูลส่วนบุคคล (สคส.) หรือ PDPC ที่หมายเลขโทรศัพท์ 02 1118800 อีเมล saraban@pdpc.or.th

ที่มา : https://www.thaigov.go.th/news/contents/details/92549