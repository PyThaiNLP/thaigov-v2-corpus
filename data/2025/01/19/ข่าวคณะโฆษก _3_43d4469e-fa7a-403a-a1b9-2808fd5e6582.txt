รัฐบาลไทย-ข่าวทำเนียบรัฐบาล-รัฐบาลเตือน ผู้ใหญ่วัยเกษียณ หลังพบ มิจฉาชีพ คอลฯ หลอกกลุ่มนี้มากขึ้น ขอลูกหลาน ช่วยดูแลผู้สูงวัยในครอบครัว ตรวจสอบเบอร์โทรก่อนรับ เพื่อไม่ตกเป็นเหยื่อและสูญเสียทรัพย์สิน


วันอาทิตย์ที่ 19 มกราคม 2568
19/01/2568
พิมพ์
รัฐบาลเตือน ผู้ใหญ่วัยเกษียณ หลังพบ มิจฉาชีพ คอลฯ หลอกกลุ่มนี้มากขึ้น ขอลูกหลาน ช่วยดูแลผู้สูงวัยในครอบครัว ตรวจสอบเบอร์โทรก่อนรับ เพื่อไม่ตกเป็นเหยื่อและสูญเสียทรัพย์สิน
รัฐบาลเตือน ผู้ใหญ่วัยเกษียณ หลังพบ มิจฉาชีพ คอลฯ หลอกกลุ่มนี้มากขึ้น ขอลูกหลาน ช่วยดูแลผู้สูงวัยในครอบครัว ตรวจสอบเบอร์โทรก่อนรับ เพื่อไม่ตกเป็นเหยื่อและสูญเสียทรัพย์สิน
วันอาทิตย์ที่ 19 มกราคม 2568 เวลา 09.00 น. นายคารม พลพรกลาง รองโฆษกประจำสำนักนายกรัฐมนตรีเปิดเผยว่า ปัจจุบันมิจฉาชีพมีจำนวนมากขึ้น มีการเตรียมการเป็นอย่างดี และทำกันเป็นขบวนการเพื่อหลอกลวงให้ประชาชนสูญเสียทรัพย์สินจากทุกช่องทางไม่ว่าจะเป็น SMS หรือแก๊งคอลเซ็นเตอร์ โดยมุ่งเป้าหมายหลอกลวงไปที่กลุ่มผู้สูงอายุ และผู้เกษียณเพิ่มขึ้น ด้วยวิธีการต่าง ๆ อาทิ การหลอกลวงซื้อขายสินค้าออนไลน์ โดยหลอกให้ซื้อขายสินค้าแต่ไม่มีเจตนาที่จะส่งสินค้าให้จริง การหลอกลงทุน โดยหลอกชักชวนให้ลงทุนที่มีผลตอบแทนสูงในเวลาอันสั้น ที่ไม่มีอยู่จริง การหลอกให้รัก โดยหลอกเข้ามาตีสนิท สร้างความสัมพันธ์ผ่านสื่อสังคมออนไลน์ เพื่อหวังเอาทรัพย์สิน การหลอกให้กลัว หรือ แก๊งคอลเซ็นเตอร์ โดยอ้างเป็นเจ้าหน้าที่รัฐ แจ้งว่าท่านเกี่ยวข้องกับการกระทำผิด หลอกให้โอนเงินให้ตรวจสอบ การหลอกขายยาและอาหารเสริม โดยหลอกขายผลิตภัณฑ์เสริมอาหารหรือยา อ้างว่าสามารถรักษาโรคต่าง ๆ ได้ ซึ่งอาจไม่ได้ผลจริงและเป็นอันตราย การหลอกขายประกันสุขภาพ โดยอ้างว่าเป็นตัวแทนจากบริษัทประกันสุขภาพ เพื่อขอข้อมูลส่วนตัวหรือขายประกันที่ไม่เป็นความจริง หรือการหลอกให้รับสวัสดิการผู้สูงอายุ โดยอ้างว่าเป็นเจ้าหน้าที่จากหน่วยงานราชการที่ดูแลเรื่องบำนาญหรือสวัสดิการผู้สูงอายุ และขอข้อมูลส่วนตัวหรือขอให้โอนเงินเพื่อดำเนินการ ส่งผลทำให้ผู้สูงอายุตกเป็นเหยื่อถูกหลอกลวงทางออนไลน์เพิ่มขึ้น
นายคารม ย้ำเตือนประชาชนให้ระมัดระวังจะได้ไม่ตกเป็นเหยื่อของมิจฉาชีพในรูปแบบดังกล่าว และขอให้บุตรหลานคอยสอดส่องดูแลผู้สูงวัยในครอบครัว เพื่อป้องกันไม่ให้ถูกหลอกลวงโดยมิจฉาชีพที่แสวงหาประโยชน์โดยมิชอบด้วยกฎหมาย ทั้งนี้ ประชาชนสามารถตรวจสอบและป้องกันตนเอง เพื่อไม่ตกเป็นเหยื่อได้ง่าย ๆ ดังนี้ 1. นำเบอร์แปลกที่โทรเข้ามา เช็กใน Google ตรวจสอบประวัติเบอร์ผู้ใช้ 2. ค้นหาใน Facebook หากเบอร์โทรนั้นเคยผูกกับบัญชีเฟซบุ๊ก 3. ค้นหาทาง Line “เพิ่มเพื่อน” เลือกจาก “หมายเลขโทรศัพท์” ถ้าเบอร์โทรนั้นผูกกับไลน์ 4. โหลดแอปพลิเคชัน WHOSCALL เพื่อช่วยในการค้นหาตรวจสอบเบอร์โทรศัพท์ หรือเบอร์โทรศัพท์แปลก ๆ โดยแอปจะแจ้งเตือนได้ว่าเบอร์นั้นเป็นเบอร์ของใคร
นอกจากนั้น หากประชาชนได้รับความเสียหายจากอาชญากรรมรูปแบบต่าง ๆ สามารถแจ้งความร้องทุกข์ได้ที่ สถานีตำรวจในพื้นที่ และสำหรับอาชญากรรมทางเทคโนโลยี สามารถแจ้งความร้องทุกข์ได้ที่ ศูนย์รับแจ้งความออนไลน์ บนเว็บไซต์ www.thaipoliceonline.go.th หรือสายด่วน 1441 (ได้ตลอด 24 ชั่วโมง)

ที่มา : https://www.thaigov.go.th/news/contents/details/92544