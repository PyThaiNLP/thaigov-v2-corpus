รัฐบาลไทย-ข่าวทำเนียบรัฐบาล- นักธุรกิจไทยเฮ..นายกฯบินดาวอส เปิดดีล FTA ฉบับแรกสำเร็จกับ “4ประเทศในยุโรป” ลงนาม 23 มค.นี้  ชี้ถือเป็นโอกาสทองของไทยในรอบหลายสิบปี


วันอาทิตย์ที่ 19 มกราคม 2568
นักธุรกิจไทยเฮ..นายกฯบินดาวอส เปิดดีล FTA ฉบับแรกสำเร็จกับ “4ประเทศในยุโรป” ลงนาม 23 มค.นี้  ชี้ถือเป็นโอกาสทองของไทยในรอบหลายสิบปี
นักธุรกิจไทยเฮ..นายกฯบินดาวอส เปิดดีล FTA ฉบับแรกสำเร็จกับ “4ประเทศในยุโรป” ลงนาม 23 มค.นี้  ชี้ถือเป็นโอกาสทองของไทยในรอบหลายสิบปี
วันนี้ (19 มกราคม 2568) เวลา 10.00 น. นายจิรายุ ห่วงทรัพย์ โฆษกประจำสำนักนายกรัฐมนตรี เปิดเผยว่า รัฐบาลประสบความสำเร็จในการเจรจาจัดทำความตกลงการค้าเสรี (FTA) กับสมาคมการค้าเสรีแห่งยุโรป (European Free Trade Association: EFTA) ที่จะมีการลงนามในวันที่ 23 มกราคมนี้ ในการประชุม World Economic Forum  ที่เมืองดาวอส ประเทศสวิตเซอร์แลนด์ โดยนางสาวแพทองธาร ชินวัตร นายกรัฐมนตรี  จะร่วมเป็นสักขีพยานการลงนามความตกลงดังกล่าว
FTA ไทย - EFTA ถือเป็น FTA หรือข้อตกลงทางการค้า ฉบับแรกที่ไทยทำกับกลุ่มประเทศในยุโรป ซึ่งประกอบด้วยสมาชิก 4 ประเทศ ได้แก่ สวิตเซอร์แลนด์ นอร์เวย์ ไอซ์แลนด์ และลิกเตนสไตน์ โดยถือเป็น FTA สมัยใหม่ที่มีข้อตกลงที่ครอบคลุมอย่างรอบด้าน มีมาตรฐานสูง สอดคล้องกับการพัฒนาที่ให้ความสำคัญกับการพัฒนาอย่างยั่งยืน โดยจะทำให้ปัจจุบัน ไทยมี FTA ทั้งหมด 16 ฉบับ กับ 23 ประเทศ/เขตเศรษฐกิจ
ทั้งนี้ ไทยและ EFTA มีมูลค่าการค้าในช่วงเดือนมกราคม–พฤศจิกายน 2567 รวมกว่า 1.1 หมื่นล้านดอลลาร์สหรัฐ ขยายตัวเพิ่มขึ้นจากช่วงเดียวกันของปีก่อนหน้าร้อยละ 24.94 โดยสินค้าส่งออกสำคัญ 5 อันดับแรก ได้แก่ (1) อัญมณีและเครื่องประดับ (2) นาฬิกาและส่วนประกอบ (3) เหล็ก เหล็กกล้าและผลิตภัณฑ์ (4) อาหารทะเลกระป๋องและแปรรูป และ (5) เครื่องใช้สำหรับเดินทาง
นายจิรายุกล่าวต่อไปว่า “การเจรจาจัดทำ FTA จะช่วยเพิ่มโอกาสทางการค้า ดึงดูดนักลงทุนให้เข้ามาลงทุนในไทยมากขึ้น และสร้างความได้เปรียบในการแข่งขันในตลาดโลก โดยเฉพาะในยุโรปที่มีมาตรฐานสูง ทั้งนี้ การเจรจา FTA ถือเป็นหนึ่งในนโยบายสำคัญและเร่งด่วนของรัฐบาล ซึ่งจะเป็นประโยชน์ต่อภาคธุรกิจ และการส่งออกของไทย สนับสนุนให้ไทยเป็นฐานการผลิตสำคัญของภูมิภาค”

ที่มา : https://www.thaigov.go.th/news/contents/details/92539