รัฐบาลไทย-ข่าวทำเนียบรัฐบาล-“รมว.นฤมล”ร่วมประชุม Berlin Agriculture Minister’s Conference ประกาศพร้อมจับมือนานาชาติ พัฒนาเศรษฐกิจชีวภาพระดับโลก สู่ความมั่นคงด้านอาหาร


วันเสาร์ที่ 18 มกราคม 2568
“รมว.นฤมล”ร่วมประชุม Berlin Agriculture Minister’s Conference ประกาศพร้อมจับมือนานาชาติ พัฒนาเศรษฐกิจชีวภาพระดับโลก สู่ความมั่นคงด้านอาหาร
“รมว.นฤมล”ร่วมประชุม Berlin Agriculture Minister’s Conference ประกาศพร้อมจับมือนานาชาติ พัฒนาเศรษฐกิจชีวภาพระดับโลก สู่ความมั่นคงด้านอาหาร
เมื่อวันที่ 18 ม.ค. 2568 ศ.ดร.นฤมล ภิญโญสินวัฒน์ รัฐมนตรีว่าการกระทรวงเกษตรและสหกรณ์ ได้เข้าร่วมการประชุมรัฐมนตรีเกษตรเบอร์ลิน Berlin Agriculture Minister’s Conference ครั้งที่ 17 ภายใต้หัวข้อ “Farming a Sustainable Bioeconomy” ซึ่งเป็นส่วนหนึ่งของงาน Global Forum for Food and Agriculture 2025 โดยมีนายถาวร ทันใจ รองปลัดกระทรวงเกษตรและสหกรณ์ และเจ้าหน้าที่ที่เกี่ยวข้องเข้าร่วม ณ ศูนย์การประชุม City Cube Berlin กรุงเบอร์ลิน สหพันธ์สาธารณรัฐเยอรมนี
ศ.ดร.นฤมล กล่าวว่า การประชุมในครั้งนี้มีวัตถุประสงค์เพื่อแสดงความมุ่งมั่นในการดำเนินงาน และหารือนโยบายด้านการเกษตรและอาหาร ให้สอดคล้องกับบริบทและสถานการณ์ของโลกในปี 2025 โดยเน้นย้ำถึงความสำคัญของเศรฐกิจชีวภาพในการรับมือกับความท้าทายจากการเปลี่ยนแปลงสภาพภูมิอากาศ การเสื่อมโทรมของสิ่งแวดล้อม และการขาดแคลนทรัพยากรธรรมชาติ ซึ่งเศรษฐกิจชีวภาพถือเป็นกุญแจสำคัญในการสร้างระบบเศรษฐกิจที่ยั่งยืน สนับสนุนเป้าหมายการพัฒนาที่ยั่งยืน (SDGs) และสร้างความมั่นคงด้านอาหาร พร้อมทั้งนำเสนอ“BCG Model” (Bio-Circular-Green Economy) ที่เป็นกลไกส่งเสริมการดำเนินงานด้านเศรษฐกิจชีวภาพของไทย โดยเน้นการใช้ทรัพยากรชีวภาพอย่างคุ้มค่า ควบคู่กับหลักเศรษฐกิจพอเพียง
ศ.ดร.นฤมล ยังได้เชิญชวนให้นานาประเทศใช้เศรษฐกิจชีวภาพในการพัฒนานโยบายเศรษฐกิจและรับรองร่างแถลงการณ์ “GFFA 2025 Communique on Farming a Sustainable Bioeconomy” โดยมีเป้าหมายร่วมกันในการบรรลุการขจัดความหิวโหยและการพัฒนาเศรษฐกิจ สังคม และสิ่งแวดล้อมอย่างยั่งยืน โดยการสร้างความร่วมมือระหว่างประเทศ เพื่อสร้างเศรษฐกิจชีวภาพระดับโลกอีกด้วย

ที่มา : https://www.thaigov.go.th/news/contents/details/92535