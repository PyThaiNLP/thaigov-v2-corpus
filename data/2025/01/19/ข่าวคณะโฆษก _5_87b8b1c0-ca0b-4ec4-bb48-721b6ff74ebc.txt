รัฐบาลไทย-ข่าวทำเนียบรัฐบาล-หนาวอีกรอบ..รัฐบาลเตือน ปีนี้หนาวนาน สัปดาห์นี้มาอีกระลอกและค่อย ๆ อุ่นขึ้น ขอ ปชช. รักษาดูแลสุขภาพ


วันอาทิตย์ที่ 19 มกราคม 2568
19/01/2568
พิมพ์
หนาวอีกรอบ..รัฐบาลเตือน ปีนี้หนาวนาน สัปดาห์นี้มาอีกระลอกและค่อย ๆ อุ่นขึ้น ขอ ปชช. รักษาดูแลสุขภาพ
หนาวอีกรอบ..รัฐบาลเตือน ปีนี้หนาวนาน สัปดาห์นี้มาอีกระลอกและค่อย ๆ อุ่นขึ้น ขอ ปชช. รักษาดูแลสุขภาพ
วันอาทิตย์ที่ 19 มกราคม 2568 เวลา 12.00 น. นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี เปิดเผยว่า ตั้งแต่วันนี้ไปจนถึงกลางสัปดาห์ จะยังมีอากาศหนาวเย็น ทั้งนี้ ขอแนะนำ ให้ประชาชนดูแลสุขภาพ ในช่วงอากาศหนาวเย็น ซึ่งมักพบการแพร่ระบาดโรคและภัยสุขภาพที่เกิดจากภัยหนาว จำนวน 4 กลุ่ม ดังนี้
1. โรคติดต่อระบบทางเดินหายใจ ได้แก่ โรคไข้หวัดใหญ่ ติดต่อจากการไอจามรดกัน หรือสัมผัสสิ่งของที่มีเชื้อร่วมกัน จะมีอาการไข้ ไอแห้ง ปวดศีรษะ ปวดกล้ามเนื้อ เยื่อบุโพรงจมูกอักเสบ เจ็บคอ และโรคปอดอักเสบ เกิดจากการติดเชื้อแบคทีเรีย เชื้อไวรัส และเชื้อราบางชนิดที่ถุงลมปอด จากการหายใจหรือสัมผัสละอองฝอยน้ำมูก น้ำลายที่ปนเปื้อนเชื้อ จะมีอาการไข้ ไอ หายใจหอบเหนื่อย ซึ่งมักเป็นเฉียบพลัน พบได้ทุกกลุ่มอายุ แต่อาการจะรุนแรงในผู้ที่ภูมิคุ้มกันบกพร่อง และมีโรคประจำตัว
2. โรคติดต่อทางเดินอาหารและน้ำ ได้แก่ โรคอุจจาระร่วง เกิดจากการรับประทานอาหาร หรือน้ำที่มีการปนเปื้อนของเชื้อโรค มีอาการถ่ายเหลวมากกว่า 3 ครั้งขึ้นไป ใน 1 วัน อาจมีไข้หรืออาเจียนร่วมด้วย
3. โรคติดต่อที่สำคัญในช่วงฤดูหนาว ได้แก่ โรคหัด และโรคมือ เท้า ปาก
4. ภัยสุขภาพหรือการเสียชีวิตที่เกี่ยวเนื่องจากอากาศหนาวโดยไม่ทราบสาเหตุ ส่วนใหญ่เกิดจากภาวะหัวใจล้มเหลวเฉียบพลัน เนื่องจากไม่มีเครื่องนุ่งห่ม หรือเครื่องห่มกันหนาวที่เพียงพอ และมีประวัติการดื่มสุราเป็นประจำ
ด้านกรมอุตุนิยมวิทยาได้พยากรณ์อากาศช่วงวันที่ 19 – 24  ม.ค. 68 บริเวณความกดอากาศสูงหรือมวลอากาศเย็นกำลังค่อนข้างแรงที่ปกคลุมประเทศไทยตอนบน จะทำให้ยังคงมีอากาศหนาวเย็นต่อไปตลอดสัปดาห์นี้
“รัฐบาลแนะนำให้ประชาชนป้องกันตนเองในช่วงอากาศหนาวด้วยการดูแลสุขภาพให้แข็งแรง ออกกำลังกายสม่ำเสมอ รับประทานอาหารที่มีประโยชน์ ปรุงสุก ดื่มน้ำสะอาด และดูแลอนามัยส่วนบุคคล หมั่นล้างมือบ่อย ๆ ไม่ใช้ของส่วนตัวร่วมกับผู้อื่น หากมีอาการไอจาม มีน้ำมูก และควรสวมหน้ากากผ้าหรือหน้ากากอนามัยเมื่อต้องอยู่ในสถานที่ที่อากาศถ่ายเทไม่สะดวก ซึ่งจะช่วยป้องกันได้ทั้งโรคติดต่อทางเดินหายใจและโรคโควิด-19  รักษาร่างกายให้อบอุ่นด้วยเครื่องนุ่งห่มกันหนาวที่เพียงพอกับสภาพอากาศ และงดดื่มเครื่องดื่มแอลกอฮอล์” นางสาวศศิกานต์ กล่าว

ที่มา : https://www.thaigov.go.th/news/contents/details/92548