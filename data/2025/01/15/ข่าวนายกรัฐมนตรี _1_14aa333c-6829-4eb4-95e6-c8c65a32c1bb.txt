รัฐบาลไทย-ข่าวทำเนียบรัฐบาล-นายกฯ เผยแก๊งคอลเซ็นเตอร์ ปรับเปลี่ยนรูปแบบหลอกลวงแนบเนียนขึ้น เตือนประชาชนอย่าหลงเชื่อบุคคลแอบอ้างชื่อไปขอรับบริจาค ย้ำไม่รับเงินบริจาคและไม่บริจาคเงินให้ใคร


วันพุธที่ 15 มกราคม 2568
15/01/2568
พิมพ์
นายกฯ เผยแก๊งคอลเซ็นเตอร์ ปรับเปลี่ยนรูปแบบหลอกลวงแนบเนียนขึ้น เตือนประชาชนอย่าหลงเชื่อบุคคลแอบอ้างชื่อไปขอรับบริจาค ย้ำไม่รับเงินบริจาคและไม่บริจาคเงินให้ใคร
นายกฯ เผยแก๊งคอลเซ็นเตอร์ ปรับเปลี่ยนรูปแบบหลอกลวงแนบเนียนขึ้น เตือนประชาชนอย่าหลงเชื่อบุคคลแอบอ้างชื่อไปขอรับบริจาค ย้ำไม่รับเงินบริจาคและไม่บริจาคเงินให้ใคร
วันนี้ (15 มกราคม 2568) เวลา 10.35 น.  ณ ห้องแกรนด์ ไดมอนด์ บอลรูม ชั้น 2 ศูนย์การประชุม อิมแพ็ค ฟอรั่ม เมืองทองธานี นางสาวแพทองธาร ชินวัตร นายกรัฐมนตรีให้สัมภาษณ์ถึงกรณีที่มีแก๊งคอลเซ็นเตอร์แอบอ้างเป็นเสียงของผู้นำต่างประเทศส่งข้อความเสียงมาว่าเป็นประเทศในอาเซียนที่ยังไม่ได้รับเงินบริจาคว่า รู้สึกตกใจมากเรื่องคอลเซ็นเตอร์ เพราะเนียนมาก  โดยปกติแก๊งคอลเซ็นเตอร์จะมาแอบอ้างมาในรูปแบบเบอร์โทรศัพท์บ้าน หรือเบอร์โทรศัพท์มือถือแปลกๆ แต่ในรูปแบบครั้งนี้เพิ่งเคยเจอ เป็นการนำเสียงของผู้ประเทศปลอมแปลงเสียงผ่านระบบ AI แอบอ้างเป็นเสียงของผู้นำประเทศ ซึ่งเสียงดังกล่าวเป็นเสียงที่เคยได้ยิน โดยครั้งแรกเป็นการส่งวิดีโอคลิปมาก่อน อ้างถึงว่า ต้องการจะร่วมทำงานร่วมกัน ซึ่งตนเองได้ตอบกลับไปเป็นข้อความกลับไป และช่วงหนึ่งมีการโทรเข้าหาตนเอง  แต่ตอนนั้นเป็นเวลาดึก ตนเองได้นอนหลับพักผ่อนแล้ว เลยไม่ได้รับสายที่โทรเข้ามา
นายกรัฐมนตรี กล่าวต่อว่า ไม่เพียงในเรื่องของการแอบอ้างเสียงผู้นำเท่านั้น ยังได้มีการแปลงเสียงโดยอ้างถึงการให้บริจาค โดยบอกว่าประเทศไทยเป็นประเทศเดียวในอาเซียนที่ยังไม่ได้บริจาค และส่งข้อความมาในรูปแบบของบัญชีให้ทำการโอน ซึ่งเป็นบัญชีอีกประเทศหนึ่งไม่ตรงกับเสียงของผู้นำ ตนเองจึงแน่ใจว่าเป็นกระบวนการของมิจฉาชีพ ทั้งนี้ ได้มอบหมายรองนายกรัฐมนตรี และรัฐมนตรีว่าการกระทรวงดิจิทัลเพื่อเศรษฐกิจและสังคม ดูแลในเรื่องดังกล่าว ซึ่งแอปพลิเคชันดังกล่าวไม่ใช่แอปพลิเคชัน LINE แต่เป็นแอปฯ ต่างประเทศ จึงไม่แน่ใจว่าสามารถตรวจสอบได้มากน้อยแค่ไหน ขอเตือนภัยถึงประชาชน ขอย้ำว่า ตนเองไม่ได้มีการบริจาคหรือรับเงินจากใครทั้งสิ้น เพราะฉะนั้นอย่าเชื่อถูกมิจฉาชีพหลอกนำชื่อตนเองไปแอบอ้าง

ที่มา : https://www.thaigov.go.th/news/contents/details/92390