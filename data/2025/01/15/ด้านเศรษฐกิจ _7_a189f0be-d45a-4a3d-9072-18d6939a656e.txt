รัฐบาลไทย-ข่าวทำเนียบรัฐบาล-นายสุรพงษ์ ปิยะโชติ รัฐมนตรีช่วยว่าการกระทรวงคมนาคม มอบนโยบายกรมการขนส่งทางบกตรวจประเมินการดำเนินงานสถานีขนส่งผู้โดยสารทั่วประเทศ เพื่อยกระดับมาตรฐานการให้บริการ


วันพุธที่ 15 มกราคม 2568
นายสุรพงษ์ ปิยะโชติ รัฐมนตรีช่วยว่าการกระทรวงคมนาคม มอบนโยบายกรมการขนส่งทางบกตรวจประเมินการดำเนินงานสถานีขนส่งผู้โดยสารทั่วประเทศ เพื่อยกระดับมาตรฐานการให้บริการ
...
นายสุรพงษ์ ปิยะโชติ รัฐมนตรีช่วยว่าการกระทรวงคมนาคม กล่าวว่า กรมการขนส่งทางบก (ขบ.) มีภารกิจในการพัฒนาและยกระดับมาตรฐานสถานีขนส่งผู้โดยสารทั่วประเทศให้มีความพร้อมอำนวยความสะดวกและให้บริการประชาชน ปัจจุบันประเทศไทยมีสถานีขนส่งผู้โดยสารทั้งสิ้น 122 แห่ง แบ่งเป็นสถานีขนส่ง   ที่ดำเนินการโดยองค์กรปกครองส่วนท้องถิ่น 97 แห่ง ตามการถ่ายโอนภารกิจที่กำหนดไว้ในพระราชบัญญัติกำหนดแผนและขั้นตอนการกระจายอำนาจให้แก่องค์กรปกครองส่วนท้องถิ่น พ.ศ. 2542 และแผนปฏิบัติการกระจายอำนาจให้แก่องค์กรปกครองส่วนท้องถิ่น ฉบับที่ 2 นอกจากนี้ ยังมีสถานีที่อยู่ระหว่างการถ่ายโอน 1 แห่ง         และสถานีขนส่งที่ดำเนินการโดยบริษัท ขนส่ง จำกัด และเอกชนที่ได้รับใบอนุญาตจัดตั้งอีก 24 แห่ง ทั้งนี้ ได้มอบนโยบายและกำชับให้ ขบ. ดำเนินการติดตามและประเมินผลการดำเนินงานของสถานีขนส่งผู้โดยสารทั่วประเทศอย่างต่อเนื่อง เช่น การจัดเตรียมอุปกรณ์อำนวยความสะดวกสำหรับผู้พิการและผู้สูงอายุ การพัฒนาระบบขนส่งพื้นฐานให้ครอบคลุมและเชื่อมโยงทั่วถึง รวมถึงการสร้างความเป็นมิตรต่อสิ่งแวดล้อม พร้อมทั้งส่งเสริมความรู้ด้านการขนส่งให้กับผู้ได้รับใบอนุญาตจัดตั้งและดำเนินการสถานีขนส่งเพื่อสนับสนุนให้สามารถบริหารจัดการได้ตามมาตรฐานที่กำหนด
นายจิรุตม์ วิศาลจิตร อธิบดี ขบ. กล่าวเพิ่มเติมว่า ขบ. ได้กำหนดแนวทางการดำเนินงานร่วมกับหน่วยงานที่เกี่ยวข้องโดยเน้นการพัฒนาและปรับปรุงการให้บริการตามผลการประเมินอย่างเป็นรูปธรรม ทั้งนี้ จะเริ่มต้นจากสถานีขนส่งผู้โดยสารที่อยู่ภายใต้การดำเนินงานของบริษัท ขนส่ง จำกัด เป็นโครงการนำร่อง ก่อนขยายผลไปยังสถานีขนส่งกลุ่มอื่น เพื่อกำหนดแนวทางยกระดับการให้บริการในระยะยาว ซึ่งนโยบายดังกล่าวมุ่งเน้นการพัฒนาสถานีขนส่งผู้โดยสารให้พร้อมอำนวยความสะดวกแก่ประชาชนทุกกลุ่ม และยกระดับการบริการให้มีคุณภาพตามมาตรฐานสากล เพื่อสร้างความยั่งยืนและเพิ่มคุณภาพชีวิตของประชาชนในระยะยาวต่อไป

ที่มา : https://www.thaigov.go.th/news/contents/details/92381