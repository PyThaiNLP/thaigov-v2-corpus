รัฐบาลไทย-ข่าวทำเนียบรัฐบาล-​รองปลัดฯ ศุภกิจ เปิดหลักสูตรข้าราชการที่ดี รุ่น 24 ชูวิสัยทัศน์ "สู้ เซฟ สร้าง" สู่เป้าหมายอุตสาหกรรมยั่งยืน


วันอังคารที่ 14 มกราคม 2568
14/01/2568
พิมพ์
​รองปลัดฯ ศุภกิจ เปิดหลักสูตรข้าราชการที่ดี รุ่น 24 ชูวิสัยทัศน์ "สู้ เซฟ สร้าง" สู่เป้าหมายอุตสาหกรรมยั่งยืน
​รองปลัดฯ ศุภกิจ เปิดหลักสูตรข้าราชการที่ดี รุ่น 24 ชูวิสัยทัศน์ "สู้ เซฟ สร้าง" สู่เป้าหมายอุตสาหกรรมยั่งยืน
วันที่ 14 มกราคม 2568 นายศุภกิจ บุญศิริ รองปลัดกระทรวงอุตสาหกรรม เป็นประธานเปิดการฝึกอบรมหลักสูตรข้าราชการที่ดี รุ่นที่ 24 โดยมี นางสาวสุนีย์ โสภณ ผู้อำนวยการกองบริหารทรัพยากรบุคคล สำนักงานปลัดกระทรวงอุตสาหกรรม กล่าวรายงาน นายทินวัฒน์ แก้วสวี ผู้อำนวยการกองยุทธศาสตร์และแผนงาน สำนักงานปลัดกระทรวงอุตสาหกรรม เข้าร่วมพิธีเปิด และข้าราชการใหม่จากทุกหน่วยงานในสังกัดกระทรวงอุตสาหกรรม เข้ารับการฝึกอบรม จำนวนทั้งสิ้น 53 คน  ณ ห้องมิ่งเมือง ชั้น 4 โรงแรม เดอะ ทวิน ทาวเวอร์ กรุงเทพฯ
นายศุภกิจ บุญศิริ รองปลัดกระทรวงอุตสาหกรรม ได้กล่าวแสดงความยินดีกับผู้เข้ารับการฝึกอบรมฯ ซึ่งเป็นข้าราชการใหม่ทุกคน พร้อมชี้แนะให้ใช้เวลาในการฝึกอบรมอย่างคุ้มค่า ทั้งทางด้านวิชาการ ความรู้ ประสบการณ์ต่าง ๆ ที่วิทยากรถ่ายทอด รวมถึงการมีส่วนร่วมในทุกกิจกรรม เพื่อสร้างสัมพันธภาพที่ดีร่วมกัน ซึ่งจะเป็นการสร้างเครือข่ายในการบูรณาการการทำงานให้บรรลุเป้าหมายของหน่วยงานได้อย่างมีประสิทธิภาพ ตามนโยบายของหน่วยงาน โดยท่านรัฐมนตรีว่าการกระทรวงอุตสาหกรรม (ท่านเอกนัฏ พร้อมพันธ์) ได้ประกาศนโยบาย สู้ เซฟ สร้าง “การปฏิรูปอุตสาหกรรม สู่เศรษฐกิจยุคใหม่” ด้วยหัวและใจ กล่าวคือ
“สู้” กับผู้ประกอบการที่ทำผิดกฎหมายทำร้ายประชาชน ทำให้เกิดมลพิษทางดิน น้ำ อากาศ
“เซฟ” พี่น้องอุตสาหกรรมไทยที่ช่วยขับเคลื่อนเศรษฐกิจของประเทศ
“สร้าง” อุตสาหกรรมเศรษฐกิจยุคใหม่ โดยเฉพาะการขับเคลื่อนอุตสาหกรรมเป้าหมายที่เชื่อมโยงกับเศรษฐกิจโลก
และท่านปลัดกระทรวงอุตสาหกรรม (ดร.ณัฐพล รังสิตพล) ได้มอบนโยบายด้านอุตสาหกรรม “อุตสาหกรรมเศรษฐกิจ” ที่ “เติบโตอย่างยั่งยืนคู่ชุมชน” พร้อมกัน 4 มิติ คือ มิติที่ 1 ส่งเสริมธุรกิจ มิติที่ 2 ดูแลสังคม มิติที่ 3 รักษาสิ่งแวดล้อม และมิติที่ 4 กระจายรายได้สู่ชุมชน เน้นการทำงานด้วย "MIND" มุ่งยกระดับภาคอุตสาหกรรมคู่ชุมชน ด้วย "หัว" และ "ใจ"
โดยการจัดฝึกอบรมฯ ในครั้งนี้ มีวัตถุประสงค์เพื่อให้เป็นไปตามพระราชบัญญัติระเบียบข้าราชการพลเรือน พ.ศ. 2551 และ กฎ ก.พ. ว่าด้วยการทดลองปฏิบัติราชการและการพัฒนาข้าราชการที่อยู่ระหว่างทดลองปฏิบัติหน้าที่ราชการ พ.ศ. 2553 ซึ่งกำหนดให้มีการพัฒนาข้าราชการพลเรือนสามัญที่อยู่ระหว่างทดลองปฏิบัติหน้าที่ราชการ และเพื่อปลูกฝังปรัชญาการเป็นข้าราชการที่ดี ส่งเสริมด้านคุณธรรมและจริยธรรม เสริมสร้างสมรรถนะและทักษะที่จำเป็นสำหรับการปฏิบัติราชการ และการมี MIND ในการปฏิบัติงาน เพื่อองค์กร รวมทั้งพัฒนาเครือข่าย สร้างสายสัมพันธ์ที่ดีในการปฏิบัติงานระหว่างส่วนราชการในสังกัดกระทรวงอุตสาหกรรม โดยได้รับความอนุเคราะห์วิทยากรผู้ทรงคุณวุฒิจากภาครัฐและเอกชนที่มีความรู้ความเชี่ยวชาญในแต่ละสาขาวิชา
หลักสูตรข้าราชการที่ดี รุ่น 24 จัดขึ้นระหว่างวันที่ 14 – 24 มกราคม 2568 ณ โรงแรม เดอะ ทวิน ทาวเวอร์ กรุงเทพฯ  และมีการศึกษาดูงานโครงการพระราชดำริ ปรัชญาของเศรษฐกิจพอเพียง และศาสตร์พระราชา ณ โครงการอัมพวา ชัยพัฒนานุรักษ์ จังหวัดสมุทรสงคราม โดยมีผู้เข้ารับการฝึกอบรมจาก 6 หน่วยงาน ได้แก่ 1) สำนักงานปลัดกระทรวงอุตสาหกรรม จำนวน 20 คน 2) กรมโรงงานอุตสาหกรรม จำนวน 7 คน 3) กรมส่งเสริมอุตสาหกรรม จำนวน 1 คน 4) กรมอุตสาหกรรมพื้นฐานและการเหมืองแร่ จำนวน 18 คน 5) สำนักงานมาตรฐานผลิตภัณฑ์อุตสาหกรรม จำนวน 4 คน 6) สำนักงานเศรษฐกิจอุตสาหกรรม จำนวน 3 คน

ที่มา : https://www.thaigov.go.th/news/contents/details/92372