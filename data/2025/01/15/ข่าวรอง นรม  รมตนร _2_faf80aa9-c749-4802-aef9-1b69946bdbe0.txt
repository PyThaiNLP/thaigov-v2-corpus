รัฐบาลไทย-ข่าวทำเนียบรัฐบาล-รองนายกฯ นายสุริยะ หารือ ออท.แคนาดาฯ ส่งเสริมความร่วมมือด้านการค้า การลงทุน การศึกษา การท่องเที่ยว และการคมนาคม


วันพุธที่ 15 มกราคม 2568
15/01/2568
พิมพ์
รองนายกฯ นายสุริยะ หารือ ออท.แคนาดาฯ ส่งเสริมความร่วมมือด้านการค้า การลงทุน การศึกษา การท่องเที่ยว และการคมนาคม
รองนายกฯ นายสุริยะ หารือ ออท.แคนาดาฯ ส่งเสริมความร่วมมือด้านการค้า การลงทุน การศึกษา การท่องเที่ยว และการคมนาคม
วันนี้ (15 มกราคม 2568) เวลา 16.00 น. ณ ห้องรับรองรัฐมนตรีว่าการกระทรวงคมนาคม ชั้น 2 กระทรวงคมนาคม นางสาวปิง คิตนีกอน (Her Excellency Ms. Ping Kitnikone) เอกอัครราชทูตแคนาดาประจำประเทศไทย เข้าเยี่ยมคารวะ นายสุริยะ จึงรุ่งเรืองกิจ รองนายกรัฐมนตรีและรัฐมนตรีว่าการกระทรวงคมนาคม เนื่องในโอกาสเข้ารับตำแหน่งใหม่ โดยสรุปสาระสำคัญของการหารือ ดังนี้
รองนายกรัฐมนตรีกล่าวต้อนรับพร้อมแสดงความยินดีกับเอกอัครราชทูตฯ ในโอกาสเข้าดำรงตำแหน่งเอกอัครราชทูตแคนาดาประจำประเทศไทยอย่างเป็นทางการ และชื่นชมความสัมพันธ์ไทย-แคนาดาที่แน่นแฟ้นมาโดยตลอด โดยเชื่อมั่นว่าไทยและแคนาดามีศักยภาพที่จะขยายความร่วมมือในมิติต่าง ๆ เพิ่มเติม ครอบคลุมด้านการค้า การลงทุน ตลอดจนการศึกษา
เอกอัครราชทูตแคนาดาประจำประเทศไทยกล่าวขอบคุณต่อคำแสดงความยินดี พร้อมแสดงความมุ่งมั่นในการเพิ่มพูนความร่วมมือกับไทยทั้งในระดับทวิภาคีและพหุภาคี โดยเฉพาะการขยายโอกาสทางการค้าระหว่างประเทศผ่านความตกลงการค้าเสรีอาเซียน-แคนาดา (ASEAN-Canada Free Trade Agreement) ซึ่งไทยเป็นคู่ค้าสำคัญในฐานะคู่ค้าอันดับ 2 ของแคนาดาในอาเซียน
ในตอนท้าย ทั้งสองฝ่ายได้หารือถึงการยกระดับความร่วมมือด้านการคมนาคมและอุตสาหกรรมการท่องเที่ยว เช่น การผลักดันการดำเนินงานการบินอากาศยานทางทะเล (Seaplane Operations) เพื่อส่งเสริมการท่องเที่ยวทางทะเลในไทย การส่งเสริมการเดินทางโดยระบบราง (Railway) ในไทย และการสนับสนุนความร่วมมือรัฐและเอกชน (Public-Private Partnership: PPP) เพื่อส่งเสริมการท่องเที่ยวระหว่างไทยและแคนาดา

ที่มา : https://www.thaigov.go.th/news/contents/details/92408