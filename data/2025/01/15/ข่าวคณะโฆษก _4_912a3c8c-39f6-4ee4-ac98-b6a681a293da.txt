รัฐบาลไทย-ข่าวทำเนียบรัฐบาล-อนุกูล เผย “หอมแดง” ราคาขยับสูงขึ้น หลังรัฐบาลขับเคลื่อนมาตรการเชื่อมโยงผู้ประกอบการ ส่งผลให้เกษตรกรมีรายได้สูง 72,000 ต่อไร่


วันพุธที่ 15 มกราคม 2568
15/01/2568
พิมพ์
อนุกูล เผย “หอมแดง” ราคาขยับสูงขึ้น หลังรัฐบาลขับเคลื่อนมาตรการเชื่อมโยงผู้ประกอบการ ส่งผลให้เกษตรกรมีรายได้สูง 72,000 ต่อไร่
อนุกูล เผย “หอมแดง” ราคาขยับสูงขึ้น หลังรัฐบาลขับเคลื่อนมาตรการเชื่อมโยงผู้ประกอบการ ส่งผลให้เกษตรกรมีรายได้สูง 72,000 ต่อไร่
วันนี้ (15 มกราคม 2568) นายอนุกูล พฤกษานุศักดิ์ รองโฆษกประจำสำนักนายกรัฐมนตรี เปิดเผยว่า รัฐบาลขับเคลื่อนมาตรการสร้างรายได้และขยายโอกาสภาคการเกษตรผ่านมาตรการเชื่อมโยงประสานผู้ประกอบการและผู้รับซื้อภายในและภายนอกช่วงฤดูกาลหอมแดง ในเดือนธันวาคม 2567 โดยให้เกษตรกรขายผลผลิตได้ในราคาที่เป็นธรรมและคุ้มต้นทุนผ่านการดำเนินการประสานผู้ประกอบการนอกพื้นที่ เปิดตลาดการค้าเชื่อมโยงผู้ประกอบการและซุเปอร์มาร์เก็ตให้เข้ามารับซื้อสินค้าหอมแดงถึงในไร่ปลูกหอมแดง พร้อมด้วยจัดโครงการภายใต้แคมเปญ “รักใครให้หอม” ผ่านช่องทางร้านธงฟ้า ตลอดจนการเชื่อมโยงผ่านช่องทางพาณิชย์จังหวัดทั่วประเทศ
นายอนุกูล กล่าวต่อไปว่า ไม่เพียงแค่มาตรการในการเชื่อมโยงผู้ประกอบการค้าภายในเพียงเท่านั้น กระทรวงพาณิชย์ยังได้เปิดตลาดการค้าประสานและเชื่อมโยงผู้รับซื้อจากต่างประเทศเข้ามารับซื้อ ซึ่งจากมาตรการดังกล่าวทำให้หอมแดงมีราคาปรับตัวที่ดีขึ้น โดยหอมแดงสด เกรดกลาง มีราคาเฉลี่ยอยู่ที่ 11-12 บาท/กิโลกรัม (กก.) เพิ่มขึ้นจากเดือน ธ.ค.2567 ที่ราคา 8-9 บาท/กก. และเกรดสวย ราคา 12-14 บาท/กก. เพิ่มขึ้นจาก 10 บาท/กก. และคาดว่าแนวโน้มราคาจะปรับตัวดีขึ้นต่อเนื่องไปจนจบฤดูกาล เนื่องจากหอมแดงปีนี้มีคุณภาพดีมาก สำหรับภาพรวมข้อมูลตัวเลขผลผลิตหอมแดงทั้งประเทศคาดว่า จะอยู่ที่ปริมาณ 152,221 ตัน และในเฉพาะพื้นที่จังหวัดศรีสะเกษ ผลผลิตคิดเป็น 53% ของผลผลิตทั้งประเทศ หรือประมาณ 80,771 ตัน โดยผลผลิตออกสู่ตลาดแล้วประมาณ 80% ยังคงเหลืออีกประมาณ 20% ในพื้นที่อำเภอราษีไศล
นายอนุกูล กล่าวต่อไปว่า จากมาตรการในการเชื่อมโยงประสานผู้ประกอบการและผู้รับซื้อทั้งภายในและภายนอกตั้งแต่ช่วงต้นฤดูกาล จนถึงปัจจุบันซึ่งเป็นช่วงโค้งสุดท้ายก่อนจบฤดูกาล ทำให้ราคาหอมแดงมีการปรับตัวที่ดีขึ้น ซึ่งเกษตรกรมีความพึงพอใจในราคา โดยราคาที่เกษตรกรสามารถขายได้อยู่ที่ประมาณ 11-12 บาท/กก. ทำรายได้ 66,000-72,000 บาทต่อไร่  และเนื่องด้วยผลผลิตหอมแดงในปีนี้มีคุณภาพดีมาก ตัวแทนภาคเอกชน พร้อมที่จะเข้ารับซื้อหอมแดงจากเกษตรอย่างต่อเนื่องปีละไม่ต่ำกว่า 1,500 ตัน คิดเป็นมูลค่ากว่า  20 ล้านบาท และพร้อมจะซื้อตามคุณภาพโดยหอมแห้งทำความสะอาดแล้วรับซื้อกิโลกรัมมากกว่า 30 บาท/กก. ซึ่งจะดำเนินการซื้อไปจนกว่าจะจบฤดูกาล

ที่มา : https://www.thaigov.go.th/news/contents/details/92388