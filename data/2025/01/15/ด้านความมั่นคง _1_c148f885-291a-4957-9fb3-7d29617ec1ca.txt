รัฐบาลไทย-ข่าวทำเนียบรัฐบาล-"อนุทิน" สั่งกรมกรปกครองแก้ไข พ.ร.บ.พนัน เพิ่มโทษหนักผู้ลักลอบกระทำผิด ป้องกันเยาวชนถูกหลอกลวงสู่วงจรพนัน


วันพุธที่ 15 มกราคม 2568
15/01/2568
พิมพ์
"อนุทิน" สั่งกรมกรปกครองแก้ไข พ.ร.บ.พนัน เพิ่มโทษหนักผู้ลักลอบกระทำผิด ป้องกันเยาวชนถูกหลอกลวงสู่วงจรพนัน
"อนุทิน" สั่งกรมกรปกครองแก้ไข พ.ร.บ.พนัน เพิ่มโทษหนักผู้ลักลอบกระทำผิด ป้องกันเยาวชนถูกหลอกลวงสู่วงจรพนัน
น.ส.ไตรศุลี ไตรสรณกุล เลขานุการ รมว.มหาดไทยและโฆษกกระทรวงมหาดไทย กล่าวว่า นายอนุทิน ชาญวีรกูล รองนายกรัฐมนตรี และ รัฐมนตรีว่าการกระทรวงมหาดไทย สั่งการให้กรมการปกครองยกร่างแก้ไขพ.ร.บ.การพนัน พ.ศ.2478 เพิ่มโทษผู้จัดให้มีการเล่นการพนัน โดยไม่ได้รับอนุญาต และ ผู้เล่นการพนัน ในสถานที่ที่จัดให้มีการเล่นพนัน โดยไม่ได้รับอนุญาต ให้มีบทลงโทษรุนแรงขึ้น ซึ่งเป็นนโยบายรัฐบาล ที่ต้องการปราบ ปรามการลักลอบเล่นการพนันผิดกฎหมาย ทั้งการพนันทั่วไป และการพนันออนไลน์
ทั้งนี้ เนื่องจากปัจจุบันนี้ มีเยาวชน นักเรียน นักศึกษา และประชาชน ถูกหลอกลวง ใช้เทคนิคต่าง ๆ สร้างแรงจูงใจดึงเข้าสู่วงจรการพนันผิดกฎหมายจำนวนมาก ก่อให้เกิดปัญหาหนี้สินนอกระบบ ส่งผลถึงปัญหาครอบครัว และขยายตัวเป็นปัญหาสังคม ลุกลามไปทั่วทุกหมู่บ้าน
"แนวทางที่ท่าน มท.1 มอบหมายอธิบดีกรมการปกครองไปแก้ไขกฎหมาย จะเป็นการเพิ่มโทษผู้จัดให้มีการเล่นการพนัน และผู้ลักลอบเล่นการพนัน โดยจะเปลี่ยนแปลงโทษผู้เล่น จาก ทั้งจำ และ ปรับ หรือ ปรับ ไม่มีจำ เป็นโทษจำ อย่างเดียว ไม่มีปรับ และแก้บทลงโทษโทษของผู้จัดให้มีการเล่นการพนัน เป็นโทษจำ และ ยึดทรัพย์ทุกกรณี ทั้งนี้เพื่อเป็นการป้องกัน และการควบคุมไม่ให้มีการลักลอบเล่นการพนันผิดกฎหมาย จำเป็นต้องมีบทลงโทษที่รุนแรงขึ้น และ ต้องบังคับใช้กฎหมายอย่างเคร่งครัด" น.ส.ไตรศุลี กล่าว

ที่มา : https://www.thaigov.go.th/news/contents/details/92391