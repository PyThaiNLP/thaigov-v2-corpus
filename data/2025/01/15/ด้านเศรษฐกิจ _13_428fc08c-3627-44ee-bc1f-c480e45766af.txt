รัฐบาลไทย-ข่าวทำเนียบรัฐบาล-ออมสินกระตุ้นลูกหนี้ลงทะเบียนเข้าโครงการ “คุณสู้ เราช่วย” จะหมดหนี้เร็วขึ้น เดดไลน์วันสุดท้าย 28 ก.พ. 68 ทางแอป MyMo หรือที่เว็บออมสิน www.gsb.or.th


วันพุธที่ 15 มกราคม 2568
15/01/2568
พิมพ์
ออมสินกระตุ้นลูกหนี้ลงทะเบียนเข้าโครงการ “คุณสู้ เราช่วย” จะหมดหนี้เร็วขึ้น เดดไลน์วันสุดท้าย 28 ก.พ. 68 ทางแอป MyMo หรือที่เว็บออมสิน www.gsb.or.th
โครงการคุณสู้ เราช่วย เป็นมาตรการช่วยลดภาระหนี้ เพิ่มสภาพคล่องให้ลูกหนี้รายย่อยและธุรกิจ SMEs ที่ปกติมีวินัยดี ลูกหนี้รีบตรวจสอบสิทธิ์และลงทะเบียนร่วมมาตรการได้ที่เว็บไซต์ธนาคารออมสิน www.gsb.or.th หรือที่แอปพลิเคชัน MyMo ได้ตั้งแต่วันนี้เป็นต้นไป
นายวิทัย รัตนากร ผู้อำนวยการธนาคารออมสิน กล่าวว่า โครงการ “คุณสู้ เราช่วย” เป็นมาตรการช่วยลดภาระหนี้ เพิ่มสภาพคล่องให้ลูกหนี้รายย่อยและธุรกิจ SMEs ที่ปกติมีวินัยดี แต่อาจเกิดเหตุจำเป็นในการประคับประคองชีวิตและธุรกิจ ทำให้ประสบปัญหาการผ่อนชำระ ซึ่งการเข้าร่วมโครงการฯ ดังกล่าว จะทำให้ลูกหนี้หมดภาระหนี้ได้เร็วขึ้น และป้องกันไม่ให้ลูกหนี้เปลี่ยนสถานะเป็น NPLs ไม่สูญเสียทรัพย์สินที่เป็นหลักประกัน ธนาคารจึงขอเน้นย้ำให้ลูกหนี้สินเชื่อเคหะ สินเชื่อบ้านแลกเงิน หรือสินเชื่อ SMEs ที่มีวงเงินกู้ไม่เกิน 5 ล้านบาท และเป็นลูกหนี้ที่ค้างชำระไม่เกิน 1 ปี รักษาสิทธิประโยชน์ รีบตรวจสอบสิทธิ์และลงทะเบียนเข้าร่วมมาตรการได้ที่เว็บไซต์ธนาคารออมสิน www.gsb.or.th หรือที่แอปพลิเคชัน MyMo ได้ตั้งแต่วันนี้เป็นต้นไป กำหนดลงทะเบียนวันสุดท้ายในวันที่ 28 กุมภาพันธ์ 2568 ทั้งนี้ ลูกหนี้ที่ลงทะเบียนแล้ว ขอให้จัดทำสัญญาการเข้าร่วมโครงการฯ ได้ที่แอป MyMo หรือ ติดต่อสาขาธนาคารออมสินที่ขอกู้ ได้ตั้งแต่วันที่ 15 มกราคม 2568 เป็นต้นไป
สอบถามข้อมูลเพิ่มเติมได้ที่ธนาคารออมสินทุกสาขาทั่วประเทศ หรือ GSB Contact Center โทร. 1115 กด 99

ที่มา : https://www.thaigov.go.th/news/contents/details/92399