รัฐบาลไทย-ข่าวทำเนียบรัฐบาล-รองนายกฯ นายสุริยะ หารือ ออท. อิตาลีฯ ย้ำความสัมพันธ์ไทย-อิตาลีที่ใกล้ชิดและยาวนาน พร้อมเดินหน้าความร่วมมือด้านเศรษฐกิจและโครงสร้างพื้นฐาน


วันพุธที่ 15 มกราคม 2568
15/01/2568
พิมพ์
รองนายกฯ นายสุริยะ หารือ ออท. อิตาลีฯ ย้ำความสัมพันธ์ไทย-อิตาลีที่ใกล้ชิดและยาวนาน พร้อมเดินหน้าความร่วมมือด้านเศรษฐกิจและโครงสร้างพื้นฐาน
รองนายกฯ นายสุริยะ หารือ ออท. อิตาลีฯ ย้ำความสัมพันธ์ไทย-อิตาลีที่ใกล้ชิดและยาวนาน พร้อมเดินหน้าความร่วมมือด้านเศรษฐกิจและโครงสร้างพื้นฐาน
วันนี้ (วันพุธที่ 15 มกราคม 2568) เวลา 14.00 น. ณ ห้องรับรองรัฐมนตรีว่าการกระทรวงคมนาคม ชั้น 2 กระทรวงคมนาคม นายเปาโล ดีโอนีซี (H.E. Mr. Paolo Dionisi) เอกอัครราชทูตสาธารณรัฐอิตาลีประจำประเทศไทย ได้เข้าเยี่ยมคารวะ นายสุริยะ จึงรุ่งเรืองกิจ รองนายกรัฐมนตรีและรัฐมนตรีว่าการกระทรวงคมนาคม โดยสรุปสาระสำคัญของการหารือได้ดังนี้
รองนายกรัฐมนตรีได้กล่าวต้อนรับเอกอัครราชทูตอิตาลีฯ พร้อมทั้งชื่นชมในความสัมพันธ์อันแน่นแฟ้นและยาวนานกว่า 156 ปีระหว่างไทยกับอิตาลี ทั้งสองประเทศมีการแลกเปลี่ยนการเยือนในระดับสูงอย่างต่อเนื่อง สะท้อนถึงความสัมพันธ์อันดีและการเป็นพันธมิตรที่สำคัญ และทั้งสองประเทศยังมีความร่วมมือที่ดีในกรอบความร่วมมือระหว่างประเทศและในระดับภูมิภาค
เอกอัครราชทูตอิตาลีฯ กล่าวสวัสดีปีใหม่และขอบคุณรองนายกรัฐมนตรีที่ให้การต้อนรับอย่างอบอุ่น พร้อมชื่นชมบทบาทและความสามารถของรองนายกรัฐมนตรีฯ ซึ่งมีส่วนสำคัญในการขับเคลื่อนการพัฒนาอย่างเป็นรูปธรรมในประเทศไทย นอกจากนี้ ยังชื่นชมศักยภาพของประเทศไทย โดยเฉพาะด้านโครงสร้างพื้นฐานที่มีความแข็งแกร่งและโดดเด่น ซึ่งอิตาลีเชื่อมั่นว่าจะทำให้ประเทศไทยมีบทบาทสำคัญในภูมิภาคในอนาคต พร้อมแสดงความประสงค์ที่จะขยายความร่วมมือกับไทยในด้านต่าง ๆ
โอกาสนี้ ทั้งสองฝ่ายได้หารือประเด็นความร่วมมือที่สำคัญหลายประการ โดยเอกอัครราชทูตอิตาลีได้แสดงความสนใจในการพัฒนาโครงสร้างพื้นฐานต่าง ๆ ของไทย โดยเฉพาะโครงการแลนด์บริดจ์ (LandBridge) ซึ่งเชื่อว่าจะเป็นโครงการที่สร้างประโยชน์ต่อเศรษฐกิจโลก และมีภาคเอกชนจากอิตาลีจำนวนมากที่แสดงความสนใจและต้องการเข้ามาลงทุนในโครงการดังกล่าว รองนายกรัฐมนตรีฯ ยินดีที่อิตาลีให้ความสนใจ และเน้นย้ำว่า ประเทศไทยมีโครงการพัฒนาโครงสร้างพื้นฐานหลายโครงการที่พร้อมเปิดรับการลงทุนจากอิตาลี รวมถึงโครงการอื่น ๆ ที่อิตาลีให้ความสนใจ เช่น โครงการรถไฟความเร็วสูงเชื่อมสามสนามบิน เป็นต้น

ที่มา : https://www.thaigov.go.th/news/contents/details/92402