รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม ให้การต้อนรับ นายซูซูกิ เคอิสุเกะ รัฐมนตรีว่าการกระทรวงยุติธรรมญี่ปุ่น และคณะ ในโอกาสเดินทางเยือนประเทศไทย


วันพุธที่ 15 มกราคม 2568
15/01/2568
พิมพ์
รัฐมนตรีว่าการกระทรวงยุติธรรม ให้การต้อนรับ นายซูซูกิ เคอิสุเกะ รัฐมนตรีว่าการกระทรวงยุติธรรมญี่ปุ่น และคณะ ในโอกาสเดินทางเยือนประเทศไทย
รัฐมนตรีว่าการกระทรวงยุติธรรม ให้การต้อนรับ นายซูซูกิ เคอิสุเกะ รัฐมนตรีว่าการกระทรวงยุติธรรมญี่ปุ่น และคณะ ในโอกาสเดินทางเยือนประเทศไทย
ในวันอังคารที่ 14 มกราคม 2568 เวลา 14.00 น. พันตำรวจเอก ทวี สอดส่อง รัฐมนตรีว่าการกระทรวงยุติธรรม พร้อมด้วยนายสมบูรณ์ ม่วงกล่ำ ที่ปรึกษารัฐมนตรีว่าการกระทรวงยุติธรรม นายวัลลภ นาคบัว รองปลัดกระทรวงยุติธรรม พันตำรวจโท ประวุธ วงศ์สีนิล อธิบดีกรมพินิจและคุ้มครองเด็กและเยาวชน และพันตำรวจโท เชน กาญจนาปัจจ์ รองอธิบดีกรมราชทัณฑ์ ได้ให้การต้อนรับนายซูซูกิ เคอิสุเกะ รัฐมนตรีว่าการกระทรวงยุติธรรมญี่ปุ่น และคณะ ในโอกาสเดินทางเยือนประเทศไทย ณ ห้องรับรองประจำกระทรวงยุติธรรม 3-01 ชั้น 3
ในการนี้ ทั้งสองฝ่ายได้หารือเกี่ยวกับการส่งเสริมความร่วมมือด้านกฎหมายและงานยุติธรรม ซึ่งไทยและญี่ปุ่นมีความร่วมมือผ่านกรอบความร่วมมือทั้งระดับทวิภาคีและพหุภาคี โดยฝ่ายญี่ปุ่นเห็นว่า ประเทศไทยมีบทบาทสำคัญในกรอบความร่วมมือด้านกฎหมายและกระบวนการยุติธรรมในภูมิภาคอาเซียน รวมถึงชื่นชมการดำเนินงานของกระทรวงยุติธรรม พร้อมทั้งเสนอให้มีการจัดการประชุม ASEAN Plus Japan Law Ministers’ Meeting (ALAWMM + Japan) ซึ่งรัฐมนตรีฯ ยินดีให้การสนับสนุนในประเด็นดังกล่าว นอกจากนี้ ได้แจ้งให้ฝ่ายญี่ปุ่นรับทราบเกี่ยวกับประเด็นที่ฝ่ายไทยให้ความสำคัญ อาทิ การยกระดับเรื่องหลักนิติธรรม (Rule of Law) และการพัฒนากฎหมาย ซึ่งกระทรวงยุติธรรมอยู่ระหว่างการพัฒนาร่างพระราชบัญญัติชะลอฟ้อง พ.ศ. .... โดยเห็นว่าการชะลอฟ้องถือเป็นกลไกที่สำคัญในการดำเนินกระบวนการยุติธรรมทางอาญาของประเทศญี่ปุ่น จึงประสงค์ที่จะแลกเปลี่ยนเรียนรู้แนวทางการดำเนินงานในเรื่องดังกล่าวจากญี่ปุ่น ในโอกาสนี้ ฝ่ายญี่ปุ่นยังได้แสดงความขอบคุณฝ่ายไทยสำหรับการดำเนินการเกี่ยวกับกรณีนางสาวคาวาชิตะ โทโมโกะ ทั้งนี้ กระทรวงยุติธรรมไทยและญี่ปุ่นมีความยินดีที่ดำเนินความร่วมมือด้านกฎหมายและงานยุติธรรมในมิติต่าง ๆ อย่างใกล้ชิดต่อไป

ที่มา : https://www.thaigov.go.th/news/contents/details/92386