รัฐบาลไทย-ข่าวทำเนียบรัฐบาล-กระทรวงการท่องเที่ยวและกีฬา และตำรวจท่องเที่ยว ร่วมหารือสำนักงานความมั่นคงฮ่องกง เสริมสร้างความมั่นใจด้านความปลอดภัยนักท่องเที่ยว


วันพุธที่ 15 มกราคม 2568
กระทรวงการท่องเที่ยวและกีฬา และตำรวจท่องเที่ยว ร่วมหารือสำนักงานความมั่นคงฮ่องกง เสริมสร้างความมั่นใจด้านความปลอดภัยนักท่องเที่ยว
กระทรวงการท่องเที่ยวและกีฬา และตำรวจท่องเที่ยว ร่วมหารือสำนักงานความมั่นคงฮ่องกง เสริมสร้างความมั่นใจด้านความปลอดภัยนักท่องเที่ยว
วันที่ 14 มกราคม 2568 เวลา 15.00 น. นายจักรพล ตั้งสุทธิธรรม ผู้ช่วยรัฐมนตรีประจำกระทรวงการท่องเที่ยวและกีฬา และโฆษกกระทรวงฯ พร้อมด้วยนายจักรพรรดิ์ คล่องพยาบาล ที่ปรึกษารัฐมนตรีว่าการกระทรวงการท่องเที่ยวและกีฬา, นายกฤษฎา ตันเทอดทิตย์ เลขานุการรัฐมนตรีว่าการกระทรวงการท่องเที่ยวและกีฬา และ พล.ต.ท.ศักย์ศิรา เผือกอ่ำ ผู้บัญชาการตำรวจท่องเที่ยว ให้การต้อนรับนายชุก เฮา ยิป ปลัดสำนักงานความมั่นคงแห่งเขตบริหารพิเศษฮ่องกง และคณะ ณ กองบัญชาการตำรวจท่องเที่ยว จังหวัดสมุทรปราการ
การหารือในครั้งนี้เป็นการแลกเปลี่ยนข้อมูลและแนวทางความร่วมมือด้านความปลอดภัยนักท่องเที่ยว ภายหลังจากเหตุการณ์ที่นักศึกษาชาวฮ่องกงถูกแก๊งคอลเซ็นเตอร์หลอกลวง โดยนายชุก เฮา ยิป ได้แสดงความขอบคุณและให้ความเชื่อมั่นในมาตรการที่ประเทศไทยดำเนินการเพื่อดูแลความปลอดภัยให้แก่นักท่องเที่ยว
ในโอกาสนี้ ตำรวจท่องเที่ยวได้เสนอ 4 มาตรการสำคัญเพื่อยกระดับความปลอดภัยแก่นักท่องเที่ยว ดังนี้:
1. การจัดตั้งศูนย์ปฏิบัติการรักษาความปลอดภัยนักท่องเที่ยว (TSOC) เพื่อบูรณาการทำงานร่วมกันระหว่างตำรวจทุกกองบัญชาการทั่วประเทศ
2. โครงการชุมชนท่องเที่ยวเข้มแข็ง (STC) โดยเชื่อมต่อกล้องระบบ AI เพื่อวิเคราะห์และจับกุมบุคคลตามหมายจับ
3. การพัฒนาแอปพลิเคชัน Thailand Tourist Police Application (TTPB-APP) ที่เชื่อมต่อกับสายด่วน 1155 พร้อมฟังก์ชัน SOS และ GPS เพื่อความช่วยเหลือที่รวดเร็ว
4. การยกระดับศูนย์รับแจ้งเหตุ 1155 เป็น One Stop Service พร้อมบริการล่าม 8 ภาษา ตลอด 24 ชั่วโมง
ภายหลังการหารือ คณะผู้แทนจากฮ่องกงได้เยี่ยมชมการปฏิบัติงานของศูนย์รับแจ้งเหตุ 1155 และการสาธิตการใช้งานแอปพลิเคชัน TTPB-APP ซึ่งเป็นการแสดงถึงความพร้อมและความมุ่งมั่นของประเทศไทยในการเสริมสร้างความมั่นใจให้นักท่องเที่ยว
นายจักรพล ตั้งสุทธิธรรม เน้นย้ำถึงความสำคัญของความร่วมมือระหว่างประเทศในการรักษาความปลอดภัยของนักท่องเที่ยว และยืนยันว่าประเทศไทยพร้อมสร้างประสบการณ์การท่องเที่ยวที่ปลอดภัยและประทับใจให้แก่นักท่องเที่ยวจากทั่วโลก

ที่มา : https://www.thaigov.go.th/news/contents/details/92374