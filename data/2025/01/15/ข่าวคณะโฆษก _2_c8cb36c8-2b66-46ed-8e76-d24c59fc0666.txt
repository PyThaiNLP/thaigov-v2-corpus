รัฐบาลไทย-ข่าวทำเนียบรัฐบาล-เตือนภัย! ดื่มสุราแก้หนาว เสี่ยงไฮโปเทอร์เมียถึงตาย – รัฐบาลแนะวิธีคลายหนาวอย่างปลอดภัย


วันพุธที่ 15 มกราคม 2568
15/01/2568
พิมพ์
เตือนภัย! ดื่มสุราแก้หนาว เสี่ยงไฮโปเทอร์เมียถึงตาย – รัฐบาลแนะวิธีคลายหนาวอย่างปลอดภัย
เตือนภัย! ดื่มสุราแก้หนาว เสี่ยงไฮโปเทอร์เมียถึงตาย – รัฐบาลแนะวิธีคลายหนาวอย่างปลอดภัย
วันนี้ (15 มกราคม 2568) นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรีเปิดเผยว่า ตั้งแต่วันนี้ถึง 20 ม.ค. 68 บริเวณความกดอากาศสูงหรือมวลอากาศเย็นกำลังแรงปกคลุมประเทศไทยและทะเลจีนใต้มีกำลังอ่อนลง ส่งผลทำให้มีอากาศเย็นถึงหนาวและหนาวจัดในบางพื้นที่ โดยเฉพาะบริเวณพื้นที่ในภาคเหนือ และภาคตะวันออกเฉียงเหนือ โดยอุณหภูมิจะลดลงต่ำสุดที่ 8 – 17 องศาเซลเซียสในพื้นที่ภาคเหนือ และภาคตะวันออกเฉียงเหนือ  จึงขอให้ประชาชนดูแลรักษาสุขภาพเนื่องจากสภาพอากาศที่หนาวเย็นลง
นางสาวศศิกานต์ กล่าวว่า ในช่วงฤดูหนาวของทุกปีพื้นที่ในเขตภาคเหนือ ภาคตะวันออกเฉียงเหนือ จะมีอากาศหนาวเย็น  ประชาชนบางกลุ่มจึงนิยมดื่มสุราเพื่อคลายความหนาวเย็น โดยเชื่อว่าฤทธิ์ของสุราจะทำให้ร่างกายอบอุ่นขึ้น ซึ่งความเชื่อดังกล่าวนั้นไม่ถูกต้อง และยังส่งผลเสียต่อสุขภาพของผู้ดื่มเป็นอย่างมากและอาจอันตรายถึงขั้นเสียชีวิต  เพราะการดื่มสุราในระยะแรกนั้นจะส่งผลให้หลอดเลือดฝอยใต้ผิวหนังจะขยายตัวทำให้รู้สึกอบอุ่นขึ้นเพียงชั่วครู่ ร่างกายจะเริ่มระบายความร้อนมากขึ้นโดยไม่รู้ตัวทำให้อุณหภูมิของร่างกายลดลง นำไปสู่ความเสี่ยงเกิดภาวะไฮโปเทอร์เมีย หรือภาวะที่ร่างกายมีอุณหภูมิต่ำเกิน ซึ่งส่งผลทำให้เกิดความเสียหายต่ออวัยวะในร่างกาย โดยเฉพาะหัวใจและสมอง ทำให้ไม่สามารถทำหน้าที่ได้ตามปกติ และในรายที่ดื่มแอลกอฮอล์ในปริมาณมาก จะออกฤทธิ์กดประสาททำให้เกิดอาการง่วง ซึม และอาจหลับท่ามกลางอากาศหนาวเย็น ซึ่งจะยิ่งเพิ่มความเสี่ยงต่อการเสียชีวิตได้
นางสาวศศิกานต์  กล่าวต่อไปว่า การดื่มสุราเพื่อคลายหนาวไม่เพียงจะเป็นความเชื่อที่ไม่ถูกต้องแล้ว ยังส่งผลกระทบต่อสุขภาพและความปลอดภัยของผู้ดื่มเป็นอย่างมาก โดยเฉพาะในกลุ่มผู้สูงอายุและผู้ที่ทำงานกลางแจ้งในสภาพที่อากาศหนาวเย็น นอกจากนี้การดื่มสุรายังจะส่งผลต่อให้สังคมในอีกหลาย ๆ ด้าน โดยเฉพาะเรื่องความปลอดภัยบนท้องถนน
“รัฐบาลห่วงใยพี่น้องประชาชน ขอให้ประชาชนดูแลสุขภาพตัวเอง โดยแนะนำวิธีคลายหนาว โดยหันมาเตรียมร่างกายและดูแลสุขภาพตัวเองให้มีความพร้อมด้วยการ สวมเสื้อผ้าหนา ๆ สวมถุงมือถุงเท้าและสวมหมวกให้เพียงพอ รับประทานอาหารที่มีประโยชน์และครบทั้ง 5 หมู่ เน้นผักและผลไม้ที่ซึ่งจะอุดมด้วยวิตามินป้องกันโรคหวัด ออกกำลังกายเพื่อให้ร่างกายอบอุ่น และดื่มน้ำอุ่นเพื่อให้ร่างกายอบอุ่นแทนการดื่มสุรา ” นางสาวศศิกานต์  กล่าว

ที่มา : https://www.thaigov.go.th/news/contents/details/92377