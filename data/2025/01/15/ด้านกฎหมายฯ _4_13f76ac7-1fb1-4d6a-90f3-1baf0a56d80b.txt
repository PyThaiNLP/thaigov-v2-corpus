รัฐบาลไทย-ข่าวทำเนียบรัฐบาล-รมว.ยุติธรรม มอบของขวัญปีใหม่ให้ประชาชน นำนักโทษเด็ดขาดจากเรือนจำจังหวัดนนทบุรี ออกล้างทำความสะอาดท่อระบายน้ำให้กับประชาชนในพื้นที่ชุมชนบางซ่อน 


วันพุธที่ 15 มกราคม 2568
15/01/2568
พิมพ์
รมว.ยุติธรรม มอบของขวัญปีใหม่ให้ประชาชน นำนักโทษเด็ดขาดจากเรือนจำจังหวัดนนทบุรี ออกล้างทำความสะอาดท่อระบายน้ำให้กับประชาชนในพื้นที่ชุมชนบางซ่อน
รมว.ยุติธรรม มอบของขวัญปีใหม่ให้ประชาชน นำนักโทษเด็ดขาดจากเรือนจำจังหวัดนนทบุรี ออกล้างทำความสะอาดท่อระบายน้ำให้กับประชาชนในพื้นที่ชุมชนบางซ่อน
ในวันอังคารที่ 14 มกราคม 2568 พันตำรวจเอก ทวี สอดส่อง รัฐมนตรีว่าการกระทรวงยุติธรรม ลงพื้นที่ชุมชนสุขสันต์ 1 เขตบางซื่อ เพื่อมอบของขวัญปีใหม่ให้แก่ประชาชน ด้วยการนำนักโทษเด็ดขาด จากเรือนจำจังหวัดนนทบุรี จำนวน 40 คน ออกล้างทำความสะอาดท่อระบายน้ำให้กับประชาชนในพื้นที่ชุมชนบางซ่อน เพื่อช่วยลดปัญหาอุทกภัยในหน้าฝนและบรรเทาความเดือดร้อนของประชาชนที่ได้รับผลกระทบจากปัญหาท่อระบายน้ำอุดตัน
โดยมี พันตำรวจโทเชน กาญจนาปัจจ์ รองอธิบดีกรมราชทัณฑ์ นางกนกวรรณ จิ๋วเชื้อพันธุ์ ผู้บัญชาการเรือนจำจังหวัดนนทบุรี และผู้บริหารกรมราชทัณฑ์ ร่วมลงพื้นที่
โอกาสนี้ รัฐมนตรีว่าการกระทรวงยุติธรรม ได้พบปะพูดคุยกับ นายขวัญมงคล ธรรมเนียม ประธานกรรมการชุมชนสุขสันต์ 1 เขตบางซื่อ และนายเอกชัย พากเพียร รองประธานกรรมการชุมชนสุขสันต์ 1 เขตบางซื่อ พร้อมทั้งพูดคุยกับชาวบ้านที่มาชื่นชมและให้กำลังใจในภารกิจหลังทำความสะอาดท่อระบายน้ำของเรือนจำจังหวัดนนทบุรี
ทั้งนี้ กรมราชทัณฑ์มีนโยบายนำนักโทษเด็ดขาดออกล้างทำความสะอาดท่อระบายน้ำตั้งแต่ปี พ.ศ. 2523 โดยความร่วมมือกับพื้นที่กรุงเทพมหานคร ซึ่งมีวัตถุประสงค์เพื่อให้นักโทษเด็ดขาดที่มีความประพฤติดี เป็นผู้ต้องขังชั้นดีและใกล้พ้นโทษ ได้รู้จักการทำความดีและการทำประโยชน์เพื่อตอบแทนสังคม โดยปัจจุบัน มีเรือนจำจำนวน 17 แห่ง เข้าร่วมภารกิจการล้างทำความสะอาดท่อระบายน้ำทั่วพื้นที่กรุงเทพมหานครและในเขตพื้นที่ปริมณฑล
สำหรับเรือนจำจังหวัดนนทบุรี เป็นหนึ่งในเรือนจำที่เข้าร่วมภารกิจล้างทำความสะอาดท่อระบายน้ำ และเป็นเรือนจำต้นแบบการล้างทำความสะอาดท่อระบายน้ำอันดับ 1 ของประเทศ ในมิติด้านประสิทธิภาพ ทางเรือนจำฯ ได้มุ่งเน้นการพัฒนาการทำงานของผู้ต้องขังในการล้างทำความสะอาดท่อระบายน้ำ ควบคู่ไปกับหลักความปลอดภัย และหลักอาชีวอนามัย ตลอดจนการดำเนินตามนโยบาย 7 ห้าม 3 ให้ เพื่อสร้างการรับรู้ให้กับประชาชนโดยเฉพาะอย่างยิ่ง 3 ให้ คือ “ให้โอกาส ให้กำลังใจ และให้การยอมรับ”

ที่มา : https://www.thaigov.go.th/news/contents/details/92387