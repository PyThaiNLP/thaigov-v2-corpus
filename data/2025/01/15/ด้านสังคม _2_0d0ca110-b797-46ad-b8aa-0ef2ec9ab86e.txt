รัฐบาลไทย-ข่าวทำเนียบรัฐบาล-ปลัดดีอี ร่วมหารือทวิภาคี ไทย-สหรัฐฯ ในการประชุม ADGSOM ครั้งที่ 5


วันพุธที่ 15 มกราคม 2568
ปลัดดีอี ร่วมหารือทวิภาคี ไทย-สหรัฐฯ ในการประชุม ADGSOM ครั้งที่ 5
ปลัดดีอี ร่วมหารือทวิภาคี ไทย-สหรัฐฯ ในการประชุม ADGSOM ครั้งที่ 5
ปลัดดีอี ร่วมหารือทวิภาคี ไทย-สหรัฐฯ ในการประชุม ADGSOM ครั้งที่ 5
วันที่ 15 มกราคม 2568 ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงดิจิทัลเพื่อเศรษฐกิจและสังคม (ดีอี) ให้การต้อนรับ นายสตีฟ แลง เอกอัครราชทูตสหรัฐอเมริกา พร้อมคณะ เข้าพบเพื่อหารือในฐานะคู่เจรจากับอาเซียน ณ โรงแรมอวานี พลัส ริเวอร์ไซด์ กรุงเทพฯ
สำหรับการประชุมทวิภาคีระหว่างไทยและสหรัฐอเมริกาในครั้งนี้ ทั้งสองฝ่ายได้หารือในหลายประเด็น เพื่อเสริมสร้างขีดความสามารถในภูมิภาคอาเซียน รวมถึงความเข้มแข็งในเศรษฐกิจดิจิทัลและความปลอดภัยทางไซเบอร์ ภายใต้หัวข้อหลัก (Theme) ของการประชุม ADGMIN ครั้งที่ 5 คือ “Secure, Innovation, Inclusive: Shaping ASEAN’s Digital Future” อีกทั้งประเด็นการพัฒนาปัญญาประดิษฐ์ (AI) และความปลอดภัยทางไซเบอร์ซึ่งไทยได้มีการทำงานอย่างใกล้ชิดร่วมกับบริษัทเทคโนโลยีของสหรัฐอเมริกา โดยเฉพาะด้าน Cloud Computing
ทั้งนี้เทคโนโลยี AI ถือเป็นเครื่องมือที่มีประโยชน์อย่างมาก แต่ยังคงต้องใช้อย่างระมัดระวังและเป็นไปตามกฏระเบียบ รวมถึงประเด็นด้านการแก้ไขปัญหาการฉ้อโกงออนไลน์ โดยไทยได้มีการหารือร่วมกับ META บนแพลตฟอร์ม Facebook และแพลตฟอร์มอื่น ๆ เพื่อป้องกันการฉ้อโกงที่เกิดขึ้น
ขณะเดียวกันในด้านประเด็นความร่วมมืออื่น ๆ นั้น สหรัฐฯ ได้มีการเสนอความร่วมมือด้าน 5G ผ่านดาวเทียม และ Cloud Computing โดยไทยได้รายงานว่าที่ผ่านมาประเทศไทยมีการให้บริการ 5G ผ่านดาวเทียมซึ่งสามารถเชื่อมโยงพื้นที่ห่างไกลและส่งเสริมความครอบคลุมทางดิจิทัล รวมทั้งประเด็นการเลือกตั้งในการประชุมใหญ่สหภาพสากลไปรษณีย์ (Universal Postal Union : UPU) ซึ่งไทยขอการสนับสนุนจากสหรัฐฯ ในการเลือกตั้งครั้งใหม่ซึ่งจะขึ้นในช่วงเดือนกันยายนนี้ สำหรับความคืบหน้าด้านกรอบความตกลงทางเศรษฐกิจดิจิทัล หรือ the ASEAN Digital Economy Framework Agreement (DEFA) นั้น ปัจจุบันอยู่ระหว่างการเจรจา โดยตั้งเป้าหมายสรุปผล ภายในสิ้นปี 2025
นอกจากนี้ทางสหรัฐฯ ได้ชื่นชมไทยที่เปิดโอกาสให้คณะผู้แทน US-ASEAN Business Council  (USABC) ซึ่งเป็นคณะผู้แทนที่ใหญ่ที่สุดเท่าที่เคยเดินทางมาไทยได้เข้าร่วมการประชุมครั้งนี้ โดยถือเป็นการยกระดับความร่วมมือระหว่างสองประเทศในหลากหลายมิติ
---------------------------

ที่มา : https://www.thaigov.go.th/news/contents/details/92398