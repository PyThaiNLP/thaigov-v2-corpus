รัฐบาลไทย-ข่าวทำเนียบรัฐบาล-ดีอี เตือนภัย เพจปลอม “ตลาดหลักทรัพย์ฯ เปิดโอกาสการลงทุนกับ Asia Plus Group ราคาพอร์ตเริ่มต้น 1,288 บาท” หวั่นสูญเงิน-ข้อมูลส่วนบุคคล 


วันอาทิตย์ที่ 12 มกราคม 2568
ดีอี เตือนภัย เพจปลอม “ตลาดหลักทรัพย์ฯ เปิดโอกาสการลงทุนกับ Asia Plus Group ราคาพอร์ตเริ่มต้น 1,288 บาท” หวั่นสูญเงิน-ข้อมูลส่วนบุคคล
ดีอี เตือนภัย เพจปลอม “ตลาดหลักทรัพย์ฯ เปิดโอกาสการลงทุนกับ Asia Plus Group ราคาพอร์ตเริ่มต้น 1,288 บาท” หวั่นสูญเงิน-ข้อมูลส่วนบุคคล
ดีอี เตือนภัย เพจปลอม “ตลาดหลักทรัพย์ฯ เปิดโอกาสการลงทุนกับ Asia Plus Group ราคาพอร์ตเริ่มต้น 1,288 บาท” หวั่นสูญเงิน-ข้อมูลส่วนบุคคล
กระทรวงดิจิทัลเพื่อเศรษฐกิจและสังคม (ดีอี) ตรวจพบข่าวปลอมรายสัปดาห์ที่เกี่ยวข้องกับอาชญากรรมออนไลน์ ซึ่งประชาชนให้ความสนใจสูงสุดอันดับที่ 1 เรื่อง “ตลาดหลักทรัพย์ฯ เปิดโอกาสการลงทุนกับ Asia Plus Group ราคาพอร์ตเริ่มต้น 1,288 บาท” รองลงมาคือเรื่อง “ผู้เสียหายจากมิจฉาชีพ ลงทะเบียนขอรับเงินคืนผ่าน TikTok ฟรี” โดยขอให้ประชาชน อย่าหลงเชื่อข่าวปลอม เลือกเชื่อ-แชร์ ข้อมูลที่เป็นประโยชน์ หวั่นสร้างความสูญเสียทั้งข้อมูลส่วนบุคคล และทรัพย์สิน โดยอาจส่งผลกระทบต่อประชาชนในสังคมเป็นวงกว้าง
นายเวทางค์ พ่วงทรัพย์ เลขาธิการคณะกรรมการดิจิทัลเพื่อเศรษฐกิจและสังคมแห่งชาติ (BDE) ในฐานะโฆษกกระทรวงดีอี กล่าวถึงผลการมอนิเตอร์และรับแจ้งข่าวปลอมของศูนย์ต่อต้านข่าวปลอม ระหว่างวันที่ 3 – 9 มกราคม 2568 พบข้อความที่เข้ามาทั้งหมด 832,298 ข้อความ โดยมีข้อความที่ต้องดำเนินการตรวจสอบ (Verify) ทั้งสิ้น 380 ข้อความ
สำหรับช่องทางที่มีการพบเบาะแสมากที่สุด คือ ข้อความที่มาจาก Social Listening จำนวน 358 ข้อความ ตามมาด้วยการแจ้งเบาะแสผ่าน Line Official จำนวน 16 ข้อความ และช่องทาง Facebook จำนวน 6 ข้อความ รวมเรื่องที่ต้องดำเนินการตรวจสอบทั้งหมด 148 เรื่อง และจากการประสานงานกับหน่วยงานที่เกี่ยวข้อง ได้รับผลการตรวจสอบกลับมาแล้ว 51 เรื่อง โดยในจำนวนนี้เป็นข่าวปลอมเกี่ยวกับอาชญากรรมออนไลน์ที่ได้รับความสนใจจากประชาชนมากที่สุด 10 อันดับ ได้แก่
อันดับที่ 1 : เรื่อง ตลาดหลักทรัพย์ฯ เปิดโอกาสการลงทุนกับ Asia Plus Group ราคาพอร์ตเริ่มต้น 1,288 บาท
อันดับที่ 2 : เรื่อง ผู้เสียหายจากมิจฉาชีพ ลงทะเบียนขอรับเงินคืนผ่าน TikTok ฟรี
อันดับที่ 3 : เรื่อง เปิดลงทุนในกองทุนรวม ปตท. ผ่านเพจจัดการหลักทรัพย์ เอเชีย พลัส กรุ๊ป
อันดับที่ 4 : เรื่อง ตลาดหลักทรัพย์ฯ เปิดสอนเทรด ผ่านเพจ SET สอนหุ้น
อันดับที่ 5 : เรื่อง ผู้เสียหายจากแก๊งคอลเซ็นเตอร์ลงทะเบียนขอรับเงินคืนได้ทาง TikTok
อันดับที่ 6 : เรื่อง SET เปิดกลุ่มสอนเทรดหุ้น สนใจทักเพจ Technical Analysis
อันดับที่ 7 : เรื่อง เปิดลงทะเบียนรับสิทธิเฉลี่ยทรัพย์สินคืนจากการยึดทรัพย์ ผ่านทาง TikTok
อันดับที่ 8 : เรื่อง ผู้เชี่ยวชาญจากตลาดหลักทรัพย์ฯ สอนเทรดวางแผนหุ้นกระทิง 3 ตัว ผลตอบแทน 15%
อันดับที่ 9 : เรื่อง เปิดจองหุ้น AMATA รับปันผล 10-15% ต่อวัน รับรองโดย ก.ล.ต.
อันดับที่ 10 : เรื่อง สนใจลงทุนระยะสั้น ความเสี่ยงต่ำ ปันผลสูงถึง 30% ใกล้เกษียณเริ่มได้ คลิกเลย
“เมื่อพิจารณาจากข่าวปลอมที่ประชาชนสนใจมากที่สุด จาก 10 อันดับข้างต้น พบว่าเป็นข่าวที่เกี่ยวข้องกับ การชักชวนให้ลงทุนร่วมกับหน่วยงานที่น่าเชื่อถือ ซึ่งอาจส่งผลให้ประชาชนที่สนใจเกิดความเข้าใจผิด ซึ่งมีผลกระทบต่อทั้งตัวบุคคลที่เชื่อ และแชร์ข้อมูลส่งต่อกันไป อาจส่งผลกระทบต่อเป็นวงกว้าง เกิดความสับสน และอาจทำให้ประชาชนตกเป็นเหยื่อของมิจฉาชีพ สร้างความเสียหายทั้งทรัพย์สินและข้อมูลส่วนบุคคลได้ ซึ่งอาจส่งผลกระทบกับประชาชนทั่วประเทศเป็นวงกว้าง หากมีการแชร์ส่งต่อกันไปในสังคม” นายเวทางค์ กล่าว
สำหรับอันดับ 1 เรื่อง “ตลาดหลักทรัพย์ฯ เปิดโอกาสการลงทุนกับ Asia Plus Group ราคาพอร์ตเริ่มต้น 1,288 บาท” กระทรวงดีอี ได้ประสานงานตรวจสอบร่วมกับตลาดหลักทรัพย์แห่งประเทศไทย (SET) พบว่าเป็นข้อมูลเท็จ และขอชี้แจงว่า ตลาดหลักทรัพย์ฯ ไม่ได้มีการเปิดให้ลงทุนในช่องทางดังกล่าว โดยเป็นมิจฉาชีพแอบอ้างใช้ชื่อของ ตลาดหลักทรัพย์ฯ และให้ข้อมูลปลอม ขอประชาชนอย่าหลงเชื่อ เพราะอาจเกิดความเสียหายตามมา
อย่างไรก็ตาม ดีอี มีความห่วงใยประชาชน เรื่องความตระหนักรู้เท่าทันข่าวปลอมที่ถูกแพร่กระจายบนสื่อออนไลน์ โซเชียล ซึ่งหากขาดความรู้เท่าทัน ส่งต่อข้อมูลข่าวปลอม ทำให้เกิดการหลงเชื่อ สร้างความเข้าใจที่คลาดเคลื่อน สร้างความเสียหายต่อทรัพย์สิน หรือข้อมูลส่วนบุคคล และอาจส่งผลกระทบต่อประชาชนในสังคมเป็นวงกว้าง ดังนั้นจึงควรตรวจสอบข้อเท็จจริงของข่าวหรือลิงก์เว็บไซต์ให้แน่ชัด
สามารถแจ้งเบาะแส ข่าวปลอม และอาชญากรรมออนไลน์ทุกรูปแบบ โทรสายด่วน 1111 (24 ชม.)
|  Line ID: @antifakenewscenter | เว็บไซต์ www.antifakenewscenter.com
--------------------------------------------------------------------------------------

ที่มา : https://www.thaigov.go.th/news/contents/details/92266