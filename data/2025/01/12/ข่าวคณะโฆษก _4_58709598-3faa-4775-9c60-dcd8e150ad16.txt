รัฐบาลไทย-ข่าวทำเนียบรัฐบาล-รัฐบาลเร่งขยายตลาดมันสำปะหลัง บุกเจรจาขายจีน กว่า 5  พันล้านบาท มั่นใจสามารถขายหัวมันสดช่วยเกษตรกรได้กว่า 1.68 ล้านตัน


วันอาทิตย์ที่ 12 มกราคม 2568
12/01/2568
พิมพ์
รัฐบาลเร่งขยายตลาดมันสำปะหลัง บุกเจรจาขายจีน กว่า 5  พันล้านบาท มั่นใจสามารถขายหัวมันสดช่วยเกษตรกรได้กว่า 1.68 ล้านตัน
รัฐบาลเร่งขยายตลาดมันสำปะหลัง บุกเจรจาขายจีน กว่า 5  พันล้านบาท มั่นใจสามารถขายหัวมันสดช่วยเกษตรกรได้กว่า 1.68 ล้านตัน
วันนี้ (12 มกราคม 2568) นายอนุกูล พฤกษานุศักดิ์ รองโฆษกประจำสำนักนายกรัฐมนตรี เปิดเผยว่า รัฐบาลเดินหน้าสานต่อความร่วมมือขยายตลาดการค้าผลิตภัณฑ์มันสำปะหลังไทย ผ่านการลงนามบันทึกข้อตกลง (MOU) ณ นครเซี่ยงไฮ้ และนครเฉิงตู สาธารณรัฐประชาชนจีน ก่อให้เกิดการซื้อ-ขายสินค้ามันสำปะหลังกับผู้ประกอบการไทย เป็นจำนวนปริมาณ 440,000 ตัน รวมเป็นมูลค่ากว่า 5,314.95 ล้านบาท ซึ่งจะช่วยดูดซับหัวมันสดในประเทศไทยได้กว่า 1.68 ล้านตัน
โดยคณะผู้แทนการค้าภาครัฐและภาคเอกชนของไทย ได้เจรจาจับคู่ธุรกิจการค้า (Business Matching) ระหว่างผู้ประกอบการผลิตภัณฑ์มันสำปะหลังไทยกับผู้ประกอบการจีนประสบความสำเร็จ ได้รับการตอบรับจากผู้ประกอบการและผู้นำเข้าระดับท็อปในอุตสาหกรรมต่าง ๆ ของจีนที่เข้าร่วมงานเป็นจำนวนถึง 51 ราย จากอุตสาหกรรมขั้นปลายที่มีศักยภาพทั้งเก่าและใหม่  อาทิ อุตสาหกรรมแอลกอฮอล์ อุตสาหกรรมอาหารสัตว์ อุตสาหกรรมกาว และอุตสาหกรรมกระดาษ โดยเฉพาะได้รับความสนใจจากบริษัท New Hope Group ซึ่งถือเป็น 1 ในบริษัทผลิตอาหารสัตว์ที่ใหญ่ที่สุดในประเทศจีนที่มีเงินทุนจดทะเบียนสูงถึง 3.4 แสนล้านหยวน ซึ่งการเข้าร่วมกิจกรรมเจรจาการค้าและหารือได้สร้างโอกาส ในการนำผลิตภัณฑ์มันสำปะหลังไทยไปใช้ในการผลิตอาหารสัตว์ในประเทศจีนมากยิ่งขึ้น ถือเป็นอีกหนึ่งแนวทางในการส่งเสริมการค้ามันสำปะหลังในอุตสาหกรรมอาหารสัตว์ระหว่างประเทศไทยและประเทศจีนในระยะยาวต่อไป
“เป็นสัญญาณอันดี ที่รัฐบาลจะเร่งเดินหน้าสานต่อความร่วมมือเพื่อขยายตลาดการค้า ที่จะส่งผลผลักดันให้มันสำปะหลังไทยเข้าสู่ตลาดอุตสาหกรรมใหม่ ๆ ของประเทศจีน และไม่เพียงแค่เป็นการเปิดตลาดเก่าและขยายตลาดใหม่ รัฐบาลจะดำเนินมาตรการและติดตามผลการเจรจาซื้อขายอย่างต่อเนื่อง เพื่อกระตุ้นตลาดการนำเข้ามันสําปะหลังจากเส้นทางสาธารณรัฐประชาชนจีนให้มากที่สุด โดยผลิตภัณฑ์มันสำปะหลังของไทยมีชื่อเสียงด้านคุณภาพระดับโลกมาอย่างยาวนาน อีกทั้งคุณค่าทางโภชนาการที่โดดเด่นเหนือกว่าธัญพืชอื่น ถือเป็นจุดแข็งที่ทำให้มันสำปะหลังไทยเป็นวัตถุดิบพรีเมียมทดแทนในอุตสาหกรรมอาหารสัตว์ได้อย่างดีอีกด้วย” นายอนุกูล กล่าว

ที่มา : https://www.thaigov.go.th/news/contents/details/92263