รัฐบาลไทย-ข่าวทำเนียบรัฐบาล-กระทรวงการท่องเที่ยวและกีฬา แถลงข่าวโครงการ "Caravan มาเหนือ" ส่งเสริมการท่องเที่ยววิถีล้านนา


วันเสาร์ที่ 11 มกราคม 2568
กระทรวงการท่องเที่ยวและกีฬา แถลงข่าวโครงการ "Caravan มาเหนือ" ส่งเสริมการท่องเที่ยววิถีล้านนา
กระทรวงการท่องเที่ยวและกีฬา แถลงข่าวโครงการ "Caravan มาเหนือ" ส่งเสริมการท่องเที่ยววิถีล้านนา
วันที่ 10 มกราคม 2568 เวลา 14.30 น. ณ โรงแรมรอยัลปริ๊นเซส หลานหลวง กรุงเทพฯ ดร.วนิดา พันธ์สอาด รองปลัดกระทรวงการท่องเที่ยวและกีฬา ร่วมงานแถลงข่าวการจัดคาราวานเพื่อส่งเสริมการท่องเที่ยวเชื่อมโยง ภายใต้โครงการบูรณาการการท่องเที่ยวของกลุ่มจังหวัดภาคเหนือตอนบน 2 ประจำปีงบประมาณ พ.ศ. 2567 โดยมีเป้าหมายหลักในการประชาสัมพันธ์และกระตุ้นเศรษฐกิจในพื้นที่ 4 จังหวัด ได้แก่ เชียงราย พะเยา แพร่ และน่าน
ดร.วนิดา กล่าวว่า การจัดคาราวานในครั้งนี้เป็นกิจกรรมสำคัญที่เชื่อมโยงแหล่งท่องเที่ยวเชิงวัฒนธรรมล้านนา โดยนำเสนอผ่านรูปแบบการเดินทางด้วยรถยนต์และรถจักรยานยนต์ในเส้นทางที่ครอบคลุมแหล่งท่องเที่ยวเด่นใน 4 จังหวัด พร้อมเปิดรับผู้เข้าร่วมกิจกรรมไม่น้อยกว่า 800 คน ทั้งจากในประเทศและต่างประเทศ โดยเน้นกลุ่มนักท่องเที่ยวคุณภาพที่มีกำลังซื้อสูง กิจกรรมจะถูกจัดขึ้นในช่วงเดือนมีนาคม 2568 ซึ่งเป็นช่วงนอกฤดูกาลท่องเที่ยว (low season) เพื่อกระตุ้นเศรษฐกิจในภูมิภาคอย่างยั่งยืน
แนวคิดหลักของกิจกรรม: “สร้างประสบการณ์ที่น่าประทับใจ”
กิจกรรมนี้เน้นการท่องเที่ยวเชิงคุณค่า (Meaningful Travel) โดยมีองค์ประกอบสำคัญ 4 ด้าน ได้แก่:
1. Responsible Tourism: การท่องเที่ยวอย่างรับผิดชอบต่อสิ่งแวดล้อมและชุมชน
2. Travel like A Local: การสัมผัสวัฒนธรรมและวิถีชีวิตในท้องถิ่น
3. Authentic Experience: การเข้าถึงประสบการณ์ที่แท้จริงของชุมชน
4. Sustainable Tourism: การจัดการท่องเที่ยวอย่างยั่งยืน
ผลที่คาดว่าจะได้รับ
การจัดคาราวานในครั้งนี้คาดว่าจะสามารถเพิ่มจำนวนนักท่องเที่ยวใน 4 จังหวัดไม่น้อยกว่า 10,000 คน พร้อมทั้งกระตุ้นเศรษฐกิจในท้องถิ่นผ่านกิจกรรมเสริมกว่า 30 กิจกรรม ส่งเสริมรายได้และสร้างประสบการณ์การท่องเที่ยวที่มีความหมายในระยะยาว
การเติบโตของการท่องเที่ยวในพื้นที่
จากข้อมูลในปี 2566 การท่องเที่ยวในกลุ่มจังหวัดภาคเหนือตอนบน 2 เติบโตสูงขึ้นกว่า 9% เมื่อเทียบกับช่วงก่อนการระบาดของโควิด-19 โดยเฉพาะจังหวัดเชียงราย น่าน และพะเยา ที่มีการเพิ่มขึ้นของจำนวนนักท่องเที่ยวและรายได้อย่างมีนัยสำคัญ
ดร.วนิดา ได้เชิญชวนผู้สนใจทั้งชาวไทยและชาวต่างชาติเข้าร่วมกิจกรรม เพื่อสัมผัสประสบการณ์การท่องเที่ยวที่น่าประทับใจภายใต้บรรยากาศล้านนา พร้อมสนับสนุนการเติบโตของเศรษฐกิจท้องถิ่นอย่างยั่งยืน

ที่มา : https://www.thaigov.go.th/news/contents/details/92258