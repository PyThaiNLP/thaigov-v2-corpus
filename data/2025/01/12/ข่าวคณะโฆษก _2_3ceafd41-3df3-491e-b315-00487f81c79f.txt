รัฐบาลไทย-ข่าวทำเนียบรัฐบาล-นายกฯขอเร่งแก้ปัญหาน้ำแล้งน้ำท่วมให้เป็นรูปธรรมพรุ่งนี้จบประชุมครม.ช่วงเช้าที่กรุงเทพฯช่วงบ่ายลงพื้นที่แก้ปัญหา“บึงบอระเพ็ด”นครสวรรค์จุดรับน้ำสำคัญของแม่น้ำปิงวังยมน่านและเจ้าพระยา


วันอาทิตย์ที่ 12 มกราคม 2568
12/01/2568
พิมพ์
นายกฯขอเร่งแก้ปัญหาน้ำแล้งน้ำท่วมให้เป็นรูปธรรมพรุ่งนี้จบประชุมครม.ช่วงเช้าที่กรุงเทพฯช่วงบ่ายลงพื้นที่แก้ปัญหา“บึงบอระเพ็ด”นครสวรรค์จุดรับน้ำสำคัญของแม่น้ำปิงวังยมน่านและเจ้าพระยา
ย้ำ นโยบายรัฐบาลต้องแก้ไขน้ำแล้งน้ำท่วมซ้ำซากให้ได้ พร้อมเป็นประธานมอบสัญญาเช่าที่ให้ ปชช. ในโครงการ “ธนารักษ์เอื้อราษฎร์ สัญญาเช่าที่ดินพลิกชีวิตประชาชน”
วันนี้ (12 มกราคม 2568) นายจิรายุ ห่วงทรัพย์ โฆษกประจำสำนักนายกรัฐมนตรี เปิดเผยว่า ในวันพรุ่งนี้ จันทร์ที่ 13 มกราคม 2568 หลังการเสร็จสิ้นการประชุมคณะรัฐมนตรี ที่ทำเนียบรัฐบาล ในเวลาประมาณ 13.00 น. นายกรัฐมนตรีจะเดินทางไปที่จังหวัดนครสวรรค์เพื่อติดตามการบริหารจัดการน้ำตามนโยบายสำคัญของรัฐบาล ในการแก้ไขปัญหาน้ำแล้งและน้ำท่วมอย่างยั่งยืน ที่บริเวณบึงบอระเพ็ด ต.แควใหญ่ จ.นครสวรรค์  ซึ่งถือว่าเป็นจุดสำคัญของภาคกลาง ในการเป็นพื้นที่รับน้ำของแม่น้ำปิง- วัง-ยม-น่าน ที่มารวมกันที่ปากน้ำโพ อ.เมือง จ.นครสวรรค์ เป็นแม่น้ำเจ้าพระยา และไหลลงสู่ภาคกลางและกรุงเทพมหานคร ซึ่งบึงบอระเพ็ดนี้มีความกว้างขวางมาก กินพื้นที่ในจังหวัดนครสวรรค์ถึง 3 อำเภอ คือ อำเภอเมือง อำเภอชุมแสง และ ท่าตะโก
ทั้งนี้ นายกรัฐมนตรีเห็นว่าพื้นที่บึงบอระเพ็ดยังไม่ได้รับการพัฒนาอย่างจริงจังมานาน ซึ่งรัฐบาลตระหนักดีถึงนโยบายในการแก้ไขปัญหาน้ำแล้งน้ำท่วมที่เป็นปัญหาซ้ำซากของประเทศไทยมานาน ซึ่งหากมีการปรับปรุงแก้ไขการขุดลอกแก้มลิง หรือ คู หนอง คลอง บึง ที่ตื้นเขินก็จะสามารถบริหารจัดการการรับน้ำหรือกักเก็บน้ำในช่วงหน้าแล้งหน้าฝนได้เป็นอย่างดี
นายจิรายุ กล่าวต่อไปว่า นอกจากนี้ นายกรัฐมนตรีจะเป็นประธานในพิธีมอบสัญญาเช่าที่ราชพัสดุของกรมธนารักษ์ในโครงการ “ธนารักษ์เอื้อราษฎร์ สัญญาเช่าที่ดิน พลิกชีวิตประชาชน” ในปีงบประมาณ พ.ศ.2568 ที่อาคารอเนกประสงค์ บึงบอระเพ็ด อ.เมืองจ.นครสวรรค์ เพื่อสนับสนุนตามนโยบายของรัฐบาลที่ให้ประชาชนมีพื้นที่อยู่อาศัยและทำกิน
จากนั้นนายกรัฐมนตรีจะเดินทางไปที่บริเวณ “ประตูดำ ศูนย์วิจัยและพัฒนาประมงน้ำจืดนครสวรรค์“ ต.แควใหญ่ อ.เมือง ซึ่งห่างออกไปประมาณ 4 กิโลเมตร เพื่อติดตามการบริหารจัดการน้ำ และการขุดลอกพื้นที่กักเก็บน้ำที่บริเวณจุดดังกล่าว เนื่องจากเป็นจุดสำคัญที่จะรับน้ำจากแม่น้ำน่านที่มาจากภาคเหนือเข้าสู่บึงบอระเพ็ด ซึ่งนายกรัฐมนตรีได้ประชุมติดตามการแก้ปัญหาน้ำท่วมน้ำแล้งในช่วงก่อนปีใหม่ เห็นว่าจุดนี้หากรัฐบาลเร่งแก้ไขจะทำให้นโยบายในการแก้ไขปัญหาน้ำท่วมน้ำแล้งในพื้นที่ภาคกลางสำเร็จได้ นายจิรายุกล่าว

ที่มา : https://www.thaigov.go.th/news/contents/details/92260