รัฐบาลไทย-ข่าวทำเนียบรัฐบาล- “เอกนัฏ” เอาจริงสั่งขยายผลเชือด “ซิน เคอ หยวน”  ฐานผลิตเหล็กต่ำกว่ามาตรฐาน ยึดเหล็กเกือบ 50 ล้านบ.


วันอาทิตย์ที่ 12 มกราคม 2568
12/01/2568
พิมพ์
“เอกนัฏ” เอาจริงสั่งขยายผลเชือด “ซิน เคอ หยวน”  ฐานผลิตเหล็กต่ำกว่ามาตรฐาน ยึดเหล็กเกือบ 50 ล้านบ.
“เอกนัฏ” เอาจริงสั่งขยายผลเชือด “ซิน เคอ หยวน”
ฐานผลิตเหล็กต่ำกว่ามาตรฐาน ยึดเหล็กเกือบ 50 ล้านบ.
“เอกนัฏ” เผยผลตรวจเหล็กของ “บ.ซิน เคอ หยวน” ที่เกิดเหตุไฟไหม้เดือนก่อน พบเหล็กข้ออ้อยผลิตไม่ได้มาตรฐาน สั่งเช็คบิลถึงที่สุด “ฐิติภัสร์” สวดผลิตตกเกรดทั้งที่ได้ มอก. ประเคน 3 ข้อหา โทษคุก-ปรับอ่วม
จากกรณีที่เมื่อวันที่ 18 ธ.ค.67 ชุดตรวจการสุดซอย กระทรวงอุตสาหกรรม เข้าตรวจสอบเหตุเพลิงไหม้โรงงาน บริษัท ซิน เคอ หยวน สตีล จำกัด ตั้งอยู่ที่ ต.หนองละลอก อ.บ้านค่าย จ.ระยอง ได้พบข้อบกพร่องทั้งด้านความปลอดภัย ด้านสิ่งแวดล้อมหลายจุด โดยเฉพาะด้านการผลิตเหล็กที่ไม่เป็นไปตามมาตรฐาน จึงได้ยึดอายัดเหล็กไว้ทั้งหมด พร้อมเก็บตัวอย่างเพื่อตรวจสอบนั้น
วันนี้ (10 ม.ค.68) นายเอกนัฏ พร้อมพันธุ์ รมว.อุตสาหกรรม เปิดเผยว่า ล่าสุดได้รับรายงานผลการตรวจสอบเหล็กข้ออ้อยที่ผลิตโดย บริษัท ซิน เคอ หยวน สตีล จำกัด พบว่า ไม่เป็นไปตามมาตรฐาน ตกเกณฑ์ที่สำคัญที่ส่งผลโดยตรงกับความแข็งแรงของเหล็ก จึงมอบหมายให้ชุดตรวจการสุดซอย เข้าแจ้งผลต่อบริษัท พร้อมยึดอายัดเหล็กไม่ได้มาตรฐานดังกล่าว จำนวน 2,441 ตัน มูลค่าราว 49.2 ล้านบาท และให้ดำเนินคดีตามกฎหมาย เพื่อป้องกันอันตราย และความเสียหายทั้งต่อชีวิตและทรัพย์สินของประชาชน ปกป้องผู้ประกอบการภายในประเทศที่ผลิตเหล็กได้มาตรฐาน รวมทั้งสร้างความเชื่อมั่นให้แก่ภาคอุตสาหกรรมเหล็กของประเทศ
“ผู้ประกอบการรายนี้เป็นผู้ที่ได้รับใบอนุญาตจาก สมอ.  (สำนักงานมาตรฐานผลิตภัณฑ์อุตสาหกรรม) แต่กลับไม่ปฏิบัติตามหลักเกณฑ์ตามมาตรฐานที่กำหนด และมีการซื้อวัตถุดิบจากซัพพลายเออร์ที่ไม่ได้ขึ้นทะเบียนอยู่ในระบบทะเบียนของบริษัท ไม่มีการกำหนดหลักเกณฑ์ในการพิจารณาซัพพลายเออร์ ส่วนประกอบทางเคมีของเหล็กไม่สอดคล้องตามที่มาตรฐานกำหนด จึงได้สั่งการให้ดำเนินคดีตามกฎหมายอย่างถึงที่สุด” นายเอกนัฏ ระบุ
น.ส.ฐิติภัสร์ โชติเดชาชัยนันต์ หัวหน้าคณะทำงาน รมว.อุตสาหกรรม และชุดตรวจการสุดซอย กระทรวงอุตสาหกรรม  กล่าวเสริมว่า บริษัทดังกล่าวได้รับใบอนุญาตทำผลิตภัณฑ์อุตสาหกรรมจาก สมอ. จำนวน 3 ฉบับ ได้แก่ เหล็กเส้นกลม มอก. 20-2559, เหล็กข้ออ้อย มอก. 24-2559 ชั้นคุณภาพ SD 40 และชั้นคุณภาพ SD 50 ซึ่งจากการทดสอบ เหล็กข้ออ้อย โดยสถาบันเหล็กและเหล็กกล้าแห่งประเทศไทย ปรากฏว่า ไม่ผ่านเกณฑ์มาตรฐาน 2 รายการ คือ ในรายการส่วนสูงของบั้งที่มีผลทำให้ความสามารถในการยึดเกาะระหว่างเนื้อเหล็กและเนื้อคอนกรีตลดลง เมื่อนำไปใช้งาน และรายการธาตุโบรอน มีผลทำให้เนื้อเหล็กเปราะ ความเหนียวของเนื้อเหล็กลดลง ซึ่งอาจทำให้ไม่สามารถรับแรงดึงได้ตามที่มาตรฐานกำหนด
“นอกจากจะแจ้งผลการทดสอบเหล็กที่ไม่ได้มาตรฐานแล้ว ยังเป็นการแจ้งเตือนให้บริษัทแก้ไขกระบวนการผลิตภายในระยะเวลา 30 วัน มิฉะนั้นจะสั่งพักใช้ใบอนุญาต และได้อายัดเหล็กข้ออ้อยขนาด 16, 25 และ 32 มิลลิเมตร รุ่นการผลิตช่วงเดือน ต.ค.-ธ.ค.67 รวมทั้งจะดำเนินคดีกับผู้ประกอบการรายนี้ให้ถึงที่สุด   โทษฐานทำผลิตภัณฑ์ไม่เป็นไปตามมาตรฐาน รวมทั้งสั่งให้บริษัทเรียกคืนเหล็กที่ได้จำหน่ายออกไปแล้ว     กลับคืนมา หากไม่ดำเนินการ เจ้าหน้าที่ สมอ.ก็จะลงไปตามยึดอายัดตามร้านค้าโมเดิร์นเทรด และดำเนินคดีตามกฎหมายในส่วนนี้ด้วย” น.ส.ฐิติภัสร์ ระบุ
น.ส.ฐิติภัสร์ กล่าวด้วยว่า สำหรับบริษัท ซิน เคอ หยวน สตีล จำกัด นั้นมี นายเจี้ยนฉี เฉิน, นายสู้ หลงเฉิน และนายสมพัน ปันแก้ว เป็นกรรมการ ซึ่งก็จะดำเนินคดีผู้ที่เกี่ยวข้องทั้งหมด โดยความผิดฐานทำผลิตภัณฑ์ไม่เป็นไปตามมาตรฐาน มีโทษจำคุกไม่เกิน 2 ปี ปรับไม่เกิน 2 ล้านบาท หรือทั้งจำทั้งปรับ, ความผิดฐานแสดงเครื่องหมายมาตรฐานกับผลิตภัณฑ์ที่ไม่เป็นไปตามมาตรฐาน มีโทษจำคุกไม่เกิน 2 ปี ปรับไม่เกิน 2 ล้านบาท หรือทั้งจำทั้งปรับ และความผิดฐานจำหน่ายสินค้าที่ไม่เป็นไปตามมาตรฐาน มีโทษจำคุกไม่เกิน 6 เดือน   ปรับไม่เกิน 5 แสนบาท หรือทั้งจำทั้งปรับ.
10 มกราคม 2568

ที่มา : https://www.thaigov.go.th/news/contents/details/92271