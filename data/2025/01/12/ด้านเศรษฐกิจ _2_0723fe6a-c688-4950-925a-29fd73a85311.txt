รัฐบาลไทย-ข่าวทำเนียบรัฐบาล-​ฐิติภัสร์ จัดเต็ม เตรียมพร้อม ทีมสุดซอย เดินหน้าจัดเต็มกากอุตสาหกรรม-ขยะอิเล็กทรอนิกส์ ตรวจเข้มสินค้าไร้คุณภาพ


วันอาทิตย์ที่ 12 มกราคม 2568
12/01/2568
พิมพ์
​ฐิติภัสร์ จัดเต็ม เตรียมพร้อม ทีมสุดซอย เดินหน้าจัดเต็มกากอุตสาหกรรม-ขยะอิเล็กทรอนิกส์ ตรวจเข้มสินค้าไร้คุณภาพ
​ฐิติภัสร์ จัดเต็ม เตรียมพร้อม ทีมสุดซอย เดินหน้าจัดเต็มกากอุตสาหกรรม-ขยะอิเล็กทรอนิกส์ ตรวจเข้มสินค้าไร้คุณภาพ
วันที่ 10 มกราคม 2568 นางสาวฐิติภัสร์ โชติเดชาชัยนันต์ หัวหน้าคณะทำงานรัฐมนตรีว่าการกระทรวงอุตสาหกรรม เป็นประธานการประชุมคณะกรรมการตรวจสอบการประกอบการอุตสาหกรรมอย่างเข้มข้น ครั้งที่ 1/2568 โดยมีนายจุลพงษ์ ทวีศรี คณะที่ปรึกษาของรัฐมนตรีว่าการกระทรวงอุตสาหกรรม ด้านยุทธศาสตร์ นายเอกนิติ รมยานนท์ ผู้ตรวจราชการกระทรวงอุตสาหกรรม นายอานันท์  ฟักสังข์ รองอธิบดีกรมอุตสาหกรรมพื้นฐานและการเหมืองแร่ นางบุปผา กวินวศิน รองผู้ว่าการ (พัฒนาที่ยั่งยืน)การนิคมอุตสาหกรรมแห่งประเทศไทย คณะผู้บริหาร และเจ้าหน้าที่ที่เกี่ยวข้อง เข้าร่วม ณ ห้องประชุมชุณหะวัณ ชั้น 3 อาคารสำนักงานปลัดกระทรวงอุตสาหกรรม
ในที่ประชุม มีการรายงานผลการดำเนินงานชุดตรวจการสุดซอยโรงงานอุตสาหกรรมและมาตรฐานสินค้าในช่วงปีที่ผ่านมา ซึ่งพบว่าโรงงานบางแห่งยังไม่ปฏิบัติตามเกณฑ์ที่กำหนด โดยเฉพาะในด้านความปลอดภัยของแรงงาน การปฏิบัติตามข้อกำหนดด้านสิ่งแวดล้อม และคุณภาพสินค้าที่ไม่สอดคล้องกับมาตรฐานอุตสาหกรรม ทั้งนี้ นางสาวฐิติภัสร์ได้เน้นย้ำถึงความสำคัญของการยกระดับมาตรการตรวจสอบและการกำกับดูแล เพื่อป้องกันปัญหาดังกล่าวไม่ให้ส่งผลกระทบต่อประชาชนและสิ่งแวดล้อม
นอกจากนี้ ที่ประชุมยังได้พิจารณาแต่งตั้งคณะอนุกรรมการจำนวน 3 ชุด ได้แก่ คณะอนุกรรมการแก้ไขปัญหากากอุตสาหกรรมและขยะอิเล็กทรอนิกส์ คณะอนุกรรมการส่งเสริมด้านสิ่งแวดล้อมและการผลิตที่เป็นมิตรต่อธรรมชาติ และคณะอนุกรรมการตรวจสอบสินค้าไม่ได้มาตราฐานและสินค้าลักลอบนำเข้า โดยในที่ประชุมได้กำหนดแนวทางและเกณฑ์การตรวจสอบให้มีความชัดเจน เข้มข้น ครอบคลุม และโปร่งใส รวมถึงส่งเสริมให้โรงงานและผู้ประกอบการ ปฏิบัติตามมาตรฐานสากลเพื่อความยั่งยืน

ที่มา : https://www.thaigov.go.th/news/contents/details/92270