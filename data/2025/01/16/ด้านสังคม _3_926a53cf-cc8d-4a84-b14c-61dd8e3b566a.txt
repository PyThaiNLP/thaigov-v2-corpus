รัฐบาลไทย-ข่าวทำเนียบรัฐบาล-รองนายกฯ ประเสริฐ ร่วมหารือความร่วมมือด้านดิจิทัลระหว่างไทย - สปป.ลาว 


วันพฤหัสบดีที่ 16 มกราคม 2568
รองนายกฯ ประเสริฐ ร่วมหารือความร่วมมือด้านดิจิทัลระหว่างไทย - สปป.ลาว
รองนายกฯ ประเสริฐ ร่วมหารือความร่วมมือด้านดิจิทัลระหว่างไทย - สปป.ลาว
เมื่อวันที่ 15 มกราคม 2568 นายประเสริฐ จันทรรวงทอง รองนายกรัฐมนตรีและรัฐมนตรีว่าการกระทรวงดิจิทัลเพื่อเศรษฐกิจและสังคม และศาสตราจารย์บ่อเวียงคำ วงดาลา รัฐมนตรีว่าการกระทรวงเทคโนโลยีและการสื่อสาร สปป.ลาว ได้ร่วมประชุมหารือระดับรัฐมนตรี ณ โรงแรมอวานี พลัส ริเวอร์ไซด์ กรุงเทพฯ เพื่อกระชับความสัมพันธ์และขับเคลื่อนความร่วมมือด้านดิจิทัลระหว่างทั้งสองประเทศ
การประชุมครั้งนี้มีการทบทวนความร่วมมือภายใต้บันทึกความเข้าใจ (MOU) ว่าด้วยความร่วมมือด้านไปรษณีย์ โทรคมนาคม เทคโนโลยีสารสนเทศ และเทคโนโลยีดิจิทัล ที่ทั้งสองฝ่ายได้ร่วมลงนามไปเมื่อปี 2565 พร้อมได้หารือเกี่ยวกับการพัฒนาแผนงานหรือกิจกรรมความร่วมมือที่ประสงค์จะดำเนินร่วมกันในด้านต่าง ๆ ได้แก่ การไปรษณีย์ การพัฒนาโครงสร้างพื้นฐานบรอดแบนด์ ความมั่นคงปลอดภัยทางไซเบอร์ โดยเฉพาะการต่อต้านและปราบปรามการหลอกลวงทางออนไลน์ผ่านช่องทางต่าง ๆ การใช้ประโยชน์จากเทคโนโลยีดิจิทัล และการพัฒนาทักษะดิจิทัลแก่ประชาชนและบุคลากร เพื่อสนับสนุนเศรษฐกิจและสังคมดิจิทัลอย่างยั่งยืน นอกจากนี้ ทั้งสองฝ่ายได้ร่วมกันเสนอแนวทางการพัฒนาแพลตฟอร์มดิจิทัลระดับภูมิภาค โดยมุ่งเน้นการสร้างมาตรฐานที่เป็นธรรมและยั่งยืนตามแผนแม่บทดิจิทัลอาเซียน 2025
ทั้งนี้ไทยได้ขอรับการสนับสนุนเสียงในการลงสมัครเลือกตั้งเพื่อดำรงตำแหน่งสมาชิกสภาบริหารและสมาชิกสภาปฏิบัติการไปรษณีย์ ในที่ประชุมใหญ่สหภาพสากลไปรษณีย์ สมัยที่ 28 ที่จะมาถึงในช่วงเดือนกันยายนนี้ และสปป.ลาว ยินดีให้การสนับสนุนไทยในประเด็นดังกล่าว
ในโอกาสนี้ รัฐมนตรีของทั้งสองประเทศได้เน้นย้ำถึงความประสงค์ที่จะส่งเสริมความร่วมมือระหว่างกันอย่างต่อเนื่องในมิติที่ทั้งสองฝ่ายเห็นชอบร่วมกัน การประชุมในครั้งนี้ถือเป็นก้าวสำคัญในการยกระดับความสัมพันธ์ระหว่างไทยและ สปป.ลาว ให้แน่นแฟ้นยิ่งขึ้น ทั้งยังเป็นการวางรากฐานสำคัญสำหรับการพัฒนาเศรษฐกิจและสังคมดิจิทัลที่ยั่งยืนในภูมิภาค

ที่มา : https://www.thaigov.go.th/news/contents/details/92437