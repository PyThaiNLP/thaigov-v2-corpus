รัฐบาลไทย-ข่าวทำเนียบรัฐบาล-นายสรพงศ์ ไพฑูรย์พงษ์ รองปลัดกระทรวงคมนาคม เป็นประธานการประชุมคณะกรรมการแก้ไขปัญหารถยนต์รับจ้างและรถจักรยานยนต์สาธารณะ ครั้งที่ 1/2568


วันพฤหัสบดีที่ 16 มกราคม 2568
นายสรพงศ์ ไพฑูรย์พงษ์ รองปลัดกระทรวงคมนาคม เป็นประธานการประชุมคณะกรรมการแก้ไขปัญหารถยนต์รับจ้างและรถจักรยานยนต์สาธารณะ ครั้งที่ 1/2568
...
นายสรพงศ์ ไพฑูรย์พงษ์ รองปลัดกระทรวงคมนาคม เป็นประธานการประชุมคณะกรรมการแก้ไขปัญหารถยนต์รับจ้างและรถจักรยานยนต์สาธารณะ ครั้งที่ 1/2568 โดยมี ผู้แทนจากกรมการขนส่งทางบก (ขบ.) สมาคมวิชาชีพผู้ขับขี่รถยนต์สาธารณะแท็กซี่ สมาคมแท็กซี่สาธารณะไทย สมาคมประสานงานรถรับจ้างสุวรรณภูมิ มูลนิธิเพื่อผู้บริโภค และหน่วยงานที่เกี่ยวข้อง เข้าร่วมประชุมฯ เมื่อวันที่ 15 มกราคม 2568 ณ ห้องประชุมกระทรวงคมนาคม
นายสรพงศ์ ไพฑูรย์พงษ์ กล่าวว่า ตามที่นายสุริยะ จึงรุ่งเรืองกิจ รองนายกรัฐมนตรี และรัฐมนตรีว่าการกระทรวงคมนาคม มอบหมายให้นายสุรพงษ์ ปิยะโชติ รัฐมนตรีช่วยว่าการกระทรวงคมนาคม แก้ไขปัญหาผู้ขับขี่รถยนต์สาธารณะแท๊กซี่นั้น โดยเมื่อวันที่ 24 ธันวาคม 2567 สมาคมวิชาชีพผู้ขับขี่รถยนต์สาธารณะแท็กซี่ ได้เข้าพบนายสุรพงษ์ ปิยะโชติ เพื่อรายงานปัญหาที่ว่ารถแท็กซี่มีรายได้ลดลง เนื่องจากประชาชนหันไปใช้บริการรถยนต์ผ่านระบบแอปพลิเคชัน และการที่สมาคมฯ มองว่ากฎกระทรวงที่บังคับใช้อยู่ในปัจจุบันเอื้อกลุ่มทุนผู้ให้บริการรถยนต์ผ่านระบบแอปพลิเคชัน ดังนั้น เพื่อหาแนวทางในการแก้ไขปัญหาและให้ผู้ให้บริการรถยนต์ทุกประเภทสามารถให้บริการประชาชนร่วมกันได้ รัฐมนตรีช่วยว่าการกระทรวงคมนาคม จึงได้มอบหมายให้ตนจัดประชุมเพื่อหารือร่วมกับสมาคมวิชาชีพผู้ขับขี่รถยนต์สาธารณะแท๊กซี่ และทุกฝ่ายที่เกี่ยวข้อง เพื่อหาแนวทางในการแก้ไขปัญหา ซึ่งในที่ประชุม ขบ. ได้รายงานถึงการดำเนินการโครงการศึกษาเพื่อยกระดับการให้บริการรถแท็กซี่ให้มีความปลอดภัยและยั่งยืน โดยเชิญสถาบันวิจัยเพื่อการพัฒนาประเทศไทย (TDRI) มาเป็นที่ปรึกษา เพื่อสร้างความเข้าใจและหารือร่วมกันในการดำเนินโครงการ ปัจจุบันได้มีการตรวจรับร่างรายงานฉบับสมบูรณ์ (Draft Final Report) แล้ว ซึ่งมีข้อเสนอแนะครอบคลุมประเด็นสำคัญเกี่ยวกับโครงสร้างค่าโดยสารและรูปแบบมาตรค่าโดยสารที่เหมาะสม การแก้ไขกฎกระทรวง และข้อเสนอเชิงนโยบายในการยกระดับคุณภาพการให้บริการรถแท็กซี่ ทั้งนี้ เมื่อได้ข้อสรุปและข้อเสนอแนะเพิ่มเติมจากสมาคมต่าง ๆ แล้ว ขอให้ ขบ. และ TDRI จัดทำรายงานสรุปเพื่อเสนอรัฐมนตรีต่อไป

ที่มา : https://www.thaigov.go.th/news/contents/details/92432