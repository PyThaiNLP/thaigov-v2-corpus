รัฐบาลไทย-ข่าวทำเนียบรัฐบาล-  เริ่มแล้ว ประชุม..รมต.อาเซียนด้านดิจิทัล ครั้งที่ 5 นายกฯ กล่าวเปิด ไทยเน้นย้ำความร่วมมือต่อสู้กับ online scam ข้อมูลเท็จ


วันพฤหัสบดีที่ 16 มกราคม 2568
16/01/2568
พิมพ์
เริ่มแล้ว ประชุม..รมต.อาเซียนด้านดิจิทัล ครั้งที่ 5 นายกฯ กล่าวเปิด ไทยเน้นย้ำความร่วมมือต่อสู้กับ online scam ข้อมูลเท็จ
และการใช้ประโยชน์จาก AI สร้างอนาคตดิจิทัลที่ปลอดภัย มีนวัตกรรม และครอบคลุมทุกคนในภูมิภาคอาเซียน
วันนี้ (16 มกราคม 2568) เวลา 08.30 น. ณ โรงแรมอวานี พลัส ริเวอร์ไซด์ กรุงเทพฯ นางสาวแพทองธาร ชินวัตร นายกรัฐมนตรี เข้าร่วมและเป็นประธานในพิธีเปิดการประชุมรัฐมนตรีอาเซียนด้านดิจิทัล ครั้งที่ 5 (The 5th ASEAN Digital Minister’s Meeting: ADGMIN) โดยนายคารม พลพรกลาง รองโฆษกประจำสำนักนายกรัฐมนตรี สรุปสาระสำคัญดังนี้
นายกรัฐมนตรีกล่าวต้อนรับผู้แทนจากประเทศสมาชิกอาเซียนสู่ประเทศไทย และกล่าวเน้นย้ำถึงความสำคัญของการร่วมมือกันเพื่อพัฒนาเศรษฐกิจดิจิทัลของภูมิภาคให้มั่นคง ยั่งยืน และครอบคลุมทุกภาคส่วน ซึ่งการก้าวเข้าสู่ปีใหม่เป็นโอกาสที่สมาชิกอาเซียนจะมาร่วมกันแลกเปลี่ยนความคิดเห็นและประสบการณ์
โอกาสนี้ นายกรัฐมนตรีได้ย้ำถึงบทบาทสำคัญ 3 ประการในการกำหนดอนาคตดิจิทัลของภูมิภาคอาเซียน ดังนี้
1. การต่อสู้กับการหลอกลวงทางออนไลน์ นายกรัฐมนตรีเห็นว่าการหลอกลวงทางออนไลน์หรือ "Online Scams" กำลังเป็นภัยคุกคามที่ร้ายแรงต่อประชาชน และการแก้ไขปัญหานี้จำเป็นต้องอาศัยความร่วมมือระดับภูมิภาค เพื่อสร้างความปลอดภัยในโลกดิจิทัล และเสริมสร้างความเชื่อมั่นของประชาชน
2. ความท้าทายในการจัดการกับข้อมูลเท็จ ปัญหาเรื่องข่าวปลอมและการบิดเบือนข้อมูล เป็นปัญหาที่บั่นทอนความเชื่อมั่นของสังคม โดยนายกรัฐมนตรีเสนอให้อาเซียนพัฒนากลไกที่เข้มแข็งในการตรวจสอบและควบคุมข้อมูลออนไลน์ พร้อมให้ความสำคัญของการเสริมสร้างความรู้เท่าทันดิจิทัลแก่ประชาชน เพื่อให้ประชาชนสามารถใช้อินเทอร์เน็ตอย่างปลอดภัยและมีความรับผิดชอบ
3. การใช้ประโยชน์จากปัญญาประดิษฐ์ (AI) นายกรัฐมนตรีขอให้ใช้เทคโนโลยี AI อย่างครอบคลุมและมีความรับผิดชอบ โดยประเทศไทยจะเป็นเจ้าภาพจัดการประชุมระดับโลกว่าด้วยธรรมาภิบาลของ AI (Global Forum on the Ethics of AI) ร่วมกับองค์การการศึกษา วิทยาศาสตร์และวัฒนธรรมแห่งสหประชาชาติ(United Nations Educational, Scientific and Cultural Organization: UNESCO) ในเดือนมิถุนายนนี้ และเชิญชวนผู้แทนจากประเทศสมาชิกอาเซียนเข้าร่วมการประชุมดังกล่าว
ในช่วงท้าย นายกรัฐมนตรีหวังว่า การทำงานร่วมกันอย่างใกล้ชิดของอาเซียน สามารถเปลี่ยนวิกฤตต่าง ๆ ให้กลายเป็นโอกาส และสร้างการเปลี่ยนแปลงทางดิจิทัลที่ไม่ทิ้งใครไว้ข้างหลัง พร้อมหวังว่าการประชุมรัฐมนตรีอาเซียนด้านดิจิทัล ครั้งที่ 5 ครั้งนี้จะมีการแลกเปลี่ยนความคิดเห็นอย่างสร้างสรรค์และนำไปสู่ผลลัพธ์ที่เป็นรูปธรรม

ที่มา : https://www.thaigov.go.th/news/contents/details/92430