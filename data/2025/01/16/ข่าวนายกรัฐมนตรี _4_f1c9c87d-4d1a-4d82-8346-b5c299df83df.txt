รัฐบาลไทย-ข่าวทำเนียบรัฐบาล-เร่งพัฒนา จชต.ใต้ นายกฯ เร่งรัดติดตามการพัฒนาจังหวัด กำชับดูแลให้ความช่วยเหลือ ปชช. อย่างใกล้ชิด ย้ำรัฐบาลพร้อมช่วยเหลือประชาชนอย่างเต็มที่ด้านสะพานข้ามไปมาเลเซียที่โกลก


วันพฤหัสบดีที่ 16 มกราคม 2568
16/01/2568
พิมพ์
เร่งพัฒนา จชต.ใต้ นายกฯ เร่งรัดติดตามการพัฒนาจังหวัด กำชับดูแลให้ความช่วยเหลือ ปชช. อย่างใกล้ชิด ย้ำรัฐบาลพร้อมช่วยเหลือประชาชนอย่างเต็มที่ด้านสะพานข้ามไปมาเลเซียที่โกลก
เร่งพัฒนา จชต.ใต้ นายกฯ เร่งรัดติดตามการพัฒนาจังหวัด กำชับดูแลให้ความช่วยเหลือ ปชช. อย่างใกล้ชิด ย้ำรัฐบาลพร้อมช่วยเหลือประชาชนอย่างเต็มที่ด้านสะพานข้ามไปมาเลเซียที่โกลกคาดเสร็จ ปี 70
วันนี้ (16 มกราคม 2567) เวลา 13.20 น. ณ ห้องประชุมสำนักงานอธิการบดี ชั้น 2 มหาวิทยาลัยนราธิวาสราชนครินทร์ อำเภอเมือง จังหวัดนราธิวาส นางสาวแพทองธาร ชินวัตร นายกรัฐมนตรีเร่งรัดติดตามความก้าวหน้างานด้านการพัฒนาจังหวัดชายแดนภาคใต้และติดตามโครงการก่อสร้างสะพานคู่ขนานข้ามแม่น้ำโก-ลก รวมถึงติดตามโครงการรถไฟทางคู่หาดใหญ่-สุไหงโก-ลก และรับฟังบรรยายสรุปการจัดหลักสูตรเตรียมความพร้อมการผลิตกำลังคนด้านอุตสาหกรรมสมัยใหม่ โดยมี ว่าที่ร้อยตรี ตระกูล โทธรรม ผู้ว่าราชการจังหวัดนราธิวาส ผู้บริหารส่วนราชการจังหวัดนราธิวาส และผู้บริหารฝ่ายความมั่นคงจังหวัดนราธิวาสเข้าร่วม
นายจิรายุ ห่วงทรัพย์ โฆษกประจำสำนักนายกรัฐมนตรี เปิดเผยว่า นายกรัฐมนตรีกล่าวขอบคุณส่วนราชการในการสรุปข้อมูลต่าง ๆ ในการพัฒนาพื้นที่จังหวัดนราธิวาส ซึ่งวันนี้ตั้งใจมาตรวจราชการเพื่อรับฟังปัญหาในพื้นจากคนในพื้นที่โดยตรง ว่ามีอะไรบ้างที่ส่วนกลางจะสามารถเร่งช่วยได้จริง ๆ ทั้งนี้ รัฐบาลให้ความสำคัญต่อการกระจายอำนาจสู่ท้องถิ่น เพราะท้องถิ่นสามารถดูแลประชาชนได้ดี และใกล้ชิดประชาชนมากกว่าส่วนกลาง ขอให้ท้องถิ่นช่วยดูแลประชาชนให้ดียิ่งขึ้นต่อไป
นายกรัฐมนตรี กล่าวต่อว่า เรื่องของคมนาคมที่ทางจังหวัดนราธิวาสกำลังดำเนินการ ฝากให้ทางจังหวัดดูเรื่องระยะเวลาต้องไม่ล่าช้าเพราะจะเกิดทุนที่เพิ่มขึ้นโดยรัฐบาลพยายามประหยัดงบประมาณ แต่ก็ต้องการพัฒนาประเทศไปอย่างต่อเนื่อง
ส่วนกรณีการสร้างสะพานคู่ขนานข้ามแม่น้ำโก-ลก นายกรัฐมนตรีกล่าวว่า จากการพูดคุยกับทางมาเลเซีย ได้ตกลงในความร่วมมือการจัดซื้อจัดจ้างร่วมกับทางมาเลเซียแล้ว คาดว่าจะเริ่มกระบวนการก่อสร้างในเดือนมีนาคม 2568 และคาดว่าจะเริ่มก่อสร้างได้ในเดือนมิถุนายนปีนี้ โดยคาดว่า จะเปิดให้บริการภายในปี 2570  สำหรับเรื่องงบประมาณในการก่อสร้าง ขอให้ทางจังหวัดประสานกับกระทรวงคมนาคมเร่งส่งเรื่องให้คณะรัฐมนตรีพิจารณาโดยเร็ว พร้อมกับเน้นย้ำเรื่องของความปลอดภัยต่อชีวิตของประชาชนระหว่างการดำเนินก่อสร้าง โดยเฉพาะเส้นทางการสัญจรขอให้ติดป้ายเตือน กำหนดเส้นทางสัญจรให้ชัดเจน
ในส่วนของการก่อสร้างรถไฟทางคู่ช่วงหาดใหญ่-สุไหงโก-ลก นายกรัฐมนตรี กล่าวว่า ประชาชนจะได้รับประโยชน์ ถือเป็นการพัฒนาโครงการสาธารณะ ช่วยทำให้การขนส่งสินค้ารวดเร็วยิ่งขึ้น ซึ่งปัจจุบันรัฐบาลพยายามนำเทคโนโลยีมาใช้พัฒนาระบบขนส่งมากยิ่งขึ้น โดยเฉพาะเรื่องการส่งออกสินค้าเกษตรที่มีความสำคัญอย่างมาก และเป็นส่วนสำคัญต่อการเติบโตของจีดีพีของประเทศไทย ขอให้หน่วยงานที่เกี่ยวข้องพัฒนาอย่างจริงจัง รวมทั้งหาข้อมูลประเทศเพื่อนบ้านที่เขามีความทันสมัยกว่าประเทศไทย นำมาปรับใช้ให้เกิดประโยชน์ เพื่อสนับสนุนสินค้าการเกษตร ทำให้เกษตรกรมีรายได้เพิ่มขึ้นในทุก ๆ พื้นที่
สำหรับเรื่องของการศึกษา นายกรัฐมนตรีกล่าวว่า จากที่รับฟังรายงาน ถือว่าเป็นสิ่งที่ดี ตรงกับนโยบายของรัฐบาล ที่มุ่งสนับสนุนให้ทุนส่งเสริมเยาวชนไปเรียนต่อด้านอุตสาหกรรมในอนาคตจากต่างประเทศ  ถึงแม้ว่าประเทศไทยจะมีศักยภาพการศึกษาด้านเทคนิค แต่เทคโนโลยีถือเป็นสิ่งที่สำคัญ  ทั้งนี้ขอให้ศึกษาให้รอบคอบมากยิ่งขึ้นและขอให้ประสานงานกับต่างประเทศ เพื่อเพิ่มโอกาสให้เยาวชน นักศึกษาไทยมีโอกาสไปศึกษามากยิ่งขึ้น เพื่อพัฒนาอุตสาหกรรมแห่งอนาคต รัฐบาลต้องการพัฒนาการศึกษาให้เด็กและเยาวชนของไทยให้ก้าวหน้า มีความทันสมัย นำความรู้กลับมาสร้างประโยชน์ให้กับประเทศต่อไป
“ขอบคุณกำลังใจพี่น้องชาวใต้ที่ให้การต้อนรับอย่างอบอุ่น ฝากสมาชิกสภาผู้แทนราษฎร ผู้บริหารส่วนท้องถิ่น ในการลงพื้นที่พบปะแก้ไขปัญหา และให้กำลังใจประชาชน พร้อมกับฝากบอกประชาชนว่า รัฐบาลยินดีที่จะสนับสนุน แก้ไขปัญหาทุกอย่างให้พี่น้องชาวใต้อย่างเต็มที่ ขอเน้นย้ำให้ส่วนราชการอย่าห่างเหินกับประชาชน โดยเฉพาะอย่างยิ่งเรื่องการแก้ไขปัญหาในพื้นที่เป็นสิ่งที่สำคัญอย่างมาก อะไรที่เป็นความเดือดร้อนของประชาชนจะรอช้าไม่ได้” นายกรัฐมนตรี ย้ำ
โอกาสนี้ ผู้ว่าราชการจังหวัดนราธิวาส มอบกระเป๋าถือรุ่น “banyai my bags” กระเป๋าสานกระจูดผสมใบลาน ปักภาพ  “นางสาวแพทองธาร ชินวัตร”  ซึ่งผลิตโดย กลุ่มกระจูดบ้านใหญ่ อำเภอตากใบ จังหวัดนราธิวาส โดยใช้เทคนิคงานปักซอย ภาพนายกรัฐมนตรี แบบไทย ซึ่งต่อยอดมาจากโครงการศิลปาชีพในสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง และปักข้อความ "Narathiwat" เพื่อมอบแทนคำขอบคุณนายกรัฐมนตรี ในโอกาสเดินทางมาปฏิบัติราชการที่จังหวัดนราธิวาสในวันที่ 16 มกราคม 2568

ที่มา : https://www.thaigov.go.th/news/contents/details/92445