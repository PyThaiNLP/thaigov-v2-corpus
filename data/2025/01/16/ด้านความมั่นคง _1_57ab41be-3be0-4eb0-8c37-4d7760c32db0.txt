รัฐบาลไทย-ข่าวทำเนียบรัฐบาล-กรมการจัดหางาน เร่งตรวจต่างชาติแย่งอาชีพคนไทย ย่านพระโขนง


วันพฤหัสบดีที่ 16 มกราคม 2568
16/01/2568
พิมพ์
กรมการจัดหางาน เร่งตรวจต่างชาติแย่งอาชีพคนไทย ย่านพระโขนง
อธิบดีกรมการจัดหางาน สั่งเข้ม ตรวจคนต่างชาติแย่งอาชีพคนไทย ย่านพระโขนง พบคนต่างชาติ 9 ราย กระทำผิดขายอาหาร ตัดผม และนายจ้างคนไทย 5 ราย กระทำผิดให้ทำงานนอกเหนือสิทธิตามกฎหมาย
นายสมชาย มรกตศรีวรรณ อธิบดีกรมการจัดหางาน เปิดเผยว่า กรมการจัดหางานได้รับแจ้งว่าพบคนต่างชาติเปิดร้านขายอาหารและร้านตัดผม บริเวณตลาดพระโขนง แขวงพระโขนงเหนือ เขตวัฒนา กรุงเทพมหานคร จึงได้มอบหมายเจ้าหน้าที่ชุดตรวจสอบแรงงานข้ามชาติ กองทะเบียนจัดหางานกลางและคุ้มครองคนหางาน กรมการจัดหางาน ร่วมกับชุดเฉพาะกิจตรวจสอบการจ้างงานสภาพการจ้างการบังคับใช้แรงงานหรือบริการ และการใช้แรงงานเด็กในรูปแบบที่เลวร้ายในกลุ่มแรงงานต่างด้าว เข้าตรวจสอบพื้นที่ดังกล่าว เพื่อมิให้กระทบต่อโอกาสการมีงานทำของคนไทยจนส่งผลต่อความมั่นคงและระบบเศรษฐกิจของประเทศไทย
นายสมชาย กล่าวว่า เมื่อวันที่ 14 มกราคม 2568 ชุดตรวจสอบแรงงานข้ามชาติ กรมการจัดหางาน ได้บูรณาการร่วมกับชุดเฉพาะกิจตรวจสอบการจ้างงานสภาพการจ้างการบังคับใช้แรงงานหรือบริการ และการใช้แรงงานเด็กในรูปแบบที่เลวร้ายในกลุ่มแรงงานต่างด้าว ลงพื้นที่ตรวจสอบร้านอาหาร และร้านเสริมสวยภายในตลาดพระโขนง จำนวน 5 แห่ง พบว่าพื้นที่ดังกล่าวมีคนลักษณะคล้ายคนต่างชาติหลายรายกำลังขายอาหาร กำลังให้บริการสระไดร์และตัดผมแก่ลูกค้า เจ้าหน้าที่จึงได้แสดงบัตรและขอตรวจสอบเอกสารประจำตัว จากการตรวจสอบ พบคนต่างชาติกระทำความผิด จำนวน 9 ราย ในจำนวนนี้เป็นการทำงานนอกเหนือจากที่มีสิทธิจะทำได้ จำนวน 2 ราย ทำงานโดยไม่มีใบอนุญาตทำงาน จำนวน 6 ราย และเป็นคนต่างด้าวอยู่ในราชอาณาจักรโดยไม่ได้รับอนุญาต และพบนายจ้างกระทำผิด จำนวน 5 ราย เจ้าหน้าที่จึงได้แจ้งข้อกล่าวหาและควบคุมตัวส่งพนักงานสอบสวน สถานีตำรวจนครบาลคลองตัน เพื่อดำเนินคดีตามกฎหมาย ซึ่งตามพระราชกำหนดการบริหารจัดการการทำงานของคนต่างด้าว พ.ศ. 2560 และที่แก้ไขเพิ่มเติม คนต่างด้าวที่ทำงานโดยไม่มีใบอนุญาตทำงานหรือทำงานนอกเหนือจากสิทธิที่ทำได้ มีโทษปรับตั้งแต่ 5,000 – 50,000 บาท และถูกส่งกลับประเทศต้นทาง รวมถึงห้ามขอใบอนุญาตทำงานเป็นเวลา 2 ปี นับตั้งแต่วันที่ได้รับโทษ และนายจ้าง/สถานประกอบการที่รับคนต่างด้าวที่ไม่มีใบอนุญาตทำงานเข้าทำงาน หรือให้คนต่างด้าวทำงานนอกเหนือจากที่มีสิทธิ มีโทษปรับตั้งแต่ 10,000 – 100,000 บาท ต่อคนต่างด้าวที่จ้างหนึ่งคน หากกระทำผิดซ้ำต้องระวางโทษจำคุกไม่เกิน 1 ปี หรือปรับตั้งแต่ 50,000 – 200,000 บาท ต่อคนต่างด้าวที่จ้างหนึ่งคน และห้ามจ้างคนต่างด้าวทำงานเป็นเวลา 3 ปี
“กรมการจัดหางาน ให้ความสำคัญกับทุกเบาะแสจากประชาชน และยืนยันจะบังคับใช้กฎหมายดำเนินคดีกับแรงงานต่างชาติที่ทำงานผิดกฎหมายอย่างเข้มงวด โดยขอฝากประชาสัมพันธ์ไปยังผู้ที่พบเห็นการจ้างคนต่างชาติลักลอบทำงานโดยผิดกฎหมาย ให้ช่วยกันแจ้งมาที่กองทะเบียนจัดหางานกลางและคุ้มครองคนหางาน กรมการจัดหางาน โทร. 023541729 หรือที่สำนักงานจัดหางานจังหวัดทุกจังหวัด สำนักงานจัดหางานกรุงเทพมหานครพื้นที่ 1-10 หรือสายด่วนกระทรวงแรงงาน โทร.1506 กด 2 กรมการจัดหางาน และสายด่วนกรมการจัดหางาน โทร. 1694” อธิบดีกรมการจัดหางาน กล่าว

ที่มา : https://www.thaigov.go.th/news/contents/details/92431