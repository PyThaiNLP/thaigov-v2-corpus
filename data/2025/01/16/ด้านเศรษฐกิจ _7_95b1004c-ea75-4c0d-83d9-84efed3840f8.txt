รัฐบาลไทย-ข่าวทำเนียบรัฐบาล-“สุริยะ” หารือ “ทูตแคนาดา” ผนึกกำลังสนับสนุนทางวิชาการ - อุตสาหกรรมการบิน พร้อมถ่ายทอดเทคโนโลยีและบริการอากาศยานทางทะเล Seaplane ขนส่งผู้โดยสาร เพิ่มทางเลือกให้กับนักท่องเที่ยว


วันพฤหัสบดีที่ 16 มกราคม 2568
“สุริยะ” หารือ “ทูตแคนาดา” ผนึกกำลังสนับสนุนทางวิชาการ - อุตสาหกรรมการบิน พร้อมถ่ายทอดเทคโนโลยีและบริการอากาศยานทางทะเล Seaplane ขนส่งผู้โดยสาร เพิ่มทางเลือกให้กับนักท่องเที่ยว
....
นายสุริยะ จึงรุ่งเรืองกิจ รองนายกรัฐมนตรีและรัฐมนตรีว่าการกระทรวงคมนาคม ให้การต้อนรับ H.E. Ms. Ping Kitnikone เอกอัครราชทูตแคนาดาประจำประเทศไทย ในโอกาสเข้าเยี่ยมคารวะและหารือความร่วมมือทวิภาคีระหว่างกัน โดยมี นายชยธรรม์ พรหมศร ปลัดกระทรวงคมนาคม ร่วมหารือ เมื่อวันที่ 15 มกราคม 2568 ณ กระทรวงคมนาคม
นายสุริยะ กล่าวว่า ตลอดหลายปีที่ผ่านมาประเทศไทยและแคนาดา ได้ส่งเสริมความร่วมมือด้านต่าง ๆ ผ่านกรอบทวิภาคีและพหุภาคี ตนยืนยันถึงความมุ่งมั่นในการทำงานอย่างใกล้ชิดกับแคนาดา เพื่อกระชับความสัมพันธ์ทางเศรษฐกิจ การค้า และการลงทุนระหว่างสองประเทศให้แข็งแกร่งยิ่งขึ้น ในนามของรัฐบาลไทยขอแสดงความคาดหวังอย่างยิ่งว่าการเจรจา FTA ระหว่างอาเซียนและแคนาดา ซึ่งกำลังมีความคืบหน้าอย่างต่อเนื่องจะสามารถบรรลุผลสำเร็จได้ภายในปี 2568 พร้อมทั้งเชื่อมั่นว่าข้อตกลงนี้จะช่วยเพิ่มมูลค่าการค้าอย่างมีนัยสำคัญในอนาคตอันใกล้ ปัจจุบันกระทรวงคมนาคมกำลังพัฒนาโครงข่ายระบบคมนาคมขนส่งและการเชื่อมโยงภายในประเทศ เพื่อบรรลุเป้าหมายการขนส่งที่มีประสิทธิภาพ ไร้รอยต่อ และกระตุ้นเศรษฐกิจให้เติบโต โดยได้เน้นย้ำถึงการเปลี่ยนระบบขนส่งทางถนนไปสู่การขนส่งทางรางเพื่อลดค่าใช้จ่ายในการขนส่งและสร้างความน่าเชื่อถือ ซึ่งกระทรวงคมนาคมกำลังดำเนินโครงการรถไฟรางคู่ ซึ่งระยะที่ 1 มีความคืบหน้ากว่า 95% ระยะที่ 2 อยู่ระหว่างเตรียมการก่อสร้าง คาดว่าจะเปิดให้บริการปี 2571 เพื่อพัฒนาโครงสร้างพื้นฐานด้านการคมนาคมขนส่ง และเพิ่มขีดความสามารถด้านการแข่งขันให้ประเทศไทย
นอกจากนี้ ขอขอบคุณสำหรับการสนับสนุนทางวิชาการระหว่างสถาบันการบินพลเรือน (สบพ.) กับ Southern Alberta Institute of Technology (SAIT) ที่ สบพ. ได้มอบหมายเจ้าหน้าที่เข้ารับการฝึกอบรมในหลายหลักสูตรที่ผ่านมา ซึ่งเป็นประโยชน์อย่างมาก และหวังว่าจะได้รับการสนับสนุนจากฝ่ายแคนาดาต่อไป ซึ่งอาจจะเป็นทุนการฝึกอบรมระยะสั้นหรือหลักสูตรปริญญาตรี ปริญญาโท รวมถึงปริญญาเอก โดยเฉพาะในด้านอุตสาหกรรมการซ่อมบำรุงอากาศยาน การผลิตชิ้นส่วนอากาศยาน และหลักสูตรเทคโนโลยีอากาศยานไร้คนขับ ซึ่งจะสามารถนำมาใช้ประโยชน์ในภาคการเกษตรและอุตสาหกรรมการบินของไทยต่อไป
เอกอัครราชทูตแคนาดาประจำประเทศไทย ได้กล่าวถึงการให้บริการของสายการบิน Air Canada ซึ่งบินตรงเส้นทางกรุงเทพฯ - แวนคูเวอร์ ใช้เวลาเดินทางเพียง 13 ชั่วโมง ได้รับการตอบรับที่ดีจากผู้ใช้บริการ ที่ผ่านมามีชาวไทยใช้บริการเป็นจำนวนมาก เนื่องจากเป็นช่วงเวลาสำหรับการเล่นกีฬาสกี นอกจากนี้ ประเทศแคนาดามีความเชี่ยวชาญด้านการพัฒนาการให้บริการควบคุมอากาศยานทางทะเล (Seaplane) โดยใช้ Seaplane ในการขนส่งผู้โดยสารในประเทศ และยังมีบทบาทในการถ่ายทอดเทคโนโลยีและบริการให้กับประเทศอื่น ๆ ด้วย จึงยินดีให้การสนับสนุนประเทศไทยในการให้บริการ Seaplane ในประเทศ ทั้งนี้ ปัจจุบันบริษัท วิทยุการบินแห่งประเทศไทย จำกัด ได้ศึกษาความเป็นไปได้ในการให้บริการ Seaplane ซึ่งเป็นหนึ่งในรูปแบบของการขนส่งทางอากาศรูปแบบใหม่ เพื่อเป็นทางเลือกให้กับนักท่องเที่ยว อีกทั้งเป็นการเตรียมพร้อมรองรับการให้บริการอากาศยานทางทะเลที่จะเกิดขึ้นในอนาคตอีกด้วย

ที่มา : https://www.thaigov.go.th/news/contents/details/92426