รัฐบาลไทย-ข่าวทำเนียบรัฐบาล-เตรียมจองซื้อ “หุ้นกู้ดิจิทัลบางจาก” อายุ 4 ปี ดอกเบี้ย 3.15% บนแอปฯ “เป๋าตัง” ครั้งแรกกับการให้สิทธิ์ผู้ถือหุ้นกู้ดิจิทัลบางจากจองซื้อก่อน ดีเดย์ 7-13 ก.พ. 68 นี้


วันพฤหัสบดีที่ 16 มกราคม 2568
16/01/2568
พิมพ์
เตรียมจองซื้อ “หุ้นกู้ดิจิทัลบางจาก” อายุ 4 ปี ดอกเบี้ย 3.15% บนแอปฯ “เป๋าตัง” ครั้งแรกกับการให้สิทธิ์ผู้ถือหุ้นกู้ดิจิทัลบางจากจองซื้อก่อน ดีเดย์ 7-13 ก.พ. 68 นี้
บางจากผนึก ธ.กรุงไทย เสนอขาย “หุ้นกู้ดิจิทัลบางจาก ครั้งที่ 1/2568” บนแอปฯ เป๋าตัง วงเงิน 3,000 ลบ. อัตราดอกเบี้ยคงที่ 3.15% ต่อปี ให้สิทธิ์ผู้ถือหุ้นกู้ดิจิทัลบางจากจองซื้อก่อน ลงทุนเริ่มต้นเพียง 10,000 บาท “จองก่อน ได้ก่อน” เปิดจองซื้อ 7-13 ก.พ. 68
บริษัท บางจาก คอร์ปอเรชั่น จำกัด (มหาชน) ผนึก ธนาคารกรุงไทย เสนอขาย “หุ้นกู้ดิจิทัลบางจาก ครั้งที่ 1/2568” บนแอปฯ เป๋าตัง วงเงิน 3,000 ล้านบาท อัตราดอกเบี้ยคงที่ 3.15% ต่อปี ให้สิทธิ์ผู้ถือหุ้นกู้ดิจิทัลบางจากจองซื้อก่อน ลงทุนเริ่มต้นเพียง 10,000 บาท “จองก่อน ได้ก่อน” เปิดจองซื้อ 7-13 ก.พ. 68 นี้
นางสาวภัทร์ภูรี ชินกุลกิจนิวัฒน์ ประธานเจ้าหน้าที่บริหารการเงิน และรองกรรมการผู้จัดการใหญ่ กลุ่มงานบัญชีและการเงิน บริษัท บางจาก คอร์ปอเรชั่น จำกัด (มหาชน)  เปิดเผยว่า บางจากฯ ร่วมมือกับธนาคารกรุงไทย เตรียมออกและเสนอขายหุ้นกู้ดิจิทัลบางจาก ครั้งที่ 1/2568 ผ่านบริการซื้อขายหุ้นกู้บนแอปพลิเคชัน “เป๋าตัง” วงเงินรวม 3,000 ล้านบาท โดยที่ผ่านมาบริษัทได้เสนอขายหุ้นกู้ดิจิทัลมาอย่างต่อเนื่อง และครั้งนี้มีความพิเศษเพิ่มขึ้นตามเสียงเรียกร้อง คือ เป็นครั้งแรกที่บริษัทได้ให้สิทธิ์แก่ผู้ถือหุ้นกู้ดิจิทัลชุดเดิมจองซื้อหุ้นกู้ได้ก่อน โดยผู้ถือหุ้นกู้ดิจิทัล BCP26OA และ BCP26NB สามารถจองซื้อได้ตั้งแต่วันที่ 7-13 กุมภาพันธ์ 2568 ส่วนผู้ลงทุนทั่วไปสามารถจองซื้อได้ในวันที่ 11-13 กุมภาพันธ์ 2568
หุ้นกู้ดิจิทัลบางจาก เป็นหุ้นกู้ชนิดระบุชื่อผู้ถือ ประเภทไม่ด้อยสิทธิ ไม่มีประกัน และมีผู้แทนผู้ถือหุ้นกู้ เป็นหุ้นกู้ที่คนไทยทุกคนเข้าถึงได้ สามารถซื้อขายแบบเรียลไทม์ 24 ชั่วโมง เพื่อเป็นทางเลือกในการลงทุนที่สร้างผลตอบแทนสม่ำเสมอ อัตราดอกเบี้ยคงที่ 3.15% ต่อปี ระยะเวลาลงทุนเพียง 4 ปี รับดอกเบี้ยทุก 6 เดือน โดยหุ้นกู้ดิจิทัลบางจากได้รับการจัดอันดับความน่าเชื่อถือที่ระดับ A+ แนวโน้ม “คงที่” (Stable) จากบริษัท ทริสเรทติ้ง จำกัด เมื่อวันที่ 10 มกราคม 2568 สะท้อนถึงสถานะทางธุรกิจที่แข็งแกร่งยิ่งขึ้นภายหลังจากประสบความสำเร็จในการบูรณาการการดำเนินงานระหว่างธุรกิจโรงกลั่นน้ำมันและการตลาดของบริษัทควบคู่ไปกับการขยายการดำเนินงานในธุรกิจสำรวจและผลิตปิโตรเลียม รวมถึงประโยชน์จากการบูรณาการธุรกิจในแนวตั้งในกลุ่มธุรกิจปิโตรเลียม และกระจายการลงทุนด้วย
นางสาวภัทร์ภูรี กล่าวต่อว่า หลังจากที่บริษัทประสบผลสำเร็จในการเข้าซื้อกิจการของ บริษัท บางจาก ศรีราชา จำกัด (มหาชน) (BSRC) ทำให้ธุรกิจโรงกลั่นและธุรกิจการตลาดของบริษัทแข็งแกร่งขึ้น จนในปี 2567 ที่ผ่านมา บริษัทได้รับการปรับเพิ่มอันดับเครดิตโดยทริสเรทติ้ง จาก  A เป็น A+ สูงสุดตั้งแต่บริษัทฯได้รับการจัดอันดับเครดิต ซึ่งอันดับความน่าเชื่อถือที่เพิ่มขึ้นนี้จะช่วยตอกย้ำความมั่นใจให้นักลงทุน และทำให้หุ้นกู้ดิจิทัลบางจากจะเป็นทางเลือกในการลงทุนที่น่าสนใจ นอกจากนี้บริษัทคาดว่าจะได้รับการตอบรับที่ดีจากผู้ลงทุนทุกกลุ่ม โดยเฉพาะผู้ถือหุ้นกู้ดิจิทัลชุดเดิมของบางจากฯ เนื่องจากบริษัทได้มอบสิทธิพิเศษให้สามารถจองซื้อได้ก่อน โดยหุ้นกู้ดิจิทัลสามารถซื้อขายแบบเรียลไทม์ 24 ชั่วโมง ประกอบกับผู้ลงทุนที่สนใจสามารถลงทุนในจำนวนเงินเริ่มต้นเพียง 10,000 บาท ผ่านแอปฯ เป๋าตัง สำหรับการระดมทุนครั้งนี้ บางจากฯ จะนำไปใช้ต่อยอดการดำเนินธุรกิจของบริษัทเพื่อขับเคลื่อนการเติบโตอย่างต่อเนื่องและยั่งยืนต่อไป
นายรวินทร์ บุญญานุสาสน์ ผู้บริหารสายงานธุรกิจตลาดเงินตลาดทุน ธนาคารกรุงไทย เปิดเผยว่า ความร่วมมือกับบางจากฯ ในครั้งนี้ เป็นการต่อยอดความสำเร็จในการพัฒนาเทคโนโลยีและผลิตภัณฑ์การลงทุนบนช่องทางดิจิทัลที่ทุกคนเข้าถึงได้ สะดวก และปลอดภัย พร้อมยกระดับตลาดทุนไทย โดยให้ความสำคัญกับการส่งเสริมให้คนไทยทุกคนในการเข้าถึงบริการด้านการเงินและการลงทุนอย่างทั่วถึง เท่าเทียม และลดความเหลื่อมล้ำ ตอบโจทย์เป้าหมายการพัฒนาอย่างยั่งยืน (SDGs) ของสหประชาชาติ โดยหุ้นกู้ดิจิทัลบนแอปฯ เป๋าตัง อำนวยความสะดวกให้ผู้ลงทุนซื้อขายได้แบบเรียลไทม์ตลอด 24 ชั่วโมง ผู้ลงทุนจะได้รับหุ้นกู้ทันทีที่ซื้อและได้รับเงินทันทีที่ขาย ตลอดจนแสดงข้อมูลการถือครองหุ้นกู้ ราคาซื้อขาย ครบจบในที่เดียว ตอบโจทย์การออมและการลงทุนได้ครบทุกมิติ สร้างความมั่นคงทางการเงินให้กับลูกค้าและประชาชนได้อย่างยั่งยืน
“เชื่อมั่นว่า หุ้นกู้ดิจิทัลบางจากในครั้งนี้จะได้รับความสนใจจากผู้ลงทุนอย่างมาก เนื่องจากเป็นการลงทุนในสินทรัพย์ของธุรกิจที่มีศักยภาพ มีโอกาสเติบโต และให้ผลตอบแทนสม่ำเสมอ ซึ่งบางจากฯ เป็นบริษัทที่ดำเนินธุรกิจพลังงานแบบครบวงจร อยู่คู่กับคนไทยมายาวนาน ควบคู่กับการดูแลสังคมและสิ่งแวดล้อม โดยมีความมุ่งมั่นขับเคลื่อนการเปลี่ยนผ่านด้านพลังงานอย่างยั่งยืน  สอดคล้องกับแนวคิดการดำเนินงานของธนาคาร  “นวัตกรรมสร้างคุณค่า ตอบโจทย์ลูกค้า สู่ความยั่งยืน”
สำหรับผู้ที่สนใจ สามารถลงทะเบียนวอลเล็ตซื้อขายหุ้นกู้บนแอปฯ “เป๋าตัง” ได้ตั้งแต่วันนี้เป็นต้นไป โดยให้ผู้ถือหุ้นกู้ดิจิทัลชุดเดิมจองซื้อได้ตั้งแต่เวลา 08.30 น. วันที่ 7 กุมภาพันธ์ 2568 และผู้ลงทุนทั่วไปสามารถจองซื้อได้ ตั้งแต่เวลา 08.30 น. วันที่ 11 กุมภาพันธ์ 2568 จนเต็มจำนวนที่เสนอขาย กำหนดจองซื้อขั้นต่ำ 10,000 บาท  ทวีคูณครั้งละ 10,000 บาท สูงสุดไม่เกิน 50 ล้านบาทต่อราย จัดสรรในรูปแบบจองซื้อก่อนมีสิทธิก่อน สอบถามเพิ่มเติมได้ที่ Krungthai Contact Center โทร.02-111-1111 หรือธนาคารกรุงไทยทุกสาขา

ที่มา : https://www.thaigov.go.th/news/contents/details/92452