รัฐบาลไทย-ข่าวทำเนียบรัฐบาล-“คารม” เผย รัฐบาลสนับสนุนเยาวชนพื้นที่เขตพัฒนาพิเศษเฉพาะกิจ 5 จชต. เข้าถึงการศึกษาอย่างเท่าเทียม จัดสรรทุนการศึกษา มอบโอกาสศึกษาต่อในระดับอุดมศึกษา รีบสมัครด่วนถึง 7 ก.พ. 68 นี้


วันพฤหัสบดีที่ 16 มกราคม 2568
16/01/2568
พิมพ์
“คารม” เผย รัฐบาลสนับสนุนเยาวชนพื้นที่เขตพัฒนาพิเศษเฉพาะกิจ 5 จชต. เข้าถึงการศึกษาอย่างเท่าเทียม จัดสรรทุนการศึกษา มอบโอกาสศึกษาต่อในระดับอุดมศึกษา รีบสมัครด่วนถึง 7 ก.พ. 68 นี้
“คารม” เผย รัฐบาลสนับสนุนเยาวชนพื้นที่เขตพัฒนาพิเศษเฉพาะกิจ 5 จชต. เข้าถึงการศึกษาอย่างเท่าเทียม จัดสรรทุนการศึกษา มอบโอกาสศึกษาต่อในระดับอุดมศึกษา รีบสมัครด่วนถึง 7 ก.พ. 68 นี้
วันนี้ (16 มกราคม 2568) นายคารม พลพรกลาง รองโฆษกประจำสำนักนายกรัฐมนตรี เปิดเผยว่า รัฐบาลให้ความสำคัญกับการพัฒนาทรัพยากรมนุษย์ตั้งแต่พื้นฐานการดูแลสวัสดิการในทุกช่วงวัย มุ่งให้เด็กและเยาวชนทุกคนได้รับโอกาสเข้าถึงการศึกษาอย่างเท่าเทียม ก้าวทันกับความเปลี่ยนแปลงของโลก เพื่อเป็นรากฐานการพัฒนาประเทศที่ยั่งยืน โดยเฉพาะในพื้นที่ 3 จังหวัดชายแดนภาคใต้ อันประกอบด้วยจังหวัดปัตตานี นราธิวาส และยะลา
นายคารม กล่าวว่า รัฐบาล โดยกระทรวงการอุดมศึกษา วิทยาศาสตร์ วิจัยและนวัตกรรม (อว.) ดำเนินโครงการทุนอุดมศึกษาเพื่อการพัฒนาจังหวัดชายแดนภาคใต้ ระยะที่ 4 ปีการศึกษา 2566 - 2570 เพื่อเป็นการสนับสนุนให้เยาวชนในพื้นที่เขตพัฒนาพิเศษเฉพาะกิจ 5 จังหวัดชายแดนภาคใต้ ได้มีโอกาสศึกษาต่อในระดับอุดมศึกษา ซึ่งจะจัดสรรทุนการศึกษาให้แก่ผู้รับทุนปีการศึกษาละ 500 ทุน แบ่งเป็น 2 กลุ่ม ได้แก่ กลุ่มที่ 1 สำหรับนักเรียนที่ไม่สามารถสอบเข้าศึกษาในสถาบันอุดมศึกษาได้ และกลุ่มที่ 2 สำหรับนักเรียนที่สามารถสอบเข้าศึกษาในสถาบันอุดมศึกษาได้ ทั้งนี้ กระทรวง อว. ได้สำรวจสาขาวิชาขาดแคลนในพื้นที่จังหวัดชายแดนภาคใต้ ซึ่งเป็นกลุ่มสาขาวิชาที่เป็นความต้องการหลักและมีความจำเป็นต่อการพัฒนาพื้นที่และประเทศ เพื่อประกาศรับสมัครผู้รับทุนการศึกษาใน 6 กลุ่มสาขาวิชา ได้แก่ 1. แพทยศาสตร์ สัตวแพทยศาสตร์ ทันตแพทยศาสตร์ 2. สาธารณสุขศาสตร์ พยาบาลศาสตร์ เภสัชศาสตร์ 3. เกษตรศาสตร์ 4. สังคมศาสตร์ ศิลปศาสตร์ มนุษยศาสตร์และศึกษาศาสตร์ 5. ศิลปกรรมศาสตร์ สถาปัตยกรรมศาสตร์ และ 6. วิศวกรรมศาสตร์ วิทยาศาสตร์ และเทคโนโลยี
สำหรับโครงการทุนอุดมศึกษาเพื่อการพัฒนาจังหวัดชายแดนภาคใต้ ระยะที่ 4 ปีการศึกษา 2567 (กลุ่มที่ 2 สำหรับนักเรียนที่สามารถสอบเข้าศึกษาในสถาบันอุดมศึกษาได้) เริ่มเปิดรับสมัครตั้งแต่บัดนี้ถึงวันที่ 7 ก.พ. 2568 จำนวนรวมทั้งสิ้น 249 ทุน สามารถสมัครขอรับทุนได้ ณ สถาบันอุดมศึกษาที่ผู้สมัครศึกษาอยู่ โดย อว. จะสนับสนุนทุนการศึกษาต่อเนื่องเพื่อเป็นค่าครองชีพ จำนวน 40,000 บาทต่อปีการศึกษา ซึ่งผู้รับทุนจะได้รับทุนการศึกษาตั้งแต่ภาคการศึกษาที่ 1 ปีการศึกษา 2567 เป็นต้นไป จนสำเร็จการศึกษาตามระยะเวลาการศึกษาของหลักสูตร โดยกลุ่มเป้าหมายของโครงการฯ คือ เยาวชนที่มีภูมิลำเนาในเขตพัฒนาพิเศษเฉพาะกิจ 5 จังหวัดชายแดนภาคใต้ ในพื้นที่จังหวัด ปัตตานี ยะลา นราธิวาส สตูล และสงขลา 4 อำเภอ ได้แก่ อำเภอจะนะ เทพา นาทวี และสะบ้าย้อย ที่กำลังศึกษาระดับปริญญาตรีชั้นปีที่ 1 ในปีการศึกษา 2567 เป็นผู้ขาดแคลนทุนทรัพย์ มีความประพฤติดี มีผลการเรียนผ่านเกณฑ์ และศึกษาอยู่ในสถาบันอุดมศึกษาสังกัดกระทรวง อว. ในสาขาวิชาที่เป็นความต้องการหรือสาขาวิชาขาดแคลนของพื้นที่จังหวัดชายแดนภาคใต้

ที่มา : https://www.thaigov.go.th/news/contents/details/92424