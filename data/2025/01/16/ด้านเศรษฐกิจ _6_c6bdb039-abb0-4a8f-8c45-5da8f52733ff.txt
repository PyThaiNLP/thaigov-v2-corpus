รัฐบาลไทย-ข่าวทำเนียบรัฐบาล-“สุริยะ” หารือทูตอิตาลี จับมือยกระดับระบบรางไทย - สานต่อปรับปรุงขบวนรถไฟให้บริการระดับ Luxury สนับสนุนเทคโนโลยี - นวัตกรรม ผลักดันไทยออกแบบและผลิตรถไฟในอนาคต


วันพฤหัสบดีที่ 16 มกราคม 2568
“สุริยะ” หารือทูตอิตาลี จับมือยกระดับระบบรางไทย - สานต่อปรับปรุงขบวนรถไฟให้บริการระดับ Luxury สนับสนุนเทคโนโลยี - นวัตกรรม ผลักดันไทยออกแบบและผลิตรถไฟในอนาคต
...
วันนี้ (15 มกราคม 2568) นายสุริยะ จึงรุ่งเรืองกิจ รองนายกรัฐมนตรี และรัฐมนตรีว่าการกระทรวงคมนาคม ให้ นายเปาโล ดีโอนีซี (H.E. Mr. Paolo Dionisi) เอกอัครราชทูตอิตาลีประจำประเทศไทย เข้าพบ เพื่อเยี่ยมคารวะและหารือเกี่ยวกับความร่วมมือทวิภาคีด้านการคมนาคมขนส่งระหว่างกัน ณ ห้องประชุมกระทรวงคมนาคม
นายสุริยะ กล่าวว่า รู้สึกยินดีอย่างยิ่งที่ได้พบกับนายเปาโล ดีโอนีซี อีกครั้ง หลังจากงาน Thai-Italian Business Forum ซึ่งจัดขึ้นโดยกระทรวงการต่างประเทศและความร่วมมือระหว่างประเทศอิตาลีกับสภาหอการค้าอิตาลี ณ กรุงโรม เมื่อวันที่ 20 พฤษภาคม 2567 ทำให้ได้มีโอกาสพบกับบริษัทชั้นนำมากมายของอิตาลี ส่งผลให้เกิดความร่วมมือที่สำคัญในภาคคมนาคมขนส่งในเวลาต่อมา เช่น การลงนามบันทึกความเข้าใจ (MOU) ระหว่างสถาบันวิจัยและพัฒนาเทคโนโลยีระบบราง (องค์การมหาชน) หรือ สทร. และบริษัท Blue Engineering S.r.l เพื่อสนับสนุนการแลกเปลี่ยนองค์ความรู้ แนวปฏิบัติที่เป็นเลิศและสนับสนุนความร่วมมือในโครงการที่เกี่ยวข้องกับเทคโนโลยีระบบราง คาดว่า MOU ดังกล่าวจะช่วยผลักดันให้ประเทศไทยมีขีดความสามารถในการออกแบบและผลิตรถไฟด้วยตนเอง โดยใช้เทคโนโลยีที่ทันสมัยและมีมาตรฐานระดับโลก ซึ่งจะทำให้ต้นทุนการผลิตและการบำรุงรักษาถูกกว่าการนำเข้า สามารถรองรับการผลิตตามคำสั่งซื้อในประเทศและส่งออกไปยังต่างประเทศได้อีกด้วย ตลอดจนการลงนาม MOU ระหว่าง สทร. และบริษัท MERMEC Group ซึ่งเป็นความร่วมมือในการส่งเสริมศักยภาพนวัตกรรมและการพัฒนาเทคโนโลยีราง โดยจะมีการแลกเปลี่ยนความรู้ด้านเทคนิค และร่วมกันวิจัยคิดค้นพัฒนาเทคโนโลยีใหม่ ๆ เป็นต้น นอกจากนี้ ยังมีการ MOU ระหว่าง สทร. และบริษัท Nplus S.r.l เพื่อการพัฒนาเทคโนโลยีทางรถไฟ การสร้างสรรค์นวัตกรรม และการขับเคลื่อนการเติบโตอย่างยั่งยืนในอุตสาหกรรมรถไฟของประเทศไทย ซึ่งสะท้อนถึงความมุ่งมั่นร่วมกันของสองประเทศในการพัฒนาอุตสาหกรรมรถไฟในอนาคต เนื่องจากบริษัท Nplus S.r.l. เป็นผู้เชี่ยวชาญด้านเทคโนโลยี Structural Health Monitoring (SHM) โดยการนำเทคโนโลยีขั้นสูงมาใช้ตรวจสอบ วิเคราะห์ และบำรุงรักษาโครงสร้างพื้นฐานระบบราง เพิ่มประสิทธิภาพและความปลอดภัย ลดความเสี่ยงจากอุบัติเหตุ ถือเป็นก้าวสำคัญในการพัฒนาโครงสร้างพื้นฐานระบบรางของไทยสู่มาตรฐานสากล และยกระดับขีดความสามารถในการแข่งขันของประเทศ อีกทั้งยังร่วมมือในการปรับปรุงขบวนรถไฟหรูเพื่อการท่องเที่ยว โดยนายเปาโล บาร์เล็ตต้า (Mr. Paolo Barletta) กรรมการผู้จัดการใหญ่บริษัท Arsenale ซึ่งเป็นบริษัทที่ดำเนินการเพิ่มความหรูหรา (Luxury) ให้กับภาคบริการต่าง ๆ ได้เสนอความประสงค์ที่จะเข้าร่วมเป็นพันธมิตรกับการรถไฟแห่งประเทศไทย (รฟท.) เพื่อปรับปรุงขบวนรถไฟสำหรับการให้บริการในระดับ Luxury ส่งเสริมการท่องเที่ยวในประเทศไทย ซึ่งจะเป็นการสร้างประโยชน์ในการให้บริการที่หลากหลายแก่ประชาชน รวมถึงสร้างรายได้ให้กับ รฟท. ในระยะยาว และยังเป็นการสนับสนุนนโยบายส่งเสริมการท่องเที่ยวของรัฐบาลอีกด้วย และภายในปีนี้จะมีการประกาศใช้พระราชบัญญัติการขนส่งทางราง ซึ่งจะช่วยให้ภาคเอกชนสามารถใช้ประโยชน์จากรางของ รฟท. ในการขนส่ง และเป็นโอกาสอันดีกับภาคเอกชนของอิตาลีในการเข้าร่วมลงทุนเพื่อปรับปรุงขบวนรถไฟของไทยให้มีการบริการในระดับ Luxury ควบคู่ไปกับการพัฒนาระบบรางของไทยได้
“กระทรวงคมนาคมหวังเป็นอย่างยิ่งว่าจะได้มีความร่วมมือกับอิตาลีสำหรับโครงการอื่น ๆ เพิ่มเติมในการพัฒนาด้านการคมนาคมขนส่ง อันจะเป็นประโยชน์ต่อทั้งสองประเทศในเวลาอันใกล้นี้ต่อไป” นายสุริยะ กล่าว

ที่มา : https://www.thaigov.go.th/news/contents/details/92422