รัฐบาลไทย-ข่าวทำเนียบรัฐบาล-ปลัดกระทรวงการท่องเที่ยวและกีฬานำคณะผู้แทนไทยร่วมประชุมท่องเที่ยวอาเซียน (Asean Tourism Forum: ATF 2025)


วันพฤหัสบดีที่ 16 มกราคม 2568
ปลัดกระทรวงการท่องเที่ยวและกีฬานำคณะผู้แทนไทยร่วมประชุมท่องเที่ยวอาเซียน (Asean Tourism Forum: ATF 2025)
ปลัดกระทรวงการท่องเที่ยวและกีฬานำคณะผู้แทนไทยร่วมประชุมท่องเที่ยวอาเซียน (Asean Tourism Forum: ATF 2025) ระหว่างวันที่ 16-17 มกราคม 2568 ณ เมืองยะโฮร์บาห์รู สหพันธรัฐมาเลเซีย
วันที่ 16 มกราคม 2568 เวลา 09.00 น. (ตามเวลาท้องถิ่น โดยเวลาที่กรุงเทพฯ ช้ากว่ามาเลเซีย 1 ชั่วโมง) ณ เมืองยะโฮร์บาห์รู สหพันธรัฐมาเลเซีย นางสาวนัทรียา ทวีวงศ์ ปลัดกระทรวงการท่องเที่ยวและกีฬา พร้อมด้วยผู้แทนหน่วยงานไทยที่เกี่ยวข้อง ได้เข้าร่วมการประชุมเจ้าหน้าที่อาวุโสด้านการท่องเที่ยวอาเซียน (ASEAN NTOs Meeting) ครั้งที่ 61
การประชุมฯ ดังกล่าว มีวัตถุประสงค์เพื่อรับทราบความคืบหน้าการดำเนินงานของประเทศสมาชิกอาเซียนตลอด ปี 2567 ที่ผ่านมา รวมถึงเพื่อหารือแนวทางการส่งเสริมการท่องเที่ยวอาเซียนภายใต้แผนยุทธศาสตร์ด้านการท่องเที่ยวอาเซียน ปี พ.ศ. 2559 - 2568 (ASEAN Tourism Strategic Plan: ATSP 2016 – 2025) ซึ่งเป็นเครื่องมือสำคัญเพื่อให้อาเซียนใช้พัฒนาด้านการท่องเที่ยวอย่างยั่งยืน
ปลัดฯ นัทรียา ได้ประกาศจุดยืนของไทยในการเสริมสร้างความเชื่อมโยงในภูมิภาค สอดคล้องตามเจตนารมณ์ของอาเซียนในการยกระดับให้ภูมิภาคอาเซียนเป็นจุดหมายปลายทางการท่องเที่ยวร่วมกัน หรือ “Single Destination” โดยที่ผ่านมา ไทยได้ออกมาตรการกระตุ้นการเดินทางของนักท่องเที่ยวต่างชาติ ผ่านการขยาย Visa-Free ให้ครอบคลุม 93 ประเทศ และขยายการยกเลิกการใช้บัตรผ่านแดน ตม. 6 ในพื้นที่ชายแดน 14 แห่ง ควบคู่ไปกับการจัดทำโครงการกระตุ้นอุปสงค์การเดินทางท่องเที่ยวภายในพื้นที่ชายแดน อาทิ การจัดงาน Self-drive ชายแดน ไทย - มาเลเซีย และการจัดทำคู่มือส่งเสริมการเดินทางท่องเที่ยวแบบ Self-drive ภายใต้กรอบ IMT-GT ซึ่งเป็นส่วนสำคัญในการกระตุ้นอุตสาหกรรมการท่องเที่ยวของภูมิภาคอาเซียน รวมถึงดึงดูดให้นักท่องเที่ยวต่างชาติเดินทางมาท่องเที่ยวในภูมิภาคอาเซียน รวมทั้งไทยมากขึ้น
ในโอกาสนี้ ปลัดนัทรียาฯ ได้แจ้งให้ที่ประชุมทราบถึงการประกาศให้ไทยเป็นปีแห่งการท่องเที่ยวและกีฬาของไทย "Amazing Thailand Grand Tourism and Sports Year 2025" และได้เน้นย้ำถึงแนวทางการดำเนินงานที่จะเกิดขึ้น รวมทั้งเชิญชวนประเทศสมาชิกอาเซียนร่วมกันเฉลิมฉลองปีแห่งการท่องเที่ยวนี้ อันจะเป็นส่วนสำคัญในการยกระดับการท่องเที่ยวอาเซียนต่อไป
นอกจากนี้ ปลัดกระทรวงฯ และคณะ จะได้เข้าร่วมการประชุมเจ้าหน้าที่อาวุโสด้านการท่องเที่ยวอาเซียนบวกสาม ครั้งที่ 46 การประชุมคณะทำงานด้านการท่องเที่ยวอาเซียน-อินเดีย ครั้งที่ 33 และการประชุมหารือด้านการท่องเที่ยวอาเซียน-รัสเซีย ครั้งที่ 15 ซึ่งถือเป็นโอกาสอันดีที่ไทยจะได้นำเสนอบทบาทของไทยในการผลักดันความร่วมมือร่วมกับประเทศดังกล่าวอย่างต่อเนื่อง โดยความร่วมมือที่สำคัญ ได้แก่
1. ความร่วมมือด้านการท่องเที่ยวไทย - จีน โดยไทยพยายามผลักดันการจัดทำรายชื่อบริษัทนำเที่ยวที่ถูกต้องตามกฎหมายเพื่อสร้างความเชื่อมั่นให้แก่นักท่องเที่ยว
2. ความร่วมมือด้านการท่องเที่ยวไทย – ญี่ปุ่น โดยในปี 2567 กระทรวงการท่องเที่ยวและกีฬามีกำหนดจัดการประชุมร่วมกับสถาบันวิจัย JTTRI – AIRO ครั้งที่ 4 เพื่อแลกเปลี่ยนองค์ความรู้วิชาการด้านการท่องเที่ยว
3. ความร่วมมือด้านการท่องเที่ยวไทย – เกาหลี โดยกรมการท่องเที่ยวร่วมกับศูนย์อาเซียนเกาหลี และธนาคารพัฒนาเอเชีย (Asia Development Bank) ได้จัดการประชุมสัมมนา ในหัวข้อ Digital Technologies Driving Sustainable Tourism Transformation
นอกจากนี้ ไทยมีกำหนดเป็นเจ้าภาพจัดกิจกรรมเสริมสร้างเครือข่ายเยาวชนด้านการท่องเที่ยวอาเซียนบวกสามในปี พ.ศ. 2568 อีกทั้งได้ขอเชิญชวนให้ประเทศสมาชิกและหน่วยงานที่เกี่ยวข้องร่วมกันส่งเสริมให้ไทยและอาเซียนเป็นจุดหมายปลายทางด้านการท่องเที่ยว MICE
4. ความร่วมมือด้านการท่องเที่ยวไทย-อินเดีย ซึ่ง ปี 2568 ถือเป็นปีแห่งการท่องเที่ยวอาเซียน – อินเดีย โดยการท่องเที่ยวแห่งประเทศไทยจะมีการจัด ASEAN – India Tourism Forum นอกจากนี้ กรมการท่องเที่ยวอยู่ระหว่างจัดสรรงบประมาณเพื่อเตรียมการจัดอบรมพัฒนาทักษะการใช้ภาษาฮินดีให้กับบุคลากรด้านการท่องเที่ยวของไทย
ด้านการท่องเที่ยวไทย-รัสเซีย ในปี 2567 มีนักท่องเที่ยวชาวรัสเซียเดินทางมาไทยกว่า 1.74 ล้านคน ซึ่งมากเป็นอันดับหนึ่งของนักท่องเที่ยวจากภูมิภาคยุโรปและมากเป็นอันดับที่ 5 เป็นสืบเนื่องจากมาตราการอำนวยความสะดวกในการเดินทาง การเพิ่มจำนวนเที่ยวบินแบบประจำและเที่ยวบินแบบเหมาลำ รวมถึงการเปิดเส้นทางบินตรงและเส้นทางใหม่เพิ่มเติมระหว่างไทยและรัสเซีย
ทั้งนี้ ผลลัพธ์การประชุมฯ ดังกล่าวจะนำไปรายงานต่อรัฐมนตรีท่องเที่ยวของชาติสมาชิกอาเซียน ในการประชุมรัฐมนตรีท่องเที่ยวอาเซียน ครั้งที่ 28 และการประชุมระดับรัฐมนตรีอื่น ๆ ที่เกี่ยวข้อง ในวันที่ 19 - 20 มกราคม 2568 ที่จะถึงนี้

ที่มา : https://www.thaigov.go.th/news/contents/details/92449