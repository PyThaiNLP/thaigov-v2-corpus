รัฐบาลไทย-ข่าวทำเนียบรัฐบาล-กสร. ขอความร่วมมือนายจ้างให้ลูกจ้างใช้สิทธิเลือกตั้ง อบจ. ไม่ถือเป็นวันลาหรือวันหยุด


วันพฤหัสบดีที่ 16 มกราคม 2568
16/01/2568
พิมพ์
กสร. ขอความร่วมมือนายจ้างให้ลูกจ้างใช้สิทธิเลือกตั้ง อบจ. ไม่ถือเป็นวันลาหรือวันหยุด
กสร. ขอความร่วมมือนายจ้างให้ลูกจ้างใช้สิทธิเลือกตั้ง อบจ. ไม่ถือเป็นวันลาหรือวันหยุด
กรมสวัสดิการและคุ้มครองแรงงาน (กสร.) กระทรวงแรงงาน ออกประกาศขอความร่วมมือนายจ้างให้ลูกจ้างไปใช้สิทธิเลือกตั้งสมาชิกสภาองค์การบริหารส่วนจังหวัดและนายกองค์การบริหารส่วนจังหวัดในวันเสาร์ที่ 1 กุมภาพันธ์นี้ โดยไม่ถือเป็นวันลาหรือวันหยุด
เรือเอก สาโรจน์ คมคาย อธิบดีกรมสวัสดิการและคุ้มครองแรงงาน เปิดเผยว่า ด้วยคณะกรรมการการเลือกตั้งกำหนดให้วันเสาร์ที่ 1 กุมภาพันธ์ 2568 เป็นวันเลือกตั้ง สมาชิกสภาองค์การบริหารส่วนจังหวัดและนายกองค์การบริหารส่วนจังหวัด ซึ่งรัฐธรรมนูญแห่งราชอาณาจักรไทย พุทธศักราช 2560 มาตรา 50 วรรคหนึ่ง บัญญัติให้บุคคลมีหน้าที่ไปใช้สิทธิเลือกตั้ง และพระราชบัญญัติการเลือกตั้งสมาชิกสภาท้องถิ่นหรือผู้บริหารท้องถิ่น พ.ศ. 2562 มาตรา 117 บัญญัติให้ผู้บังคับบัญชาหรือนายจ้างผู้ใดขัดขวาง หรือหน่วงเหนี่ยว หรือไม่ให้ความสะดวกโดยไม่มีเหตุอันสมควรในการไปใช้สิทธิเลือกตั้งของผู้ใต้บังคับบัญชาหรือลูกจ้าง แล้วแต่กรณี ต้องระวางโทษจำคุกไม่เกินสองปี หรือปรับไม่เกินสี่หมื่นบาท หรือทั้งจำทั้งปรับ
อธิบดี กสร. กล่าวต่อไปว่า เพื่อให้ลูกจ้างสามารถทำหน้าที่และใช้สิทธิเลือกตั้ง กรมสวัสดิการและคุ้มครองแรงงานจึงได้ออกประกาศขอความร่วมมือนายจ้าง/สถานประกอบกิจการ อนุญาตให้ลูกจ้างที่ทำงานอยู่ในสถานประกอบกิจการ ซึ่งมีหน้าที่ไปใช้สิทธิเลือกตั้งสมาชิกสภาองค์การบริหารส่วนจังหวัดและนายกองค์การบริหารส่วนจังหวัด เดินทางไปใช้สิทธิเลือกตั้งสมาชิกสภารบริหารบริหารส่วนจังหวัดและนายกองค์การบริหารส่วนจังหวัด ณ หน่วยเลือกตั้งที่ผู้มีสิทธิเลือกตั้งมีชื่ออยู่ โดยไม่ถือเป็นวันลาหรือวันหยุด หากนายจ้าง หรือลูกจ้าง หากมีข้อสงสัยหรือต้องการปรึกษาหารือ สามารถติดต่อได้ที่ สำนักงานสวัสดิการและคุ้มครองแรงงานกรุงเทพมหานคร 10 พื้นที่ หรือสำนักงานสวัสดิการและคุ้มครองแรงงานจังหวัดทุกจังหวัด หรือสายด่วน 1506 กด 3 หรือ 1546

ที่มา : https://www.thaigov.go.th/news/contents/details/92454