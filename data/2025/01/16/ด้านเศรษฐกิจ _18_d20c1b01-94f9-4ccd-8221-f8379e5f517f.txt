รัฐบาลไทย-ข่าวทำเนียบรัฐบาล-รองปลัดถาวร เข้าร่วมการประชุมระดับเจ้าหน้าที่อาวุโสของการประชุมรัฐมนตรีเกษตรและอาหารเบอร์ลิน ครั้งที่ 17


วันพฤหัสบดีที่ 16 มกราคม 2568
รองปลัดถาวร เข้าร่วมการประชุมระดับเจ้าหน้าที่อาวุโสของการประชุมรัฐมนตรีเกษตรและอาหารเบอร์ลิน ครั้งที่ 17
รองปลัดถาวร เข้าร่วมการประชุมระดับเจ้าหน้าที่อาวุโสของการประชุมรัฐมนตรีเกษตรและอาหารเบอร์ลิน ครั้งที่ 17
นายถาวร ทันใจ รองปลัดกระทรวงเกษตรและสหกรณ์ เปิดเผยภายหลังร่วมการประชุมระดับเจ้าหน้าที่อาวุโสของการประชุมรัฐมนตรีเกษตรและอาหารเบอร์ลิน ครั้งที่ 17 (The 17th Berlin Ministers’ Conference) พร้อมด้วยเจ้าหน้าที่ที่เกี่ยวข้องเข้าร่วม ณ สหพันธ์สาธารณรัฐเยอรมนี ว่า กระทรวงเกษตรฯ ได้ร่วมแสดงความเห็นต่อร่างเอกสารแถลงการณ์ดังกล่าว “โดยมีเป้าหมายเพื่อส่งเสริมเศรษฐกิจชีวภาพที่ยั่งยืน (Sustainable Bioeconomy) เพื่อสนับสนุนเป้าหมายการพัฒนาที่ยั่งยืน (SDGs) และการเปลี่ยนผ่านระบบเศรษฐกิจโลกสู่ความยั่งยืนในปี 2030 โดยมุ่งเน้นการดำเนินงานใน 4 ด้านคือ 1) การผลิตชีวมวลอย่างยั่งยืน ควบคู่กับการแก้ไขปัญหาความขัดแย้งด้านผลประโยชน์ 2) การใช้ชีวมวลอย่างยั่งยืน เพื่อช่วยส่งเสริมความมั่นคงทางอาหารของโลก 3) การเสริมสร้างและสนับสนุนนวัตกรรม และ 4) การสร้างกรอบการทำงานที่เป็นธรรมตามหลักธรรมาภิบาลซึ่งสอดคล้องกับนโยบายของกระทรวงเกษตรและสหกรณ์
สำหรับการประชุมในวันนี้เป็นส่วนหนึ่งของการประชุม Global Forum for Food and Agriculture (GFFA) ครั้งที่ 17 ภายใต้หัวข้อหลัก “Farming a Sustainable Bioeconomy” ณ ศูนย์การประชุม City Cube Berlin โดยมีวัตถุประสงค์เพื่อหารือให้ความเห็นต่อร่างเอกสารแถลงการณ์ (2025 Zero Draft Communique) เพื่อเสนอต่อที่ประชุมรัฐมนตรีเกษตรเบอร์ลิน ครั้งที่ 17 โดยมี รัฐมนตรีว่าการกระทรวงเกษตรและสหกรณ์ ร่วมพิจารณาและรับรองร่างเอกสารแถลงการณ์ฉบับนี้ในการประชุมรัฐมนตรีเกษตรและอาหารเบอร์ลิน ครั้งที่ 17 (The 17th Berlin Ministers’ Conference) ในวันที่ 18 มกราคม 2568 ต่อไป

ที่มา : https://www.thaigov.go.th/news/contents/details/92455