รัฐบาลไทย-ข่าวทำเนียบรัฐบาล-กระทรวงคมนาคม หารือญี่ปุ่น ยกระดับความร่วมมือการพัฒนาระบบราง ระบุไทยเน้นการพัฒนาโครงสร้างพื้นฐานมุ่งสู่การเป็นศูนย์กลางด้านการคมนาคมขนส่งของอาเซียน 


วันพฤหัสบดีที่ 16 มกราคม 2568
กระทรวงคมนาคม หารือญี่ปุ่น ยกระดับความร่วมมือการพัฒนาระบบราง ระบุไทยเน้นการพัฒนาโครงสร้างพื้นฐานมุ่งสู่การเป็นศูนย์กลางด้านการคมนาคมขนส่งของอาเซียน
กระทรวงคมนาคม หารือญี่ปุ่น ยกระดับความร่วมมือการพัฒนาระบบราง ระบุไทยเน้นการพัฒนาโครงสร้างพื้นฐานมุ่งสู่การเป็นศูนย์กลางด้านการคมนาคมขนส่งของอาเซียน ย้ำ! พร้อมสนับสนุน JTTRI ประเทศไทย ให้เกิดการพัฒนาอย่างต่อเนื่อง
วันนี้ (16 มกราคม 2568) นายสุริยะ จึงรุ่งเรืองกิจ รองนายกรัฐมนตรี และรัฐมนตรีว่าการกระทรวงคมนาคม มอบหมายให้ นายชาครีย์ บำรุงวงศ์ ผู้ตรวจราชการกระทรวงคมนาคม เป็นผู้แทนต้อนรับ Mr. SHUKURI Masafumi (นายชูคุริ มาซาฟูมิ) ประธานสถาบันวิจัยการขนส่งและการท่องเที่ยวแห่งประเทศญี่ปุ่น (JTTRI) และประธานสมาคมรถไฟความเร็วสูงระหว่างประเทศ (IHRA) ในโอกาสเข้าเยี่ยมคารวะและร่วมหารือ         ถึงทิศทางและยุทธศาสตร์การพัฒนาด้านคมนาคมขนส่งและโครงสร้างพื้นฐานปี 2568 เพื่อเป็นแนวทางในการพัฒนาความร่วมมือระหว่างกระทรวงคมนาคมกับ JTTRI และ IHRA และรายงานการจัดการประชุมเชิงปฏิบัติการ Thai - Japan Railway Workshop ณ ห้องประชุมกระทรวงคมนาคม
นายชาครีย์ กล่าวว่า กระทรวงคมนาคมยินดีต้อนรับ Mr. Shukuri Masafumi และคณะผู้แทน JTTRI ในโอกาสเดินทางเยือนประเทศไทย และกระทรวงคมนาคม เพื่อหารือถึงทิศทางความร่วมมือระหว่าง JTTRI กับกระทรวงคมนาคมด้านการส่งเสริมเทคโนโลยีระบบราง ซึ่งรองนายกรัฐมนตรี และรัฐมนตรีว่าการกระทรวงคมนาคม นายสุริยะ จึงรุ่งเรืองกิจ ได้ให้ความสำคัญพร้อมมอบนโยบายให้การขนส่งทางรางเป็นการขนส่งหลัก         ของประเทศ เพื่อให้ต้นทุนราคาค่าขนส่งของประเทศถูกลง และเป็นมิตรต่อสิ่งแวดล้อม รวมถึงรู้สึกยินดีเป็นอย่างยิ่งสำหรับความร่วมมือระหว่าง JTTRI กับกรมการขนส่งทางราง (ขร.) ในการร่วมกันจัดประชุมเชิงปฏิบัติการ Thai - Japan Railway Workshop 2024 วันที่ 17 มกราคม 2567 ซึ่งเป็นการแลกเปลี่ยนความคิดเห็นในการป้องกันอุบัติเหตุและยกระดับความปลอดภัย ถือเป็นการยกระดับความร่วมมือด้านระบบรางระหว่างประเทศญี่ปุ่นกับประเทศไทยไปอีกขั้นหนึ่ง
ปัจจุบันกระทรวงคมนาคมอยู่ระหว่างเปลี่ยนผ่านการขนส่งทางถนนมาสู่ทางรางและทางน้ำ ทำให้มีการขยายเส้นทางรถไฟจำนวนมาก ทั้งในเขตเมืองและเชื่อมโยงภูมิภาคต่าง ๆ อาทิ โครงการระบบรถไฟชานเมืองสายสีแดงส่วนต่อขยาย ประกอบด้วย 1) ช่วงบางซื่อ - พญาไท - มักกะสัน - หัวหมาก และช่วงบางซื่อ - หัวลำโพง 2) ช่วงรังสิต - มหาวิทยาลัยธรรมศาสตร์ ศูนย์รังสิต และ 3) ช่วงตลิ่งชัน - ศิริราช และ ตลิ่งชัน - ศาลายา โครงการก่อสร้างรถไฟทางคู่ ระยะทางรวมกว่า 1,500 กิโลเมตร แบ่งเป็นระยะที่ 1 จำนวน 7 เส้นทาง ระยะทางรวม 993 กิโลเมตร ปัจจุบันมีความคืบหน้ากว่าร้อยละ 95 และระยะที่ 2 อีก 7 เส้นทาง ปัจจุบันอยู่ระหว่างเตรียมการก่อสร้างแล้ว 1 เส้นทางคือ ช่วงขอนแก่น-หนองคาย และอีก 6 เส้นทาง  อยู่ระหว่างรอการนำเสนอคณะรัฐมนตรี และโครงการก่อสร้างรถไฟความเร็วสูง ช่วงกรุงเทพฯ - หนองคาย แบ่งการก่อสร้างเป็น 2 ช่วง คือ ช่วงกรุงเทพฯ - นครราชสีมา และช่วงนครราชสีมา – หนองคาย
“ภายใต้นโยบายของรัฐบาลและกระทรวงคมนาคมที่เน้นการพัฒนาโครงสร้างพื้นฐานด้านการคมนาคมขนส่ง เพื่อยกระดับให้ประเทศไทยกลายเป็นศูนย์กลางด้านการคมนาคมขนส่งของภูมิภาคอาเซียน โดยความช่วยเหลือด้านวิชาการจาก JTTRI ที่ได้รับอย่างต่อเนื่องจะเป็นประโยชน์อย่างยิ่ง เนื่องจากประเทศญี่ปุ่นมีความก้าวหน้าด้านเทคโนโลยีระบบรางในระดับโลก โดยกระทรวงคมนาคมพร้อมที่จะสนับสนุนการดำเนินงานของ JTTRI ประเทศไทย เพื่อให้เกิดการพัฒนาระบบรางของไทยอย่างต่อเนื่องต่อไป”

ที่มา : https://www.thaigov.go.th/news/contents/details/92451