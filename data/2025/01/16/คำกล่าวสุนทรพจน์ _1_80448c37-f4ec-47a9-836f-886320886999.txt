รัฐบาลไทย-ข่าวทำเนียบรัฐบาล- สาร   นางสาวแพทองธาร  ชินวัตร นายกรัฐมนตรี   เนื่องในโอกาสวันครู ครั้งที่ 69 พ.ศ. 2568   วันที่ 16 มกราคม 2568


วันพฤหัสบดีที่ 16 มกราคม 2568
16/01/2568
พิมพ์
สาร   นางสาวแพทองธาร  ชินวัตร นายกรัฐมนตรี   เนื่องในโอกาสวันครู ครั้งที่ 69 พ.ศ. 2568   วันที่ 16 มกราคม 2568
สาร   นางสาวแพทองธาร  ชินวัตร นายกรัฐมนตรี  เนื่องในโอกาสวันครู ครั้งที่ 69 พ.ศ. 2568   วันที่ 16 มกราคม 2568
เนื่องในโอกาสวันครู ครั้งที่ 69 วันที่ 16 มกราคม 2568 ดิฉันขอส่งความระลึกถึงและความปรารถนาดีมายังคุณครูและบุคลากรทางการศึกษาทุกท่าน ที่สร้างคุณูปการแก่การศึกษา
ของชาติตลอดมา
“ครู” เป็นปูชนียบุคคลที่มีคุณค่าของชาติที่พัฒนาเด็กและเยาวชนไทยให้มีศักยภาพครูจึงเป็นผู้มีพระคุณแก่ศิษย์ทุกคน ดิฉันได้มอบคำขวัญวันครู ครั้งที่ 69 พ.ศ. 2568 ว่า “ครูจุดประกายความฝัน ผลักดันให้กล้าคิด สร้างโอกาสในชีวิตให้เด็กไทย” ด้วยระลึกถึงพระคุณครู อาจารย์ ที่เปรียบเสมือนผู้ใหญ่
ที่เคารพรักในครอบครัวที่ให้ความรัก ความเมตตา ความปรารถนาดี เป็นผู้จุดประกายความคิด ความฝันให้แก่ศิษย์ รวมทั้งถ่ายทอดวิชาความรู้และสร้างเสริมประสบการณ์ชีวิต ให้คำชี้แนะ เป็นผู้นำความคิดให้ศิษย์ได้กล้าแสดงออก กล้าคิด กล้าทำในสิ่งที่ถูกต้องและเหมาะสม ทำให้ศิษย์ได้เรียนรู้และสามารถนำไปปรับใช้ในการดำเนินชีวิต ทั้งการประกอบสัมมาชีพ การเลี้ยงดูครอบครัว และการอยู่ร่วมกับคนในสังคม
ครูเป็นผู้สร้างแรงบันดาลใจให้ศิษย์ได้ต่อยอดความคิดและทำในสิ่งใหม่ ๆ ซึ่งจะทำให้ศิษย์ได้มีโอกาสในการเลือกแบบแผนชีวิตที่มีความมั่นคงและมีความสุข ครูจึงต้องเพียบพร้อมไปด้วยทักษะ ความรู้ ความสามารถและพัฒนาฝึกฝนตนเองอยู่เสมอ เพื่อให้ทันต่อการเปลี่ยนแปลงในโลกยุคใหม่ ซึ่งจะบ่มเพาะให้ศิษย์เป็นคนดีและคนเก่ง มีคุณธรรม จริยธรรม พร้อมที่จะเติบโตเป็นผู้ใหญ่ที่มีคุณภาพ และเป็นทรัพยากรบุคคลที่มีคุณค่าที่น่าภาคภูมิใจของชาติ รวมทั้งเป็นกำลังสำคัญในการสร้างคุณประโยชน์ให้แก่สังคม
และความเจริญก้าวหน้าให้แก่ชาติบ้านเมืองสืบไป
ในโอกาสวันครู ครั้งที่ 69 พ.ศ. 2568 ดิฉันในฐานะศิษย์ขอแสดงความกตเวทิตาคุณแก่คุณครูที่ประสิทธิ์ประสาทวิชาความรู้แก่ศิษย์ด้วยหัวใจที่มุ่งมั่น ทุ่มเท เสียสละเสมอมา พร้อมกันนี้ ดิฉันขออวยพรให้ครูอาวุโส ครูและบุคลากรทางการศึกษาที่ปฏิบัติภารกิจในการพัฒนาการศึกษาของชาติทุกท่าน ประสบแต่ความสุข มีพลังกาย พลังใจ พลังสติปัญญาที่เข้มแข็งและเปี่ยมไปด้วยพลังความคิดสร้างสรรค์ มีสุขภาพกาย สุขภาพใจแข็งแรงสมบูรณ์ มีความเจริญก้าวหน้าในหน้าที่การงาน และประสบความสำเร็จในสิ่งที่ปรารถนาทุกประการโดยทั่วกัน
/////////////////////

ที่มา : https://www.thaigov.go.th/news/contents/details/92428