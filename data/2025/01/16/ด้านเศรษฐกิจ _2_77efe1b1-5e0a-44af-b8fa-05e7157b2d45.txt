รัฐบาลไทย-ข่าวทำเนียบรัฐบาล-​ปลัดฯ ณัฐพล ระดมขุนพล MIND ตั้งรับนโยบายการจัดทำงบประมาณรายจ่ายประจำปีงบประมาณ พ.ศ. 2569


วันพุธที่ 15 มกราคม 2568
15/01/2568
พิมพ์
​ปลัดฯ ณัฐพล ระดมขุนพล MIND ตั้งรับนโยบายการจัดทำงบประมาณรายจ่ายประจำปีงบประมาณ พ.ศ. 2569
​ปลัดฯ ณัฐพล ระดมขุนพล MIND ตั้งรับนโยบายการจัดทำงบประมาณรายจ่ายประจำปีงบประมาณ พ.ศ. 2569
วันนี้ (15 มกราคม 2568) ดร.ณัฐพล รังสิตพล ปลัดกระทรวงอุตสาหกรรม พร้อมด้วย นายศุภกิจ บุญศิริ รองปลัดกระทรวงอุตสาหกรรม และผู้บริหารระดับสูงของกระทรวงอุตสาหกรรม เข้าร่วมประชุมสัมมนาและมอบนโยบายการจัดทำงบประมาณรายจ่ายประจำปีงบประมาณปี 2569 โดยมี นางสาวแพทองธาร ชินวัตร นายกรัฐมนตรี เป็นประธานเปิดประชุม ณ ห้องรอยัล จูบิลี่ บอลรูม อาคารชาเลนเจอร์ ศูนย์แสดงสินค้าและการประชุมอิมแพ็ค เมืองทองธานี
นายกฯ กล่าวว่า การจัดสรรงบประมาณในปีงบประมาณ พ.ศ. 2569 มีกรอบวงเงิน 3.7 ล้านล้านบาท ขอให้ทุกหน่วยพิจารณาใช้จ่ายอย่างมีประสิทธิภาพใช้เท่าที่จำเป็น และพยายามไม่สร้างรายจ่ายประจำให้เพิ่มขึ้น เพราะจะเป็นต้นทุนสะสมในทุกปี ซึ่งปรับเปลี่ยนยาก และขอให้ทุกฝ่ายช่วยกันใช้งบประมาณอย่างคุ้มค่า และเกิดประโยชน์ทุกบาททุกสตางค์กับพี่น้องประชาชนจริง ๆ
ขอตั้งเป้าหมายการจัดทำงบประมาณปี 69 ว่า “การเติบโตทางประสิทธิผล” ใช้งบอย่างแม่นยำมากยิ่งขึ้น โดยต้องตรงกับวัตถุประสงค์และเป้าหมาย ประกอบด้วย 1) ไม่ลดสัดส่วนงบลงทุน เพื่อสร้างการเติบโตทางเศรษฐกิจอย่างต่อเนื่อง 2) ไม่เพิ่มงบดำเนินงาน และงบประมาณ แต่เน้นเพิ่มประสิทธิผล 3) ไม่เพิ่มอัตรากำลัง โดยพัฒนาบุคลากรที่มีอยู่ให้มีศักยภาพพร้อม ๆ กับการดูแลสวัสดิการอย่างทั่วถึง รวมทั้งสร้างโอกาสให้ประชาชน เพื่อกระจายความเท่าเทียม และสวัสดิการต่าง ๆ ให้เข้าถึงทุกพื้นที่ ตลอดจนการแก้ปัญหาเรื่องเร่งด่วนให้กับประเทศไทย ส่วนความท้าทายที่ในวันนี้ คือ ภัยธรรมชาติ ซึ่งทุกภาคส่วนต้องวางแผนเตรียมพร้อมรับมือ

ที่มา : https://www.thaigov.go.th/news/contents/details/92413