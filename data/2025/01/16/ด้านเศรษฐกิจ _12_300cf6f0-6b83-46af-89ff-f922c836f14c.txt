รัฐบาลไทย-ข่าวทำเนียบรัฐบาล-เริ่ม 16 มกราคม 2568 “Easy E-Receipt 2.0” ลดหย่อนภาษีสูงสุด 50,000 บาท กระตุ้นเศรษฐกิจในประเทศ


วันพฤหัสบดีที่ 16 มกราคม 2568
16/01/2568
พิมพ์
เริ่ม 16 มกราคม 2568 “Easy E-Receipt 2.0” ลดหย่อนภาษีสูงสุด 50,000 บาท กระตุ้นเศรษฐกิจในประเทศ
กรมสรรพากรเชิญชวนผู้เสียภาษีใช้สิทธิประโยชน์ทางภาษีตามมาตรการ Easy E-Receipt 2.0 ตั้งแต่วันที่ 16 มกราคม ถึงวันที่ 28 กุมภาพันธ์ พ.ศ. 2568 ตามจำนวนที่จ่ายจริง มาลดหย่อนภาษีได้สูงสุดไม่เกิน 50,000 บาท
กรมสรรพากรขอเชิญชวนผู้เสียภาษี ใช้สิทธิประโยชน์ทางภาษีตามมาตรการ Easy E-Receipt 2.0 ซึ่งเป็นมาตรการลดหย่อนภาษี เพื่อกระตุ้นเศรษฐกิจผ่านการใช้จ่ายของประชาชน รวมถึงส่งเสริมการใช้ระบบอิเล็กทรอนิกส์ โดยผู้เสียภาษีสามารถนำค่าใช้จ่ายจากการซื้อสินค้าและบริการภายในประเทศ ตั้งแต่วันที่ 16 มกราคม ถึงวันที่ 28 กุมภาพันธ์ พ.ศ. 2568 ตามจำนวนที่จ่ายจริง มาลดหย่อนภาษีได้สูงสุดไม่เกิน 50,000 บาท ทั้งนี้ ผู้เสียภาษีต้องได้รับเอกสารยืนยันการใช้จ่ายในรูปแบบใบกำกับภาษีอิเล็กทรอนิกส์ (e-Tax Invoice) หรือใบรับอิเล็กทรอนิกส์ (e-Receipt) เท่านั้น
นายปิ่นสาย สุรัสวดี อธิบดีกรมสรรพากร กล่าวว่า “กรมสรรพากรได้จัดทำรายชื่อผู้ประกอบการที่ใช้ระบบ e-Tax Invoice & e-Receipt และระบบ e-Tax Invoice by Time Stamp เพื่ออำนวยความสะดวกให้ผู้เสียภาษีสามารถตรวจสอบรายชื่อผู้ประกอบการได้ ตั้งแต่วันที่ 16 มกราคม 2568 เป็นต้นไป ที่เว็บไซต์กรมสรรพากร www.rd.go.th หรือที่ https://etax.rd.go.th/ETAXSEARCH/normal_person.html  ทั้งนี้ เมื่อผู้เสียภาษีซื้อสินค้า หรือใช้บริการแล้ว ให้ขอใบกำกับภาษีอิเล็กทรอนิกส์ (e-Tax Invoice) หรือ  ใบรับอิเล็กทรอนิกส์ (e-Receipt) โดยระบุชื่อ นามสกุล และเลขประจำตัวผู้เสียภาษีอากร (เลขประจำตัวประชาชน) ของผู้ซื้อสินค้าหรือผู้รับบริการ เพื่อความถูกต้องและครบถ้วน  ในการใช้สิทธิลดหย่อนภาษี”
อธิบดีกรมสรรพากร กล่าวสรุปว่า “มาตรการภาษี Easy E-Receipt 2.0 เป็นมาตรการที่ช่วยส่งเสริมเศรษฐกิจในประเทศ และเป็นการลดภาระภาษีของประชาชน จึงขอเชิญชวนผู้เสียภาษีซื้อสินค้า หรือรับบริการ พร้อมใช้สิทธิประโยชน์จากมาตรการดังกล่าว”
หากมีข้อสงสัยเพิ่มเติมติดต่อสอบถามได้ที่ศูนย์สารนิเทศสรรพากร RD Intelligence Center โทรศัพท์หมายเลข 1161 หรือติดต่อที่สำนักงานสรรพากรพื้นที่สาขาทุกแห่งทั่วประเทศ

ที่มา : https://www.thaigov.go.th/news/contents/details/92440