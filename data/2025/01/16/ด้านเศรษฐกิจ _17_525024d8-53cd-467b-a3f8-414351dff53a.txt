รัฐบาลไทย-ข่าวทำเนียบรัฐบาล-รมช.อิทธิ เรียกถกด่วน เพิ่มความเข้มข้นแก้ฝุ่น PM 2.5 


วันพฤหัสบดีที่ 16 มกราคม 2568
รมช.อิทธิ เรียกถกด่วน เพิ่มความเข้มข้นแก้ฝุ่น PM 2.5
รมช.อิทธิ เรียกถกด่วน เพิ่มความเข้มข้นแก้ฝุ่น PM 2.5 เตรียมยกร่างประกาศกระทรวง “มาตรการแก้ไขปัญหาฝุ่น PM 2.5 ภาคการเกษตร”
นายอิทธิ ศิริลัทธยากร รัฐมนตรีช่วยว่าการกระทรวงเกษตรและสหกรณ์ กล่าวภายหลังเป็นประธานการประชุมหารือแก้ไขปัญหาฝุ่น PM2.5 ภาคการเกษตร ณ ห้องประชุม 134 กระทรวงเกษตรและสหกรณ์ ว่า ตามที่นางสาวแพทองธาร ชินวัตร นายกรัฐมนตรี ได้ประชุมด่วนหน่วยงานที่เกี่ยวข้อง เมื่อวันที่ 15 ม.ค. ที่ผ่านมา เพื่อติดตามการแก้ปัญหาฝุ่น PM 2.5 และกำชับให้ทุกหน่วยงานดำเนินมาตรการลดฝุ่นอย่างเข้มงวดนั้น ในวันนี้ตนจึงได้เรียกประชุมหารือหน่วยงานในสังกัดกระทรวงเกษตรและสหกรณ์ เพื่อร่วมกันพิจารณา (ร่าง) ประกาศกระทรวงเกษตรและสหกรณ์ เรื่อง มาตรการบริหารจัดการป้องกันและแก้ไขปัญหาฝุ่นละอองขนาดเล็ก ไม่เกิน 2.5 ไมครอน (PM2.5) ภาคการเกษตร เพื่อยกระดับมาตรการในการแก้ไขปัญหาฝุ่น PM2.5 ให้มีความเข้มข้นยิ่งขึ้น ลดการเผาพื้นที่เกษตรอย่างจริงจัง ซึ่งหากพบว่าเกษตรกรมีการเผาในพื้นที่เกษตร จะถูกตัดสิทธิการได้รับความช่วยเหลือชดเชยต่าง ๆ จากภาครัฐ
ทั้งนี้ มอบหมายให้ฝ่ายเลขา นำข้อเสนอแนะในที่ประชุมไปปรับปรุงร่างประกาศดังกล่าวให้มีความครอบคลุม  เพื่อนำเสนอรัฐมนตรีว่าการกระทรวงเกษตรและสหกรณ์ ลงนามให้ความเห็นชอบ ต่อไป
สำหรับการประชุมในครั้งนี้ มีผู้เข้าร่วมประกอบด้วย นายภูผา ลิกค์ ผู้ช่วยเลขานุการรัฐมนตรีว่าการกระทรวงเกษตรและสหกรณ์ นายอภัย สุทธิสังข์ รองปลัดกระทรวงเกษตรและสหกรณ์ และหน่วยงานที่เกี่ยวข้อง อาทิ สำนักแผนงานและโครงการพิเศษ สำนักกฎหมาย สป.กษ. กรมวิชาการเกษตร กรมส่งเสริมสหกรณ์ กรมส่งเสริมการเกษตร กรมการข้าว กรมปศุสัตว์ กรมประมง สำนักงานเศรษฐกิจการเกษตร สำนักงานการปฏิรูปที่ดินเพื่อเกษตรกรรม เข้าร่วม

ที่มา : https://www.thaigov.go.th/news/contents/details/92453