รัฐบาลไทย-ข่าวทำเนียบรัฐบาล- ฝนตกไม่หวั่น....นายกฯ เยือนยะลาพบปะผู้นำศาสนา 5 จังหวัด ขอให้ นร. ตั้งใจเรียน ย้ำรัฐบาลมีโอกาสดี ๆ อีกมากที่จะมอบให้ 


วันพฤหัสบดีที่ 16 มกราคม 2568
16/01/2568
พิมพ์
ฝนตกไม่หวั่น....นายกฯ เยือนยะลาพบปะผู้นำศาสนา 5 จังหวัด ขอให้ นร. ตั้งใจเรียน ย้ำรัฐบาลมีโอกาสดี ๆ อีกมากที่จะมอบให้
ขอบคุณทุกคนที่มาต้อนรับอย่างอบอุ่น ติดตามประเด็นจ่ายเงินเยียวยา 9 พันบาท คาดเสร็จ 100 % สิ้นเดือน ม.ค 68
วันนี้ (16 มกราคม 2568) เวลา 14.40 น. ณ โรงเรียนธรรมวิทยามูลนิธิ จ.ยะลา นางสาวแพทองธาร ชินวัตร นายกรัฐมนตรี พบปะผู้นำศาสนาและนักเรียนโรงเรียนธรรมวิทยามูลนิธิ ซึ่งเป็นโรงเรียนเอกชนสอนศาสนาอิสลามขนาดใหญ่ในพื้นที่จังหวัดชายแดนภาคใต้ มีนักเรียนจำนวนประมาณ 6,000 คน เปิดสอนทั้งวิชาศาสนาและสามัญตามหลักสูตรของกระทรวงศึกษาธิการ เปิดสอนในระดับมัธยมศึกษาปีที่ 1 ถึงมัธยมศึกษาปีที่ 6 มีเป้าหมาย ในการพัฒนาทั้งด้านความรู้ทางวิชาการ การเรียนรู้ทางศาสนา ซึ่งส่งผลต่อการพัฒนาคุณภาพการศึกษาของเยาวชนในพื้นที่ โดยมีนายภูมิธรรม เวชยชัย รองนายกรัฐมนตรี และรัฐมนตรีว่าการกระทรวงกลาโหม นายสุริยะ จึงรุ่งเรืองกิจ รองนายกรัฐมนตรี และรัฐมนตรีว่าการกระทรวงคมนาคม
พันตำรวจเอก ทวี สอดส่อง รัฐมนตรีว่าการกระทรวงยุติธรรม นายอำพล พงศ์สุวรรณ ผู้ว่าราชการจังหวัดยะลา หัวหน้าส่วนราชการ ผู้นำทางศาสนาในพื้นที่ นักเรียน บุคลากรทางการศึกษา และประชาชนกว่า 7,000 คน เข้าร่วม
เมื่อนายกรัฐมนตรีเดินทางมาบริเวณโรงเรียนตัวแทนนักเรียนได้ร้องเพลงมาร์ชประจำโรงเรียนต้อนรับ และนายกรัฐมนตรีได้โบกมือทักทายน้อง ๆ นักเรียนและร่วมถ่ายเซลฟี่อย่างเป็นกันเอง แม้บรรยากาศเต็มไปด้วยสายฝน แต่ก็ได้สร้างรอยยิ้มและความปลาบปลื้มให้กับน้อง ๆ นักเรียน
โอกาสนี้ นายกรัฐมนตรีกล่าวสวัสดีผู้นำศาสนาอิสลามจาก 5 จังหวัดชายแดนใต้และประชาชนที่มารอต้อนรับพร้อมขอบคุณที่มาต้อนรับอย่างอบอุ่น  ย้ำว่ารัฐบาลมีความตั้งใจตั้งมั่นและตั้งใจ ในการที่จะพัฒนาเยาวชนของไทยให้แข็งแรง เข้มแข็ง เต็มไปด้วยชีวิตที่มีโอกาส โดยเฉพาะโอกาสแห่งการศึกษา ซึ่งรัฐบาลต้องการที่จะให้กระจายไปทุกพื้นที่ทั่วประเทศไทย เพื่อน้อง ๆ ทุกคนสามารถเข้าถึงได้ โดยจะเป็นการเพิ่มโอกาสในการสร้างรายได้ให้กับตนเองและสร้างรายได้หลักให้กับครอบครัว นอกจากนี้รัฐบาลจะเร่งขับเคลื่อน Soft Power อย่างเต็มที่ เพราะเล็งเห็นว่าแต่ละจังหวัดมีความพิเศษและอัตลักษณ์ต่างกัน
นอกจากนี้ นายกรัฐมนตรีกล่าวว่าวันนี้เป็นวันครู ขอบคุณคุณครูที่บ่มสอนนักเรียนมาตลอด ซึ่งวันนี้ได้มาเป็นนายกรัฐมนตรี ก็ต้องขอบคุณคุณครูในอดีตเช่นกัน เพราะเป็นรากฐานของความสำเร็จรากฐานของชีวิต ตลอดจนแนวคิดต่าง ๆ โอกาสนี้ นายกฯ เล่าถึงชีวิตในช่วงที่เป็นนักเรียนและนักศึกษา ทั้งการใช้ชีวิตที่โรงเรียนและมหาวิทยาลัย ได้เข้าใจว่าคุณครูคือส่วนสำคัญในการปั้นคนและสร้างลูกศิษย์ที่มีคุณภาพให้กับประเทศในอนาคต และได้กล่าวโอวาทแก่น้องๆ นักเรียนว่า ขอให้ตั้งใจเรียนและฟังคุณครู อย่าดื้อ ขอให้ทุกคนเป็นเด็กดี สดใส เติบโตสมวัย และมีโอกาสดี ๆ อีกมากมายในประเทศที่รัฐบาลจะต้องจัดสรรให้กับประชาชนทุกคน ขอบคุณชาวยะลาอย่างมากที่ให้การต้อนรับอย่างอบอุ่นและทุกคนน่ารักมาก ๆ
จากนั้น นายกรัฐมนตรีเข้าห้องประชุมเพื่อรับชมการแสดงศิลปะการพูดประสานเสียงเป็นกลุ่ม (Choral speaking) จากตัวแทนนักเรียน ผ่านการพูดพร้อมกัน เคลื่อนไหวท่าทาง เพื่อถ่ายทอดอารมณ์ โดยผสมผสานความหลากหลายทางวัฒนธรรมในพื้นที่ เช่น ภาษาไทย ภาษาไทยถิ่นใต้ หรือภาษามลายู (ยาวี) ภาษาอังกฤษ โดยน้อง ๆ เล่าเรื่องราวประวัติความเป็นมาของโรงเรียนธรรมวิทยามูลนิธิ และกิจกรรมโครงการต่าง ๆ ที่สำคัญภายในโรงเรียน พร้อมรับฟังรายงานการช่วยเหลือผู้ที่ประสบอุทกภัยจากนายอำพล พงศ์สุวรรณ ผู้ว่าราชการจังหวัดยะลา ซึ่งปัจจุบันสถานการณ์คลี่คลายแล้ว อยู่ระหว่างการฟื้นฟูที่อยู่อาศัย จ่ายเงินเยียวยาไปแล้ว 5 ครั้ง คิดเป็น 85.96% คาดจะครบถ้วนภายในวันที่ 31 ม.ค. 68
นายกรัฐมนตรีกล่าวว่าวันนี้มาติดตามการพัฒนาด้านคมนาคมและการขนส่งในพื้นที่ เพื่ออำนวยความสะดวกให้กับประชาชน ด้านการเดินทางและการท่องเที่ยว รวมถึงการส่งเสริมการนำเข้าและส่งออกสินค้า ซึ่งรัฐบาลพร้อมที่จะแก้ไขปัญหาความเดือดร้อนของประชาชนในพื้นที่ ชื่นชมการแสดงของนักเรียนที่แสดงบนเวที ตลอดจนครูที่ฝึกสอนการแสดง ต้องใช้เวลาฝึกฝนอย่างมาก ทุ่มเทแรงกายแรงใจ ขอให้ภูมิใจในตนเอง  วันนี้รู้สึกประทับใจอย่างมาก แม้จะนั่งรับชมการแสดงเป็นเวลาสั้น ๆ แต่การแสดงก็สามารถถ่ายทอดออกมาได้ดี ทำให้สามารถเข้าใจบริบทวัฒนธรรม สิ่งแวดล้อมที่น้อง ๆ เติบโตขึ้นมา และอยากจะให้การแสดงดังกล่าวสามารถสร้างความประทับใจให้คนระดับโลกที่ได้ชม
พร้อมกันนี้ นายกรัฐมนตรี กล่าวขอบคุณผู้นำศาสนาทุก ๆ ท่าน ที่สอนเด็กเยาวชนให้เติบโตขึ้นมาอย่างเข้มแข็ง จิตใจแข็งแรง ซึ่งเป็นพื้นฐานในการดำเนินชีวิต ไม่ว่าจะเชื้อชาติศาสนาใด ก็เป็นไทยด้วยกันมีความรักให้กัน รัฐบาลพร้อมสนับสนุนความสามัคคีและจะสนับสนุนประชาชนภาคใต้ในทุกมิติ ที่ส่วน ปัญหาน้ำท่วมที่เกิดขึ้น รัฐบาลมีแผนดูแลทั้งระยะสั้นระยะยาว ตรงไหนทำได้ก่อนก็ทำก่อน เพื่อให้ปัญหาดังกล่าวลดลงเรื่อย ๆ
“ปีนี้รัฐบาลมั่นใจว่าเป็นปีแห่งโอกาสของประชาชนทุกคน เป็นปีที่ดีดังนั้น ขอให้ทุกคนมีความสุข เพราะรัฐบาลจะสนับสนุนทุก ๆ คนอย่างเต็มความสามารถและยินดีที่จะได้พบกันวันนี้” นายกรัฐมนตรีกล่าว
ทั้งนี้ นายกรัฐมนตรีเยี่ยมชมนิทรรศการผลงานของนักเรียนโรงเรียนธรรมวิทยามูลนิธิด้านต่าง ๆ ทั้งผลงานทางวิชาการ ผลงานทางศิลปะและสิ่งประดิษฐ์จากโครงการธนาคารขยะ ซึ่งนักเรียนสามารถนำไปต่อยอดสร้างมูลค่าและรายได้ให้กับตนเองและครอบครัวด้วย พร้อมกันนี้นายกรัฐมนตรี ได้ลงนามในสมุดเยี่ยมเพื่อเป็นที่ระลึกและขวัญกำลังใจในโอกาสเดินทางมาพบปะผู้นำศาสนาและนักเรียนโรงเรียนธรรมวิทยามูลนิธิ อ.เมือง จ.ยะลา ด้วย
****************

ที่มา : https://www.thaigov.go.th/news/contents/details/92450