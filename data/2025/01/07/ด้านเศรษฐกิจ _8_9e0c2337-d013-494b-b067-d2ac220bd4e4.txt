รัฐบาลไทย-ข่าวทำเนียบรัฐบาล-บขส. เพิ่มเส้นทางกรุงเทพฯ - อุตรดิตถ์ ให้บริการวันละ 6 เที่ยว (ไป - กลับ) เริ่ม 15 มกราคมนี้ 


วันอังคารที่ 7 มกราคม 2568
บขส. เพิ่มเส้นทางกรุงเทพฯ - อุตรดิตถ์ ให้บริการวันละ 6 เที่ยว (ไป - กลับ) เริ่ม 15 มกราคมนี้
....
นายอรรถวิท รักจำรูญ กรรมการฯ รักษาการแทนกรรมการผู้จัดการใหญ่ บริษัท ขนส่ง จำกัด (บขส.) กระทรวงคมนาคม เปิดเผยว่า ในวันที่ 15 มกราคม 2568 เป็นต้นไป บขส. จะกลับมาเปิดเดินรถโดยสาร สายที่ 912 เส้นทางกรุงเทพฯ - อุตรดิตถ์ เพื่ออำนวยความสะดวกและสอดคล้องกับความต้องการในการเดินทางของผู้โดยสารในการใช้ระบบขนส่งสาธารณะให้ครอบคลุมทุกพื้นที่ หลังจากเส้นทางดังกล่าวปิดบริการเดินรถชั่วคราวตั้งแต่ช่วงการแพร่ระบาดของ COVID-19
สำหรับเส้นทางกรุงเทพฯ - อุตรดิตถ์ ระยะทาง 475 กิโลเมตร ใช้รถโดยสารปรับอากาศ 46 ที่นั่ง ให้บริการวันละ 2 เที่ยว (ไป - กลับ) เที่ยวไป 1 เที่ยว รถออกจากกรุงเทพฯ (หมอชิต 2) เวลา 07.50 น. ส่วนเที่ยวกลับ 1 เที่ยว รถออกจากปลายทางอุตรดิตถ์ เวลา 21.00 น. ค่าโดยสาร 405 บาท ใช้เวลาเดินทางประมาณ 8 ชั่วโมง จากการเปิดเส้นทางดังกล่าวจะทำให้ บขส. มีการให้บริการเส้นทางกรุงเทพฯ - อุตรดิตถ์ รวมวันละ 6 เที่ยววิ่ง (ไป - กลับ) เนื่องจากปัจจุบัน บขส. ได้เปิดให้บริการเดินรถโดยสาร สายที่ 100 เส้นทางกรุงเทพฯ - อุตรดิตถ์ ระยะทาง 546 กิโลเมตร ค่าโดยสาร 461 บาท อยู่แล้ว โดยใช้รถโดยสารปรับอากาศ 46 ที่นั่ง ให้บริการวันละ 4 เที่ยว (ไป - กลับ) เที่ยวไป 2 เที่ยว รถออกจากกรุงเทพฯ (หมอชิต 2) เวลา 08.30 น. และ 21.00 น. ส่วนเที่ยวกลับ 2 เที่ยว รถออกจากอุตรดิตถ์ เวลา 08.00 น. และ 19.00 น. ซึ่งเส้นทางดังกล่าวใช้เส้นทางเดินรถจากกรุงเทพฯ - นครสวรรค์ - กำแพงเพชร - สุโขทัย และอุตรดิตถ์ ใช้เวลาเดินทางประมาณ 10 ชั่วโมง ดังนั้น การเพิ่มเส้นทางเดินรถสายที่ 912 เส้นทางกรุงเทพฯ - อุตรดิตถ์ เป็นการเพิ่มทางเลือกในการเดินทางไปจังหวัดอุตรดิตถ์ และช่วยประหยัดเวลาเดินทางได้ประมาณ 2 ชั่วโมง
ทั้งนี้ สามารถสอบถามข้อมูลการเดินทางและจองตั๋ว บขส. ล่วงหน้าได้ทุกช่องทางของ บขส. อาทิ Facebook Page : บขส. Line : บขส.99 เว็บไซต์ บขส. Application E-ticket และช่องจำหน่ายตั๋วโดยสาร บขส. ทั่วประเทศ สอบถามข้อมูลเพิ่มเติม โทร. 0 2936 3660 ในวันและเวลาราชการ

ที่มา : https://www.thaigov.go.th/news/contents/details/92083