รัฐบาลไทย-ข่าวทำเนียบรัฐบาล-​นายกฯ ย้ำ ทุกภาคส่วนเข้มมาตรการแก้ไขปัญหาฝุ่น PM 2.5 ยืนยัน ปัญหาฝุ่น PM 2.5 ปี 68 จะต้องลดลงแน่นอน


วันอังคารที่ 7 มกราคม 2568
07/01/2568
พิมพ์
​นายกฯ ย้ำ ทุกภาคส่วนเข้มมาตรการแก้ไขปัญหาฝุ่น PM 2.5 ยืนยัน ปัญหาฝุ่น PM 2.5 ปี 68 จะต้องลดลงแน่นอน
​นายกฯ ย้ำ ทุกภาคส่วนเข้มมาตรการแก้ไขปัญหาฝุ่น PM 2.5 ยืนยัน ปัญหาฝุ่น PM 2.5 ปี 68 จะต้องลดลงแน่นอน
วันนี้ (7 มกราคม 2568) เวลา 11.40 น. ณ บริเวณโถงกลาง ตึกบัญชาการ 1 ทำเนียบรัฐบาล นางสาวแพทองธาร ชินวัตร นายกรัฐมนตรี กล่าวภายหลังการประชุมคณะรัฐมนตรี (ครม.) ว่าปัญหาฝุ่น PM 2.5 ถือว่าเป็นวาระหลักในที่ประชุมคณะรัฐมนตรี (ครม.) ในวันนี้ โดยข้อมูลภาพจากดาวเทียมได้แสดงถึงจุด hotspot ซึ่งแสดงให้เห็นได้ว่า ปัญหาฝุ่น PM 2.5 มีปริมาณฝุ่นเยอะมากขึ้น โดยได้เน้นย้ำให้หน่วยงานทุกกระทรวงที่เกี่ยวข้อง เช่น กระทรวงอุตสาหกรรม ได้เน้นย้ำในส่วนของผู้ประกอบการ ในเรื่องของการรับซื้ออ้อยจากการเผา ให้มีมาตรการชัดเจน ซึ่งอย่างที่ทราบเรื่องของปริมาณฝุ่นและควันต่าง ๆ รวมถึงเรื่องของการเผาในปีที่ผ่านมา สามารถตรวจวัดได้ถึงเกือบ 70% ในส่วนของปริมาณที่ตรวจวัดในปี 68 มีปริมาณลดลงอย่างมาก โดยปริมาณการเผาที่ตรวจวัดได้ลดลงถึงครึ่งหนึ่ง เหลือเพียง 30 - 35%
ในส่วนของกระทรวงทรัพยากรธรรมชาติและสิ่งแวดล้อม กระทรวงเกษตรและสหกรณ์ ได้ดำเนินการในเรื่องดังกล่าว และประชาสัมพันธ์ให้กับพี่น้องประชาชนรับทราบ ขอความร่วมมือลดปริมาณการเผา ซึ่งได้มีการสั่งในที่ประชุม ครม. ว่า เมื่อไม่ให้มีการเผาจะให้พี่น้องประชาชนสามารถดำเนินการอย่างไรได้บ้าง โดยได้ให้ตัวเลือกในการช่วยแก้ปัญหาดังกล่าว เพราะฉะนั้นในเรื่องหลัก ๆ จะเป็นเรื่องในส่วนของการควบคุมปัญหาฝุ่นควันต่าง ๆ และในส่วนของกระทรวงคมนาคม ได้มีการกำชับให้ตรวจสอบในส่วนของรถขนาดใหญ่ที่วิ่งเข้ามา หรือรถที่มีการปล่อยในเรื่องของฝุ่นควันพิษมาก ให้กระทรวงคมนาคมดูแลในเรื่องดังกล่าวเป็นพิเศษ
นายกรัฐมนตรี กล่าวต่อไปว่า ในส่วนของกระทรวงมหาดไทยได้มีการกำชับให้กรมป้องกันและบรรเทาสาธารณภัย ผู้ว่าราชการจังหวัด องค์กรปกครองส่วนท้องถิ่นต่าง ๆ ดูแลเรื่องนี้อย่างเต็มที่ ซึ่งเป็นที่ทราบดีว่าพี่น้องประชาชนทุกคนในตอนนี้ได้รับผลกระทบในเรื่องของฝุ่นควันเยอะ รัฐบาลได้ดำเนินการทำงานทุก ๆ จุดอย่างเต็มที่ ทุกกระทรวงทุกหน่วยงานบูรณาการทำงานร่วมกัน เพื่อเร่งดำเนินการแก้ไขปัญหาฝุ่น PM 2.5 โดยรัฐบาลและทุกหน่วยงานมีมาตรการ และการเตรียมงานมาล่วงหน้าก่อนแล้ว เพราะฉะนั้นปัญหาฝุ่น PM 2.5 ในปี 68 ปริมาณจะต้องลดลงกว่าปีที่ผ่านมาอย่างแน่นอน

ที่มา : https://www.thaigov.go.th/news/contents/details/92090