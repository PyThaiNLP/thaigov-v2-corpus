รัฐบาลไทย-ข่าวทำเนียบรัฐบาล-​รมช.สุรศักดิ์ตอบชัด ศธ. สนับสนุนเต็มที่เพื่อนักเรียนมีโภชนาการที่ดี พร้อมผ่อนผันเรื่องชุดนักเรียน แต่เด็กยังคงเรียนได้ทุกที่ทุกเวลา ตามนโยบายเรียนดี มีความสุข


วันอังคารที่ 7 มกราคม 2568
​รมช.สุรศักดิ์ตอบชัด ศธ. สนับสนุนเต็มที่เพื่อนักเรียนมีโภชนาการที่ดี พร้อมผ่อนผันเรื่องชุดนักเรียน แต่เด็กยังคงเรียนได้ทุกที่ทุกเวลา ตามนโยบายเรียนดี มีความสุข
นายสุรศักดิ์ พันธ์เจริญวรกุล รัฐมนตรีช่วยว่าการกระทรวงศึกษาธิการ (รมช.ศธ.) ตอบกระทู้ถามของ นายสากล ภูลศิริกุล สมาชิกวุฒิสภา เกี่ยวกับโครงการเรียนดี เรียนฟรี 15 ปีอย่างมีคุณภาพ
วานนี้ รมช.ศธ. ตอบกระทู้ถามของ นายสากล ภูลศิริกุล สมาชิกวุฒิสภา เกี่ยวกับโครงการเรียนดี เรียนฟรี 15 ปีอย่างมีคุณภาพ นโยบายในการจัดสรรงบอาหารกลางวันเด็กเพิ่มขึ้น เพื่อโภชนาการที่ดีได้หรือไม่ ตลอดจนเงินอุดหนุนค่าเครื่องแบบนักเรียนและอุปกรณ์การเรียนให้เพียงพอ พร้อมเสนอให้สำนักงานเขตพื้นที่ศึกษาทั่วประเทศ ดำเนินการจัดซื้อตามระเบียบกระทรวงการคลังว่าด้วยการจัดซื้อจัดจ้างการบริหารพัสดุภาครัฐ พ.ศ. 2560 ได้หรือไม่ เพื่ออำนวยความสะดวกแก่พ่อแม่ ผู้ปกครอง นักเรียน
รมช.ศธ. ตอบกระทู้ชี้แจงตอนหนึ่งว่า ในเรื่องการจัดสรรเงินค่าอาหารกลางวันเด็กนั้น ยอมรับว่าเป็นอัตราที่ต่ำในยุคปัจจุบันที่ข้าวของแพงขึ้น เป็นอัตราที่ได้ขอปรับเมื่อปี 2565 อย่างไรก็ตาม กระทรวงศึกษาธิการไม่ได้นิ่งนอนใจและให้ความสำคัญกับโภชนาการที่ดีของเด็ก โดยในปี 2567 ได้ดำเนินการขอความเห็นชอบจากคณะรัฐมนตรี ส่งเสริมให้นักเรียนในโรงเรียนขยายโอกาสได้รับการอุดหนุนอาหารกลางวัน เพื่อความเท่าเทียมกับนักเรียนชั้นประถมศึกษาในโรงเรียนเดียวกันด้วย ส่วนเรื่องเงินอุดหนุนให้ผู้ปกครองซื้ออุปกรณ์การเรียนและเครื่องแบบนักเรียนที่ไม่เพียงพอนั้น ขณะนี้ ทางกระทรวงฯ ได้ออกระเบียบเกี่ยวกับการผ่อนผันการแต่งกายชุดนักเรียน โดยไม่จำเป็นต้องใส่ชุดนักเรียนทุกวัน แต่ให้เป็นการตัดสินใจของคณะกรรมการสถานศึกษาว่าจะให้แต่งกายอย่างไร ตามความเหมาะสมและบริบทของพื้นที่ ทั้งนี้ เพื่อเป็นการลดภาระและให้การศึกษาไม่ยึดติดกับชุดนักเรียน แต่ทำให้เด็กสามารถเรียนได้ทุกที่ ทุกเวลา ขณะเดียวกัน กระทรวงศึกษาธิการได้ผลักดันโครงการเรียนได้ทุกที่ทุกเวลา Anywhere Anytime ส่งเสริมการเรียนรู้ขั้นพื้นฐานผ่านการนำเทคโนโลยีเป็นเครื่องมือการเรียนรู้ เพื่อเตรียมความพร้อมให้เด็กและเยาวชน ในการใช้เทคโนโลยีเท่าทันโลกแห่งความผันผวน ซึ่งโครงการนี้จะเริ่มดำเนินการและมีความชัดเจนในปีงบประมาณ 2568

ที่มา : https://www.thaigov.go.th/news/contents/details/92102