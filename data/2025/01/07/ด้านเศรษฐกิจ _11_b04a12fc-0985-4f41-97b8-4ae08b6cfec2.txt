รัฐบาลไทย-ข่าวทำเนียบรัฐบาล-เริ่มแล้ว! “บสย. พร้อมค้ำ พร้อมช่วย” ระดมทีมงาน เดินสายแก้หนี้ทั่วประเทศ


วันอังคารที่ 7 มกราคม 2568
07/01/2568
พิมพ์
เริ่มแล้ว! “บสย. พร้อมค้ำ พร้อมช่วย” ระดมทีมงาน เดินสายแก้หนี้ทั่วประเทศ
บสย. คิกออฟโครงการ “บสย. พร้อมค้ำ พร้อมช่วย” วันแรก (7 ม.ค. 2568) ณ โลตัส บางแค กรุงเทพฯ ระดมทีมงานผู้เชี่ยวชาญมาให้คำแนะนำในการปรับโครงสร้างหนี้ผ่านมาตรการ “บสย. พร้อมช่วย”
บรรษัทประกันสินเชื่ออุตสาหกรรมขนาดย่อม (บสย.) คิกออฟโครงการ “บสย. พร้อมค้ำ พร้อมช่วย” วันแรก (7 ม.ค. 2568) ณ โลตัส บางแค กรุงเทพฯ ระดมทีมงานผู้เชี่ยวชาญมาให้คำแนะนำในการปรับโครงสร้างหนี้ผ่านมาตรการ “บสย. พร้อมช่วย” และการเข้าถึงแหล่งเงินทุนให้กับผู้ประกอบการ SMEs ภายใต้คอนเซ็ปต์ “ช่วยคิด ช่วยแก้ ช่วยจบ” อาทิ ตรวจสุขภาพทางการเงิน, ตรวจเครดิตบูโร, วิเคราะห์วงเงินสินเชื่อเบื้องต้น, แนะนำบริการ E consent, E KYC ผ่านช่องทาง LINE OA ตลอด 3 วันเต็ม (7-9 ม.ค.) เพื่อมอบของขวัญปีใหม่ให้กับผู้ประกอบการ SMEs พร้อมเดินสายออกบูธกิจกรรมที่ห้างโลตัส 12 จังหวัดทั่วประเทศ ไปจนถึงสิ้นเดือนมีนาคม 2568 เพื่อเข้าถึงผู้ประกอบการ SMEs ได้มากที่สุด
นายวุฒิพันธุ์ ปริดิพันธ์ รองผู้จัดการทั่วไป สายงานปฏิบัติการ บรรษัทประกันสินเชื่ออุตสาหกรรมขนาดย่อม (บสย.) เปิดเผยว่า วันแรกของโครงการ พบว่าได้รับการตอบรับจากผู้ประกอบการ SMEs ที่ บสย. ได้จ่ายค่าประกันชดเชย หรือ ลูกหนี้ บสย. เดินทางมาขอคำปรึกษา และเข้าร่วมมาตรการปรับโครงสร้างหนี้กับ บสย. ที่บูธกิจกรรมอย่างต่อเนื่อง ทั้งลูกหนี้ “กลุ่มเปราะบาง” เงินต้นไม่เกิน 200,000 บาท ซึ่งล่าสุด บสย. ได้เปิตดัวมาตรการเพื่อช่วยเหลือลูกหนี้กลุ่มนี้โดยเฉพาะ และลูกหนี้ SMEs ทั่วไป ภายใต้มาตรการ 3 สี “ม่วง เหลือง เขียว” เป้าหมายของโครงการมุ่งตอบโจทย์นโยบายภาครัฐ เพื่อแก้หนี้ให้ผู้ประกอบการ SMEs ลดภาระทางการเงิน ปลดหนี้ แก้หนี้ยั่งยืน และสามารถเดินหน้าต่อได้
ตลอดวันนี้ มีผู้ประกอบการ SMEs หลากหลายกลุ่มเดินทางมาที่บูธกิจกรรมเพื่อขอปรับโครงสร้างหนี้ ยกตัวอย่าง ผู้ประกอบการธุรกิจขายเสื้อผ้าที่ตลาดร่มหุบ แม่กลอง ได้รับผลกระทบจากโควิด เป็นหนี้เสีย ซึ่ง บสย. จ่ายค่าประกันชดเชยเมื่อปี 2566 มีหนี้เงินต้น 190,000 บาท และดอกเบี้ยค้างประมาณ 20,000 บาท เดินทางมาที่บูธเพื่อเจรจาขอปรับโครงสร้างหนี้ ได้รับความช่วยเหลือผ่านมาตรการลูกหนี้ “กลุ่มเปราะบาง” ปลดหนี้ปิดบัญชี โดยจ่ายเงินก้อนแรกเพียง 500 บาท และได้รับส่วนลดเงินต้น 30% พร้อมยกดอกเบี้ยค้างทั้งหมด
SMEs ที่สนใจเข้าร่วมโครงการปรับโครงสร้างหนี้กับ บสย. สามารถลงทะเบียนผ่าน LINE OA : @tcgfirst หรือสามารถลงทะเบียนที่บูธกิจกรรม “บสย. พร้อมค้ำ พร้อมช่วย” นอกจากนี้ บสย. ยังมีวงเงินค้ำประกันสินเชื่อภายใต้โครงการ PGS 11 “บสย. SMEs ยั่งยืน” อีกกว่า 10,000 ล้านบาท เพื่อช่วยเหลือ SMEs เข้าถึงแหล่งเงินทุน สามารถสอบถามข้อมูลเพิ่มเติมได้ที่สำนักงานเขตในพื้นที่ หรือ บสย. Call Center โทร. 02-890-9999

ที่มา : https://www.thaigov.go.th/news/contents/details/92106