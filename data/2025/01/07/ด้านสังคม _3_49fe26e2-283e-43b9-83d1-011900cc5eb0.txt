รัฐบาลไทย-ข่าวทำเนียบรัฐบาล-“วราวุธ” ชวน เที่ยวงานวันเด็ก ที่กระทรวง พม. เสาร์ 11 ม.ค. นี้ ร่วมสนุกกิจกรรมมากมาย


วันอังคารที่ 7 มกราคม 2568
“วราวุธ” ชวน เที่ยวงานวันเด็ก ที่กระทรวง พม. เสาร์ 11 ม.ค. นี้ ร่วมสนุกกิจกรรมมากมาย
“วราวุธ” ชวน เที่ยวงานวันเด็ก ที่กระทรวง พม. เสาร์ 11 ม.ค. นี้ ร่วมสนุกกิจกรรมมากมาย
วันที่ 7 มกราคม 2568 ที่ทำเนียบรัฐบาล นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยว่า วันเสาร์สัปดาห์ที่ 2 ของเดือนมกราคมของทุกปี เป็นวันเด็กแห่งชาติ เพื่อกระตุ้นให้สังคมตระหนักถึงความสำคัญและความต้องการของเด็ก ซึ่งเป็นกำลังสำคัญในการพัฒนาประเทศชาติ กระทรวง พม. โดยกรมกิจการเด็กและเยาวชน (ดย.) ในฐานะหน่วยงานภาครัฐด้านสังคมที่มีภารกิจสำคัญในการขับเคลื่อนงานพัฒนาศักยภาพเด็กให้มีความพร้อมในศตวรรษที่ 21 นำไปสู่การเป็นพลเมืองที่ดีมีคุณภาพในอนาคต จึงกำหนดจัดงานวันเด็กแห่งชาติ ประจำปี 2568 ภายใต้แนวคิด “Wonderful Kids Wonderful Days : ให้ทุกวันเป็นวันของเด็ก” ในวันเสาร์ที่ 11 มกราคม 2568 ตั้งแต่เวลา 08.00 น. ที่กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ โดยมีวัตถุประสงค์เพื่อส่งเสริมให้เด็กได้เรียนรู้ทักษะชีวิตผ่านการมีส่วนร่วมในกิจกรรมอย่างสร้างสรรค์ และสร้างเสริมความสัมพันธ์อันดีภายในครอบครัวให้มีความรัก ความอบอุ่นมากขึ้น  อีกทั้งสร้างเสริมเครือข่ายด้านเด็กที่เข้มแข็ง ด้วยการส่งเสริมให้ทุกภาคส่วนมีส่วนร่วมในการพัฒนาเด็กอย่างรอบด้านและเต็มศักยภาพ เพื่อให้มีความพร้อมในศตวรรษที่ 21 นอกจากนี้ เพื่อเพิ่มโอกาสให้กับเด็กที่อยู่ในพื้นที่ห่างไกลสามารถเข้าถึงงานวันเด็กแห่งชาติอย่างถ้วนหน้า กระทรวง พม. โดย กรมกิจการเด็กเยาวชน (ดย.) จึงมีหนังสือถึงผู้ว่าราชการจังหวัดทุกจังหวัดพิจารณามอบหมายพัฒนาสังคมและความมั่นคงของมนุษย์จังหวัดและบ้านพักเด็กและครอบครัวทั่วประเทศจัดงานวันเด็กแห่งชาติตามความเหมาะสม โดยให้คำนึงถึงเด็กที่อยู่ห่างไกลจากพื้นที่จัดงาน หรือเด็กที่ป่วย ที่โรงพยาบาลไม่สามารถมาร่วมงานได้ และอาจจะมีการนำของขวัญวันเด็กไปมอบให้
นายวราวุธ กล่าวว่า สำหรับงานวันเด็กแห่งชาติ ประจำปี 2568 ณ กระทรวง พม. จะมีการนำเสนอข้อคิดจากตนในฐานะรัฐมนตรีว่าการกระทรวง พม. เป็น คลิปวิดีโอสั้นๆ เพื่อมอบความรัก ความปรารถนาดีให้กับเด็กๆ และการมอบโล่รางวัลแก่เด็กดีเด่น และองค์กรที่สนับสนุนงานด้านเด็กและเยาวชน อีกทั้งได้รับความร่วมมือเป็นอย่างดีจากทั้งหน่วยงานสังกัดกระทรวง พม. และภาคีเครือข่ายด้านเด็กจากทุกภาคส่วน ร่วมกันจัดบูธกิจรรมการเรียนรู้อย่างสร้างสรรค์ จำนวน 25 บูธ อาทิ 1) กระทรวงทรัพยากรธรรมชาติและสิ่งแวดล้อม โดยกรมทรัพยากรธรณี จะนำชุดจำลองซากไดโนเสาร์มาให้เด็กๆ ขุดค้นหาประวัติศาสตร์ทางธรรมชาติ และ กรมป่าไม้ จะจัดกิจกรรมให้เด็กๆ และครอบครัวปลูกต้นไม้กระถางประดับแล้วสามารถนำกลับไปดูแลต่อที่บ้าน 2) บริษัทโตโยต้ามอเตอร์ประเทศไทย จะนำคุณครูศิลปะมาสอนวาดรูป และประกวดวาดภาพ ชิงรางวัล 3) กองทุนการออมแห่งชาติ และบริษัทเมืองไทยประกันชีวิต จำกัด (มหาชน) จะให้เด็กๆ เล่นเกมส์สร้างสรรค์และเรียนรู้ผ่านเกมส์ ลุ้นรางวัล 4) Smiles for everyone และบริษัทคอลเกตปาล์มโอลีฟ จะนำทันตแพทย์อาสามาสอนน้องๆ แปรงฟันเคลือบฟูลออไรด์ ฟรี 5) KID Station จะมาจัดสถานีโทรทัศน์จำลองให้เด็กๆ ได้ทดลองเป็น Content Creator และ 6) สมาคมสแต็คประเทศไทย (TSSA – Thailand Sport Stacking Association) จะจัดกิจกรรมให้เด็กๆ ทดลองเล่นกีฬาสแต็ค ฝึกไหวพริบความเร็ว
นอกจากนี้ ภายในงานครั้งนี้ ยังมีกิจกรรมสร้างสรรค์สนุกๆ ที่สามารถร่วมสนุกได้กันทั้งเด็กๆ และพ่อแม่ผู้ปกครอง อาทิ กิจกรรมลดโลกเดือด กิจกรรมการแสดงความสามารถของเด็กๆ กิจกรรมมอบรางวัลของขวัญ อาทิ จักรยาน อุปกรณ์กีฬา สวนสนุกสุขใจกับเครื่องเล่นสนาม อาทิ ม้าหมุน รถไฟรางเล็ก บ้านบอลขนาดใหญ่ กิจกรรมชมการ์ตูนเรื่องสั้นเพื่อการดูแลสิ่งแวดล้อม และบูธกิจกรรมของหน่วยงานสังกัดกระทรวง พม. อีกทั้งสมาคมฟิกเกอร์และสปีดสเก็ตติ้งแห่งประเทศไทย มูลนิธิเชฟแคร์ และมูลนิธิเจริญโภคภัณฑ์พัฒนาชีวิตชนบท ร่วมกันสนับสนุนอาหารและเครื่องดื่ม ฟรี ให้กับเด็กๆ และพ่อแม่ผู้ปกครองที่มาร่วมงานอีกด้วย
นายวราวุธ กล่าวเพิ่มเติมว่า กระทรวง พม. ขอเชิญชวนพ่อแม่ผู้ปกครองนำบุตรหลาน ร่วมกิจกรรมสร้างสรรค์สนุกๆ มากมาย ในงานวันเด็กแห่งชาติ ประจำปี 2568 ภายใต้แนวคิด “Wonderful Kids Wonderful Days : ให้ทุกวันเป็นวันของเด็ก” ในวันเสาร์ที่ 11 มกราคม 2568 ตั้งแต่เวลา 08.00 น. ณ กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ นอกจากนี้ ในเวลา 10.00 น. สามารถร่วมรับชมการแสดงของกลุ่มเด็กเยาวชนภายใต้การดูแลของกระทรวง พม. ที่ทำเนียบรัฐบาล
#ข่าวพม #พม #ศรส #esshelpme #5x5ฝ่าวิกฤติประชากร #พมหนึ่งเดียว #วราวุธศิลปอาชา #ศบปภ # วันเด็กแห่งชาติ2568

ที่มา : https://www.thaigov.go.th/news/contents/details/92086