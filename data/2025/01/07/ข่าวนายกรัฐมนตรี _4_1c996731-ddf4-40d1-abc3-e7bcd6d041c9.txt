รัฐบาลไทย-ข่าวทำเนียบรัฐบาล-นายก เผย กรณีศิลปินชายสัญชาติจีนหายตัวพบแล้ว ย้ำต้องดำเนินการให้เป็นอย่างดี ไม่ให้กระทบต่อภาคการท่องเที่ยว


วันอังคารที่ 7 มกราคม 2568
07/01/2568
พิมพ์
นายก เผย กรณีศิลปินชายสัญชาติจีนหายตัวพบแล้ว ย้ำต้องดำเนินการให้เป็นอย่างดี ไม่ให้กระทบต่อภาคการท่องเที่ยว
นายก เผย กรณีศิลปินชายสัญชาติจีนหายตัวพบแล้ว ย้ำต้องดำเนินการให้เป็นอย่างดี ไม่ให้กระทบต่อภาคการท่องเที่ยว
วันนี้ (7 มกราคม 2568) เวลา 11.40 น. ณ บริเวณโถงกลาง ตึกบัญชาการ 1 ทำเนียบรัฐบาล นางสาวแพทองธาร ชินวัตร นายกรัฐมนตรี ให้สัมภาษณ์ภายหลังการประชุมคณะรัฐมนตรี (ครม.) ถึงความคืบหน้ากรณี Mr. Xing Xing ศิลปินสัญชาติจีนหายตัวไปว่า ในตอนนี้มีการพบตัวเป็นที่เรียบร้อยแล้ว ขณะนี้กำลังดำเนินการในขั้นตอนการส่งตัวจากพื้นที่แม่สอด จังหวัดตาก กลับมา โดยมีทางด้านตำรวจภูธรภาค 6 รอรับตัวอยู่ในขณะนี้
นายกรัฐมนตรี กล่าวว่า รัฐบาลต้องดำเนินการในเรื่องนี้ให้เป็นอย่างดี เพราะไม่ให้ส่งผลกระทบต่อการท่องเที่ยวของประเทศไทย เพราะว่าในเรื่องที่เกิดขึ้นมีในส่วนเรื่องของข่าวลือ ที่ถูกเอาไปพูดถึงในโลกโซเชียลมีเดียต่าง ๆ ว่าประเทศไทยมีความน่ากลัวในเรื่องต่าง ๆ ซึ่งในส่วนนี้รัฐบาลก็พยายามอย่างเต็มที่ ทั้งในส่วนกระทรวงดิจิทัลเพื่อเศรษฐกิจและสังคม MDES ในเรื่องของการปล่อยข่าวลือที่ไม่จริง และสถานการณ์อื่น ๆ ที่ไม่เป็นความจริง และได้เน้นย้ำในเรื่องดังกล่าว เพราะไม่อยากให้กระทบต่อการท่องเที่ยวของประเทศไทย
ผู้สื่อข่าวถามว่า นายกรัฐมนตรีจะดำเนินการอย่างไรกับคนจีนที่เข้ามาดำเนินการไม่ถูกต้อง จนกระทบต่อภาพลักษณ์ประเทศไทย นายกรัฐมนตรี กล่าวว่า ในตอนนี้เราได้มีการประสานไปทางทูตจีนแล้ว ซึ่งทางด้านไทยและจีนได้มีการคุยกันถึงเรื่องนี้อย่างเข้มข้น และตนเองในตอนที่ได้ไปประชุมต่างประเทศ ได้มีโอกาสพบผู้นำก็ได้คุยเน้นย้ำเช่นกัน เพราะว่านอกจากจะกระทบต่อการท่องเที่ยว ก็ได้มีการพูดถึงในเรื่องไซเบอร์ ซีเคียวริตี้ (cyber security ) ต่าง ๆ เรื่องของการดูแลการใช้สื่อโซเชียลมีเดียต่าง ๆ ไม่ว่าจะเป็นในเรื่องของการโกงหรือว่าการหลอก แก๊งคอลเซ็นเตอร์ เรื่องดังกล่าวเป็นเรื่องที่ทั้ง 2 ประเทศเน้นย้ำอย่างมากและไม่ใช่แค่ ประเทศจีนกับไทยเท่านั้น ประเทศเพื่อนบ้านหรือประเทศอื่น ๆ ก็ประสบปัญหาเช่นเดียวกัน เพราะฉะนั้น การต้องดูแลอย่างใกล้ชิด เพราะเรื่องนี้สำคัญมาก รัฐบาลได้ดำเนินการโดยให้ทางรัฐมนตรีว่าการกระทรวงการต่างประเทศพูดคุยกันเป็นประจำเสมอ และแน่นอนว่าเมื่อมีมาตรการหรือมีข้อสั่งการเรื่องใด ก็จะมีการติดต่อกับทางทูตของประเทศนั้น ๆ ทันที ในส่วนของการเคลื่อนไหวต่าง ๆ ที่ต้องเกิดขึ้น ทางรัฐบาลได้ติดต่อกับทูตของแต่ละประเทศตลอดอย่างเช่นครั้งนี้ได้ติดต่อกับทูตของจีนเป็นที่เรียบร้อยแล้ว
ผู้สื่อข่าวถามต่อไปว่า กรณีที่ฝ่ายค้านเสนอทบทวนนโยบายฟรีวีซ่าจีน โดยให้มีการจัดโซนนิ่ง นายกรัฐมนตรีจะดำเนินการอย่างไร นายกรัฐมนตรี กล่าวว่า จะต้องรอพูดคุยกันระหว่างสองประเทศ ว่าจะมีความเป็นไปได้มากน้อยแค่ไหน เพราะนโยบายฟรีวีซ่ารัฐบาลได้สนับสนุนมาโดยตลอด  อยู่ที่การจัดลำดับสำคัญและการตกลงระหว่างประเทศ อะไรที่เป็นข้อเสนอที่ดีก็ต้องรับฟัง

ที่มา : https://www.thaigov.go.th/news/contents/details/92092