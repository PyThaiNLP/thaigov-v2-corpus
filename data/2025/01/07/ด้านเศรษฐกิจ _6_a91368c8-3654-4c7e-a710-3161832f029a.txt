รัฐบาลไทย-ข่าวทำเนียบรัฐบาล-กรมทางหลวงชนบท ก่อสร้างถนนสาย ชบ.3023 จังหวัดชลบุรี คืบหน้ากว่า 34% เพิ่มศักยภาพโครงข่ายระบบโลจิสติกส์ แก้ไขปัญหาการจราจรติดขัด พร้อมยกระดับมาตรฐานความปลอดภัยในการเดินทาง


วันอังคารที่ 7 มกราคม 2568
กรมทางหลวงชนบท ก่อสร้างถนนสาย ชบ.3023 จังหวัดชลบุรี คืบหน้ากว่า 34% เพิ่มศักยภาพโครงข่ายระบบโลจิสติกส์ แก้ไขปัญหาการจราจรติดขัด พร้อมยกระดับมาตรฐานความปลอดภัยในการเดินทาง
...
นายมนตรี เดชาสกุลสม อธิบดีกรมทางหลวงชนบท กระทรวงคมนาคม เปิดเผยว่า กรมทางหลวงชนบท ดำเนินโครงการก่อสร้างถนนสาย ชบ.3023 แยก ทล.315 - บ้านหนองปลาไหล อำเภอพานทอง และบ้านบึง จังหวัดชลบุรี ระยะทาง 12.242 กิโลเมตร คืบหน้ากว่าร้อยละ 34 คาดว่าจะแล้วเสร็จภายใน ปี 2568 เพื่อแก้ไขปัญหาการจราจรติดขัดบริเวณคอขวด เพิ่มประสิทธิภาพความปลอดภัยและลดอุบัติเหตุที่อาจเกิดขึ้นบนท้องถนนให้กับประชาชน เนื่องจากเป็นถนนสายหลักที่ประชาชนใช้สัญจรจากอำเภอบ้านบึงไปอำเภอพานทองหรือเชื่อมไปยังทางหลวงพิเศษระหว่างเมืองหมายเลข 7 ผ่าน ทล.315 รวมทั้งยังเป็นเส้นทางที่เชื่อมระหว่างแหล่งอุตสาหกรรมในพื้นที่ จึงทำให้มีปริมาณการจราจรต่อวันเป็นจำนวนมาก การก่อสร้างแบ่งเป็นถนนผิวจราจรคอนกรีตเสริมเหล็ก ระยะทาง 9.200 กิโลเมตร ตั้งแต่ กม. ที่ 0+000 - 9+200 ผิวทางกว้าง 14 เมตร ขนาด 4 ช่องจราจรไหล่ทางกว้างข้างละ 2 - 3 เมตร ทางเท้ากว้างข้างละ 3.40 - 3.70 เมตร และถนนผิวจราจรแบบแอสฟัลท์คอนกรีต ระยะทาง 3.042 กิโลเมตร ตั้งแต่ กม. ที่ 9+200 - 12+242 ผิวทางกว้าง 13 - 14 เมตร ขนาด 4 ช่องจราจร ไหล่ทางกว้างข้างละ 1 - 2.50 เมตร และทางเท้ากว้างข้างละ 2.90 - 3.70 เมตร รวมทั้งก่อสร้างสะพานใหม่ทดแทนสะพานเดิม 3 แห่ง ขยายสะพานเดิม 1 แห่ง พร้อมติดตั้งระบบระบายน้ำ ไฟฟ้าแสงสว่าง และสิ่งอำนวยความปลอดภัย ใช้งบประมาณ 879.800 ล้านบาท
ทั้งนี้ เมื่อโครงการฯ แล้วเสร็จ จะช่วยแก้ไขปัญหาการจราจรติดขัด ยกระดับมาตรฐานความปลอดภัยในการเดินทางและการขนส่งสินค้า และช่วยเพิ่มศักยภาพโครงข่ายระบบโลจิสติกส์ เชื่อมโยงโครงข่ายการคมนาคม และการขนส่งอย่างเป็นระบบ พร้อมรองรับการขยายตัวทางเศรษฐกิจและปริมาณการจราจรที่เพิ่มมากขึ้นอย่างยั่งยืน

ที่มา : https://www.thaigov.go.th/news/contents/details/92080