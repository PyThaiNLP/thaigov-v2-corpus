รัฐบาลไทย-ข่าวทำเนียบรัฐบาล-กรมทางหลวง ปรับปรุงทางหลวงหมายเลข 4 สายพัทลุง - อำเภอหาดใหญ่ ตอน บ้านห้วยทราย - บ้านพรุพ้อ แล้วเสร็จ


วันอังคารที่ 7 มกราคม 2568
กรมทางหลวง ปรับปรุงทางหลวงหมายเลข 4 สายพัทลุง - อำเภอหาดใหญ่ ตอน บ้านห้วยทราย - บ้านพรุพ้อ แล้วเสร็จ
.....
กรมทางหลวง กระทรวงคมนาคม โดยสำนักก่อสร้างทางที่ 1 ดำเนินการโครงการบูรณะโครงข่ายทางหลวงเชื่อมโยงระหว่างภาค ทางหลวงหมายเลข 4 สายพัทลุง - อำเภอหาดใหญ่ ตอน บ้านห้วยทราย - บ้านพรุพ้อ ระยะทาง 15 กิโลเมตร ระหว่าง กม. ที่ 1203+585 - 1218+644 แล้วเสร็จ เพื่อเพิ่มประสิทธิภาพการเดินทางบนเส้นทางหลักที่เชื่อมระหว่างจังหวัดพัทลุงและอำเภอหาดใหญ่ จังหวัดสงขลา รวมถึงการเดินทางในระดับภาค เพื่อรองรับปริมาณการจราจรที่เพิ่มมากขึ้นและแก้ไขปัญหาผิวทางที่ชำรุดเสียหายจากการใช้งานหนักอย่างต่อเนื่อง โดยปรับปรุงสภาพผิวทางให้เป็นมาตรฐานชั้นทางพิเศษขนาด 4 ช่องจราจร (ทิศทางละ 2 ช่องจราจร) ชั้นผิวทางเป็นแบบ Asphalt Concrete กว้างช่องละ 3.50 เมตร สำหรับบริเวณทางแยกผิวทางเป็นแบบ Concrete Pavement (JRCP) กว้างช่องละ 3.50 เมตร พร้อมเกาะกลางแบบกดและแบบยก รวมถึงติดตั้งระบบไฟฟ้าแสงสว่างและไฟสัญญาณตลอดทั้งเส้นทาง เพื่อให้โครงข่ายทางหลวงหมายเลข 4 มีความความแข็งแรงและเหมาะสมต่อการรองรับปริมาณการจราจรที่เพิ่มมากขึ้นในปัจจุบันและอนาคต เพื่อให้ประชาชนสามารถใช้ถนนได้อย่างสะดวก รวดเร็ว และปลอดภัย

ที่มา : https://www.thaigov.go.th/news/contents/details/92075