รัฐบาลไทย-ข่าวทำเนียบรัฐบาล-“ปลัด พม.” เปิดสถานธนานุเคราะห์ สาขาที่ 47 บางขุนเทียน อย่างเป็นทางการ ยึดนโยบายโรงรับจำนำเพื่อสังคม ด้วยอัตราดอกเบี้ยต่ำ เริ่มต้นร้อยละ 0.25 ต่อเดือน


วันอังคารที่ 7 มกราคม 2568
“ปลัด พม.” เปิดสถานธนานุเคราะห์ สาขาที่ 47 บางขุนเทียน อย่างเป็นทางการ ยึดนโยบายโรงรับจำนำเพื่อสังคม ด้วยอัตราดอกเบี้ยต่ำ เริ่มต้นร้อยละ 0.25 ต่อเดือน
“ปลัด พม.” เปิดสถานธนานุเคราะห์ สาขาที่ 47 บางขุนเทียน อย่างเป็นทางการ ยึดนโยบายโรงรับจำนำเพื่อสังคม ด้วยอัตราดอกเบี้ยต่ำ เริ่มต้นร้อยละ 0.25 ต่อเดือน
วันที่ 7 มกราคม 2568 นายอนุกูล ปีดแก้ว ปลัดกระทรวงการพัฒนาสังคมและความมั่นคงของมนุษย์ (ปลัด พม.) เป็นประธานในพิธีเปิดสถานธนานุเคราะห์ โรงรับจำนำเพื่อสังคม สาขาที่ 47 บางขุนเทียน อย่างเป็นทางการ โดยมี นายประสงค์ พันธ์ลิมา ผู้อำนวยการสำนักงานธนานุเคราะห์ กล่าวรายงาน พร้อมด้วยคณะผู้บริหาร และผู้แทนหน่วยงานที่เกี่ยวข้อง เข้าร่วม ณ ที่ทำการสถานธนานุเคราะห์ สาขาที่ 47 ซอยเทียนทะเล 7 ถนนบางขุนเทียน-ชายทะเล เขตบางขุนเทียน กรุงเทพฯ
นายอนุกูล กล่าวว่า กระทรวงการพัฒนาสังคมและความมั่นคงของมนุษย์ (พม.) โดยสำนักงานธนานุเคราะห์ (สธค.) มีความมุ่งมั่นในขับเคลื่อนองค์กรให้เป็นโรงรับจำนำเพื่อสังคม โดยมีเป้าหมายในการช่วยเหลือผู้มีรายได้น้อยระดับฐานราก และผู้ที่ประสบปัญหาเฉพาะหน้าทางการเงิน มุ่งยกระดับให้ลูกค้าและผู้มีส่วนได้ส่วนเสียของ สธค. มีอาชีพ มีรายได้ มีความมั่นคงและมีคุณภาพชีวิตที่ดีขึ้นอย่างยั่งยืน ด้วยการรับจำนำในอัตราดอกเบี้ยต่ำ เริ่มต้นเพียงร้อยละ 0.25 ต่อเดือน ซึ่งวันนี้ (7 ม.ค. 68) ได้ทำการเปิดสถานธนานุเคราะห์ สาขาที่ 47 บางขุนเทียน อย่างเป็นทางการ เพราะว่าพื้นที่แห่งนี้สะดวกต่อการเดินทางของพี่น้องประชาชน และมีประชากรอาศัยอยู่หนาแน่น ทำให้พี่น้องประชาชนได้มีโอกาสเข้าถึงเรื่องของโรงรับจำนำที่มีอัตราดอกเบี้ยต่ำ โดยเฉพาะเป็นหน้าที่ของรัฐบาลโดยกระทรวง พม. ทำให้สถานธนานุเคราะห์ มีโอกาสแบ่งเบาภาระของพี่น้องประชาชน ด้วยการนำทรัพย์สินหรือของมีค่า แม้กระทั่งเครื่องมือในการประกอบอาชีพ มาจำนำเพื่อแบ่งเบาภาระทางการเงินของครอบครัว
นายอนุกูล กล่าวว่า นอกจากสาขาที่ 47 บางขุนเทียนแห่งนี้แล้ว สธค. มีแผนการขยายสาขาของสถานธนานุเคราะห์ จำนวน 2 – 3 สาขาต่อปี เพื่อให้ครอบคลุมทั่วถึงประชาชน ซึ่งในปี 2569 มีแผนขยายไปที่จังหวัดนครปฐมและร้อยเอ็ด แต่ทั้งนี้เนื่องจากเป็นการลงทุนทางการเงิน จึงต้องใช้เวลาในการขยายสาขา อีกทั้งเกี่ยวข้องกับความมั่นคงหรือการบริการที่ประชาชนที่จะสามารถเข้ามาใช้บริการ ซึ่งจะต้องมีการประเมินสำหรับการขยายสาขาต่อไป
นายอนุกูล กล่าวเพิ่มเติมว่า สำหรับประชาชนที่มาใช้บริการสถานธนานุเคราะห์นั้น กระทรวง พม. โดยท่านรัฐมนตรีว่าการกระทรวงการพัฒนาสังคมและความมั่นคงของมนุษย์ (นายวราวุธ ศิลปอาชา) ได้มอบของขวัญปีใหม่ 2568 ให้กับประชาชน ด้วยโครงการ “สธค. ใจดี ฟรีดอกเบี้ย” สำหรับผู้มาใช้บริการจำนำ ณ สถานธนานุเคราะห์ ทั้ง 47 สาขาทั่วประเทศ ระหว่างเดือนธันวาคม 2567 - กุมภาพันธ์ 2568 วงเงินไม่เกิน 5,000 บาท ฟรีดอกเบี้ย 1 เดือน (ต่อ 1 รอบตั๋วจำนำเท่านั้น) อีกทั้งยังมอบโอกาสสำหรับครอบครัวที่มีบุตรหลานที่กำลังเรียนอยู่ไม่เกินระดับมัธยมศึกษาตอนปลาย หรือ ปวช. และ ปวส. สามารถสมัครเข้ารับทุนการศึกษา ทุนละ 4,000 บาท จำนวน 60 ทุน ในภาพรวมทั้งประเทศ ซึ่งจะมีคณะกรรมการพิจารณาคัดเลือกถึงโอกาสของครอบครัวที่มีรายได้น้อย เพื่อเข้ารับทุนการศึกษา นอกจากนี้ กระทรวง พม. ยังคำนึงถึงพี่น้องประชาชนที่มาใช้บริการกับสถานธนานุเคราะห์ สามารถทำงานร่วมกันโดยการพัฒนาทักษะอาชีพหรือการวางแผนทางการเงิน เพื่อให้พี่น้องประชาชนมีทักษะหรือมีโอกาสในการประกอบอาชีพ โดยกระทรวง พม. มีหน่วยงานระดับกรม อาทิ กรมกิจการเด็กและเยาวชน กรมกิจการผู้สูงอายุ กรมส่งเสริมและพัฒนาคุณภาพชีวิตคนพิการ กรมกิจการสตรีและสถาบันครอบครัว และกรมพัฒนาสังคมและสวัสดิการ ซึ่งหน่วยงานเหล่านี้สามารถสนับสนุนพี่น้องประชาชนที่มาใช้บริการ โดยการเชื่อมข้อมูลของพี่น้องประชาชนที่มาใช้บริการเพื่อนำไปพัฒนาคุณภาพชีวิตโดยรวมต่อไป
#ข่าวพม #พม #ศรส #esshelpme #5x5ฝ่าวิกฤติประชากร #พมหนึ่งเดียว #วราวุธศิลปอาชา #ศบปภ #โรงรับจำนำเพื่อสังคม #สาขา47บางขุนเทียน #สธค

ที่มา : https://www.thaigov.go.th/news/contents/details/92088