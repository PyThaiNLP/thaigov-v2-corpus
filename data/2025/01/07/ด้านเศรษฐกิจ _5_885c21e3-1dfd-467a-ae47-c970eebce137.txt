รัฐบาลไทย-ข่าวทำเนียบรัฐบาล-ยสท. จัดหนัก ประกาศรับซื้อใบยาสูบไม่อั้น เป็นของขวัญปีใหม่มอบความสุขให้ชาวไร่ทั่วประเทศ


วันอังคารที่ 7 มกราคม 2568
07/01/2568
พิมพ์
ยสท. จัดหนัก ประกาศรับซื้อใบยาสูบไม่อั้น เป็นของขวัญปีใหม่มอบความสุขให้ชาวไร่ทั่วประเทศ
ยสท. มอบความสุขต้อนรับปีใหม่แก่ชาวไร่ยาสูบ ประกาศนโยบายสุดเซอร์ไพรส์ "รับซื้อใบยาสูบไม่จำกัดจำนวน" เพื่อช่วยเหลือชาวไร่ที่ได้รับผลกระทบจากการปรับขึ้นภาษีบุหรี่ พร้อมสร้างรอยยิ้มและความมั่นคงทางรายได้ให้เกษตรกรชาวไร่ยาสูบทั่วประเทศ
6 มกราคม 2568 - การยาสูบแห่งประเทศไทย (ยสท.) เดินหน้ามอบความสุขต้อนรับปีใหม่แก่ชาวไร่ยาสูบ ประกาศนโยบายสุดเซอร์ไพรส์ "รับซื้อใบยาสูบไม่จำกัดจำนวน" เพื่อช่วยเหลือชาวไร่ที่ได้รับผลกระทบจากการปรับขึ้นภาษีบุหรี่ พร้อมสร้างรอยยิ้มและความมั่นคงทางรายได้ให้เกษตรกรชาวไร่ยาสูบทั่วประเทศ
นายภูมิจิตต์ พงษ์พันธุ์งาม ผู้ว่าการ ยสท. เปิดเผยข่าวดีนี้ในโอกาสต้อนรับผู้แทนจากสมาคมผู้บ่มลำปาง เชียงใหม่ ภาคีเครือข่ายชาวไร่ สมาคมพัฒนาชาวไร่ยาสูบ จ.เชียงใหม่ สมาคมพัฒนายาสูบเตอร์กิชภาคอีสาน สมาคมผู้เพาะปลูกใบยาเบอร์เลย์ จ.สุโขทัย สมาคมชาวไร่ใบยาเวอร์ยิเนีย จ.เชียงราย สมาคมผู้เพาะปลูกใบยาเบอร์เลย์ จ.เพชรบูรณ์  และสมาคมผู้บ่มอิสระ จ.แพร่ ที่เดินทางมาสวัสดีปีใหม่ ณ ห้องประชุม 1 ตึกอำนวยการ ยสท. สำนักงานใหญ่ โดยระบุว่า นโยบายรับซื้อใบยาสูบไม่จำกัดจำนวนนี้สอดคล้องกับนโยบายของรัฐบาลและนายจุลพันธุ์ อมรวิวัฒน์ รัฐมนตรีช่วยว่าการกระทรวงการคลัง ซึ่งในช่วงหลายปีที่ผ่านมา ชาวไร่ยาสูบและผู้บ่มอิสระต้องเผชิญกับปัญหาสำคัญอันเนื่องมาจากยอดจำหน่ายของ ยสท. ที่ลดลง ส่งผลให้การผลิตปรับลดลงตามไปด้วย และการรับซื้อใบยาสูบมีข้อจำกัดอย่างมาก นอกจากนี้ ยสท. ยังต้องเผชิญกับปัญหาสต๊อกใบยาสูบค้างจำนวนมากเกินกว่าความต้องการใช้งานในประเทศ เพื่อแก้ไขปัญหานี้ ยสท. จึงได้ดำเนินนโยบายเชิงรุกโดยเปิดตลาดต่างประเทศเพื่อส่งออกใบยาสูบ ซึ่งหลังจากดำเนินการต่อเนื่องเป็นเวลา 2 ปี ทำให้ดุลในสต๊อกใบยาสูบกลับมาสมดุลอีกครั้ง ส่งผลให้ในปีนี้ ยสท. สามารถประกาศรับซื้อใบยาสูบแบบไม่จำกัดจำนวนได้สำเร็จ สร้างความมั่นใจและรายได้ที่มั่นคงให้กับชาวไร่ยาสูบทั่วประเทศ
“การตัดสินใจรับซื้อใบยาสูบแบบไม่จำกัดจำนวนในครั้งนี้เป็นการแสดงถึงความจริงใจของรัฐบาลและ ยสท. ที่ต้องการช่วยเหลือชาวไร่ซึ่งเป็นหัวใจสำคัญหรือต้นน้ำของอุตสาหกรรมยาสูบ เราเข้าใจถึงความยากลำบากที่ชาวไร่ต้องเผชิญในช่วงที่ผ่านมา และจะไม่ปล่อยให้พวกเขาเดินลำพัง” นายภูมิจิตต์กล่าว
ผู้ว่าการ ยสท. กล่าวว่านโยบายดังกล่าวกำลังอยู่ในขั้นตอนเตรียมเสนอต่อคณะกรรมการ ยสท. ในวันที่ 16 มกราคม 2568 โดยคาดว่าจะได้รับการอนุมัติอย่างเป็นทางการในเร็วๆ นี้ ซึ่งจะช่วยเพิ่มรายได้ให้กับชาวไร่ยาสูบอย่างเป็นรูปธรรม พร้อมยืนยันว่ารัฐบาลโดยกระทรวงการคลังได้เน้นย้ำถึงความสำคัญของการสนับสนุนชาวไร่ยาสูบในฐานะกลไกสำคัญในการสร้างเศรษฐกิจที่ยั่งยืน พร้อมเดินหน้าช่วยเหลือเกษตรกรชาวไร่ยาสูบอย่างเต็มที่ นโยบายรับซื้อใบยาสูบไม่จำกัดจำนวนนี้จึงถือเป็นของขวัญปีใหม่ที่ยิ่งใหญ่ซึ่ง ยสท. มอบให้เกษตรกรชาวไร่ทั่วประเทศ และ ยสท. ยังคงยืนหยัดเคียงข้างชาวไร่ยาสูบเพื่อสร้างเศรษฐกิจไทยที่แข็งแกร่งอย่างยั่งยืน

ที่มา : https://www.thaigov.go.th/news/contents/details/92079