รัฐบาลไทย-ข่าวทำเนียบรัฐบาล-กระทรวงเกษตรฯ เผยผลตอบรับการจัดงานมหกรรมการเกษตรฯ 


วันอังคารที่ 7 มกราคม 2568
กระทรวงเกษตรฯ เผยผลตอบรับการจัดงานมหกรรมการเกษตรฯ
กระทรวงเกษตรฯ เผยผลตอบรับการจัดงานมหกรรมการเกษตรฯ รวม 10 วัน สร้างรายได้ 6 ล้านบาท
ผู้เข้าชมงาน 2.7 แสนรายเกษตรกรพึงพอใจมีรายได้เพิ่ม ประชาชนได้ซื้อสินค้าคุณภาพ
นางสาวภัทราภรณ์ โสเจยยะ รองปลัดกระทรวงเกษตรและสหกรณ์ ในฐานะประธานคณะกรรมการจัดงานมหกรรมการเกษตรและท่องเที่ยวถนนสายดอกไม้งามริมกว๊านพะเยา จังหวัดพะเยา เปิดเผยถึงผลสำเร็จของการจัด“งานมหกรรมการเกษตรและท่องเที่ยวถนนสายดอกไม้งามริมกว๊านพะเยา” ซึ่งจัดขึ้นระหว่างวันที่ 27 ธันวาคม 2567–5มกราคม2568 ณ ลานหน้าอนุสาวรีย์พ่อขุนงำเมือง จังหวัดพะเยาว่า การจัดงานดังกล่าวมีวัตถุประสงค์เพื่อเป็นการเผยแพร่ความรู้ในการส่งเสริมการเกษตรระดับพื้นที่อย่างครบวงจรของระบบการผลิตสินค้าเกษตร ตั้งแต่ต้นน้ำ กลางน้ำ และปลายน้ำ เผยแพร่ความรู้นวัตกรรมด้านการผลิต การตลาด ทั้งพืช สัตว์ และประมง เชื่อมโยงการจัดกิจกรรมทางภาคการเกษตรในพื้นที่ภาคเหนือตอนบนที่มีจุดแข็งในสินค้าอัตลักษณ์ GI รวมทั้งเป็นการกระตุ้นการท่องเที่ยวเชิงเกษตรของจังหวัดพะเยาและพื้นที่ภาคเหนือตอนบน
โดยกระทรวงเกษตรและสหกรณ์ได้สรุปผลการจัดงานทั้ง 10 วันมีผู้สนใจเข้าร่วมชมงานจำนวน 276,834 ราย มียอดจำหน่ายสินค้ารวมทั้งสิ้น 6,154,361 บาท โดยสินค้าที่ได้รับความนิยมมากที่สุด 5 อันดับ ได้แก่ 1) อาหารปรุงสุกพร้อมทาน 2) เสื้อผ้าและสิ่งทอ 3) สินค้าแปรรูปและผลิตภัณฑ์เพื่อสุขภาพ 4) สินค้าจักสาน หัตถกรรม และศิลปะประดิษฐ์ และ 5) เครื่องดื่มต่าง ๆ เป็นต้น
สำหรับกิจกรรมที่ผู้เข้าร่วมงานให้ความสนใจมากที่สุด ได้แก่ 1) การจัดนิทรรศการนวัตกรรมการเกษตรฯร้อยละ 56.82 2) Workshop การฝึกอบรมร้อยละ 52.73 3) การตกแต่งสถานที่ และสวนดอกไม้ร้อยละ 48.91 4) การจำหน่ายผลิตภัณฑ์สินค้าเกษตร ร้อยละ 42.22 และ 5) การจัดกิจกรรมส่งเสริมการขาย ร้อยละ 39.37
นอกจากนี้ ยังสามารถจับคู่เจรจาธุรกิจสำเร็จถึง 5 คู่ ได้แก่ 1) การซื้อ-ขายสินค้าข้าว จำนวน 3 คู่ ปริมาณรวม 41,000 ตัน คิดเป็นมูลค่ากว่า 450 ล้านบาท 2) การซื้อ-ขายยางก้อนถ้วย จำนวน 1 คู่ ปริมาณรวม 2,000 ตัน คิดเป็นมูลค่ากว่า 50 ล้านบาท และ 3) การซื้อ-ขายปลานิล จำนวน 1 คู่ ปริมาณรวม 109.5 ตัน คิดเป็นมูลค่ากว่า 6.68 ล้านบาท รวมมูลค่าการซื้อ-ขายทั้งสิ้น 506.68 ล้านบาท
ทั้งนี้ จากผลสำรวจความพึงพอใจของผู้เข้าร่วมงานพบว่า มีความพึงพอใจต่อการจัดงานฯ ในระดับ “มากที่สุด” ร้อยละ 78ระดับ“มาก”ร้อยละ 18.3และต้องการให้จัดงานฯ ต่อเนื่องอีกในปีถัดไป โดยมีความประสงค์จะเข้าร่วมงานอีกถึง 99% อีกด้วย

ที่มา : https://www.thaigov.go.th/news/contents/details/92074