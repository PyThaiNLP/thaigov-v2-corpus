รัฐบาลไทย-ข่าวทำเนียบรัฐบาล-ขสมก. พร้อมให้บริการส่งความสนุกสุขสันต์ เนื่องในวันเด็กแห่งชาติ 11 มกราคมนี้ มอบของขวัญให้เยาวชนอายุไม่เกิน 15 ปีบริบูรณ์ ขึ้นรถเมล์ฟรีทุกคัน ทั้งวัน


วันอังคารที่ 7 มกราคม 2568
ขสมก. พร้อมให้บริการส่งความสนุกสุขสันต์ เนื่องในวันเด็กแห่งชาติ 11 มกราคมนี้ มอบของขวัญให้เยาวชนอายุไม่เกิน 15 ปีบริบูรณ์ ขึ้นรถเมล์ฟรีทุกคัน ทั้งวัน
....
นายกิตติกานต์ จอมดวง จารุวรพลกุล ผู้อำนวยการองค์การขนส่งมวลชนกรุงเทพ กระทรวงคมนาคม เปิดเผยว่า ในโอกาส “วันเด็กแห่งชาติ” ประจำปี 2568 วันเสาร์ที่ 11 มกราคม 2568 หน่วยงานภาครัฐและเอกชนจัดกิจกรรมให้เด็กและเยาวชนได้ใช้โอกาสนี้เรียนรู้ผ่านกิจกรรมต่าง ๆ ตามคำขวัญวันเด็กแห่งชาติ ประจำปี 2568 “ทุกโอกาส คือ การเรียนรู้ พร้อมปรับตัวสู่อนาคตที่เลือกเอง” เพื่อเป็นการร่วมสนับสนุน ส่งเสริมการเรียนรู้ของเด็กและเยาวชน องค์การขนส่งมวลชนกรุงเทพ (ขสมก.) จึงมอบสิทธิพิเศษให้เยาวชนที่มีอายุไม่เกิน 15 ปีบริบูรณ์ แสดงบัตรประจำตัวประชาชนต่อพนักงานเก็บค่าโดยสารรับสิทธิใช้บริการรถโดยสารของ ขสมก. โดยไม่ต้องชำระค่าโดยสารได้ทุกคัน ทั้งวัน ไม่จำกัดเที่ยว ทั้งรถโดยสารธรรมดาและปรับอากาศ
นอกจากนี้ ขสมก. ได้เตรียมความพร้อมด้านการอำนวยความสะดวก ปลอดภัย ให้กับประชาชนผู้ใช้บริการในวันเด็กแห่งชาติ ดังนี้
1. กำชับพนักงานขับรถโดยสาร ปฏิบัติหน้าที่ตามกฎจราจรอย่างเคร่งครัด เปิดประตูเมื่อรถจอดสนิท และปิดประตูก่อนเคลื่อนรถออกจากป้าย เพื่อป้องกันเด็กพลัดตกจากรถ
2. กำชับพนักงานเก็บค่าโดยสาร ดูแลความปลอดภัยของผู้ใช้บริการ ขณะขึ้น - ลงรถ และจัดหา ที่นั่งสำหรับเด็ก โดยเด็กจะต้องมีที่นั่งทุกครั้งเมื่อใช้บริการ
3. จัดเตรียมพนักงาน GPS เฝ้าดูจอภาพที่เชื่อมต่อกับกล้อง CCTV ของรถโดยสารแต่ละคัน เพื่อตรวจสอบเหตุการณ์ภายในรถขณะให้บริการ กรณีเกิดเหตุฉุกเฉิน เช่น เด็กพลัดหลงกับผู้ปกครองบนรถ เป็นต้น
4. จัดหัวหน้างานและนายตรวจ ตรวจสอบความเรียบร้อยบนรถโดยสารขณะให้บริการ
5. จัดเจ้าหน้าที่สายตรวจพิเศษ ประจำจุดสถานที่จัดงานวันเด็กแห่งชาติที่สำคัญ ๆ เพื่ออำนวยความสะดวกและดูแลความปลอดภัยให้กับเด็กและผู้ปกครอง

ที่มา : https://www.thaigov.go.th/news/contents/details/92081