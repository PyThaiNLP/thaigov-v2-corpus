รัฐบาลไทย-ข่าวทำเนียบรัฐบาล-ปลัดกระทรวงยุติธรรม ร่วมลงนามความร่วมมือด้านการรักษาความมั่นคงปลอดภัยทางไซเบอร์ เสริมประสิทธิภาพ​กระบวนการยุติธรรมคุ้มครองผลประโยชน์ของประชาชนอย่างเป็นธรรม


วันอังคารที่ 7 มกราคม 2568
07/01/2568
พิมพ์
ปลัดกระทรวงยุติธรรม ร่วมลงนามความร่วมมือด้านการรักษาความมั่นคงปลอดภัยทางไซเบอร์ เสริมประสิทธิภาพ​กระบวนการยุติธรรมคุ้มครองผลประโยชน์ของประชาชนอย่างเป็นธรรม
ปลัดกระทรวงยุติธรรม ร่วมลงนามความร่วมมือด้านการรักษาความมั่นคงปลอดภัยทางไซเบอร์ เสริมประสิทธิภาพ​กระบวนการยุติธรรมคุ้มครองผลประโยชน์ของประชาชนอย่างเป็นธรรม
ในวันอังคารที่ 7 มกราคม 2568 เวลา 10.00 น. นางพงษ์สวาท นีละโยธิน ปลัดกระทรวงยุติธรรม เป็นประธานฝ่ายกระทรวง​ยุติธรรม​ ร่วมลงนามในบันทึกความเข้าใจว่าด้วยความร่วมมือด้านการรักษาความมั่นคงปลอดภัยทางไซเบอร์ โดยมี พลอากาศตรี อมร ชมเชย เลขาธิการคณะกรรมการการรักษาความมั่นคงปลอดภัยไซเบอร์แห่งชาติ เป็นประธานผู้ลงนามฝ่ายสำนักงาน​คณะกรรมการการรักษาความมั่นคงปลอดภัยไซเบอร์แห่งชาติ (สกมช.) พร้อม​ด้วย นายไตรยฤทธิ์ เตมหิวงศ์ รองปลัดกระทรวงยุติธรรม และพลตรี ธีรวุฒิ วิทยากรณ์ รองเลขาธิการคณะกรรมการการรักษาความมั่นคงปลอดภัยไซเบอร์แห่งชาติ ร่วมเป็น​สักขีพยาน​ โดยมี นายยอดฉัตร ตสาริกา ผู้อำนวยการกองกฎหมาย รักษาการในตำแหน่งที่ปรึกษาด้านกฎหมาย นางธนวรรณ ท้วมยิ้ม ผู้อำนวยการศูนย์เทคโนโลยีและสารสนเทศเพื่อการสื่อสาร และ​เจ้าหน้าที่ที่เกี่ยวข้อง เข้าร่วม ณ ห้อง Integrity สำนักงานคณะกรรมการการรักษาความมั่นคงปลอดภัยไซเบอร์แห่งชาติ อาคารรัฐประศาสนภักดี​ ศูนย์ราชการเฉลิมพระเกียรติฯ กรุงเทพมหานคร
ในการนี้ ปลัดกระทรวงยุติธรรม กล่าวว่า การลงนามในบันทึกความเข้าใจฉบับนี้สะท้อนให้เห็นถึงความตั้งใจร่วมกันของทั้งสองหน่วยงานในการจัดการกับปัญหาภัยคุกคามทางไซเบอร์อย่างจริงจัง และเป็นการจัดการอย่างมีระบบ โดยความร่วมมือในครั้งนี้จะช่วยพัฒนาทั้งด้านความรู้ความสามารถของบุคลากร และกลไกการเฝ้าระวัง ตอบสนอง และลดความเสี่ยงจากภัยคุกคามทางไซเบอร์ได้อย่างมีประสิทธิภาพ ซึ่งทั้งสองหน่วยงานมีความเห็นว่า ภัยคุกคามทางไซเบอร์มีลักษณะซับซ้อน และเปลี่ยนแปลงอย่างรวดเร็ว ดังนั้น​ การทำงานในลักษณะบูรณาการ และการแบ่งปันทรัพยากร เช่น ข้อมูลความเสี่ยง และเทคโนโลยี จะช่วยให้การรับมือกับปัญหาเหล่านี้มีประสิทธิภาพมากยิ่งขึ้น ทางกระทรวงยุติธรรมมีความเห็นต่อปัญหาภัยคุกคามทางไซเบอร์ว่าเป็นเรื่องที่ต้องการความร่วมมือจากทุกภาคส่วน ไม่ว่าจะเป็นภาครัฐ ภาคเอกชนหรือภาคประชาชน โดยบทบาทสำคัญของกระทรวงยุติธรรม คือ การทำให้กระบวนการยุติธรรมสามารถตอบสนองต่อปัญหาเหล่านี้ได้อย่างทันสมัย มีประสิทธิภาพ และคุ้มครองผลประโยชน์ของประชาชนอย่างเป็นธรรม

ที่มา : https://www.thaigov.go.th/news/contents/details/92099