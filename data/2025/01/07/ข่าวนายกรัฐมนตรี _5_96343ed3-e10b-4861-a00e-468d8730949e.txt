รัฐบาลไทย-ข่าวทำเนียบรัฐบาล- นายกฯ ให้ความมั่นใจ สภานักเรียนระดับประเทศ ย้ำรัฐบาลพร้อมสนับสนุนแนวทางพัฒนานักเรียนไทย ชื่นชมเด็กรุ่นใหม่กล้าเลือกเส้นทางของตัวเอง เลือกทำในสิ่งที่ถูกต้องเป็นประโยชน์ต่อบ้านเมือง


วันอังคารที่ 7 มกราคม 2568
07/01/2568
พิมพ์
นายกฯ ให้ความมั่นใจ สภานักเรียนระดับประเทศ ย้ำรัฐบาลพร้อมสนับสนุนแนวทางพัฒนานักเรียนไทย ชื่นชมเด็กรุ่นใหม่กล้าเลือกเส้นทางของตัวเอง เลือกทำในสิ่งที่ถูกต้องเป็นประโยชน์ต่อบ้านเมือง
นายกฯ ให้ความมั่นใจ สภานักเรียนระดับประเทศ ย้ำรัฐบาลพร้อมสนับสนุนแนวทางพัฒนานักเรียนไทย ชื่นชมเด็กรุ่นใหม่กล้าเลือกเส้นทางของตัวเอง เลือกทำในสิ่งที่ถูกต้องเป็นประโยชน์ต่อบ้านเมือง
วันนี้ (7 มกราคม 2568) เวลา 12.45 น. ณ ตึกสันติไมตรี ทำเนียบรัฐบาล นางสาวแพทองธาร ชินวัตร นายกรัฐมนตรี รับฟังข้อคิดเห็นของคณะกรรมการสภานักเรียนระดับประเทศ ประจำปี 2568 พร้อมพบปะให้โอวาทแก่คณะกรรมการนักเรียนซึ่งเป็นตัวแทนนักเรียนจากทุกจังหวัดทั่วประเทศ และกรุงเทพมหานคร รวม 82 คน ที่ผ่านการอบรมสัมมนาสภานักเรียนระดับประเทศ ร่วมระดมความคิดเห็นแลกเปลี่ยนประสบการณ์อย่างสร้างสรรค์บนวิถีประชาธิปไตย ซึ่งเป็นหนึ่งในกิจกรรมส่งเสริมการพัฒนาประชาธิปไตย ที่ได้ดำเนินการมาตั้งแต่ปี 2549  โดยมี พลตำรวจเอก เพิ่มพูน ชิดชอบ รัฐมนตรีว่าการกระทรวงศึกษาธิการ นายสุรศักดิ์ พันธุ์เจริญวรกุล รัฐมนตรีช่วยว่าการกระทรวงศึกษาธิการ พร้อมคณะผู้บริหารกระทรวงศึกษาธิการ ผู้บริหารโรงเรียน คณะครูที่ปรึกษาสภานักเรียน คณะกรรมการดำเนินโครงการ และรุ่นพี่สภานักเรียนระดับประเทศ เข้าร่วมรับฟัง
โอกาสนี้ นายกรัฐมนตรี กล่าวมอบโอวาทแก่คณะกรรมการสภานักเรียน ประจำปี 2568 ว่า รู้สึกดีใจที่ได้พบกับสภานักเรียนทุกคน จากที่ได้รับฟังน้อง ๆ เสนอความคิด ทำให้เห็นว่าเด็กรุ่นใหม่ได้มาเน้นย้ำถึงหน้าที่ แนวทางการปฏิบัติ สิ่งที่ควรจะเป็น การรณรงค์ให้เด็กทุกคนเข้าใจตรงกันว่าประเด็นที่สำคัญของสังคมคืออะไร ซึ่งถือว่าเป็นประโยชน์อย่างมาก ทั้งนี้ ตอนเราเป็นเด็กนั้น เราอาจคิดว่าไม่สามารถเปลี่ยนแปลงอะไรได้ เป็นเพียงเด็กตัวเล็ก ๆ คนหนึ่ง แต่อยากให้ทุกคนเปลี่ยนความคิดตรงนั้น เพราะว่าความคิดแต่ละคน คือพลังอันยิ่งใหญ่ เช่น ถ้ามีเด็ก 3 คน คิดทำสิ่งดี ๆ ร่วมกัน สิ่งดี ๆ ก็จะเกิดขึ้น แต่ถ้าเด็ก 3 คน ร่วมกันทำสิ่งที่ไม่ดี สิ่งที่ไม่ดีก็จะเกิดขึ้น ทำให้เห็นว่าทุกคนมีพลัง มีอำนาจในการตัดสินใจและเปลี่ยนแปลงอะไรได้อีกมากมาย ด้วยการสะสมประสบการณ์ ข้อมูล การเรียนรู้ ตามคำขวัญวันเด็กปี 2568 “ทุกโอกาส คือ การเรียนรู้ พร้อมปรับตัวสู่อนาคตที่เลือกเอง” ต้องการให้ทุกคนมีโอกาสเรียนรู้ซึ่งกันและกัน คุณครูสามารถเรียนรู้จากนักเรียนได้ และนักเรียนก็สามารถเรียนรู้จากคุณครูด้วยเช่นกัน เพื่อสะสมข้อมูลและประสบการณ์ที่มากพอแล้วสามารถนำไปตัดสินใจเลือกอนาคตของตัวเองได้ ทั้งนี้ ต้องขอบคุณทุกคนที่เลือกเส้นทางที่ดีและเป็นประโยชน์ นอกจากเป็นประโยชน์ให้กับตัวเองแล้วยังเป็นประโยชน์ให้กับสังคมและประเทศชาติอีกด้วย เพราะฉะนั้นข้อเสนอแนะ ความคิดเห็นที่เสนอมาวันนี้ รัฐบาลจะสนับสนุนอย่างเต็มที่
“ขอบคุณน้อง ๆ ที่ร่วมกันเสนอความคิดเห็นที่อยากให้รัฐบาลสนับสนุนเด็ก ๆ โดยในโอกาสใกล้วันเด็ก ขอให้ทุกคนได้เห็นน้อง ๆ กลุ่มนี้ว่าเราสามารถเลือกเส้นทางของตัวเองได้ เลือกทำในสิ่งที่ถูกต้องเป็นประโยชน์ต่อบ้านเมือง แม้จะเป็นคนตัวเล็กคนหนึ่ง แต่เด็กทุกคนจะเป็นประโยชน์อย่างมากต่อประเทศชาติในอนาคต” นายกรัฐมนตรี กล่าว
สำหรับในปี 2568 นี้ สภานักเรียนระดับประเทศ ได้นำเสนอประเด็นที่ขอรับการสนับสนุนจาก นายกรัฐมนตรี จำนวน 3 ประเด็น ได้แก่
1) การส่งเสริมค่านิยมหลัก “รักชาติ ศาสน์ กษัตริย์” ในกลุ่มเยาวชนไทย ซึ่งคณะกรรมการสภานักเรียนจะนำแนวทาง “สืบสานความดี ต่อยอดสิ่งดี ๆ เพื่อแผ่นดินไทย” โดยร่วมกับเพื่อนสภานักเรียนทั่วประเทศศึกษาพระราชกรณียกิจ หลักการทรงงาน หรือพระปรีชาสามารถ ของพระมหากษัตริย์ไทยพระองค์ต่าง ๆ อาทิ การแพทย์ วิทยาศาสตร์ ศิลปะ วรรณกรรม กีฬา การละเล่นหรือการแสดง แล้วนำมาประยุกต์ใช้ในกิจกรรมสภานักเรียนในโรงเรียน จัดทำโครงการ “TSC น้อมนำพระราชกรณียกิจสู่การต่อยอดพัฒนาสภานักเรียน” มาปรับใช้ในกิจกรรมสภานักเรียนและชีวิตประจำวัน แล้วแบ่งปันประสบการณ์ผ่านแพลตฟอร์มดิจิทัลต่าง ๆ พร้อมทั้งเชิญชวนสภานักเรียนทั่วประเทศ ทำกิจกรรมจิตอาสาหรือกิจกรรมอื่น ๆ ที่ส่งเสริมความรักและเทิดทูนสถาบันหลักของชาติ
2) ความรักโรงเรียน รักเพื่อน และน้อง สร้างโรงเรียนแห่งความสุข ให้นักเรียนรักโรงเรียน รักเพื่อน เคารพพี่ ดูแลน้อง และร่วมป้องกันให้ทุกคนห่างไกลจากบุหรี่ไฟฟ้าและรู้เท่าทันภัยออนไลน์ โดยขอรับการสนับสนุนการประสานหน่วยงานที่เกี่ยวข้อง เข้มงวดในการบังคับใช้กฎหมายต่อผู้ผลิต และผู้จำหน่ายบุหรี่ไฟฟ้า และประสานหน่วยงานที่เกี่ยวข้อง ดำเนินการติดตามและทำหน้าที่กลั่นกรองตรวจสอบข้อมูลออนไลน์พร้อมทั้งเร่งปราบปรามผู้กระทำผิดเกี่ยวกับออนไลน์อย่างจริงจัง พร้อมทั้งขอรับการสนับสนุนโครงการภายใต้ “กิจกรรม TSC โรงเรียนดีที่หนูรัก” และ
3) ZERO DROPOUT ติดตามและค้นหาเด็กที่ตกหล่น ไม่ได้เข้าเรียน หรือออกกลางคัน ให้กลับเข้ามาเรียนในระบบ กำหนดแนวทางการป้องกัน เฝ้าระวัง ติดตาม ไม่ให้มีเด็กตกหล่นและออกกลางคัน โดยสภานักเรียนทั่วประเทศจะร่วมขับเคลื่อน “กิจกรรมสภานักเรียนชวนเพื่อนกลับมาเรียน  (TSC  ZERO DROPOUT) ตามบริบทและความเหมาะสมของแต่ละโรงเรียน”

ที่มา : https://www.thaigov.go.th/news/contents/details/92094