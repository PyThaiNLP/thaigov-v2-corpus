รัฐบาลไทย-ข่าวทำเนียบรัฐบาล-นายกฯ “แพทองธาร” ชมนิทรรศการ  “แค่เล่นกับลูก...โลกก็เปลี่ยน” ย้ำ รัฐบาลให้ความสำคัญในการพัฒนาเด็กไทยให้ฉลาด เติบโต สมวัย เพราะเป็นทรัพยากรที่มีคุณค่าของประเทศ


วันอังคารที่ 7 มกราคม 2568
07/01/2568
พิมพ์
นายกฯ “แพทองธาร” ชมนิทรรศการ  “แค่เล่นกับลูก...โลกก็เปลี่ยน” ย้ำ รัฐบาลให้ความสำคัญในการพัฒนาเด็กไทยให้ฉลาด เติบโต สมวัย เพราะเป็นทรัพยากรที่มีคุณค่าของประเทศ
นายกฯ “แพทองธาร” ชมนิทรรศการ  “แค่เล่นกับลูก...โลกก็เปลี่ยน” ย้ำ รัฐบาลให้ความสำคัญในการพัฒนาเด็กไทยให้ฉลาด เติบโต สมวัย เพราะเป็นทรัพยากรที่มีคุณค่าของประเทศ
วันนี้ (7 มกราคม 2568) เวลา 09.30 น. ณ บริเวณโถงกลาง ตึกบัญชาการ 1 ทำเนียบรัฐบาล ก่อนการประชุมคณะรัฐมนตรี นางสาวแพทองธาร ชินวัตร นายกรัฐมนตรีเยี่ยมชมการจัดแสดงนิทรรศการ เรื่อง “แค่เล่นกับลูก...โลกก็เปลี่ยน” ในโอกาสวันเด็กแห่งชาติ ประจำปี 2568 โดยมี นายภูมิธรรม เวชยชัย รองนายกรัฐมนตรีและ รัฐมนตรีว่าการกระทรวงกลาโหม นายชูศักดิ์ ศิรินิล รัฐมนตรีประจำสำนักนายกรัฐมนตรี นายสมศักดิ์ เทพสุทิน รัฐมนตรีว่าการกระทรวงสาธารณสุข นายเผ่าภูมิ โรจนสกุล รัฐมนตรีช่วยว่าการกระทรวงการคลัง นางมนพร เจริญศรี รัฐมนตรีช่วยว่าการกระทรวงคมนาคม นายพิชัย นริพทะพันธุ์ รัฐมนตรีว่าการกระทรวงพาณิชย์ และ นางสาวธีรรัตน์ สำเร็จวาณิชย์ รัฐมนตรีช่วยว่าการกระทรวงมหาดไทยเข้าร่วมด้วย
นายจิรายุ ห่วงทรัพย์ โฆษกประจำสำนักนายกรัฐมนตรี เปิดเผยว่า นายกรัฐมนตรีรับฟังวัตถุประสงค์ของกิจกรรมประชาสัมพันธ์ เรื่อง “แค่เล่นกับลูก...โลกก็เปลี่ยน” จาก แพทย์หญิงอัมพร เบญจพลพิทักษ์ พร้อมรับมอบพวงมาลัย จากเด็กปฐมวัย ศูนย์เด็กเล็กวัลลภ ไทยเหนือ  โดยนายกรัฐมนตรีกล่าวย้ำว่า รัฐบาลให้ความสำคัญในการพัฒนาเด็กไทยให้ฉลาด เติบโต สมวัย เพราะเป็นทรัพยากรที่มีคุณค่าของประเทศ โดยเฉพาะการส่งเสริมพัฒนาการเด็กให้สมวัย เพื่อสื่อสารและดำเนินงานด้านการเฝ้าระวังและส่งเสริมพัฒนาการของเด็กปฐมวัย สร้างความตระหนักให้พ่อแม่ ผู้ดูแลเด็ก และภาคีเครือข่าย ตระหนักถึงความสำคัญของการเล่น และการเพิ่มเวลาคุณภาพ เพื่อสร้างความผูกพันภายในครอบครัวของเด็กปฐมวัย
สำหรับนิทรรศการประชาสัมพันธ์แนวทางในการส่งเสริมพัฒนาการเด็กให้สมวัย กระทรวงสาธารณสุข มีแนวทางเพื่อเน้นย้ำให้ความสำคัญให้มีความร่วมมือในการส่งเสริมและประเมินพัฒนาการเด็กปฐมวัย โดยพัฒนาระบบ Tele-consultation เพื่อเพิ่มความสะดวกให้กับพ่อ แม่ ผู้ปกครอง ที่ไม่มีเวลา หรือไม่สามารถเดินทางเข้ามารับบริการได้เป็นระบบที่ใช้สำหรับสื่อสารแลกเปลี่ยนข้อมูลระหว่าง อสม. หรือบุคลากรทางสาธารณสุขในพื้นที่ที่อยู่กับเด็กและครอบครัว กับทีมบุคลากรสาธารณสุขเฉพาะทางที่อยู่ในโรงพยาบาลเพื่อให้ได้รับคำปรึกษา ช่วยให้เด็กปฐมวัยที่เข้าไม่ถึงบริการได้รับการประเมินพัฒนาการ รวมทั้ง เด็กที่มีปัญหาด้านพัฒนาการ ให้ได้รับการดูแลติดตามจนกระทั่งมีพัฒนาการที่ดีขึ้นและเตรียมพัฒนาระบบให้ครอบคลุมทั่วประเทศ พร้อมทั้ง จัดคลินิกส่งเสริมพัฒนาการเคลื่อนที่ ในรูปแบบของรถพัฒนาการเคลื่อนที่ (Mobile Development) จะนำของเล่น หนังสือนิทาน อุปกรณ์และองค์ความรู้ในการดูแลเด็กปฐมวัย เดินทางออกไปให้ถึงเด็ก ๆ ในพื้นที่ห่างไกล เพื่อให้เด็กปฐมวัยที่ขาดโอกาสได้รับการดูแลและส่งเสริมพัฒนาการที่มีคุณภาพให้กับเด็กไทยทุกคน
“การเล่นช่วยส่งเสริมพัฒนาการเด็ก ให้สมวัย การเล่นที่ดี คือ เล่นโดยมีพ่อแม่เล่นด้วย เพราะพ่อแม่เป็นของเล่นที่มีชีวิต ส่วนของเล่นเป็นองค์ประกอบเสริม ดังนั้น เด็กทุกคน จึงควรได้เล่นกับพ่อ แม่ หรือ ครอบครัว เพื่อส่งเสริมความรักความผูกพันในครอบครัว เปลี่ยนโลกทั้งใบของเด็กให้สดใสมากขึ้น การส่งเสริมพัฒนาการด้วยการอ่านนิทาน และสนับสนุนให้เด็กปฐมวัยได้เล่น ซึ่งเป็นธรรมชาติตามแต่ละช่วงวัย ช่วยให้เด็กเรียนรู้ควบคู่ไปกับความสนุกสนาน เพราะ “แค่เล่นกับลูก...โลกก็เปลี่ยน”” นายจิรายุ ระบุ

ที่มา : https://www.thaigov.go.th/news/contents/details/92087