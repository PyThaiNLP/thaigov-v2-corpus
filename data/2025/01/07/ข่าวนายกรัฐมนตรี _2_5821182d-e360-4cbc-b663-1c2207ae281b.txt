รัฐบาลไทย-ข่าวทำเนียบรัฐบาล-​นายกฯ เชิญชวนคนไทยร่วมงานวันครู ครั้งที่ 69 พ.ศ. 2568 ภายใต้แนวคิด “เรียนดี มีความสุข : ครูไทยร่วมใจปฏิวัติการศึกษา สร้างเด็ก “ฉลาดรู้ ฉลาดคิด ฉลาดทำ” วันที่ 16 มกราคม 2568


วันอังคารที่ 7 มกราคม 2568
07/01/2568
พิมพ์
​นายกฯ เชิญชวนคนไทยร่วมงานวันครู ครั้งที่ 69 พ.ศ. 2568 ภายใต้แนวคิด “เรียนดี มีความสุข : ครูไทยร่วมใจปฏิวัติการศึกษา สร้างเด็ก “ฉลาดรู้ ฉลาดคิด ฉลาดทำ” วันที่ 16 มกราคม 2568
​นายกฯ เชิญชวนคนไทยร่วมงานวันครู ครั้งที่ 69 พ.ศ. 2568 ภายใต้แนวคิด “เรียนดี มีความสุข : ครูไทยร่วมใจปฏิวัติการศึกษา สร้างเด็ก “ฉลาดรู้ ฉลาดคิด ฉลาดทำ” วันที่ 16 มกราคม 2568
วันนี้ (7 มกราคม 2568) เวลา 09.30 น. ณ บริเวณโถงกลาง ตึกบัญชาการ 1 ทำเนียบรัฐบาล ก่อนการประชุมคณะรัฐมนตรี ผศ.ดร.อมลวรรณ วีระธรรมโม เลขาธิการคุรุสภา นางสุดา สุขอ่ำ รองเลขาธิการคุรุสภา ผศ.ดร.พลรพี ทุมมาพันธ์ รองเลขาธิการคุรุสภา นำคณะผู้บริหาร ผู้ประกอบวิชาชีพทางการศึกษา และนักเรียน เข้าพบนางสาวแพทองธาร ชินวัตร นายกรัฐมนตรี เพื่อมอบดอกกล้วยไม้ในการประชาสัมพันธ์การจัดงานวันครู ครั้งที่ 69 พ.ศ. 2568 พร้อมกับร่วมเชิญชวนคณะรัฐมนตรีและประชาชนทั่วไป เห็นความสำคัญของครู ร่วมน้อมรำลึกถึงพระคุณครู และร่วมกิจกรรมงานวันครูเนื่องในโอกาสวันครู ครั้งที่ 69 พ.ศ. 2568 ในวันพฤหัสบดีที่ 16 มกราคม 2568
นายจิรายุ ห่วงทรัพย์ โฆษกประจำสำนักนายกรัฐมนตรีเปิดเผยว่า นางสาวแพทองธาร ชินวัตร นายกรัฐมนตรี ได้รับฟังการนำเสนอการประชาสัมพันธ์งานวันครู พ.ศ. 2568 ภายใต้แนวคิด เรียนดี มีความสุข : ครูไทยร่วมใจปฏิวัติการศึกษา สร้างเด็ก “ฉลาดรู้ ฉลาดคิด ฉลาดทำ” ซึ่งสะท้อนถึงความสัมพันธ์อันดีระหว่างครูกับศิษย์ เมื่อครูร่วมใจกันสร้างความเปลี่ยนแปลง และพัฒนาการศึกษาให้เกิดขึ้นอย่างรวดเร็ว จะส่งผลให้ศิษย์ฉลาดรู้ คือ รู้ในสิ่งที่ควรรู้ รู้ในสิ่งที่ยังไม่รู้ ฉลาดคิด คือ คิดวิเคราะห์หาสาเหตุ และแนวทางการปรับปรุงพัฒนา ฉลาดทำ คือ ทำในสิ่งที่เป็นประโยชน์ ซึ่งกระทรวงศึกษาธิการ ให้ความสำคัญกับการจัดการศึกษามีการผลักดันให้การจัดการศึกษามีคุณภาพ และมีประสิทธิภาพ โดยมีเป้าหมายสูงสุดที่มุ่งหวังให้ผู้เรียนทุกช่วงวัยจะได้รับการพัฒนาในทุกมิติ ทั้งในด้านโอกาส ความเท่าเทียม ความเสมอภาค ความปลอดภัย และมีการศึกษาที่เป็นเลิศอันจะสามารถสร้างความมั่นคงของชีวิตได้ โดยมีวัตถุประสงค์ของการจัดงานเพื่อประกอบพิธีระลึกถึงพระคุณบูรพาจารย์ ส่งเสริมสามัคคีธรรมระหว่างครู และความเข้าใจอันดีระหว่างครูกับประชาชน และส่งเสริมยกย่องเชิดชูเกียรติผู้ประกอบวิชาชีพทางการศึกษาที่ประกอบคุณงามความดีหรือทำคุณประโยชน์ต่อวงการศึกษาให้เป็นที่ประจักษ์แก่สาธารณชน และเป็นแบบอย่างให้เยาวชนรุ่นหลังได้ยึดถือปฏิบัติตาม
โอกาสนี้ นายกรัฐมนตรีได้ติดดอกกล้วยไม้ ซึ่งเป็นสัญลักษณ์วันครู พร้อมกับร่วมถ่ายรูปกับคณะผู้บริหารสำนักงานเลขาธิการคุรุสภา ผู้ประกอบวิชาชีพทางการศึกษา และนักเรียน
สำหรับกิจกรรมงานวันครูจัดขึ้นทั้งส่วนกลางและภูมิภาคพร้อมกันทั่วประเทศ ในรูปแบบผสมผสาน Onsite และ Online โดยส่วนกลางจัดงานในวันที่ 16 มกราคม 2568 ที่หอประชุมคุรุสภาและบริเวณรอบคุรุสภา มีการถ่ายทอดสดทางสถานีวิทยุกระจายเสียงแห่งประเทศไทย ถ่ายทอดสดทางสถานีวิทยุโทรทัศน์แห่งประเทศไทย และ Online ทางยูทูบและเฟซบุ๊กแฟนเพจคุรุสภา และ TBL Suandusit ของมหาวิทยาลัยสวนดุสิต ตั้งแต่เวลา 09.00 น. เป็นต้นไป พร้อมล่ามภาษามือ และมีพิธีมอบรางวัลผู้มีคุณูปการต่อการศึกษาของชาติ ประจำปี 2568 จำนวน 7 คน เข็มคุรุสภาสดุดีและเกียรติบัตร รางวัลคุรุสภา “ระดับดี” ประจำปี 2567 จำนวน 18 คน รางวัลครูผู้สอนดีเด่น ประจำปี 2567 จำนวน 25 คน รางวัลผลงาน “หนึ่งโรงเรียน หนึ่งนวัตกรรม” ประจำปี 2567 จำนวน 21 คน รางวัลผลงานวิจัยของคุรุสภา ประจำปี 2567 จำนวน 13 คน รางวัลพระพฤหัสบดี ระดับประเทศ ประจำปี 2567 จำนวน 21 คน รางวัล “คุรุสดุดี” ประจำปี 2567 จำนวน 1,065 คน และรางวัล “ครูดีในดวงใจ” จำนวน 37 คน เป็นต้น รวมจำนวนทั้งสิ้น 1,207 คน เพื่อเป็นขวัญและกำลังใจแก่ผู้ประกอบวิชาชีพทางการศึกษา นอกจากการจัดงานครู ครั้งที่ 69 พ.ศ. 2568 ในวันที่ 16 มกราคม 2568 แล้ว ยังมีการจัดกิจกรรมทั้งก่อนและหลังงานวันครู โดยสามารถติดตามรายละเอียดของการจัดงานวันครูได้ในวันแถลงข่าวการจัดงานวันครู ครั้งที่ 69 พ.ศ. 2568 ในวันพฤหัสบดีที่ 9 มกราคม 2568 ผ่านการถ่ายทอดสดทางยูทูบและเฟซบุ๊กแฟนเพจคุรุสภา พร้อมล่ามภาษามือ”

ที่มา : https://www.thaigov.go.th/news/contents/details/92089