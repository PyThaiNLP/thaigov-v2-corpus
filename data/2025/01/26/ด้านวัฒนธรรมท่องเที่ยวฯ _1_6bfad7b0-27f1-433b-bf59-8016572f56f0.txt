รัฐบาลไทย-ข่าวทำเนียบรัฐบาล-“สรวงศ์” เปิดโครงการสุขทันที ที่เมืองน่าเที่ยวมุมใหม่ #สระแก้ววินเทจ 


วันอาทิตย์ที่ 26 มกราคม 2568
“สรวงศ์” เปิดโครงการสุขทันที ที่เมืองน่าเที่ยวมุมใหม่ #สระแก้ววินเทจ
“สรวงศ์” เปิดโครงการสุขทันที ที่เมืองน่าเที่ยวมุมใหม่ #สระแก้ววินเทจ ภายใต้ความร่วมมือของกระทรวงท่องเที่ยวและกีฬา โดย ททท. กับไทยรัฐ กรุ๊ป
ภายใต้ความร่วมมือของกระทรวงท่องเที่ยวและกีฬา โดย ททท. กับไทยรัฐ กรุ๊ป เชิญชวนสัมผัสเสน่ห์ของสระแก้ว เผยการจัดงานครั้งนี้จุดประกายให้ฟื้นฟูจังหวัดสระแก้วไม่ให้เป็นเมืองทางผ่านอีกต่อไป และฟื้นความเป็นวินเทจของตลาดโรงเกลือกลับมาให้เหมือนเดิม ด้าน“จิตสุภา”ชูตลาดโรงเกลือ : แฟชั่นมือสองเพื่อโลกที่ดีกว่า ช่วยแก้ปัญหาสิ่งแวดล้อม ขณะที่ “นิธี”โชว์ 5 Must Do ของจังหวัดสระแก้ว ด้านนักเล่นสินค้าวินเทจยืนยันตลาดโรงเกลือยังเป็นจุดหมายปลายทางงที่ดีที่สุดของการค้นหาสินค้าวินเทจ
เมื่อวันที่ 25 มกราคม 2568 เวลา 15.00 น.ที่ลานสยามมินทร์ เทศบาลเมืองอรัญญประเทศ ไทยรัฐ กรุ๊ป ได้ร่วมกับกระทรวงท่องเที่ยวและกีฬา โดยการท่องเที่ยวแห่งประเทศไทย(ททท.)จัดโครงการกิจกรรมส่งเสริมการท่องเที่ยวจังหวัดสระแก้ว ภายใต้โครงการสุขทันที ที่เมืองน่าเที่ยวมุมใหม่ #สระแก้ววินเทจ โดยมีนายสรวงศ์ เทียน ทอง รัฐมนตรีว่าการกระทรวงการท่องเที่ยวและกีฬา นายนิธี สีแพร รองผู้ว่าการ ด้านสื่อสารการตลาด ททท. นางสาวจิตสุภา วัชรพล ผู้บริหารไทยรัฐกรุ๊ป ร่วมเปิดงาน และผู้ร่วมงาน ประกอบด้วย นายปริญญา โพธิสัตย์ ผู้ว่าราชการจังหวัดสระแก้ว นายจักรพรรดิ์ คล่องพยาบาล ที่ปรึกษารัฐมนตรีว่าการกระทรวงการท่องเที่ยวและกีฬา นายวัชรินทร์ อรัญเจริญยิ่ง นายกเทศมนตรี เมืองอรัญญประเทศ นางกนกกิตติกา กฤตย์วุฒิกร ผู้อำนวยการภูมิภาคภาคตะวันออก ททท.
นายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา ได้กล่าวเปิดงานว่า ในนามของกระทรวงการท่องเที่ยวและกีฬา รู้สึกเป็นเกียรติและยินดีอย่างยิ่งที่ได้มาอยู่ท่ามกลางบรรยากาศที่เปี่ยมไปด้วยเสน่ห์แห่งความวินเทจ และความอบอุ่นของพี่น้องชาวจังหวัดสระแก้ว ในงาน "สุขทันทีที่เมืองน่าเที่ยว สระแก้ววินเทจ" จังหวัดสระแก้ว โดยอำเภออรัญประเทศ และตลาดโรงเกลือ มีเอกลักษณ์เฉพาะตัวที่ไม่เหมือนใคร ด้วยความเป็นศูนย์รวมของสินค้าและวัฒนธรรมจากหลากหลาย เป็นเสมือนขุมทรัพย์ของนักเดินทางที่หลงใหลในสินค้าวินเทจและสินค้ามือสอง ทั้งเสื้อผ้า กระเป๋า รองเท้า และของตกแต่งที่มีคุณค่าและมีเรื่องราวในตัวเอง
“อย่างไรก็ตาม ตลาดโรงเกลือก็เปลี่ยนแปลงไปเยอะ ผมได้คุยกับผู้ว่าราชการจังหวัดสระแก้วว่าตลาดโรงเกลือจะปล่อยแบบนี้ไปก็คงลำบาก เพราะเดี๋ยวนี้มีสินค้าอะไรก็ไม่รู้มาขาย เป็นของก็อปปี้บ้าง อย่างน้อยที่สุดต้องมีการรวมตัวกันจัดกิจกรรมเพื่อแสดงสินค้าวินเทจแบบนี้ขึ้นอย่างเป็นทางการ จะมีการคุยกันว่าจะทำอย่างไรให้เรามาฟื้นฟูจังหวัดสระแก้วโดยเฉพาะอย่างยิ่งอำเภออรัญประเทศ เรามีจุดขายหลายอย่างเราพยายามจะมองหาอัญมณีที่ซ่อนเร้นอยู่”
นายสรวงศ์ กล่าวว่า ตนเองในฐานะเป็นผู้แทนราษฎรและเป็นผู้บริหารประเทศในมุมมองของท่องเที่ยวและกีฬายินดีจะช่วยผลักดันสิ่งต่างๆที่เป็นจุดแข็งของจังหวัดสระแก้วให้เป็นไปด้วยดี ต้องขอบคุณไทยรัฐกรุ๊ปผู้บริหารไทยรัฐ และ ททท. ผู้ว่าราชการจังหวัดสระแก้ว และพี่น้องทุกคนที่มีส่วนร่วมในการจัดการ งานนี้จะเป็นแค่จุดเริ่มต้นและเราจะสานต่อในสิ่งที่พวกเรามุ่งหมาย ที่จะเอาจุดเด่นจุดแข็งของจังหวัดสระแก้วกลับมา ไม่ให้เป็นจังหวัดเมืองผ่านอีกต่อไป จะต้องเป็นเมืองที่แวะพักค้างคืนและมาใช้จ่ายสิ่งต่างๆ

ที่มา : https://www.thaigov.go.th/news/contents/details/92756