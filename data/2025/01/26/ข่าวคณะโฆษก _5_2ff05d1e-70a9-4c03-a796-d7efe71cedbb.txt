รัฐบาลไทย-ข่าวทำเนียบรัฐบาล-พรุ่งนี้มาชัวร์..เงินหมื่นเฟส2 นายกฯ “แพทองธาร” เตรียมกดปุ่มโอนเงิน ให้กลุ่ม 60+ กว่า 3 ล้านราย ส่วนกลุ่มไม่มีมือถือสมาร์ทโฟนอดใจรอรัฐบาลไม่ทิ้งแน่นอน


วันอาทิตย์ที่ 26 มกราคม 2568
26/01/2568
พิมพ์
พรุ่งนี้มาชัวร์..เงินหมื่นเฟส2 นายกฯ “แพทองธาร” เตรียมกดปุ่มโอนเงิน ให้กลุ่ม 60+ กว่า 3 ล้านราย ส่วนกลุ่มไม่มีมือถือสมาร์ทโฟนอดใจรอรัฐบาลไม่ทิ้งแน่นอน
พรุ่งนี้มาชัวร์..เงินหมื่นเฟส2 นายกฯ “แพทองธาร” เตรียมกดปุ่มโอนเงิน ให้กลุ่ม 60+ กว่า 3 ล้านราย ส่วนกลุ่มไม่มีมือถือสมาร์ทโฟนอดใจรอรัฐบาลไม่ทิ้งแน่นอน
วันนี้ (26 มกราคม 2568) เวลา 11.30 น. นายจิรายุ ห่วงทรัพย์ โฆษกประสำนักนายกรัฐมนตรี เปิดเผยว่า ในเช้าวันพรุ่งนี้ (27 ม.ค. 68) เวลา 10.00 น. ณ ตึกสันติไมตรี ทำเนียบรัฐบาล นางสาวแพทองธาร ชินวัตร นายกรัฐมนตรี จะเป็นประธานในงานเปิดตัว (Kick Off) โครงการกระตุ้นเศรษฐกิจให้กับกลุ่มผู้มีอายุ ตั้งแต่ 60 ปีขึ้นไปโดยจะ กดปุ่มส่งมอบเงินให้กับผู้ที่ได้รับสิทธิฯ จำนวนกว่า 3,000,000 คน โดยมีนายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงกลาโหม นายสุริยะ จึงรุ่งเรืองกิจ รองนายกรัฐมนตรีและรัฐมนตรีว่าการกระทรวงคมนาคม นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย นายพีระพันธุ์ สาลีรัฐวิภาค รองนายกรัฐมนตรีและรัฐมนตรีว่าการกระทรวงพลังงาน นายพิชัย ชุณหวชิร รองนายกรัฐมนตรีและรัฐมนตรีว่าการกระทรวงการคลัง นายประเสริฐ จันทรรวงทอง รองนายกรัฐมนตรีและรัฐมนตรีว่าการกระทรวงดิจิทัลเพื่อเศรษฐกิจและสังคม นายจุลพันธ์ อมรวิวัฒน์ รัฐมนตรีช่วยว่าการกระทรวงการคลัง นายเผ่าภูมิ โรจนสกุล รัฐมนตรีช่วยว่าการกระทรวงการคลัง และผู้บริหารหน่วยงานที่เกี่ยวข้องเข้าร่วม
ทั้งนี้ นายกรัฐมนตรีจะพูดคุยกับผู้ที่ได้รับเงิน จำนวน 10,000 บาท ผ่านระบบวีดิทัศน์ทางไกล (Video Conference) เพื่อสื่อสารและรับฟังความคิดเห็นที่เกี่ยวข้องกับโครงการฯ พร้อมทั้งรับฟังเสียงสะท้อนของตัวแทนประชาชนที่ได้รับการสนับสนุนเงิน 10,000 บาท ทั้งนี้ เพื่อสร้างความเชื่อมั่นให้กับประชาชนต่อการดำเนินนโยบายของรัฐบาลต่อการขับเคลื่อนการกระตุ้นเศรษฐกิจให้เป็นรูปธรรมตามแนวนโยบายของคณะรัฐมนตรีที่ได้แถลงต่อรัฐสภา
“ในวันพรุ่งนี้ รัฐบาลจะดำเนินการโอนตามที่ได้ลงทะเบียนไว้กับแอป “ทางรัฐ” หากติดขัดยังไม่ได้รับ กระทรวงการคลังจะทำการโอนซ้ำให้ผู้มีสิทธิตามโครงการฯ  อีก 3 ครั้ง เมื่อพ้นกำหนดการ Retry ครั้งที่ 3 แล้ว กระทรวงการคลังจะยุติการจ่ายเงินให้แก่กลุ่มเป้าหมาย และถือว่ากลุ่มเป้าหมายไม่ประสงค์รับเงินภายใต้โครงการฯ  แล้วจะรวบรวมข้อมูลส่วนที่เหลือเพื่อประมวลเหตุผลในการที่ยังไม่ได้รับ เช่น บางกลุ่มอาจไม่มีสมาร์ทโฟนและไม่ได้ลงทะเบียน ซึ่งรัฐบาลจะรอผลจำนวนตัวเลขที่เหลือเพื่อกำหนดทิศทางและวิธีการต่อไป” นายจิรายุ กล่าว

ที่มา : https://www.thaigov.go.th/news/contents/details/92754