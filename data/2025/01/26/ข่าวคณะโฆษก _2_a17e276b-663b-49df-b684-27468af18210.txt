รัฐบาลไทย-ข่าวทำเนียบรัฐบาล-เตือนประชาชน อย่าหลงเชื่อโฆษณา ใช้ smart watch - smart ring วัดระดับน้ำตาลในเลือด อย. ยังไม่อนุมัติ เสี่ยงผลคลาดเคลื่อน เกิดอันตรายต่อสุขภาพ 


วันอาทิตย์ที่ 26 มกราคม 2568
26/01/2568
พิมพ์
เตือนประชาชน อย่าหลงเชื่อโฆษณา ใช้ smart watch - smart ring วัดระดับน้ำตาลในเลือด อย. ยังไม่อนุมัติ เสี่ยงผลคลาดเคลื่อน เกิดอันตรายต่อสุขภาพ
เตือนประชาชน อย่าหลงเชื่อโฆษณา ใช้ smart watch - smart ring วัดระดับน้ำตาลในเลือด อย. ยังไม่อนุมัติ เสี่ยงผลคลาดเคลื่อน เกิดอันตรายต่อสุขภาพ
วันอาทิตย์ที่ 26 มกราคม พ.ศ. 2568 นายคารม พลพรกลาง รองโฆษกประจำสำนักนายกรัฐมนตรี เปิดเผยว่า สำนักงานคณะกรรมการอาหารและยา (อย.) ประกาศเตือนประชาชนถึงการใช้ สมาร์ตวอตช์ (smart watch) หรือ สมาร์ตริง (smart ring) วัดระดับน้ำตาลในเลือด เนื่องจากปัจจุบันพบว่าสินค้าดังกล่าวบางรุ่นที่จำหน่ายในท้องตลาดมีการนำซอฟต์แวร์ทางการแพทย์มาใช้ ที่โฆษณาว่า สามารถตรวจวัดระดับน้ำตาลในเลือดได้ โดย อย. ระบุว่า เทคโนโลยีดังกล่าวยังไม่ได้รับการพิสูจน์และยังไม่มีหลักฐานวิชาการสนับสนุนที่เพียงพอ ซึ่งอาจทำให้ผลการวัดระดับน้ำตาลในเลือดไม่ถูกต้อง แม่นยำ เกิดความคลาดเคลื่อน
ทั้งนี้ ผู้บริโภคอย่าหลงเชื่อโฆษณาอวดอ้างดังกล่าวและซื้อมาใช้แทนอุปกรณ์ทางการแพทย์ อาจส่งผลต่อการได้รับการรักษาที่ถูกต้องและอาจเป็นอันตรายต่อชีวิตได้ แนะนำประชาชนให้ตรวจวัดระดับน้ำตาลในเลือดจากเครื่องตรวจวัดระดับน้ำตาลในเลือดปลายนิ้วที่ได้รับอนุญาตจาก อย.  หากพบเห็นหรือสงสัยผลิตภัณฑ์เครื่องมือแพทย์ว่าได้รับอนุญาตถูกต้องหรือไม่ สามารถแจ้งร้องเรียนได้ที่สายด่วน อย.1556 หรือ ผ่าน Line@FDAThai, หรือ E-mail: 1556@fda.moph.go.th ตู้ปณ.1556 ปณฝ. กระทรวงสาธารณสุข จ.นนทบุรี 11004 หรือสำนักงานสาธารณสุขจังหวัดทั่วประเทศ
“สมาร์ตวอตช์ ได้รับความนิยมอย่างต่อเนื่อง ในการเป็นเครื่องมืออัจฉริยะที่ช่วยอำนวยความสะดวก และส่งเสริมให้ผู้บริโภคหันมาใส่ใจสุขภาพ และออกกำลังกาย ย้ำเตือนประชาชน ฟังก์ชันการติดตามสุขภาพของสมาร์ตวอตช์ เป็นเพียงการประเมินเบื้องต้นเท่านั้น ควรเลือกใช้อย่างเหมาะสมและไม่ควรใช้แทนอุปกรณ์ทางการแพทย์ โดย อย. ได้ดำเนินการระงับโฆษณาและดำเนินการทางกฎหมายกับผู้ที่เกี่ยวข้องแล้ว และในขณะนี้ ยังไม่มีผู้ผลิตหรือผู้นำเข้าอุปกรณ์ smart watch หรือ smart ring รายใดได้รับการอนุมัติจาก อย.” นายคารมกล่าว

ที่มา : https://www.thaigov.go.th/news/contents/details/92749