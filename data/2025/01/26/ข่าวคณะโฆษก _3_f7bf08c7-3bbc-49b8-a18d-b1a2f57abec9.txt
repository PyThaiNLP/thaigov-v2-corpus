รัฐบาลไทย-ข่าวทำเนียบรัฐบาล-รัฐบาลเตรียมพร้อมอำนวยความสะดวก ทัวร์ลง เที่ยวตรุษจีนปีนี้คาดกว่า 4 ล้านคนหลั่งไหล เข้าไทย ทอท.เตรียมพร้อมดูแลทุกด้าน


วันอาทิตย์ที่ 26 มกราคม 2568
26/01/2568
พิมพ์
รัฐบาลเตรียมพร้อมอำนวยความสะดวก ทัวร์ลง เที่ยวตรุษจีนปีนี้คาดกว่า 4 ล้านคนหลั่งไหล เข้าไทย ทอท.เตรียมพร้อมดูแลทุกด้าน
รัฐบาลเตรียมพร้อมอำนวยความสะดวก ทัวร์ลง เที่ยวตรุษจีนปีนี้คาดกว่า 4 ล้านคนหลั่งไหล เข้าไทย ทอท.เตรียมพร้อมดูแลทุกด้าน
วันนี้ (26 มกราคม 2568) นางสาวศศิกานต์ วัฒนจันทร์ รองโฆษกประจำสำนักนายกรัฐมนตรี เปิดเผยว่า รัฐบาล โดยกระทรวงคมนาคมคาดการณ์ว่า ช่วงเทศกาลตรุษจีน ระหว่างวันที่ 24 มกราคม – 2 กุมภาพันธ์ 2568 จะมีนักท่องเที่ยวเดินทางกว่า 4 ล้านคน โดยในจำนวนกว่า 7 แสนคน เป็นนักท่องเที่ยวจากสาธารณรัฐประชาชนจีน ซึ่งเพิ่มขึ้นประมาณร้อยละ 22.6 ทั้งนี้ หน่วยงานที่เกี่ยวข้องได้เตรียมความพร้อมรองรับจำนวนนักท่องเที่ยวแล้ว เช่น บริษัท ท่าอากาศยานไทย จำกัด (มหาชน) (ทอท.) ได้ร่วมมือกับหน่วยงานในท่าอากาศยาน เพิ่มกำลังเจ้าหน้าที่ในทุกจุดบริการทั้งขาเข้าและขาออก เช่น ช่องตรวจคนเข้าเมือง การรับกระเป๋าสัมภาระ การเช็คอิน และการตรวจค้น จัดเตรียมเจ้าหน้าที่ที่สามารถสื่อสารได้หลายภาษาเพื่อช่วยเหลือและให้คำแนะนำแก่ผู้โดยสาร นอกจากนี้ ยังเสริมเจ้าหน้าที่เวรนอกเวลาเพื่อให้บริการทุกช่วงเวลา
ทั้งนี้ ทอท. ได้ประมาณการปริมาณจราจรทางอากาศ ณ ท่าอากาศยานทั้ง 6 แห่ง ได้แก่ ท่าอากาศยานสุวรรณภูมิ (ทสภ.) ท่าอากาศยานดอนเมือง (ทดม.) ท่าอากาศยานเชียงใหม่ (ทชม.) ท่าอากาศยานแม่ฟ้าหลวง เชียงราย (ทชร.) ท่าอากาศยานภูเก็ต (ทภก.) และท่าอากาศยานหาดใหญ่ (ทหญ.) ระหว่างวันที่ 24 มกราคม - 2 กุมภาพันธ์ 2568 เมื่อเทียบกับช่วงเดียวกันของปีก่อน มีผู้โดยสารประมาณ 4.03 ล้านคน หรือเฉลี่ย 403,182 คนต่อวัน เพิ่มขึ้น 10.4% และมีเที่ยวบิน 24,599 เที่ยวบิน หรือเฉลี่ย 2,460 เที่ยวบินต่อวัน เพิ่มขึ้น 16.7%  โดยจำนวนผู้โดยสารสามารถจำแนกได้ ดังนี้
1. ท่าอากาศยานสุวรรณภูมิ (ทสภ.). มีผู้โดยสาร 1.91 ล้านคน หรือเฉลี่ย 190,890 คนต่อวัน เพิ่มขึ้น 6.3% และมีเที่ยวบิน 11,238 เที่ยวบิน หรือเฉลี่ย 1,124 เที่ยวบินต่อวัน เพิ่มขึ้น 15.4%
2.ท่าอากาศยานดอนเมือง (ทดม.) มีผู้โดยสาร 989,584 คน หรือเฉลี่ย 98,958 คนต่อวัน เพิ่มขึ้น 15.1% และมีเที่ยวบิน 6,452 เที่ยวบิน หรือเฉลี่ย 645 เที่ยวบินต่อวัน เพิ่มขึ้น 14.3%
3. ท่าอากาศยานเชียงใหม่ (ทชม.). มีผู้โดยสาร 340,136 คน หรือเฉลี่ย 34,014 คนต่อวัน เพิ่มขึ้น 17.5% และมีเที่ยวบิน 2,082 เที่ยวบิน หรือเฉลี่ย 208 เที่ยวบินต่อวัน เพิ่มขึ้น 19.3%
4. ท่าอากาศยานแม่ฟ้าหลวง เชียงราย (ทชร.) มีผู้โดยสาร 68,708 คน หรือเฉลี่ย 6,871 คนต่อวัน เพิ่มขึ้น 25.7% และมีเที่ยวบิน 410 เที่ยวบิน หรือเฉลี่ย 41 เที่ยวบินต่อวัน เพิ่มขึ้น 18.8%
5. ท่าอากาศยานภูเก็ต (ทภก.) มีผู้โดยสาร 628,173 คน หรือเฉลี่ย 62,817 คนต่อวัน เพิ่มขึ้น 9.6% และมีเที่ยวบิน 3,809 เที่ยวบิน หรือเฉลี่ย 381 เที่ยวบินต่อวัน เพิ่มขึ้น 23% และ
6. ท่าอากาศยานหาดใหญ่ (ทหญ.) มีผู้โดยสาร 96,318 คน หรือเฉลี่ย 9,632 คนต่อวัน เพิ่มขึ้น 20.6% และมีเที่ยวบิน 608 เที่ยวบิน หรือเฉลี่ย 61 เที่ยวบินต่อวัน เพิ่มขึ้น 19.4%
สำหรับด้านความปลอดภัยของสนามบิน ทอท. ได้ดำเนินการตามระเบียบว่าด้วยระบบการจัดการด้านนิรภัย เพื่อให้มั่นใจว่าการให้บริการของสนามบินมีความปลอดภัยในทุกขั้นตอนเป็นไปตามมาตรฐานสากล รวมทั้งการป้องกันอันตรายจากสัตว์ ได้ดำเนินการสำรวจและประเมินอันตรายจากนกและสัตว์ในเขต Airside ตรวจสอบระบบนิเวศภายในและรอบสนามบินอย่างต่อเนื่อง มีการรับมือเหตุการณ์เกี่ยวกับนกหรือสัตว์ เช่น อากาศยานชนนก/ชนสัตว์ โดยเจ้าหน้าที่จะเข้าเก็บหลักฐานและรายงานตามขั้นตอน การดำเนินงานอยู่ภายใต้การกำกับดูแลของสำนักงานการบินพลเรือนแห่งประเทศไทย (CAAT) ICAO (องค์การการบินพลเรือนระหว่างประเทศ) ตรวจสอบและติดตามมาตรฐานความปลอดภัยอย่างต่อเนื่อง
“เทศกาลตรุษจีนปีนี้ คาดว่า อาจมีผู้โดยสารเดินทางมาใช้บริการจำนวนมาก จึงขอความร่วมมือผู้โดยสารเผื่อเวลาเดินทางล่วงหน้า 2 - 3 ชั่วโมง เพื่อป้องกันการพลาดเที่ยวบิน ทั้งนี้ ผู้โดยสารสามารถสอบถามการให้บริการได้ที่ AOT Contact Center โทร. 1722 ตลอด 24 ชั่วโมง” นางสาวศศิกานต์ กล่าว

ที่มา : https://www.thaigov.go.th/news/contents/details/92751