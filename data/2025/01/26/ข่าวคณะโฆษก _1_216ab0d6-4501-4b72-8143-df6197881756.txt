รัฐบาลไทย-ข่าวทำเนียบรัฐบาล-ตรุษจีนนี้ ขอความร่วมมือ ลดใช้ธูป รัฐบาลแนะนำทางเลือกปลอดภัย รับผิดชอบต่อสังคม ลดฝุ่น PM 2.5 – ป้องกันอัคคีภัย 


วันอาทิตย์ที่ 26 มกราคม 2568
26/01/2568
พิมพ์
ตรุษจีนนี้ ขอความร่วมมือ ลดใช้ธูป รัฐบาลแนะนำทางเลือกปลอดภัย รับผิดชอบต่อสังคม ลดฝุ่น PM 2.5 – ป้องกันอัคคีภัย
ตรุษจีนนี้ ขอความร่วมมือ ลดใช้ธูป รัฐบาลแนะนำทางเลือกปลอดภัย รับผิดชอบต่อสังคม ลดฝุ่น PM 2.5 – ป้องกันอัคคีภัย
วันอาทิตย์ที่ 26 มกราคม พ.ศ. 2568 นายอนุกูล พฤกษานุศักดิ์ รองโฆษกประจำสำนักนายกรัฐมนตรี เปิดเผยว่า รัฐบาลให้ความสำคัญกับการเร่งแก้ปัญหาฝุ่นละออง PM 2.5 ที่เกินมาตรฐานหลายพื้นที่ขณะนี้ โดยตระหนักถึงผลกระทบต่อสุขภาพของประชาชนเป็นหลัก ซึ่งในช่วงเทศกาลตรุษจีน มีกิจกรรมต่าง ๆ เช่น การจุดธูป จุดพลุ ประทัด และการเผากระดาษเงินกระดาษทอง เป็นปัจจัยที่ทำให้ปัญหาฝุ่นค่า PM 2.5 เพิ่มสูงขึ้นในวงกว้าง และเนื่องจากสภาพอากาศแห้งในช่วงฤดูหนาว เพิ่มความเสี่ยงต่อการเกิดอัคคีภัย โดยเฉพาะในพื้นที่ที่มีบ้านเรือนหนาแน่น สถานประกอบการต่าง ๆ ที่ได้ปิดทำการในช่วงเทศกาล อาจทำให้เกิดการสูญเสียต่อชีวิตและทรัพย์สินของประชาชน
ทั้งนี้ มาตรการควบคุมฝุ่น PM 2.5 และการป้องกันอันตรายในช่วงเทศกาลตรุษจีน ต้องอาศัยความร่วมมือจากทุกภาคส่วน  ช่วยงด หรือลดการเผากระดาษเงินกระดาษทอง ใช้ธูปเทียนไฟฟ้าแทนการจุดธูปเทียนบูชาสิ่งศักดิ์สิทธิ์  พร้อมตรวจสอบความปลอดภัยทางกายภาพ อาทิ อุปกรณ์ หรือระบบป้องกันอัคคีภัย สัญญาณเตือนภัย และถังดับเพลิง ให้อยู่ในสภาพที่พร้อมใช้งาน  ศึกษาคำแนะนำเรื่องการใช้งานและจำนวนถังดับเพลิงที่มีอยู่ให้เหมาะสมกับพื้นที่ หากพบเห็นการเกิดเพลิงไหม้ ให้แจ้งสายด่วน 191 หรือแจ้งสายด่วนศูนย์วิทยุพระราม โทร. 199 ทันที
“การปรับเปลี่ยนพฤติกรรมของประชาชนในช่วงเทศกาลตรุษจีน สามารถเป็นแนวทางในการช่วยลดปัญหาฝุ่นละออง PM 2.5 และป้องกันอัคคีภัย โดยสามารถใช้ผลิตภัณฑ์ทางเลือก เช่น ธูปไร้ควัน หรือการไหว้บูชาแบบออนไลน์ หากจำเป็นต้องจุดธูป ควรทำด้วยความระมัดระวัง ใช้ภาชนะทนไฟรองรับ เผาในเตาเผาที่มีคุณภาพ หรือพื้นที่ที่ไม่ก่อให้เกิดควันฝุ่นจำนวนมากให้เกิดการรับผิดชอบต่อสังคม และมีผู้ดูแลตรวจสอบให้แน่ใจว่าไฟดับสนิทหลังการเผาด้วย” นายอนุกูล กล่าวย้ำ

ที่มา : https://www.thaigov.go.th/news/contents/details/92748