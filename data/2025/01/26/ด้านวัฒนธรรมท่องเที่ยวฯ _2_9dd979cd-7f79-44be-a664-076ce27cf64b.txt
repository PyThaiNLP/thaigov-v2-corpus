รัฐบาลไทย-ข่าวทำเนียบรัฐบาล-รมว.ท่องเที่ยวและกีฬา เปิดการแข่งขันกีฬาคนพิการแห่งชาติ ครั้งที่ 39 "อัญมณีเกมส์" มุ่งพัฒนาศักยภาพนักกีฬาคนพิการสู่ระดับนานาชาติ


วันอาทิตย์ที่ 26 มกราคม 2568
รมว.ท่องเที่ยวและกีฬา เปิดการแข่งขันกีฬาคนพิการแห่งชาติ ครั้งที่ 39 "อัญมณีเกมส์" มุ่งพัฒนาศักยภาพนักกีฬาคนพิการสู่ระดับนานาชาติ
รมว.ท่องเที่ยวและกีฬา เปิดการแข่งขันกีฬาคนพิการแห่งชาติ ครั้งที่ 39 "อัญมณีเกมส์" มุ่งพัฒนาศักยภาพนักกีฬาคนพิการสู่ระดับนานาชาติ
วันที่ 25 มกราคม 2568 เวลา 18.00 น. ณ จังหวัดจันทบุรี นายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา เป็นประธานในพิธีเปิด การแข่งขันกีฬาคนพิการแห่งชาติ ครั้งที่ 39 "อัญมณีเกมส์" โดยมี นายจักรพรรดิ์ คล่องพยาบาล ที่ปรึกษารัฐมนตรีว่าการกระทรวงการท่องเที่ยวและกีฬา พร้อมด้วยผู้แทนจากหน่วยงานภาครัฐและเอกชน รวมถึงนักกีฬาและประชาชนในพื้นที่เข้าร่วมงานอย่างคับคั่ง
นายสรวงศ์ กล่าวว่า การแข่งขันครั้งนี้สะท้อนให้เห็นถึงความร่วมมือร่วมใจของชาวจังหวัดจันทบุรี ที่ได้สนับสนุนและส่งเสริมการกีฬาของชาติอย่างต่อเนื่องในทุกมิติและทุกกลุ่มเป้าหมาย อีกทั้งยังช่วยผลักดันให้การจัดการแข่งขันบรรลุตามวัตถุประสงค์ที่ตั้งไว้ คือการพัฒนาศักยภาพและสร้างโอกาสให้นักกีฬาคนพิการได้แสดงความสามารถอย่างเต็มที่และก้าวสู่เวทีระดับนานาชาติ
"การแข่งขันกีฬาคนพิการแห่งชาติถือเป็นเวทีสำคัญที่เปิดโอกาสให้นักกีฬาคนพิการได้พัฒนาตนเอง เสริมสร้างความมั่นใจ และแสดงศักยภาพอย่างเต็มที่ ผมขอให้นักกีฬาทุกคน รวมถึงเจ้าหน้าที่และผู้เกี่ยวข้องปฏิบัติตามกติกาอย่างเคร่งครัด มีความยุติธรรม และรักษาน้ำใจนักกีฬา ด้วยการรู้แพ้ รู้ชนะ และรู้อภัย" รมว.ท่องเที่ยวและกีฬา กล่าว
การแข่งขันกีฬาคนพิการแห่งชาติ ครั้งที่ 39 "อัญมณีเกมส์" จัดขึ้นระหว่างวันที่ 25 – 31 มกราคม 2568 ณ จังหวัดจันทบุรี โดยมีนักกีฬาคนพิการจากทั่วประเทศเข้าร่วมแข่งขันในหลายประเภทกีฬา อาทิ กรีฑา ว่ายน้ำ แบดมินตัน และบอคเซีย ซึ่งไม่เพียงแต่เป็นเวทีในการแสดงความสามารถ แต่ยังเป็นการส่งเสริมความเท่าเทียมในสังคมและสร้างแรงบันดาลใจให้กับทุกคน
รมว.ท่องเที่ยวและกีฬา ยังกล่าวเชิญชวนประชาชนร่วมให้กำลังใจนักกีฬา พร้อมร่วมเป็นส่วนหนึ่งในการสนับสนุนและส่งเสริมกีฬาคนพิการให้มีความก้าวหน้าอย่างยั่งยืน โดยหวังว่าการแข่งขันในครั้งนี้จะสร้างความประทับใจและแรงบันดาลใจให้กับผู้เข้าร่วมงานทุกคน

ที่มา : https://www.thaigov.go.th/news/contents/details/92757