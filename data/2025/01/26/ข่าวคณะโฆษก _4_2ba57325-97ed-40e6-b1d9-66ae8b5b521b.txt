รัฐบาลไทย-ข่าวทำเนียบรัฐบาล-ทั่วโลกให้ความสนใจสินค้าเมดอินไทยแลนด์ …ส่งออกพุ่งสร้างสถิติใหม่ปี 67 มูลค่าสูงทะลุ 10.5 ลล.บาท เติบโตสวนกระแสโลก คาด ปี 68 เติบโตพุ่งสูงขึ้นกว่าปีที่แล้วอย่างน้อย 2-3%


วันอาทิตย์ที่ 26 มกราคม 2568
26/01/2568
พิมพ์
ทั่วโลกให้ความสนใจสินค้าเมดอินไทยแลนด์ …ส่งออกพุ่งสร้างสถิติใหม่ปี 67 มูลค่าสูงทะลุ 10.5 ลล.บาท เติบโตสวนกระแสโลก คาด ปี 68 เติบโตพุ่งสูงขึ้นกว่าปีที่แล้วอย่างน้อย 2-3%
ทั่วโลกให้ความสนใจสินค้าเมดอินไทยแลนด์ …ส่งออกพุ่งสร้างสถิติใหม่ปี 67 มูลค่าสูงทะลุ 10.5 ลล.บาท เติบโตสวนกระแสโลก คาด ปี 68 เติบโตพุ่งสูงขึ้นกว่าปีที่แล้วอย่างน้อย 2-3%
วันนี้ (26 มกราคม 2568) เวลา 10:00 น. นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรี เปิดเผยว่า กระทรวงพาณิชย์ ได้รายงานสรุปการส่งออก ในเดือน ธ.ค. 2567 มีมูลค่า 24,765.9 ล้านเหรียญสหรัฐ เพิ่มขึ้น 8.7% โดยพบว่าการส่งออก ขยายตัวเป็นบวกต่อเนื่องเป็นเดือนที่ 6 ติดต่อกัน คิดเป็นเงินบาท มูลค่า 853,305 ล้านบาท  รวมทั้งปี 2567 (ม.ค. - ธ.ค.) มีการส่งออก มีมูลค่า 300,529.5 ล้านเหรียญสหรัฐ หรือประมาณ10.5ล้านล้านบาท เพิ่มขึ้น 5.4% สูงกว่าเป้าหมายที่ตั้งไว้ที่ 1-2% สูงสุดเป็นประวัติการณ์
สำหรับตลาดส่งออกสำคัญ ส่วนใหญ่ขยายตัว ตลาดหลัก เพิ่ม 12% โดยสหรัฐฯ เพิ่ม 17.5% จีน เพิ่ม 15% ญี่ปุ่น เพิ่ม 0.6% สหภาพยุโรป (27) เพิ่ม 19.1% CLMV เพิ่ม 20.7%  ตลาดรอง เพิ่ม 6.2% โดยเอเชียใต้ เพิ่ม 44.5% ตะวันออกกลาง เพิ่ม 11.3% แอฟริกา เพิ่ม 8.7% ลาตินอเมริกา เพิ่ม 12.3% รัสเซียและกลุ่ม CIS เพิ่ม 37% และสหราชอาณาจักร เพิ่ม 37.4%
“ส่วนแนวโน้มการส่งออกในเดือน ม.ค. 2568 คาดว่าจะยังคงส่งออกได้ดี และจะมีอัตราการขยายตัวเป็นบวกได้ต่อเนื่อง ส่วนทั้งปี 2568 ยังคงยืนเป้าหมายเดิมที่ 2-3% โดยมีปัจจัยสนับสนุนจากแนวโน้มเศรษฐกิจโลกที่คาดว่าจะเติบโตใกล้เคียงในระดับปัจจุบัน แรงกดดันจากอัตราเงินเฟ้อและอัตราดอกเบี้ยที่อยู่ในระดับต่ำ การย้ายฐานการผลิตมายังกลุ่มประเทศอาเซียน รวมถึงไทยมากขึ้น และการเร่งส่งเสริมการใช้ซอฟต์พาวเวอร์ของไทยเชื่อมโยงเข้ากับสินค้าส่งออกเพื่อสร้างเอกลักษณ์ให้เป็นที่จดจำในระดับโลก” นางสาวศศิกานต์ ระบุ

ที่มา : https://www.thaigov.go.th/news/contents/details/92752