รัฐบาลไทย-ข่าวทำเนียบรัฐบาล-ดีอี เตือนภัย “โจรออนไลน์” เปิดเพจปลอม “ตลาดหลักทรัพย์แห่งประเทศไทยเปิดเพจเฟซบุ๊ก Patrick Mini Luke” หลอกดูดเงิน-ข้อมูลส่วนบุคคล 


วันอาทิตย์ที่ 26 มกราคม 2568
ดีอี เตือนภัย “โจรออนไลน์” เปิดเพจปลอม “ตลาดหลักทรัพย์แห่งประเทศไทยเปิดเพจเฟซบุ๊ก Patrick Mini Luke” หลอกดูดเงิน-ข้อมูลส่วนบุคคล
ดีอี เตือนภัย “โจรออนไลน์” เปิดเพจปลอม “ตลาดหลักทรัพย์แห่งประเทศไทยเปิดเพจเฟซบุ๊ก Patrick Mini Luke” หลอกดูดเงิน-ข้อมูลส่วนบุคคล
กระทรวงดิจิทัลเพื่อเศรษฐกิจและสังคม (ดีอี) ตรวจพบข่าวปลอมรายสัปดาห์ที่เกี่ยวข้องกับอาชญากรรมออนไลน์ ซึ่งประชาชนให้ความสนใจสูงสุดอันดับที่ 1 เรื่อง “ตลาดหลักทรัพย์แห่งประเทศไทยเปิดเพจเฟซบุ๊ก Patrick Mini Luke” รองลงมาคือเรื่อง “ธนาคารออมสิน ปล่อยสินเชื่อสำหรับคนมีหนี้ รับสูงสุด 30,000 บาท” โดยขอให้ประชาชน อย่าหลงเชื่อข่าวปลอม เลือกเชื่อ-แชร์ ข้อมูลที่เป็นประโยชน์ หวั่นสร้างความสูญเสียทั้งข้อมูลส่วนบุคคล และทรัพย์สิน โดยอาจส่งผลกระทบต่อประชาชนในสังคมเป็นวงกว้าง
นายเวทางค์ พ่วงทรัพย์ เลขาธิการคณะกรรมการดิจิทัลเพื่อเศรษฐกิจและสังคมแห่งชาติ (BDE) ในฐานะโฆษกกระทรวงดีอี กล่าวถึงผลการมอนิเตอร์และรับแจ้งข่าวปลอมของศูนย์ต่อต้านข่าวปลอม ระหว่างวันที่ 17 – 23 มกราคม 2568 พบข้อความที่เข้ามาทั้งหมด 839,286  ข้อความ โดยมีข้อความที่ต้องดำเนินการตรวจสอบ (Verify) ทั้งสิ้น 665 ข้อความ
สำหรับช่องทางที่มีการพบเบาะแสมากที่สุด คือ ข้อความที่มาจาก Social Listening จำนวน 640 ข้อความ ตามมาด้วยการแจ้งเบาะแสผ่าน Line Official จำนวน 18 ข้อความ และช่องทาง Facebook จำนวน 7 ข้อความ รวมเรื่องที่ต้องดำเนินการตรวจสอบทั้งหมด 267 เรื่อง และจากการประสานงานกับหน่วยงานที่เกี่ยวข้อง ได้รับผลการตรวจสอบกลับมาแล้ว 77 เรื่อง โดยในจำนวนนี้เป็นข่าวปลอมเกี่ยวกับอาชญากรรมออนไลน์ที่ได้รับความสนใจจากประชาชนมากที่สุด 10 อันดับ ได้แก่
อันดับที่ 1 : เรื่อง ตลาดหลักทรัพย์แห่งประเทศไทยเปิดเพจเฟซบุ๊ก Patrick Mini Luke
อันดับที่ 2 : เรื่อง ธนาคารออมสิน ปล่อยสินเชื่อสำหรับคนมีหนี้ รับสูงสุด 30,000 บาท
อันดับที่ 3 : เรื่อง ตลาดหลักทรัพย์ฯ เปิด TikTok สำหรับผู้ที่สนใจลงทุนกองทุนหลักทรัพย์โอ้กะจู๋
อันดับที่ 4 : เรื่อง บัญชีไลน์แอบอ้างเป็นผู้บริหารตลาดหลักทรัพย์ฯ ชักชวนลงทุน
อันดับที่ 5 : เรื่อง SET Trader เป็นเพจเฟซบุ๊กใหม่ที่ตลาดหลักทรัพย์ฯ จัดทำขึ้น
อันดับที่ 6 : เรื่อง กรมการขนส่งทางบกเปิดเพจเฟซบุ๊ก บริการต่อใuขับขี่-จำกัด เพื่อรับทำใบขับขี่ออนไลน์
อันดับที่ 7 : เรื่อง ก.ล.ต. เปิดให้ลงทุนกองทุน SET 50 ประเภทระยะสั้น มีผู้เชี่ยวชาญดูแลจนจบ
อันดับที่ 8 : เรื่อง บริษัท ปลูกผักเพราะรักแม่ เสนอขายหุ้น เริ่มต้นพอร์ตหลักพัน ปันผลสูง 35%
อันดับที่ 9 : เรื่อง กรมการขนส่งทางบกเปิดเพจเฟซบุ๊กใหม่ชื่อ สำนักงานขนส่ง/กรุงเทพมหานคร พื้นที่.4
อันดับที่ 10 : เรื่อง กรมการขนส่งทางบก เปิดเพจเฟซบุ๊ก หลักสูตร-ขับขี่ปลอดภัย
“เมื่อพิจารณาจากข่าวปลอมที่ประชาชนสนใจมากที่สุด จาก 10 อันดับข้างต้น พบว่าเป็นข่าวที่เกี่ยวข้องกับ การชักชวนให้ลงทุนร่วมกับหน่วยงานที่น่าเชื่อถือ โครงการสินเชื่อของธนาคารรัฐ ซึ่งอาจส่งผลให้ประชาชนที่สนใจเกิดความเข้าใจผิด ซึ่งมีผลกระทบต่อทั้งตัวบุคคลที่เชื่อและแชร์ข้อมูลส่งต่อกันไป อาจส่งผลกระทบต่อเป็นวงกว้าง เกิดความสับสน และอาจทำให้ประชาชนตกเป็นเหยื่อของมิจฉาชีพ สร้างความเสียหายทั้งทรัพย์สินและข้อมูลส่วนบุคคลได้ ซึ่งอาจส่งผลกระทบกับประชาชนทั่วประเทศเป็นวงกว้าง หากมีการแชร์ส่งต่อกันไปในสังคม” นายเวทางค์ กล่าว
สำหรับอันดับ 1 เรื่อง “ตลาดหลักทรัพย์แห่งประเทศไทยเปิดเพจเฟซบุ๊ก Patrick Mini Luke” กระทรวงดีอี ได้ประสานงานตรวจสอบร่วมกับตลาดหลักทรัพย์แห่งประเทศไทย พบว่าเป็นข้อมูลเท็จ และขอชี้แจงว่า ตลาดหลักทรัพย์แห่งประเทศไทย (SET) ไม่ได้เปิดเพจดังกล่าว โดยได้มีการแอบอ้างนำโลโก้ของตลาดหลักทรัพย์แห่งประเทศไทย (SET) ไปใช้เป็นภาพโปรไฟล์และภาพหน้าปกเฟซบุ๊ก เพื่อสร้างความน่าเชื่อถือและจงใจหลอกลวงประชาชนให้หลงเชื่อ
อย่างไรก็ตาม ดีอี มีความห่วงใยประชาชน เรื่องความตระหนักรู้เท่าทันข่าวปลอมที่ถูกแพร่กระจายบนสื่อออนไลน์ โซเชียล ซึ่งหากขาดความรู้เท่าทัน ส่งต่อข้อมูลข่าวปลอม ทำให้เกิดการหลงเชื่อ สร้างความเข้าใจที่คลาดเคลื่อน สร้างความเสียหายต่อทรัพย์สิน หรือข้อมูลส่วนบุคคล และอาจส่งผลกระทบต่อประชาชนในสังคมเป็นวงกว้าง ดังนั้นจึงควรตรวจสอบข้อเท็จจริงของข่าวหรือลิงก์เว็บไซต์ให้แน่ชัด
สามารถแจ้งเบาะแส ข่าวปลอม และอาชญากรรมออนไลน์ทุกรูปแบบ โทรสายด่วน 1111 (24 ชม.)
|  Line ID: @antifakenewscenter | เว็บไซต์ www.antifakenewscenter.com
-------------------------------------------------------------------------------------

ที่มา : https://www.thaigov.go.th/news/contents/details/92753