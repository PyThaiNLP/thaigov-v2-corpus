รัฐบาลไทย-ข่าวทำเนียบรัฐบาล-“อนุกูล” รองโฆษกรัฐบาล เผยรัฐบาลเดินหน้าผลักดันแก้ปัญหาน้ำท่วมตลอดสายคลองอู่ตะเภา อ.สะเดา จ.สงขลา ด้านกรมชลฯ เตรียมเสนอโครงการเร่งด่วนฯ ต่อ ครม.สัญจร กลางเดือน ก.พ นี้


วันอาทิตย์ที่ 26 มกราคม 2568
26/01/2568
พิมพ์
“อนุกูล” รองโฆษกรัฐบาล เผยรัฐบาลเดินหน้าผลักดันแก้ปัญหาน้ำท่วมตลอดสายคลองอู่ตะเภา อ.สะเดา จ.สงขลา ด้านกรมชลฯ เตรียมเสนอโครงการเร่งด่วนฯ ต่อ ครม.สัญจร กลางเดือน ก.พ นี้
รัฐบาลเดินหน้าผลักดันแก้ปัญหาน้ำท่วมตลอดสายคลองอู่ตะเภา อ.สะเดา จ.สงขลา
วันอาทิตย์ที่ 26 มกราคม พ.ศ. 2568 นายอนุกูล พฤกษานุศักดิ์ รองโฆษกประจำสำนักนายกรัฐมนตรี พร้อมด้วยนายวิทยา แก้วมี รองอธิบดีกรมชลประทาน นายวิเชษต์ สายกี้เส้ง นายอำเภอสะเดา พร้อมด้วยเจ้าที่ผู้เกี่ยวข้องลงพื้นที่อำเภอสะเดา จังหวัดสงขลา ร่วมประชุมหารือและพิจารณาแผนงานเพื่อแก้ไขและบรรเทาปัญหาอุทกภัยในพื้นที่อำเภอสะเดา จังหวัดสงขลา และการเพิ่มประสิทธิภาพการระบายน้ำคลองอู่ตะเภา เพื่อบรรเทาปัญหาอุทกภัยในพื้นที่อย่างเป็นรูปธรรม
นายอนุกูล กล่าวว่า การลงพื้นที่ครั้งนี้ นอกจากจะติดตามโครงการสำคัญเพื่อแก้ไขและบรรเทาปัญหาอุทกภัยในพื้นที่อำเภอสะเดา ยังเป็นการเตรียมความพร้อม สำหรับการประชุมคณะรัฐมนตรีอย่างเป็นทางการนอกสถานที่ ณ จังหวัดสงขลา และการตรวจราชการในพื้นที่กลุ่มจังหวัดภาคใต้ฝั่งอ่าวไทย ที่จะเกิดขึ้นในช่วงกลางเดือนกุมภาพันธ์นี้
สำหรับแผนงานระยะเร่งด่วน กรมชลประทานจะดำเนินการ ดังนี้
1.โครงการเพิ่มประสิทธิภาพการระบายคลองอู่ตะเภา จากสถานีวัดน้ำ X.173A บ้านม่วงก็อง อำเภอสะเดา จังหวัดสงขลา จนถึงเขตเทศบาลเมืองสะเดา อำเภอสะเดา จังหวัดสงขลา
2.เตรียมความพร้อมด้านวิศวกรรม โครงการระบบระบายน้ำคลองสะเดา ตำบลสำนักแต้ว อำเภอสะเดา จังหวัดสงขลา โดยโครงการนี้เป็นการขุดคลองเชื่อมคลองสะเดากับคลองตาคี และขุดขยายคลองสะเดา เพื่อช่วยในการระบายน้ำให้ผ่านเขตเทศบาลเมืองสะเดาให้น้อยที่สุด (ช่วงฤดูน้ำหลาก)
3.พิจารณาปรับปรุงเพิ่มความจุอ่างเก็บน้ำคลองสะเดา จังหวัดสงขลา ให้มีความจุเพิ่มขึ้นจากเดิม 8 ล้านลูกบาศก์เมตร
ทั้งนี้ ในการประชุมหารือ ได้พิจารณาโครงการในภาพรวม เพื่อการบริหารจัดการน้ำในพื้นที่ลุ่มน้ำคลองอู่ตะเภาอย่างครบถ้วนทั้งระบบ รองรับปัญหาความเดือดร้อนให้แก่ประชาชนในพื้นที่อย่างยั่งยืนต่อไป

ที่มา : https://www.thaigov.go.th/news/contents/details/92755