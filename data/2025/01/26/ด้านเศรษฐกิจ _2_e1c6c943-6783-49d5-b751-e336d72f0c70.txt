รัฐบาลไทย-ข่าวทำเนียบรัฐบาล-​รองปลัดฯ เอกภัทร เป็นประธานพิธีมอบวุฒิบัตรและปิดการฝึกอบรมหลักสูตรการเป็นข้าราชการที่ดี รุ่นที่ 24 


วันอาทิตย์ที่ 26 มกราคม 2568
26/01/2568
พิมพ์
​รองปลัดฯ เอกภัทร เป็นประธานพิธีมอบวุฒิบัตรและปิดการฝึกอบรมหลักสูตรการเป็นข้าราชการที่ดี รุ่นที่ 24
​รองปลัดฯ เอกภัทร เป็นประธานพิธีมอบวุฒิบัตรและปิดการฝึกอบรมหลักสูตรการเป็นข้าราชการที่ดี รุ่นที่ 24
24 มกราคม 2568 นายเอกภัทร วังสุวรรณ รองปลัดกระทรวงอุตสาหกรรม เป็นประธานในพิธีมอบวุฒิบัตรและปิดการฝึกอบรมหลักสูตรการเป็นข้าราชการที่ดี รุ่นที่ 24 ให้แก่ข้าราชการใหม่ของกระทรวงอุตสาหกรรม รวมทั้งสิ้น 53 คน โดยมีนายอานันท์ ฟักสังข์ รองอธิบดีกรมอุตสาหกรรมพื้นฐานและการเหมืองแร่ นายปณตสรรค์ สูจยานนท์ ผู้อำนวยการกองบริการงานอนุญาตโรงงาน 1 นายนฤบดินทร์ วุฒิวรรณ เลขานุการกรม สำนักงานมาตรฐานผลิตภัณฑ์อุตสาหกรรม นางศุภิดา เสมมีสุข เลขานุการกรม สำนักงานเศรษฐกิจอุตสาหกรรม นางสาวสุนีย์ โสภณ ผู้อำนวยการกองบริหารทรัพยากรบุคคล เข้าร่วมเป็นเกียรติในงานดังกล่าว  ณ ห้องมิ่งเมือง ชั้น 4 โรงแรม เดอะ ทวิน ทาวเวอร์ กรุงเทพฯ
รองปลัดฯ เอกภัทร กล่าวว่า การที่จะสอบเข้ามาเป็นข้าราชการนั้นไม่ใช่เรื่องง่าย จะต้องผ่านการทดสอบ และแข่งขันจากผู้สมัครจำนวนมาก ดังนั้น ถือว่าทุกคนในที่นี้ ได้พิสูจน์แล้วว่าเป็นคนเก่ง มีความสามารถ และมีความมุ่งมั่น จึงอยากให้ทุกท่าน ยึดหลัก 3 ประการในการทำงาน คือ
1. ขอให้ทุกคนภาคภูมิใจในการเป็นข้าราชการของตนเอง เพราะเป็นอาชีพที่มีความสำคัญ มีเกียรติ โดยให้ยึดประโยชน์ของประชาชนและประเทศชาติเป็นที่ตั้ง ต้องเป็นคนดี มีความซื่อสัตย์สุจริต มีจิตสาธารณะ และพัฒนาตนเองอย่างสม่ำเสมอ โดยเฉพาะข้าราชการในยุคนี้ที่จะต้องทำหน้าที่เป็นผู้อำนวยความสะดวก เป็นที่ปรึกษา และแก้ไขปัญหาที่กระทบต่อผู้ประกอบการและประชาชน อย่างเป็นธรรมและรวดเร็ว
2. ขอให้ร่วมมือร่วมใจเป็นหนึ่งเดียว ช่วยกันขับเคลื่อนภารกิจของกระทรวงให้บรรลุตามเป้าหมาย นโยบาย สู้ เซฟ สร้าง “การปฏิรูปอุตสาหกรรม สู่เศรษฐกิจยุคใหม่” และ “อุตสาหกรรมเศรษฐกิจที่เติบโตอย่างยั่งยืน คู่ชุมชน” โดยสร้างความสำเร็จทางธุรกิจ ควบคู่ไปกับการรักษาสิ่งแวดล้อม เพื่อให้โรงงาน ชุมชน และสังคมสามารถอยู่ร่วมกันได้ รวมทั้งสร้างความเข้มแข็งและกระจายรายได้ให้กับชุมชน โดยยึดหลักการทำงานภายใต้แนวคิด MIND ที่ต้องการเน้นให้เจ้าหน้าที่ทุกคน ใช้ “หัวและใจ” ในการผลักดันให้เกิดการขับเคลื่อนทางธุรกิจได้อย่างสมดุลและยั่งยืน
และ 3. ขอให้ข้าราชการใหม่ของกระทรวงอุตสาหกรรม เป็นอีกหนึ่งแรงขับเคลื่อนที่สำคัญ ในการผลักดันนโยบายของกระทรวงให้บรรลุผลสำเร็จ ปฏิบัติหน้าที่ด้วยความมุ่งมั่น ตั้งใจทำงานอย่างเต็มกำลังความสามารถ ใช้พลังศักยภาพของคนรุ่นใหม่ เพื่อพัฒนากระทรวงอุตสาหกรรม และทำให้ประชาชนรักอุตสาหกรรม
ผู้ผ่านการฝึกอบรมหลักสูตรดังกล่าวเป็นข้าราชการบรรจุใหม่จาก 6 หน่วยงาน รวมทั้งสิ้น 53 คน ได้แก่ 1) สำนักงานปลัดกระทรวงอุตสาหกรรม จำนวน 20 คน 2) กรมโรงงานอุตสาหกรรม จำนวน 7 คน 3) กรมส่งเสริมอุตสาหกรรม จำนวน 1 คน 4) กรมอุตสาหกรรมพื้นฐานและการเหมืองแร่ จำนวน 18 คน 5) สำนักงานมาตรฐานผลิตภัณฑ์อุตสาหกรรม จำนวน 4 คน และ 6) สำนักงานเศรษฐกิจอุตสาหกรรม จำนวน 3 คน

ที่มา : https://www.thaigov.go.th/news/contents/details/92758