รัฐบาลไทย-ข่าวทำเนียบรัฐบาล-บสย. ออกมาตรการ “บสย. พร้อมช่วย” ปี 2568 ปลดล็อก “กลุ่มเปราะบาง” ลดเงินต้น 30% ลุยแก้หนี้ SMEs ทุกกลุ่ม


วันจันทร์ที่ 6 มกราคม 2568
06/01/2568
พิมพ์
บสย. ออกมาตรการ “บสย. พร้อมช่วย” ปี 2568 ปลดล็อก “กลุ่มเปราะบาง” ลดเงินต้น 30% ลุยแก้หนี้ SMEs ทุกกลุ่ม
บสย. ขานรับนโยบายภาครัฐ เร่งช่วย SMEs ลูกหนี้ที่ บสย. จ่ายเคลม ลด ปลด หนี้ ส่งมาตรการ “บสย. พร้อมช่วย” ปี 2568 ปรับเงื่อนไขช่วย SMEs ปลดหนี้ได้ง่ายขึ้น ชูมาตรการใหม่ แก้หนี้ “กลุ่มเปราะบาง” เงินต้นไม่เกิน 2 แสน ลดเงินต้นถึง 30% สูงสุดที่ บสย. เคยทำมา
บสย. ขานรับนโยบายภาครัฐ เร่งช่วย SMEs ลูกหนี้ที่ บสย. จ่ายเคลม ลด ปลด หนี้ ส่งมาตรการ “บสย. พร้อมช่วย” ปี 2568 ปรับเงื่อนไขช่วย SMEs ปลดหนี้ได้ง่ายขึ้น ชูมาตรการใหม่ แก้หนี้ “กลุ่มเปราะบาง” เงินต้นไม่เกิน 2 แสน ลดเงินต้นถึง 30% สูงสุดที่ บสย. เคยทำมา พร้อมคิกออฟเปิดตัวโครงการ “บสย. พร้อมค้ำ พร้อมช่วย” ระดมทีมงานเดินสายออกบูธโลตัส 12 แห่งทั่วประเทศ กับโปรโมชันพิเศษเฉพาะในงาน ช่วยลูกหนี้ที่ปรับปรุงโครงสร้างหนี้กับ บสย. สามารถ “ปลดหนี้” ได้เร็วขึ้น เมื่อจ่ายต่อเนื่องเพียง 3 เดือน
นายสิทธิกร ดิเรกสุนทร กรรมการและผู้จัดการทั่วไป บรรษัทประกันสินเชื่ออุตสาหกรรมขนาดย่อม (บสย.) เปิดเผยว่า บสย. พร้อมขานรับนโยบายภาครัฐ ในการแก้หนี้ ลดภาระทางการเงินให้กับผู้ประกอบการ SMEs เปิดตัวมาตรการแก้หนี้ ปี 2568 “บสย. พร้อมช่วย” หรือ มาตรการ 3 สี ม่วง เหลือง เขียว ปรับเงื่อนไขให้ยืดหยุ่นผ่อนปรนมากยิ่งขึ้น เพื่อช่วยเหลือผู้ประกอบการ SMEs ที่ บสย. ได้จ่ายค่าประกันชดเชย หรือ ลูกหนี้ บสย. ลดภาระ-ปลดหนี้ แก้หนี้ยั่งยืน โดยคาดว่าจะสามารถปรับโครงสร้างหนี้ผ่านมาตรการ “บสย. พร้อมช่วย” ตลอดปี 2568 ได้มากกว่า 5,000 ราย คิดเป็นมูลหนี้ไม่ต่ำกว่า 5,000 ล้านบาท
จุดเด่นของมาตรการนี้ เน้นออกแบบเพื่อรองรับกับความสามารถในการชำระหนี้ 3 ระดับ (ม่วง เหลือง เขียว) สำหรับมาตรการสีม่วง “ลูกหนี้ดี แรงผ่อนน้อย” เพิ่มระยะเวลาการผ่อนชำระจาก 4 ปี เป็น 7 ปี ตัดเงินต้นเพิ่มเป็น 50% จากเดิมตัดเงินต้น 20% และสามารถปลดหนี้ ลดต้น 10% เมื่อจ่ายต่อเนื่อง 12 งวด, มาตรการสีเหลือง “ลูกหนี้ผ่อนดี มีศักยภาพ” เพิ่มระยะเวลาการผ่อนชำระหนี้จาก 4 ปี เป็น 7 ปี และสามารถปลดหนี้ ลดต้น 10% เมื่อจ่ายต่อเนื่อง 12 งวด และมาตรการสีเขียว “ลูกหนี้ดี มีวินัย” เป็นการตัดเงินต้นทั้งจำนวน และสามารถปลดหนี้ ลดต้นสูงถึง 15% เมื่อจ่ายต่อเนื่อง 6 งวด เป็นต้น
นอกจากนี้ เพื่อให้ความช่วยเหลือผู้ประกอบการ SMEs ในทุกกลุ่มได้มากยิ่งขึ้น ตอบโจทย์มาตรการแก้หนี้ของภาครัฐ เมื่อวันที่ 25 ธันวาคม 2567 คณะกรรมการ บสย. ยังได้อนุมัติมาตรการแก้หนี้ เพื่อช่วยเหลือ SMEs ลูกหนี้ “กลุ่มเปราะบาง” ของ บสย. (ผู้ประกอบการ SMEs ที่ บสย. จ่ายค่าประกันชดเชย) ที่มีเงินต้นไม่เกิน 2 แสนบาท ปัจจุบันมีจำนวนกว่า 1 แสนราย โดยคิดอัตราดอกเบี้ย 0% ชำระครั้งแรกเพียง 500 บาท ผ่อนสูงสุด 80 เดือน ตัดเงินต้นทั้งจำนวน ค่างวดขั้นต่ำเพียง 500-2,500 บาท และสามารถปลดหนี้ ลดต้นสูงถึง 30% เมื่อจ่ายต่อเนื่อง 6 งวด ซึ่งถือเป็นเปอร์เซ็นต์ที่สูงที่สุดเท่าที่ บสย. เคยทำมา เพื่อช่วย SMEs รายย่อย พ่อค้า แม่ค้า อาชีพอิสระ ให้สามารถปลดหนี้ได้ง่ายขึ้น เร็วขึ้น ช่วยต่อลมหายใจและสามารถเดินหน้ากิจการต่อได้อย่างยั่งยืน
ทั้งนี้ เพื่อเป็นการมอบของขวัญปีใหม่ให้กับผู้ประกอบการ SMEs บสย. ยังได้เปิดตัวโครงการ “บสย. พร้อมค้ำ พร้อมช่วย” ภายใต้คอนเซ็ปต์ “ช่วยคิด ช่วยแก้ ช่วยจบ” โดยจัดเตรียมกิจกรรม “3 เช็ค 3 แนะ 3 ช่วย” เพื่อตอบโจทย์ผู้ประกอบการ SMEs อย่างครบวงจร อาทิ ตรวจสุขภาพทางการเงิน, ตรวจเครดิตบูโร, วิเคราะห์วงเงินสินเชื่อเบื้องต้น, แนะนำบริการ E consent, E KYC ผ่านช่องทาง LINE OA และช่วย SMEs แก้หนี้ผ่านมาตรการ “บสย. พร้อมช่วย” เดินสายออกบูธที่ห้างโลตัส 12 จังหวัดที่เป็นศูนย์กลางทางเศรษฐกิจของแต่ละภาค กระจายไปยังทุกภูมิภาคทั่วประเทศ โดยจะมีการคิกออฟโครงการ ณ โลตัส บางแค กรุงเทพฯ ระหว่างวันที่ 7-9 มกราคม 2568 หลังจากนั้นจะเดินสายไปยังภูมิภาคต่างๆ ทั่วประเทศ โดยกิจกรรมจะมีไปถึงสิ้นเดือนมีนาคม 2568
พิเศษสุด ผู้ประกอบการ SMEs ลูกหนี้ บสย. ที่ปรับโครงสร้างหนี้แล้ว รับโปรโมชัน ณ บูธกิจกรรม “บสย. พร้อมค้ำ พร้อมช่วย” ณ โลตัสทั้ง 12 แห่ง สำหรับมาตรการ “ม่วง เหลือง เขียว” สามารถ “ปลดหนี้” ได้ทันที เมื่อจ่ายต่อเนื่องเพียง 3 เดือน ขณะที่กลุ่มเปราะบาง สามารถ “ปลดหนี้” เมื่อจ่ายเงินขั้นต่ำเพียง 500 บาท และจ่ายเงินต้น 70% ภายใน 30 วัน
กำหนดการออกบูธกิจกรรม “พร้อมค้ำ พร้อมช่วย” เริ่มจากโลตัส สาขาบางแค ตามด้วย โลตัส สาขารวมโชค จ.เชียงใหม่ ระหว่างวันที่ 14-16 มกราคม, โลตัส สาขาท่าทอง จ.พิษณุโลก ระหว่างวันที่ 21-23 มกราคม, โลตัส สาขาชลบุรี จ.ชลบุรี ระหว่างวันที่ 28-30 มกราคม, โลตัส สาขาระยอง จ.ระยอง ระหว่างวันที่ 4-6 กุมภาพันธ์, โลตัส สาขานครศรีธรรมราช จ.นครศรีธรรมราช ระหว่างวันที่ 11-13 กุมภาพันธ์, โลตัส สาขาสุราษฎร์ธานี จ.สุราษฎร์ธานี ระหว่างวันที่ 18-20 กุมภาพันธ์, โลตัส สาขานครปฐม จ.นครปฐม ระหว่างวันที่ 25-27 กุมภาพันธ์, โลตัส สาขาท่ายาง จ.เพชรบุรี ระหว่างวันที่ 4-6 มีนาคม, โลตัส  สาขานครราชสีมา จ.นครราชสีมา ระหว่างวันที่ 11-13 มีนาคม, โลตัส สาขาขอนแก่น 1 จ.ขอนแก่น ระหว่างวันที่ 18-20 มีนาคม และโลตัส สาขาปทุมธานี จ.ปทุมธานี ระหว่างวันที่ 25-27 มีนาคม 2568
ผู้ประกอบการ SMEs ที่สนใจเข้าร่วมโครงการสามารถลงทะเบียนผ่าน LINE OA : @tcgfirst หรือสามารถลงทะเบียนที่บูธกิจกรรม “บสย. พร้อมค้ำ พร้อมช่วย” นอกจากนี้ บสย. ยังได้จัดเตรียมวงเงินค้ำประกันสินเชื่อภายใต้โครงการ PGS 11 “บสย. SMEs ยั่งยืน” อีกกว่า 10,000 ล้านบาท เพื่อช่วยเหลือ SMEs และกลุ่มเกษตรกรเข้าถึงแหล่งเงินทุน สำหรับ SMEs ที่สนใจ สามารถเข้ามาตรวจสุขภาพทางการเงิน พร้อมจองคิวขอรับคำปรึกษาทางการเงิน ฟรี! ได้ที่ LINE OA : @tcgfirst ฟรี! และสามารถสอบถามข้อมูลเพิ่มเติมได้ที่สำนักงานเขตในพื้นที่ หรือ บสย. Call Center โทร. 02-890-9999

ที่มา : https://www.thaigov.go.th/news/contents/details/92055