รัฐบาลไทย-ข่าวทำเนียบรัฐบาล-“วราวุธ” - ชาว พม. ทำบุญตักบาตรปีใหม่ 2568 ลั่น นำพา พม. เป็นกระทรวงแถวหน้า  ที่พึ่งของพี่น้องประชาชน ไม่ใช่กระทรวงปิดทองหลังพระ


วันจันทร์ที่ 6 มกราคม 2568
“วราวุธ” - ชาว พม. ทำบุญตักบาตรปีใหม่ 2568 ลั่น นำพา พม. เป็นกระทรวงแถวหน้า  ที่พึ่งของพี่น้องประชาชน ไม่ใช่กระทรวงปิดทองหลังพระ
“วราวุธ” - ชาว พม. ทำบุญตักบาตรปีใหม่ 2568 ลั่น นำพา พม. เป็นกระทรวงแถวหน้า ที่พึ่งของพี่น้องประชาชน ไม่ใช่กระทรวงปิดทองหลังพระ
วันที่ 6 มกราคม 2568 ที่กระทรวงการพัฒนาสังคมและความมั่นคงของมนุษย์ นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานในพิธีทำบุญตักบาตร เนื่องในโอกาสวันขึ้นปีใหม่ พุทธศักราช 2568 เพื่อเสริมสร้างความเป็นสิริมงคลแก่บุคลากร และเป็นการสืบสานขนบธรรมเนียมอันดีงามของไทย โดยมี นายธเนศพล ธนบุณยวัฒน์ เลขานุการรัฐมนตรีว่าการกระทรวงการพัฒนาสังคมและความมั่นคงของมนุษย์ นายอนุกูล ปีดแก้ว ปลัดกระทรวงการพัฒนาสังคมและความมั่นคงของมนุษย์ พร้อมด้วยคณะผู้บริหาร ข้าราชการ และเจ้าหน้าที่กระทรวง พม. เข้าร่วม
ในโอกาสนี้ นายวราวุธ ได้อวยพรปีใหม่ 2568 แก่คณะผู้บริหาร ข้าราชการ และเจ้าหน้าที่กระทรวง พม. ว่า ตลอดปีที่ผ่านมา ต้องขอขอบคุณทุกท่าน ที่ได้ร่วมกันทำงานอย่างขะมักเขม้นหลายสิ่งหลายอย่าง ซึ่งตนได้ศึกษาและเก็บความรู้ รวมถึงใช้องค์ความรู้ที่มีอยู่มาเป็นแนวทางการทำงานให้กับกระทรวง พม. ขอบคุณทุกท่านที่ร่วมเดินทางมาได้ปีกว่า ในปีที่ผ่านมาหากตนมีการล่วงเกิน ด้วยกาย วาจา ต้องกราบขออภัยทุกท่าน ทั้งนี้ปี 2568 จะเป็นอีกปีที่เราจะนำพากระทรวง พม. ซึ่งมีภารกิจที่ต้องตาต้องใจแก่พี่น้องประชาชน ตนและคณะที่ปรึกษาจะทำงานกันอย่างเต็มที่ในการที่จะทำให้กระทรวง พม. เป็นกระทรวงแถวหน้า ให้ทุกคนได้เห็นว่ากระทรวง พม. ไม่ใช่กระทรวงปิดทองหลังพระ แต่เราทำงานได้ครบทุกมิติ ซึ่งการที่จะทำแบบนั้นได้ต้องอาศัยความร่วมมือของปลัดกระทรวง พม. และผู้บริหารจากทุกหน่วยงาน เพราะกระทรวง พม. ต้องทำงานเป็น พม.หนึ่งเดียวเท่านั้นถึงจะทำให้เราสามารถเดินไปข้างหน้าในทิศทางเดียวกันได้อย่างมั่นคง และจะเป็นปีที่ตนจะสร้างความตระหนักรู้ให้กับรัฐบาลถึงภารกิจที่สำคัญ รวมถึงปัญหาใหญ่ที่กระทรวง พม. รออยู่ข้างหน้า ที่เราจะสามารถทำงานได้อย่างเต็มที่ภายใต้ศักยภาพของเรา และเนื่องในวันขึ้นปีใหม่ พุทธศักราช 2568 ขออาราธนาพระศรีรัตนตรัยและสิ่งศักดิ์สิทธิ์ทั้งหลายที่ทุกท่านเคารพ อีกทั้งองค์พระบารมีแห่งพระบาทสมเด็จพระเจ้าอยู่หัว และสมเด็จพระนางเจ้าฯ พระบรมราชินี ได้โปรดปกปักรักษาให้ท่านผู้บริหารกระทรวง พม. ทุกท่าน ข้าราชการ เจ้าหน้าที่ มีกำลังกาย กำลังใจ กำลังทรัพย์ ในการที่จะปฏิบัติหน้าที่ให้กับกระทรวง พม. ให้กับพี่น้องประชาชน และทำให้กระทรวง พม. เป็นที่พึ่งของพี่น้องประชาชนอย่างแท้จริง
#ข่าวพม #พม #ศรส #esshelpme #5x5ฝ่าวิกฤติประชากร #พมหนึ่งเดียว
#วราวุธศิลปอาชา #ศบปภ #ทำบุญปีใหม่2568 #ปีใหม่2568

ที่มา : https://www.thaigov.go.th/news/contents/details/92067