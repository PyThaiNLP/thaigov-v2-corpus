รัฐบาลไทย-ข่าวทำเนียบรัฐบาล-"ทรงศักดิ์" แถลงสรุปการป้องกันและลดอุบัติเหตุทางถนนช่วงปีใหม่ 68 พบจำนวนอุบัติเหตุลดลง แต่จำนวนผู้เสียชีวิตเพิ่มขึ้น พร้อมสั่งการเร่งถอดบทเรียนการทำงานเพื่อสร้างความปลอดภัยทางถนนตล


วันจันทร์ที่ 6 มกราคม 2568
06/01/2568
พิมพ์
"ทรงศักดิ์" แถลงสรุปการป้องกันและลดอุบัติเหตุทางถนนช่วงปีใหม่ 68 พบจำนวนอุบัติเหตุลดลง แต่จำนวนผู้เสียชีวิตเพิ่มขึ้น พร้อมสั่งการเร่งถอดบทเรียนการทำงานเพื่อสร้างความปลอดภัยทางถนนตล
"ทรงศักดิ์" แถลงสรุปการป้องกันและลดอุบัติเหตุทางถนนช่วงปีใหม่ 68 พบจำนวนอุบัติเหตุลดลง แต่จำนวนผู้เสียชีวิตเพิ่มขึ้น พร้อมสั่งการเร่งถอดบทเรียนการทำงานเพื่อสร้างความปลอดภัยทางถนนตลอดทั้งปี
วันนี้ (6 ม.ค. 68) เวลา 10.30 น. นายทรงศักดิ์ ทองศรี รมช.มหาดไทย เป็นประธานแถลงผลการดำเนินงานของศูนย์อำนวยการป้องกันและลดอุบัติเหตุทางถนนช่วงเทศกาลปีใหม่ พ.ศ. 2568 ประจำวันที่ 5 ม.ค. 68 พร้อมสรุปผลการดำเนินงานความปลอดภัยทางถนนช่วงเทศกาลปีใหม่ 2568 ช่วงควบคุมเข้มข้น 10 วัน 27 ธ.ค. 67 – 5 ม.ค. 68 โดยมี นายเชษฐา โมสิกรัตน์ รองปลัดกระทรวงมหาดไทย หัวหน้ากลุ่มภารกิจด้านพัฒนาชุมชนและส่งเสริมการปกครองท้องถิ่น นายสหรัฐ วงศ์สกุลวิวัฒน์ รองอธิบดีกรมป้องกันและบรรเทาสาธารณภัย พร้อมหน่วยงานภาคีเครือข่ายด้านความปลอดภัยทางถนน ร่วมประชุม ณ ห้องประชุม 1 ปภ. อาคาร 3 ชั้น 5 กรมป้องกันและบรรเทาสาธารณภัย
นายทรงศักดิ์ กล่าวว่า การเกิดอุบัติเหตุทางถนนในช่วงควบคุมเข้มข้น 10 วัน 27 ธ.ค. 68 – 5 ม.ค. 68 พบว่า ตัวเลขการเกิดอุบัติเหตุและจำนวนผู้ได้รับบาดเจ็บลดลงเมื่อเทียบกับเทศกาลปีใหม่ที่ผ่านมา แต่จำนวนผู้เสียชีวิตมีเพิ่มมากขึ้น นานอนุทิน ชาญวีรกูล รองนายกรัฐมนตรีและ รมว.มหาดไทย ในฐานะ ผอ.ศปถ. ได้สั่งการหน่วยงานที่เกี่ยวข้อง ทั้งส่วนกลางและพื้นที่ดำเนินมาตรการป้องกันและลดอุบัติเหตุทางถนนอย่างต่อเนื่องตลอดทั้งปี เพื่อลดความเสี่ยงการเกิดอุบัติเหตุ สามารถลดอัตราผู้ได้รับบาดเจ็บและเสียชีวิตได้จริง
"ได้เน้นย้ำให้จังหวัดบูรณาการทุกภาคส่วนทำงานอย่างเต็มกำลังและต่อเนื่อง ไม่เพียงแต่ในช่วงเทศกาลปีใหม่ สงกรานต์ และวันหยุดเท่านั้น แต่ต้องเน้นการบังคับใช้กฎหมายอย่างเข้มข้น ลดปัจจัยเสี่ยงด้านพฤติกรรมของผู้ขับขี่ อาทิ การขับรถเร็วเกินกว่ากฎหมายกำหนด การดื่มแล้วขับ การไม่คาดเข็มขัดนิรภัย การไม่สวมหมวกนิรภัย การตัดหน้ากระชั้นชิด และการขับรถย้อนศร โดยให้ความสำคัญกับกลุ่มเด็กและเยาวชน ผู้สูงอายุ และชาวต่างชาติทั้งที่เข้ามาท่องเที่ยวและเข้ามาทำงานในประเทศไทย"
นายทรงศักดิ์ กล่าวเพิ่มเติมว่า ขอขอบคุณหน่วยงานที่เกี่ยวข้องทุกภาคส่วน ทั้งเจ้าหน้าที่ จิตอาสา และอาสาสมัครทุกท่านที่ได้ร่วมแรงร่วมใจปฏิบัติภารกิจสร้างความปลอดภัยทางถนนให้แก่ประชาชนและนักท่องเที่ยวในช่วงเทศกาลปีใหม่ พ.ศ. 2568 และขอขอบคุณสื่อมวลชนทุกท่านที่เป็นพลังสำคัญในการรณรงค์สร้างจิตสำนึกความปลอดภัยทางถนนให้เกิดขึ้นในสังคมอย่างเข้มข้นในห้วงที่ผ่านมา และถึงแม้ว่าการเฉลิมฉลองเทศกาลปีใหม่จะผ่านพ้นไปแล้ว ก็ขอให้ทุกภาคส่วนร่วมกันป้องกันและลดอุบัติเหตุทางถนนและสร้างการสัญจรที่ปลอดภัยในทุกช่วงเส้นทาง ทุกเวลา เพื่อให้การเดินทางปลอดภัยตลอดทั้งปี
สำหรับสรุปจำนวนอุบัติเหตุทางถนนสะสมในช่วง 10 วันของการรณรงค์ (27 ธ.ค. 67 – 5 ม.ค. 68) พบเกิดอุบัติเหตุรวม 2,467 ครั้ง ผู้บาดเจ็บ 2,376 คน ผู้เสียชีวิต 436 ราย จังหวัดที่เกิดอุบัติเหตุสะสมสูงสุด ได้แก่ สุราษฎร์ธานี (89 ครั้ง) จังหวัดที่มีผู้บาดเจ็บสะสมสูงสุด ได้แก่ สุราษฎร์ธานี (100 คน) จังหวัดที่มีผู้เสียชีวิตสะสมสูงสุด ได้แก่ กรุงเทพมหานคร (26 ราย) และจังหวัดที่ไม่มีผู้เสียชีวิต (ตายเป็น 0) 3 จังหวัด ได้แก่ ตราด ยะลา และสมุทรสงคราม

ที่มา : https://www.thaigov.go.th/news/contents/details/92051