รัฐบาลไทย-ข่าวทำเนียบรัฐบาล-ศปช. เร่งโอนเงินเยียวยาน้ำท่วม 9,000 บาท ใน 5 จังหวัด - พัทลุง ตรัง สงขลา ยะลา และนครศรีฯ  ย้ำขอประชาชนเร่งลงทะเบียนภายใน 15 ม.ค. นี้


วันจันทร์ที่ 6 มกราคม 2568
06/01/2568
พิมพ์
ศปช. เร่งโอนเงินเยียวยาน้ำท่วม 9,000 บาท ใน 5 จังหวัด - พัทลุง ตรัง สงขลา ยะลา และนครศรีฯ  ย้ำขอประชาชนเร่งลงทะเบียนภายใน 15 ม.ค. นี้
ศปช. เร่งโอนเงินเยียวยาน้ำท่วม 9,000 บาท ใน 5 จังหวัด - พัทลุง ตรัง สงขลา ยะลา และนครศรีฯ  ย้ำขอประชาชนเร่งลงทะเบียนภายใน 15 ม.ค. นี้
วันนี้ (6 มกราคม 2568) นางสาวศศิกานต์  วัฒนะจันทร์  รองโฆษกประจำสำนักนายกรัฐมนตรี  เปิดเผยว่า ที่ประชุม ศปช. รับทราบการจ่ายเงินช่วยเหลือผู้ประสบอุทกภัยกรณีพิเศษ 9,000 บาท รอบที่ 5 ในพื้นที่จังหวัดพัทลุง ตรัง สงขลา ยะลา และนครศรีธรรมราช วันที่ 6 และ 7 ม.ค. 68 นี้
“กรมป้องกันและบรรเทาสาธารณภัยคาดว่าธนาคารออมสินจะโอนเงินช่วยเหลือผู้ประสบภัยฯ ครั้งที่ 5 ให้ประชาชนในพื้นที่ จ.พัทลุง ตรัง สงขลา และยะลา จำนวน 71,422 ครัวเรือน ในวันที่ 6 ม.ค. 68 และโอนเงินช่วยเหลือผู้ประสบภัยฯ ครั้งที่ 6 ให้ประชาชนในพื้นที่ จ.สงขลา นครศรีธรรมราช และยะลา จำนวน 121,835 ครัวเรือน ในวันที่ 7 ม.ค. 68 ทั้งนี้ ปภ. ขอเน้นย้ำ 16 จังหวัด ที่ได้รับการจัดสรรเงินช่วยเหลือผู้ประสบอุทกภัยในช่วงฤดูฝน ปี 2567 เพิ่มเติม ตามมติคณะรัฐมนตรี เมื่อวันที่ 3 ธันวาคม 2567 เร่งดำเนินการตรวจสอบความถูกต้องของข้อมูลผู้ลงทะเบียนยื่นคำร้องรับความช่วยเหลือฯให้เป็นไปตามหลักเกณฑ์ที่กำหนด และให้จังหวัดประสานหน่วยงานที่รับผิดชอบเพื่อดำเนินการตรวจสอบข้อมูลอย่างรอบคอบที่สุด”
นางสาวศศิกานต์ กล่าวต่อไปว่า ประชาชนที่ประสบอุทกภัยเข้าหลักเกณฑ์และเงื่อนไขที่คณะรัฐมนตรีกำหนดแต่ยังไม่ได้ลงทะเบียนฯขอให้รีบดำเนินการลงทะเบียนฯ ให้แล้วเสร็จภายในวันที่ 15 ม.ค. 68 โดยสามารถลงทะเบียนได้ทั้ง Online และแบบ Onsite โดยแบบ Online ผ่านเว็บไซต์ https://flood67.disaster.go.th/ และแบบ Onsite ได้ที่องค์กรปกครองส่วนท้องถิ่นในพื้นที่
ด้านสถานการณ์อุทกภัยในพื้นที่ภาคใต้ขณะนี้คลี่คลายแล้วทุกจังหวัด ส่วนพยากรณ์อากาศคาดว่า ช่วงวันเด็ก 11-12 ม.ค. 68 ลมมรสุมจะมีกำลังแรงขึ้น อาจทำให้มีฝนตกเพิ่มขึ้นในพื้นที่ภาคใต้ตอนล่างได้แก่ จ.ปัตตานี ยะลา นราธิวาส แต่เป็นลักษณะฝนตามฤดูกาล ไม่มีความเสี่ยงน้ำท่วมแต่อย่างใด นางสาวศศิกานต์ กล่าว

ที่มา : https://www.thaigov.go.th/news/contents/details/92053