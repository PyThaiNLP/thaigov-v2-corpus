รัฐบาลไทย-ข่าวทำเนียบรัฐบาล-สธ. เสริมแกร่งผู้นำ อสม. ต่อสู้ NCDs จับมือ ฌกส.อสม.-ธ.ก.ส. ลดดอกเบี้ยเงินกู้เหลือ ร้อยละ 6 ยกระดับคุณภาพชีวิตด้านการเงิน อสม.


วันจันทร์ที่ 6 มกราคม 2568
สธ. เสริมแกร่งผู้นำ อสม. ต่อสู้ NCDs จับมือ ฌกส.อสม.-ธ.ก.ส. ลดดอกเบี้ยเงินกู้เหลือ ร้อยละ 6 ยกระดับคุณภาพชีวิตด้านการเงิน อสม.
รัฐมนตรีว่าการกระทรวงสาธารณสุข ดึงผู้นำ อสม. ร่วมจัดทำแผนขับเคลื่อนชมรม อสม. แห่งประเทศไทย ในการต่อสู้กับโรคไม่ติดต่อเรื้อรัง
สามารถจัดการสุขภาพชุมชนได้อย่างมีประสิทธิภาพ พร้อมสร้างความมั่นคงทางการเงินให้ อสม. หนุนธนาคารเพื่อการเกษตรและสหกรณ์การเกษตร และสมาคมฌาปนกิจสงเคราะห์อาสาสมัครสาธารณสุขประจำหมู่บ้านแห่งประเทศไทย ลงนามความร่วมมือลดดอกเบี้ยเงินกู้เหลือ ร้อยละ 6 คาดเริ่มปล่อยเงินกู้ดอกเบี้ยต่ำได้ภายในต้นปี 2568
วันนี้ (6 มกราคม 2568) ที่ กรมสนับสนุนบริการสุขภาพ กระทรวงสาธารณสุข นายสมศักดิ์ เทพสุทินรัฐมนตรีว่าการกระทรวงสาธารณสุข เป็นประธานเปิดงานเสริมสร้างความเข้มแข็งผู้นำองค์กรอาสาสมัครสาธารณสุขประจำหมู่บ้าน ในการต่อสู้กับโรคไม่ติดต่อเรื้อรัง (NCDs) ปีงบประมาณ 2568 โดยมี นพ.โอภาส การย์กวินพงศ์ ปลัดกระทรวงสาธารณสุข ดร.นพ.ภานุวัฒน์ ปานเกตุ อธิบดีกรมสนับสนุนบริการสุขภาพ นายฉัตรชัย ศิริไล ผู้จัดการธนาคารเพื่อการเกษตรและสหกรณ์การเกษตร (ธกส.) นพ.ณัฐวุฒิ ประเสริฐสิริพงศ์ นายกสมาคมฌาปนกิจสงเคราะห์อาสาสมัครสาธารณสุขประจำหมู่บ้านแห่งประเทศไทย (ฌกส.อสม.) ผู้บริหารกระทรวงสาธารณสุข ผู้นำองค์กร อสม. ระดับจังหวัดทุกจังหวัด เข้าร่วมกว่า 150 คน
นายสมศักดิ์กล่าวว่า ปีงบประมาณ พ.ศ. 2568 กระทรวงสาธารณสุขมีนโยบายมุ่งเน้นที่สำคัญ คือการสร้างและพัฒนาระบบสาธารณสุขให้ครอบคลุมและมีคุณภาพมากขึ้น เพื่อให้ประชาชนได้รับความสะดวก ด้วยบริการสุขภาพขั้นพื้นฐานใกล้บ้าน โดยกำหนดเป้าหมายให้คนไทยห่างไกลโรคและภัยสุขภาพ ส่งเสริมสุขภาพทุกมิติ ด้วยการลดโรค NCDs ที่เป็นปัญหาสำคัญ ลดอัตราการป่วยก่อนเข้าสู่ระบบการรักษา ซึ่งจะช่วยลดค่าใช้จ่ายด้านสุขภาพจำนวนมากที่เกิดจากโรค NCDs ของประเทศได้ โดยแนวทางสำคัญคือ “การเสริมสร้างความเข้มแข็งเครือข่ายสุขภาพภาคประชาชน” และใช้กลไกภาคประชาชนเข้ามามีส่วนร่วมในการจัดการโรคและภัยสุขภาพ ในวันนี้ จึงได้เชิญผู้นำองค์กร อสม. ระดับจังหวัดทุกจังหวัดทั่วประเทศ กว่า 120 คน ร่วมกันจัดทำแผนขับเคลื่อนการดำเนินงานของชมรม อสม. แห่งประเทศไทย ในการต่อสู้กับโรค NCDs และเสริมสร้างความรู้ ความสามารถของผู้นำองค์กร อสม. เพื่อเป็นต้นแบบให้กับ อสม. ในเครือข่าย ในการส่งต่อความรู้ความเข้าใจการปรับเปลี่ยนพฤติกรรมสุขภาพไปยังประชาชน เพื่อลดปัญหาโรค NCDs ในพื้นที่ และจัดการสุขภาพชุมชนได้อย่างมีประสิทธิภาพ
นายสมศักดิ์กล่าวต่อว่า อีกหนึ่งประเด็นที่กระทรวงสาธารณสุขกำลังขับเคลื่อน คือการยกระดับคุณภาพชีวิตให้กับ อสม. โดยเฉพาะด้านการเงิน ให้ อสม. มีโอกาสเข้าถึงบริการทางการเงินที่มีอัตราดอกเบี้ยเป็นธรรม ลดปัญหาการพึ่งพาหนี้นอกระบบ โดยมีการลงนามความร่วมมือ “การสนับสนุนการขับเคลื่อนการดำเนินงานของชมรม อสม. แห่งประเทศไทย ในการต่อสู้กับโรคไม่ติดต่อเรื้อรัง (NCDs)” ระหว่าง ธ.ก.ส. กับ ฌกส.อสม. โดยจะลดดอกเบี้ยเงินกู้ จากเดิมร้อยละ 8 เหลือ ร้อยละ 6 เพื่อช่วยเหลือและตอบแทนพี่น้อง อสม. ซึ่งคาดว่าจะเริ่มปล่อยเงินกู้ดอกเบี้ยต่ำให้ อสม. ทั่วประเทศได้ในช่วงต้นปี 2568 เป็นการสร้างขวัญกำลังใจและตอบแทนต่อความเสียสละของพี่น้อง อสม.
************************************************* 6 มกราคม 2568

ที่มา : https://www.thaigov.go.th/news/contents/details/92068