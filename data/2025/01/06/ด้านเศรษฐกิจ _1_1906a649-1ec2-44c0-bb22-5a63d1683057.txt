รัฐบาลไทย-ข่าวทำเนียบรัฐบาล-ปลัดเกษตรฯ เปิดโครงการฝึกอบรม “หลักสูตรการใช้งานระบบบริหารสำนักงานดิจิทัล (e-Office) 


วันจันทร์ที่ 6 มกราคม 2568
ปลัดเกษตรฯ เปิดโครงการฝึกอบรม “หลักสูตรการใช้งานระบบบริหารสำนักงานดิจิทัล (e-Office)
ปลัดเกษตรฯ เปิดโครงการฝึกอบรม “หลักสูตรการใช้งานระบบบริหารสำนักงานดิจิทัล (e-Office) ภายใต้งานบริการคลาวด์กลางภาครัฐ (GDCC) ของสำนักงานปลัดกระทรวงเกษตรและสหกรณ์ ในรูปแบบออนไลน์และออฟไลน์”
นายประยูร อินสกุล ปลัดกระทรวงเกษตรและสหกรณ์ เปิดเผยภายหลังเป็นประธานพิธีเปิดโครงการฝึกอบรม “หลักสูตรการใช้งานระบบบริหารสำนักงานดิจิทัล (e-Office) ภายใต้งานบริการคลาวด์กลางภาครัฐ (GDCC) ของสำนักงานปลัดกระทรวงเกษตรและสหกรณ์ ในรูปแบบออนไลน์และออฟไลน์” ณ ห้องประชุม 115 กระทรวงเกษตรและสหกรณ์ และผ่านระบบออนไลน์ ว่า โครงการฝึกอบรมฯ ดังกล่าว มีวัตถุประสงค์เพื่อเสริมสร้างความรู้ ความเข้าใจการใช้งานระบบสารบรรณอิเล็กทรอนิกส์ให้กับข้าราชการ พนักงานราชการ และบุคลากรของสำนักงานปลัดกระทรวงเกษตรและสหกรณ์ ทั้งในส่วนกลางและส่วนภูมิภาค ให้สามารถนำความรู้ที่ได้รับไปปฏิบัติงานได้อย่าง มีประสิทธิภาพ และเกิดประสิทธิผลโดยมีรูปแบบการฝึกอบรมเชิงปฏิบัติการทั้งแบบออฟไลน์และออนไลน์ระหว่างวันที่ 6-9 มกราคม 2568 โดยแบ่งกลุ่มการอบรมออกเป็น 3 หลักสูตร ดังนี้ 1) หลักสูตรผู้ใช้งานทั่วไปและหลักสูตรเจ้าหน้าที่สารบรรณ จำนวน 3 รุ่น 2) หลักสูตรผู้บริหาร จำนวน 1 รุ่น และ 3) หลักสูตรผู้ดูและระบบจำนวน 1 รุ่น รวมทั้งสิ้น 365 ราย
“โครงการฝึกอบรมหลักสูตรการใช้งานระบบบริหารสำนักงานดิจิทัล (e-Office)ภายใต้งานบริการคลาวด์กลางภาครัฐ (GDCC) ของสำนักงานปลัดกระทรวงเกษตรและสหกรณ์ ในรูปแบบออนไลน์และออฟไลน์ได้รับความสนใจจากเจ้าหน้าที่ซึ่งลงทะเบียนเข้าร่วมกิจกรรมเป็นจำนวนมาก เป็นส่วนสำคัญและจะเป็นประโยชน์ต่องานด้านสารบรรณของหน่วยงานในการเตรียมความพร้อมให้กับบุคลากรสามารถใช้งานระบบสารบรรณอิเล็กทรอนิกส์เพื่อเพิ่มความรู้ ความเข้าใจในการใช้งานช่วยให้เข้าใจถึงวิธีการสร้าง-ส่ง และจัดการเอกสารในรูปแบบอิเล็กทรอนิกส์ ซึ่งเป็นอีกขั้นตอนสำคัญที่จะช่วยลดการใช้เอกสารกระดาษและเพิ่มความเป็นมาตรฐานในการทำงานของหน่วยงาน พัฒนาทักษะ การใช้งานได้อย่างมีประสิทธิภาพ สอดคล้องกับนโยบายกระทรวงเกษตรและสหกรณ์ ในการปรับเปลี่ยนกระบวนการทำงานของหน่วยงานไปสู่ระบบราชการ 4.0 และองค์กรดิจิทัลในรูปแบบไร้กระดาษ (Paperless) ทั้งยังประหยัดงบประมาณและเป็นการบูรณาการอย่างแท้จริง ซึ่งหลังจากผ่านการฝึกอบรมในครั้งนี้ ผู้เข้ารับการอบรมจะได้นำความรู้ ความสามารถ หรือประสบการณ์ที่ได้รับจากหลักสูตรนี้ไปใช้ให้เกิดประโยชน์ในการปฏิบัติงานต่อไป” ปลัดเกษตรฯ กล่าว

ที่มา : https://www.thaigov.go.th/news/contents/details/92034