รัฐบาลไทย-ข่าวทำเนียบรัฐบาล-ประธาน Google Cloud ภูมิภาคเอเชีย-แปซิฟิก เข้าพบนายกรัฐมนตรียืนยันความร่วมมือด้านความมั่นคงทางไซเบอร์และการป้องกันภัยจาก online scams


วันจันทร์ที่ 6 มกราคม 2568
ประธาน Google Cloud ภูมิภาคเอเชีย-แปซิฟิก เข้าพบนายกรัฐมนตรียืนยันความร่วมมือด้านความมั่นคงทางไซเบอร์และการป้องกันภัยจาก online scams
ประธาน Google Cloud ภูมิภาคเอเชีย-แปซิฟิก เข้าพบนายกรัฐมนตรียืนยันความร่วมมือด้านความมั่นคงทางไซเบอร์และการป้องกันภัยจาก online scams
วันนี้ (6 มกราคม 2568) เวลา 14.00 น. ณ ห้องโดมสีม่วง ตึกไทยคู่ฟ้า ทำเนียบรัฐบาล นายคาราน บาจวา (Karan Bajwa) ประธาน Google Cloud ภูมิภาคเอเชีย - แปซิฟิก เข้าเยี่ยมคารวะนางสาวแพทองธาร ชินวัตร นายกรัฐมนตรี โดยนายจิรายุ ห่วงทรัพย์ โฆษกประจำสำนักนายกรัฐมนตรี สรุปสาระสำคัญการหารือดังนี้
นายกรัฐมนตรีและประธาน Google Cloud ภูมิภาคเอเชีย - แปซิฟิก ต่างยินดีที่ Google และรัฐบาลไทยมีความร่วมมือด้านดิจิทัลอย่างใกล้ชิดและต่อเนื่อง นับตั้งแต่ที่ได้ลงนามบันทึกความเข้าใจ (MoU) ระหว่าง Google และกระทรวงดิจิทัลเพื่อเศรษฐกิจและสังคม เมื่อปี 2566  การหารือในวันนี้จะเป็นโอกาสอันดีที่จะต่อยอดความร่วมมือให้ใกล้ชิดมากขึ้น โดยเฉพาะด้านความมั่นคงทางไซเบอร์และปัญหาการหลอกลวงทางออนไลน์ ซึ่งเป็นประเด็นที่นายกรัฐมนตรีและรัฐบาลให้ความสำคัญเป็นวาระเร่งด่วน จึงยินดีที่ Google จะเข้ามามีส่วนร่วมในการแก้ไขปัญหาดังกล่าวร่วมกัน
ด้าน Google กล่าวชื่นชมถึงนโยบายของรัฐบาลที่ให้ความสำคัญกับการแก้ไขปัญหาการโจมตีทางไซเบอร์และการหลอกลวงทางออนไลน์ ซึ่งทวีความรุนแรงและหน่วยงานภาครัฐมักตกเป็นเป้าหมายหลักของการโจมตีทางไซเบอร์ อีกทั้งปัญหาการหลอกลวงทางออนไลน์ยังส่งผลกระทบต่อประชาชนไทยอย่างมาก โดยเพื่อรับมือกับสถานการณ์ดังกล่าว Google พร้อมร่วมมือกับรัฐบาลผ่านการจัดตั้งหน่วยงานส่งเสริมบทบาทสำคัญในการปกป้องโครงสร้างพื้นฐานสารสนเทศที่สำคัญของประเทศ ซึ่งจะช่วยเฝ้าระวัง วิเคราะห์ภัยคุกคามทางไซเบอร์ และการตอบสนองต่อเหตุการณ์ฉุกเฉินที่เกี่ยวกับความปลอดภัยไซเบอร์แบบเรียลไทม์ นอกจากนี้ Google ยังพร้อมร่วมมือกับกระทรวงดิจิทัลเพื่อเศรษฐกิจและสังคมในการป้องกันการฉ้อโกงและการหลอกลวงทางออนไลน์ในประเทศไทย โดยใช้เทคโนโลยีการตรวจจับและบล็อกแอปพลิเคชันที่เป็นอันตราย
นายกรัฐมนตรียินดีที่ Google พร้อมร่วมมือกับรัฐบาลในด้านความมั่นคงทางไซเบอร์ซึ่งเป็นเรื่องที่รัฐบาลให้ความสำคัญเป็นอย่างมาก โดยมอบหมายให้กระทรวงดิจิทัลเพื่อเศรษฐกิจและสังคม หารือกับ Google เพิ่มเติมอย่างใกล้ชิด เพื่อยกระดับความสามารถด้านความมั่นคงปลอดภัยทางไซเบอร์ ปกป้องประชาชนไทยจากการถูกหลอกลวงในทุกกรณี และการพัฒนานโยบายต่างๆ เพื่อให้หน่วยงานไทยมีความสามารถในการป้องกันและรับมือกับภัยคุกคามทางไซเบอร์ที่ซับซ้อน รวมถึงการทำงานเชิงรุกเพื่อป้องกันการหลอกลวงออนไลน์เพื่อป้องกันผลประโยชน์ให้ประชาชนไทย

ที่มา : https://www.thaigov.go.th/news/contents/details/92062