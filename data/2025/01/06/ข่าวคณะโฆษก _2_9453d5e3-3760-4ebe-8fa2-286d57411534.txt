รัฐบาลไทย-ข่าวทำเนียบรัฐบาล-“คารม” เผยรัฐบาลเตือนคนหางาน “ไม่ชัวร์ให้เช็ก..ก่อนโอน..“ด้านกรมการจัดหางานเร่งช่วย 250 แรงงานไทยถูกหลอกไปออสเตรเลีย ขณะที่อิสราเอลประกาศต้องการชายไทยไปทำงานผ่านกรมแรงงาน


วันจันทร์ที่ 6 มกราคม 2568
06/01/2568
พิมพ์
“คารม” เผยรัฐบาลเตือนคนหางาน “ไม่ชัวร์ให้เช็ก..ก่อนโอน..“ด้านกรมการจัดหางานเร่งช่วย 250 แรงงานไทยถูกหลอกไปออสเตรเลีย ขณะที่อิสราเอลประกาศต้องการชายไทยไปทำงานผ่านกรมแรงงาน
“คารม” เผยรัฐบาลเตือนคนหางาน “ไม่ชัวร์ให้เช็ก..ก่อนโอน..“ด้านกรมการจัดหางานเร่งช่วย 250 แรงงานไทยถูกหลอกไปออสเตรเลีย ขณะที่อิสราเอลประกาศต้องการชายไทยไปทำงานผ่านกรมแรงงาน
วันจันทร์ที่ 6 มกราคม 2568  เวลา 11.00 น.  นายคารม พลพรกลาง รองโฆษกประจำสำนักนายกรัฐมนตรี เปิดเผยถึงกรณีที่ปรากฏ เป็นข่าวว่าแรงงานไทย 250 คน มาร้องทุกข์ที่สถานีตำรวจภูธรท่าอากาศยานสุวรรณภูมิว่า ถูกหลอกลวงไปทำงานที่ประเทศออสเตรเลีย มีค่าเสียหายเป็นเงินจำนวน คนละ 60,000 - 120,000 บาท นั้น กรมการจัดหางาน กระทรวงแรงงานได้เร่งดำเนินการให้ความช่วยเหลือในเบื้องต้นแล้ว โดยได้ส่งเจ้าหน้าที่กองทะเบียนจัดหางานกลางและคุ้มครองคนหางาน รับเรื่องร้องทุกข์จากกลุ่มผู้เสียหายดังกล่าว ร่วมกับกองบังคับการปราบปรามการค้ามนุษย์ กองบัญชาการตำรวจสอบสวนกลาง ทั้งนี้ ได้มีการสืบสวนจนทราบตัวบุคคลที่มีส่วนเกี่ยวข้องในการหลอกลวงคนหางานกลุ่มดังกล่าวแล้ว โดยจะมอบหมายให้เจ้าหน้าที่ไปร้องทุกข์กล่าวโทษเพื่อดำเนินคดีกับผู้ที่กระทำการหลอกลวงคนหางานตามกฎหมาย นอกจากนี้ เพื่อป้องกันปัญหาการหลอกลวงขึ้นอีก กระทรวงแรงงานได้สั่งการให้ด่านตรวจคนหางานสุวรรณภูมิเพิ่มความเข้มงวดในการตรวจสอบคนหางานที่มีพฤติการณ์ รวมทั้งการตรวจสอบความเคลื่อนไหวของบุคคล/กลุ่มบุคคลที่มีลักษณะเป็นสาย/นายหน้าจัดหางานเถื่อน ที่นำพาคนหางานเดินทางไปทำงานต่างประเทศแบบผิดกฎหมาย พร้อมทั้งมีหนังสือเเจ้งถึงสายการบินตรวจสอบความผิดปกติ ซึ่งอาจจะมีการลักลอบไปทำงานต่างประเทศ รวมถึงมีหนังสือถึง สถานีตำรวจ ท่าอากาศยานสุวรรณภูมิ เพื่อขอให้ช่วยแจ้งเบาะแสกรณีมีบุคคลมาแจ้งความร้องทุกข์ถูกหลอกไปทำงานต่างประเทศ เพื่อกระทรวงแรงงาน จะได้ร่วมดำเนินคดีตามขั้นตอนของกฎหมายต่อไป
นายคารม กล่าวต่อไปว่า มีการหางานที่ถูกต้องของกระทรวงแรงงานโดยวันนี้ กรมการจัดหางาน ได้เปิดรับสมัครคนทำงานชาย เพื่อไปทำงานในภาคเกษตรในรัฐอิสราเอล ภายใต้โครงการ “ความร่วมมือไทย – อิสราเอลเพื่อการจัดหางาน” (TIC) ครั้งที่ 18 ทางเว็บไซต์  toea.doe.go.th  ระหว่างวันที่  4 - 8 มกราคม 2568 ตลอด 24 ชั่วโมง มีระยะเวลาการจ้างงานตามสัญญาจ้าง 2 ปี ต่อได้ไม่เกิน 5 ปี 3 เดือน โดยคนหางานจะได้รับเงินเดือนขั้นต่ำก่อนหักภาษีเดือนละ 5,880 เชเกลอิสราเอล หรือ ประมาณ 52,920 บาท
“แรงงานไทยที่จะเดินทางไปทำงานต่างประเทศ ขอให้ไปด้วยวิธีที่ถูกต้องตามกฎหมาย ขอเน้นย้ำถึงคนไทยที่กำลังหางานในต่างประเทศ ต้องตรวจสอบก่อนไป จะได้ไม่เสียใจ และไม่เสียเงิน ก่อนตัดสินใจโอนเงินให้ใคร ต้องตรวจสอบรายชื่อบริษัทจัดหางานที่ได้รับอนุญาตให้จัดส่งคนหางานไปทำงานต่างประเทศจากกรมการจัดหางาน ทางเว็บไซต์กองทะเบียนจัดหางานกลางและคุ้มครองคนหางาน doe.go.th/ipd  ทั้งนี้ หากคนหางานได้รับความเดือดร้อนจากการถูกสาย/นายหน้าหลอกลวงไปทำงานต่างประเทศ สามารถขอรับคำปรึกษาและขอความช่วยเหลือได้ที่ กองทะเบียนจัดหางานกลางและคุ้มครองคนหางาน โทร. 0 2248 4792 และ โทร. 0 2245 6763 หรือที่สำนักงานจัดหางานจังหวัดทุกจังหวัด สำนักงานจัดหางานกรุงเทพมหานครพื้นที่ 1 – 10 หรือสอบถามเพิ่มเติมได้ที่ สายด่วนกระทรวงแรงงาน 1506 กด 2 กรมการจัดหางาน หรือสายด่วนกรมการจัดหางาน โทร. 1694“ นายคารม กล่าว
////

ที่มา : https://www.thaigov.go.th/news/contents/details/92037