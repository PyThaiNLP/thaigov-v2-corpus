รัฐบาลไทย-ข่าวทำเนียบรัฐบาล-สมาคมธนาคารไทย สนับสนุนการยกระดับนโยบายและแนวทางการปฏิบัติงานของสถาบันการเงินเกี่ยวกับการทำธุรกรรมกับประเทศที่มีความเสี่ยงสูง


วันจันทร์ที่ 6 มกราคม 2568
06/01/2568
พิมพ์
สมาคมธนาคารไทย สนับสนุนการยกระดับนโยบายและแนวทางการปฏิบัติงานของสถาบันการเงินเกี่ยวกับการทำธุรกรรมกับประเทศที่มีความเสี่ยงสูง
สมาคมธนาคารไทยและธนาคารสมาชิก ดำเนินธุรกิจภายใต้จรรยาบรรณธนาคารอย่างรับผิดชอบต่อลูกค้า สังคม  และประชาคมโลกและตามหลักสิทธิมนุษยชน โดยมีนโยบายชัดเจนที่ไม่สนับสนุนการจัดซื้ออาวุธและสรรพาวุธกับองค์กรทางทหารกับประเทศที่มีความเสี่ยงสูง
สมาคมธนาคารไทยและธนาคารสมาชิก ดำเนินธุรกิจภายใต้จรรยาบรรณธนาคาร (Banking Industry Code of Conduct) อย่างรับผิดชอบต่อลูกค้า สังคม  และประชาคมโลกและตามหลักสิทธิมนุษยชน โดยมีนโยบายชัดเจนที่ไม่สนับสนุนการจัดซื้ออาวุธและสรรพาวุธกับองค์กรทางทหารกับประเทศที่มีความเสี่ยงสูง รวมถึงให้ความสำคัญต่อการป้องกันและห้ามทำธุรกรรมทางเงิน เพื่อการสนับสนุนการก่อการร้ายหรือสงครามที่นำไปสู่การละเมิดสิทธิมนุษยชน โดยปฏิบัติตามกฎหมายและกฎระเบียบขององค์กรกำกับดูแล คือ ธนาคารแห่งประเทศไทย (ธปท.) และสำนักงานป้องกันและปราบปรามการฟอกเงิน (ปปง.) ซึ่งมีการกำกับดูแลและตรวจสอบอย่างใกล้ชิด  สร้างความเชื่อมั่นให้กับระบบการเงินของประเทศไทย
สมาคมธนาคารไทย และธนาคารสมาชิก จึงพร้อมสนับสนุนธปท.และปปง.ในการยกระดับนโยบายและแนวทางการปฏิบัติงานของสถาบันการเงินเกี่ยวกับการทำธุรกรรมกับประเทศที่มีความเสี่ยงสูงและการดูแลความเสี่ยงเกี่ยวกับการคว่ำบาตร ซึ่งมีนโยบายที่ชัดเจนที่จะขยายขอบเขตมาตรการบริหารความเสี่ยงให้คลุมถึงความเสี่ยงที่เกี่ยวข้องกับการคว่ำบาตรที่อาจมีแนวโน้มเพิ่มขึ้นในอนาคต โดยสมาคมธนาคารไทย และธนาคารสมาชิก พร้อมยกระดับนโยบายและการจัดการการบริหารความเสี่ยงของธนาคารสมาชิกแต่ละแห่งที่มีอยู่แล้วให้ครอบคลุมมากขึ้น รวมทั้งยกระดับมาตรการบริหารความเสี่ยงด้าน AML/CFT กระบวนการภายในในการประเมิน ติดตาม ตรวจจับ แจ้งเตือนเมื่อพบความผิดปกติให้สอดคล้องกับ Risk Proportionately โดยการจัดทำแนวทางการตรวจสอบเพื่อทราบข้อเท็จจริงเกี่ยวกับลูกค้าอย่างเข้มข้น (Enhance Due Diligence) และแนวทางการตรวจสอบสินค้าที่ใช้ได้สองทาง (Dual Use Items) ของภาคธนาคาร เพื่อเป็นมาตรฐานขั้นต่ำในการปฎิบัติงานของธนาคารสมาชิกเกี่ยวกับการเปิดบัญชีเงินฝากและการสร้างความสัมพันธ์กับสถาบันการเงินตัวแทนในต่างประเทศ เพื่อเป็นการป้องกันภัยจากการฟอกเงิน ภัยจากการสนับสนุนทางการเงินแก่การก่อการร้าย และภัยจากสงครามให้เป็นไปในแนวทางเดียวกัน
ทั้งนี้ สมาคมธนาคารไทยและธนาคารสมาชิกได้สื่อสารแนวทางดังกล่าวกับหน่วยงานทางการที่เกี่ยวข้อง ทั้งหน่วยงานในประเทศไทยและหน่วยงานในต่างประเทศให้รับทราบโดยทั่วกันเป็นที่เรียบร้อยแล้ว

ที่มา : https://www.thaigov.go.th/news/contents/details/92058