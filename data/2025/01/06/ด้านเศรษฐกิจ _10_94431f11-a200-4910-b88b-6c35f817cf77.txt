รัฐบาลไทย-ข่าวทำเนียบรัฐบาล-กรมธนารักษ์เปิดจ่ายแลกเหรียญกษาปณ์ที่ระลึก 60 ปี ศัลยศาสตร์ออร์โธปิดิคส์และกายภาพบำบัด คณะแพทยศาสตร์ศิริราชพยาบาล


วันจันทร์ที่ 6 มกราคม 2568
06/01/2568
พิมพ์
กรมธนารักษ์เปิดจ่ายแลกเหรียญกษาปณ์ที่ระลึก 60 ปี ศัลยศาสตร์ออร์โธปิดิคส์และกายภาพบำบัด คณะแพทยศาสตร์ศิริราชพยาบาล
กรมธนารักษ์จัดทำเหรียญกษาปณ์ที่ระลึก 60 ปี ศัลยศาสตร์ออร์โธปิดิคส์และกายภาพบำบัด คณะแพทยศาสตร์ศิริราชพยาบาล สามารถติดต่อขอแลกได้ตั้งแต่วันที่ 6 มกราคม 2568 เป็นต้นไป
วันนี้ (3 มกราคม 2568) ณ กรมธนารักษ์ นายเอกนิติ นิติทัณฑ์ประภาศ อธิบดีกรมธนารักษ์ เปิดเผยว่า กรมธนารักษ์ กระทรวงการคลัง จัดทำเหรียญกษาปณ์ที่ระลึก 60 ปี ศัลยศาสตร์ออร์โธปิดิคส์และกายภาพบำบัด คณะแพทยศาสตร์ศิริราชพยาบาล เพื่อน้อมรำลึกและสำนึกในพระมหากรุณาธิคุณของสมเด็จพระมหิตลาธิเบศร อดุลยเดชวิกรม พระบรมราชชนก พระบาทสมเด็จพระบรมชนกาธิเบศร มหาภูมิพล อดุลยเดชมหาราช บรมนาถบพิตร และพระบาทสมเด็จพระปรเมนทรรามาธิบดีศรีสินทรมหาวชิราลงกรณ พระวชิรเกล้าเจ้าอยู่หัว ที่ทรงส่งเสริมพัฒนาด้านเทคนิควิชาการแพทย์ให้ได้มาตรฐานสากล และพระราชทานพระราชทรัพย์สนับสนุนอุปกรณ์ด้านการแพทย์เครื่องมือเครื่องใช้ที่ทันสมัยให้แก่โรงพยาบาล ศิริราช รวมทั้งเผยแพร่พระมหากรุณาธิคุณของทั้งสามพระองค์ให้นานาประเทศทั่วโลกเป็นที่ประจักษ์ และเพื่อเป็นที่ระลึกครบ 60 ปี ภาควิชาศัลยศาสตร์ออร์โธปิดิคส์และกายภาพบำบัด คณะแพทยศาสตร์ศิริราชพยาบาล จึงได้จัดทำเหรียญกษาปณ์ที่ระลึกในโอกาสดังกล่าว โดยจัดทำเป็นเหรียญกษาปณ์โลหะสีขาว (ทองแดงผสมนิกเกิล) ชนิดราคา 20 บาท ประเภทธรรมดา มีลวดลาย
ด้านหน้า กลางเหรียญมีพระรูปสมเด็จพระมหิตลาธิเบศร อดุลยเดชวิกรม พระบรมราชชนก พระบรมรูปพระบาทสมเด็จพระบรมชนกาธิเบศรมหาภูมิพลอดุลยเดชมหาราช บรมนาถบพิตร และพระบรมรูปพระบาทสมเด็จพระปรเมนทรรามาธิบดีศรีสินทรมหาวชิราลงกรณ พระวชิรเกล้าเจ้าอยู่หัว ทั้งสามพระองค์    ผินพระพักตร์ทางเบื้องขวา และทรงฉลองพระองค์ชุดสากล ภายในวงขอบเหรียญเบื้องล่างมีข้อความว่า “สมเด็จพระมหิตลาธิเบศร อดุลยเดชวิกรม พระบรมราชชนก พระบาทสมเด็จพระมหาภูมิพลอดุลยเดชมหาราช บรมนาถบพิตร พระบาทสมเด็จพระวชิรเกล้าเจ้าอยู่หัว” โดยมีลายไทยประดิษฐ์คั่นระหว่างพระนามและพระปรมาภิไธยทั้งสามพระองค์
ด้านหลัง กลางเหรียญมีรูปเครื่องหมายของโรงพยาบาลศิริราช เป็นรูปพญานาคที่ขดเป็นรูปตัวอักษร “ศ” อันเป็นอักษรย่อพระนามของสมเด็จพระเจ้าลูกยาเธอ เจ้าฟ้าศิริราชกกุธภัณฑ์ฯ ด้านบนตัวอักษร “ศ” มีรูปพระเกี้ยวมีรัศมีซึ่งหมายถึงเครื่องหมายประจำพระองค์ของพระบาทสมเด็จพระปรมินทรมหาจุฬาลงกรณ์ พระจุลจอมเกล้าเจ้าอยู่หัว ผู้ทรงก่อตั้งโรงพยาบาลศิริราช และภายในตัวอักษร “ศ” มีรูปไม้เท้าที่มีงูพันสอดอยู่อันเป็นเครื่องหมายของการแพทย์แผนปัจจุบัน ด้านล่างเครื่องหมายมีข้อความว่า “คณะแพทยศาสตร์ศิริราชพยาบาล” ภายในวงขอบเหรียญเบื้องบนมีข้อความว่า “๖๐ ปี ศัลยศาสตร์ออร์โธปิดิคส์และกายภาพบำบัด คณะแพทยศาสตร์ศิริราชพยาบาล” เบื้องล่างมีข้อความว่า “๒๐ บาท” และข้อความว่า “ประเทศไทย”
ผู้ที่ประสงค์จะขอแลกเหรียญกษาปณ์ที่ระลึกดังกล่าว สามารถติดต่อขอแลกได้ตั้งแต่วันที่ 6 มกราคม 2568 เป็นต้นไป ตามช่องทางดังนี้
ส่วนกลาง
• กองบริหารเงินตรา ถนนพหลโยธิน จังหวัดปทุมธานี โทร. 0 2565 7944
• หน่วยรับและจ่ายแลกเหรียญกษาปณ์ ถนนจักรพงษ์ กรุงเทพมหานคร โทร. 0 2282 4109
• หน่วยจ่ายแลกเหรียญกษาปณ์ ถนนพระรามที่ 6 กรุงเทพมหานคร โทร. 0 2618 6340
ช่องทางออนไลน์
• www.treasury.go.th (บริการออนไลน์ระบบบริการอิเล็กทรอนิกส์ด้านเหรียญ) โดยการสั่งซื้อผ่านช่องทางออนไลน์ ผู้สั่งซื้อเป็นผู้รับภาระค่าใช้จ่ายในการจัดส่ง
ทั้งนี้ สามารถสอบถามรายละเอียดเพิ่มเติมได้ที่กองบริหารเงินตรา โทร. 0 2565 7944 และ Call Center กรมธนารักษ์ โทร. 0 2059 4999

ที่มา : https://www.thaigov.go.th/news/contents/details/92059