รัฐบาลไทย-ข่าวทำเนียบรัฐบาล-"อนุทิน" นำคณะสักการะพระธาตุดอยสุเทพ ส่งเสริมการท่องเที่ยวชุมชน กระจายรายได้สู่ท้องถิ่น


วันจันทร์ที่ 6 มกราคม 2568
06/01/2568
พิมพ์
"อนุทิน" นำคณะสักการะพระธาตุดอยสุเทพ ส่งเสริมการท่องเที่ยวชุมชน กระจายรายได้สู่ท้องถิ่น
"อนุทิน" นำคณะสักการะพระธาตุดอยสุเทพ ส่งเสริมการท่องเที่ยวชุมชน กระจายรายได้สู่ท้องถิ่น
น.ส.ไตรศุลี ไตรสรณกุล เลขานุการ รมว.มหาดไทยและโฆษกกระทรวงมหาดไทย เปิดเผยว่า วานนี้ (5 ม.ค. 68) เวลา 13.30 น. นายอนุทิน ชาญวีรกูล รองนายกรัฐมนตรีและ รมว.มหาดไทย พร้อมด้วย น.ส.ธนนนท์ นิรามิษ ภริยารองนายกรัฐมนตรีและ รมว.มหาดไทยและที่ปรึกษาสมาคมแม่บ้านมหาดไทย เดินทางไปที่จังหวัดเชียงใหม่ และได้เข้าสักการะพระธาตุดอยสุเทพ ณ วัดพระธาตุดอยสุเทพ ราชวรวิหาร ต.สุเทพ อ.เมืองเชียงใหม่ จ.เชียงใหม่ โดยได้รับเมตตาจากพระครูปริยัติเจติยานุรักษ์, ผศ.ดร. ผู้ช่วยเจ้าอาวาสพระอารามหลวง วัดพระธาตุดอยสุเทพ ราชวรวิหาร ผู้อำนวยการวิทยาลัยสงฆ์เชียงใหม่ วิทยาเขตเชียงใหม่ นำสักการะ
ทั้งนี้ มีนายอรรษิษฐ์ สัมพันธรัตน์ ปลัดกระทรวงมหาดไทย พร้อมด้วย นางจิณณารัชช์ สัมพันธรัตน์ นายกสมาคมแม่บ้านมหาดไทย และนายวิวัฒน์ อินทร์ไทยวงศ์ ผู้ว่าราชการ จ.ลำพูน และ ร.ต.อ.เขตรัฐ ชาญศิลป์ รองผู้ว่าราชการ จ.สมุทรสาคร ร่วมด้วย
"นายอนุทิน มีนโยบายชัดเจนในการส่งเสริมการท่องเที่ยวชุมชน ให้ผู้ว่าฯ แต่ละราชการจังหวัดให้ความสำคัญและสนับสนุนให้ประชาชนได้มีส่วนร่วม เกิดการรวมกลุ่มเพื่อพัฒนาทุนทางวัฒนธรรมให้เป็น Soft Power หนุนเสริมการท่องเที่ยวของท้องถิ่น ขณะที่เชียงใหม่เองถือเป็น Destination ของนักท่องเที่ยวจากทั่วโลก ทั้งไหว้พระ ภูเขา walking Street และอีกหลากหลายด้าน หากดึงชุมชนเข้ามามีส่วนร่วมมากเท่าใด การเติบโตในภาคท่องเที่ยวก็จะยิ่งยังประโยชน์ลงไปถึงท้องถิ่นมากขึ้นเท่านั้น" น.ส.ไตรศุลี กล่าว
จากนั้นในเวลา 15.00 น. นายอนุทิน และคณะ ออกเดินทางไปยังวัดพระสิงห์ วรมหาวิหาร เพื่อเตรียมรับเสด็จพระราชดำเนิน พระบาทสมเด็จพระเจ้าอยู่หัว และสมเด็จพระนางเจ้า ฯ พระบรมราชินี ในโอกาสเสด็จฯ มาทรงสักการะพระมหาธาตุเจดีย์ ณ วัดพระสิงห์ วรมหาวิหาร และประกอบพิธีสมโภชพระอัฏฐารส และพระอัครสาวก ณ วัดเจดีย์หลวง วรมหาวิหาร อำเภอเมืองเชียงใหม่ จังหวัดเชียงใหม่

ที่มา : https://www.thaigov.go.th/news/contents/details/92036