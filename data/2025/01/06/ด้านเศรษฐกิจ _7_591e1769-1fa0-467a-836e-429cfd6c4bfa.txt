รัฐบาลไทย-ข่าวทำเนียบรัฐบาล-ออมสินเปิดตัวกระปุก “น้องออมสินตัวตึง” ส่งเสริมการออมวันเด็กแห่งชาติ 2568


วันจันทร์ที่ 6 มกราคม 2568
06/01/2568
พิมพ์
ออมสินเปิดตัวกระปุก “น้องออมสินตัวตึง” ส่งเสริมการออมวันเด็กแห่งชาติ 2568
ออมสินเปิดตัวกระปุก “น้องออมสินตัวตึง” ส่งเสริมการออมวันเด็กแห่งชาติ 2568 จองสิทธิ์ฝากเงินรับกระปุก 6 – 9 ม.ค. 68 ที่เว็บไซต์/ Line : GSB Society และแอป MyMo พร้อมชวนเที่ยวสวนสนุกแห่งการออม ในวันเสาร์ที่ 11 ม.ค. นี้ ที่ออมสินสำนักงานใหญ่ พหลโยธิน
นายวิทัย รัตนากร ผู้อำนวยการธนาคารออมสิน เปิดเผยว่า ธนาคารออมสิน ในฐานะสถาบันการเงินที่มุ่งส่งเสริมให้ประชาชนทุกกลุ่ม ตระหนักถึงความสำคัญและประโยชน์ของการออมเงินเพื่อความมั่งคั่งยั่งยืนทางการเงินในอนาคต โดยเฉพาะการปลูกฝังให้เด็กและเยาวชนไทยมีนิสัยรักการออมตั้งแต่วัยเยาว์ สำหรับวันเด็กแห่งชาติปี 2568 นี้ ธนาคารได้จัดทำกระปุกออมสินสัญลักษณ์แห่งการออม ชื่อกระปุก “น้องออมสินตัวตึง” ภายใต้แนวคิดให้เด็ก ๆ มีความสุขและสนุกกับการออมในทุก ๆ วัน  ด้วยรูปทรงกระปุกที่แสดงถึงความน่ารัก แสนรู้ และล้มลุกได้เหมือนมาสคอตของธนาคารออมสิน พร้อมทั้งการออกแบบข้อความที่มีเอกลักษณ์เฉพาะตัวมาเป็นลวดลายกระปุกโดยศิลปินออทิสติกจากมูลนิธิออทิสติกไทย นับเป็นการสร้างโอกาสให้เด็กพิเศษกลุ่มนี้ได้แสดงออกถึงศักยภาพและส่งเสริมการใช้ศิลปะมาต่อยอดเป็นการสร้างงานสร้างอาชีพกระจายรายได้สู่เครือข่ายของมูลนิธิฯ เพื่อช่วยลดความเหลื่อมล้ำในสังคมให้กับกลุ่มผู้เปราะบาง ตามภารกิจธนาคารเพื่อสังคม ที่มุ่งสร้าง Social Impact ให้เกิดประโยชน์ที่ครอบคลุมต่อผู้คนและสังคมในวงกว้าง และสอดคล้องตามคำขวัญวันเด็กของนายกรัฐมนตรี นางสาวแพทองธาร ชินวัตร "ทุกโอกาส คือ การเรียนรู้ พร้อมปรับตัวสู่อนาคตที่เลือกเอง"
สำหรับเด็กและเยาวชนที่ต้องการฝากเงินและรับกระปุกออมสินเนื่องในวันเด็กแห่งชาติปี 2568 สามารถลงทะเบียนจองสิทธิ์ฝากเงินได้ทั้งทางเว็บไซต์ www.gsb.or.th หรือ Line Official : GSB Society หรือ แอปพลิเคชัน MyMo ตั้งแต่วันที่ 6 – 9 มกราคม 2568 โดยใช้เลขบัตรประจำตัวประชาชนของผู้เยาว์ในการลงทะเบียน เพื่อฝากเงินในวันเสาร์ที่ 11 มกราคม 2568 ได้ที่สาขาธนาคารออมสินทั่วประเทศ หรือแอป MyMo หรือที่เครื่องรับฝากเงินอัตโนมัติ (ADM) จากนั้นนำหลักฐานการลงทะเบียนฝากเงิน ติดต่อขอรับกระปุก ”น้องออมสินตัวตึง” ณ สาขาที่ลงทะเบียนจองสิทธิ์ฝากเงินไว้ จำนวน 1 ชิ้น ต่อ 1 สิทธิ์ (ของมีจำนวนจำกัด) ตั้งแต่วันที่ 11 – 31 มกราคม 2568 ทั้งนี้ ธนาคารขอสงวนสิทธิ์สำหรับบัญชีเงินฝาก หรือ สลากออมสินที่มีชื่อผู้เยาว์ หรือเพื่อประโยชน์ของผู้เยาว์เท่านั้น
นอกจากนี้ ในวันเด็กแห่งชาติปี 2568 วันเสาร์ที่ 11 มกราคม นี้ ขอเชิญชวนเด็กและเยาวชน เที่ยวงานวันเด็ก “ออมสิน สวนสนุกแห่งการออม” ณ ธนาคารออมสินสำนักงานใหญ่ พบกิจกรรมสุดพิเศษที่มาในรูปแบบ Glamorous Carnival Magic Theme สวนสนุกที่เปิดโอกาสให้เด็ก ๆ ได้เรียนรู้การออมด้วยความสุข สนุกสนาน และการช่วยเหลือสังคม ผ่านกิจกรรมที่ออกแบบมาโดยเฉพาะ โดยมีหน่วยงานพันธมิตรของธนาคาร ร่วมสร้างสีสันความสนุกคับคั่ง อาทิ  บริษัท ทิพยประกันภัย จำกัด (มหาชน) บริษัท ทิพยประกันชีวิต จำกัด (มหาชน) บริษัท หลักทรัพย์จัดการกองทุน เอ็มเอฟซี จำกัด (มหาชน) บริษัท มีที่ มีเงิน จำกัด บริษัท เงินดีดี จำกัด และ กองทุนการออมแห่งชาติ เป็นต้น

ที่มา : https://www.thaigov.go.th/news/contents/details/92056