รัฐบาลไทย-ข่าวทำเนียบรัฐบาล-พระบาทสมเด็จพระเจ้าอยู่หัว และสมเด็จพระนางเจ้า ฯ พระบรมราชินี เสด็จฯ ทรงสักการะพระมหาธาตุเจดีย์ วัดพระสิงห์ วรมหาวิหาร และประกอบพิธีสมโภชพระอัฏฐารส และพระอัครสาวก ณ วัดเจดีย์หลวงฯ


วันจันทร์ที่ 6 มกราคม 2568
06/01/2568
พิมพ์
พระบาทสมเด็จพระเจ้าอยู่หัว และสมเด็จพระนางเจ้า ฯ พระบรมราชินี เสด็จฯ ทรงสักการะพระมหาธาตุเจดีย์ วัดพระสิงห์ วรมหาวิหาร และประกอบพิธีสมโภชพระอัฏฐารส และพระอัครสาวก ณ วัดเจดีย์หลวงฯ
พระบาทสมเด็จพระเจ้าอยู่หัว และสมเด็จพระนางเจ้า ฯ พระบรมราชินี เสด็จฯ ทรงสักการะพระมหาธาตุเจดีย์ วัดพระสิงห์ วรมหาวิหาร และประกอบพิธีสมโภชพระอัฏฐารส และพระอัครสาวก ณ วัดเจดีย์หลวง วรวิหาร จ.เชียงใหม่
เมื่อวันที่ 5 ม.ค. 68 เวลา 17.44 น. พระบาทสมเด็จพระเจ้าอยู่หัว และสมเด็จพระนางเจ้าฯ พระบรมราชินี เสด็จพระราชดำเนินมาทรงสักการะพระมหาธาตุเจดีย์ ณ วัดพระสิงห์ วรมหาวิหาร อำเภอเมืองเชียงใหม่ จังหวัดเชียงใหม่ จากนั้น ในเวลา 18.29 น. เสด็จฯ ไปทรงประกอบพิธีสมโภชพระอัฏฐารส และพระอัครสาวก ณ วัดเจดีย์หลวง วรวิหาร อำเภอเมืองเชียงใหม่ จังหวัดเชียงใหม่
โอกาสนี้ นายอนุทิน ชาญวีรกูล รองนายกรัฐมนตรีและ รมว.มหาดไทย น.ส.ธนนนท์ นิรามิษ ภริยารองนายกรัฐมนตรีและ รมว.มหาดไทยและที่ปรึกษาสมาคมแม่บ้านมหาดไทย นายอรรษิษฐ์ สัมพันธรัตน์ ปลัดกระทรวงมหาดไทย นางจิณณารัชช์ สัมพันธรัตน์ นายกสมาคมแม่บ้านมหาดไทย นายนิรัตน์ พงษ์สิทธิถาวร ผู้ว่าราชการจังหวัดเชียงใหม่ นางกุสุมาล พงษ์สิทธิถาวร นายกเหล่ากาชาดจังหวัดเชียงใหม่และประธานแม่บ้านมหาดไทยจังหวัดเชียงใหม่ พร้อมด้วยข้าราชการตุลาการ ทหาร ตำรวจ และประชาชน เฝ้ารับเสด็จฯ
วัดพระสิงห์ วรมหาวิหาร เป็นพระอารามหลวงชั้นเอก ตั้งอยู่ที่ ต.พระสิงห์ อ.เมืองเชียงใหม่ จ.เชียงใหม่ สร้างขึ้นเมื่อปี พ.ศ. 1888 โดยพญาผายู กษัตริย์แห่งอาณาจักรล้านนา องค์ที่ 5 แห่งราชวงศ์มังราย เดิมชื่อว่า “วัดลีเชียงพระ” ต่อมาพญาแสนเมืองมา ได้อัญเชิญพระพุทธสิหิงค์ หรือพระสิงห์ประดิษฐานไว้ที่วัดลีเชียงพระ ในปี พ.ศ. 1943 จึงเป็นที่มา “วัดพระสิงห์” และได้รับพระราชทานยกฐานะเป็นพระอารามหลวงชั้นเอก ชนิดวรมหาวิหาร เมื่อ พ.ศ. 2483 โดยพระมหาธาตุเจดีย์ (พระธาตุหลวง) เป็นที่บรรจุพระเกศาธาตุ เป็นพระธาตุประจำปีนักษัตรปีมะโรง
วัดเจดีย์หลวง เป็นวัดเก่าแก่คู่บ้านคู่เมือง สร้างขึ้นในสมัยพญาแสนเมืองมา กษัตริย์แห่งอาณาจักรล้านนา พระองค์ที่ 7 แห่งราชวงศ์มังราย มีอายุกว่า 633 ปี มีพระเจดีย์หลวงซึ่งเป็นที่บรรจุพระเกศาธาตุ และพระธาตุขององค์พระสัมมาสัมพุทธเจ้า และมีพระพุทธรูปศักดิ์สิทธิ์ อาทิ พระอัฏฐารส หลวงพ่อสมปรารถนา เสาอินทขีล โดยวัดเจดีย์หลวง ได้รับการยกฐานะเป็นพระอารามหลวงชั้นตรี ชนิดวรวิหาร เมื่อปี พ.ศ. 2481
พระบาทสมเด็จพระเจ้าอยู่หัว และสมเด็จพระนางเจ้า ฯ พระบรมราชินี ทรงมีความเลื่อมใส และพระราชศรัทธาในพระพุทธศาสนา อีกทั้งทรงมีพระราชปณิธานในการสืบสานพระราชปณิธานของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร และสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง จึงทรงพระกรุณาโปรดเกล้าฯ พระราชทานพระราชทรัพย์ส่วนพระองค์แก่วัดเจดีย์หลวง จ.เชียงใหม่ เพื่อดำเนินการบูรณะพระอัฏฐารส พระประธานประจำพระวิหารหลวง พระอัครสาวก แท่นแก้ว และชุดหน้าบันพระวิหารหลวง

ที่มา : https://www.thaigov.go.th/news/contents/details/92049