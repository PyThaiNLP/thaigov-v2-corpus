รัฐบาลไทย-ข่าวทำเนียบรัฐบาล-“วราวุธ” ยัน ครม. ถก พ.ร.บ. สถานบันเทิงครบวงจร ต้องรอบคอบ-ฟังกฤษฎีกา จุดยืนชทพ. เห็นตรงกับ พม. ห่วง กลุ่มเปราะบาง


วันจันทร์ที่ 13 มกราคม 2568
“วราวุธ” ยัน ครม. ถก พ.ร.บ. สถานบันเทิงครบวงจร ต้องรอบคอบ-ฟังกฤษฎีกา จุดยืนชทพ. เห็นตรงกับ พม. ห่วง กลุ่มเปราะบาง
“วราวุธ” ยัน ครม. ถก พ.ร.บ. สถานบันเทิงครบวงจร ต้องรอบคอบ-ฟังกฤษฎีกา จุดยืนชทพ. เห็นตรงกับ พม. ห่วง กลุ่มเปราะบาง
วันที่ 13 มกราคม 2568 ที่ทำเนียบรัฐบาล นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) ให้สัมภาษณ์ถึงกรณีที่ ครม.จะพิจารณาร่างพระราชบัญญัติการประกอบธุรกิจสถานบันเทิงครบวงจร พ.ศ. ... ว่า จุดยืนของพรรคชาติไทยพัฒนาจะสอดคล้องกับความเห็นที่กระทรวงการพัฒนาสังคมและความมั่นคงของมนุษย์ (พม.) ที่จะนำเสนอในที่ประชุมคณะรัฐมนตรีในวันเดียวกันนี้ ซึ่งก็มีข้อดีอยู่มาก แต่ท่ามกลางความเปราะบางทางสังคมเรายังเป็นห่วงถึงกลุ่มเปราะบาง เพราะคนจะมีนิสัยติดการพนัน หรือแม้แต่การใช้แรงงานหรือใช้ประโยชน์จากกลุ่มเปราะบาง อาทิ ผู้สูงอายุหรือคนพิการ เพื่อให้เกิดรายได้ให้กลุ่มคนเหล่านี้ และแนวทางที่จะชัดเจนในการคัดเลือกคนเข้า รวมถึงการป้องกันไม่ให้เกิดปัญหามิจฉาชีพ สิทธิของสตรี หรือปัญหาการล่วงละเมิดทางเพศ ซึ่งต่างๆเหล่านี้จะได้ชี้แจงในส่วนความเห็นของกระทรวง พม. ต่อที่ประชุม ครม.
นายวราวุธ กล่าวว่า สำหรับข้อห่วงใยนั้นคงต้องมีการพิจารณาตามข้อสังเกตของทางกฤษฎีกาเช่นกันโดยในที่ประชุม ครม. จะต้องมีการหารือกัน ซึ่งแต่ละพรรคมีความคิดเห็นกันอย่างไร อย่างไรก็ตามทุกเรื่องนั้นจะมีทั้งข้อดีและข้อด้อย ข้อดีคือจะมีคนสนับสนุน ส่วนข้อด้อยคือมีคนไม่เห็นด้วยหรือเห็นต่าง ซึ่งคิดว่า พ.ร.บ. ประกอบธุรกิจสถานบันเทิงครบวงจร พ.ศ. ... จะเป็นอีกหนึ่ง พ.ร.บ. ที่มีทั้งคนเห็นด้วยและไม่เห็นด้วยก็คงต้องพิจารณาว่าที่เห็นต่างนั้นกังวลเรื่องอะไรบ้าง และเราจะสามารถแก้ไขหรือเยียวยาไม่ให้เกิดข้อกังวลตามที่ได้ตั้งข้อสังเกตไว้อย่างไรและคงต้องดูในการปฏิบัติงานต่อๆ ไป
#ข่าวพม #พม #ศรส #esshelpme #5x5ฝ่าวิกฤติประชากร #พมหนึ่งเดียว #วราวุธศิลปอาชา #ศบปภ #สถานบันเทิงครบวงจร

ที่มา : https://www.thaigov.go.th/news/contents/details/92300