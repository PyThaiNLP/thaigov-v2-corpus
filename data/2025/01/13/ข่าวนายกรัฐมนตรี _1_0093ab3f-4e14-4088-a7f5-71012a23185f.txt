รัฐบาลไทย-ข่าวทำเนียบรัฐบาล-บิ๊กบอส..อินฟินีออน เทคโนโลยีฯ บริษัทชั้นนำระดับโลกด้านเซมิคอนดักเตอร์จากเยอรมนี  หารือนายกฯแพทองธาร เช้านี้  


วันจันทร์ที่ 13 มกราคม 2568
บิ๊กบอส..อินฟินีออน เทคโนโลยีฯ บริษัทชั้นนำระดับโลกด้านเซมิคอนดักเตอร์จากเยอรมนี  หารือนายกฯแพทองธาร เช้านี้
ยืนยันพร้อมส่งเสริมการพัฒนาบุคลากรและการลงทุนอย่างยั่งยืนในอุตสาหกรรมเซมิคอนดักเตอร์ในไทย
วันนี้ (13 มกราคม 2568) เวลา 09.30 น. ณ ห้องสีม่วง ตึกไทยคู่ฟ้า ทำเนียบรัฐบาล นายรุ๊ทเกอร์ วิจบูร์ก (Mr. Rutger Wijburg) กรรมการบริหารและประธานเจ้าหน้าที่ฝ่ายปฏิบัติการ และคณะ จากบริษัท Infineon Technologies AG บริษัทชั้นนำระดับโลกในอุตสาหกรรมเซมิคอนดักเตอร์ของเยอรมนี เข้าเยี่ยมคารวะนางสาวแพทองธาร ชินวัตร นายกรัฐมนตรี ในโอกาสเยือนประเทศไทย
โดยนายจิรายุ ห่วงทรัพย์ โฆษกประจำสำนักนายกรัฐมนตรี สรุปสาระสำคัญดังนี้ นายกรัฐมนตรีกล่าวถึงอุตสาหกรรมเซมิคอนดักเตอร์ที่กำลังเติบโต โดยรัฐบาลกำลังพัฒนาแผนกลยุทธ์และเป้าหมาย เพื่อผลักดันให้ไทยสามารถเข้าสู่ Supply chain ของเซมิคอนดักเตอร์ในระดับโลกได้ โดยกรรมการบริหารและประธานเจ้าหน้าที่ฝ่ายปฏิบัติการ บริษัทอินฟินีออนฯ ชื่นชมนายกรัฐมนตรี และรัฐบาลไทยที่ให้ความสำคัญผลักดันสภาพแวดล้อมการลงทุนในไทยให้เอื้ออำนวยต่อการเติบโตของอุตสาหกรรมนี้
นายกรัฐมนตรีและนายรุ๊ทเกอร์ฯ ต่างเห็นพ้องถึงความสำคัญของการพัฒนาทรัพยากรบุคคล และชื่นชมรัฐบาลที่ได้ส่งเสริมการพัฒนาบุคลากรให้มีประสิทธิภาพยิ่งขึ้นผ่านการให้ทุนการศึกษาแก่เยาวชนเพื่อเตรียมพร้อมกับการเติบโตของอุตสาหกรรมใหม่ๆ ในอนาคต ซึ่งนายรุ๊ทเกอร์ฯ ยังประทับใจต่อความสามารถของบุคลากรไทยที่มีศักยภาพ เห็นจากบุคลากรไทยที่ได้เดินทางไปฝึกอบรมในยุโรป ซึ่งมีความสามารถและเป็นมืออาชีพ เชื่อมั่นว่าอุตสาหกรรมเซมิคอนดักเตอร์ในประเทศไทยจะเติบโตได้ในอนาคต
โอกาสนี้ ทั้งสองฝ่ายยังกล่าวถึงการให้ความสำคัญกับการลงทุนที่คำนึงถึงสิ่งแวดล้อม โดยบริษัทมุ่งมั่นที่จะสนับสนุนการใช้พลังงานสะอาดและพลังงานหมุนเวียนในกระบวนการผลิต พร้อมตั้งเป้าที่จะใช้พลังงานสะอาดในกระบวนการผลิตมากขึ้นในอนาคต โดยนายกรัฐมนตรียินดีอย่างยิ่งที่บริษัทให้ความสนใจเรื่องการลงทุนอย่างยั่งยืน ซึ่งรัฐบาลไทยได้ให้สิทธิประโยชน์แก่นักลงทุนที่มุ่งเน้นการลงทุนในอุตสาหกรรมที่เป็นมิตรต่อสิ่งแวดล้อม เพื่อกระตุ้นให้บริษัทต่างชาติเข้ามาลงทุนในอุตสาหกรรมเหล่านี้มากขึ้นด้วย

ที่มา : https://www.thaigov.go.th/news/contents/details/92296