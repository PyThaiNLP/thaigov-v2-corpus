รัฐบาลไทย-ข่าวทำเนียบรัฐบาล-พม. จับมือ สวชส. จัดเวทีอาเซียน ระดมผู้เชี่ยวชาญ-ผู้ปฏิบัติงาน พัฒนาระบบออกใบอนุญาตวิชาชีพสังคมสงเคราะห์


วันจันทร์ที่ 13 มกราคม 2568
พม. จับมือ สวชส. จัดเวทีอาเซียน ระดมผู้เชี่ยวชาญ-ผู้ปฏิบัติงาน พัฒนาระบบออกใบอนุญาตวิชาชีพสังคมสงเคราะห์
พม. จับมือ สวชส. จัดเวทีอาเซียน ระดมผู้เชี่ยวชาญ-ผู้ปฏิบัติงาน พัฒนาระบบออกใบอนุญาตวิชาชีพสังคมสงเคราะห์
วันที่ 11 มกราคม 2568  นางสาวบุษยา ใจสว่าง ที่ปรึกษาวิชาการพัฒนาสังคม กระทรวงการพัฒนาสังคมและความมั่นคงของมนุษย์ (พม.) ร่วมกล่าวเปิดโครงการประชุมแลกเปลี่ยนประสบการณ์ระบบการออกใบอนุญาตประกอบวิชาชีพสังคมสงเคราะห์และแนวปฏิบัติในการออกใบอนุญาตการประกอบวิชาชีพสังคมสงเคราะห์ของประเทศสมาชิกอาเซียน (Exchange of experiences on a social work licensing among ASEAN Member States) สำหรับ ผู้แทนภาคีสังคมสงเคราะห์ของประเทศสมาชิกอาเซียน และผู้รับผิดชอบการออกใบอนุญาตหรือการรับรองการประกอบวิชาชีพสังคมสงเคราะห์ของประเทศสมาชิกอาเซียน 10 ประเทศ และหน่วยงานที่เกี่ยวข้องในประเทศไทย รวมทั้งสิ้น 40 คน ณ โรงแรมเอเชีย กรุงเทพมหานคร
โครงการประชุมครั้งนี้ จัดขึ้นโดยความร่วมมือระหว่างกระทรวงการพัฒนาสังคมและความมั่นคงของมนุษย์ ร่วมกับ สภาวิชาชีพสังคมสงเคราะห์ (สวชส.)  ซึ่งเป็นการดำเนินงานภายใต้แผนปฏิบัติงานภาคีความร่วมมือสังคมสงเคราะห์อาเซียน พ.ศ. 2564 – 2568 (ASWC Work Plan 2021 - 2025)  เพื่อเป็นการแลกเปลี่ยนข้อมูลเกี่ยวกับระบบการออกใบอนุญาตและการรับรองวิชาชีพสังคมสงเคราะห์ในกลุ่มประเทศสมาชิกอาเซียน และแบ่งปันประสบการณ์เกี่ยวกับระบบการออกใบอนุญาตวิชาชีพสังคมสงเคราะห์และแนวทางการออกใบอนุญาตในกลุ่มประเทศอาเซียน รวมถึงให้ความรู้แก่สมาชิกของข้อตกลงยอมรับร่วมกันในอาเซียน (Mutual Recognition Arrangements: MRAs) เกี่ยวกับวิชาชีพสังคมสงเคราะห์
นางสาวบุษยา กล่าวว่า โครงการประชุมครั้งนี้ ยังถือว่าเป็นเวทีสำคัญในการรวบรวมผู้เชี่ยวชาญ ผู้ปฏิบัติงาน และผู้กำหนดนโยบายที่เกี่ยวข้อง เพื่อร่วมกันแลกเปลี่ยนข้อมูล ข้อเสนอแนะ และแนวปฏิบัติที่ดีที่เป็นนวัตกรรมเกี่ยวกับระบบการออกใบอนุญาตวิชาชีพสังคมสงเคราะห์และข้อตกลงการยอมรับร่วมกัน เพื่อเสริมสร้างมาตรฐานวิชาชีพในภูมิภาคอาเซียน ตลอดจนเพื่อเสริมพลังของการทำงานด้านสังคมสงเคราะห์ในอนาคต และตอบสนองต่อความต้องการที่หลากหลายของชุมชน รวมถึงการเผชิญกับความท้าทายที่เพิ่มขึ้นในปัจจุบัน ทั้งนี้ ในนามของกระทรวงการพัฒนาสังคมและความมั่นคงของมนุษย์ มีความยินดีเป็นอย่างยิ่งที่ได้ร่วมจัดการประชุมที่สำคัญและเป็นประโยชน์ต่อการเสริมสร้างความร่วมมือเพื่อสร้างวิสัยทัศน์ร่วมกันในการสร้างสรรค์ชุมชนอาเซียนที่มีความเป็นอันหนึ่งอันเดียวกัน
#ข่าวพม #พม #ศรส #esshelpme #5x5ฝ่าวิกฤติประชากร #พมหนึ่งเดียว #วราวุธศิลปอาชา #ศบปภ #อาเซียน #การประชุม #สังคมสงเคราะห์

ที่มา : https://www.thaigov.go.th/news/contents/details/92294