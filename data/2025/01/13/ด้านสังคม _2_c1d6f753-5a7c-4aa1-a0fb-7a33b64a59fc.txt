รัฐบาลไทย-ข่าวทำเนียบรัฐบาล-วราวุธ เปิดงานวันเด็กแห่งชาติ ประจำปี 2568 “ให้ทุกวันเป็นวันของเด็ก” - นำเด็กในอุปการะ พม. เข้าพบ นายกฯอุ๊งอิ๊ง ร่วมกิจกรรมนั่งเก้าอี้นายกฯ บนตึกไทยคู่ฟ้า


วันจันทร์ที่ 13 มกราคม 2568
วราวุธ เปิดงานวันเด็กแห่งชาติ ประจำปี 2568 “ให้ทุกวันเป็นวันของเด็ก” - นำเด็กในอุปการะ พม. เข้าพบ นายกฯอุ๊งอิ๊ง ร่วมกิจกรรมนั่งเก้าอี้นายกฯ บนตึกไทยคู่ฟ้า
วราวุธ เปิดงานวันเด็กแห่งชาติ ประจำปี 2568 “ให้ทุกวันเป็นวันของเด็ก” - นำเด็กในอุปการะ พม. เข้าพบ นายกฯอุ๊งอิ๊ง ร่วมกิจกรรมนั่งเก้าอี้นายกฯ บนตึกไทยคู่ฟ้า
วันที่ 11 มกราคม 2568 ที่กระทรวงการพัฒนาสังคมและความมั่นคงของมนุษย์  สะพานขาว กรุงเทพฯ นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานเปิดงานวันเด็กแห่งชาติ ประจำปี 2568 ภายใต้แนวคิด “Wonderful Kids Wonderful Days : ให้ทุกวันเป็นวันของเด็ก” จัดโดยกรมกิจการเด็กและเยาวชน (ดย.) กระทรวงการพัฒนาสังคมและความมั่นคงของมนุษย์ เพื่อส่งเสริมให้เด็กได้เรียนรู้ทักษะชีวิตผ่านการมีส่วนร่วมในกิจกรรมอย่างสร้างสรรค์ และสร้างเสริมความสัมพันธ์อันดีภายในครอบครัวให้มีความรัก ความอบอุ่นมากขึ้น อีกทั้งสร้างเสริมเครือข่ายด้านเด็กที่เข้มแข็ง ด้วยการส่งเสริมให้ทุกภาคส่วนมีส่วนร่วมในการพัฒนาเด็กอย่างรอบด้านและเต็มศักยภาพ เพื่อให้มีความพร้อมในศตวรรษที่ 21
นายวราวุธ กล่าวว่า กระทรวง พม. เปิดบ้านรับลูกๆ หลานๆ น้องๆ หนูๆ และทุกๆ คน เพื่อมาร่วมงานวันเด็กแห่งชาติ ซึ่งเชื่อว่าอนาคตและปัจจุบัน ประเทศไทยเด็กมีความกระตือรือร้น และมีกิจกรรมมากมาย ได้แก่ การมอบรางวัลให้แก่เด็กดีเด่น และมีการมอบรางวัลขอบคุณให้กับองค์กรที่ทำคุณประโยชน์แก่เด็ก ในการที่จะดูแลอนาคตของประเทศไทย และเชื่ออยู่เสมอว่าทุกวันเป็นวันของเด็ก ไม่ใช่เพียงวันเสาร์ที่ 2 ของเดือนมกราคมเท่านั้น ดังนั้นกิจกรรมวันนี้เป็นเพียงการเตือนสังคมว่า การที่ลูกๆ หลานๆ ของเราที่เป็นอนาคตของประเทศชาติ ได้รับการเลี้ยงดู การศึกษา ที่จะทำให้เด็กๆ เติบโตขึ้นมามีความแข็งแรงทั้งกายและใจ ทั้ง EQ และ IQ พร้อมที่จะปรับตัวในการรับมือกับความเปลี่ยนแปลงที่จะเกิดขึ้นต่าง ๆ มากมายในสังคม เหล่านี้คือหน้าที่ที่ไม่ใช่เพียงแค่ของกระทรวง พม. หรือหน่วยงานราชการ แต่เป็นของสถาบันครอบครัว และคุณพ่อคุณแม่ทุกๆคน ซึ่งเป็นปัจจัยสำคัญที่สุดที่จะทำให้ลูกหลานของเรานั้นเติบโตขึ้นมา โดยมีเกราะกำบังต่อสิ่งที่ล่อลวงและล่อแหลมทั้งหลายในสังคมไทย กระทรวง พม. หวังเป็นอย่างยิ่งว่าทุก ๆ ฝ่ายจะมาร่วมมือกัน เพื่อทำให้อนาคตและปัจจุบันของประเทศไทยเติบโตขึ้นมาด้วยความแข็งแรงทั้งกายและใจ และทำให้เด็กๆ ได้รับไม้ต่อจากเราในการบริหารประเทศไทยต่อไปในอนาคต
นายวราวุธ กล่าวว่า เด็ก ๆ ในวันนี้ ใช้เวลาไม่นานในการที่จะเติบโตขึ้นมา ขอให้สถาบันครอบครัวเป็นสถาบันที่แข็งแรงที่สุดสำหรับเด็ก เป็นสิ่งที่อบอุ่น และสร้างเกราะป้องกันให้กับเด็กๆ ไม่ว่าจะเป็นภัยยาเสพติด หรือสิ่งล่อลวงทั้งหลาย คุณพ่อคุณแม่และผู้ปกครองต้องตามให้ทันว่าเทคโนโลยีสมัยนี้ เด็กกำลังซึมซับสิ่งใดบ้าง เพื่อที่จะติดตามดูแลและป้องกันให้กับเด็กๆ จากมิจฉาชีพและสิ่งที่ไม่ดีทั้งหลาย ซึ่งกระทรวง พม. เชื่อมั่นเหลือเกินว่า สิ่งที่จะดูแลเด็กได้ดีที่สุด ไม่ใช่หน่วยงานราชการ ตำรวจ หรือเจ้าหน้าที่ แต่คือสถาบันครอบครัว พ่อแม่ ญาติพี่น้อง และผู้ปกครอง
นอกจากนี้ นายวราวุธ พร้อมคณะผู้บริหารกระทรวง  พม. ได้เดินทางไปร่วมพิธีเปิดงานฉลองวันเด็กแห่งชาติ ประจำปี 2568 ณ ทำเนียบรัฐบาล และได้นำเด็ก จำนวน 10 คน ที่อยู่ในความอุปการะของกระทรวง พม. ที่มีความสามารถพิเศษในด้านต่างๆ เข้าพบ นางสาวแพทองธาร ชินวัตร นายกรัฐมนตรี ขณะที่ได้นำเด็กๆเหล่านั้นเข้าร่วมกิจกรรม ชมห้องทำงานของนายกรัฐมนตรี และกิจกรรมนั่งเก้าอี้นายกรัฐมนตรี ซึ่งเด็กๆดีใจมากที่ได้นั่งเก้าอี้นายกรัฐมนตรี อีกทั้งเด็กๆ ที่อยู่ในความอุปการะของกระทรวง พม. ยังได้ร่วมทำการแสดง ชุด “ฟ้อนบายศรีหลวง” ที่ตึกสันติไมตรี ทำเนียบรัฐบาลอีกด้วย
สำหรับงานวันเด็กแห่งชาติ ประจำปี 2568 กระทรวง พม.  มีการจัดกิจพิธีมอบโล่รางวัลแก่เด็กดีเด่น และองค์กรที่สนับสนุนงานด้านเด็กและเยาวชน จำนวน 26 ราย , การมอบเงินสงเคราะห์ 50 ทุน , กิจกรรมชมภาพยนตร์ จำนวน 2 เรื่อง ได้แก่ เรื่องโดราเอมอน ตอน ป่าก็มีชีวิตจิตใจนะ และเรื่อง Pingu Cleans Up Litter! , การเรียนรู้สร้างสรรค์ผ่านเกมส์ จำนวน 25 บูธ กิจกรรม Workshop จากหน่วยงานสังกัดกระทรวง พม. และภาคีเครือข่ายด้านเด็กจากทุกภาคส่วน การแสดงความสามารถของเด็ก , การจำลองซากไดโนเสาร์ให้เด็ก ๆ ขุดค้นหาประวัติศาสตร์ทางธรรมชาติ , กิจกรรมให้เด็ก ๆ และครอบครัวปลูกต้นไม้กระถางประดับ และสามารถนำกลับไปดูแลต่อที่บ้าน , กิจกรรมสอนวาดรูป และประกวดวาดภาพ ชิงรางวัล , กิจกรรมเคลือบฟูลออไรด์ฟรี , จำลองสถานีโทรทัศน์ให้เด็ก ๆ ได้ทดลองเป็นผู้ประกาศข่าว , กิจกรรมทดลองเล่นกีฬาสแต็ค ฝึกไหวพริบความเร็ว , สวนสนุกสุขใจกับเครื่องเล่นสนาม ม้าหมุน รถไฟรางเล็ก บ้านบอลขนาดใหญ่ , เล่นเกมลุ้นรับรางวัลมากมาย อาทิ จักรยาน ตุ๊กตา ของเล่น อุปกรณ์กีฬา ชุดเครื่องเขียน และอื่น ๆ อีกมากมาย
และที่สำคัญ ได้รับความร่วมมือจากภาคีเครือข่ายภาครัฐ กระทรวงทรัพยากรธรรมชาติและสิ่งแวดล้อม กรมป่าไม้ และกรมทรัพยากรธรณี ภาคเอกชน บริษัทเมืองไทยประกันชีวิต จำกัด (มหาชน) บริษัท โตโยต้า มอเตอร์ ประเทศไทย จำกัด กลุ่ม Smiles for Everyone บริษัท คอนเกต ปาล์มโอลีพ ประเทศไทย จำกัด ด้านกีฬา สมาคมฟิกเกอร์และสปีด สเก็ตติ้งแห่งประเทศไทย สมาคมสแต็คประเทศไทย TSSA และหน่วยงานที่เกี่ยวข้อง กองทุนการออมแห่งชาติ มูลนิธิเด็ก เยาวชน และครอบครัว สถานีเด็ก KID STATTION รวมทั้งอดีตเยาวชนผู้ผ่านการทำกิจกรรมโครงการต่าง ๆ ของกระทรวง พม. สมาคมเรือเยาวชนเอเชียอาคเนย์ ชมรมเด็กและเยาวชนดีเด่นแห่งชาติ และผู้ทำคุณประโยชน์ต่อเด็กและเยาวชน ชมรมลมหายใจไร้มลทิน สมาคมเยาวชนมิตรภาพสำหรับศตวรรษที่ 21 ประเทศไทย สภาเด็กและเยาวชนแห่งประเทศไทย สมาคมหมู่บ้านฤดูร้อนเด็กนานาชาติ ประเทศไทย ตลอดจน หน่วยงานในสังกัดกระทรวง พม. ร่วมสนับสนุนกิจกรรมที่สร้างสรรค์สำหรับเด็ก
#ข่าวพม #พม #ศรส #esshelpme #5x5ฝ่าวิกฤติประชากร #พมหนึ่งเดียว #วราวุธศิลปอาชา #ศบปภ #วันเด็กแห่งชาติ2568 #ให้ทุกวันเป็นวันของเด็ก

ที่มา : https://www.thaigov.go.th/news/contents/details/92292