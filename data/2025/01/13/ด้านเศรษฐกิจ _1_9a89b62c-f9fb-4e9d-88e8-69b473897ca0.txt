รัฐบาลไทย-ข่าวทำเนียบรัฐบาล-​"ดีพร้อม" บูรณาการ DIPROM Center 5 เดินหน้า "สู้ เซฟ สร้าง ปฏิรูปอุตสาหกรรมไทย ด้วยหัวและใจ" ตามนโยบาย "รมว.เอกนัฏ"


วันจันทร์ที่ 13 มกราคม 2568
13/01/2568
พิมพ์
​"ดีพร้อม" บูรณาการ DIPROM Center 5 เดินหน้า "สู้ เซฟ สร้าง ปฏิรูปอุตสาหกรรมไทย ด้วยหัวและใจ" ตามนโยบาย "รมว.เอกนัฏ"
​"ดีพร้อม" บูรณาการ DIPROM Center 5 เดินหน้า "สู้ เซฟ สร้าง ปฏิรูปอุตสาหกรรมไทย ด้วยหัวและใจ" ตามนโยบาย "รมว.เอกนัฏ"
จ.ขอนแก่น 9 มกราคม 2568 - นางสาวณัฏฐิญา เนตยสุภา อธิบดีกรมส่งเสริมอุตสาหกรรม ลงพื้นที่จังหวัดขอนแก่น ตรวจเยี่ยมศูนย์ส่งเสริมอุตสาหกรรมภาคที่ 5 (ศภ.5 กสอ.) พร้อมด้วย นายสุรพล ปลื้มใจ รองอธิบดีกรมส่งเสริมอุตสาหกรรม นางสาวอริยาพร อำนรรฆสรเดช ผู้อำนวยการกองพัฒนาอุตสาหกรรมชุมชน  โดยมี นางสาวจินดา ธนาดํารงค์ ผู้อำนวยการศูนย์ส่งเสริมอุตสาหกรรมภาคที่ 5 คณะผู้บริหาร และเจ้าหน้าที่ดีพร้อม (DIPROM) ให้การต้อนรับ ณ ศูนย์ส่งเสริมอุตสาหกรรมภาคที่ 5 ถนนมิตรภาพ ตำบลสำราญ อำเภอเมือง
การลงพื้นที่ดังกล่าว อสอ.ณัฏฐิญาฯ ได้มอบแนวทางการดำเนินงานของดีพร้อม ด้วยการขับเคลื่อนการดำเนินงานตามนโยบาย "ปฏิรูปอุตสาหกรรมสู่เศรษฐกิจยุคใหม่ ทันสมัย สะอาด สะดวก โปร่งใส” ของนายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม โดยการบูรณาการการทำงานระหว่างหน่วยงานในสังกัด อก. ในเชิงพื้นที่ให้เป็นไปอย่างมีประสิทธิภาพและประสิทธิผล โดยอาศัยกลไกของสำนักงานอุตสาหกรรมจังหวัด (สอจ.) ร่วมกับ ดีพร้อม ในการร่วมกันยกระดับศักยภาพผู้ประกอบการภาคอุตสาหกรรมในพื้นที่ ซึ่งมีเป้าหมายการดำเนินงาน ดังนี้ 1) ยกระดับสินค้าเกษตรสู่เกษตรอุตสาหกรรม 2) ยกระดับศักยภาพเศรษฐกิจชุมชน 3) เร่งการจัดตั้งและขยายธุรกิจของผู้ประกอบการอัจฉริยะ 4) เสริมสร้างศักยภาพผู้ประกอบการอุตสาหกรรมสู่การแข่งขันเศรษฐกิจวิถีใหม่ และ 5) สนับสนุนและพัฒนาปัจจัยแวดล้อมที่เอื้อต่อการดำเนินธุรกิจ ด้วยการฝึกอบรมพัฒนาความรู้และให้ข้อมูลการส่งเสริมธุรกิจให้เป็นมิตรกับสิ่งแวดล้อมด้วยแนวคิด BCG/ Net Zero รวมถึงการให้คำปรึกษาแนะนำเบื้องต้นในการดำเนินธุรกิจ รวมถึงใช้เทคโนโลยีและนวัตกรรมเพิ่มมูลค่าผลิตภัณฑ์ผ่านศูนย์ปฏิรูปอุตสาหกรรมดีพร้อม (DIPROM ITC) ด้วยการบูรณาการการใช้เครื่องจักรกับหน่วยงานอื่นในพื้นที่ พร้อมทั้งการส่งเสริมและพัฒนาศักยภาพสถานประกอบการ การพัฒนาและเพิ่มมูลค่าผลิตภัณฑ์หรือบริการด้วยความคิดสร้างสรรค์/อัตลักษณ์เชิงพื้นที่ หรือ Soft Power การพัฒนาผลิตภัณฑ์ให้มีมาตรฐาน การจัดทำแผนธุรกิจ การใช้ประโยชน์จากอาคาร การปรับปรุงพื้นที่ให้น่าอยู่ การปล่อยสินเชื่อ DIPROM PAY ช่วยเหลือผู้ประกอบการในพื้นที่ การระบบ Ecosystem บูรณาการข้อมูลในพื้นที่ การส่งเสริมพัฒนาด้านวัสดุเพื่อเป็นส่วนหนึ่งของอุตสาหกรรมป้องกันประเทศ การส่งเสริมพัฒนาวัสดุสำหรับอุตสาหกรรมป้องกันภัยพิบัติ รวมถึงการทบทวนการเชื่อมโยงเรื่องเขตเศรษฐกิจพิเศษในพื้นที่อีกด้วย
นอกจากนี้ ศภ.5 กสอ. ได้นำเสนอบทบาทและภารกิจของ ศภ.5 กสอ. พื้นที่รับผิดชอบ แผนและผลการดำเนินงาน พ.ศ. 2568 รวมถึงการดำเนินงานเงินทุนหมุนเวียน ประกอบด้วย การปล่อยสินเชื่อ การบริหารสินเชื่อ งานนิติกรรม แนวทางการดำเนินงานในอนาคต (ลด NPL) เป็นต้น เพื่อส่งเสริม สนับสนุน และพัฒนาผู้ประกอบการและวิสาหกิจชุมชนตามนโยบายดังกล่าวข้างต้นต่อไป

ที่มา : https://www.thaigov.go.th/news/contents/details/92284