รัฐบาลไทย-ข่าวทำเนียบรัฐบาล-​“อธิบดีณัฏฐิญา” นำทีมดีพร้อมเสริมความรู้ สู่การเป็นองค์กรธรรมาภิบาล เน้นการดำเนินงานตามนโยบาย "รมว.เอกนัฏ"


วันจันทร์ที่ 13 มกราคม 2568
13/01/2568
พิมพ์
​“อธิบดีณัฏฐิญา” นำทีมดีพร้อมเสริมความรู้ สู่การเป็นองค์กรธรรมาภิบาล เน้นการดำเนินงานตามนโยบาย "รมว.เอกนัฏ"
​“อธิบดีณัฏฐิญา” นำทีมดีพร้อมเสริมความรู้ สู่การเป็นองค์กรธรรมาภิบาล เน้นการดำเนินงานตามนโยบาย "รมว.เอกนัฏ"
กรุงเทพฯ 8 มกราคม 2568 – นางสาวณัฏฐิญา เนตยสุภา อธิบดีกรมส่งเสริมอุตสาหกรรม ให้เกียรติเป็นประธานในพิธีเปิดโครงการฝึกอบรมเชิงปฏิบัติการ หลักสูตร “การเสริมสร้างความรู้ ความเข้าใจ ระเบียบวินัยที่ดีพร้อม (DIPROM) นำสู่การเป็นองค์กรธรรมาภิบาล ตอบสนองความต้องการของผู้รับบริการ” พร้อมด้วย นางดวงดาว ขาวเจริญ นายสุรพล ปลื้มใจ รองอธิบดีกรมส่งเสริมอุตสาหกรรม ผู้บริหาร และเจ้าหน้าที่ดีพร้อม (DIPROM) เข้าร่วม โดยมี นายวีระพล ผ่องสุภา เลขานุการกรม กรมส่งเสริมอุตสาหกรรม กล่าวรายงาน ณ ห้องประชุม 2 ชั้น 6 อาคารกรมส่งเสริมอุตสาหกรรม (DIPROM Headquarter)
โครงการฝึกอบรมเชิงปฏิบัติการ หลักสูตรการเสริมสร้างความรู้ ความเข้าใจ ระเบียบวินัยที่ดีพร้อม (DIPROM) นำสู่การเป็นองค์กรธรรมาภิบาล ตอบสนองความต้องการของผู้รับบริการ มีวัตถุประสงค์เพื่อให้ผู้เข้าอบรมมีความรู้ ความเข้าใจเกี่ยวกับกฎหมาย กฎ และระเบียบของทางราชการที่กำหนดไว้เป็นหลักและแบบแผนความประพฤติให้สามารถปฏิบัติตนและปฏิบัติราชการได้อย่างถูกต้อง มีคุณธรรมจริยธรรม ซื่อสัตย์ สุจริต โปร่งใส และตรวจสอบได้ พร้อมทั้งให้บริการด้วยหัวใจ อันจะก่อให้เกิดประสิทธิภาพและประสิทธิผลแก่ทางราชการ นอกจากนี้ ยังเน้นย้ำให้เจ้าหน้าที่ดีพร้อมใช้ธรรมมาภิบาลและยึดวินัยข้าราชการที่ดีในการปฏิบัติราชการ เพื่อให้สามารถปฏิบัติงานสอดรับตามนโยบาย “ปฏิรูปอุตสาหกรรมไทยสู่เศรษฐกิจยุคใหม่ ทันสมัย สะอาด สะดวก โปร่งใส” ของ นายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม
นอกจากนี้ นางดวงดาว ขาวเจริญ รองอธิบดีกรมส่งเสริมอุตสาหกรรม ผู้บริหารด้านคุณธรรมและจริยธรรม (Chief Ethic Promotion Officer – CEPO) ให้เกียรติมอบรางวัลการประกวดนวัตกรรม “สื่อสร้างสรรค์ส่งเสริมจริยธรรมให้ดีพร้อม” ซึ่งเป็นการส่งเสริม สนับสนุน กระตุ้น สร้างแรงจูงใจให้บุคลากรในกรมส่งเสริมอุตสาหกรรมตระหนักถึงความสำคัญของจริยธรรมและเผยแพร่แนวคิดหรือแนวทางในการแก้ไขปัญหาทางจริยธรรมเพื่อเป็นการสร้างขวัญและกำลังใจให้เจ้าหน้าที่กรมส่งเสริมอุตสาหกรรมที่ร่วมกันขับเคลื่อนการส่งเสริมคุณธรรมจริยธรรม ในปีที่ผ่านมาอีกด้วย

ที่มา : https://www.thaigov.go.th/news/contents/details/92286