รัฐบาลไทย-ข่าวทำเนียบรัฐบาล-“รมช.อิทธิ” นำทีมจิตอาสาพัฒนาและฟื้นฟูศูนย์ศิลปาชีพบางไทรฯ 


วันจันทร์ที่ 13 มกราคม 2568
“รมช.อิทธิ” นำทีมจิตอาสาพัฒนาและฟื้นฟูศูนย์ศิลปาชีพบางไทรฯ
“รมช.อิทธิ” นำทีมจิตอาสาพัฒนาและฟื้นฟูศูนย์ศิลปาชีพบางไทรฯ เนื่องในวันคล้ายวันพระบรมราชสมภพ พระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร มุ่งต่อยอดสู่ศูนย์กลางแห่งการเรียนรู้และพัฒนาอาชีพเกษตรกร
นายอิทธิ ศิริลัทธยากร รัฐมนตรีช่วยว่าการกระทรวงเกษตรและสหกรณ์ ประธานเปิดโครงการจิตอาสาบำเพ็ญสาธารณประโยชน์ เนื่องในวันคล้ายวันพระบรมราชสมภพ พระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร วันชาติ และวันพ่อแห่งชาติ 5 ธันวาคม 2567 โดยมี นายเศรษฐเกียรติ กระจ่างวงษ์ เลขาธิการสำนักงานการปฏิรูปที่ดินเพื่อเกษตรกรรม (ส.ป.ก) ผู้บริหารกระทรวงเกษตรและสหกรณ์ และเจ้าหน้าที่หน่วยงานที่เกี่ยวข้อง เข้าร่วมโครงการและกิจกรรม ณ ศูนย์ส่งเสริมและพัฒนาอาชีพเสริมนอกภาคการเกษตร ต.ช้างใหญ่ อ.บางไทร            จ.พระนครศรีอยุธยา
“กระทรวงเกษตรฯ โดย ส.ป.ก. ได้จัดทำโครงการจิตอาสาบำเพ็ญสาธารณประโยชน์ฯ ขึ้นเพื่อน้อมรำลึกถึงพระมหากรุณาธิคุณอันหาที่สุดมิได้ของพระบาทสมเด็จพระบรมชนกาธิเบศรมหาภูมิพล อดุลยเดชมหาราช บรมนาถบพิตร และเป็นการสืบสานพระราชปณิธานจิตอาสาของพระบาทสมเด็จพระเจ้าอยู่หัว ส่งเสริมการทำความดี สร้างความสามัคคี การมีส่วนร่วมในการบำเพ็ญประโยชน์ต่อผู้อื่นในสังคม ซึ่งกิจกรรมบำเพ็ญสาธารณประโยชน์ฯ ในครั้งนี้ ประกอบด้วย การทำความสะอาดอาคารโดมแปดเหลี่ยม ห้องน้ำ อาคารกระจก และบริเวณโดยรอบอาคารโดม เพื่อพัฒนาและพื้นฟูพื้นที่บริเวณศูนย์ส่งเสริมและพัฒนาอาชีพเสริมนอกภาคการเกษตรให้มีความสะอาด เป็นระเบียบเรียบร้อย ปลอดภัย และเกิดประโยชน์ในการใช้งานพื้นที่ และอาคารต่าง ๆ แก่ส่วนรวม อีกทั้งได้เตรียมจัดตั้งเป็นศูนย์กลางการจัดงาน ประชุม สัมมนา และฝึกอบรม เพื่อเป็นศูนย์กลางแห่งการสร้างโอกาสทางการเรียนรู้และความเสมอภาคทางสังคม ตลอดจนการต่อยอดอาชีพเสริมนอกภาคการเกษตร เพื่อยกระดับรายได้และพัฒนาคุณภาพชีวิตเกษตรกรต่อไป”      รมช.อิทธิ กล่าว
สำหรับศูนย์ส่งเสริมและพัฒนาอาชีพเสริมนอกภาคการเกษตร อ.บางไทร จ.พระนครศรีอยุธยา เดิมชื่อ “ศูนย์ศิลปาชีพบางไทร ในสมเด็จพระนางเจ้าสิริกิติ์ พระบรมราชินีนาถ” จัดตั้งขึ้นเพื่อเป็นสถานที่ฝึกอบรมศิลปาชีพแก่เกษตรกร ผู้พิการและผู้ด้อยโอกาสทั่วภูมิภาคของกระเทศไทย ในปี พ.ศ. 2523 ส.ป.ก. ได้ดำเนินงานรับผิดชอบภารกิจต่าง ๆ อย่างเช่นการดำเนินการปรับปรุงพื้นที่ การดูแลรักษา และสนับสนุนการดำเนินงานการฝึกอบรมศิลปาชีพตลอดมา ต่อมาในปี พ.ศ. 2566 พระบาทสมเด็จพระเจ้าอยู่หัว ทรงพระกรุณาโปรดเกล้าฯ ให้โอนคืนพื้นที่ทรัพย์สินและภารกิจของศูนย์ศิลปาชีพบางไทรฯ ให้แก่ ส.ป.ก. และได้มีการดำเนินการส่งมอบเมื่อวันที่ 5 กรกฎาคม 2566 และเปลี่ยนชื่อเป็น “ศูนย์ส่งเสริมและพัฒนาอาชีพเสริมนอกภาคการเกษตร (ศพส.)” โดยมีภารกิจในการรักษา สานต่องานศิลปหัตถกรรมตามพระราชดำริในสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง และพัฒนาให้เป็นแหล่งเรียนรู้ด้านศิลปหัตถกรรมชั้นสูง และเป็นสถานที่ท่องเที่ยวที่สำคัญอีกด้วย

ที่มา : https://www.thaigov.go.th/news/contents/details/92322