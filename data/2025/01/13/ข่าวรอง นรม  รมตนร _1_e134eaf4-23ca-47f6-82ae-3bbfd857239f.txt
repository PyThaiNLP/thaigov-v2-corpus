รัฐบาลไทย-ข่าวทำเนียบรัฐบาล-“จิราพร” สั่ง สคบ. เรียก “OPPO-Realme” ชี้แจงด่วน 14 ม.ค. นี้ หลังพบแอปฯ เงินกู้ติดตั้งในอุปกรณ์ 


วันจันทร์ที่ 13 มกราคม 2568
13/01/2568
พิมพ์
“จิราพร” สั่ง สคบ. เรียก “OPPO-Realme” ชี้แจงด่วน 14 ม.ค. นี้ หลังพบแอปฯ เงินกู้ติดตั้งในอุปกรณ์
“จิราพร” สั่ง สคบ. เรียก “OPPO-Realme” ชี้แจงด่วน 14 ม.ค. นี้ หลังพบแอปฯ เงินกู้ติดตั้งในอุปกรณ์
วันนี้ (13 ม.ค. 68) นางสาวจิราพร สินธุไพร รัฐมนตรีประจำสำนักนายกรัฐมนตรี เปิดเผยว่า จากกรณีที่มีข่าวในสื่อสังคมออนไลน์ มีผู้ใช้โทรศัพท์สมาร์ทโฟนยี่ห้อ OPPO และ Realme หลายราย พบว่ามีแอปพลิเคชันกู้เงินที่มีชื่อว่า “สินเชื่อความสุข” หรือ “Fineasy” ถูกติดตั้งมาพร้อมกับระบบปฏิบัติการ System App โดยไม่สามารถลบแอปฯ ดังกล่าวออกจากเครื่องได้ อีกทั้งแอปฯ ยังสามารถส่งการแจ้งเตือนเชิญชวนให้กู้เงินและเข้าถึงข้อมูลส่วนบุคคลของผู้ใช้งานโทรศัพท์สมาร์ทดังกล่าวได้โดยไม่ต้องขอรับการอนุญาต ทำให้ประชาชนในฐานะผู้บริโภคมีความกังวลและมีความเสี่ยงต่อการใช้งาน
นางสาวจิราพร กล่าวต่อว่า “กรณีแอปฯ เงินกู้ในมือถือสมาร์ทโฟนดังกล่าว ได้สั่งการด่วนให้ สคบ. ตรวจสอบข้อเท็จจริง พร้อมเรียกผู้ประกอบธุรกิจโทรศัพท์สมาร์ทโฟนทั้งสองรายเข้ามาชี้แจงข้อเท็จจริง ณ สำนักงานคณะกรรมการคุ้มครองผู้บริโภค (สคบ.) ในวันอังคารที่ 14 มกราคม 2568 รวมทั้งเชิญผู้ประกอบธุรกิจค่ายโทรศัพท์มือถืออื่น ๆ เข้าชี้แจงในการจัดการป้องกันและแก้ปัญหาที่อาจเกิดขึ้นจากการใช้สินค้าประเภทโทรศัพท์มือถือ ทั้งนี้ สคบ. ในฐานะหน่วยงานในการคุ้มครองสิทธิของผู้บริโภคจะร่วมกับหน่วยงานที่เกี่ยวข้อง เช่น กระทรวงการคลัง กระทรวงดิจิทัลเพื่อเศรษฐกิจและสังคม ธนาคารแห่งประเทศไทย สำนักงานคณะกรรมการคุ้มครองข้อมูลส่วนบุคคล สำนักงาน กสทช. ในการพิจารณาหามาตรการป้องกันและแก้ไขปัญหาการถูกละเมิดสิทธิของผู้บริโภคดังกล่าว เพื่อให้ผู้บริโภคได้รับความปลอดภัยจากการใช้สินค้าหรือรับบริการต่อไป”
หากผู้บริโภคท่านใดได้รับความเสียหายจากการประกอบธุรกิจดังกล่าวสามารถร้องเรียนมายังสำนักงานคณะกรรมการคุ้มครองผู้บริโภคด้วยตนเอง หรือผ่านระบบออนไลน์ https: //complaint.ocpb.go.th/ หรือช่องทางแอปพลิเคชัน OCPB Connect https://ocpbconnect.ocpb.go.th/ หรือขอคำปรึกษาได้ที่ สายด่วน 1166

ที่มา : https://www.thaigov.go.th/news/contents/details/92308