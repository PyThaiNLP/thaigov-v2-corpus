รัฐบาลไทย-ข่าวทำเนียบรัฐบาล-​ผู้แทนการค้าไทย "วีระพงษ์" หารือกับ Professor John Sidel (LSE Southeast Asia Centre) ส่งเสริมความแข็งแกร่งด้านการต่างประเทศ ขยายความร่วมมือด้านการศึกษา


วันจันทร์ที่ 13 มกราคม 2568
​ผู้แทนการค้าไทย "วีระพงษ์" หารือกับ Professor John Sidel (LSE Southeast Asia Centre) ส่งเสริมความแข็งแกร่งด้านการต่างประเทศ ขยายความร่วมมือด้านการศึกษา
​ผู้แทนการค้าไทย "วีระพงษ์" หารือกับ Professor John Sidel (LSE Southeast Asia Centre) ส่งเสริมความแข็งแกร่งด้านการต่างประเทศ ขยายความร่วมมือด้านการศึกษา
วันนี้ (วันจันทร์ที่ 13 มกราคม 2568) เวลา 14.30 น. ณ ห้องนารี 2 ตึกนารีสโมสร ทำเนียบรัฐบาล Professor John Sidel (LSE Southeast Asia Centre) เข้าพบหารือกับนาย วีระพงษ์ ประภา ผู้แทนการค้าไทย โดยมี นางสาวธีราภา ไพโรหกุล รองเลขาธิการนายกรัฐมนตรี (ฝ่ายการเมือง) และ ศ.ดร.ฐิตินันท์ พงษ์สุทธิรักษ์ อาจารย์คณะรัฐศาสตร์ จุฬาลงกรณ์มหาวิทยาลัย เข้าร่วมการหารือด้วย สรุปสาระสำคัญของการหารือ ดังนี้
ผู้แทนการค้าไทย กล่าวต้อนรับและยินดีที่ได้พบกับ Professor John Sidel (LSE Southeast Asia Centre) จาก วิทยาลัยเศรษฐศาสตร์และรัฐศาสตร์แห่งลอนดอน (The London School of Economics and Political Science: LSE) ซึ่ง ผู้แทนการค้าไทย เป็นศิษย์เก่าระดับปริญญาโทของ LSE
Professor John Sidel ยินดีกับการรับตำแหน่งผู้แทนการค้าไทย และได้กล่าวถึงการเข้าร่วมการประชุม World Economic Forum ประจำปี 2025 (WEF Annual Meeting 2025) ของนายกรัฐมนตรี พร้อมเชื่อมั่นว่าการเข้าร่วมการประชุม WEF จะเป็นโอกาสให้ประเทศไทยได้แสดงความพร้อมในการเปิดรับการลงทุนใหม่ ๆ จากทั่วโลก และเสริมสร้างความสัมพันธ์ด้านการเมืองของไทยกับประเทศต่าง ๆ
ในโอกาสนี้ ทั้งสองฝ่ายได้หารือถึงโอกาสในการส่งเสริมความร่วมมือด้านการศึกษาระหว่าง วิทยาลัยเศรษฐศาสตร์และรัฐศาสตร์แห่งลอนดอน และ กระทรวงอุดมศึกษา วิทยาศาสตร์ วิจัย นวัตกรรม ซึ่งครอบคลุมถึงการพัฒนาศักยภาพด้านการวิจัย โดยเฉพาะในสาขาวิชาเอเชียศึกษา

ที่มา : https://www.thaigov.go.th/news/contents/details/92331