รัฐบาลไทย-ข่าวทำเนียบรัฐบาล-กระทรวงการท่องเที่ยวและกีฬา จัดพิธีเจริญพระพุทธมนต์ ถวายพระราชกุศลเฉลิมพระเกียรติพระบาทสมเด็จพระเจ้าอยู่หัว


วันจันทร์ที่ 13 มกราคม 2568
กระทรวงการท่องเที่ยวและกีฬา จัดพิธีเจริญพระพุทธมนต์ ถวายพระราชกุศลเฉลิมพระเกียรติพระบาทสมเด็จพระเจ้าอยู่หัว
กระทรวงการท่องเที่ยวและกีฬา จัดพิธีเจริญพระพุทธมนต์ ถวายพระราชกุศลเฉลิมพระเกียรติพระบาทสมเด็จพระเจ้าอยู่หัว
วันที่ 13 มกราคม 2568 เวลา 09.00 น. ณ วัดอรุณราชวราราม เขตบางกอกใหญ่ กรุงเทพมหานคร นางสาวนัทรียา ทวีวงศ์ ปลัดกระทรวงการท่องเที่ยวและกีฬา มอบหมายให้ นายจาตุรนต์ ภักดีวานิช อธิบดีกรมการท่องเที่ยว เป็นประธานในพิธีเจริญพระพุทธมนต์ถวายพระราชกุศล เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีสมมงคลพระชนมายุเท่าพระบาทสมเด็จพระพุทธยอดฟ้าจุฬาโลกมหาราช
โดยพิธีดังกล่าวจัดขึ้นเพื่อแสดงความจงรักภักดีและถวายเป็นพระราชกุศลแด่พระบาทสมเด็จพระเจ้าอยู่หัว ในโอกาสอันเป็นมหามงคล โดยมีผู้บริหาร ข้าราชการ และเจ้าหน้าที่จากกระทรวงการท่องเที่ยวและกีฬา เข้าร่วมในพิธีอย่างพร้อมเพรียง ท่ามกลางบรรยากาศอันศักดิ์สิทธิ์และเปี่ยมไปด้วยความปลื้มปีติ
นายจาตุรนต์ ภักดีวานิช กล่าวในโอกาสนี้ว่า "พิธีเจริญพระพุทธมนต์ในครั้งนี้ไม่เพียงแต่เป็นการถวายพระราชกุศลแด่พระบาทสมเด็จพระเจ้าอยู่หัว แต่ยังเป็นโอกาสที่พวกเราชาวกระทรวงการท่องเที่ยวและกีฬาจะได้รวมพลังความศรัทธาและร่วมสืบสานพระพุทธศาสนา อันเป็นรากฐานที่สำคัญของวัฒนธรรมไทย"
ทั้งนี้ กระทรวงการท่องเที่ยวและกีฬา ยังคงมุ่งมั่นที่จะส่งเสริมกิจกรรมที่เชื่อมโยงวัฒนธรรม ศาสนา และการท่องเที่ยว เพื่อเผยแพร่คุณค่าของประเทศไทยให้เป็นที่ประจักษ์แก่ประชาชน-นักท่องเที่ยว ทั้งในและต่างประเทศ

ที่มา : https://www.thaigov.go.th/news/contents/details/92314