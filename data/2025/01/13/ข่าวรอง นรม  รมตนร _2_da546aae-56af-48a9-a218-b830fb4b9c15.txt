รัฐบาลไทย-ข่าวทำเนียบรัฐบาล-รองนายกประเสริฐ สั่งการ สคส. ตรวจสอบเคสแอปเงินกู้ติดมาพร้อมมือถือ มีการละเมิดข้อมูลส่วนบุคคลหรือไม่


วันจันทร์ที่ 13 มกราคม 2568
13/01/2568
พิมพ์
รองนายกประเสริฐ สั่งการ สคส. ตรวจสอบเคสแอปเงินกู้ติดมาพร้อมมือถือ มีการละเมิดข้อมูลส่วนบุคคลหรือไม่
รองนายกประเสริฐ สั่งการ สคส. ตรวจสอบเคสแอปเงินกู้ติดมาพร้อมมือถือ มีการละเมิดข้อมูลส่วนบุคคลหรือไม่
เมื่อวันที่ (12 ม.ค. 68) นายประเสริฐ จันทรรวงทอง รองนายกรัฐมนตรี และรัฐมนตรีว่าการกระทรวงดิจิทัลเพื่อเศรษฐกิจและสังคม (ดีอี) เปิดเผยว่า จากกรณีปรากฏข่าว OPPO-realme มีแอปเงินกู้ติดมาพร้อมมือถือทั้งยังลบไม่ได้ โดยแอปชื่อ “สินเชื่อความสุข” และ “Fineasy” ถูกติดตั้งมาพร้อมกับระบบปฏิบัติการ System App บนสมาร์ทโฟน และยังสามารถส่งการแจ้งเตือนเชิญชวนให้กู้เงิน รวมถึงเข้าถึงข้อมูลส่วนบุคคลของผู้ใช้ เช่น รายชื่อผู้ติดต่อและเบอร์โทรศัพท์นั้น
นายเวทางค์ พ่วงทรัพย์ รักษาการแทนเลขาธิการคณะกรรมการคุ้มครองข้อมูลส่วนบุคคล เผยว่า รองนายกรัฐมนตรีและรัฐมนตรีว่าการกระทรวงดิจิทัลเพื่อเศรษฐกิจและสังคม นายประเสริฐ จันทรรวงทอง ได้สั่งการให้ สคส.เร่งตรวจสอบกรณีดังกล่าว ตนจึงได้มอบหมายให้ พ.ต.อ.สุรพงศ์ เปล่งขำ ผู้อำนวยการสำนักตรวจสอบและกำกับดูแล พนักงานเจ้าหน้าที่ตามกฎหมายว่าด้วยการคุ้มครองข้อมูลส่วนบุคคล ประสานงานกับ สกมช.และ กสทช. เพื่อแจ้งผู้แทนบริษัทมือถือและแอปดังกล่าวตรวจสอบและเข้าชี้แจงกรณีดังกล่าวโดยด่วน ในวันพรุ่งนี้ (13 ม.ค.2568) ช่วงบ่าย ณ กสทช. เนื่องจากอาจเป็นการเข้าถึงหรือใช้ข้อมูลส่วนบุคคลของผู้ใช้โดยมิได้รับความยินยอมและอาจสร้างความเสียหายได้ เพื่อพิจารณาถึงมาตรการรักษาความมั่นคงปลอดภัยและการปกป้องและคุ้มครองสิทธิของประชาชนเจ้าของข้อมูลส่วนบุคคล ตามพระราชบัญญัติคุ้มครองข้อมูลส่วนบุคคล พ.ศ. 2562 อย่างเคร่งครัดต่อไป
อย่างไรก็ตาม หากมีประชาชนเจ้าของข้อมูลได้รับความเสียหายจากกรณีดังกล่าว สามารถใช้สิทธิร้องเรียนมายัง PDPC ผ่านทางเว็บไซต์ pdpc.or.th หรือหากมีข้อสงสัยสามารถสอบถามได้ที่ ศูนย์ให้คำปรึกษาและรับเรื่องร้องเรียน สคส. โทร. 02-1118800 กด 2

ที่มา : https://www.thaigov.go.th/news/contents/details/92318