รัฐบาลไทย-ข่าวทำเนียบรัฐบาล-วราวุธ - พม. สืบสาน รักษา วิถี ภูมิปัญญาชาวเขา ร่วม ประเพณีกินข้าวใหม่ 17 ม.ค. นี้


วันจันทร์ที่ 13 มกราคม 2568
วราวุธ - พม. สืบสาน รักษา วิถี ภูมิปัญญาชาวเขา ร่วม ประเพณีกินข้าวใหม่ 17 ม.ค. นี้
วราวุธ - พม. สืบสาน รักษา วิถี ภูมิปัญญาชาวเขา ร่วม ประเพณีกินข้าวใหม่ 17 ม.ค. นี้
วันที่ 13 มกราคม 2568 ที่ทำเนียบรัฐบาล นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) กล่าวว่า กระทรวง พม. โดยกรมพัฒนาสังคมและสวัสดิการ เตรียมจัดงาน “มหกรรมสืบสาน รักษา อัตลักษณ์วิถี ประเพณีกินข้าวใหม่ราษฎรบนพื้นที่สูง” ระหว่างวันที่ 17 - 19 มกราคม 2568 ที่พิพิธภัณฑ์เรียนรู้ราษฎรบนพื้นที่สูง อำเภอเมือง จังหวัดเชียงใหม่ ซึ่งกระทรวง พม. จัดขึ้นเพื่อเผยแพร่พระราชกรณียกิจ ที่เกี่ยวเนื่องกับการพัฒนาคุณภาพชีวิตราษฎรบนพื้นที่สูง เพื่อเป็นการส่งเสริมการยกระดับพิพิธภัณฑ์เรียนรู้ราษฎรบนพื้นที่สูง ให้เป็นแหล่งเรียนรู้วิถีชีวิตราษฎรบนพื้นที่สูง การสร้างการรับรู้และเข้าใจต่อภารกิจของกระทรวง พม. มุ่งสนองพระราชดำริ และพระดำริต่าง ๆ รวมถึงนโยบายด้านการพัฒนาราษฎรบนพื้นที่สูง อีกทั้งเป็นการเผยแพร่ รักษา อัตลักษณ์วิถี ภูมิปัญญาของราษฎรบนพื้นที่สูง โดยเฉพาะการพัฒนาคุณภาพชีวิตในมิติความมั่นคงทางอาหาร เชื่อมโยงกับ “ประเพณีกินข้าวใหม่” ของราษฎรบนพื้นที่สูง (กลุ่มชาติพันธุ์) รวมทั้งการส่งเสริมและพัฒนาช่องทางจัดจำหน่ายสินค้าราษฎรบนพื้นที่สูง ที่นำมาสู่การสร้างรายได้ที่เพียงพอและมั่นคง
“ประเพณีกินข้าวใหม่” เมื่อถึงฤดูปลูกข้าว ราษฎรบนพื้นที่สูง ซึ่งส่วนใหญ่เป็นกลุ่มชาติพันธุ์ จะประกอบพิธีที่เกี่ยวข้องกับวัฒนธรรมและความเชื่อ ที่ได้รับการสืบทอดจากบรรพบุรุษ เริ่มตั้งแต่ก่อนปลูกข้าวจนถึงเก็บเกี่ยว โดยปัจจุบันรูปแบบการจัด “ประเพณีกินข้าวใหม่” มีความแตกต่างกันออกไปตามแต่ความเชื่อ ความเหมาะสมของสภาพความเป็นอยู่ของแต่ละพื้นที่ และยุคสมัยที่เปลี่ยนแปลงไป แต่ยังคงมีวัตถุประสงค์เดียวกัน คือ เพื่อความเป็นสิริมงคลแก่ตนเอง และครอบครัว และเพื่อความอุดมสมบูรณ์ของพืชพันธุ์ธัญญาหาร ถือเป็นช่วงเวลาแห่งการเฉลิมฉลอง โดยมีการนำข้าวที่เก็บเกี่ยวมาทำอาหาร มีการละเล่นพื้นบ้าน การร้องรำทำเพลง และพิธีกรรมต่างๆ ซึ่งคนในชุมชนของกลุ่มชาติพันธุ์ จะมารวมตัวกันแลกเปลี่ยนภูมิปัญญา ทั้งเรื่องของเมล็ดพันธุ์ เครื่องมือ วิธีการ และผลผลิต ส่วนผู้หญิงจะทอผ้าที่มีลวดลายเป็นเอกลักษณ์ เตรียมไว้งานเทศกาลปีใหม่และงานมงคล เมื่อเข้าสู่ฤดูร้อนเป็นช่วงเวลาการพักฟื้นผืนดินและเตรียมพร้อมสำหรับฤดูกาลใหม่ มีพิธีกรรมบูชา ผีป่าเขา
ขอเชิญพี่น้องประชาชนทั่วไปในพื้นที่ เข้าร่วมงาน “ประเพณีกินข้าวใหม่” ระหว่างวันที่ 17 - 19 มกราคม 2568 ที่พิพิธภัณฑ์เรียนรู้ราษฎรบนพื้นที่สูง อำเภอเมือง จังหวัดเชียงใหม่ พร้อมร่วมชื่นชม นิทรรศการพระราชกรณียกิจเกี่ยวกับการพัฒนาคุณภาพราษฎรบนพื้นที่สูง, นิทรรศการบ้านจำลองวิถีชีวิต,  การแสดงแฟชั่นโชว์จากผลิตภัณฑ์สิ่งทอจากชาติพันธุ์บนพื้นที่สูง และการจำลองวิถีชีวิตราษฎรบนพื้นที่สูง จำนวน 10 กลุ่มชาติพันธุ์ ได้แก่ กะเหรี่ยง ม้ง เมี่ยน ลีซู ลาหู่ อาข่า มลาบรี ถิ่น ขมุ ลัวะ
#ข่าวพม #พม #ศรส #esshelpme #5x5ฝ่าวิกฤติประชากร #พมหนึ่งเดียว #วราวุธศิลปอาชา #ศบปภ #ประเพณีกินข้าวใหม่ #ชาวเขา #กลุ่มชาติพันธุ์ #เชียงใหม่

ที่มา : https://www.thaigov.go.th/news/contents/details/92299