รัฐบาลไทย-ข่าวทำเนียบรัฐบาล-"อนุทิน" ร่วมคณะ ราชเลขานุการในพระองค์พระบาทสมเด็จพระเจ้าอยู่หัว ลงพื้นที่ติดตามความก้าวหน้าโครงการพัฒนาเกาะสีชัง จ.ชลบุรี มุ่งบูรณาการทุกภาคส่วนพัฒนาพื้นที่ให้เป็นไปอย่างยั่งยืน


วันจันทร์ที่ 13 มกราคม 2568
13/01/2568
พิมพ์
"อนุทิน" ร่วมคณะ ราชเลขานุการในพระองค์พระบาทสมเด็จพระเจ้าอยู่หัว ลงพื้นที่ติดตามความก้าวหน้าโครงการพัฒนาเกาะสีชัง จ.ชลบุรี มุ่งบูรณาการทุกภาคส่วนพัฒนาพื้นที่ให้เป็นไปอย่างยั่งยืน
"อนุทิน" ร่วมคณะ ราชเลขานุการในพระองค์พระบาทสมเด็จพระเจ้าอยู่หัว ลงพื้นที่ติดตามความก้าวหน้าโครงการพัฒนาเกาะสีชัง จ.ชลบุรี มุ่งบูรณาการทุกภาคส่วนพัฒนาพื้นที่ให้เป็นไปอย่างยั่งยืน และสร้างประโยชน์สูงสุดต่อประชาชนและประเทศชาติโดยรวม
วันนี้ (13 ม.ค. 68) เวลา 08.00 น. นายอนุทิน ชาญวีรกูล รองนายกรัฐมนตรีและ รมว.มหาดไทย (มท.1) ร่วมคณะ พล.อ.อ.สถิตย์พงษ์ สุขวิมล ราชเลขานุการในพระองค์พระบาทสมเด็จพระเจ้าอยู่หัว ลงพื้นที่ติดตามความก้าวหน้าโครงการพัฒนาเกาะสีชังตามพระบรมราโชบายพระบาทสมเด็จพระเจ้าอยู่หัว โดย นายอรรษิษฐ์ สัมพันธรัตน์ ปลัดกระทรวงมหาดไทย นายนฤชา โฆษาศรีวิไลซ์ อธิบดีกรมส่งเสริมการปกครองท้องถิ่น นายพงษ์นรา เย็นยิ่ง อธิบดีกรมโยธาธิการและผังเมือง นายธวัชชัย ศรีทอง ผู้ว่าราชการ จ.ชลบุรี นายศุภชัย เอกอุ่น ผู้ว่าการการไฟฟ้าส่วนภูมิภาค ผู้แทนการประปาส่วนภูมิภาค และผู้แทนองค์การจัดการน้ำเสีย ร่วมคณะลงพื้นที่ด้วย
พล.อ.อ.สถิตย์พงษ์ กล่าวว่า การดำเนินโครงการต่าง ๆ รวมถึงการประชุมที่ผ่านมา ได้รับความร่วมมือจากพื้นที่ หน่วยงานราชการทุกหน่วยงาน และทุกภาคส่วนที่เกี่ยวข้อง สอดคล้องกับพระบรมราโชบายของพระบาทสมเด็จพระเจ้าอยู่หัว ที่มุ่งเน้นการบูรณาการร่วมกันระหว่างหน่วยงานรัฐ เอกชน และประชาชนในพื้นที่ ซึ่งทุกส่วนทำให้การขับเคลื่อนสร้างสรรค์โครงการฯ มีความก้าวหน้าอย่างต่อเนื่อง แม้อาจจะค่อยเป็นค่อยไป แต่จะนำไปสู่ผลลัพธ์ที่มั่นคงและยั่งยืน
"จากการสำรวจรอบเกาะพบว่า มีการเปลี่ยนแปลงที่ดีขึ้นในหลายด้าน โดยในอนาคต การท่องเที่ยวจะเป็นปัจจัยสำคัญที่ช่วยสร้างรายได้ให้กับประชาชนในพื้นที่ แต่ทั้งนี้ การพัฒนาในอนาคตจะสำเร็จได้ก็ต่อเมื่อเริ่มต้นเตรียมการในปัจจุบัน ไม่ว่าจะเป็นการปรับปรุงระบบสาธารณูปโภค การจัดหาพื้นที่กักเก็บน้ำ การอนุรักษ์ทรัพยากรธรรมชาติที่มีอยู่ หรือการป้องกันปัญหาและอุบัติเหตุที่อาจเกิดขึ้น และเมื่อการท่องเที่ยวเติบโต การเตรียมความพร้อมด้านความปลอดภัยเป็นสิ่งสำคัญ ไม่ว่าจะเป็นการป้องกันอุบัติเหตุ การช่วยเหลือผู้บาดเจ็บ หรือนักท่องเที่ยวที่อาจประสบเหตุ ด้วยการพัฒนาสนามเฮลิคอปเตอร์ให้ได้มาตรฐานจะเป็นประโยชน์อย่างยิ่ง ทั้งในด้านการแพทย์ฉุกเฉิน และการส่งเสริมการท่องเที่ยว ซึ่งทั้งหมดนี้ล้วนเป็นสิ่งที่ต้องอาศัยความร่วมมือจากทุกภาคส่วน เพื่อให้การพัฒนาพื้นที่ให้เป็นไปอย่างยั่งยืน และสร้างประโยชน์สูงสุดต่อประชาชนและประเทศชาติโดยรวม"
ด้าน นายอนุทิน กล่าวว่า กระทรวงมหาดไทยได้สั่งการส่วนราชการ จังหวัดชลบุรี และหน่วยงานรัฐวิสาหกิจในสังกัดน้อมนำพระบรมราโชบายสู่การพัฒนาพื้นที่เกาะสีชังอย่างต่อเนื่อง และสำหรับการดำเนินโครงการตามแผนงานที่กำหนดไว้ โดยเฉพาะในเรื่องการบริหารจัดการน้ำ ที่มีสำนักงานทรัพยากรน้ำแห่งชาติ (สทนช.) เป็นหน่วยงานหลักของประเทศ ซึ่งตนจะได้หารือกับท่านนายกรัฐมนตรีเร่งบูรณาการทั้งด้านแผนงาน/โครงการและงบประมาณ ให้มีประสิทธิภาพ เกิดประโยชน์ด้านการบริหารจัดการน้ำอย่างแท้จริง รวมถึงจะได้หารือหน่วยที่เกี่ยวข้องในการพัฒนาสถานที่ท่องเที่ยว และการจัดการน้ำเสีย เพื่อให้ทุกส่วนราชการและหน่วยงานรัฐวิสาหกิจมีการดำเนินงานที่คล่องตัว และบางโครงการสามารถร่นระยะเวลาให้บรรลุวัตถุประสงค์ได้เร็วขึ้น เพื่อประโยชน์ของประชาชนและประเทศชาติ
ด้าน นายอรรษิษฐ์ กล่าวว่า กระทรวงมหาดไทยภายใต้การนำของนายอนุทิน ชาญวีรกูล รองนายกรัฐมนตรีและ รมว.มหาดไทย ได้น้อมนำพระบรมราโชบายของพระบาทสมเด็จพระเจ้าอยู่หัว สู่การปฏิบัติอย่างเป็นรูปธรรม โดยทุกส่วนราชการและหน่วยงานรัฐวิสาหกิจ ต่างมีอำนาจหน้าที่ที่ครอบคลุมทุกองคาพยพของสังคม และการดำรงชีวิตของประชาชน โดยจะได้ร่วมกับองค์กรปกครองส่วนท้องถิ่นในพื้นที่พัฒนาอย่างรุดหน้าในทุกมิติ เพื่อประโยชน์สูงสุดของประชาชน
ด้าน นายธวัชชัย ได้รายงานความก้าวหน้าการพัฒนาพื้นที่เกาะสีชังตามพระบรมราโชบาย อาทิ 1) การบริหารจัดการน้ำ ด้วยการจัดหาและติดตั้งระบบจ่ายน้ำประปา ซึ่งในระยะที่ 1 ดำเนินการครบถ้วน 100% ประชาชนได้รับประโยชน์ จำนวน 1,170 ครัวเรือน และในระยะที่ 2 กรมโยธาธิการและผังเมือง ได้ออกแบบระบบวางท่อระบบประปาให้ครอบคลุมพื้นที่สำหรับการให้บริการประชาชนบนพื้นที่เกาะสีชัง ซึ่งจะมีผู้ได้รับประโยชน์เพิ่มเติมอีก 980 ครัวเรือน ครอบคลุมทั่วทั้งเกาะ และได้ดำเนินโครงการสร้างธนาคารน้ำบริเวณบ่อน้ำก็อกแก๊ก หมู่ที่ 3 ชุมชนบ้านท่าวัง สามารถเก็บน้ำได้ 20,000 ลบ.ม. ประชาชนได้รับประโยชน์ มากกว่า 2,000 ครัวเรือน และอยู่ระหว่างดำเนินโครงการปรับปรุงเพิ่มเติมประสิทธิภาพอ่างเก็บน้ำเกาะสีชัง หมู่ที่ 6 ต.ท่าเทววงษ์ ปัจจุบันแล้วเสร็จร้อยละ 80.53 ด้านที่ 2) การบริหารจัดการไฟฟ้า ในส่วนโครงการพัฒนาระบบผลิตไฟฟ้าพลังงานแสงอาทิตย์พร้อมระบบไมโครกริดในพื้นที่เกาะสีชัง จ.ชลบุรี อยู่ระหว่างขั้นตอนก่อนนำเสนอขออนุมัติต่อ ครม. และโครงการงานสายเบิ้ลใต้น้ำเกาะสีชัง อยู่ระหว่างเตรียมเรือและอุปกรณ์เพื่อเริ่มงานวางสายเคเบิ้ลเส้นใหม่แล้ว คาดว่าจะแล้วเสร็จประมาณ มี.ค. 68 ในด้านที่ 3) การบริหารจัดการขยะ โดย จ.ชลบุรีได้จัดทำโครงการจัดซื้อเตาเผาปลอดมลพิษขนาดไม่น้อยกว่า 5 ตัน/วัน พร้อมชุดยกป้อนขยะเข้าเตาเผา ต.ท่าเทววงษ์ อ.เกาะสีชัง คาดว่าจะดำเนินโครงการแล้วเสร็จ ภายใน มิ.ย. 68 ต่อมาในด้านที่ 4) การพัฒนาแหล่งท่องเที่ยว จ.ชลบุรีได้จัดทำโครงการยกระดับแหล่งท่องเที่ยวอ่าวอัษฎางค์ (หาดถ้ำพัง) โดยขณะนี้มีศูนย์บริการนักท่องเที่ยวและสิ่งอำนวยความสะดวก ที่ดำเนินการแล้วเสร็จ และกรมโยธาธิการและผังเมือง ได้จัดทำผังแม่บทการพัฒนาการท่องเที่ยวเกาะสีชัง เพื่อให้เป็นชุมชนท่องเที่ยวที่การมีการพัฒนาอย่างยั่งยืน และอยู่ระหว่างการขอรับการสนับสนุนงบประมาณจากหน่วยงานที่เกี่ยวข้อง และ 5) การอนุรักษ์พันธุ์กระรอกขาว หน่วยงานในสังกัดกระทรวงทรัพยากรธรรมชาติและสิ่งแวดล้อม ได้ศึกษาและทำการประเมินแล้วพบว่าสามารถขยายพันธุ์ได้ตามธรรมชาติ
ด้าน นายสรศักดิ์ เภตรา นายกเทศมนตรีตำบลเกาะสีชัง กล่าวว่า จากการมีส่วนร่วมของทุกภาคส่วนที่ได้น้อมนำพระบรมราโชบายของพระบาทสมเด็จพระเจ้าอยู่หัว มายกระดับคุณภาพชีวิตของประชาชนในพื้นที่ โดยเฉพาะอย่างยิ่งในด้านส่งเสริมการท่องเที่ยว ทำให้ห้วงเทศกาลส่งท้ายปีเก่าต้อนรับปีใหม่ ระหว่างวันที่ 27 ธ.ค. 67 - 5 ม.ค. 68 พบว่า มีนักท่องเที่ยวเดินทางมาท่องเที่ยวเกาะสีชัง รวม 21,650 คน โดยโรงแรม/ที่พัก มีนักท่องเที่ยวจองและเข้าพักครบ 100%

ที่มา : https://www.thaigov.go.th/news/contents/details/92310