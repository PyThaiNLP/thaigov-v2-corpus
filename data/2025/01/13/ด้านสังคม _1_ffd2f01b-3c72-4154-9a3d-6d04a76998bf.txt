รัฐบาลไทย-ข่าวทำเนียบรัฐบาล-อว. ปลื้มงาน “อว. For Kids” รับวันเด็กแห่งชาติ ปี 68 มีคนร่วมงานในทุกพื้นที่ทั้งส่วนกลางและภูมิภาครวมกว่าแสนคน


วันจันทร์ที่ 13 มกราคม 2568
อว. ปลื้มงาน “อว. For Kids” รับวันเด็กแห่งชาติ ปี 68 มีคนร่วมงานในทุกพื้นที่ทั้งส่วนกลางและภูมิภาครวมกว่าแสนคน
เมื่อวันที่ 11 ม.ค. 68 น.ส.ศุภมาส อิศรภักดี รมว.การอุดมศึกษา วิทยาศาสตร์ วิจัยและนวัตกรรม (อว.) พร้อมด้วย ศ.ดร.ศุภชัย ปทุมนากุล ปลัดกระทรวง อว. และคณะผู้บริหาร นำขบวนน้อง ๆ เด็กและเยาวชนร่วมสนุกกับกิจกรรมในงาน “อว. For Kids” วันเด็กแห่งชาติ 2568
เมื่อวันที่ 11 ม.ค. 68 น.ส.ศุภมาส อิศรภักดี รมว.การอุดมศึกษา วิทยาศาสตร์ วิจัยและนวัตกรรม (อว.) พร้อมด้วย ศ.ดร.ศุภชัย ปทุมนากุล ปลัดกระทรวง อว. และคณะผู้บริหาร นำขบวนน้อง ๆ เด็กและเยาวชนร่วมสนุกกับกิจกรรมในงาน “อว. For Kids” วันเด็กแห่งชาติ ประจำปี 2568 ซึ่งกระทรวง อว. จัดเป็นวันที่สองและวันส่งท้ายความสนุกสนานของกิจกรรมฯ ณ พื้นที่ทั้งในและนอกอาคารของกระทรวง อว. (โยธี) ซึ่งวันนี้มีน้อง ๆ พร้อมผู้ปกครองเดินทางมาเข้าร่วมกันเป็นจำนวนมาก โดยบรรยากาศเป็นไปอย่างคึกคัก ทุกบูธกิจกรรมของแต่ละหน่วยงานมีคนต่อคิวเข้าร่วมเต็มทุกบูธ อาทิ สถานี Science Art Fluorescence Art Toy โดยองค์การพิพิธภัณฑ์วิทยาศาสตร์แห่งชาติ (อพวช.) กับกิจกรรม Workshop ประดิษฐ์พวงกุญแจ โดยใช้แสงฟลูออเรสเซนต์ สถานีตามรอยน้ำ โดยสถาบันสารสนเทศทรัพยากรน้ำ (สสน.) มีกิจกรรม Workshop ระบายสีพัดการ์ตูน สถานี Kid learning โดยสถาบันการวิจัยแห่งชาติ (วช.) มีกิจกรรม Dream to be ให้น้อง ๆ ได้เลือกอาชีพในฝันในรูปแบบ Interactive โดยในแต่ละบูธยังมีของรางวัลให้น้อง ๆ ติดไม้ติดมือกลับอีกด้วย เรียกได้ว่าถ้ามาที่นี่ไม่มีใครไม่ได้รับของขวัญและของรางวัลกลับไปแน่นอน
น.ส.ศุภมาส กล่าวว่า ในนามของกระทรวง อว. ขอขอบคุณทุกหน่วยงานในสังกัด เครือข่าย และพันธมิตร ที่ร่วมจัดงาน “อว. For Kids” วันเด็กแห่งชาติ ประจำปี 2568 ขึ้น ทั้งที่กระทรวง อว. ถนนโยธี ศูนย์การค้าเดอะ สตรีท รัชดา กรุงเทพฯ และองค์การพิพิธภัณฑ์วิทยาศาสตร์แห่งชาติ (อพวช.) คลองห้า ปทุมธานี รวมทั้งสถาบันอุดมศึกษาและหน่วยงานในกระทรวง อว. ทั่วประเทศ โดยทุกหน่วยงานได้มุ่งมั่นตั้งใจที่จะมอบความสุข ความสนุกสนาน ที่สอดแทรกสาระความรู้ เพื่อให้น้อง ๆ เยาวชนทุกภูมิภาคทั่วประเทศได้รับแรงบันดาลใจ เพื่อสร้างความทรงจำที่ดีและมีคุณค่า ซึ่งงานปีนี้ถือว่าประสบความสำเร็จเป็นอย่างมาก มีคนเข้าร่วมกิจกรรมในทุกพื้นที่ของกระทรวง อว. ทั้งส่วนกลางและภูมิภาครวมแล้วเป็นจำนวนกว่าแสนคน

ที่มา : https://www.thaigov.go.th/news/contents/details/92285