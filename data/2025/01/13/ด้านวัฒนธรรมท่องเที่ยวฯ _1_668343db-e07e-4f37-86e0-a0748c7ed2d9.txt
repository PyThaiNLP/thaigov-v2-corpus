รัฐบาลไทย-ข่าวทำเนียบรัฐบาล-“รมว.สุดาวรรณ” มอบโล่เชิดชูเกียรติ เด็กเยาวชนคนเก่ง ชูเป็นต้นแบบด้านศาสนา ศิลปะและวัฒนธรรมและภาคภูมิใจในความเป็นไทย หนุนเยาวชนทำความดี สนับสนุนคนเก่ง–คนกล้าแสดงออกอย่างสร้างสรรค์


วันจันทร์ที่ 13 มกราคม 2568
“รมว.สุดาวรรณ” มอบโล่เชิดชูเกียรติ เด็กเยาวชนคนเก่ง ชูเป็นต้นแบบด้านศาสนา ศิลปะและวัฒนธรรมและภาคภูมิใจในความเป็นไทย หนุนเยาวชนทำความดี สนับสนุนคนเก่ง–คนกล้าแสดงออกอย่างสร้างสรรค์
“รมว.สุดาวรรณ” มอบโล่เชิดชูเกียรติ 118 เด็กเยาวชนคนเก่ง ชูเป็นต้นแบบด้านศาสนา ศิลปะและวัฒนธรรมและภาคภูมิใจในความเป็นไทย หนุนเยาวชนทำความดี สนับสนุนคนเก่ง – คนกล้าแสดงออกอย่างสร้างสรรค์ ในงาน “วันเด็กแห่งชาติ” ณ ทำเนียบรัฐบาล
“รมว.สุดาวรรณ” มอบโล่เชิดชูเกียรติ 118 เด็กเยาวชนคนเก่ง ชูเป็นต้นแบบด้านศาสนา ศิลปะและวัฒนธรรมและภาคภูมิใจในความเป็นไทย หนุนเยาวชนทำความดี สนับสนุนคนเก่ง – คนกล้าแสดงออกอย่างสร้างสรรค์ วธ. จัดเต็ม “วันเด็กแห่งชาติ” ชวนเล่นสนุก เรียนรู้ศิลปวัฒนธรรม เพลิดเพลินไปกับ พิพิธภัณฑ์สัญจร - รถโรงหนังเคลื่อนที่ โชว์หุ่นละครเล็กโจหลุยส์ เวิร์คช้อปศิลปะไทย ฝึกทำอาหาร - มารยาทไทย ประลองทักษะและถ่ายภาพกับคอสเพลย์ แจกของขวัญและของรางวัลมากมาย
วันที่ 11 มกราคม 2568 นางสาวสุดาวรรณ หวังศุภกิจโกศล รัฐมนตรีว่าการกระทรวงวัฒนธรรม (รมว.วธ.) เป็นประธานในพิธีมอบโล่เชิดชูเกียรติการคัดเลือกเด็กและเยาวชนสร้างสรรค์วัฒนธรรมไทย ประจำปี 2568 เนื่องในกิจกรรมวันเด็กแห่งชาติ โดยมอบโล่เชิดชูเกียรติให้แก่เด็กและเยาวชน เพื่อส่งเสริมให้กล้าทำความดี แสดงออกอย่างสร้างสรรค์ มีจิตสาธารณะและความภาคภูมิใจในวัฒนธรรมไทย และเด็กและเยาวชนผู้ร่วมสืบสาน ต่อยอด ศาสนา ศิลปะ และวัฒนธรรมไทย ที่ได้รับการคัดเลือกจากทั่วประเทศ จำนวน 118 คน ประกอบด้วย กิจกรรม “วัฒนธรรมวินิต” ประจำปี 2568 จำนวน 77 คน และรางวัล Young Smart : Young ทำดี ประจำปี 2567 จำนวน 41 คน โดยมี นายประสพ เรียงเงิน ปลัดกระทรวงวัฒนธรรม ผู้บริหารกระทรวงวัฒนธรรม และข้าราชการ เด็กและเยาวชน เข้าร่วม ณ ตึกสันติไมตรี (หลังนอก) ทำเนียบรัฐบาล
นางสาวสุดาวรรณ กล่าวว่า เนื่องในงานวันเด็กแห่งชาติ ประจำปี 2568 นางสาวแพทองธาร ชินวัตร นายกรัฐมนตรี มอบคำขวัญให้แก่เด็กไทย “ทุกโอกาส คือ การเรียนรู้ พร้อมปรับตัวสู่อนาคตที่เลือกเอง” ซึ่งรัฐบาลตลอดจนทุกหน่วยงาน ทั้งภาครัฐและเอกชน จัดกิจกรรมเนื่องในวันเด็กแห่งชาติอย่างต่อเนื่อง ด้วยตระหนักถึงความสำคัญของเด็ก ซึ่งจะเติบโตเป็นผู้ใหญ่ที่มีคุณภาพและเป็นกำลังสำคัญของประเทศชาติในวันข้างหน้า ในส่วน วธ.จัดกิจกรรมทั้งในส่วนกลางและส่วนภูมิภาค โดยนำกิจกรรมที่มีเนื้อหาสาระด้านศิลปะและวัฒนธรรมมาให้เด็กๆ ได้มีส่วนร่วมในทุกกิจกรรม ตามนโยบายส่งเสริมการเรียนรู้ด้านศาสนา ศิลปะและวัฒนธรรมให้แก่เด็กและเยาวชนไทย เพื่ออนุรักษ์ สืบสานและต่อยอดมรดกทางศิลปวัฒนธรรมของชาติให้คงอยู่อย่างยั่งยืนและมุ่งปลูกฝังให้เติบโตเป็นคนดี มีคุณธรรม รักษาวัฒนธรรมที่ดีงามของชาติไว้ รวมทั้งส่งเสริมการสร้างภูมิคุ้มกัน รู้จักใช้สื่ออย่างปลอดภัยและสร้างสรรค์ให้เกิดประโยชน์แก่ตนเองและสังคม
รมว.วธ. กล่าวว่า การมอบโล่เชิดชูเกียรติการคัดเลือกเด็กและเยาวชนสร้างสรรค์วัฒนธรรมไทย ประจำปี 2568 มอบโล่เชิดชูเกียรติให้แก่เด็กและเยาวชนเพื่อส่งเสริมให้กล้าทำความดี แสดงออกอย่างสร้างสรรค์ มีจิตสาธารณะและความภาคภูมิใจในวัฒนธรรมไทย และเด็กและเยาวชนผู้ร่วมสืบสาน ต่อยอด ศาสนา ศิลปะ และวัฒนธรรมไทยที่ได้รับการคัดเลือกจากทั่วประเทศ 118 คน ประกอบด้วย กิจกรรม “วัฒนธรรมวินิต” ประจำปี 2568 จำนวน 77 คนและรางวัล Young Smart : Young ทำดี ประจำปี 2567 จำนวน 41 คน ในนาม วธ. ขอแสดงความยินดีกับทุกท่านที่ได้รับโล่เชิดชูเกียรติ ซึ่งเป็นรางวัลที่มีความสำคัญมีความหมายและทรงคุณค่าและเป็นของขวัญในวันเด็กให้กับเด็กๆ และขอให้เด็กๆ ทุกคนมีภาคภูมิใจในตนเองที่ได้เป็นผู้นำทางวัฒนธรรมในการเรียนรู้วัฒนธรรมท้องถิ่น พร้อมทั้งอนุรักษ์ สืบสาน เผยแพร่ ต่อยอดสู่วัฒนธรรมร่วมสมัยให้คนได้รับรู้ทั้งในและต่างประเทศ
นางสาวสุดาวรรณ กล่าวว่า สำหรับกิจกรรม “วัฒนธรรมวินิต” ประจำปี 2568 ให้กับเด็กและเยาวชนผู้ร่วม "สืบสาน ต่อยอด ศาสนา ศิลปะ และวัฒนธรรมไทย" จำนวน 77 คน วธ. โดยกองเฝ้าระวังทางวัฒนธรรม ได้รับสมัครเด็กและเยาวชนผู้ร่วมสืบสาน ต่อยอด ศาสนา ศิลปะ และวัฒนธรรมไทย เพื่อเข้ารับการพิจารณาคัดเลือกเข้ารับโล่เชิดชูเกียรติในกิจกรรม "วัฒนธรรมวินิต” ประจำปี 2568 ต่อเนื่องเป็นปีที่ 8 สนับสนุนให้เด็กเป็นแบบอย่างที่ดีในด้านศาสนา ศิลปะ และวัฒนธรรมและภาคภูมิใจในความเป็นไทย ตลอดจนเป็นแบบอย่างที่ดีให้กับบุคคลอื่น พร้อมทั้งร่วมขับเคลื่อนกิจกรรมของ วธ. เพื่อพัฒนาศักยภาพและสืบสาน รักษา ต่อยอดวัฒนธรรมอย่างยั่งยืน ซึ่งได้พิจารณาผลงานของเด็กและเยาวชน อายุตั้งแต่ 8 - 18 ปีบริบูรณ์ มีเด็กและเยาวชนที่มีคุณสมบัติด้านศาสนา ศิลปะ และวัฒนธรรม โดดเด่นเป็นที่ประจักษ์ สามารถเป็นแบบอย่างที่ดี และเคยเข้าร่วมกิจกรรมกับหน่วยงานในสังกัด วธ. หรือหน่วยงานภายใต้การกำกับดูแลของ วธ. รวมถึงมีทัศนคติที่ดีในการสืบสาน รักษา ต่อยอด ภูมิปัญญาทางวัฒนธรรม เป็นต้น
นางสาวสุดาวรรณ กล่าวว่า นอกจากนี้ ได้จัดรางวัล Young Smart : “Young ทำดี ประจำปี 2567 ต่อเนื่องเป็นปีที่ 3 สนับสนุนเด็กและเยาวชนให้กล้าทำความดี แสดงออกอย่างสร้างสรรค์ ส่งเสริมให้เด็กและเยาวชนมีจิตสาธารณะ กระตุ้นและสร้างภูมิคุ้มกันทางสังคมให้เกิดความภาคภูมิใจในตนเองและมีความภาคภูมิใจในวัฒนธรรมไทย ซึ่งได้เปิดรับสมัครเด็กอายุระหว่าง 8 - 15 ปีบริบูรณ์นับถึงวันปิดรับสมัคร และเยาวชนอายุระหว่าง 15 - 18 ปีบริบูรณ์นับถึงวันปิดรับสมัคร ซึ่งได้พิจารณาคัดเลือกกิจกรรม Young Smart : Young ทำดี ประจำปี 2567 ได้พิจารณาคัดเลือก เด็กและเยาวชนที่มีคุณสมบัติตามหลักเกณฑ์และเงื่อนไขที่กำหนดและมีผลงานเชิงประจักษ์ที่เป็นรูปธรรม มีเด็กและเยาวชนผ่านการคัดเลือกเพื่อเข้ารับโล่เชิดชูเกียรติ 41 คน ประกอบด้วย ประเภทเด็ก 28 คน และประเภทเยาวชน 13 คน
รมว.วธ. กล่าวว่า เนื่องในงานวันเด็กแห่งชาติ ประจำปี 2568 วธ. และหน่วยงานในสังกัด ร่วมจัดกิจกรรม ณ ทำเนียบรัฐบาล กระทรวงศึกษาธิการ และหน่วยงานในสังกัด วธ. โดยจัดกิจกรรมในพื้นที่ต่างๆ ดังนี้
1. ทำเนียบรัฐบาล พิธีมอบโล่เชิดชูเกียรติ “วัฒนธรรมวินิต” ประจำปี 2568 และรางวัล Young Smart : Young ทำดี ประจำปี 2567 ให้แก่เด็กและเยาวชน อาทิ กิจกรรมรถพิพิธภัณฑ์สัญจร จัดแสดงโบราณวัตถุจำลอง จิ๊กซอว์ภาชนะดินเผาสามมิติ การ์ตูนอิงประวัติศาสตร์และสารคดีต่างๆและกิจกรรมรถฉายภาพยนตร์เคลื่อนที่  (รถโรงหนัง) จัดฉายภาพยนตร์ เรื่อง “Vargen (Pig) 2022” เป็นภาพยนตร์แอนิเมชันรางวัลระดับนานาชาติจากประเทศเนเธอแลนด์ รวมทั้งกิจกรรมเรียนรู้มารยาทไทย การแสดงหุ่นละครเล็ก โจหลุยส์ การละเล่นพื้นบ้านและการแสดงพื้นบ้าน การเล่นเกมฝึกสมอง ประลองทักษะและถ่ายภาพกับคอสเพลย์ 2.กระทรวงศึกษาธิการ ซึ่งสำนักงานปลัดกระทรวงวัฒนธรรม จัดกิจกรรมส่งเสริมการเรียนรู้ตามแนวคิด “เรียนดี มีความสุข” สร้างจิตสำนึกและความรักในสถาบันชาติ ศาสนา และพระมหากษัตริย์ อาทิ ประดิษฐ์ของเล่นพื้นบ้านจากภูมิปัญญาไทย การเรียนรู้วิทยาศาสตร์การทำเทียนเจลกิจกรรมศิลปะสร้างชีวิต และกิจกรรมนันทนาการอีกมากมาย
รมว.วธ. กล่าวว่า 3.หน่วยงานสังกัดวธ. ได้แก่ กรมศิลปากร เปิดแหล่งเรียนรู้ทั้งพิพิธภัณฑสถานแห่งชาติ อุทยานประวัติศาสตร์และหอสมุดแห่งชาติทั้งในส่วนกลางและส่วนภูมิภาค มีกิจกรรมมุ่งสร้างความตระหนักรู้ในมรดกทางศิลปวัฒนธรรมของชาติ สร้างความสนุกสนานและความคิดสร้างสรรค์ เช่น พิพิธภัณฑสถานแห่งชาติ พระนคร  จัดกิจกรรม “สนุกสุขสันต์ พิพิธภัณฑ์หรรษา” อาทิ กิจกรรมเชิงปฏิบัติการหัวข้อ “ลายสือไทย” และ “ปั้นปูนไทย” ผ่านโบราณสถาน ศิลปวัตถุที่จัดแสดงในพิพิธภัณฑสถานแห่งชาติ พระนคร กิจกรรมวอล์คแรลลี่เรียนรู้จากโบราณวัตถุและศิลปวัตถุภายในพิพิธภัณฑสถานแห่งชาติ พระนคร กิจกรรมจากกลุ่มศิลปินอาร์ตทอย พิพิธภัณฑสถานแห่งชาติ สุพรรณบุรี จัดกิจกรรมเกมขุนแผนตามล่าหาของวิเศษ กิจกรรมงานประดิษฐ์สุดมหัศจรรย์ เป็นต้น หอสมุดแห่งชาติ กรมศิลปากร เทเวศร์ จัดกิจกรรมมุ่งเน้นให้ความรู้ ความบันเทิงและความสนุกสนาน หอสมุดแห่งชาติรัชมังคลาภิเษก กาญจนบุรี จัดกิจกรรมเกมมหาสนุก กิจกรรมบันเทิงบนเวที เป็นต้น
ขณะเดียวกัน สำนักงานศิลปวัฒนธรรมร่วมสมัย จัดกิจกรรมด้วยแนวคิด “เรียนรู้ดูหอศิลป์” โดยมีกิจกรรมฐานการเรียนรู้ 4 ฐาน ได้แก่ การ์ดคอลลาจ นิทานหุ่น ระบายสีถุงผ้าและร้อยลูกปัด การแสดงมายากล การแสดงโบโซ่บิดลูกโป่ง การแสดงแฟชั่นโชว์ เด็กไทยหัวใจอาร์ตและการแสดงดนตรี ณ หอศิลป์ร่วมสมัยราชดำเนิน กรมส่งเสริมวัฒนธรรม โดยหออัครศิลปิน อำเภอคลองหลวง จังหวัดปทุมธานี จัดกิจกรรมวันเด็กแห่งชาติด้วยแนวคิด “หออัครศิลปินสืบสานงานศิลป์ เพื่อเด็กไทย” ประกอบด้วย 3 กิจกรรมหลัก ได้แก่ การแสดงทางศิลปวัฒนธรรม มีการแสดงชุดจ๊ะทิงจา ระบำลูกทุ่ง ละครสั้น ดนตรีสด การสาธิตทางวัฒนธรรมมีการทำข้าวผัดต้มยำกุ้ง ข้าวไข่พระอาทิตย์ ก๋วยเตี๋ยวต้มยำ สลัดโรล กาละแมรวงข้าวเม็ดบัว (1 จังหวัด 1 เมนู เชิดชูอาหารถิ่น ปี 2567 จังหวัดปทุมธานี) ขนมครกทรงเครื่องและกิจกรรมทางวัฒนธรรม มีการทำภาพพิมพ์บนกระเป๋าผ้า สบู่สมุนไพรและวาดภาพระบายสีและพบกับมาสคอต “น้องหมูเด้ง Thai Cuteness ตัวตึง ถึงไทย” เป็นต้น
นอกจากนี้ หอภาพยนตร์ (องค์การมหาชน) จัดกิจกรรมท่องเที่ยวเรียนรู้เส้นทางประวัติศาสตร์ภาพยนตร์ กิจกรรมเวิร์คช้อปประดิษฐ์ของเล่น “ภาพติดตา” กิจกรรม Street Art วาดภาพทรายสี สอยดาวของขวัญและจัดฉายภาพยนตร์ที่คัดสรรสำหรับเด็ก เรื่อง How to Train Your Dragon (2553) และ Sing (2559) ณ หอภาพยนตร์ (องค์การมหาชน) ศาลายา จังหวัดนครปฐม ศูนย์มานุษยวิทยาสิรินธร (องค์การมหาชน) ตลิ่งชัน กรุงเทพฯ จัดกิจกรรมฐานเรียนรู้ 4 ฐาน ได้แก่ การเพ้นท์กระเป๋า ตามรอยนิทรรศการ สอยดาว บริเวณหน้าศูนย์มานุษยวิทยาสิรินธร และนำชมศูนย์มานุษยวิทยาสิรินธร และกองทุนพัฒนาสื่อปลอดภัยและสร้างสรรค์ จัดกิจกรรมเวิร์คช้อปเรียนรู้ใช้สื่อปลอดภัยและสร้างสรรค์ ณ สำนักงานคณะกรรมการกิจการกระจายเสียง กิจการโทรทัศน์และกิจการโทรคมนาคมแห่งชาติ (กสทช.) เขตพญาไท กรุงเทพฯ

ที่มา : https://www.thaigov.go.th/news/contents/details/92301