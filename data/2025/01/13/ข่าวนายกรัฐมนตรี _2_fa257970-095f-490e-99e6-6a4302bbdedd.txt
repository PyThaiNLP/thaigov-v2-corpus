รัฐบาลไทย-ข่าวทำเนียบรัฐบาล-นายกฯ เผย ครม.อนุมัติหลักการร่างพระราชบัญญัติการประกอบธุรกิจสถานบันเทิงครบวงจร พ.ศ. .... พร้อมเห็นชอบร่างความตกลงการค้าเสรีระหว่างราชอาณาจักรไทยกับสมาคมการค้าเสรีแห่งยุโรป (EFTA)


วันจันทร์ที่ 13 มกราคม 2568
13/01/2568
พิมพ์
นายกฯ เผย ครม.อนุมัติหลักการร่างพระราชบัญญัติการประกอบธุรกิจสถานบันเทิงครบวงจร พ.ศ. .... พร้อมเห็นชอบร่างความตกลงการค้าเสรีระหว่างราชอาณาจักรไทยกับสมาคมการค้าเสรีแห่งยุโรป (EFTA)
นายกฯ เผย ครม.อนุมัติหลักการร่างพระราชบัญญัติการประกอบธุรกิจสถานบันเทิงครบวงจร พ.ศ. .... พร้อมเห็นชอบร่างความตกลงการค้าเสรีระหว่างราชอาณาจักรไทยกับสมาคมการค้าเสรีแห่งยุโรป (EFTA)
วันนี้ (13 มกราคม 2568) เวลา 11.40 น. ณ บริเวณโถงกลาง ตึกบัญชาการ 1 ทำเนียบรัฐบาล นางสาวแพทองธาร ชินวัตร นายกรัฐมนตรี กล่าวภายหลังการประชุมคณะรัฐมนตรี (ครม.) ว่า คณะรัฐมนตรีอนุมัติหลักการร่างพระราชบัญญัติการประกอบธุรกิจสถานบันเทิงครบวงจร พ.ศ. .... ตามที่กระทรวงการคลังเสนอ และให้สำนักงานคณะกรรมการกฤษฎีกาตรวจพิจารณา โดยมีสาระเป็นการกำหนดให้มีกฎหมายว่าด้วยการประกอบธุรกิจสถานบันเทิงครบวงจร เช่น กำหนดให้มีคณะกรรมการนโยบายสถานบันเทิงครบวงจรและคณะกรรมการบริหารจัดตั้งสำนักงานกำกับการประกอบสถานบันเทิงครบวงจร รวมถึงการกำหนดหลักเกณฑ์ที่ชัดเจนในเรื่องของการอนุญาตให้ประกอบสถานบันเทิงครบวงจร สำหรับร่าง พรบ. ดังกล่าวมีวัตถุประสงค์เพื่อเพิ่มประสิทธิภาพการท่องเที่ยวและส่งเสริมการลงทุนในประเทศตลอดจนแก้ปัญหาเรื่องการพนันที่ผิดกฎหมายที่มีอยู่ในปัจจุบัน รวมทั้งจะทำให้เกิดผลดีต่อสังคมในอนาคตในภาพรวม นี้เป็นส่วนหนึ่งในการสนับสนุนเรื่องของการท่องเที่ยวยั่งยืนหรือเป็น Man-made Destination ที่รัฐบาลได้แถลงนโยบายต่อสภา ทั้งนี้ ในส่วนของรายละเอียดทางกระทรวงการคลังจะนำเสนอต่อไป
นอกจากนี้ คณะรัฐมนตรีมีมติเห็นชอบต่อร่างความตกลงการค้าเสรีระหว่างราชอาณาจักรไทยกับสมาคมการค้าเสรีแห่งยุโรปหรือเอฟตา (European Free Trade Association: EFTA) ที่ประกอบไปด้วยประเทศสวิตเซอร์แลนด์ นอร์เวย์ ไอแลนด์และลิกเตนสไตน์ โดยจะมีการลงนาม FTA ระหว่างการประชุม World Economic Forum (WEF) ที่เมืองดาวอส ประเทศสวิตเซอร์แลนด์ในสัปดาห์หน้า

ที่มา : https://www.thaigov.go.th/news/contents/details/92307