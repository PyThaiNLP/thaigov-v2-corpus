รัฐบาลไทย-ข่าวทำเนียบรัฐบาล-“วราวุธ” เผย พม. จัดอบรมหลักสูตรผู้บริบาลคุ้มครองสิทธิผู้สูงอายุ หวัง เพิ่มจำนวน


วันจันทร์ที่ 13 มกราคม 2568
“วราวุธ” เผย พม. จัดอบรมหลักสูตรผู้บริบาลคุ้มครองสิทธิผู้สูงอายุ หวัง เพิ่มจำนวน
“วราวุธ” เผย พม. จัดอบรมหลักสูตรผู้บริบาลคุ้มครองสิทธิผู้สูงอายุ หวัง เพิ่มจำนวน
วันที่ 13 มกราคม 2568 ที่ทำเนียบรัฐบาล นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) กล่าวว่า กรมกิจการผู้สูงอายุ กระทรวง พม. จัดกิจกรรม“คิกออฟเปิดการอบรมหลักสูตรผู้บริบาลคุ้มครองสิทธิผู้สูงอายุ” ขึ้นในวันที่ 15 มกราคม 2568 นี้ ตนจะได้มอบนโยบายการขับเคลื่อนโครงการบริบาลและคุ้มครองสิทธิผู้สูงอายุในชุมชน ปีงบประมาณ พ.ศ. 2568 ซึ่งถือว่าเป็นโครงการสำคัญของกระทรวง พม. ในการแก้ไขปัญหาวิกฤตประชากร โดยเฉพาะอย่างยิ่งในกลุ่มผู้สูงอายุ ด้วยการปรับปรุงโครงสร้างพื้นฐานในการดูแลผู้สูงอายุ ผ่านโครงการบริบาลและคุ้มครองสิทธิผู้สูงอายุในชุมชน เพื่อสร้างหลักประกันความมั่นคงในชีวิตให้กับผู้สูงอายุได้มีคุณภาพชีวิตที่ดี อีกทั้งเป็นการชะลอและป้องกันการเข้าสู่ภาวะพึ่งพิงในผู้สูงอายุ โดยในงาน ศาสตราจารย์ ดร.กนก วงษ์ตระหง่าน รองประธานคณะที่ปรึกษาติดตามและเร่งรัดการขับเคลื่อนนโยบายรัฐมนตรีว่าการกระทรวงการพัฒนาสังคมและความมั่นคงของมนุษย์ จะมีการบรรยายพิเศษ หัวข้อ “โครงการบริบาลและคุ้มครองสิทธิผู้สูงอายุในชุมชน” และยังมีนิทรรศการผลการดำเนินงานโครงการบริบาลและคุ้มครองสิทธิผู้สูงอายุในชุมชน ในปีงบประมาณ พ.ศ. 2567
กระทรวง พม. โดยกรมกิจการผู้สูงอายุ ได้เริ่มโครงการบริบาลและคุ้มครองสิทธิผู้สูงอายุในชุมชน ในปี 2567 มีผู้บริบาลคุ้มครองสิทธิผู้สูงอายุที่ผ่านการอบรม จำนวน 35 คน ใน 19 พื้นที่ 12 จังหวัด ได้แก่ จังหวัดเชียงราย เชียงใหม่ พิษณุโลก สุพรรณบุรี นครปฐม สิงห์บุรี ลพบุรี พระนครศรีอยุธยา สกลนคร อุบลราชธานี สงขลา และปัตตานี โดยผู้บริบาลคุ้มครองสิทธิผู้สูงอายุ จะได้รับการอบรมพัฒนาศักยภาพผ่านหลักสูตรที่ผ่านการรับรองจากกรมกิจการผู้สูงอายุ จำนวน 240 ชั่วโมง โดยเป็นภาคทฤษฎี 90 ชั่วโมง ภาคปฏิบัติ 60 ชั่วโมง การฝึกงาน 90 ชั่วโมง ซึ่งครอบคลุมทั้ง 5 มิติ ได้แก่ มิติสังคม เศรษฐกิจ สุขภาพ สภาพแวดล้อม และเทคโนโลยี เพื่อสามารถทำหน้าที่ในการปกป้อง คุ้มครองพิทักษ์สิทธิ ช่วยเหลือดูแล พัฒนาคุณภาพชีวิตของผู้สูงอายุได้อย่างครอบคลุมทุกมิติ
สำหรับปี 2568 กระทรวง พม. ตั้งเป้าขยายผลโครงการบริบาลและคุ้มครองสิทธิผู้สูงอายุในชุมชน ใน 156 พื้นที่ 76 จังหวัดทั่วประเทศ ทำให้สร้างผู้บริบาลคุ้มครองสิทธิผู้สูงอายุ จำนวน 307 คน โดยได้มอบหมายให้สำนักงานส่งเสริมและสนับสนุนวิชาการ (สสว.)  ซึ่งเป็นหน่วยงานวิชาการของกระทรวง พม. จำนวน 6 แห่ง เป็นผู้รับผิดชอบในการจัดอบรมหลักสูตรผู้บริบาลคุ้มครองสิทธิผู้สูงอายุ โดยร่วมจัดอบรมกับสถาบันการศึกษาในพื้นที่ เพื่อติดอาวุธทางความคิด ด้วยเทคนิคการทำงานที่จำเป็นหลากหลายมิติ ส่งผลให้สามารถทำงานร่วมกับภาคีเครือข่ายในชุมชนได้ ก่อนการปฏิบัติหน้าที่จริง ในเดือนเมษายน 2568
#ข่าวพม #พม #ศรส #esshelpme #5x5ฝ่าวิกฤติประชากร #พมหนึ่งเดียว #วราวุธศิลปอาชา #ศบปภ #หลักสูตรผู้บริบาลคุ้มครองสิทธิผู้สูงอายุ #ผู้สูงอายุ

ที่มา : https://www.thaigov.go.th/news/contents/details/92297