รัฐบาลไทย-ข่าวทำเนียบรัฐบาล-ดีอี เชื่อมั่นเวทีประชุมรัฐมนตรีอาเซียนด้านดิจิทัล ADGMIN ครั้งที่ 5 ปลุก 10 ประเทศอาเซียน ร่วมพัฒนาดิจิทัลอย่างทั่วถึง-เท่าเทียม ทั่วภูมิภาค


วันจันทร์ที่ 13 มกราคม 2568
13/01/2568
พิมพ์
ดีอี เชื่อมั่นเวทีประชุมรัฐมนตรีอาเซียนด้านดิจิทัล ADGMIN ครั้งที่ 5 ปลุก 10 ประเทศอาเซียน ร่วมพัฒนาดิจิทัลอย่างทั่วถึง-เท่าเทียม ทั่วภูมิภาค
ดีอี เชื่อมั่นเวทีประชุมรัฐมนตรีอาเซียนด้านดิจิทัล ADGMIN ครั้งที่ 5 ปลุก 10 ประเทศอาเซียน ร่วมพัฒนาดิจิทัลอย่างทั่วถึง-เท่าเทียม ทั่วภูมิภาค
เมื่อวันที่ 13 ม.ค. 68 นายประเสริฐ จันทรรวงทอง รองนายกรัฐมนตรี และรัฐมนตรีว่าการกระทรวงดิจิทัลเพื่อเศรษฐกิจและสังคม (ดีอี) เปิดเผยว่า จากการที่ประเทศไทย โดยกระทรวงดีอี ได้มีกำหนดเป็นเจ้าภาพจัดการประชุมรัฐมนตรีอาเซียนด้านดิจิทัล ครั้งที่ 5 (The 5th ASEAN Digital Ministers’ Meeting: The 5th ADGMIN) และการประชุมที่เกี่ยวข้อง ในระหว่างวันที่ 16 – 17 มกราคม 2568 ณ โรงแรมอนันตรา ริเวอร์ไซด์ และโรงแรมอวานี พลัส ริเวอร์ไซด์ กรุงเทพฯ ซึ่งจะจัดต่อเนื่องกับการประชุมเจ้าหน้าที่อาวุโสอาเซียนด้านดิจิทัล ครั้งที่ 5 (The 5th ASEAN Digital Senior Officials’ Meeting: The 5th ADGSOM) รวมถึงการประชุมร่วมกับคู่เจรจาและหุ้นส่วนเพื่อการพัฒนาของอาเซียน โดยนางสาวแพทองธาร ชินวัตร นายกรัฐมนตรี จะเป็นประธานในพิธีเปิดการประชุมในวันที่ 16 มกราคม 2568 นี้
สำหรับเวทีการประชุม ADGMIN ครั้งที่ 5 เป็นเวทีการประชุมรัฐมนตรีที่กำกับดูแลด้านดิจิทัลของอาเซียน 10 ประเทศ รวมถึงคู่เจรจาของอาเซียน ได้แก่ จีน ญี่ปุ่น สาธารณรัฐเกาหลี สหรัฐอเมริกา อินเดีย และสหภาพโทรคมนาคมระหว่างประเทศ (International Telecommunication Union: ITU) รวมทั้งเลขาธิการอาเซียน และรัฐมนตรีจากติมอร์ เลสเต เข้าร่วมในฐานะผู้สังเกตการณ์ของอาเซียน ซึ่งคาดว่าจะมีผู้เข้าร่วมกว่า 300 คน เพื่อร่วมหารือและแลกเปลี่ยนข้อคิดเห็นในการกำหนดทิศทางการพัฒนาด้านดิจิทัลในอาเซียน โดยมุ่งเน้นด้านเศรษฐกิจดิจิทัล นวัตกรรม เทคโนโลยีใหม่ การคุ้มครองข้อมูล การลดเหลื่อมล้ำทางดิจิทัล และความมั่นคงปลอดภัยไซเบอร์
ทั้งนี้ ในการประชุม ADGMIN ครั้งที่ 5 นี้ ประเทศไทยซึ่งเป็นเจ้าภาพและประธานการประชุม ได้นำเสนอหัวข้อหลัก (Theme) คือ “Secure, Innovative, Inclusive: Shaping ASEAN's Digital Future” หมายถึง การมุ่งเน้นและส่งเสริมสภาพแวดล้อมทางดิจิทัลที่มั่นคงปลอดภัย ตอบสนองและรับมือต่อภัยคุกคามและอาชญากรรมไซเบอร์ การพัฒนานวัตกรรมและเทคโนโลยีอุบัติใหม่ และการเข้าถึงเทคโนโลยีที่ทั่วถึงและเท่าเทียม ผ่านแกนหลักสำคัญ 3 ประการ ได้แก่ ความมั่นคง นวัตกรรม และความครอบคลุม ซึ่งจะเป็นเสาหลักที่จะพัฒนาอนาคตด้านดิจิทัลและนำอาเซียนไปสู่ความก้าวหน้าไปสู่อนาคตของภูมิภาคอาเซียน
ขณะเดียวกันในการประชุมฯ จะมีการพิจารณาประเด็นสำคัญ ได้แก่ การหารือระดับรัฐมนตรีที่กำกับดูแลด้านดิจิทัลของอาเซียน เพื่อแลกเปลี่ยนความก้าวหน้าและการพัฒนาด้านดิจิทัล โดยเฉพาะพัฒนาการที่สอดคล้องกับหัวข้อหลักของการประชุม เช่น การสร้างความเชื่อมั่นในบริการดิจิทัล ข้อริเริ่มการต่อต้านการหลอกลวงทางออนไลน์ บริการรัฐบาลอิเล็กทรอนิกส์ เทคโนโลยีดิจิทัล และการพัฒนาทักษะทางดิจิทัล รวมถึงการเสริมสร้างความเข้มแข็งของความร่วมมือกับคู่เจรจาและหุ้นส่วนเพื่อการพัฒนาของอาเซียน
รวมทั้งยังมีการรับรองเอกสารสำคัญ อาทิ ปฏิญญาดิจิทัลกรุงเทพ (Bangkok Digital Declaration) แถลงข่าวร่วมผลการประชุม ADGMIN ครั้งที่ 5 และการประชุมที่เกี่ยวข้อง (Joint Media Statement) ร่างเอกสารสำคัญที่เป็นแนวทางการดำเนินงานด้านต่าง ๆ อาทิ ความร่วมมือในการแก้ปัญหาอาชญากรรมออนไลน์ แนวปฏิบัติธรรมาภิบาลและจริยธรรมปัญญาประดิษฐ์ เชิงสร้างสรรค์ (Generative AI) การพัฒนาการยืนยันตัวตนทางดิจิทัล  สนับสนุนการไหลเวียนข้อมูล และการจัดการข้อมูลส่วนบุคคลตามมาตรฐานโลก เป็นต้น
นอกจากนี้ ยังมีการจัดการแข่งขันรางวัล ASEAN Digital Awards 2025 เป็นการแข่งขันรางวัลด้านดิจิทัลในระดับอาเซียน ประกอบด้วย 6 สาขา ได้แก่ Public Sector, Private Sector, Digital Inclusivity, Digital Content, Digital Start - up และ Digital Innovation เพื่อพัฒนาสิ่งสร้างสรรค์ นวัตกรรมใหม่ และสร้างแรงจูงใจ สำหรับการวิจัยและพัฒนาให้แก่นักนวัตกรรมด้านดิจิทัลในภูมิภาคอาเซียน และรัฐมนตรีอาเซียนจะเป็นผู้มอบรางวัลในพิธีประกาศผลรางวัลในช่วงงานเลี้ยงรับรองอาหารค่ำ ณ โรงแรม Capella Bangkok ในวันที่ 16 มกราคม 2568
“การประชุมรัฐมนตรีอาเซียนดิจิทัลครั้งที่ 5 ซึ่งประเทศไทยเป็นเจ้าภาพจัดขึ้นในครั้งนี้ ถือเป็นโอกาสอันดีที่จะแสดงถึงศักยภาพความพร้อมของไทยในการเป็นเจ้าภาพจัดการประชุม รวมถึงความเชื่อมั่นของรัฐบาลนางสาวแพทองธาร ชินวัตร นายกรัฐมนตรี ในการมุ่งมั่นขับเคลื่อนความมั่นคงปลอดภัยจากปัญหาอาชญากรรมทางออนไลน์ พร้อมกับการพัฒนาโครงสร้างพื้นฐานทางดิจิทัล นวัตกรรม ทรัพยากรมนุษย์ สนับสนุนให้เกิดความทั่วถึง และเท่าเทียมทางด้านเศรษฐกิจและสังคมดิจิทัลทั่วภูมิภาคอาเซียน” รองนายกฯ ประเสริฐ กล่าว

ที่มา : https://www.thaigov.go.th/news/contents/details/92319