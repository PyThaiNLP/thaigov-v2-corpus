รัฐบาลไทย-ข่าวทำเนียบรัฐบาล-กรมทางหลวงชนบท ก่อสร้างสะพานข้ามคลองผันน้ำคลองชุมพร จังหวัดชุมพร คืบหน้ากว่าร้อยละ 93 เพิ่มศักยภาพการคมนาคม พร้อมสนับสนุนการรับมืออุทกภัย คาดพร้อมเปิดใช้งานปี 2568


วันจันทร์ที่ 13 มกราคม 2568
กรมทางหลวงชนบท ก่อสร้างสะพานข้ามคลองผันน้ำคลองชุมพร จังหวัดชุมพร คืบหน้ากว่าร้อยละ 93 เพิ่มศักยภาพการคมนาคม พร้อมสนับสนุนการรับมืออุทกภัย คาดพร้อมเปิดใช้งานปี 2568
...
นายมนตรี เดชาสกุลสม อธิบดีกรมทางหลวงชนบท กระทรวงคมนาคม เปิดเผยว่า กรมทางหลวงชนบท (ทช.) ดำเนินโครงการก่อสร้างสะพานข้ามคลองผันน้ำคลองชุมพร กม. ที่ 12+260 อำเภอเมือง จังหวัดชุมพร โดยก่อสร้างทดแทนสะพานเดิมเพื่อสนับสนุนโครงการป้องกันและบรรเทาอุทกภัยบริเวณตัวเมืองชุมพรของกรมชลประทาน มีความคืบหน้ากว่าร้อยละ 93 ขณะนี้อยู่ระหว่างการก่อสร้างถนนต่อเชื่อมสะพาน และติดตั้งไฟฟ้าแสงสว่างและอุปกรณ์อำนวยความปลอดภัยบนสะพาน คาดว่าจะแล้วเสร็จและสามารถเปิดใช้งานได้ประมาณเดือนกุมภาพันธ์ 2568 เดิมบริเวณจุดก่อสร้างเป็นคลองหัวท่า กว้าง 40 เมตร และมีสะพานแหลมญวนประชารักษ์ ชพ.023 ยาว 80 เมตร เพื่อให้ประชาชนใช้สำหรับเดินทางข้ามลำน้ำ ต่อมากรมชลประทานได้มีการขุดขยายคลองจากเดิมกว้าง 40 เมตร เป็น 116 เมตร เพื่อผันน้ำในช่วงฤดูฝนหรือช่วงมรสุม ส่งผลให้สะพานเดิมสั้นกว่าลำน้ำ ประกอบกับช่วงตอม่อสะพานเดิมขวางทางน้ำ ทช. จึงได้ดำเนินการก่อสร้างสะพานใหม่ทดแทน เพื่อให้ช่วงตอม่อสะพานเหมาะสมกับขนาดของคลองที่ขุดใหม่ และช่วยบรรเทาอุทกภัยที่จะเกิดขึ้นอีกในอนาคต พร้อมเชื่อมต่อโครงข่ายคมนาคมให้สมบูรณ์ ประชาชนสามารถเดินทางได้อย่างสะดวกปลอดภัยในทุกฤดู ยกระดับความเป็นอยู่ขั้นพื้นฐานของผู้ที่อาศัยอยู่ในพื้นที่ ส่งเสริมระบบการเกษตรในชุมชน รวมทั้งสนับสนุนให้การคมนาคมขนส่งสินค้าเข้าสู่ตัวเมืองได้อย่างรวดเร็วยิ่งขึ้น
สำหรับสะพานฯ เป็นการเชื่อมระหว่างหมู่ที่ 7 ตำบลทุ่งคากับหมู่ที่ 8 ตำบลบางหมาก อำเภอเมือง จังหวัดชุมพร ก่อสร้างเป็นสะพานอนกรีตเสริมเหล็ก ยาว 160 เมตร ผิวจราจรกว้าง 9 เมตร ขนาด 2 ช่องจราจรไป - กลับ ไม่มีทางเท้า พร้อมถนนต่อเชื่อมผิวจราจรคอนกรีตเสริมเหล็ก กว้าง 6 เมตร ยาว 394 เมตร พร้อมติดตั้งเครื่องหมายจราจรและอุปกรณ์อำนวยความปลอดภัย ใช้งบประมาณ 42.150 ล้านบาท

ที่มา : https://www.thaigov.go.th/news/contents/details/92298