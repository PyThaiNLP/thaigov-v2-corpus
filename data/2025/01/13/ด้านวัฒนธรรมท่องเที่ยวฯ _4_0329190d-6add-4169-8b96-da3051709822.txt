รัฐบาลไทย-ข่าวทำเนียบรัฐบาล-วธ. เตรียมคัดเลือกผู้ทำคุณประโยชน์ต่อกระทรวงวัฒนธรรม ปี 2568 และคัดเลือกสำนักงานวัฒนธรรมจังหวัดดีเด่น 


วันจันทร์ที่ 13 มกราคม 2568
วธ. เตรียมคัดเลือกผู้ทำคุณประโยชน์ต่อกระทรวงวัฒนธรรม ปี 2568 และคัดเลือกสำนักงานวัฒนธรรมจังหวัดดีเด่น
วธ. เตรียมคัดเลือกผู้ทำคุณประโยชน์ต่อกระทรวงวัฒนธรรม ปี 2568 และคัดเลือกสำนักงานวัฒนธรรมจังหวัดดีเด่น เพื่อขอบคุณ-มอบโล่เชิดชูเกียรติ บุคลากร-หน่วยงานร่วมสนับสนุนขับเคลื่อนงานวัฒนธรรมสู่ Soft Power ระดับโลก และมีผลงานโดดเด่นเป็นที่ประจักษ์
วธ. เตรียมคัดเลือกผู้ทำคุณประโยชน์ต่อกระทรวงวัฒนธรรม ปี 2568 และคัดเลือกสำนักงานวัฒนธรรมจังหวัดดีเด่น เพื่อขอบคุณ-มอบโล่เชิดชูเกียรติ บุคลากร-หน่วยงานร่วมสนับสนุนขับเคลื่อนงานวัฒนธรรมสู่ Soft Power ระดับโลก และมีผลงานโดดเด่นเป็นที่ประจักษ์
นางสาวสุดาวรรณ หวังศุภกิจโกศล รัฐมนตรีว่าการกระทรวงวัฒนธรรม กล่าวว่า ตามที่กระทรวงวัฒนธรรม (วธ.) ขับเคลื่อนงานวัฒนธรรมเสริมสร้างสังคมเข้มแข็งและสนับสนุนเศรษฐกิจวัฒนธรรมให้เติบโตอย่างยั่งยืน ส่งเสริม สร้างสรรค์ ผลักดันทุนทางวัฒนธรรมให้เป็นทุนทางเศรษฐกิจ เสริมสร้างระบบนิเวศและพัฒนา โครงสร้างพื้นฐานเศรษฐกิจวัฒนธรรม เสริมพลังสร้างสรรค์ให้ “คน” เป็นปัจจัยสำคัญในการขับเคลื่อนเศรษฐกิจวัฒนธรรมและสังคม และพัฒนาและผลักดันสินค้าและบริการทางวัฒนธรรมให้มีส่วนแบ่งเพิ่มขึ้นในตลาดโลก โดยเชื่อมโยงอุตสาหกรรมวัฒนธรรมกับอุตสาหกรรมสาขาอื่น ๆ โดยที่ผ่านมา วธ. ได้รับความร่วมมือเป็นอย่างดียิ่งจากภาคีเครือข่ายทุกภาคส่วน ไม่ว่าจะเป็นเครือข่ายศิลปินทุกสาขา กลุ่มวิชาชีพในอุตสาหกรรมวัฒนธรรม กลุ่มธุรกิจการท่องเที่ยว ตลอดจนหน่วยงานภาครัฐ องค์กรภาคเอกชน องค์กรภาคประชาชน หรือองค์กรที่ไม่แสวงหากำไรต่างๆ ร่วมกันผลักดันและส่งเสริมกิจกรรมงานด้านวัฒนธรรมต่าง ๆ ทุ่มเททั้งกำลังกาย สติปัญญาและกำลังทรัพย์ ทำให้ชุมชน สังคม มีความเข้มแข็งในมิติทางวัฒนธรรม เป็นกำลังสำคัญในการส่งเสริมการขับเคลื่อน Soft Power ของประเทศไทย จนสามารถก้าวไปสู่เป้าหมายที่ตั้งไว้
ทั้งนี้ วธ. ได้ตระหนักถึงความทุ่มเทของทุกหน่วยงาน จึงได้ดำเนินการคัดเลือกผู้ทำคุณประโยชน์ต่อกระทรวงวัฒนธรรมมาตั้งแต่ปีพุทธศักราช 2550 จนถึงปัจจุบัน เพื่อประกาศยกย่องเชิดชูเกียรติ และมอบโล่เชิดชูเกียรติ แก่ภาคีเครือข่ายภาคประชาชน บุคคลธรรมดา และนิติบุคคลหรือคณะบุคคล ที่มีผลงานโดดเด่นเป็นที่ประจักษ์ได้รับการยอมรับในการสนับสนุน ส่งเสริมการขับเคลื่อนนโยบายของรัฐบาลและกระทรวงวัฒนธรรม ด้านศาสนา ศิลปะ และวัฒนธรรม รวมถึงการถ่ายทอดองค์ความรู้ หรือสร้างนวัตกรรมทางวัฒนธรรมที่เป็นประโยชน์ต่อชุมชน สังคม โดยล่าสุด เมื่อเร็วๆ นี้ วธ. ได้มีการประชุมเตรียมพร้อมสำหรับการคัดเลือกผู้ทำคุณประโยชน์ต่อกระทรวงวัฒนธรรม ประจำปีงบประมาณ พ.ศ. 2568 ทั้งนี้ เบื้องต้นสำนักงานปลัดกระทรวงวัฒนธรรม ส่วนกลาง ได้ชี้แจงเกณฑ์การคัดเลือกผู้ทำคุณประโยชน์ต่อกระทรวงวัฒนธรรม ประจำปีงบประมาณ พ.ศ.2568 และการคัดเลือกสำนักงานวัฒนธรรมจังหวัดดีเด่น ประจำปีงบประมาณ พ.ศ. 2568 ให้แก่ส่วนภูมิภาค เพื่อให้ผู้ปฏิบัติงานเกิดความเข้าใจที่ตรงกัน และสามารถนำไปปฏิบัติได้อย่างถูกต้อง เรียบร้อยแล้ว โดยจะมีการมอบโล่เชิดชูเกียรติ “วัฒนคุณาธร” โดยรัฐมนตรีว่าการกระทรวงวัฒนธรรม ในวันคล้ายวันสถาปนากระทรวงวัฒนธรรมหรือวันที่กระทรวงวัฒนธรรมกำหนด
นางสาวสุดาวรรณ กล่าวอีกว่า นอกจากนี้ วธ. เตรียมดำเนินการคัดเลือกคัดเลือกสำนักงานวัฒนธรรมจังหวัดดีเด่น ประจำปีงบประมาณ พ.ศ. 2568 เพื่อยกย่องเชิดชูเกียรติสำนักงานวัฒนธรรมจังหวัดที่สามารถขับเคลื่อนงานวัฒนธรรม ในพื้นที่ได้อย่างมีประสิทธิภาพ เป็นรูปธรรม และได้รับการยอมรับจากผู้บริหารหน่วยงาน องค์กรภาครัฐ ภาคเอกชน และเครือข่ายทางวัฒนธรรม ส่งเสริมและผลักดันให้สำนักงานวัฒนธรรมจังหวัดมีการปรับปรุง พัฒนา และยกระดับมาตรฐานคุณภาพการดำเนินงานของสำนักงาน เป็นขวัญกำลังใจ เสริมแรงจูงใจในการปฏิบัติงานของบุคลากรในสำนักงานวัฒนธรรมจังหวัด และประชาสัมพันธ์เผยแพร่ผลการปฏิบัติงานของสำนักงานวัฒนธรรมจังหวัดที่มีผลงานดีเด่นให้เป็นแหล่งเรียนรู้ และแลกเปลี่ยนประสบการณ์การปฏิบัติงานด้านวัฒนธรรมในพื้นที่ โดยสำนักงานวัฒนธรรมจังหวัดที่ได้รับการคัดเลือกฯ จะได้รับโล่เชิดชูเกียรติ สำนักงานวัฒนธรรมจังหวัดดีเด่นจากรัฐมนตรีว่าการกระทรวงวัฒนธรรม อีกด้วย
“กระทรวงวัฒนธรรม เป็นองค์กรที่ดำเนินงานด้านศาสนา ศิลปะ และวัฒนธรรม ขับเคลื่อนงานวัฒนธรรมเสริมสร้างสังคมเข้มแข็งและสนับสนุนเศรษฐกิจวัฒนธรรมให้เติบโตอย่างยั่งยืน เชื่อมโยงอุตสาหกรรมวัฒนธรรมกับอุตสาหกรรมสาขาอื่นๆ บูรณาการความร่วมมือกับทุกภาคส่วนและทุกหน่วยงานอย่างโปร่งใส ทำให้มีบุคลากรและหน่วยงานทุกภาคสนับสนุนงานด้านวัฒนธรรมทุกแขนงร่วมกันอย่างยั่งยืนและผลักดัน Soft Power ศาสนา ศิลปะ และวัฒนธรรม ก้าวสู่ระดับโลกร่วมกัน นับได้ว่าการคัดเลือกผู้ทำคุณประโยชน์ต่อกระทรวงวัฒนธรรมและสำนักงานวัฒนธรรมจังหวัดดีเด่น ของกระทรวงวัฒนธรรมเป็นส่วนหนึ่งของการขอบคุณและยกย่องเชิดชูเกียรติไว้ ณ โอกาสนี้” รัฐมนตรีว่าการกระทรวงวัฒนธรรม กล่าว

ที่มา : https://www.thaigov.go.th/news/contents/details/92311