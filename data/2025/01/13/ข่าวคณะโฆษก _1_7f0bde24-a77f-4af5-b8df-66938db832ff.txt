รัฐบาลไทย-ข่าวทำเนียบรัฐบาล-นายกฯ สั่งด่วนใน ครม. ทุกกระทรวงที่เกี่ยวข้องต้องเร่งแก้ไขปัญหาภาพลักษณ์ให้นักท่องเที่ยวมั่นใจให้ได้ในทุกมิติ ขณะที่ PM2.5 แม้จะลดลง แต่ต้องเร่งทำให้มากขึ้นเพื่ออากาศดีของประเทศไทย


วันจันทร์ที่ 13 มกราคม 2568
13/01/2568
พิมพ์
นายกฯ สั่งด่วนใน ครม. ทุกกระทรวงที่เกี่ยวข้องต้องเร่งแก้ไขปัญหาภาพลักษณ์ให้นักท่องเที่ยวมั่นใจให้ได้ในทุกมิติ ขณะที่ PM2.5 แม้จะลดลง แต่ต้องเร่งทำให้มากขึ้นเพื่ออากาศดีของประเทศไทย
ส่วนปัญหาภูเก็ตทุกมิติ ขอทุกหน่วยงานเร่งดำเนินการหลังลงพื้นที่ ด้าน “บ้านเพื่อคนไทย” นายกฯ แจ้ง ครม. วันศุกร์ 17 ม.ค. นี้ เตรียมเปิดตัวบ้านคนไทย
วันจันทร์ที่ 13 มกราคม 2568 เวลา 10.30 น. นายจิรายุ ห่วงทรัพย์ โฆษกประจำสำนักนายกรัฐมนตรี เปิดเผยว่า นายกรัฐมนตรีมีข้อสั่งการในที่ประชุมคณะรัฐมนตรีครั้งที่ 2 /2568 ดังนี้
1) โครงการ “บ้านเพื่อคนไทย” ในวันศุกร์ที่ 17 ม.ค. นี้ รองนายกรัฐมนตรี นายสุริยะ จึงรุ่งเรืองกิจ ซึ่งได้รับมอบหมายให้ผลักดันโครงการ “บ้านเพื่อคนไทย” ซึ่งมีวัตถุประสงค์ที่จะสนับสนุนเรื่องที่อยู่อาศัยให้ผู้มีรายได้น้อย และกลุ่มคนที่เพิ่งเริ่มทำงาน (First Jobber) มีโอกาสได้ถือครองและมีที่อยู่อาศัยเป็นของตนเอง จะแถลงถึงรายละเอียดอย่างเป็นทางการในวันศุกร์นี้ ขอให้คณะรัฐมนตรีทุกท่านติดตามรายละเอียดและช่วยประชาสัมพันธ์โครงการนี้และขอเชิญเข้าร่วมพิธีการเปิดตัวโครงการนี้ในช่วงบ่ายของวันที่ 17 ม.ค. นี้
2) การลงพื้นที่ตรวจราชการที่จังหวัดภูเก็ตเมื่อสัปดาห์ที่ผ่านมา นายกรัฐมนตรีและคณะได้ไปตรวจราชการในจังหวัดภูเก็ต และพบปัญหาเร่งด่วนของพี่น้องประชาชน ซึ่งได้สั่งการไปเบื้องต้นแล้ว แต่ขอกำชับหน่วยงานที่เกี่ยวข้องให้เร่งดำเนินการ ดังนี้
1.ปัญหาเรื่องการขาดแคลนน้ำเพื่อการอุปโภคและบริโภค ขอให้ ก.มหาดไทย ก.ทรัพย์ฯ กรมชลประทาน กรมทรัพยากรน้ำบาดาล ดูแลและจัดหาน้ำประปาให้เพียงพอกับความต้องการของพี่น้องประชาชน โดยเฉพาะอย่างยิ่งต้องสามารถรองรับความต้องการใช้ในธุรกิจท่องเที่ยวของจังหวัดภูเก็ตด้วย โดยนายกรัฐมนตรีได้สั่งการว่า ในแผนระยะสั้นขอให้เร่งวางแผนว่าจะขยายอ่างเก็บน้ำ และท่อส่งน้ำในจังหวัด เพื่อให้เกิดประสิทธิภาพสูงสุดในการจัดส่งน้ำให้เพียงพอต่อความต้องการ ส่วนในระยะยาวขอให้หน่วยงานที่เกี่ยวข้องทั้ง ก.มหาดไทย ก.เกษตรฯ และ ก.ทรัพย์ฯ เร่งศึกษาและเร่งรัดโครงการแนวท่อส่งน้ำจากเขื่อนรัชชประภา อ่างเก็บน้ำลำรูใหญ่จากจังหวัดพังงามายังจังหวัดภูเก็ต เพื่อป้องกันและแก้ไขปัญหาน้ำได้อย่างยั่งยืน
2.ปัญหาด้านการคมนาคม ขอให้ ก.คมนาคม เร่งรัดการก่อสร้างโครงการต่าง ๆ ที่ได้รับความเห็นชอบให้แล้วเสร็จโดยเร็ว รวมทั้งจัดทำแผนและประชาสัมพันธ์ให้ประชาชนทราบ เพื่อลดผลกระทบต่อการจราจรและการสัญจรของพี่น้องประชาชนในช่วงระหว่างการก่อสร้าง ตลอดจนเร่งศึกษาเส้นทางเลี่ยงเมือง รวมถึงระบบขนส่งทางรางและทางน้ำ เช่น boat taxi ที่จะมาช่วยบรรเทาการจราจรบนท้องถนน รวมทั้งการปรับปรุงโครงสร้างพื้นฐาน เพื่อเพิ่มประสิทธิภาพในการรองรับนักท่องเที่ยว ทั้งสนามบินภูเก็ต โครงข่ายถนนและระบบขนส่งสาธารณะขนาดใหญ่ในจังหวัดภูเก็ตและจังหวัดใกล้เคียง
3.ปัญหาด้านความปลอดภัยของนักท่องเที่ยว ขอให้ ก.ท่องเที่ยวฯ และสำนักงานตำรวจแห่งชาติร่วมกันวางแผนและให้ความมั่นใจให้กับนักท่องเที่ยว โดยจัดให้มีตำรวจท่องเที่ยวที่เพียงพอ เพิ่มมาตรการในการคัดกรองตรวจตราบริเวณที่มีความเสี่ยง และปราบปรามผู้มีอิทธิพลในพื้นที่จังหวัดภูเก็ตและจังหวัดอื่น ๆ อย่างจริงจัง
นายจิรายุ กล่าวต่อไปว่า สำหรับการแก้ไขปัญหาฝุ่น PM2.5 ทั่วประเทศนั้น นายกรัฐมนตรีมีข้อสั่งการ ดังนี้ ตามที่ได้สั่งการและมอบหมายให้หน่วยงานต่าง ๆ เร่งแก้ปัญหาเรื่องฝุ่น PM2.5 ไปเมื่อการประชุม ครม. เมื่ออังคารที่แล้ว แต่ช่วงนี้สถานการณ์ฝุ่นรุนแรงขึ้นในหลายพื้นที่ โดยเฉพาะ กทม. ขอให้ทุกหน่วยงาน เร่งดำเนินการตามที่ได้มอบหมายไปให้เกิดผลโดยเร็ว รวมทั้งชี้แจงมาตรการต่าง ๆ ให้ประชาชนทราบด้วย
ขณะที่เรื่องที่มีผลกระทบต่อนักท่องเที่ยวที่จะเดินทางมาประเทศไทยนั้น นายกรัฐมนตรีสั่งการว่า เรื่องดาราจีนที่หายตัวไปที่ประเทศเมียนมา แม้ว่าจะสามารถติดตามตัวกลับมาได้เร็วแล้ว แต่เหตุการณ์นี้ส่งผลต่อความเชื่อมั่นของนักท่องเที่ยวชาวจีน จึงขอให้ ก.ดิจิทัลฯ ติดตามการเผยแพร่ Fake News ใน Social Media และร่วมมือกับ ก.ต่างประเทศ และ ก.ท่องเที่ยว ในการแก้ไข Fake News รวมทั้งเร่งประชาสัมพันธ์ และประสานกับทางการจีนเพื่อทำความเข้าใจและฟื้นความเชื่อมั่นให้กับนักท่องเที่ยวชาวจีนโดยด่วน

ที่มา : https://www.thaigov.go.th/news/contents/details/92304