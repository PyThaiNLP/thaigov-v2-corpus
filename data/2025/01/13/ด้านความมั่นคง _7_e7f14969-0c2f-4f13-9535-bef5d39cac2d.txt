รัฐบาลไทย-ข่าวทำเนียบรัฐบาล-มท.4 เปิดงานสมัชชาสุขภาพสันนิบาตเทศบาล ครั้งที่ 1 พ.ศ. 2568 “การขับเคลื่อนสุขภาวะ และนวัตกรรมการลดอุบัติเหตุ”


วันจันทร์ที่ 13 มกราคม 2568
13/01/2568
พิมพ์
มท.4 เปิดงานสมัชชาสุขภาพสันนิบาตเทศบาล ครั้งที่ 1 พ.ศ. 2568 “การขับเคลื่อนสุขภาวะ และนวัตกรรมการลดอุบัติเหตุ”
มท.4 เปิดงานสมัชชาสุขภาพสันนิบาตเทศบาล ครั้งที่ 1 พ.ศ. 2568 “การขับเคลื่อนสุขภาวะ และนวัตกรรมการลดอุบัติเหตุ”
วันนี้ (13 มกราคม 2568) ที่โรงแรมมิราเคิลแกรนด์ คอนเวนชั่น กรุงเทพมหานคร สำนักงานคณะกรรมการสุขภาพแห่งชาติ (สช.) ร่วมกับคณะกรรมการศึกษาแนวทางความปลอดภัย ป้องกัน และลดอุบัติเหตุบนท้องถนนอย่างยั่งยืน (คศป.) และกรมส่งเสริมการปกครองท้องถิ่น (สถ.) กระทรวงมหาดไทย จัดงาน สมัชชาสุขภาพสันนิบาตเทศบาล ครั้งที่ 1 พ.ศ. 2568 ภายใต้หัวข้อ “การขับเคลื่อนเมืองสุขภาวะ และนวัตกรรมการลดอุบัติเหตุ” โดย นางสาวธีรรัตน์ สำเร็จวาณิชย์ รัฐมนตรีช่วยว่าการกระทรวงมหาดไทย เป็นประธานเปิดงาน มีผู้เข้าร่วมงานกว่า 600 คน ประกอบด้วย นายกเทศมนตรี ปลัดเทศบาล และเจ้าหน้าที่จากหน่วยงานที่เกี่ยวข้อง เพื่อผลักดันนโยบายสาธารณะแบบมีส่วนร่วม พร้อมพัฒนากลไกส่งเสริมสุขภาวะเขตเมืองอย่างยั่งยืน
นางสาวธีรรัตน์ กล่าวระหว่างเปิดงานว่า รัฐบาลให้ความสำคัญอย่างยิ่งกับการยกระดับคุณภาพชีวิตและความปลอดภัยของประชาชนในทุกมิติ โดยเฉพาะการลดอุบัติเหตุทางถนน ซึ่งถือเป็นความท้าทายสำคัญที่ทุกฝ่ายต้องร่วมมือกันพัฒนา ทั้งในด้านนโยบาย นวัตกรรม และการบูรณาการความร่วมมือ เพื่อสร้างสภาพแวดล้อมที่ปลอดภัยและสุขภาวะที่ดีแก่ประชาชน
“รัฐบาลให้ความสำคัญกับการสร้างคุณภาพชีวิตที่ดีและความปลอดภัยของประชาชน เราต้องร่วมมือกันในทุกภาคส่วนเพื่อผลักดันนวัตกรรม การพัฒนานโยบาย และการบูรณาการการทำงาน เพื่อเป้าหมายสูงสุดในการลดอุบัติเหตุ และยกระดับสุขภาวะของเมืองให้ดีขึ้น” นางสาวธีรรัตน์กล่าว
นอกจากนี้ ภายในงานยังมีพิธีปฏิญาณตนและการมอบหมวกนิรภัยประทับตราสัญลักษณ์เฉลิมพระเกียรติ พระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 72 พรรษา ให้แก่เทศบาลนครและเทศบาลเมือง

ที่มา : https://www.thaigov.go.th/news/contents/details/92323