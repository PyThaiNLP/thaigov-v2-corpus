รัฐบาลไทย-ข่าวทำเนียบรัฐบาล-"วราวุธ" ระบุ "ซิงซิง-ดาราจีน" เป็นเหยื่อขบวนการค้ามนุษย์ พม. คุ้มครองตามกลไก NRM ตอนนี้ อยู่ในสภาวะที่ดีขึ้น พร้อมพูดคุยทีมสหวิชาชีพ


วันจันทร์ที่ 13 มกราคม 2568
"วราวุธ" ระบุ "ซิงซิง-ดาราจีน" เป็นเหยื่อขบวนการค้ามนุษย์ พม. คุ้มครองตามกลไก NRM ตอนนี้ อยู่ในสภาวะที่ดีขึ้น พร้อมพูดคุยทีมสหวิชาชีพ
"วราวุธ" ระบุ "ซิงซิง-ดาราจีน" เป็นเหยื่อขบวนการค้ามนุษย์ พม. คุ้มครองตามกลไก NRM ตอนนี้ อยู่ในสภาวะที่ดีขึ้น พร้อมพูดคุยทีมสหวิชาชีพ
วันที่ 11 มกราคม 2568 ที่กระทรวงการพัฒนาสังคมและความมั่นคงของมนุษย์ นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) ให้สัมภาษณ์ถึงกรณีนักแสดงชาวจีน "ซิงซิง" ได้รับการช่วยเหลือจากการถูกหลอกเป็นเหยื่อขบวนการค้ามนุษย์บริเวณชายแดนไทย-เมียนมา ว่า จากการตรวจสอบทราบว่าได้ตกเป็นเหยื่อของขบวนการค้ามนุษย์ หลังจากการช่วยเหลือคุ้มครองผู้เสียหายจากการค้ามนุษย์ตามกลไกการส่งต่อระดับชาติ (National Referral Mechanism : NRM) ต้องดูว่าผู้เสียหายมีแนวทางที่จะฟ้องร้องเอาผิดหรือไม่ หากมีการฟ้องร้องจะดำเนินการตามขั้นตอนของกฎหมายของประเทศไทยต่อไป แต่ถ้าหากไม่มีการฟ้องร้อง ทางกระทรวง พม. จะติดต่อกับทางสถานเอกอัครราชทูตจีนประจำประเทศไทยเพื่อที่จะส่งตัวกลับไปยังภูมิลำเนาเดิม ซึ่งตอนนี้ ผู้เสียหายยังอยู่ในความดูแลของกระทรวง พม. และพร้อมพูดคุยให้ข้อมูลจึงทำให้ทราบว่าผู้เสียหายตกเป็นเหยื่อในขบวนการค้ามนุษย์ จะมีการดำเนินการตามแนวทางของกระทรวง พม. และหน่วยงานที่เกี่ยวข้องต่อไป ตอนนี้ผู้เสียหายอยู่ในสภาวะที่ดีขึ้น พร้อมที่จะพูดคุยกับเจ้าหน้าที่และทีมสหวิชาชีพแต่การที่จะออกมาให้สัมภาษณ์นั้นคงต้องรออีกสักระยะก่อน
นายวราวุธ กล่าวว่า ตนคิดว่าการที่ประเทศไทยนั้น ตั้งอยู่จุดศูนย์กลางของอาเซียน ซึ่งที่ตั้งของประเทศไทยตามหลักทางกายภาพเราสามารถเดินทางไปในทุกประเทศของอาเซียนได้อย่างสะดวก จึงอาจจะเป็นเหตุให้ผู้ไม่หวังดีนั้นใช้ประเทศไทยเป็นทางผ่าน เนื่องจากเดินทางสะดวกใกล้กับหลายๆประเทศหากไปประเทศอื่นอาจจะเดินทางไม่สะดวก ดังนั้นด้วยความสะดวกสบายในการเดินทางของประเทศไทย อาจจะเป็นดาบสองคม อย่างไรก็ตาม ขอความร่วมมือไปยังพี่น้องประชาชนทุกคน ถ้าเห็นพฤติกรรมที่ล่อแหลมหรือที่น่าสงสัยเกี่ยวกับการค้ามนุษย์  ขอให้แจ้งมาที่กระทรวง พม. โทรสายด่วน 1300 ตลอด 24 ชั่วโมง และกระทรวง พม. จะรีบส่งหน่วยเคลื่อนที่เร็วไปยังที่เกิดเหตุ
#ข่าวพม #พม #ศรส #esshelpme #5x5ฝ่าวิกฤติประชากร #พมหนึ่งเดียว #วราวุธศิลปอาชา #ศบปภ #ค้ามนุษย์ #ซิงซิง

ที่มา : https://www.thaigov.go.th/news/contents/details/92293