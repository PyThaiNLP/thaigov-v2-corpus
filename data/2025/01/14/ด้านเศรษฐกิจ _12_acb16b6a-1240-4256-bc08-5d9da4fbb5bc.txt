รัฐบาลไทย-ข่าวทำเนียบรัฐบาล-ปลัดเกษตรฯ หารือด้านเกษตรระหว่างไทย-มาเลเซีย มุ่งผลักดันแนวทางส่งเสริมภาคเกษตรร่วมกันอย่างเป็นรูปธรรม


วันอังคารที่ 14 มกราคม 2568
ปลัดเกษตรฯ หารือด้านเกษตรระหว่างไทย-มาเลเซีย มุ่งผลักดันแนวทางส่งเสริมภาคเกษตรร่วมกันอย่างเป็นรูปธรรม
ปลัดเกษตรฯ หารือด้านเกษตรระหว่างไทย-มาเลเซีย มุ่งผลักดันแนวทางส่งเสริมภาคเกษตรร่วมกันอย่างเป็นรูปธรรม
นายประยูร อินสกุล ปลัดกระทรวงเกษตรและสหกรณ์ เปิดเผยภายหลังการหารือกับนาย Datuk Seri Isham ปลัดกระทรวงเกษตรและความมั่นคงอาหารมาเลเซีย และคณะ โดยมี นางฐิติพร หลาวประเสริฐ รองอธิบดีกรมประมง นางสาวปรียานุช ทิพยะวัฒน์ รองเลขาธิการสำนักงานมาตรฐานสินค้าเกษตรและอาหารแห่งชาติ นางสาวไปรยา เศวตจินดา ผู้อำนวยการสำนักการเกษตรต่างประเทศ นายอลงกต โพธิ์ดี ผู้อำนวยการกลุ่มวิจัยการกักกันพืช สำนักวิจัยพัฒนาการอารักขาพืช กรมวิชาการเกษตร นางสาววนิดา แจ้งประจักษ์ ผู้อำนวยการกองความร่วมมือด้านการปศุสัตว์ระหว่างประเทศ กรมปศุสัตว์ และเจ้าหน้าที่ที่เกี่ยวข้อง เข้าร่วม ณ ห้องประชุม 112 กระทรวงเกษตรและสหกรณ์ ว่า การหารือระหว่างกระทรวงเกษตรและสหกรณ์ของไทยและมาเลเซีย มีประเด็นสำคัญ ได้แก่ การติดตามความก้าวหน้าการพิจารณาการส่งออกสินค้าปศุสัตว์ของไทยไปมาเลเซีย ได้แก่ เนื้อสัตว์ปีก และผลิตภัณฑ์จากนม ลูกเป็ดและไข่ฟัก ลูกไก่และไข่ฟัก แพะมีชีวิตเพื่อการทำพันธุ์ เนื้อโค เนื้อสุกรแช่เย็นและแช่แข็ง และเนื้อสัตว์ปีกแปรรูปปรุงสุก เป็นต้น ซึ่งฝ่ายไทยขอให้มาเลเซียช่วยเร่งการพิจารณาสินค้าเกษตรของไทย รวมถึงการติดตามความก้าวหน้าการพิจารณาบันทึกความเข้าใจว่าด้วยความร่วมมือด้านการเกษตรระหว่างไทยกับมาเลเซีย ซึ่งหากไม่มีข้อแก้ไขคาดว่าจะสามารถ
ลงนามได้ในอนาคตอันใกล้นี้ โดยจะสามารถจัดการประชุมคณะทำงานร่วมด้านการเกษตร ระหว่างไทย-มาเลเซีย ครั้งที่ 1 (1st Meeting Joint Working Group on Agriculture between Thailand and Malaysia) เพื่อหารือ ความร่วมมือด้านการเกษตรระหว่างกันอย่างเป็นทางการ และมีการดำเนินการร่วมกันอย่างเป็นรูปธรรม ทั้งโครงการความร่วมมือด้านการเกษตรที่ทั้งสองฝ่ายสนใจ รวมถึงการหารือเชิงเทคนิคในสาขาต่าง ๆ ระหว่างกัน นอกจากนี้ ฝ่ายไทยยินดีให้ความร่วมมือในการเตรียมความพร้อมต้อนรับการเดินทางเยือนไทยของรัฐมนตรีว่าการกระทรวงเกษตรฯ มาเลเซีย ช่วงปลายเดือนกุมภาพันธ์นี้ด้วย
สำหรับประเทศไทยและมาเลเซีย เป็นมิตรประเทศที่มีความสัมพันธ์ใกล้ชิดมาอย่างยาวนาน มาเลเซีย นับเป็นประเทศเพื่อนบ้านที่สำคัญและประเทศคู่ค้าอันดับที่ 4 ของไทย รองจากจีน สหรัฐอเมริกา และญี่ปุ่น และ เป็นคู่ค้าใหญ่ที่สุดของไทยในอาเซียน จึงเป็นโอกาสอันดีสำหรับฝ่ายไทยและมาเลเซียในการหารือแนวทางส่งเสริมและประสานความร่วมมือระหว่างกันเพื่อการพัฒนาด้านการเกษตรของไทยและมาเลเซียให้ก้าวหน้ายิ่งขึ้นต่อไป

ที่มา : https://www.thaigov.go.th/news/contents/details/92365