รัฐบาลไทย-ข่าวทำเนียบรัฐบาล-สำนักงานปลัดกระทรวงกลาโหมจัดกิจกรรมจิตอาสาพัฒนา "เราทำความ ดี ด้วยหัวใจ" เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีสมมงคลพระชนมายุเท่าพระบาทสมเด็จพระพุทธยอดฟ


วันอังคารที่ 14 มกราคม 2568
สำนักงานปลัดกระทรวงกลาโหมจัดกิจกรรมจิตอาสาพัฒนา "เราทำความ ดี ด้วยหัวใจ" เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีสมมงคลพระชนมายุเท่าพระบาทสมเด็จพระพุทธยอดฟ
ในวันอังคารที่ ๑๔ มกราคม ๒๕๖๘ เวลา ๐๘.๓๐ นาฬิกา สำนักงานปลัดกระทรวงกลาโหมจัดกิจกรรมจิตอาสาพัฒนา "เราทำความ ดี ด้วยหัวใจ" เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีสมมงคลพระชนมายุเท่าพระบาทสมเด็จพระพุทธยอดฟ้าจุหาโลกมหาราช
ณ บริเวณคลองดูเมืองเดิม ตั้งแต่บริเวณลานพระแม่ธรณีบีบมวยผมจนถึงสะพานช้างโรงสี โดยมี พลเอก อดินันท์ ไชยฤกษ์ รองปลัดกระทรวงกลาโหม เป็นประธานในพิธี โดยกิจกรรมในครั้งนี้กำลังพลจิตอาสาได้ร่วมกันทำความสะอาด ทาสีสะพาน ล้างพื้นถนน และเก็บขยะบริเวณทางเดินเท้า รวมถึงการปรับปรุงภูมิทัศน์ให้มีความสวยงาม
สำหรับพระราชพิธีสมมงคลพระชนมายุเท่าพระบาทสมเด็จพระพุทธยอดฟ้าจุฬาโลกมหาราช ตรงกับวันที่ ๑๔ มกราคม พ.ศ.๒๕๖๘ ซึ่งเป็นวันที่พระบาทสมเด็จพระเจ้าอยู่หัวทรงเจริญพระชนมายุ ๒๖,๔๖๙ วัน เป็นวันสมมงคลเท่าพระบาทสมเด็จพระพุทธยอดฟ้าจุฬาโลกมหาราช สมเด็จพระปฐมบรมกษัตริยาธิราชแห่งพระ บรมราชจักรีวงศ์ นับเป็นมหามงคลสมัยพิเศษยิ่ง การบําเพ็ญพระราชกุศลถวายแด่สมเด็จพระบรมราชบุรพการี เป็นราชประเพณีที่ถือปฏิบัติสืบกันมาช้านาน พระมหากษัตริย์ทุกพระองค์จะทรงอนุสรณ์คํานึงถึงพระราชกรณียกิจของสมเด็จพระบรมราชบุรพการีในวาระต่าง ๆ เช่น ในวันที่ตรงกับการครองราชย์ มีทั้งโอกาสที่เวียนมาเป็นครั้งแรกมักเรียกว่า “สมมงคล” หมายถึง เสมอกัน หรือ “สมภาคา” บ้าง ถ้าเวียนมาเป็นครั้งที่สองก็เรียกว่า “ทวิภาคา” บ้าง หรือ “ทวีธาภิเษก” บ้าง จะปรากฏแนวปฏิบัติเกี่ยวกับพระราชพิธีลักษณะนี้ตั้งแต่รัชกาลที่ ๔ และรัชกาลที่ ๕ พระราชกุศลที่บําเพ็ญถวายแด่สมเด็จพระบรมราชบุรพการีของพระมหากษัตริย์ในพระบรมราชจักรีวงศ์
นอกจากโอกาสวันดํารงสิริราชสมบัติเวียนมาพ้องกับวันสําคัญดังที่กล่าวมาแล้ว ยังมีพระราชประเพณีที่ทรงถือปฏิบัติในอีกหลายวาระ และวาระหนึ่งที่สําคัญ คือวันที่พระชนมพรรษาเวียนไปเสมอเท่ากัน และวันที่พระชนมพรรษามากกว่าพระมหากษัตริย์พระองค์ใดพระองค์หนึ่งในรัชกาลที่ล่วงไปแล้วด้วย ถือเป็นภาพลักษณ์แสดงวัฒนธรรมที่ดีงามของพระมหากษัตริย์ของชาติไทยในการที่ทรงสร้างแบบอย่างความกตัญญูกตเวทิตา แสดงความเคารพรําลึกถึงบรรพชนปู่ย่าตายายที่ประกอบคุณความดีไว้แก่บ้านเมืองให้ราษฎรยึดถือเป็นแบบแผน

ที่มา : https://www.thaigov.go.th/news/contents/details/92355