รัฐบาลไทย-ข่าวทำเนียบรัฐบาล-“รมว.นฤมล”ถก กองทุนฟื้นฟูฯ และสถาบันการเงินภาครัฐ-เอกชน เร่งแก้ปัญหาหนี้สินให้เกษตรกร


วันอังคารที่ 14 มกราคม 2568
“รมว.นฤมล”ถก กองทุนฟื้นฟูฯ และสถาบันการเงินภาครัฐ-เอกชน เร่งแก้ปัญหาหนี้สินให้เกษตรกร
“รมว.นฤมล”ถก กองทุนฟื้นฟูฯ และสถาบันการเงินภาครัฐ-เอกชน เร่งแก้ปัญหาหนี้สินให้เกษตรกร สามารถมีที่ดินทำกินและมีรายได้อย่างยั่งยืน
ศ.ดร.นฤมล ภิญโญสินวัฒน์ รัฐมนตรีว่าการกระทรวงเกษตรและสหกรณ์ เป็นประธานการประชุมหารือแนวทางการแก้ไขปัญหาหนี้สินเกษตรกรสมาชิกกองทุนฟื้นฟูและพัฒนาเกษตรกร โดยมี นายบุญสิงห์ วรินทรักษ์ ที่ปรึกษารัฐมนตรีว่าการกระทรวงเกษตรและสหกรณ์ นางอัญชลี สุวจิตตานนท์ รองปลัดกระทรวงเกษตรและสหกรณ์ ผู้แทนสำนักงานกองทุนฟื้นฟูและพัฒนาเกษตรกร และผู้แทนจากธนาคารพาณิชย์ บริษัทบริหารสินทรัพย์ และธนาคารของรัฐ เข้าร่วม ณ ห้องประชุมกระทรวงเกษตรและสหกรณ์ (134-135)
โดยที่ประชุมมีมติเห็นชอบ (ร่าง) คำสั่งกระทรวงเกษตรและสหกรณ์ เรื่อง แต่งตั้งคณะกรรมการขับเคลื่อนการแก้ไขปัญหาหนี้สินเกษตรกรสมาชิกกองทุนฟื้นฟูและพัฒนาเกษตรกร เพื่อแก้ไขหนี้สินของเกษตรกรอย่างมีประสิทธิภาพ และเพื่อกำหนดแนวทางการปฏิบัติเป็นไปในทิศทางเดียวกัน โดยมีกรอบดำเนินการให้แล้วเสร็จภายใน 90 วันหลังมีคำสั่งแต่งตั้ง
”กระทรวงเกษตรฯ ได้ดำเนินการตามนโยบายของรัฐบาล ในด้านการแก้ไขหนี้สินเกษตรกรโดยได้มีการขอความร่วมมือหน่วยงานที่เกี่ยวข้องจากภาครัฐและภาคเอกชน ให้มีการบูรณาการจัดส่งข้อมูลหนี้สินเกษตรกร เพื่อนำมาเจรจากับสถาบันเจ้าหนี้และพิจารณาแนวทางแก้ไขปัญหาหนี้สินเกษตรกรให้สามารถมีที่ดินทำกินและมีรายได้อย่างยั่งยืนต่อไป“ศ.ดร.นฤมล กล่าว

ที่มา : https://www.thaigov.go.th/news/contents/details/92366