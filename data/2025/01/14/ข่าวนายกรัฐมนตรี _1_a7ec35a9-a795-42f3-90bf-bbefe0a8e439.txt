รัฐบาลไทย-ข่าวทำเนียบรัฐบาล-​นายกรัฐมนตรีเป็นประธานในพิธีเจริญพระพุทธมนต์และทำบุญตักบาตรพระสงฆ์ 173 รูป  ถวายพระราชกุศลเนื่องในโอกาส พระราชพิธีสมมงคลพระชนมายุเท่าพระบาทสมเด็จพระพุทธยอดฟ้าจุฬาโลกมหาราช  


วันอังคารที่ 14 มกราคม 2568
14/01/2568
พิมพ์
​นายกรัฐมนตรีเป็นประธานในพิธีเจริญพระพุทธมนต์และทำบุญตักบาตรพระสงฆ์ 173 รูป  ถวายพระราชกุศลเนื่องในโอกาส พระราชพิธีสมมงคลพระชนมายุเท่าพระบาทสมเด็จพระพุทธยอดฟ้าจุฬาโลกมหาราช
​นายกรัฐมนตรีเป็นประธานในพิธีเจริญพระพุทธมนต์และทำบุญตักบาตรพระสงฆ์ 173 รูป  ถวายพระราชกุศลเนื่องในโอกาส พระราชพิธีสมมงคลพระชนมายุเท่าพระบาทสมเด็จพระพุทธยอดฟ้าจุฬาโลกมหาราช สมเด็จพระปฐมบรมกษัตริยาธิราช แห่งพระราชวงศ์จักรี พุทธศักราช 2568
วันนี้ (14 มกราคม 2568) เวลา 07.30 น. ณ ท้องสนามหลวง นางสาวแพทองธาร ชินวัตร นายกรัฐมนตรี พร้อมด้วย พร้อมนายปิฎก สุขสวัสดิ์ คู่สมรส เป็นประธานในพิธีเจริญพระพุทธมนต์และทำบุญตักบาตร ถวายพระราชกุศลเนื่องในโอกาส พระราชพิธีสมมงคลพระชนมายุเท่า พระบาทสมเด็จพระพุทธยอดฟ้าจุฬาโลกมหาราช สมเด็จพระปฐมบรมกษัตริยาธิราช แห่งพระราชวงศ์จักรี พุทธศักราช 2568 โดยมี คณะองคมนตรีและคู่สมรส ประธานศาลฎีกา ประธานวุฒิสภา ผู้แทนประธานรัฐสภา ประธานศาลปกครองสูงสุด ประธานองค์กรตามรัฐธรรมนูญ รองนายกรัฐมนตรีและคู่สมรส คณะรัฐมนตรีและคู่สมรส เลขาธิการนายกรัฐมนตรี หน่วยราชการในพระองค์ ผู้ว่าราชการกรุงเทพมหานครและคู่สมรส ผู้บัญชาการเหล่าทัพและคู่สมรส ผู้บัญชาการตำรวจแห่งชาติและคู่สมรสหัวหน้าส่วนราชการระดับปลัดกระทรวงหรือเทียบเท่า ปลัดกรุงเทพมหานคร และผู้แทนองค์กรภาคีเครือข่ายภาคเอกชน เข้าร่วมด้วย
โอกาสนี้ นายกรัฐมนตรีจุดธูปเทียนบูชาพระรัตนตรัย จุดธูปเทียนเครื่องทองน้อยหน้าพระบรมสาทิสลักษณ์พระบาทสมเด็จพระพุทธยอดฟ้าจุฬาโลกมหาราช จากนั้น ถวายความเคารพ ถวายราชสักการะพระบรมฉายาลักษณ์พระบาทสมเด็จพระเจ้าอยู่หัว เจ้าหน้าที่อาราธนาศีล พระสงฆ์ให้ศีลจบ และสวดพระพุทธมนต์ ต่อจากนั้น นายกรัฐมนตรีและคู่สมรส คณะองคมนตรีและคู่สมรส ประธานศาลฎีกา ประธานวุฒิสภา ผู้แทนประธานรัฐสภา ประธานศาลปกครองสูงสุด ประธานองค์กรตามรัฐธรรมนูญ รองนายกรัฐมนตรีและคู่สมรส และหน่วยราชการในพระองค์ถวายเครื่องไทยธรรมและผ้าไตร แด่พระสงฆ์จำนวน 10 รูป พระสงฆ์สดับปกรณ์ อนุโมทนาถวายอดิเรก  เสร็จแล้ว นายกรัฐมนตรีกรวดน้ำรับพร กราบลาพระรัตนตรัย ถวายความเคารพพระบรมสาทิสลักษณ์พระบาทสมเด็จพระพุทธยอดฟ้าจุฬาโลกมหาราช และถวายความเคารพพระบรมฉายาลักษณ์พระบาทสมเด็จพระเจ้าอยู่หัว จากนั้น นายกรัฐมนตรีและคู่สมรส พร้อมผู้เข้าร่วมพิธีไปยังบริเวณโต๊ะตักบาตรเพื่อร่วมพิธีตักบาตรพระสงฆ์ จำนวน 173 รูป  เป็นอันเสร็จสิ้นพิธี

ที่มา : https://www.thaigov.go.th/news/contents/details/92336