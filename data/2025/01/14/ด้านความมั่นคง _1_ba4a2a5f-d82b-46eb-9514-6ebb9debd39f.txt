รัฐบาลไทย-ข่าวทำเนียบรัฐบาล-"ปลัดกระทรวงมหาดไทย" นำข้าราชการ และบุคลากรกระทรวงมหาดไทย ประกอบพิธีเจริญพระพุทธมนต์ถวายพระราชกุศลเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีสมมงคล


วันจันทร์ที่ 13 มกราคม 2568
13/01/2568
พิมพ์
"ปลัดกระทรวงมหาดไทย" นำข้าราชการ และบุคลากรกระทรวงมหาดไทย ประกอบพิธีเจริญพระพุทธมนต์ถวายพระราชกุศลเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีสมมงคล
"ปลัดกระทรวงมหาดไทย" นำข้าราชการ และบุคลากรกระทรวงมหาดไทย ประกอบพิธีเจริญพระพุทธมนต์ถวายพระราชกุศลเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีสมมงคลพระชนมายุเท่าพระบาทสมเด็จพระพุทธยอดฟ้าจุฬาโลกมหาราช ณ วัดราชบุรณะ เขตพระนคร กทม.
วันนี้ (13 ม.ค. 68) เวลา 16.47 น. ที่พระอุโบสถวัดราชบุรณะ ราชวรวิหาร เขตพระนคร กรุงเทพมหานคร นายอรรษิษฐ์ สัมพันธรัตน์ ปลัดกระทรวงมหาดไทย เป็นประธานในพิธีเจริญพระพุทธมนต์ถวายพระราชกุศลเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีสมมงคล พระชนมายุเท่าพระบาทสมเด็จพระพุทธยอดฟ้าจุฬาโลกมหาราช พุทธศักราช 2568 โดยได้รับเมตตาจาก พระธรรมวชิรนายก เจ้าคณะภาค 8 เจ้าอาวาสวัดราชบุรณะ ราชวรวิหาร เป็นประธานฝ่ายสงฆ์ นำคณะสงฆ์วัดราชบุรณะ ร่วมประกอบพิธี
โอกาสนี้ นายอรรษิษฐ์ สัมพันธรัตน์ ปลัดกระทรวงมหาดไทย ได้จุดธูปเทียนเครื่องทองน้อยถวายราชสักการะเบื้องหน้าพระบรมสาทิสลักษณ์ พระบาทสมเด็จพระพุทธยอดฟ้าจุฬาโลกมหาราช แล้วถวายธูปเทียนแพเบื้องหน้าพระบรมฉายาลักษณ์พระบาทสมเด็จพระเจ้าอยู่หัว และกล่าวถวายราชสดุดีพระบาทสมเด็จพระเจ้าอยู่หัว
นายอรรษิษฐ์ กล่าวว่า ผู้บริหาร ข้าราชการ เจ้าหน้าที่ กระทรวงมหาดไทย และพสกนิกรทุกหมู่เหล่า ล้วนมีความปลื้มปิติเป็นล้นพ้นที่พระบาทสมเด็จพระเจ้าอยู่หัว ทรงเจริญพระชนมายุ 26,469 วัน ในวันที่ 14 มกราคม 2568 เป็น "วันสมมงคล" พระชนมายุเท่าพระบาทสมเด็จพระพุทธยอดฟ้าจุฬาโลกมหาราช สมเด็จพระปฐมบรมกษัตริยาธิราชแห่งราชวงศ์จักรี นับเป็นมหามงคลสมัยพิเศษยิ่ง ซึ่งพสกนิกรทุกหมู่เหล่าต่างชื่นชมในพระบารมีและสำนึกในพระมหากรุณาธิคุณอย่างหาที่สุดมิได้ที่พระองค์ทรงบำเพ็ญพระราชกรณียกิจนานัปการด้วยน้ำพระทัยที่เปี่ยมด้วยพระเมตตาคุณ อันเป็นที่ซาบซึ้งและประทับอยู่ในดวงใจปวงพสกนิกรชาวไทย
"เนื่องในโอกาสพระราชพิธีสมมงคลพระชนมายุเท่าพระบาทสมเด็จพระพุทธยอดฟ้าจุฬาโลกมหาราช พุทธศักราช 2568 ขออานุภาพแห่งพระสยามเทวาธิราช สรรพสิ่งศักดิ์สิทธิ์ทั่วสากลพระบรมเดชานุภาพแห่งสมเด็จพระบูรพมหากษัตริยาธิราชทุกพระองค์ และอานิสงส์แห่งพระราชกุศลที่ทรงบำเพ็ญคู่เป็นนิจได้โปรดอภิบาลประทานพร ให้พระบาทสมเด็จพระเจ้าอยู่หัวทรงพระเกษมสำราญ ทรงพระชนมายุยิ่งยืนนาน มีพระพลานามัยสมบูรณ์ มีพระราชประสงค์จำนงหมายในสิ่งใด ขอจงสัมฤทธิ์ดังพระราชหฤทัยปรารถนา พระเกียรติคุณแผ่ไพศาลไปทั่วทิศานุทิศ สถิตเป็นมิ่งขวัญของปวงข้าพระพุทธเจ้าทั้งหลาย ตราบจิรัฐิติกาลเทอญ" นายอรรษิษฐ์ กล่าว
สำหรับคณะผู้บริหารที่ร่วมพิธีในครั้งนี้ อาทิ นายพรพจน์ เพ็ญพาส อธิบดีกรมที่ดิน นายสยาม ศิริมงคล อธิบดีกรมการพัฒนาชุมชน นายนฤชา โฆษาศิวิไลซ์ อธิบดีกรมส่งเสริมการปกครองท้องถิ่น นายพงษ์นรา เย็นยิ่ง อธิบดีกรมโยธาธิการและผังเมือง นายสมบัติ ไตรศักดิ์ นางรณิดา เหลืองฐิติสกุล นายอนุรัตน์ ธรรมประจำจิต นายชยชัย แสงอินทร์ นายสันติ รังษิรุจิ นายศรัณย์ศักด์ ศรีเครือเนตร ผู้ตรวจราชการกระทรวงมหาดไทย นายวินัย โตเจริญ รองอธิบดีกรมการปกครอง น.ส.ชัชดาภรณ์ บุญพีระณัช รองอธิบดีกรมป้องกันและบรรเทาสาธารณภัย นายอัธยา นวลอุทัย ผู้ช่วยปลัดกระทรวงมหาดไทย ผู้แทนหน่วยงานรัฐวิสาหกิจ หัวหน้าหน่วยงานในสังกัดสำนักงานปลัดกระทรวงมหาด ข้าราชการ และบุคลากรกระทรวงมหาดไทย เข้าร่วมพิธี

ที่มา : https://www.thaigov.go.th/news/contents/details/92335