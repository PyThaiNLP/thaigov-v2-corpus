รัฐบาลไทย-ข่าวทำเนียบรัฐบาล-กรมศุลกากรและ รฟท. ร่วมลงนามสัญญาประกันและทัณฑ์บน เรื่องการปฏิบัติพิธีการศุลกากรในการขนย้ายตู้คอนเทนเนอร์โดยรถไฟ ระหว่าง สนง.ศุลกากรท่าเรือกรุงเทพและ สนง.ศุลกากรท่าเรือแหลมฉบัง


วันอังคารที่ 14 มกราคม 2568
14/01/2568
พิมพ์
กรมศุลกากรและ รฟท. ร่วมลงนามสัญญาประกันและทัณฑ์บน เรื่องการปฏิบัติพิธีการศุลกากรในการขนย้ายตู้คอนเทนเนอร์โดยรถไฟ ระหว่าง สนง.ศุลกากรท่าเรือกรุงเทพและ สนง.ศุลกากรท่าเรือแหลมฉบัง
กรมศุลกากร และ รฟท. ร่วมลงนามสัญญาประกันและทัณฑ์บน ระหว่างกรมศุลกากรและ รฟท. สำหรับการปฏิบัติพิธีการศุลกากรในการขนย้ายตู้คอนเทนเนอร์โดยรถไฟ ระหว่าง สนง.ศุลกากรท่าเรือกรุงเทพและ สนง.ศุลกากรท่าเรือแหลมฉบัง ณ ห้องรับรอง ชั้น 2 อาคาร 1 กรมศุลกากร
วันนี้ (วันอังคารที่ 14 มกราคม 2568) เวลา 09.00 น. นางนันท์ฐิตา ศิริคุปต์ ที่ปรึกษาด้านพัฒนาระบบควบคุมทางศุลกากร กรมศุลกากร และ นายวีริศ อัมระปาล ผู้ว่าการรถไฟแห่งประเทศไทย การรถไฟแห่งประเทศไทย ร่วมลงนามในสัญญาประกันและทัณฑ์บน ระหว่างกรมศุลกากรและการรถไฟแห่งประเทศไทยสำหรับการปฏิบัติพิธีการศุลกากรในการขนย้ายตู้คอนเทนเนอร์โดยรถไฟระหว่างสำนักงานศุลกากรท่าเรือกรุงเทพและสำนักงานศุลกากรท่าเรือแหลมฉบัง โดยมีผู้บริหารระดับสูงของทั้ง 2 หน่วยงาน ร่วมเป็นสักขีพยาน ณ ห้องรับรอง ชั้น 2 อาคาร 1 กรมศุลกากร
นางนันท์ฐิตา ศิริคุปต์ ที่ปรึกษาด้านพัฒนาระบบควบคุมทางศุลกากร เปิดเผยว่า สืบเนื่องจากยุทธศาสตร์ชาติ 20 ปี (พ.ศ. 2561 - 2580) นำมาสู่แผนปฏิบัติการด้านการพัฒนาระบบโลจิสติกส์ของประเทศไทย พ.ศ. 2566 - 2570 ที่ให้ความสำคัญมุ่งเน้นการส่งเสริมระบบขนส่งสินค้าทางรางของประเทศ เพื่อเป็นการอำนวยความสะดวกทางการค้า เพิ่มทางเลือกในการขนย้ายตู้คอนเทนเนอร์ให้แก่ผู้ประกอบการ ลดระยะเวลาและค่าใช้จ่ายในการขนส่งสินค้า รวมถึงเป็นการเพิ่มขีดความสามารถในการแข่งขันของประเทศ
กรมศุลกากรจึงได้ดำเนินการกำหนดแนวทางการปฏิบัติพิธีการศุลกากรเพื่อให้สอดคล้องกับยุทธศาสตร์ชาติและนโยบายของรัฐบาลในการส่งเสริมระบบขนส่งสินค้าทางราง นำไปสู่การออกประกาศกรมศุลกากรที่ 166/2567 เรื่อง การปฏิบัติพิธีการศุลกากรในการขนย้ายตู้คอนเทนเนอร์โดยรถไฟระหว่างสำนักงานศุลกากรท่าเรือกรุงเทพและสำนักงานศุลกากรท่าเรือแหลมฉบัง เพื่อให้การปฏิบัติพิธีการศุลกากรในการขนย้ายตู้คอนเทนเนอร์โดยรถไฟระหว่างสำนักงานศุลกากรท่าเรือกรุงเทพและสำนักงานศุลกากรท่าเรือแหลมฉบังเป็นไปอย่างมีประสิทธิภาพ
ทั้งนี้พิธีการศุลกากรในการขนย้ายตู้คอนเทนเนอร์โดยรถไฟระหว่างสำนักงานศุลกากรท่าเรือกรุงเทพและสำนักงานศุลกากรท่าเรือแหลมฉบังนั้น จะเกิดประโยชน์แก่ผู้ประกอบการนำเข้า-ส่งออก โดยเป็นการขยายตลาดการส่งออกจากไทยไปสู่ประเทศในกลุ่มสหภาพยุโรป พร้อมทั้งเพิ่มช่องทางการขนส่งสินค้าทางราง จากสำนักงานศุลกากรท่าเรือกรุงเทพ ไปยังสำนักงานศุลกากรท่าเรือแหลมฉบังสำหรับการส่งออกสินค้าต่างๆ โดยเฉพาะอย่างยิ่ง สินค้าเกษตรแปรรูป อาทิ แป้งมันสำปะหลัง ข้าวโพดกระป๋อง นอกจากนี้ ยังเป็นการลดมลภาวะทางอากาศ เพื่อสร้างความยั่งยืนด้านสิ่งแวดล้อม ซึ่งกรมศุลกากรและการรถไฟแห่งประเทศไทยมีแนวทางร่วมกันในการพัฒนาและสนับสนุนการปฏิบัติงานที่เป็นประโยชน์ต่อภารกิจของประเทศ โดยกรมศุลกากรมุ่งเน้นการอำนวยความสะดวกทางการค้า และมุ่งมั่นที่จะพัฒนา ส่งเสริม สนับสนุน และบูรณาการการดำเนินงานกับหน่วยงานที่เกี่ยวข้อง เพื่อให้เป็นไปตามนโยบายรัฐบาลต่อไป

ที่มา : https://www.thaigov.go.th/news/contents/details/92359