รัฐบาลไทย-ข่าวทำเนียบรัฐบาล-“รมว.นฤมล” นำทีมกระทรวงเกษตรฯ จัดงาน “Beyond & Journey of Siam Orchids” 16 ม.ค.นี้ เพิ่มโอกาสให้เกษตรกรผู้ปลูกกล้วยไม้ไทยเข้าถึงกลุ่มผู้บริโภคมากขึ้น


วันอังคารที่ 14 มกราคม 2568
“รมว.นฤมล” นำทีมกระทรวงเกษตรฯ จัดงาน “Beyond & Journey of Siam Orchids” 16 ม.ค.นี้ เพิ่มโอกาสให้เกษตรกรผู้ปลูกกล้วยไม้ไทยเข้าถึงกลุ่มผู้บริโภคมากขึ้น
“รมว.นฤมล” นำทีมกระทรวงเกษตรฯ จัดงาน “Beyond & Journey of Siam Orchids” 16 ม.ค.นี้ เพิ่มโอกาสให้เกษตรกรผู้ปลูกกล้วยไม้ไทยเข้าถึงกลุ่มผู้บริโภคมากขึ้น
ศ.ดร.นฤมล ภิญโญสินวัฒน์ รัฐมนตรีว่าการกระทรวงเกษตรและสหกรณ์ กล่าวว่า กระทรวงเกษตรและสหกรณ์ โดยกรมส่งเสริมการเกษตร เตรียมจัดงานกิจกรรมส่งเสริมการผลิตและการตลาดกลุ่มสินค้ากล้วยไม้ ไม้ดอกไม้ประดับ ภายใต้แนวคิด “Beyond & Journey of Siam Orchids” ชิงเงินรางวัล โล่รางวัลและถ้วยพระราชทานจากสมเด็จพระกนิษฐาธิราชเจ้า กรมสมเด็จพระเทพรัตนราชสุดา ฯ สยามบรมราชกุมารี ในวันที่ 16 มกราคม 2568 เวลา 07.30 - 20.00 น. ณ บริเวณลานจอดรถ ชั้น 3 ฝั่งทิศเหนือ (North) ศูนย์การค้าสยามพารากอน
“กิจกรรมดังกล่าวจัดขึ้นเพื่อส่งเสริมและประชาสัมพันธ์กลุ่มสินค้ากล้วยไม้ ไม้ดอกไม้ประดับ ให้เป็นที่รู้จัก สร้างการรับรู้ เพิ่มโอกาสให้เกษตรกรผู้ผลิต เข้าถึงกลุ่มผู้บริโภค และผู้ประกอบการได้มากยิ่งขึ้น รวมถึงเป็นการส่งเสริมการปรับปรุงพัฒนาพันธุ์ใหม่ ๆ ตลอดจนการพัฒนาเทคโนโลยีการปลูกเลี้ยงจากเกษตรกรผู้ปลูกกล้วยไม้ทั่วประเทศด้วย” ศ.ดร.นฤมล
ทั้งนี้ ภายในงานจะมีการประกวดกล้วยไม้และจัดแสดงสิ่งประกวดที่ได้รับรางวัล รวมถึงโซนนิทรรศการเกี่ยวกับวันกล้วยไม้แห่งชาติ โซนจัดแสดงสวนกล้วยไม้หลากหลายสายพันธุ์ผสมผสานไม้ดอกไม้ประดับ และโซนส่งเสริมการขายและการสาธิต นอกจากนี้ ภายในงานจะมีเกษตรกรนำต้นกล้วยไม้หลากหลายพันธุ์ซึ่งมีความสวยงามชวนให้ตื่นตาตื่นใจ โดยในการแข่งขันจะแบ่งกล้วยไม้เป็นสองประเภทคือกล้วยไม้ต้นและกล้วยไม้ตัดดอก ในส่วนของกล้วยไม้ต้น แบ่งเป็น 2 กลุ่ม คือกลุ่มที่ 1 กลุ่มพัฒนาพันธุ์ และกลุ่มที่ 2 กลุ่มสวยงาม 5 ประเภทตามเผ่าย่อยคือ 1) Aeridinae (เจริญทางยอด) 2) Cypripedioideae (รองเท้านารี) 3) Dendrobieae (หวาย) 4) Laeliinae (คัทลียา) และ 5) อื่น ๆ ซึ่งผู้เข้าชมจะเห็นความแปลกใหม่และพบเห็นได้ยากของสีดอกกล้วยไม้ ลักษณะช่อดอกและปริมาณการออกดอกที่สมบูรณ์สวยงาม สำหรับกล้วยไม้ตัดดอก แบ่งเป็น 3 กลุ่มคือ 1) Dendrobium (หวาย) 2) Aranda, Arachnis, Aranthera และลูกผสม และ 3) อื่น ๆ เช่น Vanda และลูกผสม Oncidium เป็นการส่งเสริมการพัฒนาเทคโนโลยีการปลูกเลี้ยงกล้วยไม้ ภายในงานผู้เข้าชมจะเห็นถึงสีสัน รูปทรงกลีบดอก ขนาดดอกและพันธุ์กล้วยไม้ที่งดงามคือมีดอกใหญ่และสีสดใสจากวิธีการบำรุงเลี้ยงที่ทันสมัย ชวนให้เรียนรู้ศึกษาอีกด้วย
ศ.ดร.นฤมล กล่าวว่า กระทรวงเกษตรและสหกรณ์ ได้ให้ความสำคัญต่อการตอบสนองต่อยุทธศาสตร์ชาติ ด้านการสร้างความสามารถในการแข่งขัน โดยมุ่งพัฒนาบนพื้นฐานแนวคิด “สร้างคุณค่าใหม่ ในอนาคต” ด้วยการเพิ่มศักยภาพของผู้ประกอบการ รักษาฐานรายได้เดิม สร้างฐานอนาคตใหม่ ให้เกษตรกรมีรายได้สูงขึ้น รวมไปถึงการปรับโมเดลธุรกิจ เพื่อตอบสนองต่อความต้องการของตลาด ขยายโอกาสทางการค้า และการลงทุนของไทยในเวทีโลก ซึ่งกล้วยไม้นับเป็นหนึ่งในพืชเศรษฐกิจสำคัญของไทย โดยประเทศไทยเป็นผู้ผลิตและส่งออกกล้วยไม้เขตร้อน (Tropical orchid) อันดับ 1 ของตลาดโลก โดยเฉพาะอย่างยิ่งกล้วยไม้ตัดดอก มีมูลค่าการส่งออกถึง 79% ของมูลค่าการส่งออกกล้วยไม้ไทยทั้งหมด แต่มีแนวโน้มมูลค่าการส่งออกในช่วง 6 ปีที่ผ่านมาลดลง จึงต้องเร่งส่งเสริมและสนับสนุนการส่งออกกล้วยไม้ให้มากยิ่งขึ้น รวมถึงส่งเสริมและสนับสนุนให้เกษตรกรกลุ่มสินค้ากล้วยไม้ ไม้ดอกไม้ประดับ มีอาชีพและรายได้ที่มั่นคง สามารถพึ่งพาตนเองได้อย่างยั่งยืนด้วย
“ขอเชิญชวนประชาชนที่สนใจเข้าร่วมชมการประกวดกล้วยไม้ของเกษตรกรไทย โดยไม่เสียค่าใช้จ่าย ในวันพฤหัสบดีที่ 16 มกราคม พ.ศ. 2568 ได้ตั้งแต่เวลา 13.00 น. ณ บริเวณลานจอดรถ ชั้น 3 ฝั่งทิศเหนือ (North) ศูนย์การค้าสยามพารากอน” ศ.ดร.นฤมล กล่าว

ที่มา : https://www.thaigov.go.th/news/contents/details/92364