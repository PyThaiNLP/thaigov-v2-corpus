รัฐบาลไทย-ข่าวทำเนียบรัฐบาล-   “คารม” เผย องค์การเภสัชกรรม เตรียมผลิตวัคซีนป้องกันไข้หวัดนก ในระดับอุตสาหกรรม1-4แสน โดส/ปี เตรียมพร้อมรับสถานการณ์ความมั่นคงด้านวัคซีนของไทย


วันอังคารที่ 14 มกราคม 2568
14/01/2568
พิมพ์
“คารม” เผย องค์การเภสัชกรรม เตรียมผลิตวัคซีนป้องกันไข้หวัดนก ในระดับอุตสาหกรรม1-4แสน โดส/ปี เตรียมพร้อมรับสถานการณ์ความมั่นคงด้านวัคซีนของไทย
“คารม” เผย องค์การเภสัชกรรม เตรียมผลิตวัคซีนป้องกันไข้หวัดนก ในระดับอุตสาหกรรม1-4แสน โดส/ปี เตรียมพร้อมรับสถานการณ์ความมั่นคงด้านวัคซีนของไทย
วันนี้ (14 มกราคม 2568 ) เวลา  11.25 น. นายคารม พลพรกลาง รองโฆษกประจำสำนักนายกรัฐมนตรี เปิดเผยถึงกรณีการระบาดของโรคไข้หวัดนก (Avian influenza,AI) สายพันธุ์ A (H5) ซึ่งในปัจจุบันพบว่ามีการแพร่ระบาด จากข้อมูลสถิติองค์การอนามัยโลก (WHO; World Health Organization) ตั้งแต่ปี พ.ศ.2546 – พ.ศ.2567 พบว่ามีผู้ป่วยสะสม 889 ราย และเสียชีวิต 463 ราย จาก 23 ประเทศทั่วโลก ทั้งนี้ ยังไม่มีรายงานยืนยันการแพร่จากคนสู่คน
โดยขณะนี้องค์การเภสัชกรรม (อภ.) จัดทำแผนขยายกำลังการผลิตวัคซีนป้องกันโรคไข้หวัดนกสายพันธุ์ (H5N2) ชนิดเชื้อเป็น (Fluvac H5) เพื่อรองรับการระบาด (Emergency Use Authorization) โดยองค์การเภสัชกรรมมีแผนจะขยายกำลังการผลิต เพื่อขอรับใบอนุญาตในระดับอุตสาหกรรม และเพื่อพัฒนาการผลิตวัคซีนให้สอดคล้องกับมาตรฐานปัจจุบัน โดยจะดำเนินการผลิตวัคซีนจำนวน 100,000 - 400,000 โดส/ปี เพื่อให้ได้ข้อมูลประกอบการยื่นขอทะเบียนตำรับ (Rolling submission) สำหรับการผลิตในระดับอุตสาหกรรมได้ภายในปี พ.ศ.2568 ซึ่งจะส่งผลให้ประเทศไทยมีความพร้อมในการผลิตในระดับอุตสาหกรรมเพื่อเป็นการสร้างความมั่นคง ด้านวัคซีนของประเทศในการรองรับการระบาดของโรคไข้หวัดนกในสถานการณ์ฉุกเฉินต่อไป
สำหรับสถิติผู้ติดเชื้อและเสียชีวิตสะสมจากโรคไข้หวัดนก (Avian influenza, AI) สายพันธุ์ A (H5N1) ตั้งแต่ปี พ.ศ.2546 – พ.ศ.2567 ในประเทศไทย พบว่า มีผู้ติดเชื้อ จำนวน 25 คน และเสียชีวิต จำนวน 17 คน ส่วนสถิติของผู้ติดเชื้อทั่วโลกในช่วงปี พ.ศ. 2567 พบว่าในทวีปยุโรปและสหรัฐอเมริกา มีการระบาดของไข้หวัดนกสายพันธุ์ A (H5N1) ในกลุ่มเดียวกัน ซึ่งเป็นกลุ่มที่มีการรายงานว่ามีผู้ติดเชื้อจากฟาร์มโคนม ฟาร์มสุกร และในฟาร์มกลุ่มสัตว์ปีก โดยเฉพาะอย่างยิ่งในสหรัฐอเมริกา มีรายงานว่ามีผู้ติดเชื้อ จำนวน 66 คน ซึ่งส่วนมากเป็นผู้ที่ทำงานในฟาร์มโคนม โดยไม่มีผู้เสียชีวิตจากการติดเชื้อไข้หวัดนก H5N1 ในกลุ่มนี้
“การเตรียมความพร้อมเรื่องวัคซีนของประเทศไทย ให้มีศักยภาพผ่านการผลิตภายในประเทศเป็นสิ่งสำคัญและจำเป็น เพราะการระบาดของไวรัสสายพันธุ์ใหม่ ๆ มีโอกาสเกิดขึ้นได้ทั่วโลก และมักพบอยู่ประปราย ซึ่งโอกาสที่ไวรัสจะเปลี่ยนสายพันธุ์ก็เกิดขึ้นได้เสมอ หากเกิดการระบาดขึ้นจะส่งผลกระทบต่อวงกว้าง รัฐบาลมองเห็นถึงปัญหาและให้ความสำคัญ พร้อมสนับสนุนเตรียมความพร้อมในเรื่องดังกล่าว เพื่อลดผลกระทบต่อประชาชน” นายคารม ระบุ

ที่มา : https://www.thaigov.go.th/news/contents/details/92346