รัฐบาลไทย-ข่าวทำเนียบรัฐบาล-รัฐบาลเน้นย้ำทุกภาคส่วน ร่วมช่วยกันส่งเสริมความอบอุ่นของครอบครัวและสังคมทุกมิติ วางเป้าปีนี้ต้องลดความรุนแรงให้ได้มากกว่าปี 67 หลังพบ พม.แก้ปัญหาสังคมกว่า 1.88 แสนเรื่อง


วันอังคารที่ 14 มกราคม 2568
14/01/2568
พิมพ์
รัฐบาลเน้นย้ำทุกภาคส่วน ร่วมช่วยกันส่งเสริมความอบอุ่นของครอบครัวและสังคมทุกมิติ วางเป้าปีนี้ต้องลดความรุนแรงให้ได้มากกว่าปี 67 หลังพบ พม.แก้ปัญหาสังคมกว่า 1.88 แสนเรื่อง
รัฐบาลเน้นย้ำทุกภาคส่วน ร่วมช่วยกันส่งเสริมความอบอุ่นของครอบครัวและสังคมทุกมิติ วางเป้าปีนี้ต้องลดความรุนแรงให้ได้มากกว่าปี 67 หลังพบ พม.แก้ปัญหาสังคมกว่า 1.88 แสนเรื่อง
วันนี้ (14 มกราคม 2568) นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรีเปิดเผยถึงผลการดำเนินงานของศูนย์เร่งรัดจัดการสวัสดิภาพประชาชน (ศรส.) กระทรวงการพัฒนาสังคมและความมั่นคงของมนุษย์ ในรอบปี 2567ที่ผ่านมาพบว่า มีประชาชนขอความช่วยเหลือ ทั้งหมด 188,625 กรณี โดยผ่านสายด่วน 1300 จำนวน 171,204 กรณี  รองลงมา คือ สื่อสังคมออนไลน์ จำนวน 14,855 กรณี  ขอรับบริการด้วยตนเอง 1,466 กรณี  เป็นข่าวทางศูนย์ปฏิบัติการ พม. 1,081 กรณี และผ่านกองตรวจราชการ 19 กรณี
ทั้งนี้ พื้นที่ให้บริการมากที่สุดคือ กรุงเทพมหานคร จำนวน 119,107 กรณี รองลงมา คือภาคกลาง จำนวน 22,499 กรณี ภาคตะวันออกเฉียงเหนือ จำนวน 18,101 ภาคใต้ จำนวน 12,842 ปริมณฑล จำนวน 10,914 ภาคเหนือ จำนวน 5,162 ส่วนกลุ่มผู้ประสบปัญหาสูงที่สุด คือ วัยทำงาน จำนวน 97,455 ราย รองลงมา คือ กลุ่มคนพิการ จำนวน 33,051 ราย ผู้สูงอายุ จำนวน 31,306 ราย เด็ก จำนวน 23,337 ราย และเยาวชน จำนวน 3,476 ราย
นางสาวศศิกานต์ กล่าวว่า ศรส. ได้ดำเนินการช่วยเหลือแล้ว จำนวน 163,556 กรณี แบ่งเป็น 1. ช่วยเหลือและคุ้มครองสวัสดิภาพ จำนวน 31,619 กรณี 2. การให้คำปรึกษา จำนวน 69,791 กรณี และ 3.ให้ข้อมูลทั่วไป จำนวน 34,345 กรณี  ในส่วนของประเด็นความรุนแรง ในรอบ 1 ปี (มกราคม - ธันวาคม 2567) มีผู้ประสบปัญหาความรุนแรง จำนวน 4,712 ราย เป็นเพศหญิง  3,448 ราย เพศชาย 1,264 ราย แบ่งเป็น กลุ่มเด็ก 2,461 ราย กลุ่มผู้ใหญ่ 1,357 ราย กลุ่มผู้สูงอายุ 354 ราย กลุ่มเยาวชน 277 ราย และกลุ่มคนพิการ 263 ราย สำหรับพื้นที่รับแจ้งเหตุความรุนแรงมากที่สุด คือกรุงเทพมหานคร 1,482 ราย รองลงมาคือ จังหวัดนนทบุรี 176 ราย จังหวัดชลบุรี 174 ราย จังหวัดอุดรธานี 151 ราย และจังหวัดปทุมธานี 131 ราย โดยเป็นความรุนแรงในครอบครัว 3,376 รายและภายนอกครอบครัว 1,336 ราย ส่วนความรุนแรงภายในครอบครัว พบว่า กลุ่มเด็ก เป็นผู้ประสบปัญหามากที่สุด 1,429 ราย โดยถูกทำร้ายร่างกาย ถูกล่วงละเมิดทางเพศ ถูกกระทำอนาจาร ทารกถูกทอดทิ้ง รองลงมาคือ กลุ่มผู้ใหญ่ 1,220 ราย โดยถูกทำร้ายร่างกาย ถูกกระทำอนาจาร และถูกล่วงละเมิดทางเพศ ทั้งนี้ ประเด็นความรุนแรงนอกครอบครัว พบว่า กลุ่มเด็กเป็นผู้ประสบปัญหามากที่สุด 1,032 ราย โดยถูกล่วงละเมิดทางเพศ ถูกทำร้ายร่างกาย ถูกกระทำอนาจาร รองลงมาคือกลุ่มผู้ใหญ่ 137 ราย โดยถูกทำร้ายร่างกาย ถูกล่วงละเมิดทางเพศ และถูกกระทำอนาจาร
“จากรายงานของ ศรส. ในรอบ 1 ปี จะเห็นได้ว่า รัฐบาลสามารถช่วยแก้ปัญหาสังคม ได้มากกว่า 1.88 แสนกรณี ซึ่งปัญหารายได้ความเป็นอยู่เป็นปัญหาที่พบมากที่สุด และมีผู้ประสบปัญหาความรุนแรงมากถึง 4,712 ราย เกิดขึ้นกับพี่น้องประชาชนทุกเพศ ทุกกลุ่ม
รัฐบาลฯมุ่งส่งเสริมและสนับสนุนดำเนินการแก้ไขปัญหาสังคม จึงขอความร่วมมือให้ทุกคนช่วยกันเฝ้าระวัง เพื่อป้องกันไม่ให้เกิดปัญหาความรุนแรงซ้ำขึ้นอีก ไม่ว่าจะเป็นความรุนแรงในครอบครัวหรือนอกครอบครัว ย่อมส่งผลเสียทั้งร่างกายและจิตใจ หากใครพบเห็นผู้ประสบปัญหาความเดือดร้อนทางสังคม หรือถูกกระทำความรุนแรง สามารถแจ้งได้ที่ ศูนย์เร่งรัดจัดการสวัสดิภาพประชาชน (ศรส.) กระทรวง พม. ผ่านสายด่วน พม. โทร.  1300 บริการฟรี 24 ชั่วโมง” นางสาวศศิกานต์  ระบุ

ที่มา : https://www.thaigov.go.th/news/contents/details/92353