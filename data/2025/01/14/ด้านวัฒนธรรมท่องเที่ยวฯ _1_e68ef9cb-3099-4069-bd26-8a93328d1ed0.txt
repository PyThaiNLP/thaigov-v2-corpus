รัฐบาลไทย-ข่าวทำเนียบรัฐบาล-กระทรวงการท่องเที่ยวและกีฬา ร่วมกิจกรรมเฉลิมพระเกียรติ เนื่องในพระราชพิธีสมมงคล พ.ศ.2568


วันอังคารที่ 14 มกราคม 2568
กระทรวงการท่องเที่ยวและกีฬา ร่วมกิจกรรมเฉลิมพระเกียรติ เนื่องในพระราชพิธีสมมงคล พ.ศ.2568
กระทรวงการท่องเที่ยวและกีฬา ร่วมกิจกรรมเฉลิมพระเกียรติ เนื่องในพระราชพิธีสมมงคล พ.ศ.2568
วันอังคารที่ 14 มกราคม 2568 เวลา 07.30 น. ณ ท้องสนามหลวง นางสาวนัทรียา ทวีวงศ์ ปลัดกระทรวงการท่องเที่ยวและกีฬามอบหมายให้ นายมงคล วิมลรัตน์ รองปลัดกระทรวงการท่องเที่ยวและกีฬาพร้อมด้วยผู้แทนกระทรวงการท่องเที่ยวและกีฬา เข้าร่วมพิธีเจริญพระพุทธมนต์ ทำบุญตักบาตร และพิธีทางศาสนามหามงคล ถวายพระราชกุศล เนื่องในโอกาสพระราชพิธีสมมงคล พระบาทสมเด็จพระเจ้าอยู่หัว รัชกาลที่ 10 พระชนมายุ 26,469 วัน ซึ่งเทียบเท่าพระชนมายุของพระบาทสมเด็จพระพุทธยอดฟ้าจุฬาโลกมหาราช สมเด็จพระปฐมบรมกษัตริยาธิราชแห่งพระราชวงศ์จักรี
กิจกรรมดังกล่าวจัดขึ้นเพื่อถวายพระเกียรติและน้อมรำลึกถึงพระมหากรุณาธิคุณของพระบาทสมเด็จพระเจ้าอยู่หัว รัชกาลที่ 10 และพระบาทสมเด็จพระพุทธยอดฟ้าจุฬาโลกมหาราช โดยมีผู้แทนจากกระทรวงต่าง ๆ รวมถึงประชาชนจากหลากหลายพื้นที่เข้าร่วมอย่างคับคั่ง สร้างความปลื้มปีติแก่ผู้เข้าร่วมเป็นอย่างยิ่ง
นอกจากนี้ ในเวลา 18.00 น. รัฐบาลยังได้จัดการแสดงโขนเรื่อง รามเกียรติ์ ตอน รามอยุธเยศเศวตฉัตร ณ ลานพระปฐมบรมราชานุสรณ์พระบาทสมเด็จพระพุทธยอดฟ้าจุฬาโลกมหาราช โดยเปิดให้ประชาชนและผู้สนใจเข้ารับชมฟรี ซึ่งการแสดงดังกล่าวเป็นส่วนหนึ่งของกิจกรรมเฉลิมพระเกียรติครั้งสำคัญนี้
กระทรวงการท่องเที่ยวและกีฬาขอเชิญชวนประชาชนร่วมกิจกรรมในโอกาสสำคัญเช่นนี้ เพื่อแสดงความจงรักภักดีและร่วมน้อมรำลึกถึงพระมหากรุณาธิคุณของพระมหากษัตริย์ไทยทุกพระองค์

ที่มา : https://www.thaigov.go.th/news/contents/details/92356