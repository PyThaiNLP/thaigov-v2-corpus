รัฐบาลไทย-ข่าวทำเนียบรัฐบาล-ทส. ประชุม คกก.อำนวยการเพื่อการจัดการปัญหามลพิษทางอากาศ ยกระดับการดำเนินงานตามมาตรการรับมือสถานการณ์ไฟป่า หมอกควัน และฝุ่นละออง 2568


วันอังคารที่ 14 มกราคม 2568
ทส. ประชุม คกก.อำนวยการเพื่อการจัดการปัญหามลพิษทางอากาศ ยกระดับการดำเนินงานตามมาตรการรับมือสถานการณ์ไฟป่า หมอกควัน และฝุ่นละออง 2568
ทส. ประชุม คกก.อำนวยการเพื่อการจัดการปัญหามลพิษทางอากาศ ยกระดับการดำเนินงานตามมาตรการรับมือสถานการณ์ไฟป่า หมอกควัน และฝุ่นละออง 2568
ทส. ประชุม คกก.อำนวยการเพื่อการจัดการปัญหามลพิษทางอากาศ ยกระดับการดำเนินงานตามมาตรการรับมือสถานการณ์ไฟป่า หมอกควัน และฝุ่นละออง 2568
วันที่ 13 มกราคม 2568 เวลา 15.00 น. ดร.เฉลิมชัย ศรีอ่อน รัฐมนตรีว่าการกระทรวงทรัพยากรธรรมชาติและสิ่งแวดล้อม (รมว.ทส.) พร้อมด้วย นายจตุพร บุรุษพัฒน์ ปลัดกระทรวงทรัพยากรธรรมชาติและสิ่งแวดล้อม (ปกท.ทส.) นางอรนุช หล่อเพ็ญศรี รองปลัดกระทรวงฯ นายอรรถพล เจริญชันษา อธิบดีกรมอุทยานแห่งชาติ สัตว์ป่า และพันธุ์พืช และนางสาวปรีญาพร สุวรรณเกษ อธิบดีกรมควบคุมมลพิษ ในฐานะฝ่ายเลขานุการ เข้าร่วมการประชุมคณะกรรมการอำนวยการเพื่อการจัดการปัญหามลพิษทางอากาศ ครั้งที่ 1/2568 ร่วมกับผู้แทนจากหน่วยงานที่เกี่ยวข้อง โดยมี นายประเสริฐ จันทรรวงทอง รองนายกรัฐมนตรี เป็นประธานการประชุมฯ ณ ห้องประชุม 109 สำนักงานปลัดสำนักนายกรัฐมนตรี ทำเนียบรัฐบาล เพื่อพิจารณาผลการดำเนินการตามมาตรการรับมือสถานการณ์ไฟป่า หมอกควัน และฝุ่นละออง ปี 2568 ในช่วง 3 เดือนที่ผ่านมา (พฤศจิกายน 2567 - มกราคม 2568) และการยกระดับ การจัดการไฟในพื้นที่เกษตร พื้นที่ป่า การควบคุมอ้อยไฟไหม้เข้าโรงงานผลิตน้ำตาลทรายมาตรการเพิ่มเติม ให้ผู้ประกอบการงดการรับซื้ออ้อยไฟไหม้ การควบคุมฝุ่นละอองในเขตเมือง การจัดการหมอกควันข้ามแดน รวมถึงการแจ้งเตือนภัยสถานการณ์ฝุ่น และยกระดับการแจ้งเตือนแบบเจาะจงพื้นที่เสี่ยง โดยร่วมกับเครือข่ายผู้ให้บริการโทรศัพท์เคลื่อนที่
นอกจากนี้ ในที่ประชุมฯ ได้มอบหมายให้ทุกหน่วยงานยกระดับการดำเนินงานตามมาตรการรับมือสถานการณ์ไฟป่า หมอกควัน และฝุ่นละออง ปี 2568 อย่างเข้มงวด และดำเนินการตามข้อสั่งการของนายกรัฐมนตรี รวมถึงตรวจสอบกฎหมายในความรับผิดชอบ พิจารณากำหนดมาตรการเพิ่มเติม และการใช้กฎหมายที่มีอยู่ในการแก้ไขฝุ่นละออง PM 2.5 ส่งให้ฝ่ายเลขานุการเสนอต่อคณะรัฐมนตรีภายในเดือนมกราคม 2568 ทั้งนี้ ที่ประชุมฯ ยังได้มอบแนวทางและข้อสั่งการ ดังนี้ 1) มอบหมายให้ทุกหน่วยงานประชาสัมพันธ์ให้ความรู้ เผยแพร่มาตรการแก้ไขปัญหา PM 2.5 ให้กับประชาชนได้รับทราบอย่างทั่วถึง และมอบหมายให้กระทรวงศึกษาธิการ ให้ความรู้เด็กและเยาวชนผ่านกลไกการเรียนการสอนในทุกระดับชั้น 2) ให้นำแอปพลิเคชัน Traffy Fondue Manager เป็นแอปพลิเคชันสำหรับการรับแจ้งปัญหา ข้อเสนอ และแจ้งระบบสนับสนุนการจัดการปัญหาให้มีประสิทธิภาพสูงขึ้น เพียงแค่ผู้แจ้งทำการถ่ายรูปและระบุประเภทของปัญหา ระบบจะดำเนินการแจ้งปัญหาดังกล่าวต่อไปยังผู้รับผิดชอบโดยทันที และ 3) ประชาสัมพันธ์ให้ประชาชนเลือกใช้แอปพลิเคชันในการติดต่อสื่อสาร เพื่อติดตามสถานการณ์ฝุ่น PM 2.5 โดยมอบหมายให้ฝ่ายเลขานุการจัดทำรายงานสรุปการดำเนินงานแก้ไขปัญหาฝุ่น PM 2.5 เสนอต่อนายกรัฐมนตรี เพื่อทราบการดำเนินงานตามมาตรการภายในเดือนมกราคม 2568 และรายงานทุกวันที่ 15 ในเดือนต่อ ๆ ไป จนกว่าสถานการณ์จะคลี่คลาย

ที่มา : https://www.thaigov.go.th/news/contents/details/92350