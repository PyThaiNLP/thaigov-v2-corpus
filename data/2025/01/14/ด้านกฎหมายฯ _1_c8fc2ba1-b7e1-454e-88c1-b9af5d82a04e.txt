รัฐบาลไทย-ข่าวทำเนียบรัฐบาล-รองนายกฯ ภูมิธรรม นั่งประธานบอร์ดคณะกรรมการคดีพิเศษ (กคพ.) ประชุมนัดแรกปี 68 DSI รายงานความคืบหน้าคดีสำคัญ - มติที่ประชุมบอร์ดให้รับ


วันจันทร์ที่ 13 มกราคม 2568
13/01/2568
พิมพ์
รองนายกฯ ภูมิธรรม นั่งประธานบอร์ดคณะกรรมการคดีพิเศษ (กคพ.) ประชุมนัดแรกปี 68 DSI รายงานความคืบหน้าคดีสำคัญ - มติที่ประชุมบอร์ดให้รับ
รองนายกฯ ภูมิธรรม นั่งประธานบอร์ดคณะกรรมการคดีพิเศษ (กคพ.) ประชุมนัดแรกปี 68 DSI รายงานความคืบหน้าคดีสำคัญ - มติที่ประชุมบอร์ดให้รับ กรณีการปนเปื้อนของเสียอุตสาหกรรมในอ่างเก็บน้ำลุ่มน้ำโจนแห่งที่ 16 ฉะเชิงเทรา เป็นคดีพิเศษ
ในวันจันทร์ที่ 13 มกราคม 2568 เวลา 15.00 น. ณ ห้องประชุมชั้น 10 อาคารกระทรวงยุติธรรม กรมสอบสวนคดีพิเศษได้จัดการประชุมคณะกรรมการคดีพิเศษ (กคพ.) ครั้งที่ 1/2568 โดยมี นายภูมิธรรม เวชยชัย รองนายกรัฐมนตรี เป็นประธานกรรรมการคดีพิเศษ พร้อมด้วย พันตำรวจเอก ทวี สอดส่อง รัฐมนตรีว่าการกระทรวงยุติธรรม รองประธานกรรมการคดีพิเศษ นางพงษ์สวาท นีละโยธิน ปลัดกระทรวงยุติธรรม ร่วมประชุมในฐานะกรรมการคดีพิเศษ พร้อม​ด้วย​นายสมบูรณ์ ม่วงกล่ำ ที่ปรึกษารัฐมนตรีว่าการกระทรวงยุติธรรม และพันตำรวจตรี ยุทธนา แพรดำ อธิบดีกรมสอบสวนคดีพิเศษ เป็นกรรมการและเลขานุการ ณ ห้องประชุมชั้น 10 อาคารกระทรวงยุติธรรม
​โดยในการประชุม กคพ. วันนี้ ได้มีการแจ้งเรื่องให้ที่ประชุมทราบ และมีการพิจารณาเพื่อมีมติให้คดีความผิดทางอาญาอื่นเป็นคดีพิเศษ จำนวน 1 เรื่อง มีสาระสำคัญ ดังนี้
​(1) เรื่องการแต่งตั้งกรรมการผู้ทรงคุณวุฒิชุดใหม่ ทดแทนกรรมการผู้ทรงคุณวุฒิชุดเดิมที่ครบวาระสองปี จำนวน 9 ราย ประกอบด้วย นายเพ็ชร ชินบุตร ผู้ทรงคุณวุฒิด้านเศรษฐศาสตร์ นายณปกรณ์ ธนสุวรรณเกษม ผู้ทรงคุณวุฒิด้านการเงินการธนาคาร นางดวงตา ตันโช ผู้ทรงคุณวุฒิด้านเทคโนโลยีสารสนเทศ นายชาติพงษ์  จีระพันธุ นายนรินท์พงศ์ จินาภักดิ์ นางทัชมัย ฤกษะสุต ผู้ทรงคุณวุฒิด้านกฎหมาย พลตำรวจเอก สุทิน ทรัพย์พ่วง ผู้ทรงคุณวุฒิ ด้านการสอบสวนคดีอาญา พลตำรวจโท สำราญ นวลมา ผู้ทรงคุณวุฒิด้านการป้องกันและปราบปรามการฟอกเงิน และพลตำรวจเอก มนู เมฆหมอก ผู้ทรงคุณวุฒิด้านการปราบปรามผู้มีอิทธิพล ซึ่งคณะกรรมการคดีพิเศษมีวาระการดำรงตำแหน่ง ตั้งแต่วันที่ 19 พฤศจิกายน 2567 ถึงวันที่ 18 พฤศจิกายน 2569
​(2) รายงานความคืบหน้าคดีพิเศษซึ่งเป็นที่สนใจของประชาชน จำนวน 6 เรื่อง ได้แก่ กรณี บริษัท ดิไอคอน กรุ๊ป จำกัด กรณี บริษัท สตาร์ค คอร์เปอเรชั่น จำกัด (มหาชน) (STARK) กรณี บริษัท มอร์ รีเทิร์น จำกัด (มหาชน)กรณี การลักลอบนำเข้าสินค้าประเภทซากสัตว์โดยไม่ชอบด้วยกฎหมาย กรณี บริษัท ป.รวีกนก ก่อสร้าง จำกัด (กำนันนก) บริษัท ป.พัฒนารุ่งโรจน์ก่อสร้าง จำกัด และบริษัทที่เกี่ยวข้อง ตกลงร่วมกันในการเสนอราคา (ฮั้วประมูล)และ กรณี บริษัท อัยญดา เคมีคอล จำกัด ครอบครองวัตถุอันตรายชนิดที่ 3 และชนิดที่ 1 ไว้ในครอบครองโดยไม่ได้รับอนุญาต
​(3) ที่ประชุมได้พิจารณามีมติให้คดีความผิดทางอาญาอื่น กรณีการปนเปื้อนของเสียอุตสาหกรรมในอ่างเก็บน้ำลุ่มน้ำโจนแห่งที่ 16 ตำบลเขาหินซ้อน อำเภอพนมสารคาม จังหวัดฉะเชิงเทรา โดยที่ประชุมมีมติให้รับเป็นคดีพิเศษตามมาตรา 21 วรรคหนึ่ง (2)
​นายภูมิธรรมฯ รองนายกรัฐมนตรี ประธานคณะกรรมการคดีพิเศษ กล่าวว่า รัฐบาลได้ประกาศนโยบายปราบปรามยาเสพติดอย่างจริงจัง และได้เน้นย้ำให้กรมสอบสวนคดีพิเศษดำเนินการสืบสวนสอบสวนกับผู้กระทำความผิดที่มีวัตถุอันตรายที่เป็นสารตั้งต้นในการผลิตยาเสพติด โดยให้ขยายผลไปสู่ขบวนการที่เกี่ยวข้องทั้งหมด  และยังได้กำชับให้กรมสอบสวนคดีพิเศษดำเนินการคดีบริษัทดิไอคอนฯ ให้เป็นไปอย่างรอบคอบ รัดกุม ตามระเบียบและกฎหมายที่เกี่ยวข้อง เนื่องจากเป็นคดีที่สำคัญ มีผู้เสียหายเป็นวงกว้าง มูลค่าความเสียหายสูง และเป็นคดีที่อยู่ในความสนใจของประชาชน

ที่มา : https://www.thaigov.go.th/news/contents/details/92334