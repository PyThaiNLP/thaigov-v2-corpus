รัฐบาลไทย-ข่าวทำเนียบรัฐบาล-ผู้ช่วย รมว.กษ. เปิดการอบรมอาสาสมัครคนประจำเรือประมง หลักสูตร:การปฐมพยาบาลเพื่อช่วยฟื้นคืนชีพ การกู้ชีพกู้ภัยจากเหตุจากเพลิงไหม้และลูกเรือตกน้ำ


วันอังคารที่ 14 มกราคม 2568
ผู้ช่วย รมว.กษ. เปิดการอบรมอาสาสมัครคนประจำเรือประมง หลักสูตร:การปฐมพยาบาลเพื่อช่วยฟื้นคืนชีพ การกู้ชีพกู้ภัยจากเหตุจากเพลิงไหม้และลูกเรือตกน้ำ
ผู้ช่วย รมว.กษ. เปิดการอบรมอาสาสมัครคนประจำเรือประมง หลักสูตร:การปฐมพยาบาลเพื่อช่วยฟื้นคืนชีพ การกู้ชีพกู้ภัยจากเหตุจากเพลิงไหม้และลูกเรือตกน้ำ
ดร.ณมาณิตา กลับบ้านเกาะ ผู้ช่วยรัฐมนตรีประจำกระทรวงเกษตรและสหกรณ์ เปิดเผยภายหลังเป็นประธานพิธีเปิดการอบรมเชิงปฏิบัติการอาสาสมัครคนประจำเรือประมง หลักสูตรการปฐมพยาบาล การช่วยฟื้นคืนชีพ การกู้ชีพกู้ภัยจากเหตุจากเพลิงไหม้และลูกเรือตกน้ำ” ตามโครงการของด่านตรวจประมงชลบุรี โดยมีผู้ควบคุมเรือ ช่างเครื่อง และลูกเรือประมง เข้าร่วมอบรมการปฐมพยาบาลเพื่อช่วยฟื้นคืนชีพ การกู้ชีพกู้ภัยจากเหตุจากเพลิงไหม้ และการช่วยเหลือลูกเรือตกน้ำ ณ ศูนย์ฝึกอบรม กองกำกับการ 5 กองกำกับการตำรวจน้ำจังหวัดชลบุรี อ.ศรีราชา จ.ชลบุรี โดยความร่วมมือระหว่างด่านตรวจประมงชลบุรี กองกำกับการ 5 กองบังคับการตำรวจน้ำ ศูนย์อำนวยการรักษาผลประโยชน์ของชาติทางทะเลจังหวัดชลบุรี (ศรชล) ศูนย์ควบคุมความมั่นคงท่าเรือจังหวัดชลบุรี กรมเจ้าท่า สวัสดิการและคุ้มครองแรงงานจังหวัดชลบุรี จัดหางานจังหวัดชลบุรี โรงพยาบาลอาภากรเกียรติวงศ์ และศูนย์อภิบาลผู้เดินทางทะเล (Stella Maris) สังฆมณฑลจันทบุรี
ผู้ช่วยรัฐมนตรีประจำกระทรวงเกษตรและสหกรณ์ กล่าวว่า รัฐบาลได้พยายามแก้ไขปัญหาการบังคับใช้แรงงาน การค้ามนุษย์ในประเทศ และจากรายงานสถานการณ์การค้ามนุษย์หรือ TIP Report ของกระทรวงการต่างประเทศสหรัฐอเมริกา ได้จัดให้ประเทศไทยอยู่ในกลุ่มเทียร์ 2 (Tier 2) ไม่ได้ปฏิบัติตามมาตรฐานขั้นต่ำของกฎหมายว่าด้วยการคุ้มครองเหยื่อจากการค้ามนุษย์โดยสมบูรณ์ แต่กำลังใช้ความพยายามอย่างยิ่งในการปฏิบัติตามมาตรฐาน ดังนั้นการจัดอบรมในครั้งนี้จะเป็นการปกป้องคุ้มครองสวัสดิภาพและความปลอดภัยของแรงงานที่ทำงานในเรือประมง แสดงให้เห็นถึงการใช้แรงงานที่ดี ปราศจากการค้ามนุษย์และบังคับใช้แรงงานในเรือประมง ทั้งยังเป็นการเผยแพร่ไปยังสื่อต่าง ๆ ให้ชาวต่างชาติได้รับรู้ถึงความตั้งใจในการแก้ไขปัญหาให้ประเทศไทยได้รับการจัดกลุ่มให้อยู่ในประเทศเทียร์ 1 (Tier 1) เป็นประเทศที่ปฏิบัติตามมาตรฐานขั้นต่ำของกฎหมาย ปกป้องเหยื่อการค้ามนุษย์อย่างครบถ้วนในอนาคตต่อไป ส่วนผลที่จะเกิดขึ้นในปัจจุบัน คือ การที่มีลูกเรือที่มีความรู้ความสามารถในการปฐมพยาบาล การช่วยฟื้นคืนชีพ การกู้ชีพกู้ภัยจากเหตุเพลิงไหม้และลูกเรือตกน้ำ จะทำให้ผู้ประสบเหตุได้มีโอกาสรอดชีวิตมากยิ่งขึ้น

ที่มา : https://www.thaigov.go.th/news/contents/details/92361