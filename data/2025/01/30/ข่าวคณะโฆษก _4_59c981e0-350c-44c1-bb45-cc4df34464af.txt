รัฐบาลไทย-ข่าวทำเนียบรัฐบาล-สุดปัง..!! สินค้าประมงไทยส่งออกปี 67 ทำยอดทะลุเป้า สูงสุดในรอบ 10 ปี มีมูลค่าสูงถึง 2.4 แสนล้านบาท ทูน่ากระป๋องไทยยังฮิต


วันพฤหัสบดีที่ 30 มกราคม 2568
30/01/2568
พิมพ์
สุดปัง..!! สินค้าประมงไทยส่งออกปี 67 ทำยอดทะลุเป้า สูงสุดในรอบ 10 ปี มีมูลค่าสูงถึง 2.4 แสนล้านบาท ทูน่ากระป๋องไทยยังฮิต
สุดปัง..!! สินค้าประมงไทยส่งออกปี 67 ทำยอดทะลุเป้า สูงสุดในรอบ 10 ปี มีมูลค่าสูงถึง 2.4 แสนล้านบาท ทูน่ากระป๋องไทยยังฮิต
วันนี้ (30 มกราคม 2568) นายอนุกูล พฤกษานุศักดิ์ รองโฆษกประจำสำนักนายกรัฐมนตรี เปิดเผยว่า สินค้าประมงปีที่ผ่านมา  สามารถทำรายได้สูงสุดในรอบ 10 ปี สร้างมูลค่าการส่งออกได้ถึง 240,062 ล้านบาท สูงขึ้นจากปี 2565 และ 2566 ที่ทำมูลค่า 229,123 ล้านบาท และ 211,286 ล้านบาท ตามลำดับ และยังมากกว่าปี 2557 ที่เคยทำมูลค่าไว้สูงถึง 227,860 ล้านบาท สำหรับปัจจัยหลักที่เป็นแรงหนุนให้เกิดการขยายตัวส่งออกเพิ่มขึ้น เป็นผลมาจากการส่งออกสินค้าประมงแปรรูปได้มากขึ้น โดยเฉพาะกลุ่มทูน่ากระป๋อง ซึ่งช่วงเดือนมกราคม - ธันวาคม 2567 มีปริมาณการส่งออก 548,653 ตัน มูลค่า 82,250 ล้านบาท นอกจากนี้ ยังมีในกลุ่มของอาหารกระป๋องสำหรับสุนัขและแมว ซึ่งถือเป็นกลุ่มสินค้าประมงที่ขยายตัวมากที่สุดในขณะนี้ โดยมีปริมาณส่งออก 174,793 ตัน มูลค่า 27,751 ล้านบาท โดยทั้งสองกลุ่มสินค้าดังกล่าวนับเป็นกลุ่มที่มีปริมาณการส่งออกที่มากที่สุดเป็นประวัติการณ์
ทั้งนี้ ตลาดส่งออกที่สำคัญอันดับ 1 คือ สหรัฐอเมริกา เป็นตลาดส่งออกหลักสินค้าประมงของไทย โดยปี 2567 มีปริมาณส่งออก 271,521 ตัน มูลค่า 50,882 ล้านบาท ปริมาณเพิ่มขึ้นร้อยละ 25 มูลค่าเพิ่มขึ้นร้อยละ 19 เมื่อเปรียบเทียบกับปี 2566 อันดับ 2 ญี่ปุ่นมีปริมาณ 196,362 ตัน มูลค่า 37,142 ล้านบาท ปริมาณเพิ่มขึ้นร้อยละ 4 มูลค่าลดลงร้อยละ 3 เมื่อเปรียบเทียบกับปี 2566 โดยสาเหตุมาจากปัญหาค่าเงินเยนอ่อนค่า อันดับ 3 จีน มีปริมาณส่งออก 226,882 ตัน มูลค่า 22,391 ล้านบาท ปริมาณเพิ่มขึ้นร้อยละ 14 แต่มูลค่าลดลงร้อยละ 2 เป็นผลมาจากสัตว์น้ำส่งออกบางชนิดมีราคาต่ำกว่าปีที่ผ่านมา และประเทศกลุ่มอาเซียนมีปริมาณการส่งออก 318,038 ตัน มูลค่า 22,090 ล้านบาท ซึ่งจะเป็นมูลค่าการส่งออกสูงสุดมากเป็นประวัติการณ์ โดยปริมาณเพิ่มขึ้นร้อยละ 10 และมูลค่าเพิ่มขึ้นร้อยละ 11 โดยสินค้าที่มีแนวโน้มส่งออกเพิ่มขึ้น ได้แก่ ปลาสดแช่เย็นแช่แข็ง หมึกสดแช่เย็นแช่แข็ง และปลากระป๋องอื่น ๆ เป็นต้น
สำหรับในปี 2568 เชื่อมั่นว่าแนวโน้มการส่งออกสินค้าประมงของไทยยังคงสดใส ด้วยปัจจัยบวกจากความต้องการสินค้าประมงในตลาดโลกที่เพิ่มขึ้น โดยกรมประมงพร้อมที่จะมุ่งมั่นยกระดับคุณภาพและมาตรฐานของสินค้าประมงไทยให้มีมาตรฐานตลอดห่วงโซ่อุปทาน เพื่อสร้างความเชื่อมั่นด้านความปลอดภัยทางอาหารให้กับผู้บริโภค ด้วยการนำเทคโนโลยีและนวัตกรรมมาใช้ในการผลิต รวมถึงจะเร่งขยายฐานการตลาดใหม่ ๆ อย่างต่อเนื่อง เพื่อขับเคลื่อนประเทศไทยสู่การเป็นผู้นำด้านสินค้าประมงคุณภาพระดับโลกในอนาคต

ที่มา : https://www.thaigov.go.th/news/contents/details/92891