รัฐบาลไทย-ข่าวทำเนียบรัฐบาล-“ห้องปลอดฝุ่น” รัฐบาลจับมือร้านอาหารจัดพื้นที่ปลอดภัยในโครงการ “ร้านอาหารปลอดฝุ่น” คาด 3 เดือน เพิ่มได้กว่า 20,000 แห่ง ยกระดับมาตรฐานร้านอาหารและภัตตาคารไทย


วันพฤหัสบดีที่ 30 มกราคม 2568
30/01/2568
พิมพ์
“ห้องปลอดฝุ่น” รัฐบาลจับมือร้านอาหารจัดพื้นที่ปลอดภัยในโครงการ “ร้านอาหารปลอดฝุ่น” คาด 3 เดือน เพิ่มได้กว่า 20,000 แห่ง ยกระดับมาตรฐานร้านอาหารและภัตตาคารไทย
“ห้องปลอดฝุ่น” รัฐบาลจับมือร้านอาหารจัดพื้นที่ปลอดภัยในโครงการ “ร้านอาหารปลอดฝุ่น” คาด 3 เดือน เพิ่มได้กว่า 20,000 แห่ง ยกระดับมาตรฐานร้านอาหารและภัตตาคารไทย
วันนี้ (30 มกราคม 2568) นายคารม พลพรกลาง รองโฆษกประจำสำนักนายกรัฐมนตรี เปิดเผยว่า รัฐบาล โดยกรมอนามัย กระทรวงสาธารณสุข ร่วมมือกับสมาคมผู้ประกอบการร้านอาหาร ดำเนินโครงการสร้างพื้นที่ปลอดภัย “ห้องปลอดฝุ่น” และถูกสุขาภิบาลในร้านอาหาร เพื่อเพิ่มความมั่นใจให้กับประชาชนและนักท่องเที่ยวในช่วงสถานการณ์ฝุ่นละอองที่มีค่ามลพิษสูง ซึ่งอาจส่งผลกระทบต่อสุขภาพในระยะยาว ทั้งนี้ ข้อมูลล่าสุดมีร้านอาหารและภัตตาคารในประเทศไทยเปิดพื้นที่ห้องปลอดฝุ่นแล้ว จำนวน 234 แห่งใน 9 จังหวัด โดยคาดว่าโครงการดังกล่าว จะเพิ่มจำนวนร้านอาหารพื้นที่ปลอดฝุ่นได้มากกว่า 20,000 แห่ง ในระยะเวลาภายใน 3 เดือน
นายคารม กล่าวว่า การดำเนินโครงการดังข้างต้นถือเป็นโครงการที่ดี ไม่เพียงแต่ลดความเสี่ยงจากฝุ่นละอองที่มีผลกระทบต่อสุขภาพของประชาชนและนักท่องเที่ยวแล้ว ยังช่วยยกระดับมาตรฐานการให้บริการในร้านอาหารและภัตตาคารให้เป็นพื้นที่ที่มีคุณภาพและมีความรับผิดชอบต่อสุขภาพอย่างยั่งยืน สำหรับประชาชนสามารถค้นหา “ห้องปลอดฝุ่น” ห้องอาหารปลอดภัย ผ่านทางเว็บไซต์ห้องปลอดฝุ่น https://podfoon.anamai.moph.go.th/ หรือสอบถามที่สายด่วนกรมอนามัย 1478 ในเวลาราชการ
“ช่วงนี้ทุกพื้นที่ประเทศไทยประสบปัญหาฝุ่น PM 2.5 ขอให้ประชาชนรักษาสุขภาพ ป้องกันดูแลตัวเอง โดยเฉพาะกลุ่มเปราะบาง ต้องดูแลตัวเองเป็นพิเศษ ลดการสะสมฝุ่น โดยนำสิ่งของที่เป็นแหล่งสะสมฝุ่นออกจากห้อง และใช้ผ้าชุบน้ำเช็ดทำความสะอาด หลีกเลี่ยงกิจกรรมที่ก่อให้เกิดฝุ่น เช่น การจุดธูป หรือสูบบุหรี่ภายในห้อง” นายคารม ระบุ

ที่มา : https://www.thaigov.go.th/news/contents/details/92890