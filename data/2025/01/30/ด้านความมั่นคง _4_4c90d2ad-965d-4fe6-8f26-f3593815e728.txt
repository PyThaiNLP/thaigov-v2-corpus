รัฐบาลไทย-ข่าวทำเนียบรัฐบาล-“เฉลิมชัย” จับตาพื้นที่ไฟไหม้กลุ่มป่าภาคเหนือ - ภาคกลาง - ภาคตะวันตก สั่งการเร่งส่ง ฮ. ทส. เข้าช่วยเสริมปฏิบัติการในพื้นที่ พร้อมสานกำลังชุมชนร่วมเป็นอาสาเฝ้าระวังไฟป่า


วันพฤหัสบดีที่ 30 มกราคม 2568
“เฉลิมชัย” จับตาพื้นที่ไฟไหม้กลุ่มป่าภาคเหนือ - ภาคกลาง - ภาคตะวันตก สั่งการเร่งส่ง ฮ. ทส. เข้าช่วยเสริมปฏิบัติการในพื้นที่ พร้อมสานกำลังชุมชนร่วมเป็นอาสาเฝ้าระวังไฟป่า
“เฉลิมชัย” จับตาพื้นที่ไฟไหม้กลุ่มป่าภาคเหนือ - ภาคกลาง - ภาคตะวันตก สั่งการเร่งส่ง ฮ. ทส. เข้าช่วยเสริมปฏิบัติการในพื้นที่ พร้อมสานกำลังชุมชนร่วมเป็นอาสาเฝ้าระวังไฟป่า
“เฉลิมชัย” จับตาพื้นที่ไฟไหม้กลุ่มป่าภาคเหนือ - ภาคกลาง - ภาคตะวันตก สั่งการเร่งส่ง ฮ. ทส. เข้าช่วยเสริมปฏิบัติการในพื้นที่ พร้อมสานกำลังชุมชนร่วมเป็นอาสาเฝ้าระวังไฟป่า
วันที่ 30 มกราคม 2568 เวลา 09.30 น. ดร.เฉลิมชัย ศรีอ่อน รัฐมนตรีว่าการกระทรวงทรัพยากรธรรมชาติและสิ่งแวดล้อม (รมว.ทส.) พร้อมด้วย นายจตุพร บุรุษพัฒน์ ปลัดกระทรวงฯ และคณะ ลงพื้นที่ตรวจเยี่ยมกำลังพลเจ้าหน้าที่ดับไฟป่า และเครือข่ายชุมชนป้องกันและควบคุมไฟป่า พร้อมมอบสิ่งของเพื่อเป็นขวัญกำลังใจให้แก่เจ้าหน้าที่ ณ อุทยานแห่งชาติดอยอินทนนท์ จังหวัดเชียงใหม่ จากนั้นเดินทางโดยเฮลิคอปเตอร์ของกระทรวงทรัพยากรธรรมชาติและสิ่งแวดล้อม (ฮ. ทส.) ตรวจสภาพป่าและพื้นที่เสี่ยงต่อการเกิดไฟป่าเส้นทางจากอุทยานแห่งชาติดอยอินทนนท์ถึงอุทยานแห่งชาติแม่ปิง พร้อมตรวจเยี่ยมกำลังพลและมอบสิ่งของเพื่อเป็นขวัญกำลังใจแก่ผู้ปฏิบัติงานป้องกันและแก้ไขปัญหาไฟป่าในพื้นที่ "กลุ่มป่าเขื่อนภูมิพล" และเป็นสักขีพยานในการลงนามบันทึกความร่วมมือ การป้องกัน แก้ไขปัญหาไฟป่า หมอกควัน และฝุ่นละอองขนาดเล็ก PM2.5 ระหว่างเจ้าหน้าที่อุทยานแห่งชาติแม่ปิง กับ ชุมชนทั้งในและรอบพื้นที่ จำนวน 21 หมู่บ้าน ณ อุทยานแห่งชาติแม่ปิง จังหวัดลำพูน
ดร.เฉลิมชัย กล่าวว่า ได้สั่งการให้เจ้าหน้าที่จับตาเฝ้าระวังสถานการณ์ไฟป่าในพื้นที่กลุ่มป่าภาคเหนือ ภาคกลาง และภาคตะวันตก อย่างใกล้ชิด เนื่องจากพื้นที่ส่วนใหญ่ มีสภาพแห้งแล้ง และมีการสะสมของเชื้อเพลิง เช่น เศษไม้ใบไม้ ที่ไวต่อการเกิดไฟ เป็นจำนวนมาก โดยในช่วง 2-3 วันที่ผ่านมา เกิดเหตุไฟไหม้ในพื้นที่ป่าทางด้านตะวันตกของประเทศในหลายพื้นที่ ตั้งแต่จังหวัดชัยนาท นครสวรรค์ อุทัยธานี จึงได้กำชับสั่งการให้ระดมกำลังเจ้าหน้าที่เข้าร่วมสนับสนุนดับไฟป่า เร่งกำจัดเชื้อเพลิงที่สะสมอยู่ จัดทำแนวกันไฟ เพื่อป้องกันการลามของไฟเมื่อเกิดเหตุไฟไหม้ป่า และเฝ้าระวังสถานการณ์ในพื้นที่อย่างใกล้ชิด รวมถึงสั่งการให้ ฮ. ทส. เข้าเตรียมพร้อมในพื้นที่เพื่อช่วยเหลือสนับสนุนการดับไฟป่าอย่างทันท่วงที ไม่ให้เกิดการลุกลาม และสามารถดับไฟได้อย่างรวดเร็ว
ดร.เฉลิมชัย กล่าวเสริมว่า นอกจากการเสริมกำลังของเจ้าหน้าที่แล้ว กำลังเสริมอีกส่วนที่สำคัญ คือ กำลังของเครือข่ายพี่น้องประชาชน กำนัน ผู้ใหญ่บ้าน ที่ต้องช่วยกันเฝ้าระวังป้องกันไม่ให้เกิดไฟป่าในพื้นที่หรือเกิดให้น้อยที่สุด ซึ่งในวันนี้เราได้มีการลงนามความมือกับชุมชนในพื้นที่รอบป่า เพื่อบูรณาการความร่วมมือในการแก้ไขปัญหาไฟป่า หมอกควัน และฝุ่นละอองขนาดเล็ก PM2.5 ผ่านกลไกการขับเคลื่อนในระดับท้องถิ่น เพื่อให้เกิดความร่วมมือระหว่างภาคประชาชน และหน่วยงานที่เกี่ยวข้องในการบริหารจัดการไฟป่าและหมอกควัน เพื่อแก้ไขปัญหามลพิษทางอากาศอย่างมีประสิทธิภาพ นำไปสู่การพัฒนาในมิติอื่น ๆ และเกิดการแก้ไขปัญหาอย่างยั่งยืน และรัฐบาลยังได้อนุมัติงบกลางในปี 2568 ทั้งในเรื่องวัสดุอุปกรณ์ การจ้างบุคลากรในการเข้ามาดูแลพื้นที่และปัญหาไฟป่า เพื่อเร่งแก้ไขปัญหาและรับมือกับสถานการณ์ของไฟป่าและหมอกควัน รวมถึงปัญหาฝุ่นละออง วันนี้ จึงขอความร่วมจากทุกฝ่ายให้ช่วยกันป้องกัน สอดส่อง ดูแล และเฝ้าระวังไม่ให้เกิดไฟป่าในพื้นที่ของพวกเราอย่างเต็มกำลังความสามารถต่อไป

ที่มา : https://www.thaigov.go.th/news/contents/details/92908