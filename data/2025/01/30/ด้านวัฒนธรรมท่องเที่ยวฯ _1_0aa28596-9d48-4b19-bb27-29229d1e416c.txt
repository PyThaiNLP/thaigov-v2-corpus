รัฐบาลไทย-ข่าวทำเนียบรัฐบาล-ททท. จัดกิจกรรมต้อนรับนักท่องเที่ยวจีน ร่วมฉลองเทศกาลตรุษจีน 2568 ในประเทศไทย พร้อมก้าวสู่ 50 ปี มิตรภาพไทย-จีน


วันพฤหัสบดีที่ 30 มกราคม 2568
ททท. จัดกิจกรรมต้อนรับนักท่องเที่ยวจีน ร่วมฉลองเทศกาลตรุษจีน 2568 ในประเทศไทย พร้อมก้าวสู่ 50 ปี มิตรภาพไทย-จีน
ททท. จัดกิจกรรมต้อนรับนักท่องเที่ยวจีน ร่วมฉลองเทศกาลตรุษจีน 2568 ในประเทศไทย พร้อมก้าวสู่ 50 ปี มิตรภาพไทย-จีน
วันที่ 29 มกราคม 2568 การท่องเที่ยวแห่งประเทศไทย (ททท.) จัดกิจกรรมต้อนรับนักท่องเที่ยวจีน ณ ท่าอากาศยานสุวรรณภูมิ เนื่องในโอกาสเทศกาลตรุษจีน 2568 โดยมีนายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา นางฉาง หยู่ เหมิง อัครราชทูตที่ปรึกษาฝ่ายกิจการและวัฒนธรรม สถานเอกอัครราชทูตสาธารณรัฐประชาชนจีนประจำประเทศไทย นางสาวฐาปนีย์ เกียรติไพบูลย์ ผู้ว่าการการท่องเที่ยวแห่งประเทศไทย (ททท.) พลตำรวจโทศักย์ศิรา เผือกอ่ำ ผู้บัญชาการตำรวจท่องเที่ยว พลตำรวจตรีนรเศรษฐ์ สุวรรณนิกขะ ผู้บังคับการตำรวจท่องเที่ยว 1 นายกีรติ กิจมานะวัฒน์ กรรมการผู้อำนวยการใหญ่ บริษัท ท่าอากาศยานไทย จำกัด (มหาชน) และนายกิตติพงศ์ กิตติขจร ผู้อำนวยการท่าอากาศยานสุวรรณภูมิ ให้เกียรติเข้าร่วมกิจกรรมต้อนรับและมอบของที่ระลึกแก่นักท่องเที่ยวจีนที่เดินทางด้วยสายการบินไทย เที่ยวบิน TG 663 จากนครเซี่ยงไฮ้ถึงประเทศไทย ณ ท่าอากาศยานสุวรรณภูมิ เพื่อสร้างความประทับใจ พร้อมแสดงถึงมิตรภาพอันอบอุ่นและกระชับความสัมพันธ์อันยาวนานระหว่างไทยและจีนให้แน่นแฟ้น ยิ่งขึ้นในวาระ 50 ปีแห่งความสัมพันธ์ทางการทูต
นายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา กล่าวว่า เทศกาลตรุษจีนถือเป็นประเพณีสำคัญที่มีความหมายลึกซึ้งสำหรับชาวจีนทั่วโลก โดยเมื่อวันที่ 4 ธันวาคม 2567 ยูเนสโกได้ขึ้นทะเบียน 'เทศกาลตรุษจีน' เป็นมรดกวัฒนธรรมที่จับต้องไม่ได้ (Intangible Cultural Heritage) ยิ่งตอกย้ำถึงคุณค่าทางวัฒนธรรมที่ล้ำค่าของประเพณีนี้ การจัดเทศกาลตรุษจีนในประเทศไทยถือเป็นหนึ่งในประเทศที่มีการจัดงานเทศกาลตรุษจีนที่ใหญ่ที่สุดนอกสาธารณรัฐประชาชนจีน ซึ่งประเทศไทยได้จัดกิจกรรมและงานเฉลิมฉลองในหลายพื้นที่ ทั้งงานเทศกาลตรุษจีนที่ศูนย์การค้าเซ็นทรัลเวิลด์และเยาวราช กรุงเทพมหานคร ซึ่งเป็นศูนย์กลางของวัฒนธรรมจีนในเมืองไทย หรือขบวนแห่ตรุษจีนที่ยิ่งใหญ่ การแสดงทางศิลปวัฒนธรรมและการนำเสนออาหารและสินค้าท่องเที่ยวที่สะท้อนถึงการผสมผสานวัฒนธรรมไทย-จีน ในพื้นที่ต่าง ๆ ทั่วประเทศ จะเป็นโอกาสที่ดีที่นักท่องเที่ยวจะได้สัมผัสเสน่ห์และอัตลักษณ์ของประเทศไทยได้อย่างใกล้ชิดด้วย
กิจกรรมต้อนรับนักท่องเที่ยวจีนในครั้งนี้ จัดขึ้นในโอกาสเฉลิมฉลองเทศกาลตรุษจีน ประจำปี 2568 ททท. จึงได้มอบของที่ระลึกถุงส้มนำโชค บรรจุส้มสายน้ำผึ้งไทย สื่อความหมายถึง 4 ฤดูแสดงถึงคำอวยพรให้โชคดีมีชัยตลอดไปแก่นักท่องเที่ยวที่เดินทางมากับเที่ยวบิน TG 663 สายการบินไทย บินจากนครเซี่ยงไฮ้ถึงประเทศไทย เพื่อสร้างความประทับใจและสร้างความมั่นใจในการเดินทางท่องเที่ยวในประเทศไทย ผ่านการต้อนรับอย่างอบอุ่นและการอำนวยความสะดวกในทุกขั้นตอน (Ease of Traveling) ตั้งแต่การเดินทาง การเข้าพัก ไปจนถึงการส่งมอบประสบการณ์ท่องเที่ยวอันทรงคุณค่าและความหมาย นอกจากนี้ ยังเป็นโอกาสสำคัญในการแสดงศักยภาพของประเทศไทยในฐานะ "ศูนย์กลางการท่องเที่ยว หรือ Tourism Hub" พร้อมทั้งตอกย้ำความพร้อมของประเทศในการเข้าสู่ปี Amazing Thailand Grand Tourism and Sport Year 2025
นอกจากนี้ ททท. ได้ร่วมกับพันธมิตรภาคเอกชน จัดเตรียมสิทธิพิเศษต่าง ๆ ให้กับนักท่องเที่ยวจีน ในช่วงเทศกาลตรุษจีน เช่น ส่วนลดบัตรโดยสารเครื่องบิน ที่พัก ร้านอาหาร และสถานที่ท่องเที่ยว ซึ่งถือเป็น ส่วนหนึ่งของแคมเปญส่งเสริมตลาดนักท่องเที่ยวจีน “เที่ยวเมืองไทย ยิ่งเที่ยว ยิ่งติดใจ (游泰国，越玩越倾心 You Tai Guo, Yue Wan Yue Qing Xin)” โดยคาดว่าในช่วงเทศกาลตรุษจีนปีนี้ (24 มกราคม- 2 กุมภาพันธ์ 2568) จะมีนักท่องเที่ยวจีนเดินทางมายังประเทศไทยประมาณ 287,000 คน ซึ่งเพิ่มขึ้นร้อยละ 7 และสร้างรายได้ 8,800 ล้านบาท เพิ่มขึ้นร้อยละ 9 เมื่อเทียบกับช่วงตรุษจีนปีที่ผ่านมา
นอกจากช่วงเทศกาลตรุษจีนแล้ว ตลาดนักท่องเที่ยวชาวจีน ยังคงเป็นตลาดหลักที่มีอัตราการเดินทางเข้าไทยอย่างต่อเนื่องตลอดปี ตั้งแต่วันที่ 1-26 มกราคม 2568 มีจำนวนนักท่องเที่ยวชาวจีนสะสมทั้งสิ้น 532,853 คน เพิ่มขึ้นร้อยละ 32.6 เพิ่มขึ้นจากช่วงเดียวกันของปี 2567 และครองแชมป์นักท่องเที่ยวต่างชาติเดินทางเข้าไทยสูงสุด โดยมีการเข้ามาของกลุ่มนักท่องเที่ยวกลุ่มใหม่ที่มีคุณภาพและศักยภาพในการใช้จ่ายสูง อาทิ กลุ่มครอบครัว คาราวานรถยนต์ Incentive, Gig Tripping, Fan Meets และ Gen Z และมีการเดินทางตลอดทั้งปี โดย ททท. ร่วมกับพันธมิตรดำเนินกิจกรรมส่งเสริมการขายอย่างต่อเนื่อง อาทิ กิจกรรม Joint Promotion ร่วมกับ CTRIP มอบสิทธิพิเศษส่วนลดค่าโดยสารเครื่องบินในช่วงเทศกาลและวันหยุดยาว งาน Amazing Thailand Road Show to China 2025 ทำให้ ททท. เชื่อมั่นว่า ตลาดจีนยังคงมีสัญญาณบวกและมีโอกาสที่จะผลักดันจำนวนนักท่องเที่ยวชาวจีนเข้าไทยสูงสุดที่ 8 ล้านคน ในปี 2568

ที่มา : https://www.thaigov.go.th/news/contents/details/92886