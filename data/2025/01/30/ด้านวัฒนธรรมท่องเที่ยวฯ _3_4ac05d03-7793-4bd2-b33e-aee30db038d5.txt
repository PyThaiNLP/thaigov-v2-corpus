รัฐบาลไทย-ข่าวทำเนียบรัฐบาล-ประกาศผลสุดยอดวงดนตรีต้านทุจริต!!  โรงเรียนเทศบาลบ้านท้ายช้าง จ.พังงา และ ม.เทคโนโลยีมหานคร กรุงเทพฯ คว้ารางวัลชนะเลิศสุดยอดวงดนตรี “การประกวดวงดนตรีต่อต้านการทุจริต ประจำปี ๒๕๖๗” 


วันพฤหัสบดีที่ 30 มกราคม 2568
ประกาศผลสุดยอดวงดนตรีต้านทุจริต!!  โรงเรียนเทศบาลบ้านท้ายช้าง จ.พังงา และ ม.เทคโนโลยีมหานคร กรุงเทพฯ คว้ารางวัลชนะเลิศสุดยอดวงดนตรี “การประกวดวงดนตรีต่อต้านการทุจริต ประจำปี ๒๕๖๗”
ประกาศผลสุดยอดวงดนตรีต้านทุจริต!!  โรงเรียนเทศบาลบ้านท้ายช้าง จ.พังงา และ ม.เทคโนโลยีมหานคร กรุงเทพฯ คว้ารางวัลชนะเลิศสุดยอดวงดนตรี “การประกวดวงดนตรีต่อต้านการทุจริต ประจำปี ๒๕๖๗”
ประกาศผลสุดยอดวงดนตรีต้านทุจริต!!  โรงเรียนเทศบาลบ้านท้ายช้าง จ.พังงา และ ม.เทคโนโลยีมหานคร กรุงเทพฯ คว้ารางวัลชนะเลิศสุดยอดวงดนตรี “การประกวดวงดนตรีต่อต้านการทุจริต ประจำปี ๒๕๖๗” รอบชิงชนะเลิศ ถ้วยพระราชทานสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี ชูพลังสร้างสรรค์ด้านดนตรี ดึงเด็ก -เยาวชนคนรุ่นใหม่ร่วมใจต้านทุจริต ขจัดคอร์รัปชันให้หมดสิ้นจากสังคมไทย
เมื่อวันที่ ๒๘ มกราคม ๒๕๖๘ มูลนิธิต่อต้านการทุจริตโดยศาสตราจารย์พิเศษ วิชา มหาคุณ ประธานกรรมการมูลนิธิต่อต้านการทุจริตและกระทรวงวัฒนธรรม (วธ.) โดยนางยุถิกา อิศรางกูร ณ อยุธยา รองปลัดกระทรวงวัฒนธรรม ร่วมกับเครือเจริญโภคภัณฑ์ โดยนางรงค์รุจา สายเชื้อ รองกรรมการผู้จัดการอาวุโส ด้านธรรมาภิบาล สำนักบริหารความยั่งยืน ธรรมาภิบาล และสื่อสารองค์กร และบริษัททรู คอร์ปอเรชั่น จำกัด (มหาชน) โดยนายประพาฬพงษ์ มากนวล หัวหน้าฝ่ายทรูปลูกปัญญาและบริษัทปตท. จำกัด (มหาชน) โดยนางพิลาสพรรณ อุดมจารุมณี ผู้ช่วยกรรมการผู้จัดการใหญ่เลขานุการบริษัท และองค์กรสัมพันธ์ บริษัท ปตท.จำกัด (มหาชน) จัดการประกวดวงดนตรีต่อต้านการทุจริต ประจำปี ๒๕๖๗ รอบชิงชนะเลิศ ถ้วยพระราชทานสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี พร้อมทุนการศึกษารวม ๕๕๐,๐๐๐ บาท ซึ่งมีทีมวงดนตรีจากโรงเรียนและสถาบันอุดมศึกษาผ่านการคัดเลือกจากผลงานทั่วประเทศ เข้าสู่รอบชิงชนะเลิศทั้งหมด ๑๐ ทีม โดยได้รับเกียรติจากผู้ทรงคุณวุฒิระดับประเทศ ร่วมเป็นกรรมการตัดสิน ณ หอประชุมใหญ่ ศูนย์วัฒนธรรมแห่งประเทศไทย กรุงเทพมหานคร
ศาสตราจารย์พิเศษ วิชา  มหาคุณ ประธานกรรมการมูลนิธิต่อต้านการทุจริต กล่าวว่า ปัญหาการทุจริตคอร์รัปชัน เป็นปัญหาที่สำคัญของชาติที่สร้างความเสียหายต่อการพัฒนาประเทศมายาวนาน ปัจจุบันมีกระบวนการที่ซับซ้อนมากยิ่งขึ้น และมีผลกระทบต่อสังคมและความมั่นคงของชาติ ซึ่งมูลนิธิต่อต้านการทุจริตเล็งเห็นถึงความสำคัญเรื่องการต่อต้านการทุจริตของสังคมไทย และมุ่งมั่นขจัดปัญหาการทุจริตและประพฤติมิชอบทุกรูปแบบ ผ่านการจัดกิจกรรมในการปลูกจิตสำนึกในเรื่องของความดี การมีคุณธรรม จริยธรรม ความซื่อสัตย์สุจริต รวมถึงสร้างความตระหนักรู้มหันตภัยของการทุจริตคอร์รัปชันให้แก่สังคมไทยโดยเฉพาะอย่างยิ่ง
เด็กและเยาวชนที่จะเป็นกำลังสำคัญในการขับเคลื่อนให้ประเทศชาติ มีความโปร่งใส ไร้การทุจริต โดยช่วงเวลาหลายปีที่ผ่านมามูลนิธิต่อต้านการทุจริตได้รับความร่วมมือและการสนับสนุนเป็นอย่างดีจากกระทรวงวัฒนธรรม (วธ.) เครือเจริญโภคภัณฑ์ และทรูปลูกปัญญา บริษัท ปตท. จำกัด (มหาชน) และภาคีเครือข่ายในการจัดกิจกรรมประกวดช่อสะอาดต้านทุจริต  ซึ่งมูลนิธิต่อต้านการทุจริตเริ่มดำเนินการมาตั้งแต่พ.ศ. ๒๕๖๐ เช่น การประกวดแต่งเพลง มิวสิกวิดีโอ ค่ายเยาวชน ศิลปะการแสดงพื้นบ้าน TikTok ศิลปะการแสดงพื้นบ้านไทยประยุกต์ ละครเพลงต่อต้านทุจริต เป็นต้น
ศาสตราจารย์พิเศษ วิชา กล่าวอีกว่า  ปีนี้มูลนิธิต่อต้านการทุจริตร่วมกับกระทรวงวัฒนธรรม (วธ.)  เครือเจริญโภคภัณฑ์ และทรูปลูกปัญญา บริษัท ปตท. จำกัด (มหาชน) และภาคีเครือข่าย จัดประกวดวงดนตรีต่อต้านการทุจริต เพื่อเปิดโอกาสให้เยาวชนคนรุ่นใหม่ทั่วประเทศได้มาสร้างสรรค์ผลงานรูปแบบวงดนตรี ซึ่งผลงานที่ส่งเข้ามาประกวดฯ คณะกรรมการผู้ทรงคุณวุฒิได้คัดเลือกผลงานของเยาวชน ๑๐ วงดนตรีที่มีผลงานยอดเยี่ยมเข้าสู่การประกวดรอบชิงชนะเลิศ ถ้วยพระราชทานสมเด็จพระกนิษฐาธิราชเจ้า กรมสมเด็จพระเทพรัตนราชสุดา ฯ สยามบรมราชกุมารี มูลนิธิต่อต้านการทุจริตขอแสดงความยินดีและชื่นชมเยาวชนทุกวงดนตรีที่มีความกล้าและแสดงศักยภาพทั้งการร้อง เล่น เต้น บรรเลงเพลงอย่างเต็มที่ และจะเป็นสื่อกลางส่งเสริมให้เด็กและเยาวชนคนรุ่นใหม่หันมาช่วยกันต่อต้านการทุจริต โดยนำไปเผยแพร่ช่องทางสื่อต่าง ๆ ของภาคีเครือข่าย ซึ่งการต่อต้าน ป้องกัน และปราบปรามการทุจริตมิใช่ภาระหน้าที่ของหน่วยงานใดหน่วยงานหนึ่งเท่านั้น แต่ทุกหน่วยงานและทุกภาคส่วนของสังคมไทยและคนไทยทุกคน จะต้องร่วมมือร่วมใจกันและประสานเป็นเครือข่ายในการต่อต้านและขจัดปัญหาการทุจริตคอร์รัปชันให้หมดสิ้นไปจากประเทศไทย
นางยุถิกา อิศรางกูร ณ อยุธยา รองปลัดกระทรวงวัฒนธรรม กล่าวว่า กระทรวงวัฒนธรรม (วธ.) มีความยินดีเป็นอย่างยิ่งที่ได้ร่วมมือกับมูลนิธิต่อต้านการทุจริต เครือเจริญโภคภัณฑ์ บริษัท ทรู คอร์ปอเรชั่น จำกัด (มหาชน)  บริษัท ปตท. จำกัด (มหาชน) และภาคีเครือข่าย ในการขับเคลื่อนการต่อต้านการทุจริต โดยให้ความสำคัญในการปลูกฝังจิตสำนึก เสริมสร้างทัศนคติ ค่านิยมในความซื่อสัตย์ สุจริต จงรักภักดีต่อสถาบันชาติ ศาสนา และพระมหากษัตริย์ให้แก่ประชาชนโดยเฉพาะอย่างยิ่งเด็กและเยาวชน ให้มีความตระหนักรู้ถึงผลเสียหายจากการทุจริตและประพฤติมิชอบและร่วมกันรณรงค์ต่อต้านการทุจริตทุกรูปแบบ เพื่อสร้างสังคมไทยที่ไม่ทนต่อการทุจริต  ที่ผ่านมาได้ร่วมกันจัดการประกวดต่อต้านการทุจริตผ่านศิลปะการแสดงพื้นบ้าน ประจำปี ๒๕๖๓ การประกวดต่อต้านการทุจริตผ่านศิลปะการแสดงพื้นบ้านไทยประยุกต์ ประจำปี ๒๕๖๕ และการประกวดละครเพลงต่อต้านการทุจริต ประจำปี ๒๕๖๖ ส่วนปีนี้วธ.ร่วมจัดประกวดวงดนตรีต่อต้านการทุจริต ประจำปี ๒๕๖๗ ถ้วยพระราชทานสมเด็จพระกนิษฐาธิราชเจ้า กรมสมเด็จพระเทพรัตนราชสุดา ฯ สยามบรมราชกุมารี เพื่อเปิดโอกาสให้นักเรียนระดับชั้นมัธยมศึกษาหรืออาชีวศึกษา ระดับประกาศนียบัตรวิชาชีพ (ปวช.) และนักศึกษาระดับอุดมศึกษาทั่วประเทศ สร้างสรรค์ผลงาน การแสดงในรูปแบบวงดนตรี ซึ่งเป็นการนำมิติทางวัฒนธรรมมาปลูกฝังจิตสำนึกให้แก่เด็กและเยาวชนไทยต่อต้านการทุจริตอย่างยั่งยืน
รองปลัดกระทรวงวัฒนธรรม กล่าวอีกว่า วธ. ได้มีส่วนร่วมในการดำเนินงานตั้งแต่การจัดงานแถลงข่าวการประกวดฯ การเผยแพร่ประชาสัมพันธ์ทุกช่องทาง การสนับสนุนสถานที่ในการตัดสินการประกวด และการสนับสนุนผู้ทรงคุณวุฒิ ร่วมเป็นกรรมการตัดสินการประกวด กระทรวงวัฒนธรรมขอแสดงความยินดีกับทีมเยาวชนทั้ง ๑๐ ทีมที่ผ่านเข้าสู่การประกวดรอบชิงชนะเลิศ ซึ่งการแสดงของทุกทีมสร้างความประทับใจ และเป็นแบบอย่างที่ดีในการส่งเสริมให้เด็กและเยาวชนไทยร่วมกันอนุรักษ์ สืบสานและเผยแพร่ศิลปวัฒนธรรมของไทย รวมทั้งสร้างจิตสำนึกต่อต้านการทุจริตและปลูกฝังค่านิยมความซื่อสัตย์ สุจริตให้แก่คนรุ่นใหม่อีกด้วย
นายประพาฬพงษ์ มากนวล หัวหน้าฝ่ายทรูปลูกปัญญา บริษัท ทรู คอร์ปอเรชั่น จำกัด (มหาชน) กล่าวว่า เครือเจริญโภคภัณฑ์และทรูปลูกปัญญารู้สึกยินดีและภาคภูมิใจอย่างยิ่งที่ได้ร่วมมือกับมูลนิธิต่อต้านการทุจริต กระทรวงวัฒนธรรม บริษัท ปตท. จำกัด (มหาชน) และภาคีเครือข่าย ในการจัดกิจกรรมรณรงค์ต่อต้านการทุจริตอย่างต่อเนื่องเป็นปีที่ ๘ ตั้งแต่ พ.ศ. ๒๕๖๐ เครือเจริญโภคภัณฑ์และทรูปลูกปัญญาได้ริเริ่มโครงการประกวดแต่งเพลง "ช่อสะอาดต้านทุจริต" ซึ่งเป็นเวทีสำคัญที่เปิดโอกาสให้เยาวชนจากทั่วประเทศร่วมสร้างสรรค์ผลงานเพลง โดยเยาวชนที่ผ่านเข้ารอบสุดท้าย จะได้ร่วมกันจัดทำอัลบั้มเพลงช่อสะอาดต้านทุจริต โดยมีศิลปินทรู อะคาเดมี่ แฟนเทเชีย (AF) เป็นผู้ขับร้อง พร้อมทั้งเผยแพร่ผ่านช่องทางสื่อต่างๆ รวมถึงการจัดทำริงโทนให้ประชาชนดาวน์โหลด เพื่อเป็นอีกช่องทางในการปลูกจิตสำนึกและขยายแนวคิดเรื่องความซื่อสัตย์สุจริตในสังคม และได้นำบทเพลงมากำหนดเป็นเพลงบังคับในการประกวดปีนี้
นายประพาฬพงษ์  กล่าวอีกว่า เครือเจริญโภคภัณฑ์และทรูยังคงสนับสนุนโครงการต่อต้านการทุจริตในหลายมิติ ทั้งการประกวดผ่านสื่อต่าง ๆ และศิลปะการแสดง ซึ่งช่วยกระตุ้นเยาวชนคนรุ่นใหม่ให้มีส่วนร่วมสร้างสรรค์สังคมที่โปร่งใส สำหรับการประกวดรอบชิงชนะเลิศในปีนี้ ทรูได้ถ่ายทอดสดผ่านช่องทรูปลูกปัญญา ทรูวิชั่นส์ ช่อง ๓๗ และช่อง HD หมายเลข ๑๑๑ และการถ่ายทอดสดผ่าน Facebook แฟนเพจช่อสะอาดต้านทุจริต เพื่อให้ผู้ชมทั่วประเทศได้ร่วมติดตามและเป็นกำลังใจแก่เยาวชน หลังจากการประกวดสิ้นสุด ทรูยังจัดทำสปอตสรุปผลการประกวด และนำบทเพลงต่อต้านทุจริตทั้ง ๑๐ เพลงในรอบชิงชนะเลิศไปเผยแพร่ผ่านช่องทางต่างๆในเครือทรู เพื่อแสดงพลังของคนรุ่นใหม่ในการต่อต้านการทุจริต พร้อมสร้างแรงบันดาลใจและส่งเสริมความร่วมมือจากทุกภาคส่วนในสังคมในการมุ่งสู่เป้าหมายการพัฒนาสังคมไทยอย่างยั่งยืน
สำหรับผลงานของเยาวชน 10 วงดนตรีที่ผ่านเข้าสู่รอบชิงชนะเลิศ มีดังนี้ ระดับมัธยมศึกษา จำนวน 7 ทีม และระดับอุดมศึกษา จำนวน ๓ ทีม โดย ผลการประกวดฯ มีดังนี้
ระดับมัธยมศึกษา ได้แก่
1.รางวัลชนะเลิศ ระดับมัธยมศึกษา  ได้แก่ ทีม Find me under palm ชื่อผลงาน Anti Corruption โรงเรียนเทศบาลบ้านท้ายช้าง จังหวัดพังงา ได้รับถ้วยพระราชทานสมเด็จพระกนิษฐาธิราชเจ้า กรมสมเด็จพระเทพรัตนราชสุดา ฯ สยามบรมราชกุมารี พร้อมเกียรติบัตรจากมูลนิธิต่อต้านการทุจริต และทุนการศึกษา 50,000 บาท
2.รางวัลรองชนะเลิศอันดับ 1 ได้แก่ ทีม โสนบาน ชื่อผลงาน สร้างใจให้สังคม โรงเรียนบางกะปิ กรุงเทพมหานคร ได้รับถ้วยเกียรติยศ ศาสตราจารย์พิเศษ วิชา มหาคุณ ประธานกรรมการมูลนิธิต่อต้านการทุจริต พร้อมเกียรติบัตรจากมูลนิธิต่อต้านการทุจริตและทุนการศึกษา 40,000 บาท
3.รางวัลรองชนะเลิศอันดับ 2 ได้แก่ ทีม T.R. Dance ชื่อผลงาน เยาวชนต้านทุจริต โรงเรียนหัวไทรบำรุงราษฎร์ จังหวัดนครศรีธรรมราช ได้รับถ้วยเกียรติยศ จากกระทรวงวัฒนธรรม พร้อมเกียรติบัตรจากมูลนิธิต่อต้านการทุจริต และทุนการศึกษา 30,000 บาท
4.รางวัลทีมขวัญใจมหาชน (Popular Vote) ได้แก่ ทีม T.R. Dance ชื่อผลงาน เยาวชนต้านทุจริต โรงเรียนหัวไทรบำรุงราษฎร์ จังหวัดนครศรีธรรมราช รับทุนการศึกษา 20,000 บาท ได้รับถ้วยเกียรติยศพร้อมเกียรติบัตรจากมูลนิธิต่อต้านการทุจริต
5.รางวัลชมเชย 4 รางวัล ได้แก่ 1.ทีม ศิลป์ภูฮอม ชื่อผลงาน ชาวไทยร่วมใจ ต้านภัยคอร์รัปชัน โรงเรียนธรรมบวรวิทยา จังหวัดสกลนคร 2.ทีม HY Chickaboo band (CKB) ชื่อผลงาน หยุด....โกง โรงเรียนห้วยยอด จังหวัดตรัง 3.ทีม Revolutino Cat ชื่อผลงาน หยุดโกง (Stop Cheating) โรงเรียนเอกปัญญา จังหวัดกาฬสินธุ์ และ4.ทีม Dirty Pillows ชื่อผลงาน เชื้อร้ายในกายเรา โรงเรียนหอวัง กรุงเทพมหานคร โดยทั้ง 4 โรงเรียนได้รับทุนการศึกษา 20,000 บาท และได้รับถ้วยเกียรติยศพร้อมเกียรติบัตรจากมูลนิธิต่อต้านการทุจริต
ระดับอุดมศึกษา ได้แก่
1. รางวัลชนะเลิศ ระดับอุดมศึกษา ได้แก่ ทีม MUT Sonic Spirit ชื่อผลงาน พอเถอะเรื่องโกง มหาวิทยาลัยเทคโนโลยีมหานคร กรุงเทพมหานคร ได้รับถ้วยพระราชทานสมเด็จพระกนิษฐาธิราชเจ้า กรมสมเด็จพระเทพรัตนราชสุดา ฯ สยามบรมราชกุมารี พร้อมเกียรติบัตรจากมูลนิธิต่อต้านการทุจริต และทุนการศึกษา 50,000 บาท
2. รางวัลรองชนะเลิศอันดับ 1 ได้แก่ ทีม คนดีย์ ชื่อผลงาน ๙ นาฬิกา มหาวิทยาลัยสวนดุสิต กรุงเทพมหานคร ได้รับถ้วยเกียรติยศ ศาสตราจารย์พิเศษ วิชา มหาคุณ ประธานกรรมการมูลนิธิต่อต้านการทุจริต พร้อมเกียรติบัตรและทุนการศึกษา 40,000 บาท
3.รางวัลรองชนะเลิศอันดับ 2 ได้แก่ ทีม SBBU Bigband Jazz Ranger ชื่อผลงาน หยุดโกง มหาวิทยาลัยราชภัฏสุรินทร์ จังหวัดสุรินทร์ ได้รับถ้วยเกียรติยศ จากกระทรวงวัฒนธรรม พร้อมเกียรติบัตรจากมูลนิธิต่อต้านการทุจริต และทุนการศึกษา 30,000 บาท
ทั้งนี้ มีรางวัลพิเศษ 7 รางวัล ได้แก่
1. กลองยอดเยี่ยม : ทีม Find me under palm โรงเรียนเทศบาลบ้านท้ายช้าง จังหวัดพังงา
2. เบสยอดเยี่ยม : ทีม SBBU Bigband Jazz Ranger มหาวิทยาลัยราชภัฏสุรินทร์ จังหวัดสุรินทร์
3. กีตาร์โซโล่ยอดเยี่ยม : ทีม Revolutino Cat โรงเรียนเอกปัญญา จังหวัดกาฬสินธุ์
4. กีตาร์ลิทึมยอดเยี่ยม : ทีม Find me under palm โรงเรียนเทศบาลบ้านท้ายช้าง จังหวัดพังงา
5. คีย์บอร์ดยอดเยี่ยม : ทีม Find me under palm โรงเรียนเทศบาลบ้านท้ายช้าง จังหวัดพังงา
6. นักร้องชายยอดเยี่ยม : ทีมคนดีย์ มหาวิทยาลัยสวนดุสิต กรุงเทพมหานคร
7. นักร้องหญิงยอดเยี่ยม : ทีม Find me under palm โรงเรียนเทศบาลบ้านท้ายช้าง จังหวัดพังงา

ที่มา : https://www.thaigov.go.th/news/contents/details/92894