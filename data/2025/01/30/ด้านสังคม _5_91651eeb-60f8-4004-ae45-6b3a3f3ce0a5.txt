รัฐบาลไทย-ข่าวทำเนียบรัฐบาล-สธ. เผย ฝุ่น PM 2.5 เพิ่มอัตราเสียชีวิตทั้งโรคปอด มะเร็ง หัวใจ ย้ำเช็กค่าฝุ่น สวมหน้ากากป้องกัน โดยเฉพาะผู้ป่วยโรคหืดและโรคปอดอุดกั้นเรื้อรัง


วันพฤหัสบดีที่ 30 มกราคม 2568
สธ. เผย ฝุ่น PM 2.5 เพิ่มอัตราเสียชีวิตทั้งโรคปอด มะเร็ง หัวใจ ย้ำเช็กค่าฝุ่น สวมหน้ากากป้องกัน โดยเฉพาะผู้ป่วยโรคหืดและโรคปอดอุดกั้นเรื้อรัง
กระทรวงสาธารณสุข เผย ฝุ่น PM 2.5 ส่งผลให้อัตราการเสียชีวิตในผู้ป่วยโรคปอด โรคมะเร็ง และโรคหัวใจ เพิ่มขึ้น ย้ำเช็กค่าฝุ่น สวมหน้ากากป้องกัน โดยเฉพาะผู้ป่วยโรคหืดและโรคปอดอุดกั้นเรื้อรัง
ขณะที่ผู้เข้ารับบริการคลินิกมลพิษออนไลน์ โรงพยาบาลนพรัตนราชธานี พบส่วนใหญ่มีอาการระบบทางเดินหายใจ และร้อยละ 31.2 มีอาการระดับรุนแรง แน่นหน้าอก หายใจลำบาก หายใจมีเสียงหวีด เหนื่อยง่าย
วันนี้ (30 มกราคม 2568) ที่ ศูนย์ข้อมูลข่าวสารด้านสุขภาพ ฝุ่น PM 2.5 กระทรวงสาธารณสุข ดร.นพ.วรตม์ โชติพิทยสุนนท์ โฆษกกระทรวงสาธารณสุข ด้านการแก้ไขปัญหาฝุ่น PM 2.5 พร้อมด้วย พญ.เปี่ยมลาภ แสงสายัณห์ นายแพทย์ทรงคุณวุฒิ หัวหน้ากลุ่มงานอายุรศาสตร์ปอด สถาบันโรคทรวงอก และ นพ.ศุภกร ตุลย์ไตรรัตน์ นายแพทย์ชำนาญการพิเศษ โรงพยาบาลนพรัตนราชธานี แถลงแนวทางการดูแลสุขภาพจากสถานการณ์ฝุ่น PM 2.5 โดย ดร.นพ.วรตม์ กล่าวว่า ข้อมูลจากกรมควบคุมมลพิษ วันนี้มีจังหวัดที่มีค่าฝุ่นอยู่ในระดับสีส้ม เริ่มมีผลกระทบต่อสุขภาพ (37.6 - 75 มคก./ลบ.ม) เพิ่มขึ้นจาก 16 จังหวัด เป็น 31 จังหวัด โดยคาดการณ์ว่าในสัปดาห์หน้าสถานการณ์ฝุ่นจะมีแนวโน้มเพิ่มขึ้นในระดับสีส้ม ทั้งกรุงเทพมหานครและปริมณฑล ภาคตะวันออกเฉียงเหนือ และภาคตะวันออก แนะนำให้ตรวจสอบค่าฝุ่นอย่างต่อเนื่องและปฏิบัติตามคำแนะนำของกระทรวงสาธารณสุขอย่างเคร่งครัด
“สำหรับการแจกหน้ากากอนามัยให้กับประชาชนโดยเฉพาะกลุ่มเสี่ยง ระหว่างวันที่ 28-29 มกราคม 2568 หน่วยบริการสาธารณสุขทั่วประเทศได้กระจายหน้ากากอนามัยทางการแพทย์ 234,498 ชิ้น และหน้ากากชนิด N95 จำนวน 41,182 ชิ้น นอกจากนี้ สปสช. ยังแจ้งให้กรุงเทพมหานครและองค์การปกครองส่วนท้องถิ่นทุกแห่งใช้งบกองทุนหลักประกันสุขภาพในระดับท้องถิ่นหรือพื้นที่ และกองทุนหลักประกันสุขภาพกรุงเทพมหานคร ในการแก้ไขปัญหาด้านสาธารณสุขและลดผลกระทบต่อสุขภาพให้กับประชาชนจากฝุ่น PM 2.5 ด้วย” ดร.นพ.วรตม์กล่าว
ด้าน พญ.เปี่ยมลาภ กล่าวว่า ฝุ่น PM 2.5 มีขนาดที่เล็กมากจึงสามารถซึมผ่านเข้าสู่ปอดได้ง่าย ทำให้เกิดการอักเสบและอักเสบเรื้อรังในปอด โดยอันตรายเกิดขึ้นตั้งแต่วันแรกที่สัมผัสฝุ่นไปจนถึง 7 วันหลังสัมผัส อาการที่พบบ่อยคือ เคืองตา เหนื่อยหอบ มีการกำเริบของโรคเดิม ไอ มีเสมหะ จาม และมีน้ำมูก ทั้งนี้ มีข้อมูลจากการศึกษาพบว่า ฝุ่น PM2.5 ส่งผลให้อัตราการเสียชีวิตในผู้ป่วยโรคปอดเพิ่มขึ้น 6% ผู้ป่วยโรคมะเร็ง 8% และผู้ป่วยโรคหัวใจ 4% ดังนั้นในช่วงที่มีค่าฝุ่นในระดับสีเหลือง หรือมากกว่า 25 มกค./ลบ.ม. ขึ้นไป แนะนำให้สวมหน้ากาก N95 หรือหน้ากากอนามัยทางการแพทย์ 2 ชั้น เลี่ยงกิจกรรมนอกบ้านเมื่ออากาศปิดหรือไม่มีลม โดยเฉพาะผู้ป่วยโรคหืดและโรคปอดอุดกั้นเรื้อรัง
ด้าน นพ.ศุภกร กล่าวว่า จากข้อมูลการให้บริการคลินิกมลพิษออนไลน์ช่วงวันที่ 23-29 มกราคม 2568 มีผู้ป่วยเข้ารับบริการ 1,564 ราย ส่วนใหญ่มีอาการระบบทางเดินหายใจ รองลงมา คือ หู คอ จมูก, ตา, ผิวหนัง และระบบหัวใจและหลอดเลือด โดยผู้ป่วยร้อยละ 31.2 มีอาการรุนแรง คือ แน่นหน้าอก หายใจลำบาก หายใจมีเสียงหวีด และเหนื่อยง่าย ทั้งนี้ ประชาชนเข้าใช้บริการคลินิกมลพิษออนไลน์ ได้ที่ Line id : @pm2.5 หรือ Application และ Line OA หมอพร้อม ซึ่งสามารถตรวจสอบค่าฝุ่น/คุณภาพอากาศและแจ้งเตือนหากค่าสูงเกินมาตรฐาน หรือตั้งค่าพื้นที่เพื่อรับการแจ้งเตือนค่าฝุ่น ประเมินอาการและรับคำแนะนำในเบื้องต้น หรือกรอกประวัติเพื่อเข้าพบและรับคำปรึกษาจากแพทย์โดยตรง รวมทั้งประเมินความรอบรู้ ติดตามข้อมูลข่าวสารต่างๆ เกี่ยวกับมลพิษ โดยพบว่าผู้ใช้บริการมีความพึงพอใจทั้งด้านการเข้ารับบริการแบบ online และ onsite การให้คำปรึกษา และการติดตามอาการ สูงถึงร้อยละ 98
*********************************************** 30 มกราคม 2568

ที่มา : https://www.thaigov.go.th/news/contents/details/92909