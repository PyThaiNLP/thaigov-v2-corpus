รัฐบาลไทย-ข่าวทำเนียบรัฐบาล-‘รมว.นฤมล’หารือ เอกชน สนับสนุนพื้นที่ปลูกมันฝรั่ง 


วันพฤหัสบดีที่ 30 มกราคม 2568
‘รมว.นฤมล’หารือ เอกชน สนับสนุนพื้นที่ปลูกมันฝรั่ง
‘รมว.นฤมล’หารือ เอกชน สนับสนุนพื้นที่ปลูกมันฝรั่ง เพิ่มผลผลิตให้เพียงพอ ลดการนำเข้า ส่งเสริมให้เกษตรกรมีความเข้มแข็ง สร้างรายได้ที่มั่นคง
ศ.ดร.นฤมล ภิญโญสินวัฒน์ รัฐมนตรีว่าการกระทรวงเกษตรและสหกรณ์ รับฟังการนำเสนอรายงานผลการจัดงามสัมมนาเชิงปฏิบัติการ “โอกาสและความท้าทายในธุรกิจพืชมูลค่าสูงภายใต้ระบบเกษตรพันธสัญญา (กรณีศึกษาพืชมันฝรั่ง) โดยเป็นความร่วมมือระหว่างภาครัฐและเอกชน”รวมทั้งได้หารือเกี่ยวกับการดำเนินงานการพัฒนาการผลิตมันฝรั่ง ร่วมกับ นางสุริวัสสา สัตตะรุจาวงษ์ ผู้อำนวยการฝ่ายองค์กรสัมพันธ์และรัฐกิจประจำประเทศไทยและเวียดนาม พร้อมคณะผู้บริหารบริษัท เป๊ปซี่-โคล่า (ไทย) เทรดดิ้ง จำกัด โดยมี นายถาวร ทันใจ รองปลัดกระทรวงเกษตรและสหกรณ์ ผู้บริหารหน่วยงานในสังกัดกระทรวงเกษตรและสหกรณ์ ได้แก่ กรมส่งเสริมการเกษตร กรมวิชาการเกษตร กรมพัฒนาที่ดิน สำนักงานเศรษฐกิจการเกษตร สำนักงานพัฒนาการวิจัยการเกษตร (องค์การมหาชน) เข้าร่วม ณ ห้องประชุม 123 กระทรวงเกษตรและสหกรณ์
รมว.นฤมล เปิดเผยว่า กระทรวงเกษตรและสหกรณ์ มีนโยบายส่งเสริมให้เกษตรกรปลูกพืชเศรษฐกิจ เพื่อลดการนำเข้าให้มากที่สุด ซึ่งมันฝรั่งเป็นพืชที่ทำรายได้สูง แต่การปลูกมันฝรั่งพันธุ์โรงงานในประเทศไทยยังมีผลผลิตที่ไม่เพียงพอในการบริโภคภายในประเทศ จึงมีการนำเข้ามันฝรั่งหัวและพันธุ์มันฝรั่งจากต่างประเทศเป็นจำนวนมากทุกปี ดังนั้น จึงได้หารือความร่วมมือกับภาคเอกชนในการส่งเสริม สนับสนุนการพัฒนาพื้นที่ ๆ เหมาะสมเพื่อขยายพื้นที่เพาะปลูก เพิ่มผลผลิตให้เพียงพอ ลดการนำเข้า โดยมอบหมายให้กรมพัฒนาที่ดินดำเนินการศึกษาพื้นที่ที่เหมาะสม รวมทั้งหน่วยงานที่เกี่ยวข้องร่วมสนับสนุน เพื่อเพิ่มศักยภาพพื้นที่ปลูกและผลผลิตต่อไร่ ส่งเสริมให้เกษตรกรมีความเข้มแข็ง สร้างแรงจูงใจผ่านระบบเกษตรพันธสัญญา การประกันภัยความเสี่ยง ส่งเสริมการปฏิบัติทางการเกษตรที่ดีเพื่อผลผลิตมันฝรั่งที่มีคุณภาพ ซึ่งที่ผ่านมากระทรวงเกษตรฯ ได้ขับเคลื่อนในเรื่องนี้มาอย่างต่อเนื่อง โดยมีการถ่ายทอดเทคโนโลยีองค์ความรู้ แนวทางการแก้ไขปัญหาต่าง ๆ ให้แก่เกษตรกร สนับสนุนการวิจัยพัฒนาหัวพันธุ์มันฝรั่ง สนับสนุนทุนวิจัยในรูปแบบโครงการเพื่อผลิตหัวมันฝรั่งพันธุ์ และการพัฒนาหัวพันธุ์ให้เหมาะสมต่อสภาพอากาศประเทศไทย พร้อมทั้งติดตามประเมินสถานการณ์การผลิต การตลาด ต้นทุนและความคุ้มค่าของการปลูกมันฝรั่งในประเทศไทย
รมว.นฤมล กล่าวเพิ่มเติมว่า ปัจจุบันพื้นที่เพาะปลูกมันฝรั่งในปี 2567 ในประเทศไทยมีเนื้อที่เพาะปลูกทั้งสิ้น 41,374 ไร่ เนื้อที่เก็บเกี่ยว 41,083 ไร่ (แยกเป็นมันฝรั่งพันธุ์โรงงาน 37,762 ไร่ และพันธุ์บริโภค 3,585 ไร่) โดยรวมผลผลิตตลอดทั้งปี 119,501 ตัน และผลผลิตต่อไร่ 2,890 กก. มีความต้องการใช้ 185,000 ตันต่อปี ซึ่งผลิตได้ในประเทศ 111,000 ตัน (ร้อยละ 60) และนำเข้า 75,000 ตัน (ร้อยละ 40) โดยในปี 2570 สำนักงานเศรษฐกิจการเกษตรคาดว่าจะมีความต้องการมันฝรั่งเพื่อแปรรูป เพื่อบริโภคในประเทศและการส่งออกถึงประมาณ 280,000 ตัน

ที่มา : https://www.thaigov.go.th/news/contents/details/92901