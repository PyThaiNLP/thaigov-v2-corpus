รัฐบาลไทย-ข่าวทำเนียบรัฐบาล-รมว.ท่องเที่ยวและกีฬา ตรวจเยี่ยมสนามกีฬาเฉลิมพระเกียรติฯ ธัญบุรี มอบนโยบายขับเคลื่อนกรมพลศึกษา


วันพฤหัสบดีที่ 30 มกราคม 2568
รมว.ท่องเที่ยวและกีฬา ตรวจเยี่ยมสนามกีฬาเฉลิมพระเกียรติฯ ธัญบุรี มอบนโยบายขับเคลื่อนกรมพลศึกษา
รมว.ท่องเที่ยวและกีฬา ตรวจเยี่ยมสนามกีฬาเฉลิมพระเกียรติฯ ธัญบุรี มอบนโยบายขับเคลื่อนกรมพลศึกษา
วันที่ 29 มกราคม 2568 นายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา ลงพื้นที่ตรวจเยี่ยมการดำเนินงานของกรมพลศึกษา ณ สนามกีฬาเฉลิมพระเกียรติ สมเด็จพระนางเจ้าสิริกิติ์ พระบรมราชินีนาถ 60 พรรษา อำเภอธัญบุรี จังหวัดปทุมธานี พร้อมมอบนโยบายเพื่อพัฒนาการบริหารจัดการและส่งเสริมศักยภาพด้านกีฬา โดยมีนายจักรพรรด์ คล่องพยาบาล ที่ปรึกษารัฐมนตรีฯ และนายกฤษฎา ตันเทอดทิตย์ เลขานุการรัฐมนตรีฯ ร่วมลงพื้นที่
การตรวจเยี่ยมครั้งนี้ได้รับการต้อนรับจาก ดร.สุธน วิชัยรัตน์ ผู้อำนวยการสถาบันพัฒนาบุคลากรการพลศึกษาและการกีฬา รักษาราชการแทนรองอธิบดีกรมพลศึกษา พร้อมด้วยคณะผู้บริหาร ข้าราชการ เจ้าหน้าที่กรมพลศึกษา รวมถึงผู้ฝึกสอนกีฬาเบสบอลทีมชาติไทยสำหรับการแข่งขันซีเกมส์ 2025 ได้แก่ นายอดิชาต วงศ์วิชิต และ KWON KIBEOM ผู้ฝึกสอนจากเกาหลีใต้
มอบนโยบายขับเคลื่อนกรมพลศึกษา – เน้นการพัฒนาศักยภาพเยาวชนและบริหารสนามกีฬาอย่างมีประสิทธิภาพ
นายสรวงศ์ เทียนทอง ย้ำบทบาทสำคัญของกรมพลศึกษา ในการเป็นรากฐานของการพัฒนาศักยภาพเยาวชนไทยผ่านการกีฬา โดยระบุว่าการลงพื้นที่ครั้งนี้ช่วยให้ได้รับทราบปัญหาและอุปสรรคจากการปฏิบัติงานจริง ซึ่งจะนำไปสู่การขับเคลื่อนภารกิจของกระทรวงให้เกิดผลเป็นรูปธรรม โดยมีเป้าหมายหลักคือ “สร้างคน สร้างรายได้ และสร้างสุข”
รมว.ท่องเที่ยวและกีฬา ได้สั่งการให้ กรมพลศึกษาเร่งศึกษาการใช้ประโยชน์ของพื้นที่สนามกีฬาเฉลิมพระเกียรติฯ และสนามกีฬาในจังหวัดสมุทรปราการ เพื่อให้การบริหารจัดการเกิดประโยชน์สูงสุดต่อประชาชน พร้อมเน้นว่าโครงการพัฒนาใด ๆ ต้องตอบโจทย์การพัฒนาที่ยั่งยืนและรองรับการใช้งานระยะยาว
นอกจากนี้ ยังได้เน้นให้ กรมพลศึกษาส่งเสริมกีฬาในระดับจังหวัดอย่างน้อยจังหวัดละ 5 ชนิดกีฬา โดยบูรณาการความร่วมมือกับหน่วยงานในพื้นที่ รวมถึงใช้ทรัพยากรที่มีอยู่ เช่น ผู้ตัดสิน ผู้ฝึกสอน อุปกรณ์ และสถานที่ ให้เกิดประโยชน์สูงสุด พร้อมเน้นย้ำว่า “ต้องสร้างความมั่นใจให้กับผู้ปกครอง ว่ากรมพลศึกษาสามารถเป็นศูนย์กลางพัฒนาเยาวชนไทยให้ก้าวไปสู่ความเป็นเลิศด้านกีฬา”
สำรวจสนามกีฬาและสถาบันวิทยาศาสตร์การกีฬา มุ่งยกระดับมาตรฐานสู่ระดับสากล
หลังการมอบนโยบาย นายสรวงศ์ เทียนทอง และคณะ ได้เดินสำรวจพื้นที่บริเวณ สนามกีฬาเฉลิมพระเกียรติฯ ธัญบุรี รวมถึงอาคารสถาบันวิทยาศาสตร์การกีฬา กรมพลศึกษา เพื่อเยี่ยมชมห้องปฏิบัติการต่าง ๆ ได้แก่ ห้องปฏิบัติการพัฒนาศักยภาพสมองทางการกีฬาและสุขภาพ (Cognitive Improvement Laboratory)
คลินิกการกีฬา ห้องทดสอบสมรรถภาพทางกาย
รมว.ท่องเที่ยวและกีฬาเน้นย้ำถึงความสำคัญของการพัฒนา สนามกีฬาเฉลิมพระเกียรติฯ ให้เป็นศูนย์กลางด้านวิทยาศาสตร์การกีฬาและการแข่งขันระดับสากล เพื่อรองรับมหกรรมกีฬาในอนาคต โดยให้กรมพลศึกษาดำเนินการปรับปรุงโครงสร้างพื้นฐาน และพัฒนาสิ่งอำนวยความสะดวกให้ทันสมัยเพื่อให้เป็น “สนามกีฬาที่พร้อมรองรับทั้งการพัฒนาเยาวชนไทยและการจัดการแข่งขันระดับนานาชาติ”
การตรวจเยี่ยมครั้งนี้สะท้อนให้เห็นถึง ความมุ่งมั่นของกระทรวงการท่องเที่ยวและกีฬาในการพัฒนาวงการกีฬาไทย ทั้งในด้านโครงสร้างพื้นฐาน การสร้างโอกาสให้เยาวชน และการบริหารจัดการที่มีประสิทธิภาพ เพื่อให้กีฬาเป็นเครื่องมือสำคัญในการพัฒนาและสร้างชื่อเสียงให้กับประเทศไทยในระดับนานาชาติต่อไป

ที่มา : https://www.thaigov.go.th/news/contents/details/92889