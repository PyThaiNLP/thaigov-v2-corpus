รัฐบาลไทย-ข่าวทำเนียบรัฐบาล-สำนักงานปลัดสำนักนายกรัฐมนตรี เปิดการฝึกอบรมหลักสูตรผู้ตรวจราชการระดับกระทรวง


วันพฤหัสบดีที่ 30 มกราคม 2568
30/01/2568
พิมพ์
สำนักงานปลัดสำนักนายกรัฐมนตรี เปิดการฝึกอบรมหลักสูตรผู้ตรวจราชการระดับกระทรวง
ประจำปีงบประมาณ ๒๕๖๘
วันที่ ๒๙ มกราคม ๒๕๖๘ เวลา ๐๙.๓๐ น. นางยุพา ทวีวัฒนะกิจบวร ปลัดสำนักนายกรัฐมนตรี เป็นประธานในพิธีเปิดการฝึกอบรมหลักสูตรผู้ตรวจราชการระดับกระทรวง ประจำปีงบประมาณ พ.ศ. ๒๕๖๘ ณ ห้องประชุม ๑๐๙ สำนักงานปลัดสำนักนายกรัฐมนตรี โดยมีผู้เข้ารับการฝึกอบรมจำนวน ๔๒ คน จาก ๑๗ หน่วยงาน ซึ่งประกอบด้วย ผู้ตรวจราชการสำนักนายกรัฐมนตรี ผู้ตรวจราชการกระทรวง และผู้ตรวจราชการกรุงเทพมหานคร
นางยุพา ทวีวัฒนะกิจบวร กล่าวว่า ภารกิจของผู้ตรวจราชการระดับกระทรวงมีความสำคัญอย่างยิ่ง เนื่องจากผู้ตรวจราชการถือเป็นผู้แทนของรัฐบาลและหัวหน้าส่วนราชการ โดยมีหน้าที่ติดตามและขับเคลื่อนนโยบายของรัฐบาล ทั้งนี้ บทบาทดังกล่าวไม่ได้จำกัดอยู่เพียงการตรวจสอบเท่านั้น แต่ยังรวมถึงการให้กำลังใจแก่หน่วยงานที่เกี่ยวข้อง ตลอดจนการช่วยแก้ไขปัญหาที่อาจเกิดขึ้น นอกจากนี้ ผู้ตรวจราชการยังต้องทำหน้าที่เป็นที่ปรึกษาและผู้สนับสนุนการดำเนินงานของหน่วยงานต่าง ๆ อีกด้วย
ปลัดสำนักนายกรัฐมนตรี กล่าวต่อไปว่า ในส่วนของการรายงานผล จำเป็นต้องมีการนำเสนอผลการดำเนินงานของผู้ตรวจราชการในทุกไตรมาสต่อที่ประชุมคณะรัฐมนตรี เพื่อพิจารณาว่านโยบายที่กำหนดได้รับการดำเนินการหรือประสบปัญหาอุปสรรคใดหรือไม่ อีกทั้งยังต้องเสนอแนวทางแก้ไขในเชิงนโยบายหากมีประเด็นที่ต้องการขับเคลื่อนเพิ่มเติม ซึ่งคณะรัฐมนตรีจะพิจารณามอบหมายให้หน่วยงานที่เกี่ยวข้องดำเนินการต่อไป โดยผู้ตรวจราชการมีหน้าที่ติดตามและรายงานผลทั้งในเชิงปริมาณและคุณภาพว่าปัญหาได้รับการแก้ไขไปแล้วมากน้อยเพียงใด และยังมีข้อขัดข้องใดที่ต้องดำเนินการต่อไป
ปลัดสำนักนายกรัฐมนตรี กล่าวเพิ่มเติมว่า การเรียนรู้เป็นกระบวนการที่ไม่มีที่สิ้นสุด ดังนั้น ทุกคนควรได้รับโอกาสในการพัฒนาตนเองอย่างต่อเนื่อง ซึ่งการฝึกอบรมหลักสูตรผู้ตรวจราชการระดับกระทรวงครั้งนี้ จะช่วยเสริมสร้างศักยภาพและเพิ่มประสิทธิภาพในการปฏิบัติงานให้สอดคล้องกับเป้าหมายของรัฐบาลในการพัฒนาประเทศต่อไป​​​​​​​​​​​​​​​​
สำหรับโครงการฝึกอบรมหลักสูตรผู้ตรวจราชการระดับกระทรวง ประจำปีงบประมาณ พ.ศ. ๒๕๖๘ ได้กำหนดจัดกิจกรรมให้แก่ผู้เข้ารับการฝึกอบรมหลากหลายรูปแบบ ประกอบด้วย การเสริมสร้างเครือข่ายเพื่อกระชับความสัมพันธ์ระหว่างผู้เข้าอบรม การเสริมสร้างความรู้ความเข้าใจในบทบาทหน้าที่ของผู้ตรวจราชการ รวมทั้งการสร้างทัศนคติที่ดีต่อการตรวจราชการ โดยใช้วิธีการที่หลากหลาย ทั้งการบรรยาย การอภิปราย การฝึกปฏิบัติ และการแลกเปลี่ยนประสบการณ์ด้านการตรวจราชการ นอกจากนี้ ยังมีการจัดกิจกรรมลงพื้นที่เพื่อติดตามประเมินผลการดำเนินโครงการสำคัญตามนโยบายของรัฐบาล และการแก้ไขปัญหาความเดือดร้อนของประชาชนในพื้นที่ ตลอดจนการศึกษาดูงานหน่วยงานภาครัฐและภาคเอกชนที่มีการบริหารจัดการทันสมัยและมีการนำนวัตกรรมมาใช้ในองค์กร เพื่อเป็นการศึกษาเปรียบเทียบ แลกเปลี่ยนเรียนรู้ และนำไปประยุกต์ใช้ในการตรวจราชการต่อไป

ที่มา : https://www.thaigov.go.th/news/contents/details/92896