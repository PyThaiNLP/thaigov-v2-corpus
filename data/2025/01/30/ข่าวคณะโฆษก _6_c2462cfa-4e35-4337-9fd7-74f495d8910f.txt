รัฐบาลไทย-ข่าวทำเนียบรัฐบาล-ปภ.ช. สั่ง ขรก. ทุกจังหวัดต้องจัดการมือเผาให้ได้ 100 เปอร์เซนต์ พร้อมรายงานสถิติจับกุมทุกวันให้ ปภ.ช. ทราบ ขณะที่สั่งการสาธารณสุขจัดทีมแพทย์ดูแลประชาชน 


วันพฤหัสบดีที่ 30 มกราคม 2568
30/01/2568
พิมพ์
ปภ.ช. สั่ง ขรก. ทุกจังหวัดต้องจัดการมือเผาให้ได้ 100 เปอร์เซนต์ พร้อมรายงานสถิติจับกุมทุกวันให้ ปภ.ช. ทราบ ขณะที่สั่งการสาธารณสุขจัดทีมแพทย์ดูแลประชาชน
แนะใส่หน้ากากอนามัยลดผลกระทบจากฝุ่นระลอกใหม่สัปดาห์นี้
วันนี้ (30 มกราคม 2568) นายจิรายุ ห่วงทรัพย์ ที่ปรึกษากองบัญชาการป้องกันและบรรเทาสาธารณภัยแห่งชาติ (ปภ.ช.) เปิดเผยว่า ที่ประชุมในวันนี้ได้รายงานว่าตั้งแต่วันนี้ (30 ม.ค.) จนถึงวันจันทร์ที่ 3 กุมภาพันธ์นี้ ประเทศไทยจะเผชิญกับอากาศปิดอีกระลอก ซึ่งจะส่งผลให้ประมาณค่าฝุ่นในหลายพื้นที่ของประเทศ อาจเพิ่มสูงขึ้น
ซึ่งที่ประชุม ปภ.ช. ได้สั่งการให้ทุกหน่วยงานแก้ปัญหาที่ต้นเหตุ คือการสั่งงดเผาโดยไม่มีข้อยกเว้น และยกระดับมาตรการต่าง ๆ แต่ในระยะเร่งด่วน ในพื้นที่ที่ค่าฝุ่นยังเกินมาตรฐาน ให้ป้องกันผลกระทบต่อสุขภาพของประชาชนให้มากที่สุด โดยได้สั่งการให้กระทรวงสาธารณสุขจัดเจ้าหน้าที่พร้อมทีมแพทย์เข้าดูแลประชาชน โดยเฉพาะ 5 กลุ่มเสี่ยง โดยสาธารณสุขได้รายงานว่า มียอดรวมประมาณ 178,000 ราย ประกอบด้วย เด็กเล็ก 29,982 ราย ผู้สูงอายุ 137,622 ราย หญิงตั้งครรภ์ 2,305 ราย ผู้มีโรคหัวใจ 3,857 ราย และผู้มีระบบทางเดินหายใจ 5,007 ราย
โดยกระทรวงสาธารณสุข จัดทีมพิเศษฉุกเฉินสุขภาพ ระดับจังหวัด 76 ทีม และระดับอำเภอ 878 ทีม ลงพบประชาชนและเปิดศูนย์ปฏิบัติการฉุกเฉินด้านการแพทย์และสาธารณสุขแล้ว ขณะที่ ปภ.ช. รายงานว่า หมอกควันและฝุ่นละอองขนาดเล็ก PM2.5 มีสูงใน 10 จังหวัด ได้แก่ เชียงราย ลำพูน พิษณุโลก สุโขทัย นนทบุรี สระบุรี เพชรบุรี นครปฐม สมุทรสาคร และประจวบคีรีขันธ์นั้น ได้ให้ อสม. ลงพื้นที่ให้ความรู้ถึงแนวปฏิบัติที่เหมาะสมเพื่อลดผลกระทบด้านสุขภาพแก่ประชาชนแล้ว
ที่ผ่านมา กระทรวงสาธารณสุขได้แจกจ่ายหน้ากากอนามัยไปแล้วกว่า 180,000 ชิ้น และหน้ากาก N95 จำนวนกว่า 1,100,000 ชิ้น ขณะที่สำนักอนามัย กทม. มีการแจกหน้ากากอนามัยให้กับกลุ่มเปราะบางแล้วกว่า 377,000 ชิ้น ซึ่งข้อมูลทางการแพทย์ชี้ชัดว่า การใส่หน้ากาก N95 แม้จะป้องกันฝุ่นได้ดีกว่า แต่อาจไม่เหมาะกับการใช้งานจริง ซึ่งการใส่หน้ากากอนามัยแบบทั่วไปสามารถกรองฝุ่นได้แต่หากรู้สึกไม่มั่นใจหรือต้องไปในพื้นที่ฝุ่นหนาแน่นอาจสวมหน้ากาก 2 ชั้น เพื่อป้องกันฝุ่นได้ดียิ่งขึ้น
ขณะที่ที่ประชุม ปภ.ช. กำชับให้ทุกส่วนราชการที่บังคับใช้กฎหมายดำเนินการจับกุมตามนโยบาย “ป้องกัน ปราบปราม สนับสนุน ลดฝุ่น” ของ ปภ.ช. อย่างเคร่งครัดโดยให้รายงานต่อที่ประชุม บก.ปภ.ช. ทุกวัน หากส่วนราชการใดที่ยังละเลยไม่ดำเนินการ “ปภ.ช.” จะมีข้อสั่งการและรายงานต่อ ผู้บัญชาการ บก.ปภ.ช. เพื่อพิจารณาตามการบังคับบัญชาทันที
“ในช่วงที่ค่าฝุ่นเกินมาตรฐานขอความร่วมมือประชาชนงดออกกำลังกายกลางแจ้ง รวมทั้งกลุ่มเสี่ยง ได้แก่ เด็กเล็ก ผู้สูงอายุ หญิงตั้งครรภ์ ผู้มีโรคหัวใจและโรคระบบทางเดินหายใจ ออกกลางแจ้งเท่าที่จำเป็น หากพบอาการผิดปกติ ไอ จาม หายใจลำบาก มีผื่นแดงตามตัว มีน้ำมูก หอบเหนื่อย ตาแดง ให้พบแพทย์ที่สถานพยาบาลหรือศูนย์บริการสาธารณสุขใกล้บ้านเพื่อทำการรักษาโดยเร็ว” นายจิรายุ กล่าว

ที่มา : https://www.thaigov.go.th/news/contents/details/92905