รัฐบาลไทย-ข่าวทำเนียบรัฐบาล-​“รัฐบาล” เผยความคืบหน้า “โคติดเชื้อพิษสุนัขบ้า” ระบุปศุสัตว์สอบสวนหาสาเหตุการเกิดโรค และค้นหาสัตว์ป่วย ยังไม่พบสัตว์ป่วยเป็นโรคพิษสุนัขบ้าเพิ่มเติม ขอ ปชช.อย่าเป็นกังวล


วันพฤหัสบดีที่ 30 มกราคม 2568
30/01/2568
พิมพ์
​“รัฐบาล” เผยความคืบหน้า “โคติดเชื้อพิษสุนัขบ้า” ระบุปศุสัตว์สอบสวนหาสาเหตุการเกิดโรค และค้นหาสัตว์ป่วย ยังไม่พบสัตว์ป่วยเป็นโรคพิษสุนัขบ้าเพิ่มเติม ขอ ปชช.อย่าเป็นกังวล
​“รัฐบาล” เผยความคืบหน้า “โคติดเชื้อพิษสุนัขบ้า” ระบุปศุสัตว์สอบสวนหาสาเหตุการเกิดโรค และค้นหาสัตว์ป่วย ยังไม่พบสัตว์ป่วยเป็นโรคพิษสุนัขบ้าเพิ่มเติม ขอ ปชช.อย่าเป็นกังวล
วันนี้ (30 มกราคม 2568) นายอนุกูล พฤกษานุศักดิ์ รองโฆษกประจำสำนักนายกรัฐมนตรี เปิดเผยถึงความหน้ากรณีพบโคติดเชื้อพิษสุนัขบ้า ว่า เมื่อวันที่ 15 มกราคม 2568 สำนักงานปศุสัตว์จังหวัดขอนแก่น ได้รับแจ้งจากเกษตรกรพบโคเนื้อ ในพื้นที่หมู่ที่ 3 บ้านโคกสูง ตำบลกระนวน อำเภอซำสูง จังหวัดขอนแก่น ป่วยมีอาการคล้ายโรคพิษสุนัขบ้า จึงรักษาตามอาการและกักดูอาการ ต่อมาวันที่ 16 มกราคม 2568 โคดังกล่าวตาย จึงเก็บตัวอย่างส่งตรวจห้องปฏิบัติการ ณ ศูนย์วิจัยและพัฒนาการสัตวแพทย์ภาคตะวันออกเฉียงเหนือตอนบนและฝังซากโค ประกอบกับมีรายงานการระบาดของโรคพิษสุนัขบ้าในพื้นที่อำเภอชื่นชม จังหวัดมหาสารคาม และอำเภอห้วยเม็ก จังหวัดกาฬสินธุ์ ซึ่งเป็นพื้นที่ใกล้เคียงกับจุดเกิดโรค จึงได้ดำเนินการฉีดวัคซีนโรคพิษสุนัขบ้าเพื่อกระตุ้นภูมิคุ้มโรคแก่สัตว์เลี้ยงสุนัขและแมวในพื้นที่อำเภอซำสูงและอำเภอกระนวน และค้นหาสัตว์ป่วย กรณีสงสัยป่วยตายด้วยโรคพิษสุนัขบ้าได้ดำเนินการเก็บตัวอย่างส่งตรวจวินิจฉัยโรค ซึ่งผลตรวจเมื่อวันที่ 20 มกราคม 2568 พบในโคเนื้อ วันที่ 24 มกราคม 2568 พบในสุนัข และวันที่ 27 มกราคม 2568 พบในแมว
นายอนุกูล กล่าวว่า สำนักงานปศุสัตว์จังหวัดขอนแก่น ได้สรุปผลการดำเนินงานร่วมกับหน่วยงานที่เกี่ยวข้อง ระหว่างวันที่ 16 - 29 มกราคม 2568 ดังนี้
1.สอบสวนโรคหาสาเหตุการเกิดโรค และค้นหาสัตว์ป่วย ยังไม่พบสัตว์ป่วยเป็นโรคพิษสุนัขบ้าเพิ่มเติม
2.สำนักงานปศุสัตว์อำเภอซำสูง ประกาศกำหนดเขตโรคระบาดชั่วคราว ชนิดโรคพิษสุนัขบ้า (Rabies) ตามพระราชบัญญัติโรคระบาดสัตว์ พ.ศ. 2558 ตั้งแต่วันที่ 24 มกราคม 2568 ถึงวันที่ 22 กุมภาพันธ์ 2568เพื่อควบคุมและป้องกันการแพร่ระบาดโรคพิษสุนัขบ้าไปยังพื้นที่ข้างเคียง
3.สำนักงานสาธารณสุขจังหวัดขอนแก่นคัดกรองกลุ่มเสี่ยงมารับการฉีดวัคซีนโรคพิษสุนัขบ้า 276 คน
4.สำรวจสัตว์เลี้ยงในพื้นที่อำเภอซำสูงและฉีดวัคซีนโรคพิษสุนัขบ้า รวม 3,592 ตัว ได้แก่ สัตว์ภายในรัศมี 3 กิโลเมตรรอบจุดเกิดโรค ฉีดวัคซีน 4 เข็ม(ฉีดแล้ว 3 เข็ม) จำนวน 1,249 ตัว และสัตว์รอบนอกรัศมี 3 กิโลเมตรรอบจุดเกิดโรค ฉีดวัคซีนจำนวน 2,343 ตัว
5.สัตว์ที่สัมผัสสัตว์ป่วย โค 12 ตัว สุนัข 36 ตัว แมว 3 ตัว ทำการฉีดวัคซีน 4 เข็มและกักสัตว์ดูอาการ
6.ผ่าตัดทำหมัน จำนวน 89 ตัว เป็นสัตว์ไม่มีเจ้าของ 78 ตัว (สุนัข 77 แมว 1 ตัว) และสัตว์มีเจ้าของ 11 ตัว
7.กักสุนัขจำนวน 16 ตัวไว้ดูอาการที่วัดป่าซำสูงวนาราม (วัดโคก) ตำบลกระนวน อำเภอซำสูง จังหวัดขอนแก่น
ทั้งนี้ ปศุสัตว์จังหวัด ได้ประชาสัมพันธ์ประชาชนทั่วไปให้เลือกซื้อเนื้อสัตว์จากสถานที่จำหน่ายที่มีใบรับรองให้จำหน่ายเนื้อสัตว์ (ใบ รน.) และให้เจ้าของสัตว์เลี้ยงนำสัตว์ไปรับการฉีดวัคซีนโรคพิษสุนัขบ้าพร้อมสังเกตอาการ หากพบสัตว์ป่วยหรือตายสงสัยเป็นโรคพิษสุนัขบ้า ให้แจ้งเจ้าหน้าที่ปศุสัตว์อำเภอ อาสาปศุสัตว์ อาสาสมัครสาธารณสุขประจำหมู่บ้าน เจ้าหน้าที่ปศุสัตว์ในพื้นที่ทันที เพื่อเจ้าหน้าที่จะได้ลงพื้นที่ตรวจสอบ เก็บตัวอย่างสัตว์ป่วยหรือตายส่งตรวจวินิจฉัยโรค และดำเนินการควบคุมโรคทันที
“ขอประชาชนอย่าวิตกกังวล หากต้องการบริโภคเนื้อดิบ ขอให้ปฏิบัติตามคำแนะนำของสาธารณสุขอย่างเคร่งครัด ซื้อจากโรงฆ่าสัตว์ที่มีมาตรฐาน หรือจากสถานที่จำหน่ายที่มีใบรับรองให้จำหน่ายเนื้อสัตว์ (ใบ รน.) ก็ไม่ติดเชื้อ ทั้งนี้ เพื่อสุขภาพที่ดีขอให้กินเนื้อที่สะอาด ปลอดภัย อย่าซื้อเนื้อวัวที่ชาวบ้านนำมาเร่ขายในชุมชนหมู่บ้าน เพราะอาจจะติดเชื้อโรคได้ ส่วนโรคพิษสุนัขบ้าในโค พบได้น้อย นาน ๆ จะมีโอกาสพบเนื่องจากสุนัขบ้าไปกัดโคในบางราย ในบางพื้นที่ จึงทำให้เกิดโรคพิษสุนัขบ้าในโค  สำหรับเหตุการณ์ที่เกิดขึ้นปศุสัตว์จังหวัด/อำเภอ จะควบคุมโรคในสัตว์ โดยการป้องกันควบคุมโรคพิษสุนัขบ้า พร้อมบูรณาการร่วมกับระหว่างกรมปศุสัตว์ กระทรวงเกษตรและสหกรณ์ กรมส่งเสริมการปกครองท้องถิ่น กระทรวงมหาดไทย กรมควบคุมโรค กระทรวงสาธารณสุข และคณะสัตวแพทย์มหาวิทยาลัยเกษตรศาสตร์ ดำเนินการติดตามสถานการณ์อย่างใกล้ชิดเพื่อป้องกันการแพร่ระบาดขยายออกไปในวงกว้าง และจะดำเนินการแก้ไขปัญหาอย่างเร่งด่วน เพื่อคลายกังวลให้กับพี่น้องประชาชน” นายอนุกูล ระบุ

ที่มา : https://www.thaigov.go.th/news/contents/details/92892