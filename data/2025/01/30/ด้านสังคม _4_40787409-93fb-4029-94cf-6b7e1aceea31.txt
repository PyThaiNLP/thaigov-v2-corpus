รัฐบาลไทย-ข่าวทำเนียบรัฐบาล-“วราวุธ” ส่งทีม พม. เยี่ยมครอบครัวนักศึกษาเมืองเลย ฝึกงานที่ญี่ปุ่น หายตัวปริศนา สุดท้ายพบเสียชีวิต กำชับเยียวยาจิตใจ-ช่วยเหลือสิทธิสวัสดิการสังคม


วันพฤหัสบดีที่ 30 มกราคม 2568
“วราวุธ” ส่งทีม พม. เยี่ยมครอบครัวนักศึกษาเมืองเลย ฝึกงานที่ญี่ปุ่น หายตัวปริศนา สุดท้ายพบเสียชีวิต กำชับเยียวยาจิตใจ-ช่วยเหลือสิทธิสวัสดิการสังคม
“วราวุธ” ส่งทีม พม. เยี่ยมครอบครัวนักศึกษาเมืองเลย ฝึกงานที่ญี่ปุ่น หายตัวปริศนา สุดท้ายพบเสียชีวิต กำชับเยียวยาจิตใจ-ช่วยเหลือสิทธิสวัสดิการสังคม
วันที่ 30 มกราคม 2568 นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยถึงกรณีที่น้าสาวร้องขอความช่วยเหลือเนื่องจาก หลานชายเข้าโครงการนักศึกษาฝึกงาน ที่เมืองฮิโรชิม่า ประเทศญี่ปุ่น สูญหาย ไม่สามารถติดต่อได้ หลังได้ไปเลี้ยงสังสรรค์กับเพื่อนชาวไทย ภายหลังทราบว่าเสียชีวิตเเล้ว ว่า กรณีดังกล่าวได้รับรายงานจากศูนย์เร่งรัดจัดการสวัสดิภาพประชาชน (ศรส.) กระทรวง พม. ระบุเมื่อวันที่ 28 ม.ค. 68 ทีม พม. โดย ศรส. จังหวัดเลย ซึ่งดูแลพื้นที่ครอบครัวผู้เสียชีวิต ร่วมกับอาสาสมัครพัฒนาสังคมและความมั่นคงของมนุษย์ (อพม.) ได้ลงพื้นที่เยี่ยมบ้านของครอบครัวผู้เสียชีวิต ในตำบลเชียงคาน อำเภอเชียงคาน จังหวัดเลย เพื่อให้กำลังใจ และพูดคุยสอบถามข้อเท็จจริง ทราบว่าผู้เสียชีวิตกำลังศึกษาอยู่ชั้น ปวส. ปีที่ 2 และได้เข้าร่วมโครงการพัฒนาศักยภาพสู่ความสำเร็จ (ATP) ซึ่งเป็นโครงการเตรียมความพร้อมสำหรับสายวิชาชีพที่สนใจการจ้างงานในบริษัทของประเทศญี่ปุ่นในไทย โดยมีการสอนภาษาญี่ปุ่น 6 เดือน และส่งไปฝึกงานในประเทศญี่ปุ่น เป็นระยะเวลา 3 ปี ซึ่งผู้เสียชีวิตได้เดินทางไปฝึกงานตั้งแต่เดือนเมษายน 2565 และมีกำหนดกลับมาประเทศไทยในเดือนเมษายน 2568 แต่มาเกิดเหตุเสียชีวิตก่อน ต่อมาทางครอบครัวทราบเรื่อง ด้านน้าสาวของผู้เสียชีวิตจึงได้ประสานไปที่เจ้าหน้าที่โครงการ ATP สถานกงสุลไทยและญี่ปุ่น เพื่อขอนำร่างหรืออัฐิกลับมาประเทศไทย แต่เรื่องดังกล่าวไม่มีความคืบหน้า และนานประมาณ 1 เดือนแล้วจึงได้ไปร้องขอความช่วยเหลือ ซึ่งขณะนี้ ได้มีหน่วยงานที่เกี่ยวข้องติดต่อประสานมาเรียบร้อยแล้วและอยู่ระหว่างแจ้งผลความคืบหน้า ซึ่งจากการประเมินเบื้องต้นหลังจากทีมพม. โดย ศรส.จังหวัดเลย ลงพื้นที่เยี่ยมบ้านเพื่อพูดคุยเยียวยาจิตใจ ทางครอบครัวผู้เสียชีวิตมีสภาพจิตใจที่ดีขึ้น พร้อมทั้งให้คำแนะนำปรึกษาเรื่องการช่วยเหลือเป็นสิทธิสวัสดิการสังคมของกระทรวง พม. และประสานหน่วยงานที่เกี่ยวข้องเพื่อร่วมวางแผนการช่วยเหลือในเรื่องต่างๆ ทีม ศรส.จังหวัดเลยได้เน้นย้ำกับครอบครัวผู้เสียชีวิตว่า หากต้องการความช่วยเหลือเร่งด่วน สามารถติดต่อได้ตลอด
#ข่าวพม #พม #ศรส #esshelpme #5x5ฝ่าวิกฤติประชากร
#พมหนึ่งเดียว #วราวุธศิลปอาชา #ศบปภ #นักศึกษาฝึกงาน #ญี่ปุ่น

ที่มา : https://www.thaigov.go.th/news/contents/details/92903