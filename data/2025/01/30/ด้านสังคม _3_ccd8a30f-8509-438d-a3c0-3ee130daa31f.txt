รัฐบาลไทย-ข่าวทำเนียบรัฐบาล-สธ. ยกระดับอีกขั้น พัฒนา “คลังข้อมูลภาพทางการแพทย์ MOPH Imaging HUB” เพิ่มประสิทธิภาพการส่งต่อผู้ป่วยและการรักษาต่อเนื่องระหว่างสถานพยาบาล


วันพฤหัสบดีที่ 30 มกราคม 2568
สธ. ยกระดับอีกขั้น พัฒนา “คลังข้อมูลภาพทางการแพทย์ MOPH Imaging HUB” เพิ่มประสิทธิภาพการส่งต่อผู้ป่วยและการรักษาต่อเนื่องระหว่างสถานพยาบาล
กระทรวงสาธารณสุข พัฒนาระบบฐานคลังข้อมูลภาพทางการแพทย์ MOPH Imaging HUB เชื่อมโยงและจัดเก็บข้อมูลภาพถ่ายทางการแพทย์แบบศูนย์กลาง
ช่วยเพิ่มประสิทธิภาพการส่งต่อผู้ป่วยและการรักษาต่อเนื่องระหว่างสถานพยาบาล ลดความซ้ำซ้อนของการถ่ายภาพรังสี ลดค่าใช้จ่าย และลดขั้นตอนการตรวจที่ไม่จำเป็น
วันนี้ (30 มกราคม 2568) ที่กระทรวงสาธารณสุข นพ.โอภาส การย์กวินพงศ์ ปลัดกระทรวงสาธารณสุขเปิดเผยว่า ตั้งแต่วันที่ 1 มกราคม 2568 ที่ผ่านมา กระทรวงสาธารณสุขได้เปิดตัวระบบรับส่งต่อผู้ป่วยไร้รอยต่อ MOPH REFER ให้บริการใบส่งตัวอิเล็กทรอนิกส์ เชื่อมโยงข้อมูลระหว่างหน่วยงานทางออนไลน์ ภายใต้มาตรฐานความปลอดภัย ในโรงพยาบาลสังกัดสำนักงานปลัดกระทรวงสาธารณสุขไปแล้วกว่า 803 แห่ง จาก 902 แห่งทั่วประเทศ รวมทั้งยังมีการเชื่อมต่อกับหน่วยงานนอกสังกัดกระทรวงสาธารณสุข อาทิ มหาวิทยาลัยสงขลานครินทร์ เพื่อให้ประชาชนได้รับความสะดวกมากขึ้น ซึ่งหนึ่งในองค์ประกอบสำคัญของระบบ คือ การส่งต่อภาพถ่ายทางรังสีไปพร้อมกับข้อมูลในการส่งตัวผู้ป่วย เพื่อช่วยลดความซ้ำซ้อนของการถ่ายภาพรังสี ลดค่าใช้จ่าย และลดขั้นตอนการตรวจที่ไม่จำเป็น
นพ.โอภาส กล่าวต่อว่า กระทรวงสาธารณสุขจึงพัฒนาระบบฐานคลังข้อมูลภาพทางการแพทย์ (MOPH Imaging HUB) เพื่อเชื่อมโยงและจัดเก็บข้อมูลภาพถ่ายทางการแพทย์แบบศูนย์กลาง ภายใต้การรับรองมาตรฐานคุณภาพ (ISO) ด้านการรักษาความมั่นคงปลอดภัยสารสนเทศ ด้านการบริการเทคโนโลยีสารสนเทศ และการบริหารจัดการข้อมูลส่วนบุคคลและข้อมูลสุขภาพที่ปลอดภัย โดยได้รับความร่วมมือจากโรงพยาบาล หน่วยบริการ และบริษัทซอฟต์แวร์ต่างๆ ทั่วประเทศ ในการเชื่อมโยงข้อมูลภาพ ซึ่งจะเป็นประโยชน์อย่างมากในการส่งตัวผู้ป่วยและการรับการรักษาต่อเนื่อง ช่วยลดค่าใช้จ่ายในการตรวจซ้ำโดยไม่จำเป็น ประหยัดทั้งค่าใช้จ่ายของผู้ป่วยและงบประมาณของหน่วยบริการ นอกจากนี้ ยังนำ AI มาช่วยประมวลผลและคัดกรองความผิดปกติเบื้องต้น เช่น การคัดกรองความผิดปกติวัณโรคจากภาพเอ็กซเรย์ปอด และเตรียมนำมาใช้ในการตรวจสอบความผิดปกติจากภาพและอวัยวะชนิดอื่น ได้แก่ ภาพเอ็กซเรย์คอมพิวเตอร์สมอง ช่องท้อง กระดูกสันหลัง และภาพถ่ายจอประสาทตา เป็นต้น
ปัจจุบัน ระบบ MOPH Imaging HUB สามารถอัปโหลดและเชื่อมโยงข้อมูลอัตโนมัติระหว่างหน่วยงานทางการแพทย์แล้วกว่า 300,000 ภาพ นำร่องในเขตสุขภาพที่ 8 และขยายผลการใช้งานทั่วประเทศ ตั้งเป้า ขยายฐานข้อมูลภาพทางการแพทย์ 1-3 ล้านภาพภายในปีนี้ และจะพัฒนาระบบการปรึกษาภาพถ่าย (MOPH Imaging HUB Consultant) ระหว่างบุคลากรในพื้นที่ห่างไกลกับผู้เชี่ยวชาญในศูนย์การแพทย์เฉพาะทาง ซึ่งจะช่วยเพิ่มความแม่นยำในการดูแลรักษาผู้ป่วยและแบ่งเบาภาระงานให้กับบุคลากรการแพทย์อีกทางหนึ่งด้วย นพ.โอภาสกล่าวในตอนท้าย
************************************************* 30 มกราคม 2568

ที่มา : https://www.thaigov.go.th/news/contents/details/92893