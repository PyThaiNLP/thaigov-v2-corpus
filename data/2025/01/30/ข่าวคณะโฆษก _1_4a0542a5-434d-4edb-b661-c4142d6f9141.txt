รัฐบาลไทย-ข่าวทำเนียบรัฐบาล- ด่วน..รายการ "นายกแพทองธารคุยกับประชาชน" ในลุคใหม่กับรายการ  "โอกาสไทยกับนายกแพทองธาร" #EmpoweringThais  เชิญชวนทุกท่านร่วมติดตามโอกาสของประเทศไทยไปพร้อม ๆ กัน


วันพฤหัสบดีที่ 30 มกราคม 2568
30/01/2568
พิมพ์
ด่วน..รายการ "นายกแพทองธารคุยกับประชาชน" ในลุคใหม่กับรายการ  "โอกาสไทยกับนายกแพทองธาร" #EmpoweringThais  เชิญชวนทุกท่านร่วมติดตามโอกาสของประเทศไทยไปพร้อม ๆ กัน
ทุกวันอาทิตย์ต้นเดือน  ทาง NBT HD2 ตั้งแต่เวลา 08:00 - 08.30 น.และเครือข่ายทุกแพลตฟอร์มพร้อมกันทั่วประเทศ
วันนี้ (30 มกราคม 2568) เวลา 08.00 น.   นายจิรายุ ห่วงทรัพย์ โฆษกประจำสำนักนายกรัฐมนตรี เปิดเผยว่า ในวันอาทิตย์ที่ 2 กุมภาพันธ์ 2568 นี้ นางสาวแพทองธาร ชินวัตร นายกรัฐมนตรีจะสื่อสารกับประชาชนในรูปแบบรายการโทรทัศน์ ที่มีชื่อว่า “โอกาสไทยกับนายกแพทองธาร” #EmpoweringThais ซึ่งจะออกอากาศทุกวันอาทิตย์ต้นเดือน   ทุกเดือนนับจากนี้ โดยจะออกอากาศครั้งแรกในเช้าวันอาทิตย์ที่ 2 กุมภาพันธ์ 2568 นี้เวลา 08.00 - 08.30 น. ทางสถานีวิทยุโทรทัศน์แห่งประเทศไทย NBT HD2 และวิทยุเครือข่ายกรมประชาสัมพันธ์ทั่วประเทศ รวมถึงคลื่นวิทยุในส่วนราชการต่าง ๆ นอกจากนี้ ยังสามารถรับชมผ่านทางโซเชียลมีเดียได้ในทุกช่องทางของรัฐบาล ทั้ง เว็บไซต์รัฐบาลไทย และสื่อ social ไทยคู่ฟ้า และเว็บไซต์ของกรมประชาสัมพันธ์ และประชาสัมพันธ์จังหวัดทั่วประเทศ
สำหรับเนื้อหารายการ “โอกาสไทยกับนายกแพทองธาร” นั้นจะเป็นเรื่องการดำเนินนโยบายต่าง ๆ ของรัฐบาลและการกำหนดทิศทางของประเทศไทย ข้อสั่งการนายกรัฐมนตรีในฐานะหัวหน้ารัฐบาล  เพื่อสื่อสารกับพี่น้องประชาชนและสื่อไปยังส่วนราชการต่างๆ  โดยมีเป้าหมายที่จะนำพาประเทศไทยไปสู่การแก้ไขปัญหา และการส่งเสริมการพัฒนาประเทศ ผ่านการเล่าเรื่องและสรุปผลการทำงานของรัฐบาลโดยนายกรัฐมนตรี รวมถึงเป้าหมายของประเทศไทย
สำหรับรายการตอนแรกนี้นายกรัฐมนตรีจะสรุปการดำเนินงานที่สำคัญของรัฐบาลในรอบ 3 เดือนที่ผ่านมา อาทิ โอกาสที่เป็นผู้แทนประเทศไทยร่วมประชุม ในเวทีระดับโลกที่เมืองดาวอส ประเทศสวิตเซอร์แลนด์ รวมทั้งนโยบายที่สำคัญของรัฐบาลที่ประชาชนให้ความสนใจ อาทิ โครงการ บ้านเพื่อคนไทย โครงการ ODOS (โอดอส) หรือ 1 อำเภอ 1 ทุน รวมถึงนายกรัฐมนตรีจะชี้แจงการสั่งการแก้ปัญหาฝุ่นควันของแต่ละกระทรวง แม้สถานการณ์จะเริ่มดีขึ้นแต่ได้เน้นย้ำให้ทุกส่วนราชการติดตามสถานการณ์อย่างต่อเนื่องนำมาวางแผนการแก้ไขปัญหาในระยะยาวเพื่อไม่ให้ประสบปัญหาในปีต่อ ๆไป
นายจิรายุ กล่าวต่อไปว่านอกจากรายการ "โอกาสไทยกับนายกแพทองธาร” ที่จะออกอากาศทุกวันอาทิตย์ของต้นเดือนแล้ว รัฐบาลยังมีช่องทางให้พี่น้องประชาชนได้ติดตามการทำงาน และติดตามนโยบายของรัฐบาลทุกวัน ทั้งทางแพลตฟอร์มของรัฐบาลและของทุกกระทรวง และรายการเสียงจากใจไทยคู่ฟ้า ซึ่งออกอากาศทุกวันเสาร์ เวลา 8.00 น.  ทาง NBT HD 2 และ สถานีวิทยุแห่งประเทศไทยทั่วประเทศ จึงขอเชิญชวนพี่น้องประชาชนร่วมรับฟังและติดตามการทำงานรวมถึงความคืบ หน้าและผลสัมฤทธิ์ของการดำเนินนโยบายต่างๆของรัฐบาลได้" นายจิรายุกล่าว

ที่มา : https://www.thaigov.go.th/news/contents/details/92884