รัฐบาลไทย-ข่าวทำเนียบรัฐบาล-นายกฯ จับเข่าคุยกับตัวแทนน้อง ๆ โรงเรียนในสังกัด ศธ.จากทั่วประเทศ  ดีใจที่ประชาชนได้ประโยชน์จากนโยบาย  พร้อมขอเด็กห่างไกลยาเสพติด  มั่นใจทุกอาชีพ สร้างประโยชน์ให้ประเทศชาติได้


วันเสาร์ที่ 11 มกราคม 2568
11/01/2568
พิมพ์
นายกฯ จับเข่าคุยกับตัวแทนน้อง ๆ โรงเรียนในสังกัด ศธ.จากทั่วประเทศ  ดีใจที่ประชาชนได้ประโยชน์จากนโยบาย  พร้อมขอเด็กห่างไกลยาเสพติด  มั่นใจทุกอาชีพ สร้างประโยชน์ให้ประเทศชาติได้
นายกฯ จับเข่าคุยกับตัวแทนน้อง ๆ โรงเรียนในสังกัด ศธ.จากทั่วประเทศ  ดีใจที่ประชาชนได้ประโยชน์จากนโยบาย  พร้อมขอเด็กห่างไกลยาเสพติด  มั่นใจทุกอาชีพ สร้างประโยชน์ให้ประเทศชาติได้
วันนี้ (11 มกราคม 2568) เวลา 10.30 น. ณ ตึกสันติไมตรีหลังใน ทำเนียบรัฐบาล นางสาวแพทองธาร ชินวัตร นายกรัฐมนตรี ร่วมพูดคุยกับผู้แทนเด็กและเยาวชนโรงเรียนในสังกัดกระทรวงศึกษาธิการ จากกรุงเทพฯ ปริมณฑล และภูมิภาค ผ่านระบบวิดีโอคอนเฟอร์เรนซ์
นายกรัฐมนตรี กล่าวทักทายตัวแทนเด็กและเยาวชน พร้อมแนะนำตัวว่าเรียนจบจากโรงเรียนมาแตร์เดอีวิทยาลัย ซึ่งเป็นโรงเรียนหญิงล้วน และคณะรัฐศาสตร์ ภาควิชาสังคมวิทยาและมานุษยวิทยา  จุฬาลงกรณ์มหาวิทยาลัย และระดับปริญญาโทที่  MSc International Hotel Management, University of Surrey, Weybridge, United Kingdom สาขาการโรงแรม เพราะตั้งใจจะสานต่อกิจการโรงแรม แต่ไม่ได้เป็นตามแพลน   เหมือนคำขวัญวันเด็กในปีนี้ จึงขอให้เด็กๆ พร้อมปรับตัวตามสถานการณ์
โอกาสนี้ ผู้แทนนักเรียนกล่าวถามนายกรัฐมนตรีว่า  นายกรัฐมนตรีเหนื่อยหรือไม่ กับการทำงานในตำแหน่งนายกรัฐมนตรี  ซึ่งนายกรัฐมนตรีตอบว่า   ทุกอาชีพ ทุกตำแหน่งเหนื่อยคนละแบบ การเป็นนายกรัฐมนตรีก็มีความเหนื่อยเป็นปกติ  แต่ไม่ค่อยเหนื่อยเพราะมีกำลังใจที่ดี  เมื่อผลงานที่ทำด้วยความตั้งใจ ออกมาดี มีคนได้รับประโยชน์ทำให้รู้สึกอิ่มใจ รู้สึกใจฟู ทั้งนี้ รัฐบาลจะดำเนินโครงการเรื่องของทุนการศึกษา เพื่อทำให้นักเรียนได้มีโอกาสการศึกษาเพิ่มขึ้น และเมื่อสื่อสารว่าได้รับโอกาสทางการศึกษาเพิ่มขึ้นจากรัฐบาล ก็จะทำให้หายเหนื่อย  เพราะฉะนั้น ตนเองตั้งใจทำงานขับเคลื่อนนโยบายเพื่อให้ประชาชนจำนวนมากได้รับประโยชน์
นายกรัฐมนตรียังตอบคำถามถึงนายกรัฐมนตรีเป็นผู้นำหญิงที่อายุน้อยที่สุด มีความยากหรือไม่ในการทำงานว่า  ทุกช่วงอายุมีล้วนมีความสามารถแตกต่างไป การเป็นนายกรัฐมนตรีที่อายุน้อยที่สุดถือเป็นการสร้างประวัติศาสตร์ให้ประเทศไทย ซึ่งเป็นนายกรัฐมนตรีหญิงคนที่ 2 ด้วยเนื้องานของการทำงานไม่มีความต่างจากผู้ชาย และคิดว่าคนที่มีความตั้งใจตรงนี้สามารถทำได้แน่นอน แต่ว่าอาจจะได้รับผลกระทบบ้างด้วยความที่เป็นผู้หญิง หากสังคมเปิดกว้างขึ้น โลกเปิดกว้างขึ้น มีการพัฒนาในเรื่องนี้มากขึ้น ก็จะเข้าใจกันมากขึ้น ตนเองเคยได้อ่านหนังสือและมีการบอกว่า นักการเมืองหญิงทั่วโลกจะถูกบุลลี่ในเรื่องต่าง ๆ สิ่งที่ยากคือ ผู้หญิงก็จะโดนบุลลี่ในเรื่องดังกล่าว เพราะฉะนั้น ต้องรู้คุณค่าของตัวเราก่อน  ต้องการกำหนดให้ชัดเจนว่าจะทำงานในส่วนตรงนี้เพื่ออะไร มีความตั้งใจอย่างไร และมีข้อดีอย่างไรบ้าง จะต้องมีสติให้มาก ซึ่งเมื่อโตขึ้นจะมีความท้าทายเข้ามาในชีวิต จึงเป็นสิ่งที่สำคัญมาก
นายกรัฐมนตรี ยังตอบถึง แรงบันดาลใจว่า  คุณพ่อตนเองเคยเป็นนายกรัฐมนตรีและได้วางนโยบายไว้ให้ประเทศชาติจนถึงทุกวันนี้คือนโยบาย 30 บาทรักษาทุกโรค ซึ่งเมื่อมีการเปลี่ยนรัฐบาล แต่นโยบายนี้ยังอยู่  ไม่จำเป็นต้องพูดถึงชื่อคุณพ่อ แต่ประชาชนรับรู้ได้ว่ารับประโยชน์จากนโยบายดังกล่าว ซึ่งตนเองต้องการทำนโยบายที่ไม่ว่าจะไปอยู่ที่ไหนก็สร้างประโยชน์ต่อประชาชน หากทำได้จะรู้สึกมีความภูมิใจ ไม่ต้องประกาศอะไรทั้งสิ้น แต่ประโยชน์อยู่ที่ประชาชน ไม่ว่าจะเปลี่ยนไปกี่ยุคกี่สมัยก็ตาม ส่วนนี้คือแรงบันดาลใจที่ 1
ส่วนแรงบันดาลใจที่ 2 คิดว่า การที่มีโอกาสมานั่งอยู่ในตำแหน่งนายกรัฐมนตรี โดยมีโอกาสที่จะทำให้เกิดการเปลี่ยนแปลงไปได้ สิ่งนั้นคือแรงบันดาลที่สำคัญใจ เช่น การทำให้ประชาชนที่ได้รับผลกระทบจากน้ำท่วม ได้รับเงินเยียวยาเร็วขึ้น รวมถึงการแก้ไขปัญหาเรื่อง ถนน ดูแลชีวิต ความเป็นอยู่ของผู้ประสบอุทกภัย เป็นต้น และสิ่งสุดท้าย ที่แรงบันดาลใจเล็ก ๆ คือ ครอบครัว และลูก ๆ คือความหวัง คืออนาคต  เช่นเดียวกับน้อง ๆ ที่จะเติบโตขึ้นมาอย่างสวยงาม ทำให้คุณพ่อคุณแม่ภูมิใจในสิ่งดี ๆ  ลูก คือ แรงบันดาลใจ การดำรงตำแหน่งนายกรัฐมนตรี ได้สร้างอะไรดี ๆ ไว้ให้กับประเทศ ก็เหมือนกับการเตรียมความพร้อมสำหรับอนาคตของลูกอีกอย่างหนึ่ง
นายกรัฐมนตรีกล่าวว่า สำหรับวันเด็กปีนี้ ต้องการให้เด็กทุกคนใช้วัยเด็กให้เต็มที่ ตั้งใจเรียน สนุกกับเพื่อนให้เต็มที่ ซึ่งเพื่อน ๆ เป็นทั้งความรู้และการปรับตัว เนื่องจากเราต้องพบเจอเพื่อนใหม่อยู่ตลอดเวลา รวมถึงมีน้ำใจกับคนรอบข้าง ทั้งนี้ ปัจจุบันสังคมเรามีการเปลี่ยนแปลงอย่างรวดเร็ว ทุกคนต้องพร้อมที่ปรับตัวและสร้างโอกาสในการเรียนรู้จากทุกคน ไม่ว่าจะเป็นคุณครู เพื่อน หรือพี่น้อง เพื่อให้เรามีประสบการณ์ในชีวิตเพิ่มมากขึ้น
สำหรับปัญหาความคิดที่ไม่ตรงกันของเด็กและผู้ปกครองนั้น เป็นปัญหาที่ทุกครอบครัวต้องพบเจอ แต่ต้องพูดคุยและรับฟังทั้งผู้ปกครองและเด็ก ๆ ผู้ปกครองจะมีมุมมองที่กว้างกว่าเด็ก ๆ แต่ในอนาคตเด็ก ๆ ก็จะมีมุมมองที่กว้างเช่นกัน เพราะฉะนั้นต้องปรับตัวและเรียนรู้ไปด้วยกัน สิ่งสำคัญ คือ การสื่อสาร เพื่อทำให้การแก้ไขปัญหานั้นง่ายขึ้น
ส่วนความท้าทายที่เด็กและผู้ปกครองต้องเจอในตอนนี้ ตนเองคิดว่ามีหลายเรื่อง เช่น ปัญหายาเสพติด ปัญหาสังคม การคบเพื่อน  ถ้าสถาบันครอบครัวเข้มแข็ง รับฟังซึ่งกันและกัน จะทำให้เกิดจิตใจที่เข้มแข็งเพื่อต่อสู้กับความท้าทายในปัจจุบันได้
นายกรัฐมนตรียังตอบคำถามจะช่วยเหลือประชาชนได้หรือไม่ว่า  หน้าที่ของรัฐบาล ความตั้งใจของคณะรัฐมนตรีและ ส.ส. หรือหน่วยต่าง ๆ ในพื้นที่พยายามอย่างเต็มที่ในการแก้ปัญหาพี่น้องประชาชนที่ได้รับผลกระทบ และที่ได้รับผลจากอุทกภัย  เป็นสิ่งที่รัฐบาลต้องรับผิดชอบเป็นหลัก ซึ่งอยากจะแก้ปัญหาให้ได้ในระยะยาวด้วยเทคโนโลยีต่าง ๆ ให้ปัญหานั้นหายหรือลดน้อยลงหากต้องรอการสร้างก็อาจจะใช้วิธีการอื่น ๆ อย่างการจ่ายค่าเยียวยาหรือถุงยังชีพ แต่ไม่อยากให้เกิดขึ้นซ้ำอีก
นายกรัฐมนตรียังกล่าวว่า เด็กในวันนี้สามารถทำประโยชน์ให้ประเทศชาติ น้อง ๆ  ไปโรงเรียนตั้งใจเรียน มีเพื่อน ถือว่าได้ทำเพื่อประเทศแล้ว เพราะการหาความรู้  จะเป็นคนที่มีคุณภาพมากขึ้นเรื่อย ๆ มีความรู้มากขึ้น เมื่อโตเป็นผู้ใหญ่จะสามารถช่วยประเทศสิ่งสำคัญจะต้องไม่ยุ่งกับยาเสพติด เพราะจะทำให้ประเทศชาติมีคนที่มีคุณภาพน้อยลง หากไม่มีใครยุ่งกับยาเสพติดก็ช่วยประเทศชาติได้แล้ว สำหรับน้อง ๆ ที่ตั้งใจเรียนต่อ ในอนาคตอาจจะทำงานอะไร ก็จะทำให้เงินเข้ามาประเทศไทย ถือเป็นการช่วยเหลือประเทศไทยประสบการณ์ในชีวิตช่วยให้น้อง ๆ เติบโตเป็นคนที่มีคุณภาพมากยิ่งขึ้น มีความรู้แน่นขึ้น และสามารถหาความรู้ได้ในทุกโอกาส ทุกพื้นที่ จึงต้องใจเรียน  ทั้งหมดคือสิ่งที่น้อง ๆ ได้ช่วยประเทศชาติแล้ว

ที่มา : https://www.thaigov.go.th/news/contents/details/92251