รัฐบาลไทย-ข่าวทำเนียบรัฐบาล-มหาดไทยย้ายนายอำเภอเหนือคลอง กระบี่ ออกจากพื้นที่ทันที เปิดทางให้สอบสวนเข้ม หลัง จนท. ถูกชุดสืบ ป.ป.ช. เข้าจับกุม ด้าน 


วันเสาร์ที่ 11 มกราคม 2568
11/01/2568
พิมพ์
มหาดไทยย้ายนายอำเภอเหนือคลอง กระบี่ ออกจากพื้นที่ทันที เปิดทางให้สอบสวนเข้ม หลัง จนท. ถูกชุดสืบ ป.ป.ช. เข้าจับกุม ด้าน
มหาดไทยย้ายนายอำเภอเหนือคลอง กระบี่ ออกจากพื้นที่ทันที เปิดทางให้สอบสวนเข้ม หลัง จนท. ถูกชุดสืบ ป.ป.ช. เข้าจับกุม ด้าน "อนุทิน" กำชับปกครองดำเนินการตามกฎหมาย พบทำผิดลงโทษเด็ดขาดไม่มีละเว้น
น.ส.ไตรศุลี ไตรสรณกุล เลขานุการ รมว.มหาดไทย และโฆษกกระทรวงมหาดไทย กล่าวว่า นายอนุทิน ชาญวีรกูล รองนายกรัฐมนตรีและ รมว.มหาดไทย ได้รับทราบรายงานจากนายไชยวัฒน์ จุนถิระพงศ์ อธิบดีกรมการปกครอง กรณีที่วันนี้ (10 ม.ค. 68) ชุดสืบสวนสำนักงานป้องกันและปราบปรามการทุจริตแห่งชาติ (ป.ป.ช.) ได้ร่วมกับกองบังคับการป้องกันปราบปรามการทุจริตและประพฤติมิชอบ (บก.ปปป.) และสำนักงานคณะกรรมการป้องกันและปราบปรามการทุจริตภาครัฐ (ป.ป.ท.) เข้าจับกุมนายอำเภอ และเจ้าหน้าที่ปกครอง อำเภอเหนือคลอง จังหวัดกระบี่ ตามหมายจับของศาลอาญาคดีทุจริตและประพฤติมิชอบกลาง
โดยนายอนุทิน ชาญวีรกูล รองนายกรัฐมนตรีและ รมว.มหาดไทย ได้กำชับให้กรมการปกครองในฐานะต้นสังกัดดำเนินการให้เป็นไปตามระเบียบและกฎหมายที่เกี่ยวข้องอย่างเร่งด่วน เพราะเป็นประเด็นที่สังคมให้ความสนใจ และหากการสืบสวนพบว่าเป็นการกระทำความผิดจริง ให้ดำเนินการทั้งทางวินัยและอาญาอย่างเด็ดขาดไม่มีละเว้น
น.ส.ไตรศุลี กล่าวว่า ล่าสุด อธิบดีกรมการปกครอง ได้มีคำสั่งให้นายอำเภอเหนือคลอง จังหวัดกระบี่ มาช่วยราชการเป็นการประจำ ณ วิทยาลัยการปกครอง ตั้งแต่วันนี้ (10 ม.ค. 68) เป็นต้นไป และผู้ว่าราชการจังหวัดกระบี่ได้มีคำสั่งให้เจ้าหน้าที่ปกครองที่เกี่ยวข้องกับคดีนี้ มาช่วยราชการ ณ ที่ทำการปกครองจังหวัดกระบี่ พร้อมกันนี้ อธิบดีกรมการปกครองได้แต่งตั้งคณะกรรมการสืบสวนข้อเท็จจริงกรณีดังกล่าวแล้ว โดยเร่งรัดดำเนินการสืบสวนให้ได้ข้อเท็จจริงภายใน 15 วัน และสำหรับในชั้นของพนักงานสอบสวน ข้าราชการทั้ง 2 รายดังกล่าว อยู่ระหว่างการถูกสอบสวนตามขั้นตอนของกฎหมาย
"นายอนุทิน ให้ความสำคัญและมีนโยบายที่ชัดเจนในการดำเนินการ ป้องกันและปราบปรามการทุจริตทุกประเภท และได้กำชับให้ปลัดกระทรวงมหาดไทย อธิบดีทุกกรม หัวหน้าหน่วยงานรัฐวิสาหกิจในสังกัด ตลอดจนผู้ว่าราชการจังหวัดทุกจังหวัด ถือปฏิบัติตามนโยบายดังกล่าว อย่างเคร่งครัด โดยหากพบการกระทำการอันเป็นการทุจริตทั้งต่อหน้าที่ และการสร้างความเสียหายให้กับประชาชน ต้องได้รับโทษตามกฎหมายที่เกี่ยวข้องอย่างเด็ดขาด" น.ส.ไตรศุลี กล่าว

ที่มา : https://www.thaigov.go.th/news/contents/details/92238