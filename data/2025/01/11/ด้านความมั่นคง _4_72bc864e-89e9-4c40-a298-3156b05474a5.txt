รัฐบาลไทย-ข่าวทำเนียบรัฐบาล-กรมการจัดหางาน เตือน! อย่าหลงเชื่อนายหน้าเถื่อน หลอกลวงทำงานเกาหลีใต้ แนะตรวจสอบให้ดี ก่อนโอนเงิน


วันเสาร์ที่ 11 มกราคม 2568
11/01/2568
พิมพ์
กรมการจัดหางาน เตือน! อย่าหลงเชื่อนายหน้าเถื่อน หลอกลวงทำงานเกาหลีใต้ แนะตรวจสอบให้ดี ก่อนโอนเงิน
กรมการจัดหางาน เตือนคนหางานต่างประเทศ เช็ครายชื่อบริษัทจัดหางานกับกรมการจัดหางานทุกครั้ง ก่อนหลงเชื่อโอนเงิน ห่วงถูกนายหน้าเถื่อนหลอกทำงานต่างประเทศ
นายสมชาย มรกตศรีวรรณ อธิบดีกรมการจัดหางาน เปิดเผยถึงกรณีที่สื่อมวลชนได้นำเสนอข่าวกลุ่มคนหางานจำนวน 50 คน เดินทางมาจากจังหวัดนครราชสีมาและเข้าร้องทุกข์กับกองบังคับการปราบปรามการค้ามนุษย์ ว่าถูกกลุ่มสาย/นายหน้าจัดหางานหลอกลวงให้ไปทำงานในประเทศเกาหลีใต้ ซึ่งมีมูลค่าความเสียหายรวม 10 ล้านบาท นั้น ในเรื่องนี้ผมได้รับรายงานจากผู้อำนวยการกองทะเบียนจัดหางานกลางและคุ้มครองคนหางานว่าได้ดำเนินการตรวจสอบข้อเท็จจริงดังกล่าวกับเจ้าหน้าที่ตำรวจกองบังคับการปราบปรามการค้ามนุษย์แล้ว พบว่า เมื่อวันที่ 8 มกราคม 2568 เวลาประมาณ 10.30 น. มีกลุ่มคนหางานจำนวน 14 คน ได้เข้ามาแจ้งความร้องทุกข์ต่อพนักงานสอบสวนกองบังคับการปราบปรามการค้ามนุษย์ว่าถูกกลุ่มสาย/นายหน้าจัดหางานเถื่อน จำนวน 3 คน หลอกลวงว่า สามารถจัดส่งไปทำงานร้านอาหาร และทำงานช่างเชื่อมในอู่ต่อเรือที่ประเทศเกาหลีใต้อย่างถูกกฎหมาย โดยบอกว่าจะได้รับเงินเดือนอย่างน้อย 60,000 บาทต่อเดือน โดยเฉพาะอู่ต่อเรือ จะได้เงินเดือน 120,000 บาท ต่อเดือน ส่วนคนหางานต้องจ่ายเงินเพื่อเป็นค่าดำเนินการเป็นเงินคนละ 150,000 – 200,000 บาท ซึ่งคาดว่าผู้เสียหายทั้งหมดมีประมาณ 50 คน รวมค่าเสียหายราว 10 ล้านบาท สุดท้ายเลื่อนกำหนดเดินทางออกไปเรื่อย ๆ และบ่ายเบี่ยงหากผู้เสียหายขอเงินคืน
นายสมชาย กล่าวถึงความคืบหน้าการช่วยเหลือคนหางานในกรณีที่ถูกหลอกลวงว่า กระทรวงแรงงาน โดยกรมการจัดหางาน มอบหมายให้เจ้าหน้าที่กองทะเบียนจัดหางานกลางและคุ้มครองคนหางาน ร่วมกับกองบังคับการปราบปรามการค้ามนุษย์ เพื่อเร่งดำเนินการตรวจสอบข้อเท็จจริง และจะดำเนินการตรวจสอบเพิ่มเติม รวมถึงมอบหมายให้เจ้าหน้าที่ไปร้องทุกข์กล่าวโทษกลุ่มสาย/นายหน้าที่กระทำการหลอกลวงคนหางาน โดยจะดำเนินคดีตามขั้นตอนของกฎหมายอย่างเข้มงวด ทั้งนี้ กรมการจัดหางานขอย้ำเตือนอีกครั้งว่า ก่อนตัดสินใจโอนเงินให้สายนายหน้าหรือผู้แทนบริษัทรายใด ขอให้ตรวจสอบรายชื่อบริษัทจัดหางานที่ได้รับอนุญาตให้จัดส่งคนหางานไปทำงานต่างประเทศจากกรมการจัดหางาน ที่เว็บไซต์กองทะเบียนจัดหางานกลางและคุ้มครองคนหางาน doe.go.th/ipd เสียก่อน เพราะปัจจุบันสาย-นายหน้ามีกลวิธีสร้างความน่าเชื่อถือเพื่อหลอกลวงคนหางานหลายวิธี ดังนั้นจึงขอให้ตรวจสอบก่อนไป จะได้ไม่เสียใจและไม่เสียเงินในภายหลัง
ในปีงบประมาณ พ.ศ. 2567 มีการดำเนินคดีสาย นายหน้าเถื่อนแล้ว 452 ราย หลอกลวงคนหางานทั้งสิ้น 608 คน คิดเป็นมูลค่าความเสียหาย จำนวน 44,223,300 บาท ซึ่งประเทศที่พบคนหางานถูกหลอกลวงไปทำงานมากที่สุด ได้แก่ ออสเตรเลีย ญี่ปุ่น สาธารณรัฐเกาหลี สหรัฐอเมริกา และไอซ์แลนด์ ตามลำดับ สำหรับปีงบประมาณ พ.ศ. 2568 (ต.ค – ธ.ค. 67) มีการดำเนินคดีสาย นายหน้าเถื่อนแล้ว 59 ราย หลอกลวงคนหางานทั้งสิ้น 53 คน คิดเป็นมูลค่าความเสียหาย จำนวน 6,112,613 บาท ซึ่งประเทศที่พบคนหางานถูกหลอกลวงไปทำงานมากที่สุด ได้แก่ ออสเตรเลีย มาเลเซีย สาธารณรัฐเกาหลี สหรัฐอาหรับเอมิเรตส์ และแคนาดา ตามลำดับ
ทั้งนี้ ผู้สนใจทำงานต่างประเทศสามารถศึกษาหาข้อมูลเกี่ยวกับประเทศที่ตนจะเดินทางไปทำงาน เพื่อป้องกันการหลอกลวงผ่านระบบ e - Service กรมการจัดหางาน ที่เว็บไซต์ doe.go.th หรือเว็บไซต์กองบริหารแรงงานไทย  ไปต่างประเทศ doe.go.th/overseas หรือที่สายด่วนกระทรวงแรงงาน โทร. 1506 กด 2 และสายด่วนกรมการจัดหางาน โทร. 1694

ที่มา : https://www.thaigov.go.th/news/contents/details/92255