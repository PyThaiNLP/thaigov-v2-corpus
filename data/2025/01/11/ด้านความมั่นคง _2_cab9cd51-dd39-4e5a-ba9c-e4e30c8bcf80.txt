รัฐบาลไทย-ข่าวทำเนียบรัฐบาล-ผู้ใหญ่ใจดี อธิบดีสาโรจน์ จัดงานวันเด็กศูนย์เด็กเล็กฯ สมุทรปราการและนครปฐม แจกของขวัญ รางวัลเพียบ


วันเสาร์ที่ 11 มกราคม 2568
11/01/2568
พิมพ์
ผู้ใหญ่ใจดี อธิบดีสาโรจน์ จัดงานวันเด็กศูนย์เด็กเล็กฯ สมุทรปราการและนครปฐม แจกของขวัญ รางวัลเพียบ
ผู้ใหญ่ใจดี อธิบดีสาโรจน์ จัดงานวันเด็กศูนย์เด็กเล็กฯ สมุทรปราการและนครปฐม แจกของขวัญ รางวัลเพียบ
อธิบดีสาโรจน์ เปิดงานวันเด็กแห่งชาติ ประจำปี 2568 ณ ศูนย์เด็กเล็กฯ สมุทรปราการ และนครปฐม แจกของขวัญ ของรางวัลเต็มที่ เพื่อส่งเสริมพัฒนาการของเด็กเต็มศักยภาพทุกมิติ มุ่งเน้นพัฒนาเด็กปฐมวัยให้เติบโตเป็นกำลังแรงงานที่ดีต่อไป
เรือเอก สาโรจน์ คมคาย อธิบดีกรมสวัสดิการและคุ้มครองแรงงาน เปิดเผยว่า กรมสวัสดิการและคุ้มครองแรงงานมีภารกิจในการส่งเสริม สนับสนุน ให้สถานประกอบกิจการจัดสวัสดิการแรงงาน จึงได้จัดสวัสดิการในรูปแบบศูนย์เด็กเล็กเพื่อเป็นต้นแบบในการรับดูแลบุตรผู้ใช้แรงงานในพื้นที่ที่เป็นแหล่งอุตสาหกรรมและมีแรงงานจำนวนมาก จัดการเรียนการสอนตามมาตรฐานสถานพัฒนาเด็กปฐมวัยแห่งชาติ เพื่อที่จะแบ่งเบาภาระค่าใช้จ่าย ลดความวิตกกังวลเป็นห่วงบุตรหลานที่ไม่มีผู้ดูแลขณะที่พ่อแม่ไปทำงาน รวมถึงการดูแลบุตรหลานของผู้ใช้แรงงานให้มีพัฒนาการที่สมวัย และเนื่องในโอกาสวันเด็กแห่งชาติ ประจำปี 2568 กรมได้จัดงานในวันพฤหัสบดีที่ 9 มกราคม 2568 ที่ศูนย์เด็กเล็กฯ สมุทรปราการ และศูนย์เด็กเล็กฯ นครปฐม ในวันศุกร์ที่ 10 มกราคม 2568 ซึ่งการจัดงานวันเด็กแห่งชาติทั้ง 2 ศูนย์นั้น มีกิจกรรมให้เด็กได้ร่วมสนุก ได้กล้าแสดงออก เล่นเกม ตอบคำถาม แจกของรางวัลมากมาย เพื่อจะทำให้เด็กได้รับความรัก ความอบอุ่น ความปรารถนาดีจากผู้ใหญ่เรียนรู้ถึงบทบาทหน้าที่ของตนเอง ที่มีต่อครอบครัว ชุมชน และสังคมได้ในโอกาสต่อไป
อธิบดี กสร. กล่าวต่อไปว่า ศูนย์เด็กเล็กวิทยาเขตสิรินธรราชวิทยาลัย ในพระราชูปถัมภ์ ได้จัดตั้งขึ้นตามแนวพระราชดำริ ของสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี ภายใต้การบริหารงานของกรมสวัสดิการและคุ้มครองแรงงาน ร่วมกับมูลนิธิสิรินธรราชวิทยาลัย ในพระราชูปถัมภ์ จำนวน 2 แห่ง ตั้งอยู่ที่อำเภอสามพราน จังหวัดนครปฐม มีเด็กปฐมวัยในความดูแล จำนวน 456 คน และอำเภอเมือง จังหวัดสมุทรปราการ จำนวน 305 คน ซึ่งตลอดระยะเวลาที่ผ่านมานั้นมีเด็กปฐมวัยซึ่งเป็นบุตรหลานของผู้ใช้แรงงานเข้ารับการเลี้ยงดูแล้วจำนวนมากกว่า 24,000 คน โดยรับเด็กปฐมวัยตั้งแต่อายุ 2 ปีครึ่ง - 6 ปี แบ่งเป็นระดับชั้นเตรียมอนุบาล 1 – 3 ซึ่งการเลี้ยงดูเด็กปฐมวัยและการเรียนการสอนได้ดำเนินการตามมาตรฐานอย่างครบถ้วน และทำให้ผู้ปกครองซึ่งเป็นผู้ใช้แรงงานสามารถลดค่าใช้จ่ายได้ครอบครัวละ 5,000 บาทต่อเดือน

ที่มา : https://www.thaigov.go.th/news/contents/details/92239