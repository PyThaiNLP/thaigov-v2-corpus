รัฐบาลไทย-ข่าวทำเนียบรัฐบาล-วันเด็กปีนี้สุดคึกคัก  นายกฯ “แพทองธาร” เปิดงานวันเด็กแห่งชาติ 2568 กระทรวงศึกษาธิการ พร้อมชื่นชมความสามารถเยาวชนไทยนำชื่อเสียงมาสู่ประเทศ อวยพรให้เด็ก ๆ ทุกคนมีอนาคตที่สดใส 


วันเสาร์ที่ 11 มกราคม 2568
11/01/2568
พิมพ์
วันเด็กปีนี้สุดคึกคัก  นายกฯ “แพทองธาร” เปิดงานวันเด็กแห่งชาติ 2568 กระทรวงศึกษาธิการ พร้อมชื่นชมความสามารถเยาวชนไทยนำชื่อเสียงมาสู่ประเทศ อวยพรให้เด็ก ๆ ทุกคนมีอนาคตที่สดใส
วันเด็กปีนี้สุดคึกคัก  นายกฯ “แพทองธาร” เปิดงานวันเด็กแห่งชาติ 2568 กระทรวงศึกษาธิการ พร้อมชื่นชมความสามารถเยาวชนไทยนำชื่อเสียงมาสู่ประเทศ อวยพรให้เด็กๆทุกคนมีอนาคตที่สดใส พร้อมเปิดรับทุกโอกาสแห่งการเรียนรู้ ปรับตัวสู่อนาคต
วันนี้ (11 มกราคม 2568) เวลา 8.30 น. ณ กระทรวงศึกษาธิการ เขตดุสิต กรุงเทพฯ นางสาวแพทองธาร ชินวัตร นายกรัฐมนตรี เป็นประธานเปิดงานฉลองวันเด็กแห่งชาติ ประจำปี 2568 กระทรวงศึกษาธิการ ซึ่งจัดขึ้นภายใต้แนวคิด “เรียนดี มีความสุข Smart Kids, Happy Future”  เพื่อส่งมอบความสุข ปลุกความคิดสร้างสรรค์ มุ่งเน้นให้เด็กและเยาวชนเป็นคนเก่ง คนดี สามัคคี กระตุ้นให้เด็กและเยาวชนตระหนักถึงบทบาทสำคัญของตนเอง ตลอดจนปลูกฝังให้มีส่วนร่วมในสังคม มีความสามัคคี เป็นกำลังสำคัญของชาติตามคำขวัญวันเด็ก ประจำปี 2568 “ทุกโอกาส คือ การเรียนรู้ พร้อมปรับตัวสู่อนาคตที่เลือกเอง” พร้อมร่วมกิจกรรมกับบูธกิจกรรมต่าง ๆ ทั้งเกม ของแจก ของรางวัลและของขวัญวันเด็กกว่าแสนชิ้นจากหน่วยงานภาครัฐและภาคเอกชนมากมาย โดยมี พลตำรวจเอก เพิ่มพูน ชิดชอบ รัฐมนตรีว่าการกระทรวงศึกษาธิการ  นายสุรศักดิ์ พันธ์เจริญวรกุล รัฐมนตรีช่วยว่าการกระทรวงศึกษาธิการ นายสุเทพ แก่งสันเทียะ ปลัดกระทรวงศึกษาธิการ คณะผู้บริหารกระทรวงศึกษาธิการ หน่วยงานที่เกี่ยวข้อง ตลอดจนเด็กและเยาวชน พ่อแม่ ผู้ปกครอง เข้าร่วมงาน
นายกรัฐมนตรีเยี่ยมชมบูธการนำเสนอนวัตกรรมที่ดีที่สุดของ Google มาสู่ด้านการศึกษา Google for Education สร้างการเรียนรู้แห่งอนาคต โดยร่วมมือกับกระทรวงศึกษาธิการ เพื่อช่วยส่งเสริมการเรียนรู้และการสอนให้เกิดการเปลี่ยนแปลง เปิดโอกาสให้นวัตกรรมเทคโนโลยีเข้าถึงโรงเรียนอย่างกว้างขวาง โดยนายกรัฐมนตรีได้ให้ความสนใจและได้สอบถามน้องนักเรียนที่ได้สาธิตวิธีการใช้งานด้วยเครื่องมือของระบบการจัดการ Google และรับชมบูธจัดแสดงผลงานเครื่องฝึกสะกดนิ้วมือสำหรับนักเรียนที่มีความบกพร่องทางการได้ยินด้วย AI ของโรงเรียนเศรษฐเสถียร ในพระราชูปถัมภ์ ที่ได้รับรางวัลภายในงาน SIIF 2024 ด้วย
จากนั้นนายกรัฐมนตรีเดินเข้าไปยังบริเวณงาน  โดยมีวงโยธวาทิตบรรเลงเพลงมหาฤกษ์ ลูกเสือกองเกียรติยศเข้าแถวต้อนรับนายกรัฐมนตรี   ผู้แทนเด็กและเยาวชนมอบของที่ระลึกให้นายกรัฐมนตรี   พร้อมกันนี้ นายกรัฐมนตรีถวายพวงมาลัยสักการะด้านหน้าพระบรมราชานุสาวรีย์พระบาทสมเด็จพระมงกุฎเกล้าเจ้าอยู่หัว (รัชกาลที่ 6) ต่อจากนั้นได้ชมการแสดงของเด็กและเยาวชน ชุด “ทางสู่ฝัน”  จากสมาคมเยาวชนจิตอาสาพัฒนา และการแสดงเต้น Street Dance โดยทีม Bloc D Junior ซึ่งได้รับรางวัลแชมป์โลก Street Dance UDO World Champion 2022 จากประเทศอังกฤษ และล่าสุด ในปี 2567 ได้รับรางวัลแชมป์ถ้วยพระราชทานสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารีด้วย
โอกาสนี้ นายกรัฐมนตรี ได้มอบของขวัญวันเด็ก เช่น รถจักรยาน ตุ๊กตาหมี ลูกฟุตบอล ให้กับตัวแทนเด็กและเยาวชนจากทั่วประเทศ 4 ราย พร้อมกล่าวเปิดงานฉลองวันเด็กแห่งชาติ ประจำปี 2568 ว่าปีนี้ถือเป็นปีแรกและครั้งแรกของตนเองในฐานะของนายกรัฐมนตรีที่ได้มีโอกาสมาร่วมงานฉลองวันเด็กแห่งชาติ ประจำปี 2568 ณ กระทรวงศึกษาธิการ รู้สึกประทับใจอย่างมาก ซึ่งรัฐมนตรีว่าการกระทรวงศึกษาธิการและผู้ที่เกี่ยวข้องได้เตรียมงานไว้อย่างดี รวมทั้งขอชื่นชมการแสดงบนเวทีของเด็กและเยาวชนชุด “ทางสู่ฝัน”  ทุกคนแสดงได้น่ารักมากและเก่งมากที่สามารถจำบทพูดได้แม่นยำ รวมถึงชุดการแสดงเต้น Street Dance ทีม Bloc D Junior ที่ทำให้รู้สึกประทับใจความสามารถของเด็กทุกคน ที่ต้องใช้ความสามัคคีเป็นหมู่คณะและความเพียรพยายามในการฝึกฝนอย่างหนักจนทำให้การแสดงออกมาประทับใจและประสบความสำเร็จจนได้รับรางวัลระดับโลกจากประเทศอังกฤษนำชื่อเสียงมาสู่ประเทศ โดยขอเด็กและเยาวชนทุกคนพัฒนาความสามารถของตนเองอย่างต่อเนื่องต่อไป
นายกรัฐมนตรีกล่าวว่าในนี้มีครอบครัว พ่อแม่ พี่น้อง และลูก ๆ มาเที่ยวงานวันเด็ก ซึ่งรัฐบาลเปิดโอกาสให้เด็ก ๆ สมัยใหม่ได้เรียนรู้ด้วยตัวเอง โดยมีผู้ใหญ่อยู่ข้าง ๆ คอยแนะนำ และบอกเล่าประสบการณ์ที่ผู้ใหญ่พบเจอมาเพื่อให้เด็ก ๆ ได้มีความรู้และมีข้อมูลที่มากพอที่จะตัดสินใจได้ สอดคล้องกับคำขวัญวันเด็ก ประจำปี 2568 “ทุกโอกาส คือ การเรียนรู้ พร้อมปรับตัวสู่อนาคตที่เลือกเอง” โดยทุกคนสามารถเรียนรู้จากกันและกันได้แม้มีอายุและประสบการณ์ที่ต่างกัน  เช่น คุณตาอายุ 70 กว่าก็สามารถเรียนรู้จากหลานอายุ 6 – 7 ขวบได้ ซึ่งเมื่อทุกคนหันหน้าเข้าหากันเปิดใจพร้อมรับฟังและเรียนรู้ซึ่งกันและกัน คือโอกาสแห่งการเรียนรู้ คือที่มาของคำขวัญวันเด็กแห่งชาติปีนี้
“อยากให้น้อง ๆ รู้ว่า โลกเปลี่ยนแปลงไปอย่างรวดเร็ว เทคโนโลยีเข้ามามากมาย ดังนั้น ทุกคนต้องพร้อมที่จะปรับตัวให้เข้ากับโลกและยุคสมัย รวมทั้งต้องรู้คุณค่าของตัวเองและพร้อมปรับตัวสู่อนาคตที่เปลี่ยนแปลงไปอย่างรวดเร็วและให้กำลังใจซึ่งกันและกัน ในโอกาสวันเด็กแห่งชาติปีนี้ ขอให้เด็กและเยาวชนมีได้โอกาสในการเรียนรู้ให้มาก วันนี้กระทรวงศึกษาธิการได้มีการจัดกิจกรรมต่าง ๆ ที่น่าเรียนรู้และสนุกมากมายไว้สำหรับให้ทุกคนได้เรียนรู้ ขอให้เด็กและเยาวชนทุกคนเรียนรู้ให้เต็มที่และมีอนาคตที่สดใส ขอให้ทุกที่ของน้อง ๆ เป็นโอกาสแห่งการเรียนรู้ และมีอนาคตที่เราเลือกเองอย่างถูกต้องเพื่อพัฒนาประเทศชาติต่อไปในอนาคต” นายกรัฐมนตรีกล่าว
จากนั้น นายกรัฐมนตรีกดปุ่มเปิดงานฉลองวันเด็กแห่งชาติ ประจำปี 2568 ของกระทรวงศึกษาธิการอย่างเป็นทางการ โดยมีรัฐมนตรีว่าการกระทรวงศึกษาธิการ รัฐมนตรีช่วยว่าการกระทรวงศึกษาธิการ และตัวแทนจากทั่วประเทศร่วมด้วย
หลังจากเสร็จสิ้นพิธีเปิดงานฯ นายกรัฐมนตรี พร้อมด้วยคณะผู้บริหารกระทรวงศึกษาธิการได้เดินพบปะ พูดคุยกับเด็ก ๆ แจกของขวัญ  พร้อมแจกลายเซ็นเขียนข้อความให้กำลังใจน้องนักเรียนเป็นที่ระลึก และเยี่ยมชมบูธกิจกรรมต่าง ๆ ภายในงาน อาทิ สำนักงานปลัดกระทรวงศึกษาธิการ กองทุนเพื่อความเสมอภาคทางการศึกษา สถาบันคุณวุฒิวิชาชีพ ที่ได้จัดบูธให้ความรู้โครงการ Thailand Zero Dropout  สำนักงานลูกเสือแห่งชาติ สำนักพิมพ์มติชน เป็นต้น โดยนายกรัฐมนตรีได้ถ่ายรูปเซลฟี่กับเด็ก ๆ ผู้ปกครอง ที่มาต้อนรับจำนวนมากบรรยากาศเป็นไปอย่างคึกคักตลอดเส้นทาง
ทั้งนี้ กระทรวงศึกษาธิการได้จัดงานวันเด็กอย่างยิ่งใหญ่ ทั้งบริเวณถนนราชดำเนินนอก ด้านหน้ากระทรวงศึกษาธิการ และภายในกระทรวงศึกษาธิการ  ตั้งแต่เวลา 07.00 - 16.00 น. ซึ่งได้รับความร่วมมือจากหน่วยงานภาครัฐและเอกชนมาร่วมออกบูทจัดกิจกรรมกว่า 100 บูท แบ่งเป็น 4 โซนกิจกรรม ได้แก่
โซนที่ 1 : Kids Innovation Park เวทีเด็กโชว์ไอเดีย (ภายในกระทรวงศึกษาธิการ) มี การแสดงเรียนดี มีความสุข Festival TALK SHOW พูดคุยกับดาราต้นแบบ My Idol Talk การแสดงดนตรี ด้าน Innovation ด้านศิลปวัฒนธรรมพลังเด็ก
โซนที่ 2 : ห้องเรียนในฝัน โซนตกแต่งด้วยอุปกรณ์ล้ำสมัย ถูกใจเด็ก ๆ (บริเวณถนนราชดำเนินนอก) มีการจำลองห้องเรียน VR เพื่อการศึกษา และการเรียน แบบอินเตอร์แอคทีฟ บูธฐานผจญภัยสำนักงานลูกเสือแห่งชาติ และบูธหน่วยงานเอกชน
โซนที่ 3 : AI Wonderland เป็นบูธจำลองการใช้ AI ในการเรียนรู้การออกแบบ หุ่นยนต์ AI ที่ช่วยทำการบ้าน (บริเวณถนนลูกหลวง) ประกอบด้วย บูธหน่วยงานเอกชน สำนักงานตำรวจแห่งชาติ และรถโมบายเคลื่อนที่ กรมส่งเสริมการเรียนรู้
โซนที่ 4 : โซนสวนสนุกดิจิทัล : เครื่องเล่นที่เชื่อมโยงกับเทคโนโลยี ได้แก่ สวนสนุกบ้านลมและเครื่องเล่น

ที่มา : https://www.thaigov.go.th/news/contents/details/92246