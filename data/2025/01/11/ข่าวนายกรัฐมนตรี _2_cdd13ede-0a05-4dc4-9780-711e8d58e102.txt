รัฐบาลไทย-ข่าวทำเนียบรัฐบาล-เช้านี้ !ทำเนียบรัฐบาลคึกคัก เปิดให้เด็กนั่งเก้าอี้นายกรัฐมนตรี “น้องพอร์ช” เด็กชายพศุจน์ เปาอินทร์ ได้นั่งเก้าอี้นายกรัฐมนตรีเป็นคนแรก


วันเสาร์ที่ 11 มกราคม 2568
11/01/2568
พิมพ์
เช้านี้ !ทำเนียบรัฐบาลคึกคัก เปิดให้เด็กนั่งเก้าอี้นายกรัฐมนตรี “น้องพอร์ช” เด็กชายพศุจน์ เปาอินทร์ ได้นั่งเก้าอี้นายกรัฐมนตรีเป็นคนแรก
เช้านี้ !ทำเนียบรัฐบาลคึกคัก เปิดให้เด็กนั่งเก้าอี้นายกรัฐมนตรี “น้องพอร์ช” เด็กชายพศุจน์ เปาอินทร์ ได้นั่งเก้าอี้นายกรัฐมนตรีเป็นคนแรก
วันนี้ (11 มกราคม 2568) เวลา 08.00 น. ณ  ตึกไทยคู่ฟ้า ทำเนียบรัฐบาล คณะจัดงานวันเด็กสำนักเลขาธิการนายกรัฐมนตรีได้เปิดให้เด็กเข้านั่งเก้าอี้นายกรัฐมนตรี เนื่องในโอกาส วันเด็กแห่งชาติ ประจำปี 2568 ซึ่งในปีนี้มีเด็กจำนวนมากให้ความสนใจมาต่อแถวเพื่อนั่งเก้าอี้นายกรัฐมนตรีตั้งแต่เวลา 07.00 น. โดยเด็กที่ได้นั่งเก้าอี้นายกรัฐมนตรีคนแรกคือ ด.ช. พศุจน์ เปาอินทร์ (น้องพอร์ช) อายุ 3 ขวบ ซึ่งเดินทางมาพร้อมกับคุณพ่อ คุณแม่ และน้องชายชื่อเด็กชายพสุ เปาอินทร์ (น้องพอตเตอร์) อายุ 3 เดือน เดินทางมาจากจังหวัดกาญจนบุรี ทั้งนี้ น้องพอร์ช เคยเดินทางมาเที่ยวงานวันเด็กแล้ว เมื่อปี พ.ศ.2566 แต่ไม่ได้นั่งเก้าอี้นายกรัฐมนตรีเป็นคนแรก โดยปีนี้ครอบครัวน้องพอร์ช ตั้งใจที่จะพาน้องเข้าทำเนียบรัฐบาลและนั่งเก้าอี้นายกรัฐมนตรีเป็นคนแรก
สำหรับของขวัญที่น้องพอร์ชต้องการในวันเด็ก คุณแม่น้องกล่าวว่า น้องพอร์ช ชอบชุดทหาร และอยากได้ของขวัญเกี่ยวกับอาชีพทหาร เช่น ปืนของเล่น ทางด้านคุณพ่อกล่าวเสริมว่า ตั้งใจพาลูก ๆ ทั้ง 2 คน มาเยี่ยมชมงานวันเด็กที่ทำเนียบรัฐบาล ต้องการให้ลูก ๆ พบกับนายกรัฐมนตรี รวมถึงได้สัมผัสบรรยากาศของทำเนียบรัฐบาล และได้เห็นกิจกรรมต่าง ๆ ภายในทำเนียบรัฐบาล

ที่มา : https://www.thaigov.go.th/news/contents/details/92243