รัฐบาลไทย-ข่าวทำเนียบรัฐบาล-​"สมศักดิ์" เปิดตัวระบบส่งต่อออนไลน์ MOPH Refer เป็นของขวัญปีใหม่ ช่วยลดภาระและเพิ่มความสะดวกแก่ผู้ป่วย


วันเสาร์ที่ 11 มกราคม 2568
​"สมศักดิ์" เปิดตัวระบบส่งต่อออนไลน์ MOPH Refer เป็นของขวัญปีใหม่ ช่วยลดภาระและเพิ่มความสะดวกแก่ผู้ป่วย
รัฐมนตรีว่าการกระทรวงสาธารณสุข เปิดตัวระบบส่งต่อออนไลน์ MOPH Refer และ Imaging Hub ที่ จ.หนองคาย เขตสุขภาพที่ 8 เป็นของขวัญปีใหม่ ช่วยลดภาระประชาชนและบุคลากร
สามารถใช้ใบส่งตัวอิเล็กทรอนิกส์แทนกระดาษ ต่ออายุได้ด้วยตัวเองผ่านหมอพร้อม และเชื่อมโยงส่งต่อข้อมูลภาพถ่ายเอ็กซเรย์ได้ ไม่ต้องถ่ายซ้ำให้เสียค่าใช้จ่ายเพิ่ม เดินหน้าขยายทั่วประเทศ ล่าสุด มีหน่วยบริการเชื่อมต่อระบบแล้ว 500 แห่ง
วันนี้ (11 มกราคม 2568) นายสมศักดิ์ เทพสุทิน รัฐมนตรีว่าการกระทรวงสาธารณสุข เปิดเผยว่า กระทรวงสาธารณสุขได้พัฒนาระบบการส่งต่อรักษาออนไลน์ MOPH Refer และ Imaging Hub ภายใต้การขับเคลื่อนนโยบายสุขภาพดิจิทัลปี 2568 เพื่อสร้างเครือข่ายการเชื่อมโยงข้อมูลการบริการรักษาด้วยระบบดิจิทัล มีเป้าหมายสำคัญคือ การลดภาระให้แก่ประชาชนและบุคลากรทางการแพทย์ ทั้งลดปัญหาเอกสารด้วยการใช้ใบส่งตัวอิเล็กทรอนิกส์แทนเอกสารกระดาษ ลดปัญหาความแออัดและการรอคอยที่โรงพยาบาลโดยผู้ป่วยสามารถขออนุมัติต่ออายุใบส่งตัวได้ด้วยตนเองทาง “หมอพร้อม” บนโทรศัพท์มือถือ ไม่ต้องเดินทางมารอพบแพทย์เหมือนในอดีต และยังช่วยลดค่าใช้จ่ายที่ไม่จำเป็นในการเอ็กซเรย์ โดยมีระบบส่งต่อภาพถ่ายทางรังสี (Imaging Hub) ช่วยให้แพทย์ทราบข้อมูลและเตรียมการล่วงหน้าได้ ไม่ต้องเสียเวลาถ่ายภาพเอ็กซเรย์ซ้ำ ล่าสุด ได้เปิดตัวระบบดังกล่าวที่เขตสุขภาพที่ 8 จ.หนองคาย เมื่อวันที่ 10 มกราคมที่ผ่านมา โดยทีมแพทย์โรงพยาบาลหนองคายได้สาธิตการใช้ใบส่งตัวอิเล็กทรอนิกส์เพื่อส่งต่อผู้ป่วยไปยังโรงพยาบาลอุดรธานี การทำ Telemedicine การต่ออายุใบส่งตัวออนไลน์ผ่านระบบหมอพร้อม และแสดงการเชื่อมโยงข้อมูลภาพถ่ายเอ็กซเรย์คอมพิวเตอร์ (CT Scan) ผ่านระบบ Imaging Hub ซึ่งเป็นไปด้วยความสะดวกรวดเร็วมาก
นายสมศักดิ์กล่าวต่อว่า โครงการนี้เหมือนเป็นของขวัญปีใหม่ให้แก่ประชาชน ซึ่งได้เตรียมพร้อมขยายไปทั่วประเทศ โดยปัจจุบันมีหน่วยบริการเชื่อมต่อระบบ MOPH Refer แล้วกว่า 500 แห่ง มีการออกใบส่งตัวอิเล็กทรอนิกส์แล้วกว่า 35,000 ใบ นับเป็นอีกหนึ่งบริการของกระทรวงสาธารณสุข ที่มุ่งเน้นการนำนวัตกรรมดิจิทัลมาใช้สนับสนุนบริการทางการแพทย์อย่างเป็นรูปธรรม ช่วยให้เกิดการเชื่อมโยงและดูแลประชาชนอย่างไร้รอยต่อ ลดปัญหาความยุ่งยาก ลดภาระค่าใช้จ่าย ลดความแออัดที่หน่วยบริการ ส่วนในระยะต่อไปจะมีการวางแผนนำเทคโนโลยีปัญญาประดิษฐ์ (AI) มาประยุกต์ใช้กับระบบ ซึ่งจะช่วยลดภาระแก่บุคลากรการแพทย์และเพิ่มประสิทธิภาพในการส่งต่อข้อมูลการรักษาผู้ป่วย นอกจากนี้ จะยังมุ่งเน้นการพัฒนาระบบสุขภาพดิจิทัล และ MOPH Digital Health Platform ภายใต้มาตรฐานความมั่นคงปลอดภัยทางไซเบอร์และธรรมาภิบาลข้อมูล เพื่อยกระดับการดูแลสุขภาพให้ทั่วถึงทุกพื้นที่อย่างเท่าเทียมและยั่งยืน
********************************** 11 มกราคม 2568

ที่มา : https://www.thaigov.go.th/news/contents/details/92250