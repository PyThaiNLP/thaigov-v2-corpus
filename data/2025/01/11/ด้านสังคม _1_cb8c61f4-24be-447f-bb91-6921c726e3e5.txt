รัฐบาลไทย-ข่าวทำเนียบรัฐบาล-“สมศักดิ์” เปิดของขวัญวันเด็กจากสถาบันเด็กฯ คืนชีวิตปกติให้ผู้ป่วยเด็กไทย โดยการรักษาด้วยเทคโนโลยีขั้นสูง


วันเสาร์ที่ 11 มกราคม 2568
“สมศักดิ์” เปิดของขวัญวันเด็กจากสถาบันเด็กฯ คืนชีวิตปกติให้ผู้ป่วยเด็กไทย โดยการรักษาด้วยเทคโนโลยีขั้นสูง
รัฐมนตรีว่าการกระทรวงสาธารณสุข เปิดกิจกรรมวันเด็กที่สถาบันสุขภาพเด็กแห่งชาติมหาราชินี พร้อมส่งมอบของขวัญวันเด็ก สำหรับเด็กไทยที่ป่วยด้วยโรคยุ่งยากซับซ้อนได้เข้าถึงการรักษาด้วยเทคโนโลยีขั้นสูงให้กลับมามีคุณภาพชีวิตที่ดีทั้งร่างกายและจิตใจ
วันนี้ (11 มกราคม 2568) ที่สถาบันสุขภาพเด็กแห่งชาติมหาราชินี กรุงเทพมหานคร นายสมศักดิ์ เทพสุทิน รัฐมนตรีว่าการกระทรวงสาธารณสุข เปิดงานวันเด็กและส่งมอบของขวัญเพื่อผู้ป่วยเด็กด้วยการรักษาจากเทคโนโลยีขั้นสูง โดยมี นพ.โอภาส การย์กวินพงศ์ ปลัดกระทรวงสาธารณสุข นพ.ทวีศิลป์ วิษณุโยธิน อธิบดีกรมการแพทย์ ผู้บริหารกระทรวงสาธารณสุข ร่วมงาน พร้อมทั้งเยี่ยมชม 8 ศูนย์ความเชี่ยวชาญด้านสุขภาพเด็ก
นายสมศักดิ์ กล่าวว่า เด็กและเยาวชนถือเป็นกำลังสำคัญของชาติ ซึ่งรัฐบาลได้ให้ความสำคัญอย่างยิ่ง โดยเฉพาะในยุคที่ “เด็กเกิดน้อย สังคมสูงวัย” จึงได้ส่งเสริมให้เด็กไทยได้เติบโตอย่างมีคุณภาพในทุกด้าน โดยในปี 2568 นี้ นายกรัฐมนตรีได้ให้คำขวัญวันเด็กว่า “ทุกโอกาสคือการเรียนรู้ พร้อมปรับตัวสู่อนาคตที่เลือกเอง” กระทรวงสาธารณสุขจึงขอส่งมอบของขวัญวันเด็ก ด้วยการเพิ่มโอกาสให้ผู้ป่วยเด็กโรคยุ่งยากซับซ้อนได้ข้าถึงบริการดูแลรักษาด้วยเทคโนโลยีขั้นสูง เพื่อให้กลับมามีสุขภาพและคุณภาพชีวิตที่ดีทั้งร่างกายและจิตใจ เช่น ศูนย์โรคหัวใจในเด็ก ให้บริการผ่าตัดเปลี่ยนลิ้นหัวใจรั่วทางสายสวน และผ่าตัดเส้นเลือดหัวใจสลับขั้วแต่กำเนิดซับซ้อน,ศูนย์ศัลยกรรมผ่าตัดผ่านกล้อง ให้บริการผ่าตัดผ่านกล้องช่องอกในทารกแรกเกิด ซึ่งเป็นแห่งเดียวในประเทศ, ศูนย์การดูแลภาวะโภชนาการในเด็กอ้วนและเบาหวาน บูรณาการการรักษาแบบองค์รวมโดยเครื่องมือพิเศษ เช่น เครื่องวัดองค์ประกอบร่างกาย เครื่องตรวจพังผืดและไขมันในตับ เครื่องตรวจการนอนหลับ ช่วยประเมินภาวะแทรกซ้อนและวางแผนการรักษาได้อย่างแม่นยำ, ศูนย์ให้คำปรึกษา Teleconsult พัฒนาการเด็กแห่งชาติ สำหรับเด็กที่พัฒนาการล่าช้าที่อยู่อาศัยในพื้นที่ห่างไกล นอกจากนี้ ยังมีศูนย์เชี่ยวชาญด้านอื่นๆ เช่น ศูนย์ปากแหว่งเพดานโหว่ ศูนย์ผ่าตัดโรคลมชัก ศูนย์ส่องกล้องทางเดินหายใจ และผ่าตัดแผลเล็กโรคทรวงอก ศูนย์ทารกแรกเกิด เป็นต้น
ด้านนพ.โอภาส กล่าวว่า การเพิ่มการเข้าถึงการรักษาจากเทคโนโลยีขั้นสูงเป็นการขับเคลื่อนแผนการดูแลรักษาโรคเด็กระดับชาติ (Service Plan) ซึ่งได้ส่งเสริมให้มีการพัฒนาต่อยอดเพื่อสร้างองค์ความรู้ด้านเทคโนโลยีทางการแพทย์ การประเมินความคุ้มค่าและการตรวจรักษาแบบใหม่ (Precision Child Health) เพื่อนำผลการศึกษาวิจัยมากำหนดเป็นนโยบายและผลักดันให้บริการทางการแพทย์บรรจุอยู่ในชุดสิทธิประโยชน์ระบบสุขภาพของประเทศ เพื่อให้คนไทยได้รับบริการสุขภาพอย่างเหมาะสม รวมถึงมุ่งเน้นความร่วมมือทางวิชาการและพัฒนาการดูแลรักษาสุขภาพเด็กกับเครือข่ายสุขภาพระดับชาติและนานาชาติ ต่อยอดให้เกิดการขยายผลและความร่วมมือทางวิชาการด้านโรคเด็กระดับชาติต่อไป
นพ.ทวีศิลป์ กล่าวว่า กรมการแพทย์ โดยสถาบันสุขภาพเด็กแห่งชาติมหาราชินี เป็นศูนย์ความเชี่ยวชาญในการดูแลรักษาเด็ก โดยเฉพาะผู้ป่วยเด็กที่เป็นโรคยุ่งยากซับซ้อนได้พัฒนาและนำเทคโนโลยีขั้นสูงเข้ามาใช้เพื่อลดอัตราการเสียชีวิต ลดภาวะแทรกซ้อน และส่งเสริมให้ผู้ป่วยเด็กมีพัฒนาการที่ดีสมวัย โดยโรคที่ผู้ป่วยเด็กเข้ารับการรักษาแบบผู้ป่วยในที่พบบ่อย ได้แก่ 1.โรคปอดบวม 2.โรคกระเพาะอาหารและลำไส้อักเสบ 3.โรคติดเชื้อไวรัส RSV 4.โรคหลอลมอักเสบเฉียบพลัน 5.ภาวะหายใจเร็วชั่วคราวของทารกแรกเกิด
*************************************************** 11 มกราคม 2568

ที่มา : https://www.thaigov.go.th/news/contents/details/92247