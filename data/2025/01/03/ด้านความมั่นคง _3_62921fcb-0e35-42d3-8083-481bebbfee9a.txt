รัฐบาลไทย-ข่าวทำเนียบรัฐบาล-โฆษกมหาดไทย ยืนยัน 23 ม.ค. 68 นี้ สำนักทะเบียนทั่วประเทศพร้อมให้บริการจดทะเบียนสมรสเท่าเทียม


วันศุกร์ที่ 3 มกราคม 2568
03/01/2568
พิมพ์
โฆษกมหาดไทย ยืนยัน 23 ม.ค. 68 นี้ สำนักทะเบียนทั่วประเทศพร้อมให้บริการจดทะเบียนสมรสเท่าเทียม
โฆษกมหาดไทย ยืนยัน 23 ม.ค. 68 นี้ สำนักทะเบียนทั่วประเทศพร้อมให้บริการจดทะเบียนสมรสเท่าเทียม
วันนี้ (3 ม.ค. 68) น.ส.ไตรศุลี ไตรสรณกุล เลขานุการ รมว.มหาดไทย และโฆษกกระทรวงมหาดไทย เปิดเผยถึง การเตรียมความพร้อมภายในของกระทรวงมหาดไทยเพื่อปฏิบัติตาม พระราชบัญญัติ (พ.ร.บ.)แก้ไขเพิ่มเติมประมวลกฎหมายแพ่งและพาณิชย์ (ฉบับที่ 24) พ.ศ. 2567 หรือที่เป็นที่รู้จักในชื่อของ “กฎหมายสมรสเท่าเทียม” ซึ่ง นายอนุทิน ชาญวีรกูล รองนายกรัฐมนตรีและรมว.มหาดไทย ได้มอบหมายให้กรมการปกครองโดยสำนักบริหารการทะเบียน ดำเนินการในส่วนที่อยู่ในความรับผิดชอบให้มีความพร้อม ทั้งการซักซ้อมแนวทางการปฏิบัติ ขั้นตอนการปฏิบัติ รวมถึงระบบการให้บริการ เพื่อให้คู่สมรสที่ประสงค์จะจดทะเบียนตามกฎหมายใหม่ได้รับความสะดวกตามเจตนารมณ์ของกฎหมาย
"กระทรวงมหาดไทย โดยกรมการปกครองดำเนินการปรึกษาหารือข้อกฎหมายกับส่วนราชการที่เกี่ยวข้อง เพื่อแก้ไขระเบียบและยกร่างระเบียบกระทรวงมหาดไทย ว่าด้วยการจดทะเบียนครอบครัว ให้รองรับการปฏิบัติงานของเจ้าหน้าที่และนายทะเบียนทั้งในสำนักทะเบียนอำเภอและสำนักงานเขต ควบคู่ไปกับการเตรียมระบบคอมพิวเตอร์ และแบบพิมพ์ต่าง ๆ ซึ่งได้มีการซักซ้อมทดลองระบบในช่วงเดือน ธ.ค. 67 ที่ผ่านมาเป็นที่เรียบร้อยแล้ว โดยในวันที่ 23 ม.ค. 68 กฎหมายสมรสเท่าเทียมจะมีผลบังคับใช้ทั่วประเทศ และที่ว่าการอำเภอ/สำนักงานเขต ทุกแห่ง สามารถเปิดให้บริการจดทะเบียนสมรสเท่าเทียมได้" น.ส.ไตรศุลี กล่าว
น.ส.ไตรศุลี กล่าวถึง กรณีที่มีการตั้งข้อสังเกตเกี่ยวกับการลงนามระเบียบกระทรวงมหาดไทยว่าด้วยการจดทะเบียนครอบครัว (แก้ไขเพิ่มเติม) ว่า กระทรวงมหาดไทยโดยกรมการปกครองได้ยึดการนับวันบังคับตามแนวคำพิพากษา และวันบังคับใช้ตามประกาศกฎหมาย คือเมื่อพ้นจากวันประกาศ 120 วัน ซึ่งได้มีการดำเนินการตามขั้นตอนตามกรอบระยะเวลามาโดยตลอด ขณะนี้ การประกาศใช้ระเบียบกระทรวงมหาดไทยฯ อยู่ในกระบวนการตามระบบธุรการ และจะพร้อมให้บริการจดทะเบียนสมรสเท่าเทียมในวันที่ 23 ม.ค. 68 นี้ อย่างแน่นอน

ที่มา : https://www.thaigov.go.th/news/contents/details/91992