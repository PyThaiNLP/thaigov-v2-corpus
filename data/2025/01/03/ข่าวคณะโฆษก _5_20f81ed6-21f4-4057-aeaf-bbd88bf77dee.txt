รัฐบาลไทย-ข่าวทำเนียบรัฐบาล-เช็คด่วน..!!บ้านราคาถูกของรัฐบาลมาแล้ว การเคหะฯ จัดบ้านราคาถูกรับ ปีใหม่กว่าร้อยโครงการตามนโยบายรัฐบาลเคาะราคาต่ำสุด 2 แสน 5 ก็เป็นเจ้าของได้


วันศุกร์ที่ 3 มกราคม 2568
03/01/2568
พิมพ์
เช็คด่วน..!!บ้านราคาถูกของรัฐบาลมาแล้ว การเคหะฯ จัดบ้านราคาถูกรับ ปีใหม่กว่าร้อยโครงการตามนโยบายรัฐบาลเคาะราคาต่ำสุด 2 แสน 5 ก็เป็นเจ้าของได้
เช็คด่วน..!!บ้านราคาถูกของรัฐบาลมาแล้ว การเคหะฯ จัดบ้านราคาถูกรับ ปีใหม่กว่าร้อยโครงการตามนโยบายรัฐบาลเคาะราคาต่ำสุด 2 แสน 5 ก็เป็นเจ้าของได้
วันนี้ (3 มกราคม 2568) นายอนุกูล พฤกษานุศักดิ์ รองโฆษกประจำสำนักนายกรัฐมนตรี เปิดเผยว่า รัฐบาลมุ่งพัฒนาคุณภาพชีวิตด้านที่อยู่อาศัยให้กับพี่น้องประชาชน โดยเฉพาะกลุ่มเปราะบาง ผ่านโครงการ “บ้านคุ้มค่า ราคาโดนใจ รับปีใหม่ 2568” โดย ล่าสุดกระทรวงพัฒนาสังคมและความมั่นคงของมนุษย์โดยการเคหะแห่งชาติ
(กคช.) ได้รายงานว่าวันนี้ได้จัดรายการ ลดราคาที่อยู่อาศัยทั่วประเทศ 5 - 20 เปอร์เซ็นต์ จำนวน 102 โครงการ และลดราคาพิเศษโครงการบ้านเอื้ออาทร จำนวน 47 โครงการ โดยกำหนดราคาขายที่ผู้ซื้อมีความต้องการ และเข้าถึงได้ง่าย ในราคาขายห้องชุดขนาด 24 ตารางเมตร เริ่มต้น 250,000 บาท และขนาด 33 ตารางเมตร เริ่มต้น 390,000 บาท และวางเงินจองเริ่มต้น 1,000 บาทเท่านั้น ตั้งแต่วันนี้ถึง 31 มีนาคม 2568
สำหรับลูกค้าที่ยื่นขอสินเชื่อกับสถาบันการเงินแล้วไม่ได้รับอนุมัติ สามารถยื่นขอสินเชื่อในโครงการสินเชื่อเพื่อการพัฒนาที่อยู่อาศัยสำหรับผู้มีรายได้น้อย พร้อมรับอัตราดอกเบี้ยพิเศษ 1.5 เปอร์เซ็นต์ใน 4 ปีแรก และปีที่ 5 เป็นต้นไป รับอัตราดอกเบี้ย 2.25 เปอร์เซ็นต์ ได้ใหม่ ส่วนกลุ่มเปราะบาง อาทิคนพิการ ผู้สูงอายุ พ่อแม่เลี้ยงเดี่ยว หรือบุตรที่ประสงค์จะซื้อที่อยู่อาศัยในโครงการที่พ่อแม่อาศัยอยู่เดิม หรือผู้ที่มีภาระต้องดูแลผู้ป่วยติดเตียง หรือผู้ทุพพลภาพ นั้นในช่วง 5 ปีแรกรับดอกเบี้ย 1.5 เปอร์เซ็นต์ และปีที่ 6 เป็นต้นไป รับอัตราดอกเบี้ย 2.25 เปอร์เซ็นต์ โดยรัฐบาล กำหนดเวลาให้ผ่อนได้นานถึง 40 ปี แต่เมื่อรวมกับอายุผู้เช่าซื้อจะต้องไม่เกิน 75 ปี ทั้งนี้ ลูกค้าต้องมีรายได้ครัวเรือนไม่เกิน 43,000 บาทต่อเดือน
นอกจากนั้น หากไม่ได้รับอนุมัติสินเชื่อโครงการสินเชื่อเพื่อการพัฒนาที่อยู่อาศัยสำหรับผู้มีรายได้น้อย ประชาชนผู้สนใจ ยังสามารถยื่นขอทำสัญญาเช่าซื้อโดยตรงกับการเคหะแห่งชาติได้อีก โดยปีที่ 1-3 จะได้รับอัตราดอกเบี้ยพิเศษ 4.25 เปอร์เซ็นต์ ปีที่ 4-5 อัตราดอกเบี้ย 5.25 เปอร์เซ็นต์ ปีที่ 6-10 อัตราดอกเบี้ย 6.50 เปอร์เซ็นต์ และปีที่ 11 เป็นต้นไป อัตราดอกเบี้ย 6.75 เปอร์เซ็นต์ ส่วนกลุ่มเปราะบาง ปีที่ 1-5 จะได้รับอัตราดอกเบี้ยพิเศษ 4.25  เปอร์เซ็นต์ปีที่ 6-10 อัตราดอกเบี้ย 6.50 เปอร์เซ็นต์ และปีที่ 11 เป็นต้นไป อัตราดอกเบี้ย 6.75 เปอร์เซ็นต์ ระยะเวลาผ่อนชำระสูงสุดไม่เกิน 30 ปี ทั้งนี้สามารถสอบถามรายละเอียดเพิ่มเติมได้ที่เฟซบุ๊กแฟนเพจ : การเคหะแห่งชาติ เฟซบุ๊กแฟนเพจ : NHA Marketing หรือ Call Center 1615

ที่มา : https://www.thaigov.go.th/news/contents/details/91987