รัฐบาลไทย-ข่าวทำเนียบรัฐบาล-มท. 1 ย้ำข้าราชการมหาดไทยต้องวางตัวเป็นกลางเลือกตั้งท้องถิ่น เผยอยู่ระหว่างตรวจสอบกรณีข่าวแชทปลัดอำเภอสั่งกำนัน ผู้ใหญ่บ้านติดตามพรรคการเมืองหาเสียง


วันศุกร์ที่ 3 มกราคม 2568
03/01/2568
พิมพ์
มท. 1 ย้ำข้าราชการมหาดไทยต้องวางตัวเป็นกลางเลือกตั้งท้องถิ่น เผยอยู่ระหว่างตรวจสอบกรณีข่าวแชทปลัดอำเภอสั่งกำนัน ผู้ใหญ่บ้านติดตามพรรคการเมืองหาเสียง
มท. 1 ย้ำข้าราชการมหาดไทยต้องวางตัวเป็นกลางเลือกตั้งท้องถิ่น เผยอยู่ระหว่างตรวจสอบกรณีข่าวแชทปลัดอำเภอสั่งกำนัน ผู้ใหญ่บ้านติดตามพรรคการเมืองหาเสียง
วันนี้ (3 ม.ค. 68) นายอนุทิน ชาญวีรกูล รองนายกรัฐมนตรี และ รมว.มหาดไทย ได้ให้สัมภาษณ์สื่อมวลชนถึงกรณีข่าวแชทหลุดปลัดอำเภอสั่งกำนันผู้ใหญ่บ้านติดตามการหาเสียงของพรรคการเมืองบางพรรคว่า ตนได้มีนโยบายว่าในช่วงที่มีการเลือกตั้งท้องถิ่น ให้ข้าราชการกระทรวงมหาดไทยทุกคน วางตัวเป็นกลาง และทางปลัดกระทรวงมหาดไทยก็ได้มีหนังสือในเรื่องนี้แจ้งเป็นแนวปฏิบัติถึงผู้ว่าราชการจังหวัดทุกจังหวัดแล้ว
ส่วนกรณีที่มีข้อความหลุดออกมาและเผยแพร่ถึงการให้ติดตามการหาเสียงเฉพาะบางพรรคการเมืองนั้น ทางพื้นที่ซึ่งมีข่าว ทางผู้ว่าราชการจังหวัดได้มีรายงานเป็นหนังสือในเบื้องต้นว่า ในทางการปฏิบัติงานในพื้นที่ปกติแล้ว เมื่อมีกรณีของบุคคลสำคัญ บุคคลมีชื่อเสียง ข้าราชการชั้นผู้ใหญ่ เข้าไปในพื้นที่แต่ละอำเภอ จะต้องมีการติดตาม การข่าว เพื่อให้เกิดความมั่นใจว่า จะไม่มีอะไร หรือเหตุการณ์ที่ไม่พึ่งประสงค์ขึ้น ซึ่งเป็นการดำเนินการตามปกติ
ส่วนที่มีการระบุชื่อเพียงพรรคเดียวนั้น ทางปลัดกระทรวงมหาดไทย อธิบดีกรมการปกครอง ได้สั่งให้มีการตั้งกรรมการสอบสวนออกมา และได้สั่งการให้ปลัดอำเภอคนดังกล่าว เข้ามาประจำที่สำนักงานจังหวัดก่อน ในระหว่างที่มีการสอบสวน ซึ่งจะใช้เวลาประมาณ 7 วัน แต่ในรายงานเบื้องต้นผู้ว่าราชการจังหวัด ได้ทำเป็นหนังสือรายงานมา อย่างเป็นทางการแล้วว่า เป็นการปฏิบัติทั่วไป ไม่ว่าใครไป พรรคไหนไป หรือ บุคคลสำคัญคนไหนไป ก็มีวิธีการแบบนี้หมด
"รอการสอบสวน เขาอาจจะมีกำหนดการว่า วันนี้พรรคไหนไปเขาก็ระบุไป ถ้าวันไหนที่พรรคเพื่อไทยไป บางทีพอไม่ไปสนใจไม่ติดตาม ก็อาจมีการโวยวายว่าไม่ดูแล จำได้มั้ยที่จังหวัดภูเก็ตพอไม่ให้ความสำคัญก็โวยวายกัน ผมว่าอย่ากังวลเลย ถ้าหากมั่นใจว่าเรามีความนิยมอยู่แล้ว มีพื้นฐานที่ดีอยู่แล้ว มันไม่มีอะไรที่จะทำให้เกิดอุปสรรคอย่างแน่นอน นี่เป็นเรื่องปกติของการทำงานราชการ ซึ่งตนก็ฟัง ผมก็ฟัง คุณชัยธวัชก็เป็นอดีตผู้นำฝ่ายค้าน และอดีตหัวหน้าพรรคก้าวไกล หากทักมาแล้ว เราจะบอกไม่สนใจเลย มันก็ไม่ใช่ ท่านทักมา ผมก็ต้องมาติดตามว่า ข้อเท็จจริงเป็นอย่างไร" นายอนุทิน กล่าว

ที่มา : https://www.thaigov.go.th/news/contents/details/91998