รัฐบาลไทย-ข่าวทำเนียบรัฐบาล-รัฐบาลประกาศ “30 รักษาทุกที่” เต็มรูปแบบ ด้วยโอกาสของคนไทยนับจากนี้ ต้องมีชีวิตดี สุขภาพดี เริ่มแล้วครอบคลุมทุกพื้นที่ 77 จังหวัดของประเทศไทย


วันศุกร์ที่ 3 มกราคม 2568
03/01/2568
พิมพ์
รัฐบาลประกาศ “30 รักษาทุกที่” เต็มรูปแบบ ด้วยโอกาสของคนไทยนับจากนี้ ต้องมีชีวิตดี สุขภาพดี เริ่มแล้วครอบคลุมทุกพื้นที่ 77 จังหวัดของประเทศไทย
รัฐบาลประกาศ “30 รักษาทุกที่” เต็มรูปแบบ ด้วยโอกาสของคนไทยนับจากนี้ ต้องมีชีวิตดี สุขภาพดี เริ่มแล้วครอบคลุมทุกพื้นที่ 77 จังหวัดของประเทศไทย
วันนี้ (3 ม.ค. 2568) นายจิรายุ ห่วงทรัพย์ โฆษกประจำสำนักนายกรัฐมนตรี เปิดเผยว่าสำหรับนโยบาย 30 บาทรักษาทุกที่ ซึ่งนางสาวแพทองธาร ชินวัตร นายกรัฐมนตรี ได้ประกาศเปิดโครงการระยะที่ 4  ซึ่งเป็นระยะสุดท้าย ส่งผลให้ประชาชนอีก 31 จังหวัด สามารถเข้ารับบริการ “30 บาทรักษาทุกที่” เพียงใช้บัตรประชาชนใบเดียว ได้ทั่วประเทศไทย นโยบายดังกล่าว ถือเป็นนโยบายเรือธงด้านสาธารณสุขของรัฐบาล ที่จะช่วยเพิ่มความสะดวกและการเข้าถึงบริการทางการแพทย์ให้กับประชาชนทุกคน
โดยผลสำเร็จของการดำเนินการ 30 บาทรักษาทุกที่ในปี 2567  เต็มรูปแบบระยะที่ 3 ใน 46 จังหวัด ประชาชนมาใช้บริการนอกหน่วยบริการประจำตามนโยบายจำนวน 6,150,579 คน ให้บริการ 14,079,514 ครั้ง บริการเจาะเลือดใกล้บ้าน lab Rider 30 รายการ บริการ Telemedicine 1,206,031 ครั้ง บริการรับยาที่ร้านยาใกล้บ้าน 93,927 ครั้ง บริการจัดส่งยาทางไปรษณีย์ให้ 573,612 ครั้ง บริการส่งยาโดย Health Rider 379,782 ครั้ง จากการดำเนินงานดังกล่าว ส่งผลให้สามารถลดระยะเวลาบริการ จาก 2 ชั่วโมง 7 นาที เหลือเพียง 56 นาที/ครั้ง ลดค่าใช้จ่ายได้ 160 บาท/ครั้ง
นายจิรายุ กล่าวต่อว่า การยกระดับ 30 บาทรักษาทุกที่ ด้วยบัตรประชาชนใบเดียว เป็นการเชื่อมโยงข้อมูลสุขภาพในระบบบริการสาธารณสุขทุกระดับ โดยคำนึงถึงความมั่นคงปลอดภัยของข้อมูลสุขภาพ ช่วยให้แพทย์เข้าถึงประวัติการรักษาและดูแลผู้ป่วยได้อย่างเหมาะสม ใช้เทคโนโลยีดิจิทัลมาช่วยอำนวยความสะดวกยกระดับโรงพยาบาลเป็น Smart Hospital แล้ว 902 แห่ง  และพัฒนาระบบ Telemedicine / AI ทางการแพทย์  ให้ทันสมัย ครอบคลุม มีระบบบริการที่ดี
ทั้งนี้ สปสช. ได้เตรียมความพร้อมระบบและแนวทางการเบิกจ่ายตามนโยบายให้กับหน่วยบริการต่างๆ ในระบบให้กับหน่วยบริการแล้ว นอกจากนี้ ยังมีสิทธิประโยชน์เพิ่มขึ้น ซึ่งเป็นทางเลือกใหม่ สุขภาพดีเลือกได้ใกล้บ้าน ที่ร้านยาและคลินิกเอกชนที่เข้าร่วม เพียงสังเกตสติกเกอร์ 30 บาท รักษาทุกที่ ใช้เพียง “บัตรประชาชนใบเดียว” ก็สามารถเข้ารับบริการได้ทันที
“ในปี 2568 นี้  โอกาสความเท่าเทียมด้านสุขภาพที่ประชาชนจะได้รับเกิดขึ้นจริง โครงการ 30 บาทรักษาทุกที่ ผ่านการใช้บัตรประชาชนใบเดียว สะดวก รวดเร็ว เพิ่มการเข้าถึงระบบการรักษาพยาบาล ไม่ต้องกังวลเรื่องเอกสาร ซึ่งการขยายการให้บริการฯทั่วประเทศ จะทำให้โครงการนี้มีผลกระทบในเชิงบวกต่อประชาชนทุกภาคส่วน ไม่จำกัดอยู่แค่ในบางพื้นที่ ถือเป็นการพัฒนาระบบให้สมบูรณ์และครอบคลุมยิ่งขึ้น ยกระดับคุณภาพชีวิตให้ประชาชนทุกคน” นายจิรายุ กล่าว

ที่มา : https://www.thaigov.go.th/news/contents/details/91979