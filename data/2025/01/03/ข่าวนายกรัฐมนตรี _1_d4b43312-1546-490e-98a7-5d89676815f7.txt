รัฐบาลไทย-ข่าวทำเนียบรัฐบาล-นายกรัฐมนตรีและคู่สมรส เข้าเฝ้าถวายเครื่องสักการะสมเด็จพระอริยวงศาคตญาณ สมเด็จพระสังฆราช สกลมหาสังฆปริณายก และสมเด็จพระมหาวีรวงศ์ เนื่องในวันปีใหม่ 2568


วันศุกร์ที่ 3 มกราคม 2568
03/01/2568
พิมพ์
นายกรัฐมนตรีและคู่สมรส เข้าเฝ้าถวายเครื่องสักการะสมเด็จพระอริยวงศาคตญาณ สมเด็จพระสังฆราช สกลมหาสังฆปริณายก และสมเด็จพระมหาวีรวงศ์ เนื่องในวันปีใหม่ 2568
นายกรัฐมนตรีและคู่สมรส เข้าเฝ้าถวายเครื่องสักการะสมเด็จพระอริยวงศาคตญาณ สมเด็จพระสังฆราช สกลมหาสังฆปริณายก และสมเด็จพระมหาวีรวงศ์ เนื่องในวันปีใหม่ 2568
วันนี้ (3 มกราคม 2568) เวลา 09.30 น. ณ พระตำหนักอรุณ วัดราชบพิธสถิตมหาสีมาราม เขตพระนคร กรุงเทพฯ นางสาวแพทองธาร ชินวัตร นายกรัฐมนตรี พร้อมนายปิฎก สุขสวัสดิ์ คู่สมรส เข้าเฝ้าถวายเครื่องสักการะแด่สมเด็จพระอริยวงศาคตญาณ สมเด็จพระสังฆราช สกลมหาสังฆปริณายก เนื่องในโอกาสวันปีใหม่ 2568
นายกรัฐมนตรีและคู่สมรส ได้วางพวงมาลัยถวายสักการะพระบรมราชานุสาวรีย์พระบาทสมเด็จพระจุลจอมเกล้าเจ้าอยู่หัว บริเวณข้างอุโบสถ จากนั้น เดินทางไปยังอาคารสัมฤทธิ์วิทยากร เพื่อกราบสักการะสมเด็จพระมหาวีรวงศ์ เลขานุการสมเด็จพระสังฆราช กรรมการมหาเถรสมาคม ผู้ช่วยเจ้าอาวาส วัดราชบพิธสถิตมหาสีมารามราชวรวิหาร โดยนายกรัฐมนตรีและคู่สมรส เข้าเฝ้าถวายเครื่องสักการะ สมเด็จพระอริยวงศาคตญาณ สมเด็จพระสังฆราช สกลมหาสังฆปริณายก ณ พระตำหนักสมเด็จพระสังฆราช วัดราชบพิธสถิตมหาสีมาราม ภายหลังเข้าเฝ้าฯ นายกรัฐมนตรีได้กล่าวว่า สมเด็จพระอริยวงศาคตญาณ สมเด็จพระสังฆราช สกลมหาสังฆปริณายก ประทานพรเนื่องในโอกาสขึ้นปีใหม่ 2568 ให้มีสุขภาพแข็งแรง และขอให้ทำงานรักษาความสงบสุขอย่างต่อเนื่อง ซึ่งก็ตรงกับความตั้งใจของตนเองที่อยากให้ประเทศชาติสงบสุข ซึ่งหลังจากทรงประพรมน้ำมนต์ให้ก็รู้สึกสบายใจ และอยากให้สื่อมวลชนไปรับด้วย เพราะปีนี้จะต้องทำงานหนักไปด้วยกัน
จากนั้น นายกรัฐมนตรีและคู่สมรสเดินทางไปยังพระอุโบสถวัดราชบพิธ เพื่อถวายพวงมาลัยสักการะพระพุทธอังคีรส พระประธานภายในพระอุโบสถ ก่อนเดินทางมายังบ้านพิษณุโลก โดยเข้าสักการะศาลท่านท้าวหิรัญพนาสูร สิ่งศักดิ์สิทธิ์ประจำบ้านพิษณุโลก ไหว้พระพรหมและพระพุทธรูปภายในบ้านพิษณุโลก และสักการะรูปปั้นพระนารายณ์บรรทมสินธุ์ ซึ่งเป็นสัญลักษณ์พระราชทาน เป็นเครื่องหมายประจำตระกูล ประดิษฐานอยู่บนแผ่นศิลาในอ่างน้ำ

ที่มา : https://www.thaigov.go.th/news/contents/details/91981