รัฐบาลไทย-ข่าวทำเนียบรัฐบาล-กรมสรรพากรเปิดตัวระบบ D-MyTax (Digital MyTax) ต้อนรับปีใหม่


วันศุกร์ที่ 3 มกราคม 2568
03/01/2568
พิมพ์
กรมสรรพากรเปิดตัวระบบ D-MyTax (Digital MyTax) ต้อนรับปีใหม่
กรมสรรพากรยกระดับการให้บริการผู้เสียภาษีโดยเปิดตัวและพร้อมให้เข้าใช้บริการระบบ “D-MyTax (Digital MyTax)” ซึ่งเป็นระบบที่รวมบริการด้านภาษีในรูปแบบ One Portal ที่ออกแบบมาเพื่ออำนวยความสะดวกให้แก่ผู้เสียภาษี ทั้งบุคคลธรรมดาและนิติบุคคล
วันที่ 1 มกราคม 2568 กรมสรรพากรได้ยกระดับการให้บริการผู้เสียภาษีโดยเปิดตัวและพร้อมให้เข้าใช้บริการระบบ “D-MyTax (Digital MyTax)” ซึ่งเป็นระบบที่รวมบริการด้านภาษีในรูปแบบ One Portal ที่ออกแบบมาเพื่ออำนวยความสะดวกให้แก่ผู้เสียภาษี  ทั้งบุคคลธรรมดาและนิติบุคคล โดยมุ่งเน้นการได้รับประสบการณ์ที่ดีของผู้ใช้ ผ่านการยืนยันตัวตนเพียงครั้งเดียว ทำให้สามารถเข้าถึงบริการภาษีทั้งหมด ได้ง่าย สะดวก และปลอดภัย ตรงใจผู้ใช้งาน
นายปิ่นสาย สุรัสวดี อธิบดีกรมสรรพากร กล่าวว่า “ระบบ D-MyTax (Digital MyTax)  ช่วยให้ผู้เสียภาษีสามารถยืนยันตัวตนเพียงครั้งเดียว ไม่ต้องยืนยันตัวตนซ้ำในแต่ละบริการ โดยสามารถเข้าสู่ระบบ D-MyTax (Digital MyTax) ได้ผ่านทางเว็บไซต์กรมสรรพากร www.rd.go.th โดยใช้ Digital ID หรือ RD ID ในการล็อกอิน ซึ่งระบบจะแยกบริการออกเป็นหลายประเภทตามกลุ่มผู้เสียภาษี เช่น บุคคลธรรมดา  นิติบุคคล และผู้ที่จดทะเบียนภาษีมูลค่าเพิ่มทั้งในรูปแบบบุคคลธรรมดาและนิติบุคคล สำหรับในระยะแรก เดือนมกราคม 2568 มีบริการที่พร้อมใช้งาน เช่น ระบบ My Tax Account ที่ช่วยอำนวยความสะดวกผู้เสียภาษีในการจัดเตรียมข้อมูลการยื่นแบบฯ ระบบ e-filing สำหรับการยื่นแบบภาษีออนไลน์ ระบบบริจาคอิเล็กทรอนิกส์ (e-Donation) ที่อำนวยความสะดวกในการติดตามข้อมูลการบริจาค ระบบนัดหมาย (E-Appointment) เพื่อให้คำปรึกษาประเด็นภาษีระหว่างประเทศ นอกจากนี้ยังมีระบบที่เชื่อมโยงข้อมูลระหว่างกรมสรรพากรและหน่วยงานภาครัฐ เพื่อสนับสนุนการให้บริการที่ไร้รอยต่อ”
อธิบดีกรมสรรพากร กล่าวเพิ่มเติมว่า “ระบบ D-MyTax (Digital MyTax) นี้จะช่วยลด ความยุ่งยากในการจัดการเอกสารและกระบวนการต่าง ๆ ทำให้ผู้ใช้ประหยัดทั้งเวลาและทรัพยากร อีกทั้งยังสะท้อนถึงความมุ่งมั่นของกรมสรรพากรในการก้าวเข้าสู่ยุคดิจิทัลอย่างเต็มรูปแบบ และยังช่วยเพิ่มประสิทธิภาพในการบริหารจัดการภาษีสำหรับทุกกลุ่มผู้เสียภาษี ระบบ D-MyTax (Digital MyTax) ไม่เพียงแต่เป็นก้าวสำคัญของกรมสรรพากรในด้านนวัตกรรมเท่านั้น แต่ยังแสดงถึงความตั้งใจที่จะสร้างประสบการณ์การใช้งานของประชาชนและผู้ประกอบการให้ดียิ่งขึ้น”
สำหรับผู้ที่มีข้อสงสัยสามารถสอบถามข้อมูลเพิ่มเติมได้ที่สำนักงานสรรพากรทุกแห่งทั่วประเทศหรือที่ศูนย์สารนิเทศสรรพากร (RD Intelligence Center) โทร. 1161

ที่มา : https://www.thaigov.go.th/news/contents/details/91976