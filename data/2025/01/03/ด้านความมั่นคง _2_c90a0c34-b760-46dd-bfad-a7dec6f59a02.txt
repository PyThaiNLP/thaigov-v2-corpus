รัฐบาลไทย-ข่าวทำเนียบรัฐบาล-โฆษก มท. เผยมหาดไทยย้ำเจ้าหน้าที่ในสังกัดทุกระดับวางตัวเป็นกลางเลือกตั้งท้องถิ่น ปฏิบัติตามระเบียบราชการว่าด้วยมารยาททางการเมืองของข้าราชการ มอบผู้ตรวจราชการสแกนเข้มการทำงาน


วันศุกร์ที่ 3 มกราคม 2568
03/01/2568
พิมพ์
โฆษก มท. เผยมหาดไทยย้ำเจ้าหน้าที่ในสังกัดทุกระดับวางตัวเป็นกลางเลือกตั้งท้องถิ่น ปฏิบัติตามระเบียบราชการว่าด้วยมารยาททางการเมืองของข้าราชการ มอบผู้ตรวจราชการสแกนเข้มการทำงาน
โฆษก มท. เผย มหาดไทยย้ำเจ้าหน้าที่ในสังกัดทุกระดับวางตัวเป็นกลางเลือกตั้งท้องถิ่น ปฏิบัติตามระเบียบราชการว่าด้วยมารยาททางการเมืองของข้าราชการ มอบผู้ตรวจราชการสแกนเข้มการทำงาน พร้อมตรวจสอบข้อเท็จจริงกรณีปรากฎข่าวอำเภอสั่งกำนัน ผู้ใหญ่บ้านติดตามฯ
โฆษก มท. เผยมหาดไทยย้ำเจ้าหน้าที่ในสังกัดทุกระดับวางตัวเป็นกลางเลือกตั้งท้องถิ่น ปฏิบัติตามระเบียบราชการว่าด้วยมารยาททางการเมืองของข้าราชการ มอบผู้ตรวจราชการสแกนเข้มการทำงาน พร้อมตรวจสอบข้อเท็จจริงกรณีปรากฎข่าวอำเภอสั่งกำนัน ผู้ใหญ่บ้านติดตามการหาเสียงของพรรคการเมือง
น.ส.ไตรศุลี ไตรสรณกุล เลขานุการ รมว.มหาดไทยและโฆษกกระทรวงมหาดไทย กล่าวว่า ตามที่ได้มีปรากฏข่าวสารว่านายอำเภอ และปลัดอำเภอ สั่งการกำนัน ผู้ใหญ่บ้าน ให้รายงานการหาเสียง ติดตาม/บันทึกภาพกิจกรรมของพรรคประชาชน กระทรวงมหาดไทย โดยกรมการปกครองเน้นย้ำว่าได้มีการออกแนวการปฏิบัติตนในการเลือกตั้งสมาชิกสภาท้องถิ่นและผู้บริหารท้องถิ่นของข้าราชการและบุคลากรในสังกัด เพื่อให้การเลือกตั้งดังกล่าวเป็นไปโดยสุจริต เที่ยงธรรมและชอบด้วยกฎหมาย พร้อมกำชับให้เจ้าหน้าที่ทุกระดับปฏิบัติตาม ดังนี้
เมื่อวันที่ 13 พ.ย. 67 ได้ออกหนังสือกระทรวงมหาดไทย ด่วนที่สุด ที่ มท 0818.4/ว 11864 แจ้งผู้ว่าราชการจังหวัด กำชับเจ้าหน้าที่ของรัฐในสังกัดกระทรวงมหาดไทยที่ปฏิบัติหน้าที่ในราชการส่วนภูมิภาคทั้งในระดับจังหวัด อำเภอ รวมถึงกำนัน ผู้ใหญ่บ้าน แพทย์ประจำตำบลสารวัตรกำนัน และผู้ช่วยผู้ใหญ่บ้าน ตลอดจนข้าราชการ พนักงานจ้าง และลูกจ้างองค์กรปกครองส่วนท้องถิ่นในราชการส่วนท้องถิ่นต้องวางตัวเป็นกลางทางการเมืองอย่างเคร่งครัด
น.ส.ไตรศุลี กล่าวว่า ในการประชุมกรมการปกครอง เมื่อวันที่ 26 ธ.ค. 67 ที่ผ่านมา กรมการปกครองยังได้สั่งการเน้นย้ำข้าราชการฝ่ายปกครองทุกระดับทั้งในส่วนกลาง และส่วนภูมิภาค ให้วางตัวเป็นกลางทางการเมืองในขณะที่ปฏิบัติหน้าที่ เนื่องจากช่วงเวลานี้ อยู่ระหว่างการเลือกตั้งท้องถิ่นในพื้นที่หลายจังหวัดและจะต้องปฏิบัติตามระเบียบของทางราชการว่าด้วยมารยาททางการเมืองของข้าราชการ ตามที่ได้กำหนดไว้ในพระราชบัญญัติระเบียบข้าราราชการพลเรือน พ.ศ. 2551 ลักษณะ 4 ข้าราการพลเรือนสามัญ หมวด 6 วินัยและการรักษาวินัย มาตรา 82 (9) ด้วย
อย่างไรก็ตาม กรมการปกครองจะเร่งมีหนังสือถึงผู้ว่าราชการจังหวัด ทุกจังหวัด เพื่อเน้นย้ำข้าราชการฝ่ายปกครองส่วนภูมิภาค ทั้งปลัดจังหวัด นายอำเภอ ปลัดอำเภอ พนักงาน เจ้าหน้าที่ สมาชิกกองอาสารักษาดินแดน ตลอดจนกำนัน ผู้ใหญ่บ้าน แพทย์ประจำตำบล สารวัตรกำนัน และผู้ช่วยผู้ใหญ่บ้าน ให้วางตัวเป็นกลางทางการเมือง รวมถึงเน้นย้ำผู้ตรวจราชการกรมการปกครอง ทุกเขตตรวจราชการ ให้เข้มงวดกำกับดูแล การปฏิบัติหน้าที่ของข้าราชการฝ่ายปกครองทุกระดับ ในเขตตรวจราชการที่รับผิดชอบ
ส่วนกรณีที่ปรากฏตามข่าว กรมการปกครองจะเร่งรัดให้จังหวัดดำเนินการตรวจสอบข้อเท็จจริงภายใน 7 วัน และให้รายงานกรมการปกครองทราบ ในระหว่างการตรวจสอบข้อเท็จจริงจังหวัดจะพิจารณาออกคำสั่งแต่งตั้งให้ข้าราชการรายดังกล่าวย้ายมาช่วยราชการ ณ ที่ทำการปกครองจังหวัด

ที่มา : https://www.thaigov.go.th/news/contents/details/91991