รัฐบาลไทย-ข่าวทำเนียบรัฐบาล-กรมทางหลวง เผยความสำเร็จการเปิดทดลองให้บริการมอเตอร์เวย์ M81 สายบางใหญ่ -กาญจนบุรี ฟรีช่วงปีใหม่ 2568 


วันศุกร์ที่ 3 มกราคม 2568
กรมทางหลวง เผยความสำเร็จการเปิดทดลองให้บริการมอเตอร์เวย์ M81 สายบางใหญ่ -กาญจนบุรี ฟรีช่วงปีใหม่ 2568
....
นายอภิรัฐ ไชยวงศ์น้อย อธิบดีกรมทางหลวง กระทรวงคมนาคม เปิดเผยว่า การเปิดทดลองให้บริการทางหลวงพิเศษระหว่างเมืองหมายเลข 81 สายบางใหญ่ - กาญจนบุรี (M81) ได้รับการตอบรับอย่างดีเยี่ยมจากประชาชน โดยในช่วงเปิดให้ทดลองใช้ฟรีตลอดเทศกาลปีใหม่ 2568 (26 ธันวาคม 2567 - 2 มกราคม 2568) มีปริมาณรถยนต์ใช้เส้นทาง M81 ช่วงบางใหญ่ - นครปฐม รวมทั้งสิ้น 276,316 คัน สามารถแบ่งเบาปริมาณจราจรบนทางหลวงหมายเลข 4 (ถนนเพชรเกษม) ช่วงอำเภอนครชัยศรี จังหวัดนครปฐม ได้ 23% ส่วนช่วงนครปฐม - กาญจนบุรี มีปริมาณรถยนต์ใช้เส้นทาง รวมทั้งสิ้น 219,181 คัน สามารถแบ่งเบาปริมาณจราจรบนทางหลวงหมายเลข 323 ช่วงอำเภอท่าม่วง จังหวัดกาญจนบุรี ได้ถึง 43% สะท้อนให้เห็นถึงประโยชน์ของเส้นทาง M81 ในการอำนวยความสะดวก ร่นระยะเวลาเดินทาง และช่วยระบายการจราจรบนเส้นทางหลักจากกรุงเทพฯ และปริมณฑล สู่ภาคตะวันตกและภาคใต้ ผ่านจังหวัดนครปฐมและกาญจนบุรี ซึ่งเป็นเมืองท่องเที่ยวสำคัญไปสู่จังหวัดต่าง ๆ เช่น ราชบุรี เพชรบุรี ประจวบคีรีขันธ์ ได้อย่างรวดเร็ว ซึ่งความสำเร็จดังกล่าวแสดงให้เห็นถึงศักยภาพของเส้นทาง M81 ในการรองรับปริมาณการจราจรที่หนาแน่น และช่วยลดปัญหาการจราจรติดขัดบนเส้นทางเดิม เช่น ถนนเพชรเกษมซึ่งเป็นเส้นทางหลักในการเดินทางสู่ภาคตะวันตกและภาคใต้ สอดคล้องกับนโยบาย “คมนาคมเพื่อโอกาสประเทศไทย” ของรองนายกรัฐมนตรี และรัฐมนตรีว่าการกระทรวงคมนาคม นายสุริยะ จึงรุ่งเรืองกิจ ที่มุ่งเน้นการพัฒนาโครงข่ายคมนาคมขนส่ง เพื่อยกระดับคุณภาพชีวิตของประชาชน เชื่อมโยงเศรษฐกิจและขับเคลื่อนประเทศไทยสู่ความเจริญรุ่งเรืองอย่างยั่งยืน
ทั้งนี้ กรมทางหลวงยังคงเปิดให้บริการ M81 ฟรีในช่วงสุดสัปดาห์ ระหว่างด่านนครปฐมตะวันตก - ด่านกาญจนบุรี ระยะทาง 51 กิโลเมตร ทุกวันศุกร์ เวลา 15.00 น. ถึงวันจันทร์ เวลา 12.00 น. โดยจะเริ่มเปิดให้บริการอีกครั้งในวันศุกร์ที่ 3 มกราคม 2568 เป็นต้นไป เพื่อให้ประชาชนได้ทดลองใช้เส้นทางและสัมผัสประสบการณ์การเดินทางที่สะดวก รวดเร็ว และปลอดภัย
สำหรับความคืบหน้าของโครงการฯ ปัจจุบันงานโยธาแล้วเสร็จ 99.8% และงานติดตั้งระบบต่าง ๆ คืบหน้า 72.83% ซึ่งรวมถึงระบบจัดเก็บค่าผ่านทาง ระบบควบคุมการจราจร และระบบความปลอดภัย คาดว่าจะสามารถเปิดให้บริการเต็มรูปแบบได้ภายในปี 2568 สอบถามข้อมูลเพิ่มเติมได้ที่สายด่วนกรมทางหลวง โทร. 1586 (โทรฟรีทุกเครือข่ายตลอด 24 ชั่วโมง)

ที่มา : https://www.thaigov.go.th/news/contents/details/91997