รัฐบาลไทย-ข่าวทำเนียบรัฐบาล-ข่าวดี !! กระทรวงแรงงาน เปิดรับคนไทยทำงานภาคบริการที่มาเก๊า ตามโครงการ MOL Overseas Matching เงินเดือนสูงสุดกว่า 1 แสนบาท


วันศุกร์ที่ 3 มกราคม 2568
03/01/2568
พิมพ์
ข่าวดี !! กระทรวงแรงงาน เปิดรับคนไทยทำงานภาคบริการที่มาเก๊า ตามโครงการ MOL Overseas Matching เงินเดือนสูงสุดกว่า 1 แสนบาท
นายพิพัฒน์ รัชกิจประการ รัฐมนตรีว่าการกระทรวงแรงงาน เปิดเผยว่า กระทรวงแรงงาน ให้ความสำคัญกับการส่งเสริมให้แรงงานไทยมีโอกาสมีงานทำ โดยเฉพาะการทำงานในต่างประเทศ
เพื่อสร้างโอกาสให้แรงงานไทยเพิ่มพูนประสบการณ์ มีรายได้มั่นคง และยกระดับคุณภาพชีวิตให้ดีขึ้น ผมพร้อมด้วยผู้บริหารกระทรวงแรงงาน ได้ไป Roadshow ในต่างประเทศ โดยมีเป้าหมายเพื่อขยายตลาดแรงงานไทย เพิ่มโอกาสในการทำงานในต่างประเทศ ในทักษะฝีมือที่ตรงกับความต้องการ และได้รับสวัสดิการที่เหมาะสม ตามโครงการ MOL Overseas Matching ของกระทรวงแรงงาน ล่าสุด บริษัท COD Resorts Limited ซึ่งประกอบกิจการโรงแรมรีสอร์ทครบวงจร ได้เปิดรับสมัครแรงงานไทยจำนวน 85 อัตรา เพื่อไปทำงานในเขตบริหารพิเศษมาเก๊า โดยมีอัตราเงินเดือนสูงสุด 116,127 บาท
นายสมชาย มรกตศรีวรรณ อธิบดีกรมการจัดหางาน กล่าวว่า กระทรวงแรงงาน โดยกรมการจัดหางาน ได้รับการประสานจากสำนักงานแรงงาน ณ เมืองฮ่องกงว่า บริษัท COD Resorts Limited ซึ่งประกอบกิจการโรงแรมรีสอร์ทครบวงจร เปิดรับสมัครคนไทยไปทำงานในเขตบริหารพิเศษมาเก๊า จำนวน 10 ตำแหน่ง 85 อัตรา ได้แก่ ผู้ช่วยผู้จัดการร้านอาหาร จำนวน 2 อัตรา พนักงานลูกค้าสัมพันธ์ จำนวน 5 อัตรา พนักงานต้อนรับลูกค้า จำนวน 5 อัตรา หัวหน้าแผนกบริการอาหารและเครื่องดื่ม จำนวน 5 อัตรา บัตเลอร์ จำนวน 20 อัตรา พนักงานแผนกต้อนรับส่วนหน้า จำนวน 10 อัตรา พนักงานแผนกต้อนรับ จำนวน 10 อัตรา พนักงานนวดสปา จำนวน 1 อัตรา พนักงานบริการอาหารและเครื่องดื่ม จำนวน 20 อัตรา พนักงานยกสัมภาระ จำนวน 7 อัตรา อัตราเงินเดือน อยู่ระหว่าง 47,311 – 116,127 บาท โดยนายจ้างจะจ่ายค่าโดยสารเครื่องบินไป - กลับ เมื่อทำงานสิ้นสุดสัญญาจ้าง ช่วยจ่ายค่าที่พักเดือนละ 500 เหรียญมาเก๊า จัดอาหารให้ในช่วงเวลาทำงาน มีค่าล่วงเวลา มีประกันสุขภาพและสวัสดิการตามที่กฎหมายแรงงานมาเก๊ากำหนด สำหรับผู้สนใจสามารถสมัครทางเว็บไซต์ toea.doe.go.th โดยลงทะเบียนระบบอิเล็กทรอนิกส์การบริหารแรงงานไทยไปต่างประเทศ กรอกข้อมูลเพื่อลงทะเบียนคนหางาน และดำเนินการสมัครไปทำงาน โดยเลือกหัวข้อ “สมัครไปทำงานโดยรัฐจัดส่ง” และเลือกรายการ “การรับสมัครคนหางานเพื่อไปทำงานในเขตบริหารพิเศษมาเก๊ากับนายจ้างบริษัท COD Resorts Limited” สมัครได้ตั้งแต่บัดนี้ถึง 6 มกราคม 2568 ตลอด 24 ชั่วโมง ไม่เว้นวันหยุดราชการ
ทั้งนี้ ผู้ที่สนใจสามารถศึกษารายละเอียดคุณสมบัติของแต่ละตำแหน่งและวิธีการรับสมัครได้ที่เว็บไซต์กองบริหารแรงงานไทยไปต่างประเทศ doe.go.th/overseas หัวข้อ “ข่าวประกาศรับสมัคร” หรือ Facebook : แรงงานไทย  ไปต่างประเทศโดยรัฐจัดส่ง และสามารถสอบถามรายละเอียดเพิ่มเติมได้ที่สำนักงานจัดหางานจังหวัดทุกจังหวัด สำนักงานจัดหางานกรุงเทพมหานครพื้นที่ 1 - 10 กองบริหารแรงงานไทยไปต่างประเทศ ทางโทรศัพท์หมายเลข 0 2245 1034 หรือสายด่วนกระทรวงแรงงาน โทร. 1506 กด 2 กรมการจัดหางาน หรือสายด่วนกรมการจัดหางาน โทร. 1694

ที่มา : https://www.thaigov.go.th/news/contents/details/91969