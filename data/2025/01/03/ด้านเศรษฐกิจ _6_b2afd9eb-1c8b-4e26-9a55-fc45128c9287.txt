รัฐบาลไทย-ข่าวทำเนียบรัฐบาล-กรมทางหลวง ขยายทางหลวงหมายเลข 3079 สายปราจีนบุรี - อำเภอศรีมหาโพธิ แล้วเสร็จ เพิ่มศักยภาพการขนส่ง รองรับการขยายตัวของเศรษฐกิจภาคตะวันออก


วันศุกร์ที่ 3 มกราคม 2568
กรมทางหลวง ขยายทางหลวงหมายเลข 3079 สายปราจีนบุรี - อำเภอศรีมหาโพธิ แล้วเสร็จ เพิ่มศักยภาพการขนส่ง รองรับการขยายตัวของเศรษฐกิจภาคตะวันออก
...
กรมทางหลวง (ทล.) กระทรวงคมนาคม โดยสำนักก่อสร้างทางที่ 2 ดำเนินการก่อสร้างขยายทางหลวงหมายเลข 3079 สายปราจีนบุรี - อำเภอศรีมหาโพธิ จังหวัดปราจีนบุรี ระหว่าง กม. ที่ 4+300 - 8+400 13+300 - 17+850 25+600 - 27+500 และ 30+035.491 - 32+885.491 ระยะทาง 13.4 กิโลเมตร มีจุดเริ่มต้นที่ตำบลหน้าเมือง อำเภอเมืองปราจีนบุรี จังหวัดปราจีนบุรี ปัจจุบันเส้นทางสายนี้เป็นพื้นที่อุตสาหกรรมขนาดใหญ่ของภาคตะวันออก เป็นที่ตั้งของนิคมอุตสาหกรรม 304 ปราจีนบุรี และสวนอุตสาหกรรมโรจนะ เป็นพื้นที่ที่การเพิ่มของประชากรสูงมากที่สุดของจังหวัดปราจีนบุรี และยังเป็นเขตประวัติศาสตร์ที่สำคัญ คือ โบราณสถานพานหิน โบราณสถานลายพระหัตถ์ โบราณสถานหลุมเมือง ทล. จึงได้ทำการขยายทางหลวงจากเดิมขนาด 2 ช่องจราจร เป็นมาตรฐานทางชั้นพิเศษขนาด 4 ช่องจราจร (ไป - กลับ ข้างละ 2 ช่องจราจร) ช่องจราจรกว้างช่องละ 3.50 เมตร ผิวทางแอสฟัลท์คอนกรีตในช่วงที่ 1 - 2 และผิวคอนกรีตเสริมเหล็กในช่วงที่ 3 - 4 แบ่งทิศทางการจราจรด้วยเกาะกลางแบบยกและแบบกำแพงกั้น รวมงานก่อสร้างสะพานและงานติดตั้งไฟฟ้าแสงสว่าง ใช้งบประมาณ 549,415,000 บาท
ปัจจุบันโครงการฯ ได้ดำเนินการแล้วเสร็จ เพื่อพัฒนาโครงข่ายทางหลวงให้เชื่อมโยงครอบคลุมทุกพื้นที่ รองรับการจราจรที่เพิ่มมากขึ้นในอนาคต เพื่อช่วยลดปัญหาจราจร ปัญหาการระบายน้ำ ลดอัตราการเกิดอุบัติเหตุ และส่งเสริมศักยภาพทางด้านเศรษฐกิจสู่ท้องถิ่นอย่างยั่งยืน

ที่มา : https://www.thaigov.go.th/news/contents/details/91974