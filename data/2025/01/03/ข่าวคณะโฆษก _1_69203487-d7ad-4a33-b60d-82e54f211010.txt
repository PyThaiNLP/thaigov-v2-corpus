รัฐบาลไทย-ข่าวทำเนียบรัฐบาล-เดินหน้าสู่รัฐบาลดิจิทัล ล่าสุดเปิดใช้ Digital MyTax ยกระดับบริการภาษีครบวงจรรูปแบบ One Portal  อำนวยความสะดวกทั้งบุคคลธรรมดาและนิติบุคคล  เริ่มแล้ววันนี้


วันศุกร์ที่ 3 มกราคม 2568
03/01/2568
พิมพ์
เดินหน้าสู่รัฐบาลดิจิทัล ล่าสุดเปิดใช้ Digital MyTax ยกระดับบริการภาษีครบวงจรรูปแบบ One Portal  อำนวยความสะดวกทั้งบุคคลธรรมดาและนิติบุคคล  เริ่มแล้ววันนี้
เดินหน้าสู่รัฐบาลดิจิทัล ล่าสุดเปิดใช้ Digital MyTax ยกระดับบริการภาษีครบวงจรรูปแบบ One Portal  อำนวยความสะดวกทั้งบุคคลธรรมดาและนิติบุคคล  เริ่มแล้ววันนี้
วันนี้ (3 มกราคม 2568) เวลา 09.30 น. นางสาวศศิกานต์ วัฒนะจันทร์ รองโฆษกประจำสำนักนายกรัฐมนตรีเปิดเผยว่า ตั้งแต่วันที่ 1 มกราคม 2568 กรมสรรพากร ยกระดับการให้บริการผู้เสียภาษีผ่านระบบ “D-MyTax (Digital MyTax)”  ซึ่งเป็นระบบที่รวมบริการด้านภาษีในรูปแบบ One Portal ที่ออกแบบมาเพื่ออำนวยความสะดวกให้แก่ผู้เสียภาษี ทั้งบุคคลธรรมดาและนิติบุคคล โดยมุ่งเน้นการได้รับประสบการณ์ที่ดีของผู้ใช้ ผ่านการยืนยันตัวตนเพียงครั้งเดียว ทำให้สามารถเข้าถึงบริการภาษีทั้งหมด ได้ง่าย สะดวก และปลอดภัย ตรงใจผู้ใช้งาน
“ ระบบ “D-MyTax (Digital MyTax)”   จะช่วยให้ผู้เสียภาษีสามารถยืนยันตัวตนได้เพียงครั้งเดียว ไม่ต้องยืนยันตัวตนซ้ำในแต่ละบริการ โดยสามารถเข้าสู่ระบบ D-MyTax ผ่านทางเว็บไซต์กรมสรรพากร www.rd.go.th และใช้ Digital ID หรือ RD ID ในการล็อกอิน ทั้งนี้ ระบบจะแยกบริการออกเป็นหลายกลุ่มตามผู้เสียภาษี เช่น บุคคลธรรมดา นิติบุคคล และผู้ที่จดทะเบียนภาษีมูลค่าเพิ่มทั้งในรูปแบบบุคคลธรรมดาและนิติบุคคล สำหรับในระยะแรก เดือนมกราคมนี้ มีระบบบริการที่พร้อมใช้งาน เช่น ระบบ My Tax Account ที่ช่วยอำนวยความสะดวกผู้เสียภาษีในการจัดเตรียมข้อมูลการยื่นแบบฯ ระบบ e-filing สำหรับการยื่นแบบภาษีออนไลน์ ระบบบริจาคอิเล็กทรอนิกส์ (e-Donation) ที่อำนวยความสะดวกในการติดตามข้อมูลการบริจาค ระบบนัดหมาย (E-Appointment) เพื่อให้คำปรึกษาประเด็นภาษีระหว่างประเทศ นอกจากนี้ ยังมีระบบที่เชื่อมโยงข้อมูลระหว่างกรมสรรพากรและหน่วยงานภาครัฐ เพื่อสนับสนุนการให้บริการที่ไร้รอยต่อ
“ระบบ D-MyTax (Digital MyTax) จะช่วยลดความยุ่งยากในการจัดการเอกสารและกระบวนการต่าง ๆ ทำให้ผู้ใช้ประหยัดทั้งเวลาและทรัพยากร อีกทั้งยังสะท้อนถึงความมุ่งมั่นของกรมสรรพากรในการก้าวเข้าสู่ยุคดิจิทัลอย่างเต็มรูปแบบ ตามนโยบายของรัฐบาลที่มุ่งสู่รัฐบาลดิจิทัล และยังช่วยเพิ่มประสิทธิภาพในการบริหารจัดการภาษีสำหรับทุกกลุ่มผู้เสียภาษี ทั้งนี้ ระบบ D-MyTax (Digital MyTax) ไม่เพียงแต่เป็นก้าวสำคัญของกรมสรรพากรในด้านนวัตกรรมเท่านั้น แต่ยังแสดงถึงความตั้งใจที่จะสร้างประสบการณ์การใช้งานของประชาชนและผู้ประกอบการให้ดียิ่งขึ้น” นางสาวศศิกานต์ กล่าว

ที่มา : https://www.thaigov.go.th/news/contents/details/91970