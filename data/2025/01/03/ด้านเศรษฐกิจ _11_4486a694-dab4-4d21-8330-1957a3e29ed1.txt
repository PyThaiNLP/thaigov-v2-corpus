รัฐบาลไทย-ข่าวทำเนียบรัฐบาล-กรมธนารักษ์เปิดจ่ายแลกเหรียญกษาปณ์ที่ระลึก 150 ปี กรมศุลกากร 4 กรกฎาคม 2567


วันศุกร์ที่ 3 มกราคม 2568
03/01/2568
พิมพ์
กรมธนารักษ์เปิดจ่ายแลกเหรียญกษาปณ์ที่ระลึก 150 ปี กรมศุลกากร 4 กรกฎาคม 2567
กรมธนารักษ์จัดทำเหรียญกษาปณ์ที่ระลึก 150 ปี กรมศุลกากร 4 กรกฎาคม 2567 ดยจัดทำเป็นเหรียญกษาปณ์โลหะสีขาว (ทองแดงผสมนิกเกิล) ชนิดราคา 20 บาท ประเภทธรรมดา มีลวดลาย ขอแลกได้ตั้งแต่วันที่ 6 มกราคม 2568 เป็นต้นไป
วันนี้ (3 มกราคม 2568) ณ กรมธนารักษ์ นายเอกนิติ นิติทัณฑ์ประภาศ อธิบดีกรมธนารักษ์ เปิดเผยว่า กรมธนารักษ์ กระทรวงการคลัง จัดทำเหรียญกษาปณ์ที่ระลึก 150 ปี กรมศุลกากร 4 กรกฎาคม 2567 เพื่อน้อมรำลึกและสำนึกในพระมหากรุณาธิคุณของพระบาทสมเด็จพระปรมินทรมหาจุฬาลงกรณ์พระจุลจอมเกล้าเจ้าอยู่หัว ที่ทรงก่อตั้งหอรัษฎากรพิพัฒน์ อันเป็นจุดเริ่มต้นของการก่อตั้งกรมศุลกากรและเผยแพร่ประชาสัมพันธ์ภารกิจของกรมศุลกากรให้หน่วยงาน องค์กร และประชาชนทั่วไปได้รับทราบจึงได้จัดทำเหรียญกษาปณ์ที่ระลึกในโอกาสดังกล่าว โดยจัดทำเป็นเหรียญกษาปณ์โลหะสีขาว (ทองแดงผสมนิกเกิล) ชนิดราคา 20 บาท ประเภทธรรมดา มีลวดลาย
ด้านหน้า กลางเหรียญมีพระบรมรูปพระบาทสมเด็จพระปรมินทรมหาจุฬาลงกรณ์ พระจุลจอมเกล้าเจ้าอยู่หัว ผินพระพักตร์ทางเบื้องขวา ทรงฉลองพระองค์ชุดสากล ภายในวงขอบเหรียญเบื้องล่างมีข้อความว่า “พระบาทสมเด็จพระปรมินทรมหาจุฬาลงกรณ์ พระจุลจอมเกล้าเจ้าอยู่หัว”
ด้านหลัง กลางเหรียญมีรูปอาคารศุลกสถาน ด้านบนรูปอาคารศุลกสถานมีรูปเครื่องหมายราชการของกรมศุลกากร และรูปตราสัญลักษณ์ 150 ปี กรมศุลกากร ภายในวงขอบเหรียญเบื้องบนมีข้อความว่า “๑๕๐ ปี กรมศุลกากร ๔ กรกฎาคม ๒๕๖๗” เบื้องล่างมีข้อความบอกราคาว่า “๒๐ บาท” และข้อความว่า “ประเทศไทย” โดยมีจุดกลมคั่นระหว่างข้อความเบื้องบนกับเบื้องล่างทั้งสองข้าง
ผู้ที่ประสงค์จะขอแลกเหรียญกษาปณ์ที่ระลึกดังกล่าว สามารถติดต่อขอแลกได้ตั้งแต่วันที่ 6 มกราคม 2568 เป็นต้นไป ตามช่องทางดังนี้
ส่วนกลาง
• กองบริหารเงินตรา ถนนพหลโยธิน จังหวัดปทุมธานี โทร. 0 2565 7944
• หน่วยรับและจ่ายแลกเหรียญกษาปณ์ ถนนจักรพงษ์ กรุงเทพมหานคร โทร. 0 2282 4109
• หน่วยจ่ายแลกเหรียญกษาปณ์ ถนนพระรามที่ 6 กรุงเทพมหานคร โทร. 0 2618 6340
ส่วนภูมิภาค
• สำนักงานธนารักษ์พื้นที่ทั่วประเทศ
ช่องทางออนไลน์
• www.treasury.go.th (บริการออนไลน์ระบบบริการอิเล็กทรอนิกส์ด้านเหรียญ) โดยการสั่งซื้อผ่านช่องทางออนไลน์ ผู้สั่งซื้อเป็นผู้รับภาระค่าใช้จ่ายในการจัดส่ง
ทั้งนี้ สามารถสอบถามรายละเอียดเพิ่มเติมได้ที่กองบริหารเงินตรา โทร. 0 2565 7944 และ Call Center กรมธนารักษ์ โทร. 0 2059 4999

ที่มา : https://www.thaigov.go.th/news/contents/details/91980