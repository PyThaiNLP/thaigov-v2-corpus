รัฐบาลไทย-ข่าวทำเนียบรัฐบาล-"วราวุธ" รับมอบผลิตภัณฑ์ ลอรีอัล ประเทศไทย มูลค่ากว่า 37.8 ล้านบาท ส่งต่อกลุ่มเป้าหมายของกระทรวง พม. - อบรมฝึกอาชีพ


วันศุกร์ที่ 3 มกราคม 2568
"วราวุธ" รับมอบผลิตภัณฑ์ ลอรีอัล ประเทศไทย มูลค่ากว่า 37.8 ล้านบาท ส่งต่อกลุ่มเป้าหมายของกระทรวง พม. - อบรมฝึกอาชีพ
"วราวุธ" รับมอบผลิตภัณฑ์ ลอรีอัล ประเทศไทย มูลค่ากว่า 37.8 ล้านบาท ส่งต่อกลุ่มเป้าหมายของกระทรวง พม. - อบรมฝึกอาชีพ
วันที่ 3 มกราคม 2568 เวลา 11.00 น. นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) กล่าวรับมอบผลิตภัณฑ์บริจาคจาก บริษัท ลอรีอัล (ประเทศไทย) จำกัด มูลค่ารวม 37,864,034 บาท จาก คุณอรอนงค์ ประทักษ์พิริยะ ผู้อํานวยการฝ่ายกิจการองค์กรและสื่อสารสัมพันธ์ เพื่อช่วยเหลือกลุ่มเป้าหมายของกระทรวง พม. และผู้ประสบปัญหาทางสังคม ว่า กระทรวงการพัฒนาสังคมและความมั่นคงของมนุษย์ ยินดีเป็นอย่างยิ่งที่ได้รับมอบผลิตภัณฑ์บริจาคจากบริษัท ลอรีอัล (ประเทศไทย) จํากัด จำนวน 649,446 ชิ้น รวมมูลค่ากว่า 37.8 ล้านบาท ต้องขอขอบคุณบริษัท ลอรีอัล (ประเทศไทย) จํากัด สำหรับการมีส่วนร่วมในการพัฒนาคุณภาพชีวิตกลุ่มเป้าหมายของกระทรวง พม. และผู้ประสบปัญหาทางสังคม ผ่านกิจกรรมการอบรมฝึกอาชีพในการมอบผลิตภัณฑ์คุณภาพจากบริษัท ลอรีอัล (ประเทศไทย) จํากัด ให้มีทักษะอาชีพ มีรายได้ สามารถพึ่งพาตนเองได้อย่างครบวงจร และหวังเป็นอย่างยิ่งว่า จะได้รับความร่วมมือและการสนับสนุนอย่างต่อเนื่องเช่นนี้ต่อไป ณ กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ
นายวราวุธ กล่าวว่า ตลอดระยะเวลาที่ผ่านมา กระทรวง พม. เป็นกระทรวงที่ทำงานกับพี่น้องประชาชนอย่างใกล้ชิดมาโดยตลอด บางครั้งการได้รับของบริจาคต่างๆ จากภาคเอกชน โดยเฉพาะอย่างยิ่งในวันนี้ถือได้ว่าเป็นกำลังใจอย่างดี ไม่ใช่ให้กับชาว พม. แต่ให้กับพี่น้องประชาชนที่เป็นผู้รับผลิตภัณฑ์ต่างๆ เหล่านี้ เพราะว่าจะช่วยให้มีกำลังใจที่จะก้าวเดินต่อไป และทำให้ผู้รับได้รับรู้ถึงความห่วงใย เพราะสิ่งที่ได้มอบให้กับพี่น้องประชาชนมากกว่าผลิตภัณฑ์แต่เป็นความรู้สึกที่ห่วงใย ความรักที่ถ่ายทอดไปยังพี่น้องประชาชนทุกคน ซึ่งในบางครั้งทางภาคเอกชนยังไม่มีช่องทางที่จะจ่ายแจกให้กับพี่น้องประชาชน แต่ในทางกลับกันกระทรวง พม. ยังขาดงบประมาณที่จะจัดหาผลิตภัณฑ์เหล่านี้ ดังนั้นการทำงานร่วมกันระหว่างบริษัท ลอรีอัล (ประเทศไทย) จํากัด และกระทรวง พม. จะส่งผลให้พี่น้องประชาชนหลายแสนชีวิต ได้รับสิ่งดีๆ ได้รับความห่วงใย ถือว่าเป็นการต้อนรับปีใหม่ 2568
สำหรับผลิตภัณฑ์ที่ได้รับมอบเราจะกระจายไปยังหน่วยงานของแต่ละกรม ทั้งกรมกิจการเด็กและเยาวชน กรมกิจการสตรีและสถาบันครอบครัว กรมกิจการผู้สูงอายุ กรมส่งเสริมและพัฒนาคุณภาพชีวิตคนพิการ และกรมพัฒนาสังคมและสวัสดิการ รวมถึงการเคหะแห่งชาติ ซึ่งทุกหน่วยงานในสังกัดกระทรวง พม. มีอยู่ตามส่วนภูมิภาค ไม่ว่าจะเป็น ศูนย์ สถาน บ้าน นิคม  โดยเราสามารถที่จะส่งผลิตภัณฑ์ต่างๆ  ไปยังผู้ที่ต้องการความช่วยเหลือและมั่นใจว่าการจัดส่งถึงผู้รับอย่างแน่นอนทั้ง 649,446 ชิ้น
ด้านคุณอรอนงค์ กล่าวเพิ่มเติมว่า ความร่วมมือระหว่างบริษัท ลอรีอัล (ประเทศไทย) จำกัด  กับกระทรวง พม. เรามีความร่วมมือหลายด้าน การมอบผลิตภัณฑ์ไปถึงมือประชาชนเป็นอีกด้านหนึ่งที่ทำร่วมกับกระทรวง พม. มาอย่างต่อเนื่อง นอกจากนี้ เรามีการทำงานในเรื่องการเสริมทักษะอาชีพเสริมสวยเพื่อพัฒนาคุณภาพชีวิต โดยทำร่วมกับกรมกิจการสตรีและสถาบันครอบครัว เพื่อช่วยสร้างงาน สร้างอาชีพ ให้สตรีหรือกลุ่มเปราะบาง สามารถยืนหยัดได้ด้วยตนเอง นอกจากนี้ ยังมีการทำงานทางด้านสังคมอื่นๆ ที่เราคิดว่าจะสามารถต่อยอดกับกระทรวง พม. ในกรมต่างๆ ภายใต้กิจกรรมเพื่อสังคมต่อไป
#ข่าวพม #พม #ศรส #esshelpme #5x5ฝ่าวิกฤติประชากร #พมหนึ่งเดียว
#วราวุธศิลปอาชา #ศบปภ #ลอรีอัล #ช่วยเหลือสังคม #กลุ่มเปราะบาง

ที่มา : https://www.thaigov.go.th/news/contents/details/92004