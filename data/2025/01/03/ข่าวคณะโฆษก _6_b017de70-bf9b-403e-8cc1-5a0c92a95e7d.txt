รัฐบาลไทย-ข่าวทำเนียบรัฐบาล-เริ่มปีใหม่ ท้องฟ้าโปร่ง สถานการณ์น้ำทุกพื้นที่เข้าสู่ภาวะปกติ ด้าน ‘ภูมิธรรม’ กำชับเร่งโอนเงินเยียวยาให้เร็วที่สุด เตรียมเข้าสู่โหมดบริหารจัดการน้ำช่วงหน้าแล้ง


วันศุกร์ที่ 3 มกราคม 2568
03/01/2568
พิมพ์
เริ่มปีใหม่ ท้องฟ้าโปร่ง สถานการณ์น้ำทุกพื้นที่เข้าสู่ภาวะปกติ ด้าน ‘ภูมิธรรม’ กำชับเร่งโอนเงินเยียวยาให้เร็วที่สุด เตรียมเข้าสู่โหมดบริหารจัดการน้ำช่วงหน้าแล้ง
เริ่มปีใหม่ ท้องฟ้าโปร่ง สถานการณ์น้ำทุกพื้นที่เข้าสู่ภาวะปกติ ด้าน ‘ภูมิธรรม’ กำชับเร่งโอนเงินเยียวยาให้เร็วที่สุด เตรียมเข้าสู่โหมดบริหารจัดการน้ำช่วงหน้าแล้ง
วันนี้ (3 มกราคม 2568 ) นางสาวศศิกานต์  วัฒนะจันทร์  รองโฆษกประจำสำนักนายกรัฐมนตรี  เปิดเผยว่า นายภูมิธรรม เวชยชัย  รองนายกรัฐมนตรีและรัฐมนตรีว่าการกระทรวงกลาโหม  ในฐานะผู้อำนวยการศูนย์ปฏิบัติการช่วยเหลือผู้ประสบอุทกภัย วาตภัย และดินโคลนถล่ม หรือ ศปช.  รับทราบรายงานจากหน่วยงานที่เกี่ยวข้องว่า สถานการณ์อุทกภัยภาคใต้คลี่คลายทุกพื้นที่แล้ว ระดับน้ำกลับสู่ภาวะปกติ เหลือเพียงการสูบน้ำออกจากสวนส้มโอทับทิมสยาม อ.ปากพนัง จ.นครศรีธรรมราช คาดแล้วเสร็จ 1-2 วันนี้  สอดคล้องกับกรมอุตุนิยมวิทยารายงานว่า ระยะนี้ฝนใต้ลดลง อาจมีฝนอีกครั้งช่วงวันที่ 10 -12 มกราคมนี้ บริเวณฝั่งอ่าวไทยตั้งแต่ จ.สุราษฎร์ธานีลงไป แต่ไม่รุนแรงหรือตกต่อเนื่องจนเกิดน้ำท่วมเหมือนที่ผ่านมา
อย่างไรก็ตาม ผอ.ศปช. สั่งการให้ยังคงเครื่องมือ เครื่องจักร และบุคลากร พร้อมดูแลช่วยเหลือประชาชนต่อเนื่อง  ขณะที่สำนักงานทรัพยากรน้ำแห่งชาติ (สทนช.) ระบุว่า จากข้อมูลปริมาณน้ำทั่วประเทศ ปีนี้มีน้ำมากกว่าปีที่ผ่านมาเล็กน้อย  เป็นน้ำใช้การได้ทั้งจากแหล่งน้ำขนาดใหญ่ กลาง และเล็ก รวม 38,389  ล้านลูกบาศก์เมตร  ภาพรวมภูมิภาคต่าง ๆ ไม่น่ากังวลปัญหาภัยแล้ง  แต่ที่ต้องติดตามเป็นพิเศษคือภาคตะวันออกเฉียงเหนือ เนื่องจากมีน้ำน้อยกว่าปีที่ผ่านมาประมาณร้อยละ 9
“ปัจจุบัน พื้นที่ภาคใต้สถานการณ์น้ำกลับสู่ภาวะปกติแล้ว แม้ช่วงเดือนมกราคมจะมีฝนตกบ้างตามฤดูกาล แต่ไม่น่ากังวลว่าจะทำให้เกิดอุทกภัย   ช่วงต่อไปต้องเน้นบริหารจัดการน้ำเพื่อป้องกันแก้ไขปัญหาภัยแล้ง   โดยเฉพาะภาคอีสาน  เพราะปีนี้มีน้ำเพียง 69%  จากปีที่ผ่านมามีอยู่ 78 %  ลุ่มน้ำมูลน่าห่วงใยปัญหาภัยแล้ง ส่วนลุ่มน้ำชีไม่มีปัญหา   นอกจากนี้ คือบริเวณจังหวัดอุทัยธานี ลุ่มน้ำสะแกกรัง  หลังเขื่อนทับเสลามีน้ำเพียง 40%  ส่วนภูมิภาคอื่น ๆ มีน้ำต้นทุนมาก  เช่น ภาคเหนือ ปีนี้มีน้ำ 81% มากกว่าปีที่ผ่านมาซึ่งอยู่ที่ 70% ขณะที่ภาคกลาง ภาคตะวันตก และภาคตะวันออก ปริมาณน้ำใกล้เคียงกับปีที่ผ่านมา”  นางสาวศศิกานต์  กล่าว
รองโฆษกประจำสำนักนายกรัฐมนตรี  กล่าวเพิ่มเติมถึงการให้ความช่วยเหลือผู้ได้รับผลกระทบจากอุทกภัยว่า จากการจ่ายเงินเยียวยาตามมติ ครม. เมื่อวันที่ 3 ธ.ค.67 ขณะนี้โอนเงินสำเร็จแล้ว 3 ครั้ง จำนวน 166,795 ครัวเรือน เป็นเงิน 1,501,155,000 บาท  และวันนี้ (3 ม.ค.) และวันที่ 6 มกราคม 2568 จะโอนเงินถึงมือผู้ประสบภัยอีกรวม 71,516 ครัวเรือน  พร้อมกันนี้ ผอ.ศปช. ได้กำชับกรมป้องกันและบรรเทาสาธารณภัย ( ปภ.) เร่งดำเนินการให้ถึงมือประชาชนโดยเร็วที่สุด

ที่มา : https://www.thaigov.go.th/news/contents/details/91988