รัฐบาลไทย-ข่าวทำเนียบรัฐบาล-รองนายกฯ ประเสริฐ ร่วมเปิดการประชุมระหว่างภาครัฐและเอกชนไทย – จีน ครั้งที่ 2 


วันเสาร์ที่ 18 มกราคม 2568
รองนายกฯ ประเสริฐ ร่วมเปิดการประชุมระหว่างภาครัฐและเอกชนไทย – จีน ครั้งที่ 2
รองนายกฯ ประเสริฐ ร่วมเปิดการประชุมระหว่างภาครัฐและเอกชนไทย – จีน ครั้งที่ 2
วันที่ 18 มกราคม 2568 นายประเสริฐ จันทรรวงทอง รองนายกรัฐมนตรี และรัฐมนตรีว่าการกระทรวงดิจิทัลเพื่อเศรษฐกิจและสังคม (ดีอี) ให้เกียรติกล่าวเปิดการประชุมระหว่างภาครัฐและเอกชนของไทย – จีน ครั้งที่ 2 (Thailand - China Public and Private sectors Joint Business Dialogues) ร่วมกับ H.E. Mr. Zhang YunMing ตำแหน่ง Vice Minister of Industry and Information Technology (MIIT) สาธารณรัฐประชาชนจีน โดยมี ดร.ปิยนุช วุฒิสอน รองปลัดกระทรวงดีอี ทำหน้าที่ประธานร่วมกับ Ms Zheng Hong, Director General, Center for International Economic and Technological Cooperation โดยมีนายเอกพงษ์ หริ่มเจริญ ผู้ตรวจราชการกระทรวงดีอี พร้อมด้วยผู้บริหารที่เกี่ยวข้อง และภาคเอกชนไทย-จีน เข้าร่วม ณ โรงแรมอนันตรา ริเวอร์ไซด์ กรุงเทพฯ
สำหรับการประชุมจัดขึ้นเพื่อหารือแนวทางการส่งเสริมความร่วมมือระหว่างภาครัฐ ภาคเอกชน เปิดโอกาสให้ผู้เข้าร่วมได้แลกเปลี่ยนข้อมูล พร้อมทั้งหารือแนวทางการส่งเสริมความร่วมมือในอุตสาหกรรมแห่งอนาคต อุตสาหกรรมเทคโนโลยีทันสมัย อิเล็กทรอนิกส์ ยานยนต์ไฟฟ้า เป็นต้น
นอกจากนี้ กระทรวงดีอี สนับสนุนบริษัท ด้านเทคโนโลยีและ ICT ของจีนที่ประสงค์จะมาลงทุนในประเทศไทย โดยเฉพาะที่ไทยแลนด์ดิจิทัล วัลเล่ย์(Thailand Digital Valley) ซึ่งอยู่ภายใต้กำกับดูแลของสำนักงานส่งเสริมเศรษฐกิจดิจิทัล หรือ depa และตั้งอยู่ในเขตพัฒนาพิเศษ ภาคตะวันออก (EEC) ซึ่งบริษัทที่มาลงทุนในพื้นที่ดังกล่าวจะได้รับสิทธิประโยชน์จากมาตรการส่งเสริมการลงทุนของ BOI
ขณะเดียวกันการประชุมครั้งนี้ถือว่ามีความสำคัญในด้านความร่วมมือด้านเศรษฐกิจระหว่างทั้ง 2 ประเทศ เนื่องจากปี 2568 ถือเป็นปีแห่งการการเฉลิมฉลองครบรอบ 50 ปีการสถาปนาความสัมพันธ์ทางการทูต ไทย-จีน หรือ “Golden Year of Friendship”

ที่มา : https://www.thaigov.go.th/news/contents/details/92526