รัฐบาลไทย-ข่าวทำเนียบรัฐบาล-ดีอี เตือน ข่าวปลอม “ไวรัส hMPV ที่ระบาดหนักในประเทศจีน มีการผสมพันธุ์กับโควิด 19” อย่าเชื่อ-แชร์ หวั่นสร้างความตื่นตระหนก วิตกกังวลต่อ ปชช.


วันเสาร์ที่ 18 มกราคม 2568
ดีอี เตือน ข่าวปลอม “ไวรัส hMPV ที่ระบาดหนักในประเทศจีน มีการผสมพันธุ์กับโควิด 19” อย่าเชื่อ-แชร์ หวั่นสร้างความตื่นตระหนก วิตกกังวลต่อ ปชช.
ดีอี เตือน ข่าวปลอม “ไวรัส hMPV ที่ระบาดหนักในประเทศจีน มีการผสมพันธุ์กับโควิด 19” อย่าเชื่อ-แชร์ หวั่นสร้างความตื่นตระหนก วิตกกังวลต่อ ปชช.
กระทรวงดิจิทัลเพื่อเศรษฐกิจและสังคม (ดีอี) ตรวจพบข่าวปลอมรายสัปดาห์ ที่ประชาชนให้ความสนใจสูงสุดอันดับที่ 1 เรื่อง “ไวรัส hMPV ที่ระบาดหนักในประเทศจีน มีการผสมพันธุ์กับโควิด 19” รองลงมาคือเรื่อง “เตรียมสั่งปิดโรงเรียนทั่วประเทศ เพื่อรับมืออากาศร้อนอบอ้าว ในปีการศึกษา 2568” โดยขอให้ประชาชน อย่าหลงเชื่อข่าวปลอม เลือกเชื่อ เลือกแชร์ ข้อมูลที่เป็นประโยชน์ หวั่นสร้างความสับสน ความเข้าใจผิด และมีผลกระทบต่อประชาชนและสังคมเป็นวงกว้าง
นายเวทางค์ พ่วงทรัพย์ เลขาธิการคณะกรรมการดิจิทัลเพื่อเศรษฐกิจและสังคมแห่งชาติ (BDE) ในฐานะโฆษกกระทรวงดีอี กล่าวถึงผลการมอนิเตอร์และรับแจ้งข่าวปลอมของศูนย์ต่อต้านข่าวปลอม ระหว่างวันที่ 10 – 16 มกราคม 2568 พบข้อความที่เข้ามาทั้งหมด 837,172 ข้อความ โดยมีข้อความที่ต้องดำเนินการตรวจสอบ (Verify) ทั้งสิ้น 510 ข้อความ
สำหรับช่องทางที่มีการพบเบาะแสมากที่สุด คือ ข้อความที่มาจาก Social Listening จำนวน 474 ข้อความ ตามมาด้วยการแจ้งเบาะแสผ่าน Line Official จำนวน 30 ข้อความ ช่องทาง Website จำนวน 3 ข้อความ และช่องทาง Facebook จำนวน 3 ข้อความ รวมเรื่องที่ต้องดำเนินการตรวจสอบทั้งหมด 207 เรื่อง และจากการประสานงานกับหน่วยงานที่เกี่ยวข้อง ได้รับผลการตรวจสอบกลับมาแล้ว 64 เรื่อง
ทั้งนี้ กระทรวงดีอี ได้แบ่งข่าวปลอมที่ได้รับความสนใจเป็น 5 กลุ่ม ประกอบด้วย
กลุ่มที่ 1 : นโยบายรัฐบาล ข่าวสารทางราชการ ความสงบเรียบร้อยของสังคม ขัดศีลธรรมอันดี และความมั่นคงภายในประเทศ จำนวน 90 เรื่อง
กลุ่มที่ 2 : ผลิตภัณฑ์สุขภาพ วัตถุอันตราย เครื่องสำอาง รวมถึงสินค้าและบริการที่ผิดกฎหมายจำนวน 55 เรื่อง
กลุ่มที่ 3 : ภัยพิบัติ จำนวน 14 เรื่อง
กลุ่มที่ 4 : เศรษฐกิจ จำนวน 10 เรื่อง
กลุ่มที่ 5 : กลุ่มอาชญากรรมออนไลน์ จำนวน 38 เรื่อง
นายเวทางค์ กล่าวต่อว่า เมื่อพิจารณาจากข่าวปลอมที่ได้รับความสนใจในลำดับต้นๆ ในสัปดาห์นี้ พบว่าเป็นข่าวเกี่ยวกับเรื่องของสุขภาพ และเรื่องภัยพิบัติ ซึ่งมีผลกระทบต่อสังคมส่วนใหญ่ อาจทำให้เกิดความเข้าใจผิด สับสน และวิตกกังวลได้ ข่าวที่ได้รับความสนใจจากประชาชนมากที่สุด 10 อันดับ ได้แก่
อันดับที่ 1 : เรื่อง ไวรัส hMPV ที่ระบาดหนักในประเทศจีน มีการผสมพันธุ์กับโควิด 19
อันดับที่ 2 : เรื่อง เตรียมสั่งปิดโรงเรียนทั่วประเทศ เพื่อรับมืออากาศร้อนอบอ้าว ในปีการศึกษา 2568
อันดับที่ 3 : เรื่อง หิมะแรกตกแล้วที่จังหวัดชัยภูมิ
อันดับที่ 4 : เรื่อง ทางรัฐ เปิด TikTok thangratnew สำหรับแจ้งข่าวสวัสดิการแห่งรัฐ
อันดับที่ 5 : เรื่อง กฟภ. เปิดลงทะเบียนรับสิทธิ์ใช้ไฟฟรีผ่านแบบฟอร์มออนไลน์ และแอปพลิเคชัน
อันดับที่ 6 : เรื่อง ตลาดหลักทรัพย์ฯ เปิดกลุ่มแบ่งปันหุ้น เรียนรู้ฟรี
อันดับที่ 7 : เรื่อง ธนาคารออมสินส่งเอกสาร แจ้งเตือนการกรอกหมายเลขบัญชีธนาคารไม่ถูกต้อง
อันดับที่ 8 : เรื่อง ติดต่อ กฟภ. ผ่านไลน์ เพิ่มเพื่อนด้วยหมายเลข 099-191-3170
อันดับที่ 9 : เรื่อง มิเตอร์ไฟฟ้าแบบดิจิตอล ทำให้ค่าไฟแพงขึ้น
อันดับที่ 10 : เรื่อง ทางรัฐ เปิด TikTok ใหม่สำหรับประชาสัมพันธ์ข่าวดิจิทัลวอลเล็ต
“เมื่อพิจารณาจากข่าวปลอมที่ประชาชนสนใจมากที่สุด จาก 10 อันดับข้างต้น พบว่าเป็นข่าวที่เกี่ยวข้องกับสุขภาพ และเรื่องของภัยพิบัติ นอกจากนี้ยังมีเรื่องของโครงการของรัฐ หรือหน่วยงานที่น่าเชื่อถือ ซึ่งทั้งหมดมีผลกระทบต่อประชาชน ทำให้เกิดความเข้าใจผิด ความวิตกกังวล ส่งผลกระทบกับประชาชนทั่วประเทศเป็นวงกว้าง หากมีการแชร์ส่งต่อกันไปในสังคม โดยเฉพาะข่าวที่เกี่ยวข้องกับสุขภาพ และภัยพิบัติ ซึ่งมีการเผยแพร่ข้อมูลที่บิดเบือน ซึ่งมีส่งผลกระทบต่อสุขภาพของประชาชนโดยตรง ทำให้เกิดความตื่นตระหนกและวิตกกังวลต่อประชาชนส่วนใหญ่” นายเวทางค์ กล่าว
สำหรับอันดับ 1 เรื่อง “ไวรัส hMPV ที่ระบาดหนักในประเทศจีน มีการผสมพันธุ์กับโควิด 19” กระทรวงดีอี ได้ประสานงานตรวจสอบร่วมกับกรมวิทยาศาสตร์การแพทย์ กระทรวงสาธารณสุข ตรวจสอบพบว่าเป็นข้อมูลเท็จ และขอชี้แจงว่า ยังไม่มีรายงานการผสมพันธุ์ระหว่างไวรัส hMPV กับ โควิด 19 แต่อย่างใด โดยในส่วนของเชื้อ hMPV สามารถแพร่กระจายจากคนที่ติดเชื้อไปยังผู้อื่นผ่านการไอหรือจาม การสัมผัสใกล้ชิดกับผู้ติดเชื้อ การสัมผัสสารคัดหลั่งแล้วเชื้อเข้าทางปาก จมูก หรือดวงตา ผู้ป่วยสามารถแพร่เชื้อได้นาน 1-2 สัปดาห์หลังจากแสดงอาการ ซึ่งการรักษาส่วนใหญ่เป็นแบบประคับประคองตามอาการ ไม่ได้ร้ายแรง สามารถหายเองได้
ด้านข่าวปลอมอันดับ 2 เรื่อง “เตรียมสั่งปิดโรงเรียนทั่วประเทศ เพื่อรับมืออากาศร้อนอบอ้าว ในปีการศึกษา 2568” กระทรวงดีอี ได้ประสานงานตรวจสอบร่วมกับสำนักงานคณะกรรมการการศึกษาขั้นพื้นฐาน (สพฐ.)กระทรวงศึกษาธิการ พบว่าเป็นข้อมูลเท็จ โดยขอชี้แจงว่าเรื่องดังกล่าวเป็นการสร้างความปั่นป่วน โดยเอาประกาศเก่าเกี่ยวกับแนวทางในการป้องกันและดูแลครูและนักเรียนภายใต้สภาพอากาศร้อนจัดในช่วงเดือนพฤษภาคม พ.ศ. 2567 มาเผยแพร่ ซึ่งตามข้อเท็จจริง สพฐ. ไม่ได้ดำเนินการประกาศสั่งปิดสถานศึกษาและโรงเรียนทั่วประเทศอันเนื่องมาจากสภาพอากาศร้อนอบอ้าวในปีการศึกษา 2568 แต่อย่างใด
อย่างไรก็ตาม ดีอี มีความห่วงใยประชาชน เรื่องความตระหนักรู้เท่าทันข่าวปลอมที่ถูกแพร่กระจายบนสื่อออนไลน์ โซเชียล ซึ่งหากขาดความรู้เท่าทันส่งต่อข้อมูลข่าวปลอม ทำให้เกิดการหลงเชื่อ สร้างความเข้าใจที่คลาดเคลื่อน สร้างความเสียหายต่อชีวิต ทรัพย์สิน หรือข้อมูลส่วนบุคคล และอาจส่งผลกระทบต่อประชาชนในสังคมเป็นวงกว้าง ดังนั้นจึงควรตรวจสอบข้อเท็จจริงของข่าวหรือลิงก์เว็บไซต์ให้แน่ชัด
สามารถแจ้งเบาะแส ข่าวปลอม และอาชญากรรมออนไลน์ทุกรูปแบบ โทรสายด่วน 1111 (24 ชม.)
|  Line ID: @antifakenewscenter | เว็บไซต์ www.antifakenewscenter.com

ที่มา : https://www.thaigov.go.th/news/contents/details/92524