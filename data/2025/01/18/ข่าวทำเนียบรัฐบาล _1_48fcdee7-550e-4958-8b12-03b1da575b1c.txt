รัฐบาลไทย-ข่าวทำเนียบรัฐบาล-ประธานผู้แทนการค้าไทย เดินหน้าปูทางการเจรจา Thai – GCC FTA ปลื้มการค้าระหว่างไทย-ซาอุฯ โตกว่า 30% หลังฟื้นฟูความสัมพันธ์ พร้อมกระชับความร่วมมือในอุตสาหกรรมสำคัญ


วันเสาร์ที่ 18 มกราคม 2568
ประธานผู้แทนการค้าไทย เดินหน้าปูทางการเจรจา Thai – GCC FTA ปลื้มการค้าระหว่างไทย-ซาอุฯ โตกว่า 30% หลังฟื้นฟูความสัมพันธ์ พร้อมกระชับความร่วมมือในอุตสาหกรรมสำคัญ
และสนับสนุน Saudi Vision 2030 เตรียมนำคณะนักธุรกิจไทยเยือนซาอุฯ เพื่มโอกาสการค้า การลงทุน
วานนี้ (17 มกราคม 2568) เวลา 19.30 น. ดร. นลินี ทวีสิน ประธานผู้แทนการค้าไทย เปิดเผย ภายหลังการหารือกับนายอับดุลอาซิซ อัลซาคราน   รองผู้ว่าการสำนักงานการค้าต่างประเทศ (GAFT) ซาอุดีอาระเบีย ในโอกาสเดินทางเยือนไทยเพื่อเข้าร่วมการประชุมสภาความร่วมมือซาอุดี – ไทย ครั้งที่ 1 โดยมี นายดามพ์ บุญธรรม เอกอัครราชทูต ณ กรุงริยาดเข้าร่วมการหารือด้วย ว่า การหารือในครั้งนี้เป็นการต่อยอดและติดตามผลจากการเยือนราชอาณาจักรซาอุดีอาระเบียของตนเมื่อช่วงเดือนพฤศจิกายน 2567 ตลอดจนเพื่อเป็นการเตรียมการสำหรับการนำคณะนักธุรกิจไทย ในอุตสาหกรรมอาหาร ร่วมกับกระทรวงพาณิชย์เดินทางเยือนซาอุดีอาระเบียในช่วงเดือนกุมภาพันธ์ ซึ่งจะเป็นส่วนสำคัญในการเพิ่มโอกาสทางการค้าและการลงทุน ตลอดจนสนับสนุนการสร้างเครือข่ายระหว่างนักธุรกิจสองประเทศ
ประธานผู้แทนการค้าไทย เผยเพิ่มเติมว่า รัฐบาลไทยได้กำหนดให้ซาอุดีอาระเบียเป็น 1 ใน 10 ประเทศยุทธศาสตร์ภายใต้นโยบายการทูตเศรษฐกิจเชิงรุก โดยไทยให้ความสำคัญกับการพัฒนาความสัมพันธ์กับ ซาอุดีอาระเบียในทุกมิติ ดังจะเห็นได้จากความสัมพันธ์ระหว่างสองประเทศที่มีพัฒนาการเชิงบวกอย่างมากนับตั้งแต่การฟื้นฟูความสัมพันธ์ทางการทูตระหว่างกันเมื่อปี 2565 ไม่ว่าจะเป็นการแลกเปลี่ยนการเยือนระดับสูง การเชื่อมโยงของประชาชน การเพิ่มขึ้นของจำนวนนักท่องเที่ยว และในมิติการค้านั้น การค้าระหว่างไทยกับซาอุดีอาระเบียเพิ่มขึ้นกว่า 30% ภายหลังการฟื้นฟูความสัมพันธ์ทางการทูต
ประธานผู้แทนการค้าไทย เสริมว่า รัฐบาลไทยมีเป้าหมายที่จะยกระดับอุตสาหกรรมสำคัญหลายด้านให้เป็นศูนย์กลางระดับภูมิภาค เช่น การท่องเที่ยว สุขภาพและการแพทย์ โลจิสติกส์ การคมนาคมแห่งอนาคต และเศรษฐกิจดิจิทัล ซึ่งไทยมีความยินดีที่จะต้อนรับการลงทุนจากซาอุดีอาระเบีย ในขณะเดียวกัน การเปิดสำนักงานคณะกรรมการส่งเสริมการลงทุน (BOI) ของไทยในกรุงริยาดเมื่อปีที่แล้ว ก็สะท้อนถึงความมุ่งมั่นของไทยในการสนับสนุน Saudi Vision 2030 ในด้านที่ประเทศไทยมีความเชี่ยวชาญ เช่น การก่อสร้าง เกษตรกรรม อุตสาหกรรมชิ้นส่วนยานยนต์ การบริการทางการแพทย์และสุขภาพ รวมทั้งการท่องเที่ยว เป็นต้น
ดร. นลินีฯ ทิ้งท้ายว่า ตนยังได้หารือถึงการเร่งรัดการเจรจาจัดทำความตกลงการค้าเสรี (FTA) ระหว่าง ไทย – คณะมนตรีความร่วมมือรัฐอ่าวอาหรับ (GCC) เนื่องจาก GCC เป็นตลาดที่มีปัจจัยบวกหลายประการ อาทิ เป็นตลาดที่มีกำลังซื้อสูงที่สุดแห่งหนึ่งของโลก มีขนาดเศรษฐกิจที่ใหญ่ และเป็นตลาดที่ต้องนำเข้าเข้าสินค้าที่หลากหลายไม่เฉพาะอาหารและเครื่องดื่ม แต่ยังรวมถึงสินค้าอุตสาหกรรมและเทคโนโลยีในทุกสาขา อาทิ ยานยนต์ การแพทย์ การบริการ และการเกษตร อีกด้วย นอกจากนี้ ทั้งสองฝ่ายยังเห็นพ้องกันว่า ไทยและซาอุดีอาระเบียมีศักยภาพในการเป็นหุ้นส่วนยุทธศาสตร์ระหว่างกันได้เป็นอย่างดียิ่งโดยใช้ประโยชน์จากความได้เปรียบใน เชิงสภาพที่ตั้งทางภูมิศาสตร์ ในฐานะประตูการค้าซึ่งกันและกัน โดยซาอุดีอาระเบียสามารถเป็นประตู การค้าอีกแห่งหนึ่งให้แก่ไทยในภูมิภาคตะวันออกกลาง รวมถึงแอฟริกาและยุโรป ในขณะเดียวกัน ไทยสามารถ เป็นประตูการค้าให้กับซาอุดีอาระเบียในเอเชียตะวันออก อาเซียน และประเทศสมาชิกความตกลงหุ้นส่วน ทางเศรษฐกิจระดับภูมิภาค (Regional Comprehensive Economic Partnership: RCEP)
ทั้งนี้ ในระยะ 11 เดือน (ม.ค. - พ.ย.) ของปี 2567 มูลค่าการค้า สองฝ่ายมีมูลค่า 7,192.82 ล้านดอลลาร์สหรัฐ โดยในช่วง 5 ปีที่ผ่านมา (2562-2566) มูลค่าการค้าระหว่างไทยและซาอุดีอาระเบียเฉลี่ยอยู่ที่ 7,679.46 ล้านดอลลาร์สหรัฐต่อปี โดยในปี 2566 มูลค่าการค้ารวมอยู่ที่ 8,881.54 ล้านดอลลาร์สหรัฐ โดยสินค้าสำคัญที่ไทยส่งออกไปซาอุดีอาระเบีย ได้แก่ รถยนต์ ผลิตภัณฑ์ไม้ และอาหารทะเลกระป๋อง ส่วนสินค้านำเข้าที่สำคัญได้แก่ น้ำมันดิบ เคมีภัณฑ์ และปุ๋ย

ที่มา : https://www.thaigov.go.th/news/contents/details/92514