รัฐบาลไทย-ข่าวทำเนียบรัฐบาล-“รมว.นฤมล”ถกความร่วมมือ“ออสเตรเลีย“เดินหน้าขยายตลาดสินค้าเกษตรระหว่าง 2 ประเทศ พร้อมผลักดันการส่งออกเป็ดปรุงสุกของไทย


วันเสาร์ที่ 18 มกราคม 2568
“รมว.นฤมล”ถกความร่วมมือ“ออสเตรเลีย“เดินหน้าขยายตลาดสินค้าเกษตรระหว่าง 2 ประเทศ พร้อมผลักดันการส่งออกเป็ดปรุงสุกของไทย
“รมว.นฤมล”ถกความร่วมมือ“ออสเตรเลีย“เดินหน้าขยายตลาดสินค้าเกษตรระหว่าง 2 ประเทศ พร้อมผลักดันการส่งออกเป็ดปรุงสุกของไทย
เมื่อวันที่ 17 ม.ค. 68 ศ.ดร.นฤมล ภิญโญสินวัฒน์ รัฐมนตรีว่าการกระทรวงเกษตรและสหกรณ์ หารือร่วมกับ นางจูลี คอลลินส์ รัฐมนตรีว่าการกระทรวงเกษตร ประมง และป่าไม้ และ รัฐมนตรีว่าการกระทรวงธุรกิจขนาดเล็กแห่งเครือรัฐออสเตรเลีย พร้อมด้วยนายถาวร ทันใจ รองปลัดกระทรวงเกษตรและสหกรณ์  และเจ้าหน้าที่ที่เกี่ยวข้องเข้าร่วม ณ  สหพันธ์สาธารณรัฐเยอรมนี
โดย ศ.ดร.นฤมล  กล่าวว่า ประเทศไทยยินดีที่จะให้ความร่วมมือกับประเทศออสเตรเลีย และเตรียมพร้อมจัดการประชุมคณะทำงานร่วมด้านการเกษตรฯ ไทย-ออสเตรเลีย และการประชุมคณะผู้เชี่ยวชาญด้านมาตรการสุขอนามัยและสุขอนามัยพืชและมาตรฐานอาหารระหว่างไทย - ออสเตรเลีย ในปี 2568 อีกทั้ง ฝ่ายออสเตรเลียแสดงความสนใจในการยกระดับความร่วมมือกับประเทศไทยทั้งภายใต้กรอบความตกลงเขตการค้าเสรีไทย - ออสเตรเลีย (Thailand-Australia Free Trade Agreement : TAFTA) และกรอบความตกลงเพื่อจัดตั้งเขตการค้าเสรีอาเซียน-ออสเตรเลีย-นิวซีแลนด์ (ASEAN-Australia-New Zealand Free Trade Area: AANZFTA) พร้อมทั้งผลักดันการขยายการค้าสินค้าเกษตรระหว่างสองประเทศให้มากยิ่งขึ้น อีกด้วย
ทั้งนี้ ศ.ดร.นฤมล ได้ติดตามและผลักดันการขยายขอบเขตการส่งออกสินค้าเป็ดปรุงสุกของไทย เพิ่มเติม 3 รายการ คือ ไขมันเป็ด เป็ดปรุงสุกแปรรูปติดกระดูก เครื่องในเป็ดแปรรูป ซึ่งทางออสเตรเลียรับทราบและจะเร่งรัดการดำเนินการต่อไป

ที่มา : https://www.thaigov.go.th/news/contents/details/92527