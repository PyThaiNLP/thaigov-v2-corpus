รัฐบาลไทย-ข่าวทำเนียบรัฐบาล-รมช.มหาดไทย ลงพื้นที่สุโขทัย ชูเกษตรผสมผสาน-หัตถกรรมสังคโลก สร้างเศรษฐกิจชุมชน


วันเสาร์ที่ 18 มกราคม 2568
18/01/2568
พิมพ์
รมช.มหาดไทย ลงพื้นที่สุโขทัย ชูเกษตรผสมผสาน-หัตถกรรมสังคโลก สร้างเศรษฐกิจชุมชน
รมช.มหาดไทย ลงพื้นที่สุโขทัย ชูเกษตรผสมผสาน-หัตถกรรมสังคโลก สร้างเศรษฐกิจชุมชน
เมื่อวันที่ 17 มกราคม 2568 นางสาวธีรรัตน์ สำเร็จวาณิชย์ รัฐมนตรีช่วยว่าการกระทรวงมหาดไทย พร้อมคณะ ลงพื้นที่จังหวัดสุโขทัย โดยมี นางสาวสรินรัตน์ เกิดสกุลรุ่งโรจน์ รองผู้ว่าราชการจังหวัดสุโขทัย นางพรรณสิริ กุลนาถศิริ สมาชิกสภาผู้แทนราษฎร เขต 1 จังหวัดสุโขทัย นายอลงกต สุขเกตุ ผู้อำนวยการกลุ่มงานยุทธศาสตร์การพัฒนาชุมชน และข้าราชการในพื้นที่ให้การต้อนรับ
การลงพื้นที่ครั้งนี้มีเป้าหมายเพื่อส่งเสริมการพัฒนาอาชีพและการท่องเที่ยวในท้องถิ่น โดยเริ่มต้นจากการเยี่ยมชม ไร่เทียนสว่าง ตำบลปากน้ำ อำเภอสวรรคโลก ซึ่งเป็นแหล่งเรียนรู้ด้านการเกษตรแบบผสมผสานที่เปิดโอกาสให้ประชาชนและผู้สนใจเข้ามาศึกษาแนวทางการทำเกษตรที่ยั่งยืน
นางสาวธีรรัตน์ กล่าวว่า “การเกษตรแบบผสมผสานช่วยสร้างรายได้อย่างมั่นคง ลดความเสี่ยงจากการพึ่งพาพืชเศรษฐกิจชนิดเดียว และยังช่วยพัฒนาทักษะการประกอบอาชีพด้านการเกษตรให้ยั่งยืนและสอดคล้องกับศักยภาพของชุมชน”
จากนั้นคณะได้เดินทางต่อไปยัง สุเทพสังคโลก ตำบลเมืองเก่า อำเภอเมืองสุโขทัย ซึ่งเป็นแหล่งผลิตเครื่องสังคโลกที่มีความสำคัญทางประวัติศาสตร์ โดยเครื่องสังคโลกมีความหลากหลาย ตั้งแต่ถ้วย ชาม ไห รูปปั้น ไปจนถึงเครื่องประดับตกแต่ง ซึ่งสะท้อนถึงเอกลักษณ์วัฒนธรรมอันล้ำค่าของไทย
"สุโขทัย" ได้รับการยกย่องจากองค์การยูเนสโก ให้เป็นเมืองสร้างสรรค์ด้านหัตถกรรมพื้นบ้าน (Creative City: Craft and Folk Arts) ตั้งแต่ปี 2562 โดยสุเทพสังคโลกถือเป็นหนึ่งในแหล่งเรียนรู้สำคัญ นักท่องเที่ยวสามารถเข้าชมกระบวนการผลิต การเขียนลวดลาย และพิพิธภัณฑ์สังคโลกโบราณ รวมถึงพิพิธภัณฑ์พระพิฆเนศ ซึ่งดึงดูดผู้คนจากทั้งในและต่างประเทศ
ในช่วงบ่าย นางสาวธีรรัตน์ได้เยี่ยมชม ร้านจำหน่ายสินค้า OTOP ภายในอุทยานประวัติศาสตร์สุโขทัย เพื่อสนับสนุนผลิตภัณฑ์ชุมชนที่มีเอกลักษณ์เฉพาะถิ่น พร้อมทั้งปิดท้ายการลงพื้นที่ที่ ร้านครัวสุโข ซึ่งนำเสนอเกษตรอินทรีย์ โรงสีข้าว และนิทรรศการนวัตกรรมการเกษตร
“จังหวัดสุโขทัยมีศักยภาพสูงในด้านประวัติศาสตร์ วัฒนธรรม และทรัพยากรธรรมชาติ การพัฒนาแหล่งท่องเที่ยวควบคู่กับการส่งเสริมอาชีพในท้องถิ่นจะช่วยสร้างรายได้ให้ชุมชน รัฐบาลพร้อมผลักดันจังหวัดสุโขทัยให้เป็นที่รู้จักในเวทีโลก เพื่อเพิ่มโอกาสทางเศรษฐกิจและคุณภาพชีวิตที่ยั่งยืนแก่ประชาชน” นางสาวธีรรัตน์กล่าว

ที่มา : https://www.thaigov.go.th/news/contents/details/92520