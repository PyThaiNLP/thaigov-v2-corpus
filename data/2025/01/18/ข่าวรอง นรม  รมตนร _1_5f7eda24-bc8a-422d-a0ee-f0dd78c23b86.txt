รัฐบาลไทย-ข่าวทำเนียบรัฐบาล-‘จิราพร’ เปิดงานปีใหม่ “ลาหู่นานาชาติ” ย้ำ! รัฐบาลให้ความสำคัญกับ ‘พี่น้องกลุ่มชาติพันธุ์’ 


วันเสาร์ที่ 18 มกราคม 2568
18/01/2568
พิมพ์
‘จิราพร’ เปิดงานปีใหม่ “ลาหู่นานาชาติ” ย้ำ! รัฐบาลให้ความสำคัญกับ ‘พี่น้องกลุ่มชาติพันธุ์’
‘จิราพร’ เปิดงานปีใหม่ “ลาหู่นานาชาติ” ย้ำ! รัฐบาลให้ความสำคัญกับ ‘พี่น้องกลุ่มชาติพันธุ์’
วันนี้ (18 มกราคม 2568) เวลา 11.00 น. ณ ศูนย์ประชุมและแสดงสินค้านานาชาติ GMS จังหวัดเชียงราย นางสาวจิราพร สินธุไพร รัฐมนตรีประจำสำนักนายกรัฐมนตรี เป็นประธานในพิธีเปิดงานสืบสานศิลปวัฒนธรรมประเพณีปีใหม่ลาหู่นานาชาติ ครั้งที่ 2 โดยมี นางสาวพลอย ธนิกุล ผู้ช่วยรัฐมนตรีกระทรวงวัฒนธรรม นางสาวปิยะรัฐชย์ ติยะไพรัช ประธานคณะกรรมาธิการวิสามัญพิจารณาร่างพระราชบัญญัติคุ้มครองและส่งเสริมวิถีชีวิกลุ่มชาติพันธุ์ นายนรศักดิ์ สุขสมบูรณ์ รองผู้ว่าราชการจังหวัดเชียงราย นายวุฒิพงษ์ สวรรค์โชติ นายกสมาคมลาหู่นานาชาติ คณะผู้บริหารสมาคมลาหู่นานาชาติ หัวหน้าส่วนราชการในจังหวัดเชียงราย และพี่น้องกลุ่มชาติพันธุ์ลาหู่จากทั้ง 7 ประเทศ ประกอบด้วย พม่า ลาว เวียดนาม จีน ออสเตรเลีย และสหรัฐอเมริกา และไทย เข้าร่วมงาน
งานสืบสานศิลปวัฒนธรรมประเพณีปีใหม่ลาหู่นานาชาติ จัดขึ้นเพื่อเฉลิมฉลองและอนุรักษ์ศิลปวัฒนธรรมอันทรงคุณค่าของชาติพันธุ์ลาหู่ สะท้อนให้เห็นถึงความตั้งใจอันแน่วแน่ในการรักษาและส่งต่อมรดกทางวัฒนธรรมให้กับคนรุ่นหลัง โดยในพิธีมีกิจกรรมของชาวลาหู่ที่หาชมได้ยาก เช่น การเดินขบวนพาเหรดพี่น้องชาติพันธุ์ลาหู่ พิธีรดน้ำดำหัว ชุดการแสดง การเต้นรำแบบชนเผ่าลาหู่ การสาธิตวิถีชีวิตของชาวลาหู่ การสาธิตกีฬาพื้นบ้าน รวมถึงการแสดงคอนเสิร์ตนานาชาติ
นางสาวจิราพร กล่าวว่า รัฐบาลภายใต้การนำของ นางสาวแพทองธาร ชินวัตร นายกรัฐมนตรี ให้ความสำคัญอย่างยิ่งกับพี่น้องกลุ่มชาติพันธุ์ทุกกลุ่มอย่างเสมอภาค จึงมีนโยบายคุ้มครองสิทธิและส่งเสริมวิถีชีวิตกลุ่มชาติพันธุ์ ซึ่งถือเป็นนโยบายสำคัญ โดยที่ประชุมคณะรัฐมนตรีเมื่อวันที่ 29 ตุลาคม 2567 ได้มีมติเห็นชอบหลักเกณฑ์เร่งรัดการแก้ไขปัญหาสัญชาติและสถานะบุคคลให้แก่บุคคลที่อพยพเข้ามาอยู่ในราชอาณาจักรเป็นเวลานาน และกลุ่มบุตรที่เกิดในราชอาณาจักร ให้กับบุคคล 4 กลุ่ม รวมจำนวน 483,626 คน ให้ได้รับสถานะคนต่างด้าวเข้าเมืองโดยชอบด้วยกฎหมาย ใบสำคัญถิ่นที่อยู่ถาวร หรือสัญชาติไทย ส่งผลให้การแก้ปัญหาเรื่องสัญชาติดำเนินการได้อย่างรวดเร็วมากยิ่งขึ้น
นอกจากนี้ รัฐบาลได้ผลักดันให้มีกฎหมายคุ้มครองและส่งเสริมวิถีชีวิตกลุ่มชาติพันธุ์ โดยปัจจุบัน ร่าง พ.ร.บ.คุ้มครองและส่งเสริมวิถีชีวิตกลุ่มชาติพันธุ์ (ร่าง พ.ร.บ.ชาติพันธุ์) อยู่ในการพิจารณาของสภาผู้แทนราษฎร หากกฎหมายแล้วเสร็จจะเป็นก้าวสำคัญที่ทำให้พี่น้องกลุ่มชาติพันธุ์ได้รับการคุ้มครองให้เข้าถึงสิทธิอย่างเสมอภาค
“รัฐบาลยังได้ส่งเสริมศักยภาพของพี่น้องกลุ่มชาติพันธุ์ให้นำ “ทุนทางวัฒนธรรม” มาต่อยอดเป็น Soft Power เพื่อพัฒนาเศรษฐกิจ สร้างงาน สร้างรายได้ ทำให้พี่น้องกลุ่มชาติพันธุ์สามารถพึ่งพาตนเองได้อย่างมีศักดิ์ศรีและมีคุณภาพชีวิตที่ดี” นางสาวจิราพร กล่าว //////

ที่มา : https://www.thaigov.go.th/news/contents/details/92528