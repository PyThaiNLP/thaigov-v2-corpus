รัฐบาลไทย-ข่าวทำเนียบรัฐบาล-รมช.อิทธิ เปิดสัมมนา หนุนองค์ความรู้เกษตรกรผู้เลี้ยงกุ้ง พัฒนาการเลี้ยงให้มีประสิทธิภาพ 


วันเสาร์ที่ 18 มกราคม 2568
รมช.อิทธิ เปิดสัมมนา หนุนองค์ความรู้เกษตรกรผู้เลี้ยงกุ้ง พัฒนาการเลี้ยงให้มีประสิทธิภาพ
รมช.อิทธิ เปิดสัมมนา หนุนองค์ความรู้เกษตรกรผู้เลี้ยงกุ้ง พัฒนาการเลี้ยงให้มีประสิทธิภาพ มุ่งสร้างอาชีพให้มีความเข้มแข็ง มีรายได้เพิ่มขึ้น
นายอิทธิ ศิริลัทธยากร รัฐมนตรีช่วยว่าการกระทรวงเกษตรและสหกรณ์ เป็นประธานเปิดงานสัมมนาวิชาการชมรมผู้เลี้ยงกุ้งท่าทอง ครั้งที่ 3 ภายใต้แนวคิด “ความสำเร็จที่ยั่งยืน คิดได้ ทำได้ แตะต้องได้ ไม่ไกลตัว” ณ โรงแรมไดมอนด์ พลาซ่า อำเภอเมือง จังหวัดสุราษฎร์ธานี จัดโดยชมรมผู้เลี้ยงกุ้งท่าทอง มีวัตถุประสงค์เพื่อเผยแพร่ความรู้ทางวิชาการจากผู้เชี่ยวชาญ และผู้ที่มีประสบการณ์การเลี้ยงกุ้งที่ประสบความสำเร็จเพื่อแนะนำแนวทางและเทคนิคการเลี้ยงกุ้ง วิธีการป้องกันและการเตรียมความพร้อมรับมือในการเลี้ยงกุ้ง การตลาด และสภาพแวดล้อมที่เกิดขึ้นในปัจจุบัน การแลกเปลี่ยนความคิดเห็น ประสบการณ์ให้แก่ผู้เข้าร่วมสัมมนาทุกท่านให้ได้รับความรู้ความเข้าใจ นำกลับไปประยุกต์และพัฒนาในการเลี้ยงกุ้งอย่างมีประสิทธิภาพ และเพื่อให้อุตสาหกรรมกุ้งไทยมีความยั่งยืน
ภายในงานยังมีกิจกรรมที่หลากหลายทั้งทางด้านวิชาการเทคโนโลยีและนวัตกรรมการเกษตร การออกร้านจำหน่ายสินค้าและผลิตภัณฑ์ทางการเกษตรผู้เลี้ยงกุ้ง
การจัดงานในครั้งนี้ เป็นความร่วมมือของทุกภาคส่วนที่เกี่ยวข้อง เพื่อมุ่งมั่นพัฒนาความอยู่ดีกินดีของประชาชน ในการส่งเสริมอาชีพทางการเกษตรกรผู้เลี้ยงกุ้งให้มีคุณภาพ ส่งผลให้เกษตรกรผู้เลี้ยงกุ้งมีรายได้เพิ่มขึ้น และมั่นใจเป็นอย่างยิ่งว่าการจัดงานในครั้งนี้จะทำให้เกิดความยั่งยืนและประโยชน์สูงสุดต่อพี่น้องเกษตรกรผู้เลี้ยงกุ้งจังหวัดสุราษฎร์ธานีต่อไป

ที่มา : https://www.thaigov.go.th/news/contents/details/92525