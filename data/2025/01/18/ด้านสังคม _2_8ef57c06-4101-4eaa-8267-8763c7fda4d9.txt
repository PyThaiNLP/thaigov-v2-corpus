รัฐบาลไทย-ข่าวทำเนียบรัฐบาล-ดีอี ประชุมรัฐมนตรี ไทย – จีน ด้านดิจิทัล ครั้งที่ 2 ยกระดับการพัฒนาเศรษฐกิจดิจิทัลร่วมกัน


วันเสาร์ที่ 18 มกราคม 2568
ดีอี ประชุมรัฐมนตรี ไทย – จีน ด้านดิจิทัล ครั้งที่ 2 ยกระดับการพัฒนาเศรษฐกิจดิจิทัลร่วมกัน
ดีอี ประชุมรัฐมนตรี ไทย – จีน ด้านดิจิทัล ครั้งที่ 2 ยกระดับการพัฒนาเศรษฐกิจดิจิทัลร่วมกัน
วันที่ 18 มกราคม 2568 นายประเสริฐ จันทรรวงทอง รองนายกรัฐมนตรีและรัฐมนตรีว่าการกระทรวงดิจิทัลเพื่อเศรษฐกิจและสังคม (ดีอี)เป็นประธานการประชุมระดับรัฐมนตรีไทย - จีน ว่าด้วยความร่วมมือด้านดิจิทัล (The 2nd Thai–China Ministerial Dialogue on Digital Economy Cooperation) ครั้งที่ 2 และการประชุมที่เกี่ยวข้อง ร่วมด้วย H.E. Mr. Zhang YunMing ตำแหน่ง Vice Minister of Industry and Information Technology (MIIT) สาธารณรัฐประชาชนจีน เป็นประธานร่วมการประชุมฯ โดยมี ศาสตราจารย์พิเศษ วิศิษฏ์ วิศิษฏ์สรอรรถ ปลัดกระทรวงดีอี พร้อมด้วยผู้บริหารที่เกี่ยวข้องของทั้ง 2 ฝ่ายเข้าร่วม ณ โรงแรมอนันตราริเวอร์ไซด์ กรุงเทพฯ
ทั้งนี้การประชุมฯ ดังกล่าว มีวัตถุประสงค์เพื่อแลกเปลี่ยนความคิดเห็นในด้านนโยบายและการพัฒนาด้านเทคโนโลยีสารสนเทศ และกระชับความสัมพันธ์ทางเศรษฐกิจดิจิทัลระหว่างไทย-จีน ให้เกิดผลอย่างเป็นรูปธรรม ชัดเจนและต่อเนื่อง และยกระดับความร่วมมือด้านดิจิทัลระหว่างสองประเทศให้เพิ่มพูนก้าวหน้ามากยิ่งขึ้น และยึดประโยชน์ในรูปแบบที่ทั้งสองฝ่ายได้รับ (Win to Win)
นอกจากนี้ในการประชุมฯ รัฐมนตรี MIIT ของจีนได้นำภาคเอกชนจีน ที่ดำเนินกิจการด้านเทคโนโลยีสารสนเทศและเทคโนโลยีดิจิทัล ร่วมคณะเยือนไทยพร้อมกัน จำนวน 21 บริษัท โดยภาครัฐและภาคเอกชนของไทยและจีนจะได้ร่วมกันหารือแลกเปลี่ยนความคิดเห็น และประสบการณ์ รวมถึงข้อเสนอกิจกรรม/ โครงการความร่วมมือระหว่างกันในการประชุม “Thailand - China Public and Private sectors Joint Business Dialogues” เพื่อแสวงหาและส่งเสริมความร่วมมือและยกระดับความสัมพันธ์ระหว่างไทยและจีนระหว่างภาคเอกชนให้เพิ่มมากขึ้น

ที่มา : https://www.thaigov.go.th/news/contents/details/92523