รัฐบาลไทย-ข่าวทำเนียบรัฐบาล-​“รมว.นฤมล” เปิดคูหาไทยในงาน International Green Week 2025 โชว์ความเป็นเลิศของสินค้าเกษตรไทย ชู “ผำ” ในเมนูบะหมี่กึ่งสำเร็จรูป ดันเป็นซูเปอร์ฟู้ดของโลก


วันศุกร์ที่ 17 มกราคม 2568
​“รมว.นฤมล” เปิดคูหาไทยในงาน International Green Week 2025 โชว์ความเป็นเลิศของสินค้าเกษตรไทย ชู “ผำ” ในเมนูบะหมี่กึ่งสำเร็จรูป ดันเป็นซูเปอร์ฟู้ดของโลก
​“รมว.นฤมล” เปิดคูหาไทยในงาน International Green Week 2025 โชว์ความเป็นเลิศของสินค้าเกษตรไทย ชู “ผำ” ในเมนูบะหมี่กึ่งสำเร็จรูป ดันเป็นซูเปอร์ฟู้ดของโลก
ศ.ดร.นฤมล ภิญโญสินวัฒน์ รัฐมนตรีว่าการกระทรวงเกษตรและสหกรณ์ กล่าวในโอกาสเป็นประธานเปิดคูหาไทย ภายในงาน International Green Week 2025 จัดขึ้นภายใต้ธีม “Agri-future: From Tradition to Sustainability” โดยมี นายถาวร ทันใจ รองปลัดกระทรวงเกษตรและสหกรณ์ ผู้แทนหน่วยงานในสังกัดกระทรวงเกษตรและสหกรณ์ และเจ้าหน้าที่ที่เกี่ยวข้อง เข้าร่วม ณ Messe Berlin กรุงเบอร์ลิน สหพันธ์สาธารณรัฐเยอรมนี ว่า การจัดงานในครั้งนี้ เพื่อนำเสนอการปรับตัวของไทยให้เข้ากับตลาดโลกที่เปลี่ยนแปลง และนำเสนอวิสัยทัศน์ของรัฐบาลไทย ที่มุ่งเน้นการพัฒนาการเกษตรอย่างยั่งยืนด้วยเทคโนโลยีทันสมัย ตลอดจนแสดงความเป็นเลิศของสินค้าเกษตรไทย เช่น ผลไม้สด ผลิตภัณฑ์เพื่อสุขภาพ และอาหารไทยดั้งเดิมที่ประยุกต์ในรูปแบบใหม่
สำหรับกิจกรรมภายในงานได้มีการจัดแสดงสินค้าโดยหน่วยงานของกระทรวงเกษตรและสหกรณ์ ได้แก่ กรมหม่อนไหม สำนักงานมาตรฐานสินค้าเกษตรและอาหารแห่งชาติ องค์การตลาดเพื่อเกษตรกร และผู้ประกอบการภาคเอกชนกว่า 10 ราย เข้าร่วม
นอกจากนี้ ศ.ดร.นฤมล ยังได้ร่วมกิจกรรมการสาธิตทำอาหาร ภายในบูธของสำนักงานมาตรฐานสินค้าเกษตรอาหารแห่งชาติ โดยเป็นการปรุงอาหารเมนูที่ใช้บะหมี่กึ่งสำเร็จรูปที่มี “ผำ” เป็นวัตถุดิบ เพื่อนำเสนอการส่งเสริม Super food ของไทยในตลาดสากล

ที่มา : https://www.thaigov.go.th/news/contents/details/92507