รัฐบาลไทย-ข่าวทำเนียบรัฐบาล-รมช.ธีรรัตน์ วางพุ่มดอกไม้ถวายราชสักการะพ่อขุนรามคำแหงมหาราช เนื่องในวันพ่อขุนรามคำแหงมหาราช


วันเสาร์ที่ 18 มกราคม 2568
18/01/2568
พิมพ์
รมช.ธีรรัตน์ วางพุ่มดอกไม้ถวายราชสักการะพ่อขุนรามคำแหงมหาราช เนื่องในวันพ่อขุนรามคำแหงมหาราช
รมช.ธีรรัตน์ วางพุ่มดอกไม้ถวายราชสักการะพ่อขุนรามคำแหงมหาราช เนื่องในวันพ่อขุนรามคำแหงมหาราช ณ พระบรมราชานุสรณ์พ่อขุนรามคำแหงมหาราช อุทยานประวัติศาสตร์สุโขทัย อำเภอเมืองสุโขทัย จังหวัดสุโขทัย
เมื่อวันที่ 17 มกราคม 2568 พระบาทสมเด็จพระเจ้าอยู่หัวทรงพระกรุณาโปรดเกล้าโปรดกระหม่อมให้ พลอากาศเอก จอม รุ่งสว่าง องคมนตรี เป็นผู้แทนพระองค์ไปถวายราชสักการะพ่อขุนรามคำแหงมหาราช ณ พระบรมราชานุสรณ์พ่อขุนรามคำแหงมหาราช อุทยานประวัติศาสตร์สุโขทัย อำเภอเมืองสุโขทัย จังหวัดสุโขทัย
ในโอกาสนี้ นางสาวธีรรัตน์ สำเร็จวาณิชย์ รัฐมนตรีช่วยว่าการกระทรวงมหาดไทย ได้เข้าร่วมพิธีพร้อมกับหัวหน้าส่วนราชการจังหวัดสุโขทัย และคณะผู้บริหารท้องถิ่น โดยได้วางพุ่มดอกไม้ถวายราชสักการะพ่อขุนรามคำแหงมหาราช ในนามคณะรัฐมนตรีและนายกรัฐมนตรี เพื่อแสดงความจงรักภักดีและสำนึกในพระมหากรุณาธิคุณ
"17 มกราคม วันพ่อขุนรามคำแหงมหาราช" วันที่ 17 มกราคมของทุกปี ถือเป็นวันพ่อขุนรามคำแหงมหาราช และเป็นวันรัฐพิธีสำคัญของชาติ เนื่องจากเป็นวันที่พระบาทสมเด็จพระจอมเกล้าเจ้าอยู่หัว รัชกาลที่ 4 ได้ทรงค้นพบศิลาจารึกพ่อขุนรามคำแหงมหาราช หลักฐานสำคัญทางประวัติศาสตร์ที่แสดงถึงความเจริญรุ่งเรืองของอาณาจักรสุโขทัยในอดีต
พิธีดังกล่าว จัดขึ้นเพื่อรำลึกถึงพระมหากรุณาธิคุณของพ่อขุนรามคำแหงมหาราช ผู้ทรงเป็นที่เคารพสักการะของประชาชนชาวไทยในฐานะพระมหากษัตริย์ผู้สร้างชาติ และทรงเป็นผู้ประดิษฐ์อักษรไทย ซึ่งเป็นรากฐานของภาษาและวัฒนธรรมไทยมาจนถึงปัจจุบัน

ที่มา : https://www.thaigov.go.th/news/contents/details/92521