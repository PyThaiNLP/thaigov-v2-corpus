รัฐบาลไทย-ข่าวทำเนียบรัฐบาล-ดีอี หารือทวิภาคีไทย-ญี่ปุ่น ร่วมรับมือการเปลี่ยนแปลงด้านดิจิทัล ภายใต้ความร่วมมือ MOC


วันจันทร์ที่ 20 มกราคม 2568
ดีอี หารือทวิภาคีไทย-ญี่ปุ่น ร่วมรับมือการเปลี่ยนแปลงด้านดิจิทัล ภายใต้ความร่วมมือ MOC
ดีอี หารือทวิภาคีไทย-ญี่ปุ่น ร่วมรับมือการเปลี่ยนแปลงด้านดิจิทัล ภายใต้ความร่วมมือ MOC
เมื่อวันที่ 17 มกราคม 2568 นายประเสริฐ จันทรรวงทอง รองนายกรัฐมนตรีและรัฐมนตรีว่าการกระทรวงดิจิทัลเพื่อเศรษฐกิจและสังคม (ดีอี) และนายมาซาชิ อะดาชิ รัฐมนตรีช่วยว่าการกระทรวงกิจการภายในและการสื่อสารแห่งประเทศญี่ปุ่น (MIC) ได้ร่วมหารือทวิภาคี ณ โรงแรมอวานี พลัส ริเวอร์ไซด์ กรุงเทพฯ เพื่อกระชับความสัมพันธ์ และผลักดันความร่วมมือระหว่างไทยและญี่ปุ่นภายใต้บันทึกความร่วมมือ (MOC) ที่ได้ลงนามร่วมกันเมื่อปี 2565
ในโอกาสนี้ ทั้ง 2 ฝ่ายได้หารือประเด็นสำคัญ ได้แก่ กิจกรรมความร่วมมือภายใต้บันทึกความร่วมมือ (MOC) ระหว่าง ดีอี และ MIC ของญี่ปุ่น ซึ่งครอบคลุมประเด็นด้านเทคโนโลยีสารสนเทศ การสื่อสาร และดิจิทัล พร้อมทั้งได้หารือโอกาสใหม่ ๆ เพื่อให้สามารถรับมือกับการเปลี่ยนแปลงของเทคโนโลยีในปัจจุบันได้ อาทิ 3D Printing AI การส่งเสริมสตาร์ทอัพในอุตสาหกรรมเกมส์และความบันเทิง (game and entertainment industries) และการพัฒนาทักษะดิจิทัลใหม่ ๆ แก่บุคลากร
นอกจากนี้ ไทยยังได้เน้นย้ำถึงศักยภาพและความพร้อมในการเป็นฐานการผลิตและการลงทุนด้านเทคโนโลยีดิจิทัลในภูมิภาคเอเชียตะวันออกเฉียงใต้ พร้อมได้เสนอความร่วมมือภายใต้โครงการ “Thailand Digital Valley” ในจังหวัดชลบุรี แก่ฝ่ายญี่ปุ่นเพื่อพิจารณา
ขณะเดียวกัน รองนายกรัฐมนตรีฯ ประเสริฐ ยังได้แสดงความขอบคุณญี่ปุ่นที่มาลงทุนและทำธุรกิจในประเทศไทยอย่างต่อเนื่อง โดย กระทรวงดีอี ยินดีอำนวยความสะดวกในประเด็นที่อยู่ในความรับผิดชอบของกระทรวงฯ รวมถึงให้ความร่วมมือกับ MIC ในประเด็นที่มีความสนใจร่วมกันภายใต้ MOC เพื่อพัฒนาเทคโนโลยีและเศรษฐกิจดิจิทัลระหว่างทั้งสองประเทศในระดับที่ลึกซึ้งมากยิ่งขึ้น

ที่มา : https://www.thaigov.go.th/news/contents/details/92602