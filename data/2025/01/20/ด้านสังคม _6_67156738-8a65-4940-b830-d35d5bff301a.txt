รัฐบาลไทย-ข่าวทำเนียบรัฐบาล-ดีอี ร่วมหารือทวิภาคี ไทย-เวียดนาม กระชับความร่วมมือดิจิทัล สร้างรากฐานสังคม-เศรษฐกิจดิจิทัลร่วมกัน


วันจันทร์ที่ 20 มกราคม 2568
ดีอี ร่วมหารือทวิภาคี ไทย-เวียดนาม กระชับความร่วมมือดิจิทัล สร้างรากฐานสังคม-เศรษฐกิจดิจิทัลร่วมกัน
ดีอี ร่วมหารือทวิภาคี ไทย-เวียดนาม กระชับความร่วมมือดิจิทัล สร้างรากฐานสังคม-เศรษฐกิจดิจิทัลร่วมกัน
เมื่อวันที่ 17 มกราคม 2568 นายประเสริฐ จันทรรวงทอง รองนายกรัฐมนตรีและรัฐมนตรีว่าการกระทรวงดิจิทัลเพื่อเศรษฐกิจและสังคม ได้หารือทวิภาคีกับ นายเหงียน มั่นห์ ฮุง รัฐมนตรีว่าการกระทรวงสารสนเทศและการสื่อสาร สาธารณรัฐสังคมนิยมเวียดนาม ระหว่างการประชุมรัฐมนตรีอาเซียนด้านดิจิทัล (ASEAN Digital Ministers Meeting: ADGMIN) ครั้งที่ 5 ณ โรงแรมอวานี พลัส ริเวอร์ไซด์ กรุงเทพฯ เพื่อกระชับความสัมพันธ์และส่งเสริมความร่วมมือด้านดิจิทัลระหว่าง 2 ประเทศในระดับยุทธศาสตร์
ในการประชุมครั้งนี้ ทั้งสองฝ่ายได้แสดงถึงความมุ่งมั่นที่จะร่วมกันสร้างสังคมดิจิทัลที่มั่นคงและยั่งยืนใน โดยได้มีการหารือแนวทางการส่งเสริมความร่วมมือกันอย่างกว้างขวาง อาทิ การพัฒนานโยบายและกฎระเบียบด้านไปรษณีย์ โทรคมนาคม และเทคโนโลยีสารสนเทศ การส่งเสริมความร่วมมือด้านความมั่นคงปลอดภัยไซเบอร์ และการต่อต้านอาชญกรรมทางออนไลน์ การส่งเสริมเศรษฐกิจดิจิทัลผ่านการจับคู่สตาร์ทอัพและการจัดเวทีแลกเปลี่ยนข้อมูล ความร่วมมือด้านนวัตรกรรมดิจิทัล เช่น 5G และ AI ความร่วมมือเกี่ยวกับโครงข่ายเคเบิลใต้น้ำ และการพัฒนาทักษะแก่บุคลากรในภาคส่วนดิจิทัล พร้อมได้หารือถึงการจัดทำบันทึกความเข้าใจ (MOU) ฉบับใหม่ เพื่อกระชับความสัมพันธ์และผลักดันให้มีความร่วมมือที่เป็นรูปธรรมระหว่างทั้งสองประเทศ
ในโอกาสนี้ เวียดนามได้แสดงความยินดีแก่ประเทศไทยที่ได้ทำหน้าที่เจ้าภาพจัดการประชุม ADGMIN ครั้งที่ 5 ได้อย่างสมบูรณ์แบบ และขอบคุณที่ให้การต้อนรับคณะฯ ได้อย่างดีเยี่ยม การหารือในครั้งนี้จึงถือเป็นก้าวสำคัญในการส่งเสริมความร่วมมือระหว่างไทยและเวียดนามในหลากหลายมิติ เพื่อสร้างอนาคตดิจิทัลที่มั่นคง เชื่อมโยง และยั่งยืนในระดับภูมิภาค

ที่มา : https://www.thaigov.go.th/news/contents/details/92601