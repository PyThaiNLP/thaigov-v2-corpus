รัฐบาลไทย-ข่าวทำเนียบรัฐบาล-รมต.ท่องเที่ยวและกีฬา พบรมต.ทท.มาเลเซีย  ย้ำความพร้อมของไทยในการเป็นเจ้าภาพการประชุม คทง. ท่องเที่ยว ไทย - มาเลเซีย


วันจันทร์ที่ 20 มกราคม 2568
รมต.ท่องเที่ยวและกีฬา พบรมต.ทท.มาเลเซีย  ย้ำความพร้อมของไทยในการเป็นเจ้าภาพการประชุม คทง. ท่องเที่ยว ไทย - มาเลเซีย
รมต.ท่องเที่ยวและกีฬา พบรมต.ทท.มาเลเซีย  ย้ำความพร้อมของไทยในการเป็นเจ้าภาพการประชุม คทง. ท่องเที่ยว ไทย - มาเลเซีย
วันที่ 20 มกราคม 2568 เวลา 12.20 น. นายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา ได้พบหารือกับนายเตียง คิง สิง รัฐมนตรีว่าการกระทรวงการท่องเที่ยว ศิลปะ และวัฒนธรรม แห่งสหพันธรัฐมาเลเซีย ณ โรงแรมฮิลตัน เมืองยะโฮร์บาห์รู ประเทศมาเลเซีย
การหารือดังกล่าวมีวัตถุประสงค์เพื่อขอบคุณเจ้าภาพในการจัดการประชุมครั้งนี้ได้อย่างยอดเยี่ยม และผลักดันการยกระดับความร่วมมือด้านการท่องเที่ยวระหว่างไทยและมาเลเซียอย่างต่อเนื่อง โดยนักท่องเที่ยวชาวมาเลเซียถือเป็นกลุ่มนักท่องเที่ยวศักยภาพที่สำคัญของไทยและในปี พ.ศ. 2567 มีนักท่องเที่ยวชาวมาเลเซียเดินทางมาไทย 4.95 ล้านคน มากที่สุดเป็นอันดับ 2 รองจากนักท่องเที่ยวชาวจีน และถือเป็นกลุ่มนักท่องเที่ยวอันดับ 1 ที่เดินทางเข้ามาไทยผ่านทางบก รวมถึงสูงกว่าปี 2562 ที่มีชาวมาเลเซียมาท่องเที่ยวไทย 4.27 ล้านคน ซึ่งเป็นผลสืบเนื่องจากมาตรการการอำนวยความสะดวกยกเว้นการยื่นบัตร ตม. 6 ในด่านสำคัญ ได้แก่ (1) ด่านตรวจคนเข้าเมืองปาดังเบซาร์ จังหวัดสงขลา (2) ด่านตรวจคนเข้าเมืองสะเดา จังหวัดสงขลา (3) ด่านตรวจคนเข้าเมืองสุไหง - โกลก จังหวัดนราธิวาส และ (4) ด่านตรวจคนเข้าเมืองเบตง จังหวัดยะลา ตั้งแต่วันที่ 15 เมษายน 2567 จนถึง 30 เมษายน 2568 เพื่ออำนวยความสะดวกในการเดินทางข้ามพรมแดน อีกทั้งมีการจัดกิจกรรมเพื่อดึงดูดนักท่องเที่ยวบริเวณพื้นที่จังหวัดชายแดนอย่างต่อเนื่อง
ในการนี้ รัฐมนตรีว่าการกระทรวงการท่องเที่ยว ศิลปะ และวัฒนธรรมมาเลเซียได้ให้ความสำคัญกับการผลักดันให้เกิดการเดินทางที่นักท่องเที่ยวมาพำนักค้างคืน เพื่อให้เกิดการสร้างรายได้เพิ่มมากขึ้น และยินดีที่ผลักดันให้เกิดการอำนวยความสะดวกในการเดินทางร่วมกับไทยและชาติสมาชิกอื่น ๆ ในอาเซียน
ทั้งนี้ ตลอดปี พ.ศ. 2567 ที่ผ่านมา ไทยได้ผลักดันความร่วมมือด้านการท่องเที่ยวร่วมกับมาเลเซีย ผ่านการจัดกิจกรรมเพื่อส่งเสริมการท่องเที่ยวเชื่อมโยงทางบก อาทิ กิจกรรม Self - Drive Tourism ซึ่งเป็นโครงการนำร่องกับประเทศมาเลเซีย ณ Zone Duty Free Complex ด่านบูกิตกายูฮิตัม ประเทศมาเลเซีย ภายในงานมีคาราวานรถยนต์และรถมอเตอร์ไซค์เข้าร่วมแลกเปลี่ยนการเดินทางข้ามประเทศในพื้นที่ด่านบูกิตกายูฮิตัม และด่านสะเดา รวมกว่า 100 คัน ผู้เข้าร่วมคาราวานกว่า 300 คน รวมถึงได้จัดทำแผ่นผับประชาสัมพันธ์เพื่อเผยแพร่เส้นทางท่องเที่ยว การจัดทำปฏิทินส่งเสริมการท่องเที่ยวเป็นประจำทุก ๆ เดือน และการทำวีดิทัศน์ส่งเสริมการท่องเที่ยว ไทย – มาเลเซีย
นอกจากนี้ ไทยและมาเลเซียได้จัดตั้งคณะทำงานด้านการท่องเที่ยว ไทย – มาเลเซีย ซึ่งจะเป็นกลไกสำคัญในการขับเคลื่อนความร่วมมือด้านการท่องเที่ยวระหว่างกัน โดยสอดคล้องกับผลการหารือของนายกรัฐมนตรีของทั้งสองประเทศ เมื่อเดือนธันวาคม 2567 ทั้งนี้ รัฐมนตรีว่าการกระทรวงการท่องเที่ยวและกีฬาได้เน้นย้ำความพร้อมของไทยในการเป็นเจ้าภาพจัดการประชุมคณทำงานด้านการท่องเที่ยว ไทย – มาเลเซีย ครั้งที่ 1 ในโอกาสแรกสุด
อีกทั้ง ไทยและมาเลเซียยังมีความร่วมมือภายใต้ Six Countries, One Destination ผ่านการอำนวยความสะดวกในการเดินทางข้ามพรมแดน  การส่งเสริมการเชื่อมโยงระบบโครงสร้างพื้นฐานทั้งทางบก ทางน้ำ ทางราง และทางอากาศ การจัดทำแพคเกจส่งเสริมการท่องเที่ยวร่วมกัน รวมถึงการจัดกิจกรรม Self-drive Tourism ในพื้นที่ศักยภาพที่เหมาะสมเพิ่มเติม เพื่อขยายความเชื่อมโยงไปยังประเทศเพื่อนบ้าน อันจะเป็นประโยชน์ต่อการเสริมสร้างความแข็งแกร่งของความเชื่อมโยงในภูมิภาค (ASEAN Connectivity) ต่อไป

ที่มา : https://www.thaigov.go.th/news/contents/details/92590