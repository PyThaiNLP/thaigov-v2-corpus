รัฐบาลไทย-ข่าวทำเนียบรัฐบาล-“สมศักดิ์” ปลื้ม อสม.- ชาวศรีสะเกษ กว่า 5 แสนคน นับคาร์บและปรับเปลี่ยนพฤติกรรมห่างไกลโรค NCDs ได้ และมีสัดส่วนผู้ป่วยเบาหวานที่คุมระดับน้ำตาลได้มากสุดในประเทศ


วันจันทร์ที่ 20 มกราคม 2568
“สมศักดิ์” ปลื้ม อสม.- ชาวศรีสะเกษ กว่า 5 แสนคน นับคาร์บและปรับเปลี่ยนพฤติกรรมห่างไกลโรค NCDs ได้ และมีสัดส่วนผู้ป่วยเบาหวานที่คุมระดับน้ำตาลได้มากสุดในประเทศ
รัฐมนตรีว่าการกระทรวงสาธารณสุข เดินหน้าขับเคลื่อนนโยบายคนไทยห่างไกล NCDs ที่ จ.ศรีสะเกษ ปลื้ม อสม. นับคาร์บได้ 100% พร้อมส่งต่อความรู้ความเข้าใจในการปรับพฤติกรรมการกินไปสู่ประชาชนได้อีกกว่า 5.4 แสนคน
มีคลินิก NCDs Remission ในโรงพยาบาลทุกระดับ และศูนย์คนไทยห่างไกล NCDs ครบทุกอำเภอ ช่วยลดการเกิดผู้ป่วย NCDs รายใหม่ และช่วยผู้ที่ป่วยแล้วมีสุขภาพดีขึ้น เผยปี 2567 โรงพยาบาลบึงบูรพ์  จ.ศรีสะเกษมีสัดส่วนผู้ป่วยเบาหวานที่ควบคุมระดับน้ำตาลได้ถึง 70% มากที่สุดในประเทศ
วันนี้ (20 มกราคม 2568) ที่มหาวิทยาลัยราชภัฏศรีสะเกษ จ.ศรีสะเกษ นายสมศักดิ์ เทพสุทิน รัฐมนตรีว่าการกระทรวงสาธารณสุข เปิดมหกรรม Kick off คนไทยห่างไกล NCDs  “NCDs ดีได้ ด้วยกลไกอสม.” พร้อมบรรยาย “รู้จักคาร์บ รู้จักนับ ปรับสมดุล ควบคุมเบาหวาน” โดยมี นายอนุพงศ์ สุขสมนิตย์ ผู้ว่าราชการจังหวัดศรีสะเกษ ภก.วีระชัย นลวชัย ผู้ตรวจราชการกระทรวงสาธารณสุข เขตสุขภาพที่ 10 คณะผู้บริหารกระทรวงสาธารณสุข อสม. และหน่วยงานที่เกี่ยวข้องเข้าร่วม
นายสมศักดิ์ กล่าวว่า รัฐบาลให้ความสำคัญกับการส่งเสริมสุขภาพเชิงป้องกัน โดยเฉพาะโรคไม่ติดต่อเรื้อรัง หรือ NCDs ที่เกิดจากพฤติกรรมสุขภาพ ทั้งการกินอาหารไม่เหมาะสมและขาดการออกกำลังกาย จึงได้กำหนดนโยบายคนไทยห่างไกลโรคไม่ติดต่อเรื้อรัง โดยใช้กลไก อสม. ช่วยดูแลสุขภาพเบื้องต้นของคนในพื้นที่ เพื่อช่วยลดอัตราการป่วย และลดค่าใช้จ่ายด้านสุขภาพของประเทศได้ในระยะยาว ควบคู่ไปกับการจัดตั้งคลินิก NCDs Remission ในโรงพยาบาลทุกระดับ และจัดตั้งศูนย์คนไทยห่างไกล NCDs อำเภอละ 1 แห่ง ก่อนขยายให้ครอบคลุมครบทุกตำบล เพื่อช่วยแนะนำดูแลประชาชนจากโรค NCDs
“ต้องชื่นชม จ.ศรีสะเกษ นอกจาก อสม. ทั้งหมด 27,787 คน จะเรียนรู้การนับคาร์บได้ครบ 100% แล้ว ยังบอกต่อชาวศรีสะเกษให้นับคาร์บได้อีก 541,629 ราย มีศูนย์คนไทยห่างไกล NCDs ในสำนักงานสาธารณสุขอำเภอครบทั้ง 22 อำเภอ และศูนย์ NCDs Remission ในโรงพยาบาล ครบทั้ง 22 แห่ง นอกจากนี้ ยังมีศูนย์ ให้คำปรึกษา แนะนำประชาชนลดคาร์บใน รพ.สต.ทุกแห่ง รวมถึงมีสถานีสุขภาพประจำหมู่บ้าน หรือ Health Station ในทุกหมู่บ้าน โดยล่าสุดในปี 2567 โรงพยาบาลบึงบูรพ์ มีสัดส่วนของผู้ป่วยโรคเบาหวานที่สามารถควบคุมระดับน้ำตาลได้ถึง 70% ซึ่งมากที่สุดในประเทศด้วย” นายสมศักดิ์กล่าว
ด้าน ภก.วีระชัย กล่าวว่า การจัดกิจกรรมขับเคลื่อนนโยบาย คนไทยห่างไกล NCDs ในวันนี้ เพื่อเป็นเวทีแลกเปลี่ยนเรียนรู้ทางวิชาการและประสบการณ์ในการดำเนินงาน พัฒนาศักยภาพบุคลากรสาธารณสุข รวมถึง อสม. ให้มีความรู้ ความเข้าใจในการดำเนินงาน ตลอดจนพัฒนาระบบบริการด้านการป้องกันและควบคุมการเกิดโรคไม่ติดต่อเรื้อรังให้เป็นไปในทิศทางเดียวกันและมีประสิทธิภาพ รวมทั้งมีการให้ความรู้แก่ประชาชนในเรื่องโรคไม่ติดต่อเรื้อรัง และส่งเสริมสนับสนุนการดำเนินงานตามนโยบายคนไทยห่างไกลโรคไม่ติดต่อเรื้อรังอย่างต่อเนื่อง โดยมี อสม. เข้าร่วมงานกว่า 2,000 คน
************************************************ 20 มกราคม 2568

ที่มา : https://www.thaigov.go.th/news/contents/details/92588