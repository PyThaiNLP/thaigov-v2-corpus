รัฐบาลไทย-ข่าวทำเนียบรัฐบาล-ที่ปรึกษา รมว.ท่องเที่ยวฯ เป็นประธานพิธีมอบถ้วยรางวัลการประกวดวงโยธวาทิตชิงถ้วยพระราชทานฯ ประจำปี 2568


วันจันทร์ที่ 20 มกราคม 2568
ที่ปรึกษา รมว.ท่องเที่ยวฯ เป็นประธานพิธีมอบถ้วยรางวัลการประกวดวงโยธวาทิตชิงถ้วยพระราชทานฯ ประจำปี 2568
ที่ปรึกษา รมว.ท่องเที่ยวฯ เป็นประธานพิธีมอบถ้วยรางวัลการประกวดวงโยธวาทิตชิงถ้วยพระราชทานฯ ประจำปี 2568
วันที่ 19 มกราคม 2568 ณ อาคารกีฬานิมิบุตร สนามกีฬาแห่งชาติ นายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา มอบหมายให้ นายจักรพรรดิ์ คล่องพยาบาล ที่ปรึกษารัฐมนตรีว่าการกระทรวงการท่องเที่ยวและกีฬา เป็นประธานในพิธีมอบรางวัลการประกวดวงโยธวาทิตชิงถ้วยพระราชทานฯ ประจำปี พ.ศ. 2568 ประเภทนั่งบรรเลง รุ่นอายุไม่เกิน 25 ปี โดยมี ดร.วนิดา พันธ์สอาด รองปลัดกระทรวงการท่องเที่ยวและกีฬา พร้อมด้วย นายจรูญ แก้วมุกดากุล รองอธิบดีกรมพลศึกษา รักษาราชการแทนอธิบดีกรมพลศึกษา ผู้แทนจากหน่วยงานที่เกี่ยวข้องและภาคีเครือข่ายทั้งภาครัฐและเอกชนเข้าร่วมงาน
นายจักรพรรดิ์ คล่องพยาบาล กล่าวว่า กิจกรรมการประกวดวงโยธวาทิตถือเป็นหนึ่งในกิจกรรมนันทนาการที่มีบทบาทสำคัญในการเสริมสร้างทักษะและพัฒนาศักยภาพของเด็กและเยาวชนไทย โดยเฉพาะการฝึกฝนด้านดนตรีที่ช่วยกล่อมเกลาจิตใจให้เยาวชนมีสมาธิ สุขุม อ่อนโยน และยังเป็นเวทีที่เปิดโอกาสให้พวกเขาได้แสดงออกถึงความสามารถและอัตลักษณ์ทางดนตรี นอกจากนี้ การจัดงานครั้งนี้ยังเป็นการเผยแพร่คุณค่าของดนตรีโยธวาทิตให้เป็นที่รู้จักในวงกว้าง พร้อมส่งเสริมให้เกิดการพัฒนาต่อยอดสู่ระดับสากล
ในปีนี้ วงโยธวาทิตที่ได้รับ รางวัลชนะเลิศ และถ้วยพระราชทาน สมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี ได้แก่ วงโยธวาทิต SNWS Wind Symphonia กรุงเทพมหานคร พร้อมเงินรางวัลสนับสนุนจำนวน 100,000 บาท
รางวัลอื่นๆ ประกอบด้วย:
รองชนะเลิศอันดับ 1: วงโยธวาทิต VRU Wind Symphony จังหวัดปทุมธานี (80,000 บาท)
รองชนะเลิศอันดับ 2: วงโยธวาทิต Harmonious Musikavier กรุงเทพมหานคร (60,000 บาท)
รางวัลขวัญใจผู้ชม (Popular Vote): วงโยธวาทิต VRU Wind Symphony จังหวัดปทุมธานี
รางวัลการบรรเลงเพลงบังคับและเพลงเลือกดีเด่น: วงโยธวาทิต VRU Wind Symphony จังหวัดปทุมธานี และวงโยธวาทิต Nrru Winds จังหวัดนครราชสีมา
นอกจากนี้ วงโยธวาทิตที่ได้รับรางวัลในระดับเหรียญทองยังได้รับสิทธิ์เข้าร่วมการประกวดระดับนานาชาติ WAMSB World Championship 2025 ณ ประเทศอินโดนีเซีย และปี 2026 ณ ประเทศเม็กซิโก ซึ่งมีจำนวนทั้งสิ้น 4 วง ได้แก่
วงโยธวาทิต Nrru Winds จังหวัดนครราชสีมา
วงโยธวาทิต SNWS Wind Symphonia กรุงเทพมหานคร
วงโยธวาทิต VRU Wind Symphony จังหวัดปทุมธานี
วงโยธวาทิต Harmonious Musikavier กรุงเทพมหานคร
นายจักรพรรดิ์ กล่าวเพิ่มเติมว่า กระทรวงการท่องเที่ยวและกีฬาให้ความสำคัญกับการสนับสนุนกิจกรรมเชิงสร้างสรรค์ที่เป็นประโยชน์ต่อเยาวชนและสังคม พร้อมขอบคุณหน่วยงานที่เกี่ยวข้องทุกภาคส่วนที่ร่วมกันจัดงานในครั้งนี้ และหวังว่าผู้เข้าร่วมทุกคนจะสามารถนำความรู้และประสบการณ์ที่ได้รับไปพัฒนาต่อยอดสู่ความสำเร็จในอนาคต พร้อมสร้างชื่อเสียงให้แก่ตนเอง สถาบัน และประเทศชาติต่อไป

ที่มา : https://www.thaigov.go.th/news/contents/details/92568