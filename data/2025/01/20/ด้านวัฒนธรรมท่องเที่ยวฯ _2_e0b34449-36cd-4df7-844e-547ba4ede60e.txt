รัฐบาลไทย-ข่าวทำเนียบรัฐบาล-รมว.กก. พบปะหารือกับคณะนักธุรกิจ USABC ในช่วงการประชุม ATF 2025 ณ สหพันธรัฐมาเลเซีย


วันอาทิตย์ที่ 19 มกราคม 2568
รมว.กก. พบปะหารือกับคณะนักธุรกิจ USABC ในช่วงการประชุม ATF 2025 ณ สหพันธรัฐมาเลเซีย
รมว.กก. พบปะหารือกับคณะนักธุรกิจ USABC ในช่วงการประชุม ATF 2025 ณ สหพันธรัฐมาเลเซีย
เมื่อวันที่ 19 มกราคม 2568 เวลา 15.30 น. นายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา ได้พบกับนางทีนา จามาลัดดิน หัวหน้าผู้แทนคณะนักธุรกิจสภาธุรกิจสหรัฐอเมริกา – อาเซียนของประเทศมาเลเซีย (U.S. - ASEAN Business Council: USABC) เพื่อหารือแนวทางการส่งเสริมความร่วมมือด้านการท่องเที่ยวระหว่างกัน ณ ห้องอาหาร Makan Restaurant โรงแรมฮิลตัน เมืองยะโฮร์บาห์รู ประเทศมาเลเซีย
ในการหารือดังกล่าว นายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา ได้เน้นย้ำถึงความสำคัญของคณะนักธุรกิจ USABC ที่มีส่วนสำคัญในการขับเคลื่อนอุตสาหกรรมการท่องเที่ยว และกระตุ้นเศรษฐกิจการท่องเที่ยวของไทย โดยเฉพาะอย่างยิ่ง การประยุกต์ใช้เทคโนโลยีและนวัตกรรม ในภาคการท่องเที่ยว การจ้างงาน การพัฒนาศักยภาพบุคลากร การส่งเสริมความปลอดภัยแก่นักท่องเที่ยว รวมถึงการอำนวยความสะดวกในการเดินทาง เพื่อให้ไทยบรรลุเป้าหมายรายได้จากการท่องเที่ยว 3 ล้านล้านบาท ในปี พ.ศ. 2568 ทั้งนี้ ที่ผ่านมา รัฐบาลยังมีการผลักดันประเด็นใหม่ ๆ ซึ่งรวมถึงการอำนวยความสะดวกโดยการลดขั้นตอนการขอรับการตรวจลงตรา และการดึงดูดผู้เชี่ยวชาญและบุคลากรที่มีทักษะด้านดิจิทัล (digital nomads) เข้ามาทำงานในประเทศไทย
นอกจากนี้ รมว.กก. ได้ให้ความมั่นใจกับคณะนักธุรกิจ USABC ถึงความต่อเนื่องด้านนโยบายส่งเสริมการท่องเที่ยว และการลงทุน (Ease of Doing Business) โดยเฉพาะการถ่ายทำภาพยนตร์ในไทยของกองถ่ายทำต่างชาติ ซึ่งรัฐบาลไทยมีนโยบายสนับสนุนเงินคืนร้อยละ 30 สำหรับการถ่ายทำภาพยนตร์ในประเทศไทย ซึ่งในปี พ.ศ. 2567 มีภาพยนตร์จากสหรัฐฯ กว่า 40 เรื่อง ที่มาถ่ายทำในประเทศไทย และสามารถสร้างรายได้อย่างมหาศาล อีกทั้ง กระทรวงการท่องเที่ยวและกีฬาอยู่ในระหว่างการแก้ไขกฎหมายเกี่ยวกับที่พัก และยินดีร่วมมือกับ USABC ในการแลกเปลี่ยนองค์ความรู้และความเชี่ยวชาญในประเด็นดังกล่าว
สำหรับการดำเนินงานร่วมกันในอนาคต รัฐมนตรีว่าการกระทรวงการท่องเที่ยวและกีฬา ได้ประชาสัมพันธ์และกล่าวเชิญชวนคณะนักธุรกิจ USABC ร่วมผลักดันการทำกิจกรรมส่งเสริมการท่องเที่ยวในปี พ.ศ. 2568 ซึ่งจะเป็นปีแห่งการท่องเที่ยวและกีฬาของไทย “Amazing Thailand Grand Tourism and Sports Year 2025” เพื่อร่วมเป็นส่วนหนึ่งในการสนับสนุนและส่งเสริมกิจกรรม Big Events หรือส่งเสริมกิจกรรมด้านท่องเที่ยวและกีฬาต่าง ๆ ตลอดปี

ที่มา : https://www.thaigov.go.th/news/contents/details/92558