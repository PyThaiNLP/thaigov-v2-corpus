รัฐบาลไทย-ข่าวทำเนียบรัฐบาล-รมว.กก. หารือกับสิงคโปร์ พร้อมจับมือยกระดับความร่วมมือการท่องเที่ยวเรือสำราญ


วันอาทิตย์ที่ 19 มกราคม 2568
รมว.กก. หารือกับสิงคโปร์ พร้อมจับมือยกระดับความร่วมมือการท่องเที่ยวเรือสำราญ
รมว.กก. หารือกับสิงคโปร์ พร้อมจับมือยกระดับความร่วมมือการท่องเที่ยวเรือสำราญ
เมื่อวันที่ 19 มกราคม 2568 เวลา 17.55 น. นายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬาของประเทศไทย ได้พบกับนายอัลวิน แทน รัฐมนตรีแห่งรัฐกระทรวงการค้าและอุตสาหกรรม และกระทรวงวัฒนธรรม ชุมชน และเยาวชนแห่งสาธารณรัฐสิงคโปร์ เพื่อหารือแนวทางการส่งเสริมความร่วมมือด้านการท่องเที่ยวระหว่างสองประเทศ ณ โรงแรมฮิลตัน เมืองยะโฮร์บาห์รู ประเทศมาเลเซีย
ที่ผ่านมา ไทยและสิงคโปร์มีการลงนามบันทึกความเข้าใจว่าด้วยความร่วมมือด้านการท่องเที่ยวเรือสำราญ เมื่อวันที่ 11 มิถุนายน 2558 มุ่งเน้นส่งเสริมความร่วมมือผ่านการจัดการประชุมเชิงปฏิบัติการเกี่ยวกับการท่องเที่ยวเรือสำราญรวมถึงการพัฒนาการท่องเที่ยวเรือสำราญ การแลกเปลี่ยนข้อมูล และการพัฒนาการท่องเที่ยวเรือสำราญร่วมกัน ซึ่งเมื่อวันที่ 12 ตุลาคม 2565 ไทยและสิงคโปร์ได้มีการจัดตั้งคณะทำงานเฉพาะกิจด้านการท่องเที่ยวเรือสำราญ ไทย – สิงคโปร์ (Thailand – Singapore Cruise Tourism Cooperation Task Force) ทั้งนี้ รัฐมนตรีว่าการกระทรวงการท่องเที่ยวและกีฬา และรัฐมนตรีฯ ของสิงคโปร์ พร้อมส่งเสริมความร่วมมือเพื่อขับเคลื่อนแผนการดำเนินงานตาม Roadmap ผ่านกลไกคณะทำงานฯ เพื่อส่งเสริมความร่วมมือด้านการท่องเที่ยวเรือสำราญ ตลอดจนผลักดันให้ไทยและสิงคโปร์เป็นจุดหมายปลายทางด้านการท่องเที่ยวที่น่าดึงดูดของภูมิภาค และเพื่อเตรียมความพร้อมในการพัฒนาท่าเรือสำราญซึ่งเป็นหนึ่งในแผนย่อยการท่องเที่ยวเรือสำราญทางน้ำของแผนแม่บทภายใต้ยุทธศาสตร์ชาติ อีกทั้งเป็นการตอบสนองต่อเจตนารมณ์ของนายกรัฐมนตรีไทย (นางสาวแพรทองธาร ชินวัตร) และนายกรัฐมนตรีสิงคโปร์ (นายลอเรนซ์ หว่อง) ที่ได้มีการหารือร่วมกันเมื่อวันที่ 28 พฤศจิกายน 2568 ที่ผ่านมา
อีกทั้ง รัฐมนตรีว่าการกระทรวงการท่องเที่ยวและกีฬาได้แจ้งว่า ในวันที่ 17 – 21 กุมภาพันธ์ 2568 กระทรวงการท่องเที่ยวและกีฬา จะเป็นเจ้าภาพจัดการประชุมคณะทำงานเฉพาะกิจด้านการท่องเที่ยวเรือสำราญ ไทย - สิงคโปร์ ครั้งที่ 2 ณ อำเภอเกาะสมุย จังหวัดสุราษฎร์ธานี และอำเภอเมือง จังหวัดสงขลา ซึ่งนอกจากการประชุมฯ แล้ว ยังมีกิจกรรมศึกษาดูงานเพื่อสำรวจพื้นที่ศักยภาพของไทยที่อยู่ในระหว่างการพัฒนาเป็นท่าเรือแวะพัก (Port of call) รวมถึงจะมีการแลกเปลี่ยนการเรียนรู้ มุมมอง และแนวทางการพัฒนาท่าเรือสำราญระหว่างสองประเทศในอนาคต
นอกจากนี้ รัฐมนตรีว่าการกระทรวงการท่องเที่ยวและกีฬายังได้กล่าวชื่นชมสิงคโปร์สำหรับความสำเร็จในการเป็นเจ้าภาพจัดการประชุมสภาการท่องเที่ยวอย่างยั่งยืนระดับโลก (Global Sustainable Tourism Council: GSTC) ปี พ.ศ. 2567 และแจ้งว่า ในเดือนเมษายน 2569 ประเทศไทยจะเป็นเจ้าภาพจัดงาน GSTC 2026 ภายใต้แนวคิด “Regenerative Tourism” ซึ่งจะมีการเชิญผู้เชี่ยวชาญด้านการท่องเที่ยวระดับโลกและในท้องถิ่นมาร่วมหารือ เพื่อมุ่งสร้างการมีส่วนร่วมและสนับสนุนการเดินทางและการท่องเที่ยวอย่างยั่งยืน
ในการหารือ รัฐมนตรีฯ สิงคโปร์ได้ให้ความสนใจความสนใจกับมาตรการการยกเว้นการตรวจลงตรา (Visa-Free) ในขณะที่รัฐมนตรีท่องเที่ยวของไทยอยากเรียนรู้โมเดลธุรกิจการจัดทำ Integrated Resort ของสิงคโปร์ของ Marina Bay Sand
ในช่วงท้าย รมว.กก. ได้แจ้งว่าปี พ.ศ. 2568 จะเป็นปีแห่งการท่องเที่ยวและกีฬาของไทย Amazing Thailand Grand Tourism and Sports Year 2025 ซึ่งจะมีการจัดกิจกรรมส่งเสริมการท่องเที่ยวและกีฬา โดยหวังว่าปีแห่งการท่องเที่ยวไทยจะสามารถดึงดูดนักท่องเที่ยวจากนอกภูมิภาคให้เดินทางมาท่องเที่ยวในประเทศ และกระจายนักท่องเที่ยวไปยังสิงคโปร์ที่มีระบบโครงสร้างพื้นฐานที่พร้อมรองรับนักท่องเที่ยวได้อย่างดี

ที่มา : https://www.thaigov.go.th/news/contents/details/92559