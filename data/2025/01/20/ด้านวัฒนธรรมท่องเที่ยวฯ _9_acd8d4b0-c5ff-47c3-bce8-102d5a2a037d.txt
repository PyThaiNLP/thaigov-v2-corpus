รัฐบาลไทย-ข่าวทำเนียบรัฐบาล-ไทยพร้อมส่งเสริมการท่องเที่ยวในกลุ่มนักท่องเที่ยวอาเซียน - รัสเซีย ในการประชุม M-ATM + Russia ครั้งที่ 4


วันจันทร์ที่ 20 มกราคม 2568
ไทยพร้อมส่งเสริมการท่องเที่ยวในกลุ่มนักท่องเที่ยวอาเซียน - รัสเซีย ในการประชุม M-ATM + Russia ครั้งที่ 4
ไทยพร้อมส่งเสริมการท่องเที่ยวในกลุ่มนักท่องเที่ยวอาเซียน - รัสเซีย ในการประชุม M-ATM + Russia ครั้งที่ 4
วันที่ 20 มกราคม 2568 เวลา 11.00 น. นายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา ได้มอบหมายให้นายจักรพล ตั้งสุทธิธรรม ผู้ช่วยรัฐมนตรีประจำกระทรวงการท่องเที่ยวและกีฬา พร้อมด้วยนางณัฎฐิรา แพงคุณ รองอธิบดีกรมการท่องเที่ยว และคณะฯ เข้าร่วมการประชุมรัฐมนตรีท่องเที่ยวอาเซียน - รัสเซีย ครั้งที่ 4 ณ โรงแรมฮิลตัน เมืองยะโฮร์บาห์รู สหพันธรัฐมาเลเซีย
การประชุมฯ ดังกล่าว มีวัตถุประสงค์เพื่อรายงานความคืบหน้าความร่วมมือด้านการท่องเที่ยวระหว่างอาเซียนและรัสเซีย ซึ่งที่ผ่านมา ประเทศไทยได้ออกมาตรการส่งเสริมการท่องเที่ยว โดยการยกเว้นการตรวจลงตราเพื่อการท่องเที่ยว การติดต่อธุรกิจและการทำงานระยะสั้น ที่สามารถพำนักในไทยได้ไม่เกิน 60 วัน (ผ.60) ให้แก่ 93 ประเทศ/ดินแดน ซึ่งรวมถึงรัสเซีย ส่งผลให้ในปี พ.ศ. 2567 มีนักท่องเที่ยวชาวต่างชาติเดินทางมาไทยจำนวน 35,545,714 คน ซึ่งในจำนวนนี้เป็นนักท่องเที่ยวชาวรัสเซียจำนวน 1.74 ล้านคน เพิ่มขึ้นร้อยละ 16 เมื่อเทียบกับ ปี พ.ศ. 2566 (1.48 ล้านคน) และเป็นกลุ่มนักท่องเที่ยวศักยภาพที่สำคัญด้วย
สำหรับการส่งเสริมความร่วมมือในอนาคต ผู้ช่วยรัฐมนตรีประจำกระทรวงฯ ได้นำเสนอแนวทางการส่งเสริมการท่องเที่ยวอาเซียน – รัสเซีย ของไทยในอนาคต รวมถึงข้อเสนอแนะเชิงนโยบายที่เป็นประโยชน์ในการยกระดับความสัมพันธ์ด้านการท่องเที่ยวระหว่างกัน ได้แก่
การส่งเสริมความร่วมมือร่วมกับรัสเซียในการดึงดูดนักท่องเที่ยวเข้ามาท่องเที่ยวในไทยและกระจายเดินทางท่องเที่ยวในภูมิภาคอาเซียนเพิ่มขึ้น
การเสนอให้อาเซียนและรัสเซียส่งเสริมและผลักดันการท่องเที่ยวในรูปแบบ Two – way Tourism ระหว่างกันมากยิ่งขึ้น และร่วมกับ Influencer เพื่อประชาสัมพันธ์การท่องเที่ยวในเมืองรองหรือเมืองน่าเที่ยวมากขึ้น ควบคู่ไปกับการจัดทำ Fam – Trip เพื่อให้ผู้ประกอบการของรัสเซียเดินทางมาเยี่ยมชมแหล่งท่องเที่ยวใหม่ ๆ ในอาเซียน
การส่งเสริมการพัฒนาทักษะบุคลากรด้านการท่องเที่ยวระหว่างอาเซียน – รัสเซียในอนาคต โดยมุ่งเน้นการส่งเสริมขีดความสามารถ การยกระดับทักษะบุคลากร และส่งเสริมความเข้าใจระหว่างประชาชนด้วยท่องเที่ยว พร้อมทั้งสนับสนุนการใช้นวัตกรรมเพื่อเชื่อมโยงการตลาดในการเพิ่มการรับรู้ การเข้าถึง เพิ่มการไหลเวียนของนักท่องเที่ยวระหว่างกัน ส่งผลต่อการเติบโตทางเศรษฐกิจระหว่างกัน
ทั้งนี้ การประชุมรัฐมนตรีท่องเที่ยวอาเซียน - รัสเซีย ครั้งที่ 5 ครั้งหน้า จะจัดขึ้นในช่วงเดือนมกราคม 2569 ณ เมืองเซบู สาธารณรัฐฟิลิปปินส์

ที่มา : https://www.thaigov.go.th/news/contents/details/92589