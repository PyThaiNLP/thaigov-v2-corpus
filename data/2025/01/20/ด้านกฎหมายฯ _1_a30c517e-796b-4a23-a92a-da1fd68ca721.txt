รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม เน้นย้ำส่วนราชการในสังกัดฯ จัดทำคำของบประมาณรายจ่ายประจำปีงบประมาณ พ.ศ. 2569


วันจันทร์ที่ 20 มกราคม 2568
20/01/2568
พิมพ์
รัฐมนตรีว่าการกระทรวงยุติธรรม เน้นย้ำส่วนราชการในสังกัดฯ จัดทำคำของบประมาณรายจ่ายประจำปีงบประมาณ พ.ศ. 2569
รัฐมนตรีว่าการกระทรวงยุติธรรม เน้นย้ำส่วนราชการในสังกัดฯ จัดทำคำของบประมาณรายจ่ายประจำปีงบประมาณ พ.ศ. 2569 ให้เป็นไปตามเป้าหมายการจัดทำงบประมาณ และนโยบายรัฐบาล มุ่งเน้นการให้บริการประชาชน และส่งเสริมให้ประชาชนเข้าถึงความเป็นธรรมอย่างรวดเร็ว
ในวันจันทร์ที่ 20 มกราคม 2568 เวลา 09.00 - 12.00 น. พันตำรวจเอก ทวี สอดส่อง รัฐมนตรีว่าการกระทรวงยุติธรรม เป็นประธานการประชุมหารือการจัดทำคำของบประมาณรายจ่ายประจำปีงบประมาณ พ.ศ. 2569 ของส่วนราชการในสังกัดกระทรวงยุติธรรม ในกลุ่มภารกิจด้านการพัฒนาพฤตินิสัย (กรมราชทัณฑ์ กรมคุมประพฤติ และกรมพินิจและคุ้มครองเด็กและเยาวชน) สำนักงานคณะกรรมการป้องกันและปราบปรามยาเสพติด และกลุ่มภารกิจด้านการบริหารความยุติธรรม (กรมบังคับคดี และกรมคุ้มครองสิทธิและเสรีภาพ) โดยมี นายนิยม เติมศรีสุข ผู้ช่วยรัฐมนตรีประจำกระทรวงยุติธรรม นายไตรยฤทธิ์ เตมหิวงศ์ รองปลัดกระทรวงยุติธรรม นางจิรภา สินธุนาวา รองปลัดกระทรวงยุติธรรม และผู้บริหารกรมราชทัณฑ์ กรมคุมประพฤติ กรมพินิจและคุ้มครองเด็กและเยาวชน สำนักงานคณะกรรมการป้องกันและปราบปรามยาเสพติด กรมบังคับคดี และกรมคุ้มครองสิทธิและเสรีภาพ เข้าร่วม เพื่อประสิทธิภาพในการดำเนินงานและการบริหารงบประมาณตามภารกิจของส่วนราชการในสังกัดกระทรวงยุติธรรม ณ ห้องประชุม 7-01 อาคารกระทรวงยุติธรรม
โดยรัฐมนตรีว่าการกระทรวงยุติธรรมได้เน้นย้ำให้ส่วนราชการจัดทำคำของบประมาณรายจ่ายประจำปีงบประมาณ พ.ศ. 2569 ให้เป็นไปตามเป้าหมายการจัดทำงบประมาณของปี พ.ศ. 2569 การเติบโตทางประสิทธิผล (Efficiency Growth) ได้แก่ 1) ไม่ลดสัดส่วนงบลงทุนและอุดหนุนเพื่อสร้างการเติบโตทางเศรษฐกิจ 2) ไม่เพิ่มงบดำเนินงานเน้นเพิ่มประสิทธิผลแต่ไม่เพิ่มงบประมาณ และ 3) ไม่เพิ่มอัตรากำลังเน้นพัฒนากำลังคนให้มีประสิทธิภาพและดูแลด้านสวัสดิการให้ทั่วถึงและเท่าเทียมและการดำเนินตามนโยบายของรัฐบาลตามที่นายกรัฐมนตรีได้แถลงนโยบาย เมื่อวันพุธที่ 15 มกราคม 2568 พร้อมทั้งให้พิจารณางบประมาณในส่วนของสวัสดิการข้าราชการ การแก้ไขฟื้นฟูผู้กระทำความผิด การบำบัดรักษาผู้ติดยาเสพติด การป้องกันและปราบปรามยาเสพติด การแก้ไขปัญหาหนี้สิน การไกล่เกลี่ยข้อพิพาท และการแก้ไขปัญหาคนไร้รัฐไร้สัญชาติ การแก้ไขปัญหาหนี้สิน และส่งเสริมงานด้านการวิจัย ทั้งนี้ ขอให้ทุกหน่วยงานร่วมกันผลักดันสร้างกระบวนการยุติธรรมให้ประชาชนเป็นศูนย์กลาง สร้างระบบออนไลน์ดิจิตอลในการให้บริการประชาชน และส่งเสริมให้ประชาชนเข้าถึงความเป็นธรรมได้รวดเร็วที่สุด

ที่มา : https://www.thaigov.go.th/news/contents/details/92597