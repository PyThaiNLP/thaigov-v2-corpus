รัฐบาลไทย-ข่าวทำเนียบรัฐบาล-รมว.กก. ร่วมกับรัฐมนตรีท่องเที่ยวอาเซียน หารือแนวทางการพัฒนาความร่วมมือด้านการท่องเที่ยวในกลุ่มประเทศบวกสาม (จีน เกาหลี ญี่ปุ่น)


วันอาทิตย์ที่ 19 มกราคม 2568
รมว.กก. ร่วมกับรัฐมนตรีท่องเที่ยวอาเซียน หารือแนวทางการพัฒนาความร่วมมือด้านการท่องเที่ยวในกลุ่มประเทศบวกสาม (จีน เกาหลี ญี่ปุ่น)
รมว.กก. ร่วมกับรัฐมนตรีท่องเที่ยวอาเซียน หารือแนวทางการพัฒนาความร่วมมือด้านการท่องเที่ยวในกลุ่มประเทศบวกสาม (จีน เกาหลี ญี่ปุ่น)
เมื่อวันที่ 19 มกราคม 2568 เวลา 14.00 น. นายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา ได้เข้าร่วมการประชุมรัฐมนตรีท่องเที่ยวอาเซียนบวกสาม ครั้งที่ 24 โดยมีนายเตียง คิง สิง รัฐมนตรีว่าการกระทรวงการท่องเที่ยว ศิลปะ และวัฒนธรรม สหพันธรัฐมาเลเซีย เป็นประธานการประชุมร่วมกับนายยู อินชอน รัฐมนตรีว่าการกะทรวงวัฒนธรรม กีฬา และการท่องเที่ยว จากสาธารณรัฐเกาหลี ณ โรงแรมฮิลตัน เมืองยะโฮร์บาห์รู สหพันธรัฐมาเลเซีย
ที่ประชุมได้แลกเปลี่ยนความเห็น และรับทราบความคืบหน้าการพัฒนาการด้านการท่องเที่ยวภายใต้แผนงานด้านความร่วมมือท่องเที่ยวอาเซียนบวกสาม ปี พ.ศ. 2564 – 2568 ในช่วงหนึ่งปีที่ผ่านมา
ในการนี้ รมว.กก. ได้รายงานความร่วมมือด้านการท่องเที่ยวกับกลุ่มประเทศบวกสาม ดังนี้
1. ไทย - จีน ได้ลงนามความตกลงว่าด้วยการยกเว้นการตรวจลงตรา ไทย – จีน ส่งผลให้ตั้งแต่วันที่ 1 มีนาคม 2567 ผู้ถือหนังสือเดินทางธรรมดาและผู้ถือหนังสือเดินทางกึ่งราชการสามารถเดินทางเข้า - ออก หรือผ่านแดนของทั้งสองประเทศ โดยกำหนดให้มีระยะเวลาพำนักแต่ละครั้งไม่เกิน 30 วัน และรวมระยะเวลาไม่เกิน 90 วัน ภายในช่วงเวลา 180 วัน ทั้งนี้ ผลจากการลงนามฯ ดังกล่าว ส่งผลให้มีนักท่องเที่ยวชาวจีนเดินทางมาท่องเที่ยวในประเทศไทยจำนวน 6,702,554 คน ในปี พ.ศ. 2567 ซึ่งเป็นจำนวนมากที่สุดของนักท่องเที่ยวต่างชาติที่เดินทางมาท่องเที่ยวในประเทศไทย
2. ไทยได้ยกเว้นการตรวจลงตราให้แก่ผู้ถือหนังสือเดินทางหรือเอกสารใช้แทนหนังสือเดินทางสัญชาติญี่ปุ่นเพื่อการท่องเที่ยวและเพื่อติดต่อธุรกิจ ซึ่งเข้ามาในราชอาณาจักรได้ไม่เกิน 30 วัน เป็นกรณีพิเศษและเป็นการชั่วคราว ตั้งแต่วันที่ 1 มกราคม 2567 – 31 ธันวาคม 2569 (3 ปี) รวมถึงได้การยกเว้นการตรวจลงตราเพื่อการท่องเที่ยว การติดต่อธุรกิจและการทำงานระยะสั้น ที่สามารถพำนักในไทยได้ไม่เกิน 60 วัน (ผ.60) ให้แก่ 93 ประเทศ/ดินแดน ซึ่งรวมถึงจีน ญี่ปุ่น และเกาหลี
นอกจากนี้ นายสรวงศ์ได้แสดงวิสัยทัศน์เกี่ยวกับการส่งเสริมการท่องเที่ยวอาเซียนบวกสามของไทยในอนาคต ดังนี้
1. การให้ความสำคัญของการเป็นคู่เจรจาระหว่างอาเซียนและกลุ่มประเทศบวกสาม โดยให้เป็นกลุ่ม Priority ของความร่วมมือที่จะทำร่วมกันทั้งในระดับทวิภาคี และพหุภาคี
2. การขอรับการสนับสนุนด้านการเสริมสร้างความรู้ความเข้าใจให้แก่บุคลากรวิชาชีพด้านการท่องเที่ยวอาเซียน ทั้งเทรนด์ตลาดการท่องเที่ยว พฤติกรรมนักท่องเที่ยวของกลุ่มประเทศบวกสาม ทักษะการใช้ภาษาเพื่อการสื่อสารของมัคคุเทศก์ และผู้ประกอบการท่องเที่ยวอาเซียน ประเทศไทย โดยยินดีรับดำเนินโครงการร่วมกับศูนย์อาเซียน และกล่มประเทศบวกสาม
3. การผลักดันการสร้างเครือข่ายความร่วมมือเยาวชนด้านการท่องเที่ยวอาเซียนบวกสาม เพื่อเสริมสร้างความร่วมมือด้านการท่องเที่ยวเชิงวัฒนธรรม การท่องเที่ยวเชิงชุมชน การท่องเที่ยวอย่างยั่งยืน โดยสำนักงานปลัดกระทรวงการท่องเที่ยวและกีฬา จะเป็นเจ้าภาพจัดกิจกรรมดังกล่าวในไตรมาสที่ 2 ของปี พ.ศ. 2568
ตลอดปี พ.ศ. 2567 นักท่องเที่ยวกลุ่มประเทศบวกสามที่เดินทางมาไทยมีจำนวน 9.65 ล้านคน ทั้งนี้ เป็นผลจากความสำเร็จจากการอำนวยความสะดวกในการเดินทาง ความมั่นใจในการเดินทางมาท่องเที่ยว และเสน่ห์กิจกรรมและความเป็นไทย ที่ส่งผลให้ตัวเลขนักท่องเที่ยวเพิ่มขึ้นอย่างต่อเนื่อง

ที่มา : https://www.thaigov.go.th/news/contents/details/92557