รัฐบาลไทย-ข่าวทำเนียบรัฐบาล-"อนุทิน" เข้าร่วมงานเลี้ยงรับรอง ในโอกาสเดินทางเยือนมาเลเซียตามคำเชิญของ รมว.มหาดไทยมาเลเซีย ระหว่างวันที่ 19-20 ม.ค. 68


วันจันทร์ที่ 20 มกราคม 2568
20/01/2568
พิมพ์
"อนุทิน" เข้าร่วมงานเลี้ยงรับรอง ในโอกาสเดินทางเยือนมาเลเซียตามคำเชิญของ รมว.มหาดไทยมาเลเซีย ระหว่างวันที่ 19-20 ม.ค. 68
"อนุทิน" เข้าร่วมงานเลี้ยงรับรอง ในโอกาสเดินทางเยือนมาเลเซียตามคำเชิญของ รมว.มหาดไทยมาเลเซีย ระหว่างวันที่ 19-20 ม.ค. 68
น.ส.ไตรศุลี ไตรสรณกุล เลขานุการ รมว.มหาดไทย และโฆษกกระทรวงมหาดไทย เปิดเผยว่า เมื่อวันที่ 19 ม.ค. 68 เวลา 20.30 น. (ตามเวลาท้องถิ่นของประเทศมาเลเซียซึ่งเร็วกว่าประเทศไทย 1 ชั่วโมง) นายอนุทิน ชาญวีรกูล รองนายกรัฐมนตรีและรมว.มหาดไทย พร้อมด้วย น.ส.ธนนนท์ นิรามิษ ภริยารองนายกรัฐมนตรีและรมว.มหาดไทย ร่วมงานเลี้ยงรับรองเพื่อเป็นเกียรติเนื่องในโอกาสเดินทางร่วมงาน Asia International Security Summit & Expo 2025 (AISSE'25) และงาน Cybercrime Prevention Summit 2025 (CYDES 2025) โดย ดาตุก เซอรี ไซฟุดดิน นาซูเดียน บิน อิซมาอิล (Datuk Seri Saifuddin Nasuntion bin Ismail) รัฐมนตรีว่าการกระทรวงมหาดไทยมาเลเซีย พร้อมด้วย นางนอร์ฮายาตี มูซา ภริยา รมว.มหาดไทยมาเลเซีย เป็นเจ้าภาพ ณ บ้านพักรับรองรัฐมนตรีว่าการกระทรวงมหาดไทยมาเลเซีย เมืองปูตราจายา
โอกาสนี้ นายอรรษิษฐ์ สัมพันธรัตน์ ปลัดกระทรวงมหาดไทย นายไชยวัฒน์ จุนถิระพงศ์ อธิบดีกรมการปกครอง น.ส.ลดา ภู่มาศ เอกอัครราชทูต ณ กรุงกัวลาลัมเปอร์ ร่วมในงานเลี้ยงรับรองด้วย
น.ส.ไตรศุลี กล่าวว่า การเดินทางเยือนประเทศมาเลเซียของนายอนุทินในครั้งนี้ มีกำหนดการสำคัญในการร่วมประชุมในงาน Asia International Security Summit & Expo 2025 (AISSE'25) และงาน Cybercrime Prevention Summit 2025 (CYDES 2025) ในวันจันทร์ที่ 20 มกราคม 2568 ตามคำเชิญของรัฐมนตรีว่าการกระทรวงมหาดไทยมาเลเซีย ซึ่งเป็นก้าวสำคัญในการเสริมสร้างความมั่นคงทั้งภายในประเทศและระดับนานาชาติ สะท้อนความร่วมมือระดับโลกในการจัดการกับความท้าทายด้านความปลอดภัยทางไซเบอร์ เพื่อการจัดการกับความท้าทายด้านความปลอดภัยของประชาชนแต่ละประเทศ พร้อมกันนี้ นายอนุทิน จะได้หารือเกี่ยวกับแนวทางความร่วมมือระหว่างกระทรวงมหาดไทยและกระทรวงมหาดไทยของมาเลเซีย เพื่อนำมาซึ่งการพัฒนาด้านต่าง ๆ ร่วมกัน ทั้งด้านความมั่นคง เศรษฐกิจ และสังคม โดยเฉพาะอย่างยิ่งบริเวณพื้นที่พรมแดนติดต่อกันระหว่างไทยและมาเลเซีย เพื่อความผาสุกของพี่น้องประชาชนทั้ง 2 ประเทศ

ที่มา : https://www.thaigov.go.th/news/contents/details/92580