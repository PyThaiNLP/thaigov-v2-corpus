รัฐบาลไทย-ข่าวทำเนียบรัฐบาล-รมว.กก. พร้อมหนุนการท่องเที่ยว Two-way Tourism กลุ่มนักท่องเที่ยวอินเดีย ในการประชุม M-ATM + India ครั้งที่ 12


วันจันทร์ที่ 20 มกราคม 2568
รมว.กก. พร้อมหนุนการท่องเที่ยว Two-way Tourism กลุ่มนักท่องเที่ยวอินเดีย ในการประชุม M-ATM + India ครั้งที่ 12
รมว.กก. พร้อมหนุนการท่องเที่ยว Two-way Tourism กลุ่มนักท่องเที่ยวอินเดีย ในการประชุม M-ATM + India ครั้งที่ 12
เมื่อวันที่ 20 มกราคม 2568 เวลา 09.00 น. นายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา พร้อมด้วย นายจักรพล ตั้งสุทธิธรรม ผู้ช่วยรัฐมนตรีประจำกระทรวงการท่องเที่ยวและกีฬา นางณัฎฐิรา แพงคุณ รองอธิบดีกรมการท่องเที่ยว และคณะฯ เข้าร่วมการประชุมรัฐมนตรีท่องเที่ยวอาเซียน-อินเดีย ครั้งที่ 12 ณ โรงแรมฮิลตัน เมืองยะโฮร์บาห์รู สหพันธรัฐมาเลเซีย
การประชุมฯ ดังกล่าว มีวัตถุประสงค์เพื่อรายงานความคืบหน้าความร่วมมือด้านการท่องเที่ยวระหว่างอาเซียนกับอินเดีย รวมถึงความพยายามในการฟื้นฟูการท่องเที่ยวของภูมิภาคอย่างยั่งยืน โดยรมว.กก. ได้กล่าวแสดงความยินดีที่อาเซียนและอินเดียประกาศให้ปี พ.ศ. 2568 เป็นปีแห่งการท่องเที่ยวร่วมกัน
นอกจากนี้ รมว.กก.ได้นำเสนอภาพรวมนโยบายด้านการท่องเที่ยวที่ไทยได้ดำเนินการอยู่ อาทิ การออกมาตรการยกเว้นการตรวจลงตราให้แก่นักท่องเที่ยวชาวอินเดียเพื่อการท่องเที่ยวและติดต่อธุรกิจระยะสั้น ระยะเวลาพำนักไม่เกิน 60 วัน ส่งผลให้ ตั้งแต่ 1 มกราคม – 31 ธันวาคม 2567 มีนักท่องเที่ยวชาวอินเดียเดินทางมาไทยจำนวน 2,129,149 คน เพิ่มขึ้นร้อยละ 30.73 เมื่อเทียบกับปี พ.ศ. 2566 (จำนวน 1,628,542 คน)
ทั้งนี้ รมว.กก. ได้กล่าวแสดงวิสัยทัศน์และข้อเสนอแนะเชิงนโยบาย เพื่อเป็นแนวทางในการส่งเสริมการท่องเที่ยวระหว่างอาเซียน – อินเดีย ดังนี้
การนำเสนอข้อริเริ่มของไทยและข้อเสนอแนะในการพัฒนาและส่งเสริมการท่องเที่ยวอย่างยั่งยืนและมีความรับผิดชอบ
การส่งเสริมการพัฒนาทักษะและองค์ความรู้ที่จำเป็นในการพัฒนาการตลาดท่องเที่ยวกับอินเดีย และแจ้งให้ที่ประชุมทราบว่าการท่องเที่ยวแห่งประเทศไทย จะเป็นเจ้าภาพจัดการประชุม “ASAEN – India Forum: Journey of Opportunities” ในช่วงปี พ.ศ. 2568 และขอเชิญชวนประเทศสมาชิกอาเซียน รวมถึงผู้มีส่วนได้ส่วนเสียเข้าร่วม Forum ดังกล่าว เพื่อยกระดับขีดความสามารถในการแข่งขันการท่องเที่ยวอาเซียน - อินเดีย
ประเทศไทย โดยกรมการท่องเที่ยว เล็งเห็นถึงความสำคัญของการใช้ภาษาฮินดีเพื่อการท่องเที่ยว และได้มีแผนจัดการฝึกอบรมทักษะภาษาฮินดีให้กับบุคลากรด้านการท่องเที่ยว ซึ่งถือว่าเป็นหนึ่งในกิจกรรมเฉลิมฉลองการท่องเที่ยว อาเซียน – อินเดีย
การส่งเสริมการท่องเที่ยวแบบ Two – way Tourism ซึ่งปัจจุบันนักท่องเที่ยวชาวอินเดียเดินทางท่องเที่ยวในอาเซียนเพิ่มมากขึ้น และส่งเสริมให้นักท่องเที่ยวอาเซียนเดินทางท่องเที่ยวในอินเดียเพิ่มขึ้นด้วย จึงเห็นควรให้อินเดียทำการตลาดในอาเซียน ภายใต้การจัดกิจกรรมส่งเสริมการท่องเที่ยวอาเซียนให้เป็นที่รับรู้ของตลาดนักท่องเที่ยวชาวอินเดียมากขึ้น รวมถึงพิจารณาเพิ่มเที่ยวบินตรง และการจัดทำแพ็คเกจการท่องเที่ยวไปยังเมืองหลักและเมืองรองของอินเดีย และอาเซียน
สำหรับการประชุมรัฐมนตรีท่องเที่ยวอาเซียน-อินเดีย ครั้งที่ 13 ครั้งหน้า จะจัดขึ้นในช่วงเดือนมกราคม 2569 ณ เมืองเซบู สาธารณรัฐฟิลิปปินส์

ที่มา : https://www.thaigov.go.th/news/contents/details/92586