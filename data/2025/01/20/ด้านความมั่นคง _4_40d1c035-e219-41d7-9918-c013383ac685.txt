รัฐบาลไทย-ข่าวทำเนียบรัฐบาล-"อนุทิน" นำคณะร่วมการประชุมนานาชาติว่าด้วยความปลอดภัยและการป้องกันอาชญากรรมทางไซเบอร์ (AISSE'25) ณ เมืองปูตราจายา ประเทศมาเลเซีย


วันจันทร์ที่ 20 มกราคม 2568
20/01/2568
พิมพ์
"อนุทิน" นำคณะร่วมการประชุมนานาชาติว่าด้วยความปลอดภัยและการป้องกันอาชญากรรมทางไซเบอร์ (AISSE'25) ณ เมืองปูตราจายา ประเทศมาเลเซีย
"อนุทิน" นำคณะร่วมการประชุมนานาชาติว่าด้วยความปลอดภัยและการป้องกันอาชญากรรมทางไซเบอร์ (AISSE'25) ณ เมืองปูตราจายา ประเทศมาเลเซีย
น.ส.ไตรศุลี ไตรสรณกุล เลขานุการ รมว.มหาดไทย และโฆษกกระทรวงมหาดไทย เปิดเผยว่า วันนี้ (20 ม.ค. 68) เวลา 09.00 น. (ตามเวลาท้องถิ่นของประเทศมาเลเซียซึ่งเร็วกว่าประเทศไทย 1 ชั่วโมง) นายอนุทิน ชาญวีรกูล รองนายกรัฐมนตรีและรมว.มหาดไทย ร่วมเป็นเกียรติในพิธีเปิดการประชุมนานาชาติว่าด้วยความปลอดภัยและการป้องกันอาชญากรรมทางไซเบอร์ ประจำปี 2568 (Asia International Security Summit & Expo 2025 (AISSE'25) และงาน Cybercrime Prevention Summit 2025 (CYDES 2025)) ซึ่งมี ดาโต๊ะ เซอรี ด็อกเตอร์ อาห์หมัด ซาฮีด ฮามีดี รองนายกรัฐมนตรีของมาเลเซีย เป็นประธาน ดาตุก เซอรี ไซฟุดดิน นาซูเดียน บิน อิซมาอิล รมว.มหาดไทยของมาเลเซีย พร้อมด้วย ฮัลบี บิน โมฮัมมัด ยุซซฟ รมว.กลาโหมของบรูไน และเจ้าหน้าที่ระดับสูงของมาเลเซีย ร่วมในพิธี ณ ศูนย์การประชุมนานาชาติปูตราจายา ประเทศมาเลเซีย
โอกาสนี้ นายอรรษิษฐ์ สัมพันธรัตน์ ปลัดกระทรวงมหาดไทย นายไชยวัฒน์ จุนถิระพงศ์ อธิบดีกรมการปกครอง น.ส.ลดา ภู่มาศ เอกอัครราชทูต ณ กรุงกัวลาลัมเปอร์ และ พล.ต.อ.ธัชชัย ปิตะนีละบุตร จเรตำรวจแห่งชาติ ร่วมในงานด้วย
ภายในงาน นายอนุทิน ได้เยี่ยมชมนิทรรศการ อาทิ Smart Weapon Storage :SWS นวัตกรรมระบบจัดเก็บอาวุธ ด้วยระบบข้อมูลอัตลักษณ์บุคคล, การรักษาความมั่นคงปลอดภัยด้วย AI, และการพัฒนาการดูแลความมั่นคงปลอดภัยของหน่วยงานประเทศมาเลเซีย
นายอนุทิน กล่าวว่า โลกปัจจุบันเป็นยุคของไซเบอร์ เป็นโลกที่มีแต่เรื่องเทคโนโลยีดิจิทัล ซึ่งมีการพัฒนาด้วยการนำเทคโนโลยีดิจิทัลมาใช้ประโยชน์มากมายมหาศาล แต่ขณะเดียวกันก็มีผู้นำเทคโนโลยีดังกล่าวมาใช้ในการทำสิ่งผิดกฎหมายด้วย ที่เรียกว่าอาชญากรรมทางไซเบอร์หรืออาชญากรรมทางดิจิทัล ซึ่งประเทศไทยเราก็ได้เริ่มพัฒนาระบบต่าง ๆ เพื่อที่จะป้องกันปราบปรามอาชญากรรมทางดิจิทัลให้มากที่สุดมาระยะหนึ่งแล้ว
"มาเลเซียได้จัดนิทรรศการที่เป็นมหกรรมรวมการที่จะต่อสู้และป้องกันอาชญากรรมทางไซเบอร์ ซึ่งรัฐบาลมาเลเซียโดยกระทรวงมหาดไทยมาเลเซียได้เชิญกระทรวงมหาดไทยให้มาร่วมประชุมและร่วมในงานนี้ด้วย เพราะเรามีข้อตกลงความร่วมมือกับรัฐบาลมาเลเซียมากมาย ในฐานะประเทศเพื่อนบ้าน และการร่วมกันแก้ปัญหาความไม่สงบในพื้นที่จังหวัดชายแดนภาคใต้ ที่ผู้ก่อความไม่สงบได้หันมาใช้เทคโนโลยีในการดำเนินการของเขา และเราจะต้องตามเขาให้ทัน" นายอนุทิน กล่าว
นายอนุทิน กล่าวว่า การเดินทางมาประเทศมาเลเซียในวันนี้ได้ประโยชน์มากมาย ทำให้ได้เห็นเทคโนโลยีหลาย ๆ อย่างที่ได้รับการพัฒนาขึ้นมาโดยตลอด ซึ่งเราสามารถนำไปใช้เป็นเครื่องมือทางเทคโนโลยีใหม่หรือนำไปประยุกต์ต่อยอดสิ่งที่เรามีอยู่ โดยตนยังได้สอบถามท่านจเรตำรวจแห่งชาติ ทำให้ทราบว่า สำนักงานตำรวจแห่งชาติ ได้ยกระดับการป้องกันอาชญากรรมและติดตามจับกุมผู้กระทำผิดกฎหมายด้วยระบบดิจิทัลไประดับหนึ่งแล้ว แต่ก็ยังไม่ทันเทคโนโลยีที่มีพลวัตยกระดับอยู่ตลอดเวลา เราจึงต้องมาตามให้ทัน
"กรมการปกครอง กระทรวงมหาดไทย เป็นหน่วยงานที่มีความสำคัญในการดูแลความสงบสุขและความเรียบร้อยปลอดภัยให้กับประชาชนในท้องที่ต่าง ๆ ทั่วประเทศ รวมถึงการบังคับใช้กฎหมายว่าด้วยอาวุธปืนและสิ่งเทียมอาวุธ การเป็นศูนย์กลางด้านการทะเบียนราษฎร ที่เราจะต้องใช้เทคโนโลยีเหล่านี้ให้เท่าทันกับบรรดาผู้ที่ต้องการสร้างความไม่สงบ และผู้ลักลอบกระทำผิดกฎหมาย เพื่อประโยชน์ของประชาชนและความมั่นคงปลอดภัยของประเทศชาติ" นายอนุทิน กล่าว
ทางด้าน ดาโต๊ะ เซอรี ด็อกเตอร์ อาห์หมัด ซาฮีด ฮามีดี รองนายกรัฐมนตรีของมาเลเซีย ได้กล่าวถึงความท้าทายของอาชญากรรมสมัยใหม่ที่ประเทศสมาชิกอาเซียนและทุกประเทศทั่วโลกต้องปรับตัวกับพลวัตความเปลี่ยนแปลง ว่า ปัจจุบัน AI ไม่เป็นเพียงเครื่องมือ แต่ได้ยกระดับเป็นมากกว่านั้น มาเลเซียในฐานะหนึ่งในประเทศสมาชิกอาเซียนและประชาคมโลกได้เล็งเห็นถึงความสำคัญของเรื่องดังกล่าว จึงเป็นที่มาของการเชื้อเชิญประเทศและองค์กรต่าง ๆ มาร่วมเป็นภาคีในการขับเคลื่อนการจัดการและการป้องกันปัญหาดังกล่าว เพื่อสร้างสันติภาพให้กับโลกใบนี้ร่วมกัน

ที่มา : https://www.thaigov.go.th/news/contents/details/92587