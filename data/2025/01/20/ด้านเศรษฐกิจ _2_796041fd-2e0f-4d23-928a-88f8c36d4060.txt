รัฐบาลไทย-ข่าวทำเนียบรัฐบาล-กรมทางหลวงชนบท เปิดใช้สะพานมิตรภาพนาจะหลวย - น้ำยืน เชื่อมสองตำบล ร่นระยะทาง บรรเทาความเดือดร้อนให้ประชาชนอย่างยั่งยืน


วันจันทร์ที่ 20 มกราคม 2568
กรมทางหลวงชนบท เปิดใช้สะพานมิตรภาพนาจะหลวย - น้ำยืน เชื่อมสองตำบล ร่นระยะทาง บรรเทาความเดือดร้อนให้ประชาชนอย่างยั่งยืน
....
นายมนตรี เดชาสกุลสม อธิบดีกรมทางหลวงชนบท กระทรวงคมนาคม เปิดเผยว่า กรมทางหลวงชนบท (ทช.) ได้ดำเนินโครงการก่อสร้างสะพานข้ามลำห้วยหลวง อำเภอนาจะหลวย จังหวัดอุบลราชธานี ปัจจุบันก่อสร้างแล้วเสร็จ และเปิดให้ใช้สัญจรแล้ว โดยประชาชนในพื้นที่มีมติให้สะพานมีชื่อว่า “สะพานมิตรภาพนาจะหลวย - น้ำยืน” ใช้งบประมาณ 51.327 ล้านบาท เนื่องจากเดิมประชาชนได้รับความเดือดร้อนเป็นอย่างมาก ต้องเดินทางอ้อมเป็นระยะทางกว่า 17 กิโลเมตร ทช. จึงก่อสร้างสะพานฯ เพื่อบรรเทาความเดือดร้อน ส่งเสริมคุณภาพชีวิตที่ดีให้ประชาชนสองตำบลให้สามารถเดินทางได้อย่างสะดวก รวดเร็ว ปลอดภัย โดยเชื่อมระหว่างบ้านโนนเจริญ ตำบลบ้านตูม อำเภอนาจะหลวย ไปยังบ้านคำระหงส์ ตำบลโดมประดิษฐ์ อำเภอน้ำยืน จังหวัดอุบลราชธานี นอกจากนี้ ยังเป็นเส้นทางการขนส่งสินค้าทางการเกษตรของประชาชนในพื้นที่และบริเวณใกล้เคียง ตลอดจนสามารถแบ่งเบาปริมาณการจราจรบนถนนสายหลักสามารถใช้เป็นทางเลี่ยงจาก ทล.2248 ได้อีกทางหนึ่ง

ที่มา : https://www.thaigov.go.th/news/contents/details/92581