รัฐบาลไทย-ข่าวทำเนียบรัฐบาล-​ด่วน ! กรมการจัดหางาน รับสมัครทำงานเกษตรตามฤดูกาลเกาหลี 50 อัตรา เงินเดือนกว่า 4.9 หมื่น


วันจันทร์ที่ 20 มกราคม 2568
20/01/2568
พิมพ์
​ด่วน ! กรมการจัดหางาน รับสมัครทำงานเกษตรตามฤดูกาลเกาหลี 50 อัตรา เงินเดือนกว่า 4.9 หมื่น
กรมการจัดหางาน กระทรวงแรงงาน เปิดรับสมัครคนงานเพื่อไปทำงานภาคเกษตรตามฤดูกาล ตำแหน่ง คนงานเกษตร 50 อัตรา รายได้ 4.9 หมื่นบาท สัญญา 8 เดือน สมัครด่วนตั้งแต่บัดนี้ถึง 23 มกราคมนี้ ที่เว็บไซต์ toea.doe.go.th
นายสมชาย มรกตศรีวรรณ อธิบดีกรมการจัดหางาน เปิดเผยว่า กรมการจัดหางาน เปิดรับสมัครคนไทยไปทำงานภาคเกษตรตามฤดูกาลในอำเภอชังซอง จังหวัดชอลลานัม สาธารณรัฐเกาหลี ตำแหน่งคนงานภาคเกษตรตามฤดูกาล จำนวน 50 อัตรา เพศชาย 24 อัตรา เพศหญิง 26 อัตรา เงินเดือน 2,096,270 วอนต่อเดือน หรือประมาณ 49,262 บาท (อัตราแลกเปลี่ยนเงินวันที่ 13 มกราคม 2568) มีระยะเวลาการจ้างงาน 8 เดือน สำหรับผู้สนใจสามารถสมัครทางเว็บไซต์ toea.doe.go.th โดยลงทะเบียนระบบอิเล็กทรอนิกส์การบริหารแรงงานไทยไปต่างประเทศ กรอกข้อมูลเพื่อลงทะเบียนคนหางาน และดำเนินการสมัครไปทำงาน โดยเลือกหัวข้อ “สมัครไปทำงานโดยรัฐจัดส่ง” และเลือกรายการ “รับสมัครคนหางานเพื่อไปทำงานภาคเกษตรตามฤดูกาลในอำเภอชังซอง จังหวัดชอลลานัม สาธารณรัฐเกาหลี” สมัครได้ตั้งแต่บัดนี้ถึง 23 มกราคม 2568 ตลอด 24 ชั่วโมง
นายสมชาย กล่าวว่า สำหรับคุณสมบัติคนหางานเพื่อไปทำงานภาคเกษตรตามฤดูกาลในอำเภอชังซอง จังหวัด
ชอลลานัม สาธารณรัฐเกาหลี มีดังนี้
1. เพศชายและเพศหญิง อายุ 20 -39 ปีบริบูรณ์
2. เป็นแรงงานเกษตรชาวไทยที่อาศัยอยู่ในจังหวัดชัยภูมิ หรือจังหวัดมหาสารคาม มาไม่น้อยกว่า 1 ปี และต้องมีประสบการณ์ด้านการเกษตรไม่น้อยกว่า 1 ปี
3. ร่างกายสมบูรณ์ สุขภาพแข็งแรง
4. ไม่เป็นโรคติดต่อ เช่น วัณโรค ซิฟิลิส ไวรัสตับอักเสบบี หรือเป็นผู้ติดยาเสพติด
5. ไม่มีภาวะตาบอดสี
6. ไม่มีประวัติอาชญากรรม หรือมีประวัติเข้าเมืองและพำนักผิดกฎหมายในสาธารณรัฐเกาหลี ไม่เป็นคนที่ให้กำเนิดบุตรไม่เกิน 1 ปี หรืออยู่ระหว่างการตั้งครรภ์ ไม่เป็นบุคคลที่ถูกห้ามเดินทางเข้าสาธารณรัฐเกาหลี
“การรับสมัครเพื่อไปทำงานภาคเกษตรฤดูกาลในอำเภอชังซอง จังหวัดชอลลานัม สาธารณรัฐเกาหลี เป็นการจัดส่งไปทำงานโดยวิธีรัฐจัดส่งเท่านั้น คนหางานไม่ต้องสอบภาษาเกาหลี ไม่ต้องเสียค่าบริการใด ๆ ทั้งสิ้น ผู้ที่ได้รับการคัดเลือกให้ไปทำงานจ่ายเพียงค่าใช้จ่ายที่จำเป็น ได้แก่ ค่าทำหนังสือเดินทาง (กรณียังไม่มี) ค่าตรวจสุขภาพและตรวจสารเสพติด ค่าตรวจประวัติอาชญากรรม ค่าเดินทางไปสนามบิน ค่าโดยสารเครื่องบินไป - กลับ ค่าประกัน การเดินทาง และค่าสมัครสมาชิกกองทุนเพื่อช่วยเหลือคนหางานไปทำงานในต่างประเทศ รวมค่าใช้จ่ายประมาณ 35,000 บาท หากมีผู้แอบอ้างว่าสามารถช่วยเหลือในการจัดหาและส่งแรงงานภาคเกษตรตามฤดูกาลไปทำงานในสาธารณรัฐเกาหลีได้ โปรดอย่าหลงเชื่อ ขอให้แจ้งและตรวจสอบข้อมูลกับกรมการจัดหางานก่อน” นายสมชาย กล่าว
ทั้งนี้ หากมีข้อสงสัยสามารถสอบถามรายละเอียดเพิ่มเติมได้ที่สำนักงานจัดหางานจังหวัดทุกจังหวัด สำนักงานจัดหางานกรุงเทพมหานครพื้นที่ 1 – 10 หรือที่กองบริหารแรงงานไทยไปต่างประเทศ ทางโทรศัพท์หมายเลข 02 245 1034 หรือสายด่วนกระทรวงแรงงาน โทร. 1506 กด 2 กรมการจัดหางาน หรือสายด่วนกรมการจัดหางาน โทร. 1694

ที่มา : https://www.thaigov.go.th/news/contents/details/92585