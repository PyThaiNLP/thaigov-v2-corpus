รัฐบาลไทย-ข่าวทำเนียบรัฐบาล-ปลัด พม. ย้ำช่วยกันสร้างให้ทุกวันเป็นวันของเด็ก ดึงเครือข่ายจัดงานวันเด็กแห่งชาติ 2568 ที่ชุมชนคลองเปรมประชากร


วันจันทร์ที่ 20 มกราคม 2568
ปลัด พม. ย้ำช่วยกันสร้างให้ทุกวันเป็นวันของเด็ก ดึงเครือข่ายจัดงานวันเด็กแห่งชาติ 2568 ที่ชุมชนคลองเปรมประชากร
ปลัด พม. ย้ำช่วยกันสร้างให้ทุกวันเป็นวันของเด็กดึงเครือข่ายจัดงานวันเด็กแห่งชาติ 2568 ที่ชุมชนคลองเปรมประชากร
วันที่ 19 มกราคม 2568 ที่ชุมชนคลองเปรมประชากร เขตจตุจักร กรุงเทพฯ นายอนุกูล ปีดแก้ว ปลัดกระทรวงการพัฒนาสังคมและความมั่นคงของมนุษย์ (ปลัด พม.) เป็นประธานเปิดงานวันเด็กแห่งชาติ ประจำปี 2568 ภายใต้กิจกรรม “ให้ทุกวันเป็นวันของเด็ก” โดยมี นางอภิญญา ชมภูมาศ อธิบดีกรมกิจการเด็กและเยาวชน กล่าวรายงาน พร้อมด้วย คณะผู้บริหารกระทรวง พม. ผู้บริหารสำนักงานเขตจตุจักร กรุงเทพมหานคร ผู้แทนภาคีเครือข่ายด้านเด็ก เด็กและผู้ปกครองในชุมชน เข้าร่วมงาน ซึ่งประกอบบูธกิจกรรมสำหรับเด็กและครอบครัวจากหน่วยงานสังกัด ดย. สภาเด็กและเยาวชนแห่งประเทศไทย  บริษัทเมืองไทยประกันชีวิต จำกัด (มหาชน) บริษัท บิ๊กซี ซูเปอร์เซ็นเตอร์ จำกัด (มหาชน) และสถาบันบอร์ดเกมเพื่อการเรียนรู้ อีกทั้ง กิจกรรมการแสดงความสามารถของเด็กๆ กิจกรรมร่วมสนุกแจกของรางวัล และ บริการเครื่องดื่ม อาหารฟรี
ด้วยคณะรัฐมนตรี มีมติเมื่อวันที่ 5 กุมภาพันธ์ 2507 เห็นชอบการกำหนดให้วันเสาร์ที่ 2 ของเดือนมกราคมของทุกปีเป็นวันเด็กแห่งชาติ ซึ่งกระทรวงการพัฒนาสังคมและความมั่นคงของมนุษย์ (พม.) โดยกรมกิจการเด็กและเยาวชน (ดย.) ได้ขับเคลื่อนงานส่งเสริมศักยภาพ คุ้มครองพิทักษ์สิทธิ และจัดสวัสดิการสำหรับเด็กและเยาวชนทุกคนของประเทศ เพื่อให้เด็กและเยาวชนสามารถเติบโตในสภาพแวดล้อมที่ปลอดภัย สร้างสรรค์ มีศักยภาพและความสามารถในการเติบโตเป็นกำลังสำคัญในการพัฒนาประเทศในอนาคต ซึ่งวันนี้ ได้กำหนดจัดงานวันเด็กแห่งชาติ ประจำปี 2568 ภายใต้กิจกรรม “ให้ทุกวันเป็นวันของเด็ก” ณ ชุมชนคลองเปรมประชากร
นายอนุกูล กล่าวว่า การให้ทุกวันเป็นวันของเด็ก เป็นทุกวันที่จะสร้างการเรียนรู้ สร้างพลังใจที่แข็งแกร่ง และสร้างพลังกายที่แข็งแรงนั้น เด็กๆ จะสามารถเติบโตเป็นคนที่ดี คนเก่ง คนที่รู้หน้าที่ รู้สิทธิของตนเองและไม่ละเมิดสิทธิผู้อื่น อีกทั้งสร้างสังคมดีให้กับประเทศไทย โดยเริ่มต้นตั้งแต่ในครอบครัว และภาคส่วนต่างๆ ต้องร่วมด้วยช่วยกันและไม่ใช่แค่วันนี้วันเดียว ขอให้ทุกคนได้ร่วมกันทำทุกวันให้เป็นวันของเด็กจริงๆ ทั้งนี้ ขอให้เด็กทุกคนได้เชื่อมั่นในตัวเองว่า เราสามารถพัฒนาศักยภาพของเราได้ สามารถสร้างอนาคตได้ในแบบที่เราเลือกเป็นตัวของเราเอง  ซึ่งผู้ใหญ่ทุกคนพร้อมที่จะสนับสนุนให้เด็กได้ก้าวไปสู่การเติบโตอย่างมีคุณภาพ ตามคำขวัญวันเด็กแห่งชาติ ประจำปี 2568 ของนายกรัฐมนตรี “ทุกโอกาสคือการเรียนรู้ พร้อมปรับสู่อนาคตที่เลือกเอง”
#ข่าวพม #พม #ศรส #esshelpme #5x5ฝ่าวิกฤติประชากร #พมหนึ่งเดียว #วราวุธศิลปอาชา
#ศบปภ #งานวันเด็ก #ชุมชนคลองเปรมประชากร #วันเด็กแห่งชาติ

ที่มา : https://www.thaigov.go.th/news/contents/details/92577