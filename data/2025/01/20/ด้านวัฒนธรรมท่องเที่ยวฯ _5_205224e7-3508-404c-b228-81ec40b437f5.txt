รัฐบาลไทย-ข่าวทำเนียบรัฐบาล-รมว. กก. ร่วมลงนาม Implementation Program ร่วมกับ รมต. ท่องเที่ยวฟิลิปปินส์


วันจันทร์ที่ 20 มกราคม 2568
รมว. กก. ร่วมลงนาม Implementation Program ร่วมกับ รมต. ท่องเที่ยวฟิลิปปินส์
รมว. กก. ร่วมลงนาม Implementation Program ร่วมกับ รมต. ท่องเที่ยวฟิลิปปินส์
เมื่อวันที่ 19 มกราคม 2568 เวลา 18.45 น. นายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา ได้ร่วมลงนามโครงการการดำเนินงาน (Implementation Program) ของความตกลงว่าด้วยความร่วมมือด้านการท่องเที่ยวระหว่างกระทรวงการท่องเที่ยวและกีฬาและกระทรวงการท่องเที่ยวฟิลิปปินส์ ปี พ.ศ. 2568 – 2573 ร่วมกับนางคริสตินา การ์เซีย ฟราสโก รัฐมนตรีว่าการกระทรวงการท่องเที่ยวฟิลิปปินส์ ณ โรงแรมฮิลตัน ยะโฮร์บาห์รู เมืองยะโฮร์บาห์รู ประเทศมาเลเซีย
โครงการการดำเนินงาน (Implementation Program) ของความตกลงว่าด้วยความร่วมมือด้านการท่องเที่ยวระหว่างกระทรวงการท่องเที่ยวและกีฬาและกระทรวงการท่องเที่ยวฟิลิปปินส์ ปี พ.ศ. 2568 – 2573 มีสาระสำคัญมุ่งส่งเสริมความร่วมมือด้านการท่องเที่ยวของทั้งสองประเทศ การแลกเปลี่ยนแนวทางปฏิบัติที่ดีที่สุด การพัฒนาและการฝึกอบรมทรัพยากรมนุษย์ การแลกเปลี่ยนข้าราชการและเจ้าหน้าที่ การส่งเสริมการท่องเที่ยวและการตลาดร่วมกัน ซึ่งจะเป็นประโยชน์ต่อการสร้างเสริมความสัมพันธ์อันดีระหว่างประชาชนของทั้งสองประเทศ
ทั้งนี้ ในปี พ.ศ. 2568 ไทยยินดีเป็นเจ้าภาพจัดการฝึกอบรมและพัฒนาบุคลากรด้านการท่องเที่ยว ไทย – ฟิลิปปินส์ โดยผลักดันการแลกเปลี่ยนข้าราชการและเจ้าหน้าที่เพื่อเสริมสร้าง ความสามารถในการแลกเปลี่ยนแนวทางปฏิบัติที่ดีที่สุด รวมถึงด้านการพัฒนาและการฝึกอบรมทรัพยากรมนุษย์ และการเชิญผู้เชี่ยวชาญร่วมบรรยายด้านการท่องเที่ยวร่วมกัน โดยเฉพาะการยกระดับบทบาทสตรีในภาคการท่องเที่ยว และการส่งเสริมความยั่งยืนด้านการท่องเที่ยวระหว่างทั้งสองประเทศต่อไป

ที่มา : https://www.thaigov.go.th/news/contents/details/92569