รัฐบาลไทย-ข่าวทำเนียบรัฐบาล-ผู้ว่าฯ ชลบุรี เปิดศูนย์ดำรงธรรมจังหวัดชลบุรี (ส่วนแยก) ในห้างดังเพิ่มช่องทางให้บริการประชาชน


วันอาทิตย์ที่ 19 มกราคม 2568
19/01/2568
พิมพ์
ผู้ว่าฯ ชลบุรี เปิดศูนย์ดำรงธรรมจังหวัดชลบุรี (ส่วนแยก) ในห้างดังเพิ่มช่องทางให้บริการประชาชน
ผู้ว่าฯ ชลบุรี เปิดศูนย์ดำรงธรรมจังหวัดชลบุรี (ส่วนแยก) ในห้างดังเพิ่มช่องทางให้บริการประชาชน
เมื่อวานนี้ (วันเสาร์ที่ 18 มกราคม 2568) เวลา 11.00 น. ณ บริเวณหน้าร้านแมคโดนัลด์ ชั้น 1 ศูนย์การค้าเซ็นทรัลชลบุรี ตำบลเสม็ด อำเภอเมืองชลบุรี จังหวัดชลบุรี นายธวัชชัย ศรีทอง ผู้ว่าราชการจังหวัดชลบุรี เป็นประธานในพิธีเปิดโครงการจัดตั้ง "ศูนย์ดำรงธรรมจังหวัดชลบุรี (ส่วนแยก)" โดยมี นายอดิเรก อุ่นโอสถ รองผู้ว่าราชการจังหวัดชลบุรี น.ส.อสิตรา รัตตะมณี หัวหน้าสำนักงานจังหวัดชลบุรี หัวหน้าส่วนราชการ ผู้บริหารศูนย์การค้าเซ็นทรัลชลบุรี ผู้บริหารท้องที่/ท้องถิ่น และเจ้าหน้าที่ที่เกี่ยวข้องร่วมในพิธี
จังหวัดชลบุรี มีแนวคิดในการปรับปรุงบทบาทการปฏิบัติงานของศูนย์ดำรงธรรมจังหวัดชลบุรี ซึ่งปัจจุบันมีสถานที่ตั้งอยู่ที่ศาลากลางจังหวัดชลบุรี ให้เป็นไปในเชิงรุกมากกว่าเชิงรับ อันจะเป็นการเพิ่มช่องทางการให้บริการประชาชน ให้สอดคล้องกับสถานการณ์ปัจจุบัน ที่เปลี่ยนแปลงไปเพื่อให้ "ทันโลก ทันสมัย และทันท่วงที" ตามนโยบายนายอนุทิน ชาญวีรกุล รองนายกรัฐมนตรี และรัฐมนตรีว่าการกระทรวงมหาดไทย โดยยึดประชาชนเป็นศูนย์กลางไม่ต้องรอให้ประชาชนเข้ามาติดต่อขอรับบริการ หรือร้องขอความช่วยเหลือที่ศูนย์ราชการจังหวัดเท่านั้น จังหวัดชลบุรีจึงได้จัดตั้งศูนย์ดำรงธรรมจังหวัดชลบุรี (ส่วนแยก) และได้รับความร่วมมือจากศูนย์การค้าเซ็นทรัลชลบุรี ซึ่งมีประชาชนมาใช้บริการเป็นจำนวนมาก เป็นที่ตั้งของศูนย์ดำรงธรรมจังหวัดชลบุรี (ส่วนแยก) ขึ้น
สำหรับ ศูนย์ดำรงธรรมจังหวัดชลบุรี (ส่วนแยก) จัดตั้งขึ้น ณ บริเวณ ชั้น G ศูนย์การค้าเซ็นทรัลชลบุรี เปิดให้บริการประชาชนในทุกวันเสาร์และวันอาทิตย์ ตั้งแต่เวลา 10.00 - 16.30 น. ซึ่งเป็นอีกหนึ่งช่องทางในการให้บริการประชาชน นอกจากนี้ ศูนย์ดำรงธรรมจังหวัดชลบุรี ยังมีช่องทางในการให้บริการประชาชนอีกหลายช่องทาง อาทิ สายด่วน 1567 โทรฟรีไม่เสียค่าใช้จ่าย ตลอด 24 ชั่วโมง ระบบเว็บไซต์ศูนย์ดำรงธรรมจังหวัดชลบุรี ระบบเว็บไซต์สายตรงผู้ว่าราชการจังหวัดชลบุรี ระบบศูนย์ดำรงธรรม กระทรวงมหาดไทย ระบบจัดการเรื่องราวร้องทุกข์ สำนักงานปลัดสำนักนายกรัฐมนตรี (สปน.) อีเมลล์ รวมถึงเฟสบุ๊คผู้ว่าราชการจังหวัดชลบุรี (นายธวัชชัย ศรีทอง) ด้วย

ที่มา : https://www.thaigov.go.th/news/contents/details/92556