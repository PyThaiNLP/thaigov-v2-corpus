รัฐบาลไทย-ข่าวทำเนียบรัฐบาล-"อนุทิน" หารือ รมว.มหาดไทย มาเลเซีย กระชับความร่วมมือเศรษฐกิจ ความมั่นคงเพื่อประโยชน์ประชาชน 2 ประเทศ


วันจันทร์ที่ 20 มกราคม 2568
20/01/2568
พิมพ์
"อนุทิน" หารือ รมว.มหาดไทย มาเลเซีย กระชับความร่วมมือเศรษฐกิจ ความมั่นคงเพื่อประโยชน์ประชาชน 2 ประเทศ
"อนุทิน" หารือ รมว.มหาดไทย มาเลเซีย กระชับความร่วมมือเศรษฐกิจ ความมั่นคงเพื่อประโยชน์ประชาชน 2 ประเทศ
น.ส.ไตรศุลี ไตรสรณกุล เลขานุการ รมว.มหาดไทย และโฆษกกระทรวงมหาดไทย เปิดเผยว่า วันนี้ (20 ม.ค. 68) เวลา 14.30 น. (ตามเวลาท้องถิ่นของประเทศมาเลเซียซึ่งเร็วกว่าประเทศไทย 1 ชั่วโมง) นายอนุทิน ชาญวีรกูล รองนายกรัฐมนตรีและรมว.มหาดไทย เข้าคารวะและหารือข้อราชการร่วมกับ ดาตุก เซอรี ไซฟุดดิน นาซูเดียน บิน อิซมาอิล รมว.มหาดไทย ของมาเลเซีย ณ Suite Negara ศูนย์การประชุมนานาชาติปูตราจายา ประเทศมาเลเซีย
ในการหารือ รมว.มหาดไทยของมาเลเซียได้กล่าวขอบคุณ นายอนุทิน และคณะ ที่ได้เดินทางมาเยือนมาเลเซีย เพื่อเข้าร่วมการประชุมนานาชาติว่าด้วยความปลอดภัยและการป้องกันอาชญากรรมทางไซเบอร์ตามคำเชิญของกระทรวงมหาดไทยมาเลเซีย ขณะที่นายอนุทิน ได้แสดงความชื่นชมรมว.มหาดไทย มาเลเซีย ที่สามารถจัดการประชุมฯ ได้น่าสนใจ แสดงถึงความทันสมัยของเทคโนโลยีการป้องกันอาชญากรรมและแก้ไขปัญหาที่สอดคล้องกับสภาพการณ์ปัจจุบัน
น.ส.ไตรศุลี กล่าวว่า ไทยและมาเลเซียเป็นมิตรประเทศที่มีความสัมพันธ์อันดียาวนานถึง 67 ปี การเดินทางมาเยือนในครั้งนี้นายอนุทิน ได้หารือกับรมว.มหาดไทย ของมาเลเซีย ในประเทศที่หลากหลาย เพื่อประโยชน์ของประชาชนทั้ง 2 ประเทศ อาทิ 1) การส่งเสริมการท่องเที่ยวตามนโยบาย "6 ประเทศ, 1 เป้าหมาย" (6 countries, 1 destination) ได้แก่ ไทย มาเลเซีย กัมพูชา เวียดนาม ลาว และเมียนมา ภายหลังจาก น.ส.แพทองธาร ชินวัตร นายกรัฐมนตรี และดาโตะ เซอรี อันวาร์ อิบราฮิม นายกรัฐมนตรีมาเลเซีย ได้หารือกันเมื่อวันที่ 16 ธ.ค. 67 ที่ผ่านมา โดยทางกระทรวงมหาดไทยมาเลเซียเห็นพ้องกับนโยบายดังกล่าว ซึ่งจะส่งเสริมทั้งการท่องเที่ยวระหว่างไทย-มาเลเซีย และการท่องเที่ยวในภูมิภาค
2) ข้อเสนอการยกเลิกประทับตราในหนังสือผ่านแดนบริเวณจุดผ่านแดนถาวรไทย-มาเลเซีย เพื่ออำนวยความสะดวกในการเดินทางเข้าออกของประชาชนทั้ง 2 ประเทศ อันจะช่วยกระตุ้นเศรษฐกิจ ซึ่งเรื่องดังกล่าวต้องอาศัยความร่วมมือหลายหน่วยงาน โดยกระทรวงมหาดไทย จะได้เร่งขับเคลื่อนเพื่อประโยชน์ของประชาชนทั้ง 2 ประเทศ 3) การก่อสร้างสะพานคู่ขนานข้ามแม่น้ำโก-ลก แห่งที่ 2 เพื่อส่งเสริมการเชื่อมโยงและการแลกเปลี่ยนระหว่างประชาชนของทั้ง 2 ประเทศ โดยทั้งไทยและมาเลเซียเห็นพ้องกันในการดำเนินการเพื่อหนุนเสริมการท่องเที่ยวระหว่างกันและกระตุ้นการค้าและการลงทุน และ 4) การสร้างถนนเชื่อมต่อด่านสะเดาแห่งใหม่และด่านบูกิตกายูฮีตัม มาเลเซีย โดยอยู่ระหว่างการดำเนินการตามระเบียบ/กฎหมายของทั้ง 2 ประเทศ
น.ส.ไตรศุลี กล่าวว่า การหารือของ 2 ฝ่ายยังมีคณะเจ้าหน้าที่ระดับสูงของไทยเข้าร่วมหารือ ได้แก่ นายอรรษิษฐ์ สัมพันธรัตน์ ปลัดกระทรวงมหาดไทย นายไชยวัฒน์ จุนถิระพงศ์ อธิบดีกรมการปกครอง น.ส.ลดา ภู่มาศ เอกอัครราชทูต ณ กรุงกัวลาลัมเปอร์ น.ส.อรอุมา วรแสน ผอ.กองการต่างประเทศ สนง.ปลัดกระทรวงมหาดไทย นายรอมดอน หะยีอาแว ผอ.สำนักกิจการความมั่นคงภายใน กรมการปกครอง ด้านเจ้าหน้าที่ระดับสูงของมาเลเซีย ได้แก่ ดาตุก อาวัง อลิก บิน เจอมาน เลขาธิการกระทรวงมหาดไทยของมาเลเซีย (เทียบเท่าปลัดกระทรวง) พร้อมด้วยคณะรองเลขาธิการกระทรวงมหาดไทยด้านต่าง ๆ ของมาเลเซีย

ที่มา : https://www.thaigov.go.th/news/contents/details/92595