รัฐบาลไทย-ข่าวทำเนียบรัฐบาล-“วราวุธ” จับมือ เดอะมอลล์กรุ๊ป สร้างร้อยยิ้ม ให้เด็ก เยาวชน ในความดูแลของ พม.


วันจันทร์ที่ 20 มกราคม 2568
“วราวุธ” จับมือ เดอะมอลล์กรุ๊ป สร้างร้อยยิ้ม ให้เด็ก เยาวชน ในความดูแลของ พม.
“วราวุธ” จับมือ เดอะมอลล์กรุ๊ป สร้างร้อยยิ้ม ให้เด็ก เยาวชน ในความดูแลของ พม.
วันที่ 20 ม.ค. 68 ที่ Kids Cinema เมเจอร์ ซีนีเพล็กซ์ ชั้น 3 เดอะมอลล์ไลฟ์สโตร์ บางกะปิ นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานในพิธีส่งมอบ M Smiling Box “กล่องสร้างยิ้ม อิ่มหัวใจ” เพื่อเป็นของขวัญเนื่องในโอกาสปีใหม่ 2568  ที่มอบให้กับเด็กและเยาวชนในสถานรองรับที่อยู่ในความดูแลของกระทรวง พม. ทั้งหมด 31 แห่งทั่วประเทศ โดยมี คุณวรลักษณ์ ตุลาภรณ์ ประธานเจ้าหน้าที่บริหาร กลุ่มการตลาด บริษัท เดอะมอลล์ กรุ๊ป จำกัด นางจตุพร โรจนพานิช รองปลัดกระทรวงการพัฒนาสังคมและความมั่นคงของมนุษย์ นางอภิญญา ชมภูมาศ อธิบดีกรมกิจการเด็กและเยาวชน นายธนสุนทร สว่างสาลี อธิบดีกรมกิจการผู้สูงอายุ และคณะผู้บริหารกระทรวง พม. ผู้บริหารเดอะมอลล์ กรุ๊ป จำกัด และบริษัทในเครือ เข้าร่วมงาน
นายวราวุธ กล่าวว่า ขอขอบคุณเดอะมอลล์กรุ๊ปจำกัด ที่ได้ส่งมอบกล่องสร้างยิ้มอิ่มหัวใจ 3,800 กล่อง ให้กับเด็กๆ ของกระทรวง พม. แสดงให้เห็นถึงศักยภาพของเดอะมอลล์กรุ๊ป ที่เป็นภาคธุรกิจที่ได้คำนึงถึงสังคม เป็นการประกอบธุรกิจที่ทำให้เมื่อใดที่เดอะมอลล์กรุ๊ปจะทำอะไรแล้ว บริษัทคู่ค้า ภาคประชาชน และลูกค้าจะให้การตอบรับและสนับสนุนเป็นอย่างดียิ่งเสมอมา ไม่ใช่แค่จำนวนที่ได้รับ ไม่ใช่แค่การให้ แต่เป็นความใส่ใจของผู้ให้กล่องแต่ละกล่องที่เด็กๆ ของกระทรวง พม. จะได้รับนั้น เป็นสิ่งที่น้องๆ แต่ละคนอยากจะได้รับ ซึ่งทุกคนจะได้รับสิ่งที่ต้องการ น้องๆ บางคน มีรายละเอียดและจินตนาการมากมาย เช่น ผมขอพัดลมห้อยคอที่เป็นตัวคนที่ใส่ชุดมนุษย์อวกาศสีดำ หน้ากากสีทอง เป็นต้น
นายวราวุธ กล่าวว่า ทีมงานของโครงการ M Smiling Box ได้ติดต่อประสานงานที่กระทรวง พม. อย่างใกล้ชิด ตลอดระยะเวลาของโครงการ เพื่อให้ความฝันของลูกๆ บ้าน พม. มีรอยยิ้มเหมือนชื่อโครงการ สำหรับที่นี่คือตัวอย่างแค่ส่วนหนึ่ง และหลายพันชิ้นที่จะถูกทยอยจัดส่ง ตนคิดแล้วตื่นเต้นแทนว่า พวกเราได้ร่วมกันสร้างรอยยิ้มให้เด็กไทย รอยยิ้มให้คนไทยสร้างเด็กไทยให้มีโอกาส เพิ่มให้เขาเหล่านั้นได้เรียนรู้คำว่า "น้ำใจ“ ซึ่งจะเป็นพื้นฐานของสังคมไทยให้ลดช่องว่างระหว่างกัน เป็นสังคมที่เอื้ออาทร ที่จะเป็นฐานสำคัญให้ประเทศไทยของเรากลับคืนมาเป็นเมืองหลวงแห่งรอยยิ้ม ตามที่ทั่วโลกกล่าวถึง และกล่องเหล่านี้ไม่ใช่แค่กล่องของขวัญตามเทศกาลสำคัญของปฏิทินสากล แต่จะเป็นความทรงจำที่ดีของเด็กๆ ลูกๆ บ้าน พม. ที่ได้รับ ตนในฐานะรัฐมนตรีของกระทรวง พม. รวมทั้งผู้บริหาร เจ้าหน้าที่ทุกคนทำงานกันอย่างหนักแทบทุกวัน เพื่อสร้างสังคมคุณภาพ สร้างเด็กและเยาวชนให้ดีและเก่งกว่าพวกเราหลายเท่าตัว ขอบคุณ บริษัท เดอะมอลล์ กรุ๊ป จำกัด ที่ได้จัดกิจกรรมดีๆ เช่นนี้ และหวังเป็นอย่างยิ่งว่า จะมีโครงการ ดีๆ เช่นนี้ ร่วมกับ กระทรวง พม. อีก
นายวราวุธ กล่าวว่า กระทรวง พม. และลูกๆ ที่อยู่ภายใต้การดูแลของกระทรวง พม. ขอขอบคุณเดอะมอลล์ กรุ๊ป ที่ได้จัดโครงการ M Smiling Box “กล่องสร้างยิ้ม อิ่มหัวใจ” และขอขอบคุณโรงหนังในเครือเมเจอร์ซีนีเพล็ก ที่ได้เปิดโรงภาพยนตร์ให้กับเด็กๆ ได้รับชมภาพยนตร์การ์ตูนโดราเอมอน ต้องบอกว่าการที่เด็กๆ แต่ละคนมีโอกาสได้เห็นสิ่งแปลกใหม่ รวมถึงของต่างๆ เหล่านี้ ทำให้เขาเหล่านั้นเติบโตขึ้นมาเป็นทรัพยากรที่สำคัญ ได้รับการพัฒนาทั้งทางกายและจิตใจ ซึ่งเด็กๆ ทุกคนมีความสนุกสนาน ในการพามาที่เดอะมอลล์บางกะปิ และผู้ใหญ่ทุกคนดีใจเป็นอย่างยิ่ง โดยเฉพาะพวกเราชาวกระทรวง พม. และหวังเป็นอย่างยิ่งว่าโครงการเช่นนี้ ทางเดอะมอลล์ กรุ๊ป และโรงภาพยนตร์เมเจอร์จะให้การสนับสนุนและให้ความสำคัญต่อการเจริญเติบโตของเด็กๆ อย่างไรก็ตาม การสานต่อความร่วมมือกันในโครงการอื่นๆ นั้น ที่ผ่านมาทางกระทรวง พม.ได้ทำงานอย่างใกล้ชิดกับเดอะมอลล์ กรุ๊ป ซึ่งเป็นโครงการที่จะช่วยลูกหลาน และคนอีกหลายกลุ่มที่ทางกระทรวง พม. ดูแล และหวังเป็นอย่างยิ่งว่าในวิสัยทัศน์ของผู้บริหารเดอะมอลล์ กรุ๊ป นั้น จะมีโครงการดีๆ อีกมากมายมอบให้ ไม่ใช่เฉพาะแต่กับเด็กแต่รวมถึงผู้สูงอายุ คนพิการ และพี่น้องกลุ่มเปราะบาง ที่กระทรวง พม. ดูแล ซึ่งตนมั่นใจว่าจะมีอีกหลายโครงการที่เราได้ทำงานร่วมกัน
#ข่าวพม #พม #ศรส #esshelpme #5x5ฝ่าวิกฤติประชากร #พมหนึ่งเดียว #วราวุธศิลปอาชา #ศบปภ #กล่องสร้างยิ้ม #MSmilingBox #TheMall #เด็ก #เยาวชน

ที่มา : https://www.thaigov.go.th/news/contents/details/92591