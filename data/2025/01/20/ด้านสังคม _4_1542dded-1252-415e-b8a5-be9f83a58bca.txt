รัฐบาลไทย-ข่าวทำเนียบรัฐบาล-สธ.ถวายความรู้ “นับคาร์บ” แด่พระสงฆ์ เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีสมมงคลฯ เพื่อพระสงฆ์ไทยมีสุขภาวะที่ดี ลดป่วย NCDs 


วันจันทร์ที่ 20 มกราคม 2568
สธ.ถวายความรู้ “นับคาร์บ” แด่พระสงฆ์ เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีสมมงคลฯ เพื่อพระสงฆ์ไทยมีสุขภาวะที่ดี ลดป่วย NCDs
กระทรวงสาธารณสุข จัดโครงการถวายความรู้พระภิกษุสงฆ์ “นับคาร์บ” ห่างไกลโรคไม่ติดต่อเรื้อรัง (NCD)เนื่องในโอกาสพระราชพิธีสมมงคลพระชนมายุเท่าพระบาทสมเด็จพระพุทธยอดฟ้าจุฬาโลกมหาราช สมเด็จพระปฐมบรมกษัตริยาธิราชแห่งพระราชวงศ์จักรี พุทธศักราช 2568
มุ่งลดการป่วยโรค NCDs ในพระสงฆ์ไทย ด้วยการฉันอาหารแบบนับคาร์บที่ถูกต้องตามหลักพระธรรมวินัย และสามารถถ่ายทอดความรู้ด้านสุขภาพไปสู่ประชาชนได้
วันนี้ (20 มกราคม 2568) ที่ วัดบางไผ่ พระอารามหลวง อำเภอบางบัวทอง จังหวัดนนทบุรี นายแพทย์วีรวุฒิ อิ่มสำราญ รองปลัดกระทรวงสาธารณสุข ประธานฝ่ายฆราวาส และ พระโสภณนนทสาร เจ้าอาวาสวัดบางไผ่พระอารามหลวง ประธานฝ่ายสงฆ์ ร่วมเปิดโครงการถวายความรู้พระภิกษุสงฆ์ “นับคาร์บ” ห่างไกลโรคไม่ติดต่อเรื้อรัง (NCD) เนื่องในโอกาสพระราชพิธีสมมงคลพระชนมายุเท่าพระบาทสมเด็จพระพุทธยอดฟ้าจุฬาโลกมหาราช สมเด็จพระปฐมบรมกษัตริยาธิราชแห่งพระราชวงศ์จักรี พุทธศักราช 2568 โดยมี นายแพทย์เอกชัย เพียรศรีวัชรา ผู้ตรวจราชการกระทรวงสาธารณสุข เขตสุขภาพที่ 7 นางสาวพิมพ์รดา สิริจิตต์ธงชัย ผู้อำนวยการสำนักโครงการพระราชดำริ โครงการเฉลิมพระเกียรติ และกิจกรรมพิเศษ ผู้บริหารส่วนราชการในพื้นที่ จิตอาสา และ อสม. ร่วมงานรวม 200 คน
นายแพทย์วีรวุฒิ กล่าวว่า เนื่องในโอกาสพระราชพิธีสมมงคลพระชนมายุเท่าพระบาทสมเด็จพระพุทธยอดฟ้าจุฬาโลกมหาราช สมเด็จพระปฐมบรมกษัตริยาธิราชแห่งพระราชวงศ์จักรี พุทธศักราช 2568 กระทรวงสาธารณสุขน้อมสำนึกในพระมหากรุณาธิคุณของพระมหากษัตริย์ทั้งสองพระองค์ที่ทรงปฏิบัติพระราชกรณียกิจนานับปการด้านสาธารณสุข จึงได้จัดโครงการถวายความรู้พระภิกษุสงฆ์ “นับคาร์บ” ห่างไกลโรคไม่ติดต่อเรื้อรัง (NCD) ถวายเป็นพระราชกุศลแด่พระบาทสมเด็จพระเจ้าอยู่หัว ทั้งนี้ จากข้อมูลสำนักงานพระพุทธศาสนาแห่งชาติทั่วประเทศมีวัด  43,562 แห่ง มีพระสงฆ์-สามเณร ประมาณ 240,000 รูป เป็นพระภิกษุสูงอายุกว่า 47,000 รูป และร้อยละ 14.53 มีปัญหาสุขภาพโดยเฉพาะโรค NCD ซึ่งโครงการนี้จะมีการถวายความรู้เรื่องการปรับพฤติกรรมสุขภาพแด่พระสงฆ์ โดยเฉพาะการฉันอาหารแบบนับคาร์บที่ถูกต้อง ในสัดส่วนที่เหมาะสมและสอดคล้องตามหลักพระธรรมวินัย ซึ่งจะช่วยลดความเสี่ยงการเกิดโรค NCD รวมถึงยังเป็นต้นแบบพฤติกรรมการบริโภคและบรรยายถ่ายทอดความรู้ด้านสุขภาพให้กับประชาชนในงานศาสนพิธีต่างๆ ช่วยให้คนไทยตระหนักและเกิดการปรับเปลี่ยนพฤติกรรมที่จะลดอัตราการป่วยและเสียชีวิตจากโรค NCD
ด้านนางสาวพิมพ์รดา กล่าวว่า โครงการถวายความรู้พระภิกษุสงฆ์ “นับคาร์บ” ห่างไกลโรคไม่ติดต่อเรื้อรัง (NCD) เนื่องในโอกาสพระราชพิธีสมมงคลพระชนมายุเท่าพระบาทสมเด็จพระพุทธยอดฟ้าจุฬาโลกมหาราช สมเด็จพระปฐมบรมกษัตริยาธิราชแห่งพระราชวงศ์จักรี พุทธศักราช 2568 จัดขึ้นเพื่อแสดงถึงความจงรักภัคดีและน้อมสำนึกในพระมหากรุณาธิคุณ และเป็นการเฉลิมพระเกียรติพระบาทสมเด็จพระเจ้าอยู่หัว ด้วยการถวายความรู้ด้านสาธารณสุขเกี่ยวกับการวางแผนการบริโภคคาร์โบไฮเดรตในมื้ออาหาร ลดการเกิดโรค NCD ในพระภิกษุสงฆ์ ตลอดจนพัฒนาสถานที่สาธารณะและร่วมดูแลศาสนสถานให้มีสภาพแวดล้อมที่ดี เหมาะแก่การประกอบกิจกรรมทางศาสนา โดยร่วมกับหน่วยงานภาคีเครือข่ายทั้งภาครัฐเอกชน อสม. และประชาชนในพื้นที่
************************************************ 20 มกราคม 2568

ที่มา : https://www.thaigov.go.th/news/contents/details/92594