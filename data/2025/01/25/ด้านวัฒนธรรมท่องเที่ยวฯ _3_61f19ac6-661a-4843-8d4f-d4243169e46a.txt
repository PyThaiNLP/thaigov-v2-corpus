รัฐบาลไทย-ข่าวทำเนียบรัฐบาล-รมว. ท่องเที่ยวและกีฬา เปิดงาน "สระแก้ว เวลเนส เฟสติวัล 2025 : มหัศจรรย์นวด-สมุนไพรไทย ใส่ใจสุขภาพ" หนุนการท่องเที่ยวเชิงสุขภาพเชื่อมโยงวัฒนธรรมท้องถิ่น


วันเสาร์ที่ 25 มกราคม 2568
รมว. ท่องเที่ยวและกีฬา เปิดงาน "สระแก้ว เวลเนส เฟสติวัล 2025 : มหัศจรรย์นวด-สมุนไพรไทย ใส่ใจสุขภาพ" หนุนการท่องเที่ยวเชิงสุขภาพเชื่อมโยงวัฒนธรรมท้องถิ่น
รมว. ท่องเที่ยวและกีฬา เปิดงาน "สระแก้ว เวลเนส เฟสติวัล 2025 : มหัศจรรย์นวด-สมุนไพรไทย ใส่ใจสุขภาพ" หนุนการท่องเที่ยวเชิงสุขภาพเชื่อมโยงวัฒนธรรมท้องถิ่น
วันที่ 25 มกราคม 2568 เวลา 11.00 น. นายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา เป็นประธานเปิดงาน "สระแก้ว เวลเนส เฟสติวัล 2025 : มหัศจรรย์นวด-สมุนไพรไทย ใส่ใจสุขภาพ" ณ บ้านทับทิมสยาม 05 อำเภอคลองหาด จังหวัดสระแก้ว โดยมี นายจักรพรรดิ์ คล่องพยาบาล ที่ปรึกษารัฐมนตรีว่าการกระทรวงการท่องเที่ยวและกีฬา พร้อมด้วยผู้แทนจากภาครัฐและเอกชนเข้าร่วมงานอย่างคับคั่ง
นายสรวงศ์ กล่าวว่า การจัดงานครั้งนี้สะท้อนถึงความมุ่งมั่นของจังหวัดสระแก้วในการส่งเสริมสุขภาพอย่างยั่งยืนผ่านการเผยแพร่และอนุรักษ์ภูมิปัญญาการแพทย์แผนไทย อันประกอบด้วยศาสตร์การนวดไทยและการใช้สมุนไพร ซึ่งถือเป็นมรดกทางวัฒนธรรมที่ทรงคุณค่าของคนไทย พร้อมทั้งเป็นการสนับสนุนให้ชุมชนท้องถิ่นมีบทบาทสำคัญในการพัฒนา "การท่องเที่ยวเชิงสุขภาพ" ที่ผสานสุขภาพ วัฒนธรรม และวิถีชีวิตของชุมชนเข้าไว้ด้วยกัน
"การจัดงานนี้ไม่เพียงแค่เป็นการส่งเสริมการดูแลสุขภาพของประชาชน แต่ยังเป็นโอกาสสำคัญในการกระตุ้นเศรษฐกิจในพื้นที่ โดยหวังว่าจะสามารถดึงดูดนักท่องเที่ยวทั้งชาวไทยและต่างชาติให้เข้ามาสัมผัสความงดงามของภูมิปัญญาไทย และเสน่ห์ของชุมชนท่องเที่ยวเชิงสุขภาพในจังหวัดสระแก้ว ขอเชิญชวนทุกท่านร่วมเพลิดเพลินไปกับกิจกรรมที่หลากหลายภายในงาน" นายสรวงศ์ กล่าว
ภายในงานมีการจัดกิจกรรมที่น่าสนใจมากมาย อาทิ การสาธิตการนวดแผนไทยจากหมอพื้นบ้าน การจำหน่ายผลิตภัณฑ์สมุนไพรคุณภาพจากชุมชน การให้คำปรึกษาด้านสุขภาพจากผู้เชี่ยวชาญ และการแสดงศิลปวัฒนธรรมท้องถิ่น ซึ่งล้วนเป็นส่วนหนึ่งของการส่งเสริมการท่องเที่ยวเชิงสุขภาพที่ยั่งยืน
ทั้งนี้ งาน "สระแก้ว เวลเนส เฟสติวัล 2025" จัดขึ้นระหว่างวันที่ 24 – 26 มกราคม 2568 ณ บ้านทับทิมสยาม 05 อำเภอคลองหาด จังหวัดสระแก้ว โดยคาดว่าจะได้รับความสนใจจากนักท่องเที่ยวและผู้รักสุขภาพจากทั่วประเทศ

ที่มา : https://www.thaigov.go.th/news/contents/details/92742