รัฐบาลไทย-ข่าวทำเนียบรัฐบาล-รมช.อิทธิ ลุยมอบโฉนดเพื่อการเกษตร ในเขตปฏิรูปที่ดิน จ.หนองบัวลำภู จำนวน 1,125 ราย


วันเสาร์ที่ 25 มกราคม 2568
รมช.อิทธิ ลุยมอบโฉนดเพื่อการเกษตร ในเขตปฏิรูปที่ดิน จ.หนองบัวลำภู จำนวน 1,125 ราย
รมช.อิทธิ ลุยมอบโฉนดเพื่อการเกษตร ในเขตปฏิรูปที่ดิน จ.หนองบัวลำภู จำนวน 1,125 ราย
นายอิทธิ ศิริลัทธยากร รัฐมนตรีช่วยว่าการกระทรวงเกษตรและสหกรณ์ เป็นประธานพิธีมอบโฉนดเพื่อการเกษตร ให้แก่เกษตรกรในเขตปฏิรูปที่ดินจังหวัดหนองบัวลำภู จำนวน 1,125 ราย 1,302 แปลง เนื้อที่ประมาณ 16,636 ไร่ ในพื้นที่ 4 อำเภอ ได้แก่ อำเภอนากลาง อำเภอนาวัง อำเภอศรีบุญเรือง และอำเภอสุวรรณคูหา ณ โรงเรียนคำแสนวิทยาสรรค์ อำเภอนากลาง จังหวัดหนองบัวลำภู เพื่อให้เกษตรกรสามารถนำไปต่อยอดในการเข้าถึงโอกาสการให้บริการของภาครัฐ โอกาสการเข้าถึงแหล่งเงินทุนได้เพิ่มมากขึ้น เกษตรกรได้มีทางเลือกในการพัฒนาที่ดินและพัฒนาอาชีพของตนเอง เพื่อสร้างคุณภาพชีวิตที่ดีขึ้นอย่างยั่งยืน
สำหรับจังหวัดหนองบัวลำภู มีเขตปฏิรูปที่ดิน เนื้อที่ทั้งหมดประมาณ 1.18 ล้านไร่ เป็นพื้นที่เขตดำเนินการปฏิรูปที่ดินได้ เนื้อที่ประมาณ 966,557 ไร่ ครอบคลุมพื้นที่ทั่วทั้งจังหวัดหนองบัวลำภู จำนวน 6 อำเภอ 44 ตำบล โดยสำนักงานการปฏิรูปที่ดินเพื่อเกษตรกรรมได้ดำเนินการจัดที่ดินให้เกษตรกรแล้วทั้งสิ้น 85,109 ราย 100,198 แปลง เนื้อที่ประมาณ 955,220 ไร่ และดำเนินการปรับปรุงเอกสารสิทธิ ส.ป.ก.4-01 เป็นโฉนดเพื่อการเกษตรแล้ว จำนวน 4,850 ราย 5,724 แปลง เนื้อที่ประมาณ 76,782 ไร่

ที่มา : https://www.thaigov.go.th/news/contents/details/92737