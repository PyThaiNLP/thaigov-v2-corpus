รัฐบาลไทย-ข่าวทำเนียบรัฐบาล-​รัฐมนตรีฯ เอกนัฏ ให้คณะผู้บริหารระดับสูง บริษัท Mitsui & Co., Ltd เข้าพบ 


วันเสาร์ที่ 25 มกราคม 2568
25/01/2568
พิมพ์
​รัฐมนตรีฯ เอกนัฏ ให้คณะผู้บริหารระดับสูง บริษัท Mitsui & Co., Ltd เข้าพบ
​รัฐมนตรีฯ เอกนัฏ ให้คณะผู้บริหารระดับสูง บริษัท Mitsui & Co., Ltd เข้าพบ
23 มกราคม 2568 นายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม ให้ นายทัตสึโอะ ยาสุนางะ กรรมการผู้แทนและประธานคณะกรรมการ บริษัท มิตซุย แอนด์ คัมปนี และคณะเข้าพบ เพื่อหารือแลกเปลี่ยนความคิดเห็นด้านเศรษฐกิจและอุตสาหกรรม โดยต้องการความร่วมมือในการเพิ่มมูลค่าอ้อย เพื่อสร้างอุตสาหกรรมใหม่ เช่น เชื้อเพลิงชีวภาพและวัสดุชีวภาพ (SAF) ทำให้เกิดเศรษฐกิจหมุนเวียนและธุรกิจรีไซเคิล โดยมี นายณัฐพล รังสิตพล ปลัดกระทรวงอุตสาหกรรม นางสาวไพลิน เทียนสุวรรณ ที่ปรึกษารัฐมนตรีว่าการกระทรวงอุตสาหกรรม นายใบน้อย สุวรรณชาตรี เลขาธิการคณะกรรมการอ้อยและน้ำตาลทราย นายภาสกร ชัยรัตน์ ผู้อำนวยการสำนักงานเศรษฐกิจอุตสาหกรรม นายสุเมธ ตั้งประเสริฐ กรรมการ รักษาการผู้ว่าการการนิคมอุตสาหกรรมแห่งประเทศไทย และคณะผู้บริหารกระทรวงอุตสาหกรรม เข้าร่วม ณ ห้องประชุม 19-1 การนิคมอุตสาหกรรมแห่งประเทศไทย
บริษัท มิตซุย แอนด์ คัมปนี เป็นบริษัทการค้าทั่วไปขนาดใหญ่ของญี่ปุ่น มีเครือข่ายทั่วโลก โดยมีสำนักงาน 152 แห่งใน 67 ประเทศทุกภูมิภาคของโลก บทบาทของมิตซุยฯ ไม่ได้จำกัดอยู่เพียงแค่การนำเข้า ส่งออก หรือการค้าระหว่างประเทศเท่านั้น แต่ยังขยายไปถึงการเป็นผู้จัดการธุรกิจระหว่างประเทศ และให้บริการอำนวยความสะดวกทางการค้าแบบครบวงจร รวมถึงโครงการอุตสาหกรรมต่าง ๆ ผ่านเครือข่ายธุรกิจทั่วโลก
สำหรับ บริษัท มิตซุยฯ ที่ตั้งในประเทศไทย ดำเนินธุรกิจหลายด้าน ได้แก่ ผลิตภัณฑ์เหล็กและเหล็กกล้า เครื่องจักร เคมีภัณฑ์ อาหาร สินค้าอุปโภค อิเล็กทรอนิกส์และโทรคมนาคม รวมทั้งการบริการที่เกี่ยวข้องกับการค้าและอุตสาหกรรม

ที่มา : https://www.thaigov.go.th/news/contents/details/92728