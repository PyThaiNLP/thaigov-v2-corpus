รัฐบาลไทย-ข่าวทำเนียบรัฐบาล-ดีอี เตือน ข่าวปลอม “มีหิมะตกที่เมืองไทย” อย่าเชื่อ-แชร์ หวั่นสร้างความเข้าใจผิดต่อ ปชช.


วันเสาร์ที่ 25 มกราคม 2568
ดีอี เตือน ข่าวปลอม “มีหิมะตกที่เมืองไทย” อย่าเชื่อ-แชร์ หวั่นสร้างความเข้าใจผิดต่อ ปชช.
ดีอี เตือน ข่าวปลอม “มีหิมะตกที่เมืองไทย” อย่าเชื่อ-แชร์ หวั่นสร้างความเข้าใจผิดต่อ ปชช.
กระทรวงดิจิทัลเพื่อเศรษฐกิจและสังคม (ดีอี) ตรวจพบข่าวปลอมรายสัปดาห์ ที่ประชาชนให้ความสนใจสูงสุดอันดับที่ 1 เรื่อง “มีหิมะตกที่เมืองไทย” รองลงมาคือเรื่อง “ศุภาลัย ใจดีให้ยืม เปิดให้บริการสินเชื่อเงินกู้ ชำระผ่านแอปธนาคารหรือบัตรเดบิตของกรุงไทยได้” โดยขอให้ประชาชน อย่าหลงเชื่อข่าวปลอม เลือกเชื่อ เลือกแชร์ ข้อมูลที่เป็นประโยชน์ หวั่นสร้างความสับสน ความเข้าใจผิด และมีผลกระทบต่อประชาชนและสังคมเป็นวงกว้าง
นายเวทางค์ พ่วงทรัพย์ เลขาธิการคณะกรรมการดิจิทัลเพื่อเศรษฐกิจและสังคมแห่งชาติ (BDE) ในฐานะโฆษกกระทรวงดีอี กล่าวถึงผลการมอนิเตอร์และรับแจ้งข่าวปลอมของศูนย์ต่อต้านข่าวปลอม ระหว่างวันที่ 17 – 23 มกราคม 2568 พบข้อความที่เข้ามาทั้งหมด 839,286  ข้อความ โดยมีข้อความที่ต้องดำเนินการตรวจสอบ (Verify) ทั้งสิ้น 665 ข้อความ
สำหรับช่องทางที่มีการพบเบาะแสมากที่สุด คือ ข้อความที่มาจาก Social Listening จำนวน 640 ข้อความ ตามมาด้วยการแจ้งเบาะแสผ่าน Line Official จำนวน 18 ข้อความ และช่องทาง Facebook จำนวน 7 ข้อความ รวมเรื่องที่ต้องดำเนินการตรวจสอบทั้งหมด 267 เรื่อง และจากการประสานงานกับหน่วยงานที่เกี่ยวข้อง ได้รับผลการตรวจสอบกลับมาแล้ว 77 เรื่อง
ทั้งนี้ กระทรวงดีอี ได้แบ่งข่าวปลอมที่ได้รับความสนใจเป็น 5 กลุ่ม ประกอบด้วย
กลุ่มที่ 1 : นโยบายรัฐบาล ข่าวสารทางราชการ ความสงบเรียบร้อยของสังคม ขัดศีลธรรมอันดี และความมั่นคงภายในประเทศ จำนวน 131 เรื่อง
กลุ่มที่ 2 : ผลิตภัณฑ์สุขภาพ วัตถุอันตราย เครื่องสำอาง รวมถึงสินค้าและบริการที่ผิดกฎหมายจำนวน 69 เรื่อง
กลุ่มที่ 3 : ภัยพิบัติ จำนวน 12 เรื่อง
กลุ่มที่ 4 : เศรษฐกิจ จำนวน 24 เรื่อง
กลุ่มที่ 5 : กลุ่มอาชญากรรมออนไลน์ จำนวน 31 เรื่อง
นายเวทางค์ กล่าวต่อว่า เมื่อพิจารณาจากข่าวปลอมที่ได้รับความสนใจในลำดับต้นๆ ในสัปดาห์นี้ พบว่าเป็นข่าวเกี่ยวกับเรื่องภัยพิบัติ โครงการของรัฐ และหน่วยงานที่น่าเชื่อถือ รวมทั้งเรื่องของสุขภาพ และผลิตภัณฑ์สุขภาพ ซึ่งมีผลกระทบต่อสังคมส่วนใหญ่ อาจทำให้เกิดความเข้าใจผิด สับสน และวิตกกังวลได้ ข่าวที่ได้รับความสนใจจากประชาชนมากที่สุด 10 อันดับ ได้แก่
อันดับที่ 1 : เรื่อง มีหิมะตกที่เมืองไทย
อันดับที่ 2 : เรื่อง ศุภาลัย ใจดีให้ยืม เปิดให้บริการสินเชื่อเงินกู้ ชำระผ่านแอปธนาคารหรือบัตรเดบิตของกรุงไทยได้
อันดับที่ 3 : เรื่อง ผลิตภัณฑ์ OlyLife THz Tera-P90 รักษาอาการบาดเจ็บด้วยคลื่นแม่เหล็กไฟฟ้า
อันดับที่ 4 : เรื่อง ธ.ก.ส. เปิดลงทะเบียนใหม่ ให้ยืม 1 แสนบาท ยกหนี้เสียให้ ยื่นได้ทุกอาชีพ
อันดับที่ 5 : เรื่อง สนามบินสุวรรณภูมิ เปิดเพจเฟซบุ๊กจำหน่ายกระเป๋าเดินทาง
อันดับที่ 6 : เรื่อง ธ.ก.ส. เปิดให้ลงทะเบียนกู้เงิน 50,000 บาท ไม่ต้องเป็นเกษตรก็กู้ได้
อันดับที่ 7 : เรื่อง ปลาหมอคางดำกลับมาระบาด ล่าสุดพบในบ่อกุ้ง คลองยี่สาร กว่า 6 ตัน
อันดับที่ 8 : เรื่อง เมฆเตือนภัย จะเกิดไฟไหม้ในประเทศไทยเหมือนที่ LA ระวังถึง 10 ก.พ. 68
อันดับที่ 9 : เรื่อง เผยเลขหลุดของสลากกินแบ่งงวดวันที่ 17 ม.ค. 68 ที่ผ่านมา
อันดับที่ 10 : เรื่อง กฟภ. เพิ่มช่องทางติดต่อผ่านไลน์ ไอดี pea10689
“เมื่อพิจารณาจากข่าวปลอมที่ประชาชนสนใจมากที่สุด จาก 10 อันดับข้างต้น พบว่าเป็นข่าวที่เกี่ยวข้องกับเรื่องภัยพิบัติ เรื่องของโครงการของรัฐ หรือหน่วยงานที่น่าเชื่อถือ เรื่องของสุขภาพ และผลิตภัณฑ์สุขภาพ ซึ่งทั้งหมดมีผลกระทบต่อประชาชน ทำให้เกิดความเข้าใจผิด ความวิตกกังวล ส่งผลกระทบกับประชาชนทั่วประเทศเป็นวงกว้าง หากมีการแชร์ส่งต่อกันไปในสังคม โดยเฉพาะข่าวที่เกี่ยวข้องกับภัยพิบัติ ซึ่งทำให้เกิดความเข้าใจผิด หรือตื่นตระหนกต่อประชาชนส่วนใหญ่ หรือโครงการที่เกี่ยวข้องกับหน่วยงานรัฐ ซึ่งอาจเป็นช่องทางของการก่ออาชญากรรมออนไลน์ได้” นายเวทางค์ กล่าว
สำหรับอันดับ 1 เรื่อง “มีหิมะตกที่เมืองไทย” กระทรวงดีอี โดยกรมอุตุนิยมวิทยา ได้ตรวจสอบแล้ว พบว่าเป็นข้อมูลเท็จ และขอชี้แจงว่า ข้อมูลดังกล่าวไม่ได้มีที่มาจากกรมอุตุฯแต่อย่างใด โดยประเทศไทยตั้งอยู่ในเขตร้อน และที่ตั้งทางภูมิศาสตร์ใกล้เส้นศูนย์สูตร โอกาสการเกิดหิมะในประเทศไทยนั้นถือว่าน้อยมาก เนื่องจากที่ตั้งของประเทศไทยอยู่ตำแหน่งละติจูด 20 องศาเหนือ ถึง 5 องศาเหนือ ซึ่งอยู่บริเวณเหนือเส้นศูนย์สูตร (Equator) ในเขตร้อนชื้น สภาพอากาศร้อนสลับกับฝนตกชุกตลอดปี ไม่เอื้อต่อการก่อตัวของหิมะ
ด้านข่าวปลอมอันดับ 2 เรื่อง “ศุภาลัย ใจดีให้ยืม เปิดให้บริการสินเชื่อเงินกู้ ชำระผ่านแอปธนาคารหรือบัตรเดบิตของกรุงไทยได้” กระทรวงดีอี ได้ประสานงานตรวจสอบร่วมกับธนาคารกรุงไทย กระทรวงการคลัง พบว่าเป็นข้อมูลเท็จ และขอชี้แจงว่า ธนาคารไม่มีนโยบาย หรือไม่มีส่วนเกี่ยวข้องกับการปล่อยสินเชื่อผ่านทางเพจเฟซบุ๊กแต่อย่างใด โดยขอเตือนว่า อย่าหลงเชื่อโฆษณาดังกล่าว และหากพบเห็นให้สงสัยไว้เลยว่าเป็นมิจฉาชีพและแจ้งเบาะแสได้ที่ศูนย์ต่อต้านข่าวปลอม
อย่างไรก็ตาม ดีอี มีความห่วงใยประชาชน เรื่องความตระหนักรู้เท่าทันข่าวปลอมที่ถูกแพร่กระจายบนสื่อออนไลน์ โซเชียล ซึ่งหากขาดความรู้เท่าทันส่งต่อข้อมูลข่าวปลอม ทำให้เกิดการหลงเชื่อ สร้างความเข้าใจที่คลาดเคลื่อน สร้างความเสียหายต่อชีวิต ทรัพย์สิน หรือข้อมูลส่วนบุคคล และอาจส่งผลกระทบต่อประชาชนในสังคมเป็นวงกว้าง ดังนั้นจึงควรตรวจสอบข้อเท็จจริงของข่าวหรือลิงก์เว็บไซต์ให้แน่ชัด
สามารถแจ้งเบาะแส ข่าวปลอม และอาชญากรรมออนไลน์ทุกรูปแบบ โทรสายด่วน 1111 (24 ชม.)
|  Line ID: @antifakenewscenter | เว็บไซต์ www.antifakenewscenter.com
--------------------------------------------------------------------------------------

ที่มา : https://www.thaigov.go.th/news/contents/details/92736