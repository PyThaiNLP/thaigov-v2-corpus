รัฐบาลไทย-ข่าวทำเนียบรัฐบาล-ดร.ณมาณิตา ผู้ช่วย รมว.กษ. นำคณะติดตามโครงการก่อสร้างอาคารบังคับน้ำกุดแม่โลลำพะเนียง ต.ด่านช้าง อ.นากลาง และเร่งรัดการแก้ปัญหาสถานีสูบน้ำด้วยไฟฟ้า


วันเสาร์ที่ 25 มกราคม 2568
ดร.ณมาณิตา ผู้ช่วย รมว.กษ. นำคณะติดตามโครงการก่อสร้างอาคารบังคับน้ำกุดแม่โลลำพะเนียง ต.ด่านช้าง อ.นากลาง และเร่งรัดการแก้ปัญหาสถานีสูบน้ำด้วยไฟฟ้า
ดร.ณมาณิตา ผู้ช่วย รมว.กษ. นำคณะติดตามโครงการก่อสร้างอาคารบังคับน้ำกุดแม่โลลำพะเนียง ต.ด่านช้าง อ.นากลาง และเร่งรัดการแก้ปัญหาสถานีสูบน้ำด้วยไฟฟ้าพร้อมระบบส่งน้ำบ้านโนนคูณ ต.บ้านขาม อ.เมือง จ.หนองบัวลำภู
วันที่ 24 มกราคม 2568 ดร.ณมาณิตา กลับบ้านเกาะ ผู้ช่วยรัฐมนตรีประจำกระทรวงเกษตรและสหกรณ์ พร้อมด้วย ผศ.ดร.พรชัย อินทร์สุข ประจำสำนักเลขาธิการนายกรัฐมนตรี  นายสิงหา ผจงกิจการ รองผู้อำนวยการสำนักงานชลประทานที่15  นายทศพล บัวผัน ผู้อำนวยการโครงการชลประทานหนองบัวลำภู และคณะ ลงพื้นที่ติดตามการขับเคลื่อนงานด้านการเกษตรและสหกรณ์ ตามนโยบายรัฐมนตรีว่าการกระทรวงเกษตรและสหกรณ์ ที่จังหวัดหนองบัวลำภู เป็นวันที่สอง โดยจุดแรกลงพื้นที่วัดศรีสำราญ หมู่ที่ 5 ตำบลด่านช้าง อำเภอนากลาง เพื่อติดตามความคืบหน้าการพัฒนาแหล่งน้ำในอาคารบังคับน้ำกุดแม่โลลำพะเนียง และ จุดที่ 2 ลงพื้นที่ติดตามความคืบหน้าการแก้ปัญหากรณี สถานีสูบน้ำ บ้านโนนคูณ ตำบลบ้านขาม อำเภอเมืองหนองบัวลำภู
ความคืบหน้าการพัฒนาแหล่งน้ำห้วยพะเนียง โดยการสร้างอาคารบังคับน้ำกุดแม่โลลำพะเนียง ขณะนี้ออกแบบเสร็จเรียบร้อยแล้ว มีปริมาณกักเก็บน้ำ 150,000 ลูกบาศก์เมตร ประตูระบายน้ำขนาด 6.00 เมตร X 4.50 เมตร จำนวน 5 ช่อง มีสะพานข้ามประตูระบายน้ำ มีปริมาณน้ำที่อาคารระบายได้สูงสุด 620.49 ลูกบาศก์เมตรต่อวินาที วงเงินก่อสร้างประมาณ 90 ล้านบาท เมื่อก่อสร้างแล้วเสร็จ จะทำให้มีน้ำสำรองเพื่อการอุปโภค-บริโภค สำหรับ 2 หมู่บ้าน 441 ครัวเรือน สามารถแก้ปัญหาอุทกภัยและภัยแล้ง ช่วยเหลือพื้นที่เพาะปลูกช่วงฤดูฝน 400 ไร่ พื้นที่เพาะปลูกช่วงฤดูแล้ง 200 ไร่ ซึ่งโครงการชลประทานหนองบัวลำภูได้เสนอเรื่องเพื่อขอรับการสนับสนุนงบประมาณ จำนวน 90 ล้านบาท จากงบกลางปีงบประมาณ 2568 นี้
ส่วนความคืบหน้าการแก้ปัญหาสถานีสูบน้ำด้วยไฟฟ้าพร้อมระบบส่งน้ำบ้านโนนคูณ ต.บ้านขาม อ.เมือง จ.หนองบัวลำภู ที่ไม่สามารถใช้การได้ ขณะนี้ได้ดำเนินการแก้ไขให้สถานีสูบน้ำสามารถสูบน้ำและใช้งานระบบไฟฟ้าสูบน้ำผ่านท่อส่งน้ำไปยังถังพักให้ใช้งานได้แล้ว ขณะนี้ อยู่ระหว่างการทดสอบระบบการกระจายน้ำ เส้นทางการจ่ายน้ำ การซ่อมแซมอุปกรณ์ การแก้ไขจุดบกพร่อง เช่น รอยรั่วต่างๆ โดยจะเร่งดำเนินการให้แล้วเสร็จภายในเดือนเมษายนนี้ก่อนเข้าสู่ฤดูฝน

ที่มา : https://www.thaigov.go.th/news/contents/details/92739