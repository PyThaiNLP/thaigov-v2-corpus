รัฐบาลไทย-ข่าวทำเนียบรัฐบาล-​ปลัดฯ ณัฐพล จับมือ กระทรวงสิ่งแวดล้อม ญี่ปุ่น ถ่ายทอดองค์ความรู้ สร้างสังคมที่เป็นมิตรต่อสิ่งแวดล้อม


วันศุกร์ที่ 24 มกราคม 2568
24/01/2568
พิมพ์
​ปลัดฯ ณัฐพล จับมือ กระทรวงสิ่งแวดล้อม ญี่ปุ่น ถ่ายทอดองค์ความรู้ สร้างสังคมที่เป็นมิตรต่อสิ่งแวดล้อม
​ปลัดฯ ณัฐพล จับมือ กระทรวงสิ่งแวดล้อม ญี่ปุ่น ถ่ายทอดองค์ความรู้ สร้างสังคมที่เป็นมิตรต่อสิ่งแวดล้อม
วันที่ 22 มกราคม 2568 ดร.ณัฐพล รังสิตพล ปลัดกระทรวงอุตสาหกรรม ให้ นายสึมิคุระ อิจิโร อธิบดีสำนักฟื้นฟูสิ่งแวดล้อมและวัฏจักรของวัสดุ กระทรวงสิ่งแวดล้อม ประเทศญี่ปุ่น นำคณะทำงานและคณะผู้บริหารภาคเอกชนญี่ปุ่นในประเทศไทย เข้าพบเพื่อหารือแนวทางการยกระดับการดำเนินงานกิจการภาคอุตสาหกรรม โดยมี นายวีรพงษ์ เอี่ยมเจริญชัย รองอธิบดีกรมโรงงานอุตสาหกรรม นางสาวณิรดา วิสุทธิชาติธาดา รองผู้อำนวยการสำนักงานเศรษฐกิจอุตสาหกรรม นายสุเมธ ตั้งประเสริฐ กรรมการ รักษาการผู้ว่าการการนิคมอุตสาหกรรมแห่งประเทศไทย และคณะผู้บริหารกระทรวงอุตสาหกรรม เข้าร่วม ณ ห้องประชุม อก.1 สำนักงานปลัดกระทรวงอุตสาหกรรม
ปลัดฯ ณัฐพล กล่าวต้อนรับ นายสึมิคุระ อิจิโร พร้อมคณะ ในโอกาสเดินทางเยือนประเทศไทย และขอบคุณความร่วมมืออันดีที่มีให้กับกระทรวงอุตสาหกรรมมาโดยตลอด รวมทั้งการให้การสนับสนุนองค์ความรู้ และประสบการณ์ในการร่างกฎหมายและระเบียบที่เกี่ยวข้อง เพื่อให้กระทรวงอุตสาหกรรมสามารถยกระดับการดำเนินงานให้มีความเข้มข้นสอดคล้องกับแนวปฏิบัติสากล พร้อมแสดงความมั่นใจว่าการหารือระหว่างกระทรวงอุตสาหกรรมและกระทรวงสิ่งแวดล้อม ประเทศญี่ปุ่น จะเป็นการเน้นย้ำความร่วมมือที่เข้มแข็งระหว่างประเทศไทยและประเทศญี่ปุ่น ที่จะเป็นประโยชน์ต่อทั้งสองประเทศในการยกระดับภาคอุตสาหกรรมขับเคลื่อนเศรษฐกิจและอยู่ร่วมกับสังคมอย่างยั่งยืน
ทั้งนี้ กระทรวงอุตสาหกรรม และกระทรวงสิ่งแวดล้อม ประเทศญี่ปุ่น มีความร่วมมือในด้านของการจัดการของเสียและกากอุตสาหกรรม ซึ่งได้มีการลงนามในบันทึกความร่วมมือ (Memorandum of Cooperation, MOC) ร่วมกันเมื่อวันที่ 22 เมษายน 2566 และได้ดำเนินงานภายใต้บันทึกความร่วมมือดังกล่าวมาโดยตลอด การเดินทางเยือนประเทศไทยของนายสึมิคุระ อิจิโร พรัอมคณะ แสดงถึงการเป็นพันธมิตรทางยุทธศาสตร์ที่สำคัญของสองประเทศ ผ่านการถ่ายทอดองค์ความรู้ ตลอดจนประสบการณ์ของประเทศญี่ปุ่นในการสร้างสังคมที่เป็นมิตรกับสิ่งแวดล้อม และมีแผนพัฒนาความร่วมมือในการร่างกฎหมายและระเบียบที่เกี่ยวข้องกับการจัดการกากอุตสาหกรรม ขยะอิเล็กทรอนิกส์ และการจัดตั้งนิคมอุตสาหกรรม Circular รวมทั้งพร้อมสนับสนุนการดำเนินงานด้านอื่น ๆ ของกระทรวงอุตสาหกรรมด้วย

ที่มา : https://www.thaigov.go.th/news/contents/details/92725