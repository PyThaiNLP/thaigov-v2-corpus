รัฐบาลไทย-ข่าวทำเนียบรัฐบาล-รมว.ท่องเที่ยวฯ ร่วมประชุมคณะกรรมการจัดทำงบประมาณบูรณาการ ปี 2569 แผนงานสร้างรายได้จากการท่องเที่ยว


วันเสาร์ที่ 25 มกราคม 2568
รมว.ท่องเที่ยวฯ ร่วมประชุมคณะกรรมการจัดทำงบประมาณบูรณาการ ปี 2569 แผนงานสร้างรายได้จากการท่องเที่ยว
รมว.ท่องเที่ยวฯ ร่วมประชุมคณะกรรมการจัดทำงบประมาณบูรณาการ ปี 2569 แผนงานสร้างรายได้จากการท่องเที่ยว
วันที่ 24 มกราคม 2568 เวลา 14.00 น. ณ ห้องประชุม 301 ตึกบัญชาการ 1 ทำเนียบรัฐบาล นายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา นำทีมผู้บริหารกระทรวงฯ เข้าร่วมการประชุมคณะกรรมการจัดทำงบประมาณรายจ่ายบูรณาการ ประจำปีงบประมาณ พ.ศ. 2569 คณะที่ 2.1 แผนงานบูรณาการสร้างรายได้จากการท่องเที่ยว ครั้งที่ 1/2568 โดยมี นายสุริยะ จึงรุ่งเรืองกิจ รองนายกรัฐมนตรี เป็นประธานการประชุม
การประชุมครั้งนี้มีผู้บริหารกระทรวงการท่องเที่ยวและกีฬาร่วมประชุมอย่างพร้อมเพรียง ได้แก่ นายจักรพล ตั้งสุทธิธรรม ผู้ช่วยรัฐมนตรีประจำกระทรวงฯ และโฆษกกระทรวงฯ, นายจักรพรรดิ์ คล่องพยาบาล ที่ปรึกษารัฐมนตรีว่าการกระทรวงฯ นายกฤษฎา ตันเทอดทิตย์ เลขานุการรัฐมนตรีว่าการกระทรวงฯ และ นายมงคล วิมลรัตน์ รองปลัดกระทรวงการท่องเที่ยวและกีฬา
วาระสำคัญของการประชุม มุ่งเน้นพิจารณากรอบแนวทางการจัดทำคำของบประมาณรายจ่ายบูรณาการ ประจำปีงบประมาณ พ.ศ. 2569 ในแผนงานบูรณาการสร้างรายได้จากการท่องเที่ยว รวมถึงข้อเสนองบประมาณรายจ่ายที่เกี่ยวข้อง เพื่อให้การพัฒนาภาคการท่องเที่ยวของประเทศไทยเป็นไปอย่างมีประสิทธิภาพ สอดรับกับนโยบายของรัฐบาลในการขับเคลื่อนเศรษฐกิจผ่านภาคการท่องเที่ยว
กระทรวงการท่องเที่ยวและกีฬา ยังคงเดินหน้าผลักดันแผนงานที่มุ่งเน้นการเพิ่มศักยภาพการท่องเที่ยวไทยให้สามารถสร้างรายได้อย่างยั่งยืน สอดคล้องกับเป้าหมายของการเป็นศูนย์กลางการท่องเที่ยวระดับภูมิภาคและระดับโลกต่อไป

ที่มา : https://www.thaigov.go.th/news/contents/details/92741