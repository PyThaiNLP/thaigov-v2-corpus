รัฐบาลไทย-ข่าวทำเนียบรัฐบาล-นายชูศักดิ์ ศิรินิล รัฐมนตรีประจำสำนักนายกรัฐมนตรี ขอเชิญประชาชนร่วมพิธีสมโภชพระบรมสารีริกธาตุ (พระเขี้ยวแก้ว) 


วันเสาร์ที่ 25 มกราคม 2568
25/01/2568
พิมพ์
นายชูศักดิ์ ศิรินิล รัฐมนตรีประจำสำนักนายกรัฐมนตรี ขอเชิญประชาชนร่วมพิธีสมโภชพระบรมสารีริกธาตุ (พระเขี้ยวแก้ว)
นายชูศักดิ์ ศิรินิล รัฐมนตรีประจำสำนักนายกรัฐมนตรี ขอเชิญประชาชนร่วมพิธีสมโภชพระบรมสารีริกธาตุ (พระเขี้ยวแก้ว)  เพื่อความเป็นสิริมงคลและชมการจัดสวนแสงอันงดงาม
วันนี้ (25 ม.ค.) นายชูศักดิ์ ศิรินิล รัฐมนตรีประจำสำนักนายกรัฐมนตรี เปิดเผยว่า รัฐบาล โดย สำนักนายกรัฐมนตรี กระทรวงวัฒนธรรม และรัฐบาลแห่งสาธารณรัฐประชาชนจีน ร่วมกับภาคคณะสงฆ์ หน่วยงานภาครัฐและเอกชน จัดพิธีอัญเชิญพระบรมสารีริกธาตุ (พระเขี้ยวแก้ว) มาประดิษฐานเป็นการชั่วคราว ณ ประเทศไทย เพื่อเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคล 6 รอบ 28 กรกฎาคม 2567 และในวาระครบรอบ 50 ปี การสถาปนาความสัมพันธ์ทางการทูตระหว่างประเทศไทยกับสาธารณรัฐประชาชนจีน ระหว่างวันที่ 4 ธันวาคม 2567 ถึงวันที่ 15 กุมภาพันธ์ 2568
โดยในระหว่างวันที่ 29 - 30 มกราคม 2568 จะมีพิธีสมโภชพระบรมสารีริกธาตุ (พระเขี้ยวแก้ว) เนื่องในเทศกาลตรุษจีน โดยวันที่ 29 มกราคม 2568 เวลา 16.00 น. จัดพิธีเจริญพระพุทธมนต์แบบจีน โดยมีพระคณาจารย์จีนวัชรธรรมาจารย์ ผู้ช่วยเจ้าคณะใหญ่ฝ่ายซ้ายจีนนิกายวัดโพธิทัตตาราม จังหวัดชลบุรี เป็นประธานพิธีฝ่ายสงฆ์ พร้อมด้วยคณะสงฆ์จีนนิกาย วัดมังกรกมลาวาส ณ มณฑลพิธีท้องสนามหลวง
นอกจากนี้ ยังมีกิจกรรมสมโภชพระบรมสารีริกธาตุ (พระเขี้ยวแก้ว) ประกอบด้วยการแสดงทางวัฒนธรรมจีน ได้แก่ เชิดสิงโต 9 สี 9 มงคล ประกอบด้วยเชิดสิงโตอวยพร สิงโตต่อตัวกายกรรม สิงโตมอบส้มมงคล สิงโตปล่อยป้ายอวยพร เชิดมังกรทอง มังกรทองภาคพื้น มังกรลอยฟ้า มังกรเล่นท่าลีลาสวยงาม มังกรภาคพื้นไหว้สี่ทิศ มังกรต่อตัวปล่อยป้ายอวยพร การแสดงทางวัฒนธรรมและความสัมพันธ์ไทย - จีน และวันที่ 30 มกราคม 2568 เวลา 18.30 น. มีการแสดงทางวัฒนธรรมและความสัมพันธ์ไทย - จีนจากมณฑลยูนาน และจื้อเจียง  พร้อมกับขอเชิญชวนพุทธศาสนิชกรสักการะพระบรมสารีริกธาตุ  (พระเขี้ยวแก้ว) เพื่อความเป็นสิริมงคลและชมการจัดสวนแสงอันงดงาม

ที่มา : https://www.thaigov.go.th/news/contents/details/92738