รัฐบาลไทย-ข่าวทำเนียบรัฐบาล-​ปลัดฯ ณัฐพล หารือ สหราชอาณาจักร พัฒนาความสัมพันธ์ และขยายความร่วมมือด้านการลงทุน


วันศุกร์ที่ 24 มกราคม 2568
24/01/2568
พิมพ์
​ปลัดฯ ณัฐพล หารือ สหราชอาณาจักร พัฒนาความสัมพันธ์ และขยายความร่วมมือด้านการลงทุน
​ปลัดฯ ณัฐพล หารือ สหราชอาณาจักร พัฒนาความสัมพันธ์ และขยายความร่วมมือด้านการลงทุน
วันที่ 22 มกราคม 2568 ดร.ณัฐพล รังสิตพล ปลัดกระทรวงอุตสาหกรรม ให้ นายมาร์ก กุดดิง (Mr. Mark Gooding) เอกอัครราชทูตสหราชอาณาจักรประจำประเทศไทย นำคณะผู้บริหาร เข้าพบเพื่อหารือแลกเปลี่ยนแนวทางการดำเนินงานด้านอุตสาหกรรมและยกระดับความสัมพันธ์อันดีร่วมกัน โดยมี นายบรรจง สุกรีฑา รองปลัดกระทรวงอุตสาหกรรม นายเอกนิติ รมยานนท์ ผู้ตรวจราชการกระทรวงอุตสาหกรรม นางสาวณิรดา วิสุทธิชาติธาดา รองผู้อำนวยการสำนักงานเศรษฐกิจอุตสาหกรรม และคณะผู้บริหารกระทรวงอุตสาหกรรม เข้าร่วม ณ ห้องประชุมชุนหะวัณ สำนักงานปลัดกระทรวงอุตสาหกรรม
การร่วมหารือกันในครั้งนี้ สืบเนื่องจากในโอกาสครบรอบ 170 ปี ความสัมพันธ์ทางการทูตระหว่างไทย-สหราชอาณาจักร นับว่าเป็นระยะเวลาที่ยาวนาน โดยในปัจจุบัน มีบริษัทจำนวนมากจากสหราชอาณาจักร เข้ามาดำเนินการในประเทศไทย ซึ่งมองว่าประเทศไทยมีศักยภาพสูงเหมาะสำหรับการค้า การลงทุนในด้านต่าง ๆ โดยเมื่อปี 2567 ที่ผ่าน มีการลงนามบันทึกความเข้าใจ (MOU) ว่าด้วยการเป็นหุ้นส่วนทางการค้าที่แน่นแฟ้น (Enhanced Trade Partnership: ETP) มีความร่วมมือ จำนวน 20 สาขา สาขาที่เกี่ยวข้องกับกระทรวงอุตสาหกรรม มีจำนวน 3 สาขา ได้แก่ ยานยนต์ (Automotive) การมาตรฐาน (Standards) และ อุปสรรคเทคนิคทางการค้า (Technical barriers to trade)
สำหรับการมาตรฐาน กระทรวงอุตสาหกรรม โดยสำนักงานมาตรฐานผลิตภัณฑ์อุตสาหกรรม (สมอ.) และ สหราชอาณาจักร โดย BMW Service Inclusive (BSI) อยู่ระหว่างการหารือ เพื่อสร้างความร่วมมือด้านการมาตรฐาน เพื่อประโยชน์ร่วมกันของทั้งสองฝ่าย ซึ่งหวังเป็นอย่างยิ่งว่า ทั้งสองฝ่ายจะมีความร่วมมือกันในเชิงอุตสาหกรรม เพิ่มมากขึ้น เช่น ผู้ประกอบการ นักลงทุนจากสหราชอาณาจักร ที่เข้ามาลงทุนในประเทศไทย ได้มีส่วนร่วมในการพัฒนาอุตสาหกรรมไทยด้วยการขยาย supply chain ในประเทศไทย ตลอดจนการสร้างการจ้างงานในกลุ่มคนไทยทักษะสูง เป็นต้น

ที่มา : https://www.thaigov.go.th/news/contents/details/92727