รัฐบาลไทย-ข่าวทำเนียบรัฐบาล-ดีอี แนะภาครัฐ ยกระดับการทำงานผ่าน e-Office หนุนใช้รับมือฝุ่น PM 2.5


วันเสาร์ที่ 25 มกราคม 2568
ดีอี แนะภาครัฐ ยกระดับการทำงานผ่าน e-Office หนุนใช้รับมือฝุ่น PM 2.5
ดีอี แนะภาครัฐ ยกระดับการทำงานผ่าน e-Office หนุนใช้รับมือฝุ่น PM 2.5
ศาสตราจารย์พิเศษ วิศิษฏ์ วิศิษฏ์สรอรรถ ปลัดกระทรวงดิจิทัลเพื่อเศรษฐกิจและสังคม (ดีอี) เปิดเผยว่า ตามที่รัฐบาลมีนโยบายสำคัญในการปรับรูปแบบการทำงานของภาครัฐ และการให้บริการประชาชนแบบไร้กระดาษ (Papreless) ซึ่งกระทรวงดีอี ได้ปรับเปลี่ยนรูปแบบการดำเนินงานผ่านระบบบริหารจัดการสำนักงาน (e-Office) โดยใช้ระบบเอกสารอิเล็กทรอนิกส์ (e-Document) ในการจัดการเอกสารต่างๆ โดยไม่มีกระดาษเข้ามาเกี่ยวข้องตั้งแต่ต้นจนจบ ซึ่งช่วยลดขั้นตอนต่างๆ และลดต้นทุนในการดูแลเอกสาร
สำหรับจุดเด่นของระบบ e-Office ทำให้เกิดกระบวนการทำงานอย่างเป็นระบบ ช่วยอำนวยความสะดวกในการทำงาน มีความโปร่งใส น่าเชื่อถือ สามารถตรวจสอบได้ โดยประกอบไปด้วยระบบทะเบียนงานสารบรรณ ตรวจสอบเอกสาร และลงนามดิจิทัล ระบบบริหารการประชุม ระบบจัดเก็บ ส่งต่อไฟล์และคลังข้อมูล เป็นต้น ทุกขั้นตอนไม่มีการใช้กระดาษ ซึ่งปัจจุบันได้มีความร่วมมือระหว่างกระทรวงดีอี และหน่วยงานต่างๆ รวมถึงหน่วยงานในกระบวนการยุติธรรม
“ด้วยสถานการณ์เรื่องฝุ่นละอองขนาดเล็ก PM 2.5 ที่กำลังส่งผลกระทบต่อประชาชนในพื้นที่ กทม.และปริมณฑลในขณะนี้ กระทรวงดีอีพร้อมสนับสนุนมาตรการช่วยลดผลกระทบจากฝุ่น PM 2.5 โดยอนุญาตให้เจ้าหน้าที่สามารถปฏิบัติงานนอกพื้นที่ผ่านระบบอิเล็กทรอนิกส์ได้ ทำให้การทำงานยังคงต่อเนื่อง และไม่มีผลกระทบต่อการปฏิบัติหน้าที่ตามภารกิจ” ปลัดกระทรวงดีอี กล่าว
อย่างไรก็ตาม กระทรวงดีอีพร้อมสนับสนุนหน่วยงานภาครัฐ ปรับเปลี่ยนการทำงานด้วยระบบ e-Office ภายใต้งานบริการคลาวด์กลางภาครัฐ (GDCC) ช่วยให้การทำงานและการให้บริการประชาชน มีความสะดวก รวดเร็ว โปร่งใส และมีประสิทธิภาพ ซึ่งเปิดให้หน่วยงานภาครัฐสามารถใช้งานได้โดยไม่มีค่าใช้จ่าย

ที่มา : https://www.thaigov.go.th/news/contents/details/92732