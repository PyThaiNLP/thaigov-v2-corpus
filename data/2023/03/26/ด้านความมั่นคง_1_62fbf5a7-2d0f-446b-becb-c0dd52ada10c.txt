รัฐบาลไทย-ข่าวทำเนียบรัฐบาล-กรมการจัดหางาน ลงพื้นที่หางานให้ “ชายหน้ายักษ์” ล่าสุดมีงานทำแล้ว


วันอาทิตย์ที่ 26 มีนาคม 2566
26/03/2566
พิมพ์
กรมการจัดหางาน ลงพื้นที่หางานให้ “ชายหน้ายักษ์” ล่าสุดมีงานทำแล้ว
วันที่ 26 มีนาคม 2566 นายไพโรจน์ โชติกเสถียร อธิบดีกรมการจัดหางาน เปิดเผยว่า จากกรณีหนุ่มสักหน้ายักษ์ ขอโอกาสทำงาน หลังตระเวนสมัครงานหลายแห่ง แต่ไม่มีใครรับทำงาน
เพราะรอยสักบนใบหน้า จึงขอโอกาสทำงานผ่านติ๊กต่อก นั้น ตนรับทราบเรื่องแล้วไม่นิ่งนอนใจ สั่งการไปยังสำนักงานจัดหางานจังหวัดสมุทรปราการซึ่งรับผิดชอบพื้นที่ที่หนุ่มหน้ายักษ์พักอาศัยอยู่ เตรียมตำแหน่งงานที่เหมาะสม และทางเลือกอาชีพอื่นๆ  เพิ่มเติมเพื่อช่วยเหลือแล้ว โดยล่าสุดสำนักงานจัดหางานจังหวัดสมุทรปราการได้ลงพื้นที่ไปยังวัดสำโรงใต้ ถนนปู่เจ้าสมิงพราย ตำบลสำโรงกลาง อำเภอพระประแดง จังหวัดสมุทรปราการ เพื่อพบนายณรงค์ เพ็งกลัด หรือ(ป๋อง หน้ายักษ์โซโล) แล้ว จากการพูดคุยทราบว่ามีบริษัทติดต่อนายป๋องให้เข้าไปสมัครงานและได้ทำงานกับ บริษัท อาร์พีพี อินเตอร์ กรุ๊ป ประกอบกิจการติดตามทวงถามหนี้ให้ธนาคาร สำนักงานใหญ่อยู่ที่กำแพงแสน นครปฐม โดยทำงานที่สาขา สำโรงใต้ สมุทรปราการ ซึ่งอยู่ใกล้ที่พัก
“ปัญหาการว่างงานเป็นปัญหาที่ต้องเร่งแก้ไข เพราะไม่เพียงเป็นปัญหาที่กระทบต่อการดำเนินชีวิตของประชาชนคนใดคนหนึ่ง แต่ส่งผลเป็นลูกโซ่ต่อครอบครัว คุณภาพชีวิต ปัญหาอาชญากรรม และเศรษฐกิจฐานรากจนถึงเศรษฐกิจของประเทศ” อธิบดีกรมการจัดหางาน กล่าว
อธิบดีกรมการจัดหางาน ยังฝากถึงทุกคนที่กำลังลำบากเพราะไม่มีงานทำ ว่า หากมีความพร้อม มีความตั้งใจจะทำงาน ขอให้นึกถึงกรมการจัดหางาน ท่านสามารถใช้บริการจัดหางานได้ที่ สำนักงานจัดหางานจังหวัดทุกจังหวัด สำนักงานจัดหางานกรุงเทพมหานครพื้นที่ 1 – 10 หรือเลือกหางานผ่านระบบออนไลน์ บนแพลตฟอร์ม “ไทยมีงานทำ” ซึ่งให้บริการทั้ง Web Application ที่เว็บไซต์ ไทยมีงานทำ.doe.go.th  และ Mobile Application    “ไทยมีงานทำ” หรือสอบถามข้อมูลเพิ่มเติมที่สายด่วนกระทรวงแรงงาน 1506 กด 2 กรมการจัดหางาน หรือสายด่วนกรมการจัดหางาน 1694

ที่มา : https://www.thaigov.go.th/news/contents/details/66586