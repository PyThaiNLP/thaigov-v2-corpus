รัฐบาลไทย-ข่าวทำเนียบรัฐบาล-รองปลัดฯ ณัฏฐิญา นั่งหัวโต๊ะบูรณาการกลยุทธ์ PR MIND มุ่งสื่อสารนโยบาย 4 มิติ เน้นสร้างการรับรู้ในเชิงกว้าง สู่ภาพลักษณ์ที่ดีของกระทรวงอุตสาหกรรม


วันอาทิตย์ที่ 26 มีนาคม 2566
26/03/2566
พิมพ์
รองปลัดฯ ณัฏฐิญา นั่งหัวโต๊ะบูรณาการกลยุทธ์ PR MIND มุ่งสื่อสารนโยบาย 4 มิติ เน้นสร้างการรับรู้ในเชิงกว้าง สู่ภาพลักษณ์ที่ดีของกระทรวงอุตสาหกรรม
รองปลัดกระทรวงอุตสาหกรรมนั่งหัวโต๊ะบูรณาการกลยุทธ์ PR MIND มุ่งสื่อสารนโยบาย 4 มิติ เน้นสร้างการรับรู้ในเชิงกว้าง สู่ภาพลักษณ์ที่ดีของกระทรวงอุตสาหกรรม
เมื่อวันที่ 23 มีนาคม 2566 เวลา 10.00 น. นางสาวณัฏฐิญา เนตยสุภา รองปลัดกระทรวงอุตสาหกรรม เป็นประธานการประชุมคณะกรรมการกำหนดนโยบายและยุทธศาสตร์การประชาสัมพันธ์กระทรวงอุตสาหกรรม (อก.) ครั้งที่ 1/2566 โดยมี ชปอ.ณิรดา รมอ.วิฤทธิ์ รอน.นรุณ รพร.เศรษฐรัชต์ รสอ.สุชาดา พร้อมด้วยผู้บริหารจาก กรอ. สศอ. กนอ. และ SME D Bank และเจ้าหน้าที่ด้านประชาสัมพันธ์เข้าร่วมประชุม ณ ห้องประชุมชุณหะวัณ ชั้น 3 อาคารสำนักงานปลัดกระทรวงอุตสาหกรรม
รองปลัดกระทรวงอุตสาหกรรม ในฐานะประธานกรรมการกำหนดนโยบายและยุทธศาสตร์การประชาสัมพันธ์ อก. ได้นำการประชุมโดยแจ้งคำสั่งแต่งตั้งคณะกรรมการชุดดังกล่าว เพื่อทำหน้าที่กำหนดนโยบาย แนวทาง และแผนการดำเนินงานในภาพรวม พร้อมการกำกับดูแล และติดตามการดำเนินงานประชาสัมพันธ์ให้เป็นไปด้วยความเรียบร้อยและมีประสิทธิภาพ ส่วนในด้านการออกแบบตราสัญลักษณ์ อก. ได้มีการปรับปรุงใหม่ให้มีความสวยงาม ชัดเจน และเป็นสากลมากขึ้น โดยขณะนี้ได้ออกแบบเสร็จเรียบร้อยแล้ว อยู่ระหว่างการประกาศใช้อย่างเป็นทางการต่อไป
นอกจากนี้ ยังได้มอบแนวทางการประชาสัมพันธ์ของ อก. ภายใต้นโยบาย MIND ใช้หัวและใจในการทำงาน โดยขอให้หน่วยงานต่าง ๆ ทำความเข้าใจในแนวทาง 4 มิติ คือ 1. ความสำเร็จทางธุรกิจ 2. การดูแลสังคมโดยรอบโรงงานอุตสาหกรรม 3. การดูแลรักษาสิ่งแวดล้อมที่ตอบโจทย์ไทยและประชาคมโลก และ 4. การกระจายรายได้ให้กับประชาชน โดยเน้นย้ำให้ทำความเข้าใจนโยบาย MIND เพื่อนำไปยกระดับให้กับโรงงานอุตสาหกรรมครอบคลุมทั้ง 4 มิติ นอกจากนี้ ได้มอบหมายให้กองยุทธศาสตร์และแผนงาน (กยผ.สปอ.) เร่งถ่ายทอดองค์ความรู้ และสร้างความเข้าใจให้กับนักยุทธศาสตร์ของแต่ละหน่วยงานแล้ว เพื่อนำไปปรับใช้กับแผนงานหรือโครงการให้มีประสิทธิภาพ และประชาสัมพันธ์ไปยังช่องทางต่าง ๆ เพื่อสร้างความเข้าใจให้ตรงกันต่อไป
ส่วนในด้านการเผยแพร่ประชาสัมพันธ์ข่าว ได้ขอความร่วมมือให้ทุกหน่วยงาน นำเสนอข่าวในระดับรัฐมนตรีฯ หรือ ปลัดกระทรวงอุตสาหกรรม โดยเฉพาะประเด็นที่เป็นนโยบายสำคัญ อาทิ ด้านการขับเคลื่อนรถ EV มาตรฐานยูโร 6 และเกษตรอุตสาหกรรม เป็นต้น

ที่มา : https://www.thaigov.go.th/news/contents/details/66597