รัฐบาลไทย-ข่าวทำเนียบรัฐบาล-รัฐบาลชวนโหลดแอป Tourist  Police i lert u แจ้งเหตุฉุกเฉินตำรวจท่องเที่ยวตลอด 24 ชม.


วันอาทิตย์ที่ 26 มีนาคม 2566
26/03/2566
พิมพ์
รัฐบาลชวนโหลดแอป Tourist  Police i lert u แจ้งเหตุฉุกเฉินตำรวจท่องเที่ยวตลอด 24 ชม.
รัฐบาลชวนโหลดแอป Tourist  Police i lert u แจ้งเหตุฉุกเฉินตำรวจท่องเที่ยวตลอด 24 ชม.
วันนี้ 26 มีนาคม 2566 นางสาวรัชดา ธนาดิเรก รองโฆษกประจำสำนักนายกรัฐมนตรี เปิดเผยว่า เพื่อเป็นการดูแลความปลอดภัยทั้งชีวิตและทรัพย์สินแก่นักท่องเที่ยวชาวไทยและต่างชาติ ให้มีความมั่นใจในการเยือนสถานที่ต่างๆ สมเป็นเมืองที่ได้รับความสนใจมาเยือนอันดับต้นของโลก สำนักงานตำรวจแห่งชาติ โดยกองบัญชาการตำรวจท่องเที่ยว ได้พัฒนาแอปพลิเคชั่น Tourist  Police i lert u ซึ่งเป็นแอปพลิเคชั่นในการรับแจ้งเหตุฉุกเฉิน รวมถึงการขอความช่วยเหลือ โดยใช้ระบบ Global positioning System หรือ GPS เพื่ออำนวยความสะดวกและสร้างความเชื่อมั่นในการรักษาความปลอดภัย ทั้งนี้ นักท่องเที่ยวสามารถดาว์นโหลดใช้งานได้ฟรี ทั้งระบบ IOS และระบบ Android
สำหรับการใช้งานแอปพลิเคชั่น Tourist  Police i lert u นักท่องเที่ยวที่ประสบเหตุ สามารถกดปุ่มขอความช่วยเหลือ “แจ้งเหตุ” สามารถถ่ายภาพหรือพิมพ์แจ้งรายละเอียดเพิ่มเติมได้ เมื่อกดแจ้งเหตุแล้ว ระบบจะส่งตำแหน่งสถานที่เกิดเหตุและข้อมูลที่เกี่ยวข้องของนักท่องเที่ยวไปยังศูนย์รับแจ้งเหตุฉุกเฉิน 1155 และเจ้าหน้าที่ที่ในพื้นที่ใกล้จุดเกิดเหตุ เพื่อเข้าช่วยเหลือ โดยระหว่างนั้นเจ้าหน้าที่ศูนย์รับแจ้งเหตุฉุกเฉิน 1155 จะติดต่อกลับไปยังเบอร์โทรศัพท์ที่นักท่องเที่ยวได้ลงทะเบียนไว้ สามารถรองรับได้ 9 ภาษา คือ อังกฤษ, จีน, รัสเซีย, ญี่ปุ่น เกาหลี ฝรั่งเศส, เยอรมัน, อาเซียน และอาหรับ (จากเดิม 5 ภาษา)
“รัฐบาลได้สร้างระบบดูแลความปลอดภัยแก่นักท่องเที่ยว โดยการนำเทคโนโลยีมาใช้เพื่อเพิ่มประสิทธิภาพการปฏิบัติงาน และความสะดวกรวดเร็วในการแจ้งเหตุ จึงขอเชิญชวนประชาชนที่มีแผนจะท่องเที่ยวในประเทศ และร่วมกันเป็นเจ้าบ้านที่ดี ด้วยการบอกต่อถึงประโยชน์และโหลดแอป Tourist  Police i lert u ไว้ใช้ยามฉุกเฉิน” นางสาวรัชดา กล่าว

ที่มา : https://www.thaigov.go.th/news/contents/details/66581