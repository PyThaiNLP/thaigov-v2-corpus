รัฐบาลไทย-ข่าวทำเนียบรัฐบาล-ผู้ตรวจเดชาฯ เดินหน้าประชุมร่วมขับเคลื่อนการดำเนินงาน สถาบันยานยนต์ ตามนโยบาย“MIND" ใช้ “หัว” และ “ใจ” ปั้นอุตสาหกรรมคู่ชุมชน ให้สมดุลและยั่งยืน


วันอาทิตย์ที่ 26 มีนาคม 2566
26/03/2566
พิมพ์
ผู้ตรวจเดชาฯ เดินหน้าประชุมร่วมขับเคลื่อนการดำเนินงาน สถาบันยานยนต์ ตามนโยบาย“MIND" ใช้ “หัว” และ “ใจ” ปั้นอุตสาหกรรมคู่ชุมชน ให้สมดุลและยั่งยืน
ผู้ตรวจราชการกระทรวงอุตสาหกรรมเดินหน้าประชุมร่วมขับเคลื่อนการดำเนินงาน สถาบันยานยนต์ ตามนโยบาย“MIND" ใช้ “หัว” และ “ใจ” ปั้นอุตสาหกรรมคู่ชุมชน ให้สมดุลและยั่งยืน ควบคู่กับอุตสาหกรรมสู่วิถีใหม่ 4 มิติ
เมื่อวันที่ 23 มีนาคม 2566 นายเดชา จาตุธนานันท์ ผู้ตรวจราชการกระทรวงอุตสาหกรรม เป็นประธานการประชุมร่วมขับเคลื่อนการดำเนินงาน สถาบันยานยนต์ โดยมี นายเกรียงศักดิ์ วงศ์พร้อมรัตน์ ผู้อำนวยการสถาบันยานยนต์ และคณะเจ้าหน้าที่ร่วมประชุมรายงานแนวทางการขับเคลื่อนของสถาบันที่มุ่งเน้นยกระดับการให้บริการที่เกี่ยวข้องกับศูนย์ทดสอบมาตรฐานยานยนต์ โดยเฉพาะอย่างยิ่งการให้บริการของศูนย์ทดสอบยานยนต์และยางล้อแห่งชาติ หรือ ATTRIC ที่ให้บริการทดสอบอุปกรณ์และชิ้นส่วนยานยนต์ และยานยนต์ไฟฟ้าของไทย
ที่ประชุมได้ร่วมหารือถึงแนวทางการพัฒนาและยกระดับสถาบันยานยนต์ ตามแนวทาง MIND โดยมีเป้าหมายการดำเนินการที่ยั่งยืน เพื่อเป็นหน่วยงานชั้นนำในเรื่องมาตรฐานและการทดสอบอุตสาหกรรมยานยนต์ และยานยนต์ไฟฟ้าของประเทศและของอาเซียน
ในโอกาสนี้ ผู้ตรวจฯ ได้เสนอให้สถาบันยานยนต์ พิจารณาศึกษาความเป็นไปได้ในการพัฒนาและส่งเสริมอุตสาหกรรมเครื่องจักรกลการเกษตร โดยเฉพาะการผลิต และการใช้รถตัดอ้อยและสางใบอ้อย เพื่อสนองนโยบายของประเทศในการลดฝุ่น PM2.5 อันเนื่องจากการเผาอ้อย ตลอดจน ศึกษาความเป็นไปได้ในการบริหารจัดการซากแบตเตอรี่ยานยนต์ไฟฟ้า ตามนโยบาย BCG ของประเทศ

ที่มา : https://www.thaigov.go.th/news/contents/details/66600