รัฐบาลไทย-ข่าวทำเนียบรัฐบาล-จังหวัดมหาสารคาม มุ่งขับเคลื่อน "โคก หนอง นา" ศูนย์เรียนรู้ชุมชนต้นแบบการพัฒนาคุณภาพชีวิต (CLM) อย่างครบวงจร พ่อเมืองมหาสารคามย้ำความต่อเนื่อง คือพลัง พร้อมต่อยอด ขยายผล 


วันอาทิตย์ที่ 26 มีนาคม 2566
26/03/2566
พิมพ์
จังหวัดมหาสารคาม มุ่งขับเคลื่อน "โคก หนอง นา" ศูนย์เรียนรู้ชุมชนต้นแบบการพัฒนาคุณภาพชีวิต (CLM) อย่างครบวงจร พ่อเมืองมหาสารคามย้ำความต่อเนื่อง คือพลัง พร้อมต่อยอด ขยายผล
จังหวัดมหาสารคาม มุ่งขับเคลื่อน "โคก หนอง นา" ศูนย์เรียนรู้ชุมชนต้นแบบการพัฒนาคุณภาพชีวิต (CLM) อย่างครบวงจร ด้าน พ่อเมืองมหาสารคามย้ำความต่อเนื่อง คือ พลัง พร้อมต่อยอด ขยายผล สู่หมู่บ้านยั่งยืน
เมื่อวันที่ 25 มีนาคม 2566 นายเกียรติศักดิ์ ตรงศิริ ผู้ว่าราชการจังหวัดมหาสารคาม เปิดเผยว่า กระทรวงมหาดไทยมีนโยบายในการสร้างความยั่งยืนในทุกมิติผ่านการพัฒนาคนเพื่อให้คนไปพัฒนาพื้นที่ ซึ่งที่ผ่านมากระทรวงมหาดไทยพร้อมด้วยผู้ว่าราชการจังหวัดทั้ง 76 จังหวัด ได้ร่วมประกาศเจตนารมณ์ ตามแนวคิด 76 จังหวัด 76 คำมั่นสัญญา เพื่อประเทศไทยที่ยั่งยืน ร่วมกับองค์การสหประชาชาติ หรือ UN โดยเมื่อวานนี้ คณะผู้บริหารจังหวัดมหาสารคาม พร้อมด้วย นางพรศรี ตรงศิริ นายกเหล่ากาชาดจังหวัดมหาสารคามและประธานแม่บ้านมหาดไทยจังหวัดมหาสารคาม นำสมาชิกเหล่ากาชาดและสมาชิกแม่บ้านมหาดไทย หัวหน้าส่วนราชการจังหวัดและอำเภอ พร้อมด้วยคณาจารย์จากมหาวิทยาลัยมหาสารคาม ลงพื้นที่ติดตามผลการดำเนินงานขับเคลื่อนตามเป้าหมายการพัฒนาที่ยั่งยืน ณ ศูนย์เรียนรู้ชุมชนต้นแบบการพัฒนาคุณภาพชีวิต (Community Lab Model for quality of life : CLM) บ้านเหล่าอีหมัน หมู่ที่ 7 ตำบลหนองเม็ก อำเภอนาเชือก โดยมี นายกิจจา หมอกเจริญ นายอำเภอนาเชือก นายพงษ์ศักดิ์ คณะมะ พัฒนาการจังหวัดมหาสารคาม พัฒนากร เจ้าหน้าที่พัฒนาชุมชน สำนักงานพัฒนาชุมชนจังหวัดมหาสารคาม ภาคีเครือข่าย โคก หนอง นา อำเภอนาเชือก และนายกระรัญ ดาวโคกสูง เจ้าของแปลง ร่วมให้การต้อนรับ พร้อมนำเสนอรายละเอียดการขับเคลื่อนศูนย์เรียนรู้ชุมชนต้นแบบการพัฒนาคุณภาพชีวิต (CLM )
ผู้ว่าราชการจังหวัดมหาสารคาม กล่าวว่า พระบาทสมเด็จพระเจ้าอยู่หัวทรงมีพระราชปณิธานอันเเน่วเเน่ในการทำให้ประเทศชาติมั่นคง ประชาชนมีความสุข แก้ไขในสิ่งผิด สืบสานในพระราชปณิธาน ภายใต้ปรัชญาของเศรษฐกิจพอเพียง ซึ่งศูนย์การเรียนรู้ CLM แห่งนี้ ได้รับการจัดสรรงบประมาณโครงการพัฒนาพื้นที่ต้นแบบการพัฒนาคุณภาพชีวิตตามหลักทฤษฎีใหม่ประยุกต์สู่ “โคก หนอง นา โมเดล” งบเงินกู้ ปี 2564 กิจกรรมพื้นที่เรียนรู้ชุมชนต้นแบบการพัฒนาคุณภาพชีวิต (Community Lab Model for quality of life : CLM) ระดับตำบล จำนวน 1 แปลง ขนาดพื้นที่ 15 ไร่ เป็นศูนย์เรียนรู้เพียงแห่งเดียวของจังหวัดมหาสารคามที่มีการออกเเบบเเละปรับปรุงพื้นที่ตามรูปแบบแปลง โดยได้รับการสนับสนุนจากกองบัญชาการกองทัพไทย ทั้งด้านงบประมาณ ครุภัณฑ์ จำนวน 6 เครื่อง ได้แก่ เครื่องสกัดน้ำมันพืช Bio-Diesel เครื่องผสมอาหารสัตว์ (DC Motor 3HP 3) เครื่องสับย่อยอาหารสัตว์และกิ่งไม้ เครื่องบรรจุกระป๋อง เครื่องขึ้นรูปภาชนะจากวัสดุธรรมชาติ และเครื่องบำบัดน้ำเสียและเติมอากาศ เพื่อเป็นการส่งเสริมการพัฒนาการแปรรูปผลิตภัณฑ์ด้วยนวัตกรรม
ผู้ว่าราชการจังหวัดมหาสารคาม กล่าวเพิ่มเติมว่า จังหวัดมหาสารคาม ยึดหลักสำคัญในการพัฒนาอย่างสร้างสรรค์ คือ ผู้นำต้องทำก่อน ซึ่งจะช่วยดึงหุ้นส่วนความร่วมมือ (Partnership) เข้ามาช่วยขยายผล โดยสำนักงานพัฒนาชุมชนจังหวัด สำนักงานพัฒนาชุมชนอำเภอ ได้ประสานความร่วมมือกับทั้ง 7 ภาคีเครือข่าย ทั้งภาครัฐ ภาคผู้นำศาสนา ภาควิชาการ ภาคประชาชน ภาคเอกชน ภาคประชาสังคม และภาคสื่อสารมวลชน รวมถึงน้อมนำหลักการทรงงาน "บวร บรม ครบ" โดยมีนายกระรัญ ดาวโคกสูง เป็นผู้รับผิดชอบในการปรับปรุง พัฒนา และสร้างฐานเรียนรู้ เพื่อเป็นแหล่งศึกษาดูงาน แหล่งเรียนรู้ให้แก่ประชาชนผู้ที่สนใจมาโดยตลอด ซึ่งที่ผ่านมามีคณะศึกษาดูงานต่างเดินทางมาเยี่ยมชมเเละนำเเนวคิดการพัฒนาพื้นที่แปลงโคก หนอง นา ไปใช้อย่างเเพร่หลาย ซึ่งนอกจากจะช่วยสร้างความมั่นคงทางอาหารได้เเล้ว ยังช่วยลดผลกระทบจากภัยพิบัติ ทั้งภัยเเล้ง เเละอุทกภัย เพราะในฤดูเเล้งก็มีน้ำใช้ ในฤดูน้ำหลากโคกจะเป็นพื้นที่ป้องกันไม่ให้น้ำเข้ามาในบริเวณ เเปลง เเละสามารถผันน้ำเข้ามาเก็บกักไว้ในบริเวณหนองเเละคลองไส้ไก่ได้อีกด้วย ซึ่งเป็นการน้อมนำแนวคิดโครงการแก้มลิงของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร มาประยุกต์ใช้
ในขณะเยี่ยมชมแปลง CLM นายเกียรติศักดิ์ ตรงศิริ ผู้ว่าราชการจังหวัดมหาสารคาม ได้กล่าวให้กำลังใจพร้อมเน้นย้ำให้ทุกหน่วยงาน และภาคีเครือข่าย ได้ร่วมกันพัฒนาพื้นที่ศูนย์เรียนรู้ชุมชนต้นแบบการพัฒนาคุณภาพชีวิต (CLM) แห่งนี้ ขยายผลเป็นสถานที่ที่สร้างประโยชน์ให้แก่คนในชุมชน โดยให้นำโครงการบ้านนี้มีรัก ปลูกผักกินเอง และโครงการทางนี้มีผลผู้คนรักกัน ตามแนวพระราชดำริของสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี มาประยุกต์ใช้ และการจัดทำถังขยะเปียกลดโลกร้อน เพื่อสร้างความมั่นคงทางอาหาร สร้างอาชีพ สร้างรายได้ สร้างศูนย์เรียนรู้ให้แก่ชุมชน บนหลักคิด คือ การไม่ทำลายสิ่งเเวดล้อม พร้อมน้อมนำหลักปรัชญาของเศรษฐกิจพอเพียง สอนให้คนรู้จัก ความพอประมาณ มีเหตุผล เเละมีภูมิคุ้มกัน บนพื้นฐานความรู้คู่คุณธรรม ลงสู่การปฏิบัติอย่างเป็นขั้นตอนตามกลไกการขับเคลื่อนสืบสานศาสตร์พระราชาสู่การพัฒนาอย่างยั่งยืน ตามทฤษฎีบันได 9 ขั้น สู่ความพอเพียง คือ พอกิน พอใช้ พออยู่ พอร่มเย็น บุญ ทาน เก็บรักษา ขาย และสร้างเครือข่าย เชื่อมโยงกระบวนการเรียนรู้และกระบวนการมีส่วนร่วมของชุมชนเพื่อมุ่งไปสู่ "หมู่บ้านยั่งยืน : Sustainable Village" ยกระดับชุมชนให้เข้มแข็งได้อย่างยั่งยืน
ผู้ว่าราชการจังหวัดมหาสารคาม กล่าวเพิ่มเติมว่า นอกจากนี้ จังหวัดมหาสารคาม ยังได้รณรงค์ประชาสัมพันธ์ให้ผู้เข้าร่วมกิจกรรมได้สวมใส่ผ้าไทยในทุกโอกาส ตามแนวพระดำริสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา ที่ไม่ได้เป็นเพียงการเเสดงออกถึงอัตลักษณ์ประจำถิ่น แต่เเสดงให้เห็นถึงวิถีชีวิตตั้งเเต่ต้นน้ำไปจนถึงปลายน้ำ ที่เน้นการพึ่งพาตนเอง เเละใช้เวลาว่างให้เป็นประโยชน์ในการประกอบอาชีพเสริม มีการทอผ้า ย้อมผ้า การรวมกลุ่มเพื่อพัฒนาอาชีพ เเละเเลกเปลี่ยนเรียนรู้ ส่งเสริมกลุ่มวิสาหกิจชุมชน เเละกลุ่มผู้ประกอบการที่มีกระบวนการผลิตที่ไม่ใช้สารเคมี รวมถึงบรรจุภัณฑ์ที่ไม่ก่อให้เกิดมลพิษหรือสารตกค้างต่าง ๆ เพื่อให้ผู้บริโภคได้รับทั้งความสุขจากการใช้ผลิตภัณฑ์ เเละความสุขจากคุณค่าความตั้งใจของผู้ประกอบการ ทั้งนี้ จังหวัดมหาสารคามมีความตั้งใจที่จะขับเคลื่อนประเทศไทยที่ยั่งยืนในทุกมิติโดยไม่ทิ้งใครไว้ข้างหลัง

ที่มา : https://www.thaigov.go.th/news/contents/details/66594