รัฐบาลไทย-ข่าวทำเนียบรัฐบาล-หน.ผู้ตรวจราชการฯ ก.อุตฯ ลงพื้นที่ชลบุรี จับมือสถานประกอบการร่วมขับเคลื่อนอุตฯ วิถีใหม่ใน 4 มิติ เพื่อการอยู่ด้วยกันอย่างยั่งยืนระหว่างชุมชนและโรงงาน


วันอาทิตย์ที่ 26 มีนาคม 2566
26/03/2566
พิมพ์
หน.ผู้ตรวจราชการฯ ก.อุตฯ ลงพื้นที่ชลบุรี จับมือสถานประกอบการร่วมขับเคลื่อนอุตฯ วิถีใหม่ใน 4 มิติ เพื่อการอยู่ด้วยกันอย่างยั่งยืนระหว่างชุมชนและโรงงาน
หัวหน้าผู้ตรวจราชการกระทรวงอุตสาหกรรมลงพื้นที่ชลบุรี จับมือสถานประกอบการร่วมขับเคลื่อนอุตสาหกรรมวิถีใหม่ใน 4 มิติ เพื่อการอยู่ด้วยกันอย่างยั่งยืนระหว่างชุมชนและโรงงาน
เมื่อวันที่ 21 มีนาคม 2566 นายวิษณุ ทับเที่ยง หัวหน้าผู้ตรวจราชการกระทรวงอุตสาหกรรม พร้อมด้วยนางสาวอังศุมาลิน ฉัตรสุวรรณวารี อุตสาหกรรมจังหวัดชลบุรี และเจ้าหน้าที่เยี่ยมชม บริษัท อาหารสยาม (1513) จำกัด ตั้งอยู่ที่ อ.บ้านบึง จ.ชลบุรี บริษัทฯ เป็นผู้ผลิตสับปะรดกระป๋อง (ผลิตจากสับปะรดพันธุ์ปัตตาเวีย) กำลังการผลิต 250,000 ตันต่อปี โดยกระบวนการผลิตของโรงงาน คือ รับสับปะรดจากเกษตรกรหรือผู้รวบรวม นำมาล้างน้ำ คัดขนาดแล้วเข้าเครื่องปอกสับปะรด หลังจากนั้นจะตัดแต่งตามขนาดที่กำหนด บรรจุกระป๋องแล้วไปเข้ากระบวนการพาสเจอร์ไรซ์ ต่อด้วยทำให้เย็น รวมถึงตรวจสอบคุณภาพของการบรรจุกระป๋อง การติดฉลาก ขึ้นเรียงบนพาเลทเพื่อส่งจำหน่ายต่อไป นอกจากนี้ บริษัทยังมีการผลิตน้ำสับปะรดเข้มข้นแบบ UHT บรรจุถุงและบรรจุกระป๋องพร้อมดื่มอีกด้วย
ทั้งนี้ โรงงานได้รับรางวัล CSR Con เมื่อปี 2019 โดยมีการทำกิจกรรมต่างๆ กับชุมชนโดยรอบโรงงาน อาทิ การติดตั้งวงจรปิดระบบดิจิทัลให้กับชุมชนหมู่บ้านตาลดำ โครงการรับซื้อผลผลิตการเกษตรจากโรงเรียนบ้านตาลดำ โครงการปรับปรุงสนามเด็กเล่นบ้านตาลดำ โครงการจะนอนแล้วแปรรูปอาหารเพื่อการจัดจำหน่ายโดยวิสาหกิจชุมชนบ้านเพาะรัก ( ซึ่งบริษัทได้สนับสนุนอุปกรณ์ในการผลิตและการอบเห็ดสำหรับการแปรรูปเป็นน้ำพริกหรืออื่น ๆ) และได้ทำกิจกรรมตามประเพณีร่วมกับชุมชนโดยรอบโรงงาน
สุดท้ายนี้ หน.ผู้ตรวจฯ ได้ถ่ายทอดนโยบาย MIND ของท่านปลัดกระทรวงอุตสาหกรรมเพื่อมุ่งหวังให้โรงงานประกอบกิจการให้เข้าสู่การขับเคลื่อนอุตสาหกรรมวิถีใหม่ใน 4 มิติ ทั้งความสำเร็จทางธุรกิจ การใส่ใจสังคมและชุมชนโดยรอบโรงงาน มุ่งเน้นการประกอบการดูแลเอาใจใส่สิ่งแวดล้อมที่ตอบโจทย์ของไทยและประชาคมโลก และสุดท้ายคือการมุ่งเน้นการกระจายรายได้ให้แก่ประชาชน และมีชีวิตความเป็นอยู่ที่ดีขึ้น เน้น “การสร้างงาน สร้างอาชีพ” ก่อให้เกิดการประกอบกิจการโรงงานวิถีใหม่ภายใต้แนวคิด “ปั้นอุตสาหกรรมคู่ชุมชน” เพื่อการอยู่ด้วยกันอย่างยั่งยืนระหว่างชุมชนและโรงงาน

ที่มา : https://www.thaigov.go.th/news/contents/details/66580