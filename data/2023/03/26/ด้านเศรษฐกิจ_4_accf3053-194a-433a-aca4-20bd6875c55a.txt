รัฐบาลไทย-ข่าวทำเนียบรัฐบาล-หัวหน้าผู้ตรวจฯ ก.อุตฯ ลงพื้นที่ฉะเชิงเทราตรวจราชการรอบ 1 เน้นย้ำนโยบาย MIND “ใช้หัวและใจ” ขับเคลื่อนแผนงานปี 2566 มุ่งยกระดับ“ปั้นอุตสาหกรรมคู่ชุมชน


วันอาทิตย์ที่ 26 มีนาคม 2566
26/03/2566
พิมพ์
หัวหน้าผู้ตรวจฯ ก.อุตฯ ลงพื้นที่ฉะเชิงเทราตรวจราชการรอบ 1 เน้นย้ำนโยบาย MIND “ใช้หัวและใจ” ขับเคลื่อนแผนงานปี 2566 มุ่งยกระดับ“ปั้นอุตสาหกรรมคู่ชุมชน
หัวหน้าผู้ตรวจราชการกระทรวงอุตสาหกรรมลงพื้นที่ฉะเชิงเทราตรวจราชการรอบ 1 เน้นย้ำนโยบาย MIND “ใช้หัวและใจ” ขับเคลื่อนแผนงานปี 2566 มุ่งยกระดับ “ปั้นอุตสาหกรรมคู่ชุมชน” พร้อมรับฟังปัญหาอุปสรรค ข้อเสนอแนะแนวทางการบูรณาการการทำงานระหว่างหน่วยงานในพื้นที่
เมื่อวันที่ 22 มีนาคม 2566 นายวิษณุ ทับเที่ยง หัวหน้าผู้ตรวจราชการกระทรวงอุตสาหกรรม ลงพื้นที่จังหวัดฉะเชิงเทรา ตรวจราชการกรณีปกติ รอบที่ 1 ประจำปีงบประมาณ พ.ศ. 2566 โดยมีนายสมชาย เถื่อนสุวรรณ อุตสาหกรรมจังหวัดฉะเชิงเทรา พร้อมด้วยเจ้าหน้าที่ เข้าร่วมประชุมรับการตรวจราชการพร้อมรับมอบนโยบายในการปฏิบัติงาน
โดย หน.ผู้ตรวจฯ ได้ถ่ายทอดและเน้นย้ำนโยบาย MIND “ใช้หัวและใจ” ขับเคลื่อนแผนงานปี 2566 มุ่งยกระดับ “ปั้นอุตสาหกรรมคู่ชุมชน” 4 มิติ คือ 1) ความสำเร็จทางธุรกิจ การปรับธุรกิจให้เหมาะสมกับโลกอนาคต 2) การดูแลสังคมโดยรอบโรงงานอุตสาหกรรม ทั้งยามปกติและเมื่อเกิดวิกฤต3) การดูแลรักษาสิ่งแวดล้อมที่ตอบโจทย์ไทยและประชาคมโลก 4) การกระจายรายได้ให้แก่ประชาชน และมีชีวิตความเป็นอยู่ที่ดีขึ้น เน้น “การสร้างงาน สร้างอาชีพ” และกระตุ้นผู้ประกอบการให้ดำเนินธุรกิจเพื่อสังคม (Social Enterprise : SE) ทำงานร่วมกับชุมชน และเครือข่ายเพื่อพัฒนาคุณภาพชีวิตให้ประชาชนในพื้นที่อย่างจริงจัง ซึ่งเป้าหมายของนโยบายมุ่งเน้นให้สำนักงานอุตสาหกรรมจังหวัด (สอจ.) ใช้ MIND “ใช้หัวและใจ” ทำงานให้บรรลุเป้าหมายโดย “ปั้นอุตสาหกรรมคู่ชุมชน” เน้นย้ำให้ทุกโรงงานในพื้นที่ดำเนินงานอย่างมีประสิทธิภาพตอบโจทย์การทำงานมุ่งสู่ความสำเร็จทั้ง 4 มิติ
โดยที่ หน.ผู้ตรวจฯ ได้ให้ข้อเสนอแนะการตรวจราชการ ดังนี้
1. การตรวจกำกับดูแลโรงงานอุตสาหกรรมและเหมืองแร่ เน้นย้ำให้เร่งรัดการตรวจกำกับดูแล โรงงานอุตสาหกรรมที่มีน้ำเสีย มลพิษทางอากาศ โรงงานอุตสาหกรรมและเหมืองแร่ที่มีความเสี่ยงจะเกิดผลกระทบสิ่งแวดล้อมจากการประกอบกิจการ ให้ปฏิบัติตามกฎหมาย (ซึ่งต้องการให้มีการตรวจกำกับ 100% ของโรงงานในพื้นที่) เพื่อป้องกันปัญหาข้อร้องเรียนของผลกระทบที่เกิดจากประกอบการของโรงงานต่อชุมชนโดยรอบโรงงาน พร้อมให้คำปรึกษาแนะนำแก่ผู้ประกอบการหากมีปัญหาอุปสรรคในการประกอบธุรกิจในพื้นที่
2. เน้นย้ำให้ สอจ. เตรียมการสำรวจและคัดเลือก สถานประกอบการเป้าหมาย เพื่อกรอกข้อมูลลงในระบบ I-Single Form พร้อมทั้งมอบหมายเจ้าหน้าที่ให้ศึกษาการใช้งานระบบ I-Single Form ให้มีความชำนาญ พร้อมสำหรับการเป็นที่ปรึกษาให้ความรู้การใช้งานระบบฯ ต่อสถานประกอบการในพื้นที่
3. การรับรองอุตสาหกรรมสีเขียว (GI) เน้นย้ำให้เร่งประชาสัมพันธ์ ชี้แจงถึงความสำคัญของการเข้าร่วมโครงการพร้อมเชิญชวนสมัครเข้าร่วมโครงการฯ พร้อมเตรียมยกระดับการขอรับรองอุตสาหกรรมสีเขียวให้ผู้ประกอบการต่อไป
4. การคัดเลือกกลุ่มเป้าหมาย (กลุ่มเกษตรกร หรือกลุ่มวิสาหกิจชุมชน หรือกลุ่มสมาชิกสหกรณ์การเกษตร) เข้าร่วมโครงการ OPOAI-C ควรมุ่งเน้นส่งเสริมกลุ่มเป้าหมายที่อยู่ในบริเวณที่ได้รับผลกระทบจากการประกอบกิจการโรงงานหรือสุ่มเสี่ยงจะได้รับผลกระทบจากการประกอบกิจการโรงงาน เพื่อลดผลกระทบจากเรื่องร้องเรียนและสร้างภาพลักษณ์ที่ดีต่อโรงงานอุตสาหกรรม พร้อมทั้งประสานความร่วมมือระหว่างโรงงานกับชุมชนที่ได้รับการพัฒนาจากโครงการเพื่อให้สามารถอยู่ร่วมกันได้อย่างยั่งยืน
5. การเน้นย้ำให้ สอจ. ประชาสัมพันธ์ พร้อมช่วยคัดเลือกและเสนอรายชื่อโรงงานในพื้นที่ ที่มีการประกอบการที่ดีเป็นแบบอย่างได้ มีการดำเนินงานครบ 4 มิติตามนโยบายของ อก. (อย่างน้อย 5 สถานประกอบการ) เพื่อเข้าร่วมกิจกรรมคัดเลือกรางวัลอุตสาหกรรมดีเด่นและอุตสาหกรรมยอดเยี่ยมของกระทรวงอุตสาหกรรม
6. เน้นย้ำให้ สอจ. ที่ต้องการงบลงทุน (กรณีซ่อมแซม/สร้างบ้านพัก ซ่อมแซม/สร้างสำนักงาน) ขอให้จัดทำเอกสารคำของบประมาณให้ครบถ้วนตามหลักเกณฑ์การของบประมาณตามที่สำนักงบประมาณได้กำหนดไว้
พร้อมนี้ ได้ร่วมประชุมชี้แจงการดำเนินการขับเคลื่อนนโยบายสำคัญของรัฐบาล กระทรวงอุตสาหกรรม ด้วยการปรับการดำเนินการของโรงงานอุตสาหกรรมสู่การขับเคลื่อนอุตสาหกรรมวิถีใหม่ใน 4 มิติ อย่างสมดุลและยั่งยืน สร้างการประกอบกิจการโรงงานวิถีใหม่ภายใต้แนวคิด “ปั้นอุตสาหกรรมคู่ชุมชน” ตามนโยบายท่านปลัดกระทรวงอุตสาหกรรม และขอความร่วมมือจากตัวแทนภาคเอกชนร่วมประชาสัมพันธ์นโยบายให้กับภาคีเครือข่ายรับทราบโดยทั่วกัน พร้อมทั้งรับฟังปัญหาอุปสรรค ข้อเสนอแนะ การบูรณาการการทำงานระหว่างหน่วยงานในพื้นที่จากหน่วยงานต่างๆ ได้แก่ สภาอุตสาหกรรมจังหวัดฉะเชิงเทรา (นายไพฑูรย์ ตระการศักดิกุล รองประธานสภาอุตสาหกรรมจังหวัดฉะเชิงเทรา) หอการค้าจังหวัดฉะเชิงเทรา (นายจอมพงษ์ ชูทับทิม รองประธานหอการค้าจังหวัดฉะเชิงเทรา) และธนาคารพัฒนาวิสาหกิจขนาดกลางและขนาดย่อมแห่งประเทศไทย (นายฉัตรชัย สังข์เจริญ ผู้จัดการธนาคารฯ สาขาฉะเชิงเทรา) ร่วมหารือในหัวข้อการดำเนินงานของภาคอุตสาหกรรมในพื้นที่โดยเน้นสร้างความร่วมมือของภาคีเครือข่ายภาคเอกชนในจังหวัดฉะเชิงเทรา บูรณาการร่วมกันเพื่อก่อให้เกิดการขับเคลื่อนตามนโยบาย MIND อย่างเป็นรูปธรรม เสริมสร้างศักยภาพการประกอบกิจการให้มีความเข้มแข็ง สามารถเข้าถึงแหล่งเงินทุนในระดับวงเงินที่สูงขึ้น ควบคู่ไปกับการอำนวยความสะดวก และจัดทำโครงการพัฒนาอุตสาหกรรมในด้านต่าง ๆ ให้ตอบสนองต่อความต้องการของผู้ประกอบการในพื้นที่ ลดการสร้างปัญหาสิ่งแวดล้อม สร้างความร่วมมือระหว่างโรงงานและชุมชนโดยรอบโรงงานให้อยู่ร่วมกันได้ ซึ่งจะนำไปสู่ผลสัมฤทธิ์ในการอยู่ร่วมกันระหว่างภาคอุตสาหกรรมของจังหวัดฉะเชิงเทรากับชุมชนโดยรอบโรงงานได้อย่างยั่งยืนต่อไป

ที่มา : https://www.thaigov.go.th/news/contents/details/66584