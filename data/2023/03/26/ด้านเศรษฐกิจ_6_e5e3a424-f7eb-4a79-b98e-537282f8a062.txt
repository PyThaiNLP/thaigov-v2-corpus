รัฐบาลไทย-ข่าวทำเนียบรัฐบาล-ผู้ช่วยรัฐมนตรีฯ ธีระยุทธ มอบรางวัลคุณภาพแห่งชาติ ครั้งที่ 21 ประจำปี 2565 (Thailand Quality Award :TQA) 


วันอาทิตย์ที่ 26 มีนาคม 2566
26/03/2566
พิมพ์
ผู้ช่วยรัฐมนตรีฯ ธีระยุทธ มอบรางวัลคุณภาพแห่งชาติ ครั้งที่ 21 ประจำปี 2565 (Thailand Quality Award :TQA)
ผู้ช่วยรัฐมนตรีประจํากระทรวงอุตสาหกรรมมอบรางวัลคุณภาพแห่งชาติ ครั้งที่ 21 ประจำปี 2565 (Thailand Quality Award :TQA)
เมื่อวันที่ 22 มีนาคม 2566 นายธีระยุทธ วานิชชัง ผู้ช่วยรัฐมนตรีประจํากระทรวงอุตสาหกรรม เป็นประธานในพิธีมอบรางวัลคุณภาพแห่งชาติ ครั้งที่ 21 ประจำปี 2565 (Thailand Quality Award :TQA) จัดโดย สถาบันเพิ่มผลผลิตแห่งชาติสถาบันเครือข่ายของกระทรวงอุตสาหกรรม ในฐานะสำนักงานรางวัลคุณภาพแห่งชาติ โดยมี นายปิยะบุตร ชลวิจารณ์ ประธานคณะกรรมการรางวัลคุณภาพแห่งชาติ นายสุวรรณชัย โลหะวัฒนกุล ผู้อํานวยการสถาบันเพิ่มผลผลิตแห่งชาติ ในฐานะกรรมการและเลขานุการคณะกรรมการรางวัลคุณภาพแห่งชาติ และคณะผู้บริหารหน่วยงานที่เข้ารับมอบรางวัล ให้การต้อนรับ ณ หอประชุมใหญ่ ศูนย์วัฒนธรรมแห่งประเทศไทย
สำหรับพิธีมอบรางวัลคุณภาพแห่งชาติ ซึ่งเป็นรางวัลแห่งเกียรติยศ ที่มีมาตรฐานทัดเทียมระดับสากล ด้วยมีพื้นฐานทางด้านเทคนิค และกระบวนการตัดสินรางวัลเช่นเดียวกับรางวัลคุณภาพแห่งชาติของประเทศสหรัฐอเมริกา หรือ The Malcolm Baldrige National Quality Award (MBNQA) โดย รางวัลคุณภาพแห่งชาติ ถือเป็นรางวัลสูงสุดในการวัดระดับคุณภาพของระบบการบริหารจัดการองค์กรที่ทั่วโลกยอมรับ ด้วยตระหนักถึงความสําคัญของรางวัลนี้ สํานักงานสภาพัฒนาการเศรษฐกิจและสังคมแห่งชาติ จึงได้บรรจุรางวัลคุณภาพแห่งชาติไว้ในแผนยุทธศาสตร์การเพิ่มผลผลิตของประเทศ ซึ่งเป็นส่วนหนึ่งของแผนพัฒนาเศรษฐกิจและสังคมแห่งชาติ ฉบับที่ 9 และนายกรัฐมนตรี ได้แต่งตั้งคณะกรรมการรางวัลคุณภาพแห่งชาติครั้งแรก เมื่อวันที่ 30 เมษายน พ.ศ.2545 เพื่อกําหนดนโยบายและแนวทางการดําเนินงาน และมอบหมายสถาบันเพิ่มผลผลิตแห่งชาติ สถาบันเครือข่ายของกระทรวงอุตสาหกรรม ทําหน้าที่ประสานความร่วมมือ เผยแพร่ สนับสนุน และผลักดันให้องค์กรต่าง ๆ นําเกณฑ์รางวัลคุณภาพแห่งชาติไปพัฒนาศักยภาพระบบการบริหารจัดการ
ผู้ช่วยรัฐมนตรีฯ ธีระยุทธ กล่าวว่า รางวัลคุณภาพแห่งชาติ ถือได้ว่าเป็นกลไกที่ดี และเหมาะสมต่อการส่งเสริม สนับสนุน การมุ่งเน้นการพัฒนานวัตกรรม และการดําเนินการโดยมุ่งมองไปยังอนาคต ซึ่งจะเป็นจุดเปลี่ยนในการพัฒนาเพื่อให้เกิดการนําเอาเทคโนโลยีมาใช้ในการพัฒนาเศรษฐกิจของประเทศ รวมทั้งมีมุมมองของการพัฒนาตนเองอย่างต่อเนื่องเพื่อให้สามารถเทียบชั้นกับองค์กรขนาดใหญ่ ๆ ในระดับโลกได้ จึงนับเป็นเรื่องที่ดี ที่เรามีเกณฑ์การบริหารจัดการองค์กรที่เป็นสากล จึงขอฝากให้ทุกภาคส่วนมีความมุ่งมั่นปรับปรุงองค์กรอย่างจริงจัง เพื่อทุกภาคส่วนของประเทศจะได้ก้าว ไปข้างหน้าอย่างพร้อมเพรียงกัน และสร้างความเข้มแข็งของประเทศจากภายในเพื่อการเติบโตอย่างยั่งยืน ทั้งนี้ รางวัลคุณภาพแห่งชาติ ยังเป็นส่วนสําคัญในการส่งเสริมและสนับสนุนการยกระดับผลิตภาพและเพิ่มประสิทธิภาพ รวมทั้งส่งเสริมความสามารถในการแข่งขันขององค์กรไทยให้อยู่ในระดับสูง การนําเกณฑ์รางวัลคุณภาพแห่งชาติไปใช้ในองค์กร
เป็นแนวทางหนึ่งที่สามารถก่อให้เกิดความเข้มแข็งของระบบเศรษฐกิจจากภายใน ทั้งนี้ ต้องอาศัยการผนึกกําลังกันทุกภาคส่วน ที่จะเดินหน้าพัฒนาไปในทิศทางเดียวกัน
โดยในปีนี้ มีองค์กรที่ได้รับรางวัล ประจำปี 2565 จำนวน 12 องค์กร ประกอบด้วย
-รางวัลคุณภาพแห่งชาติ (TQA) ได้แก่ กลุ่มธุรกิจโรงกลั่นและการค้าน้ำมัน บริษัท บางจาก คอร์ปอเรชั่น จํากัด (มหาชน)
-รางวัลการบริหารสู่ความเป็นเลิศที่มีความโดดเด่น ด้านลูกค้า (TQC Plus) ได้แก่ ธนาคารเพื่อการส่งออกและนําเข้าแห่งประเทศไทย
-รางวัลการบริหารสู่ความเป็นเลิศที่มีความโดดเด่น ด้านบุคลากร ได้แก่ ธนาคารเพื่อการเกษตรและสหกรณ์การเกษตร และมหาวิทยาลัยมหิดล
-รางวัลการบริหารสู่ความเป็นเลิศที่มีความโดดเด่น ด้านการปฏิบัติการ ได้แก่ กลุ่มธุรกิจผลิตภัณฑ์ฟีนอล บริษัท พีทีที โกลบอล เคมิคอล จํากัด (มหาชน) และบริษัท พีทีที แอลเอ็นจี จํากัด
-รางวัลการบริหารสู่ความเป็นเลิศ (TQC) ได้แก่ กลุ่มธุรกิจการตลาด บริษัท บางจาก คอร์ปอเรชั่น จํากัด (มหาชน) คณะพยาบาลศาสตร์ มหาวิทยาลัยเชียงใหม่, คณะพยาบาลศาสตร์ มหาวิทยาลัยมหิดล, คณะแพทยศาสตร์ มหาวิทยาลัยเชียงใหม่, คณะวิศวกรรมศาสตร์ มหาวิทยาลัยมหิดล และหน่วยธุรกิจก๊าซธรรมชาติ บริษัท ปตท. จํากัด (มหาชน)

ที่มา : https://www.thaigov.go.th/news/contents/details/66596