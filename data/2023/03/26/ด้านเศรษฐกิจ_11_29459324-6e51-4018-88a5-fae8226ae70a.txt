รัฐบาลไทย-ข่าวทำเนียบรัฐบาล-ผู้ตรวจฯภาสกร ลงพื้นที่ขับเคลื่อนนโยบายกระทรวงอุตสาหกรรม MIND ใช้ "หัว" และ "ใจ" ปั้นอุตสาหกรรมคู่ชุมชน


วันอาทิตย์ที่ 26 มีนาคม 2566
26/03/2566
พิมพ์
ผู้ตรวจฯภาสกร ลงพื้นที่ขับเคลื่อนนโยบายกระทรวงอุตสาหกรรม MIND ใช้ "หัว" และ "ใจ" ปั้นอุตสาหกรรมคู่ชุมชน
ผู้ตรวจราชการกระทรวงอุตสาหกรรมลงพื้นที่ขับเคลื่อนนโยบายกระทรวงอุตสาหกรรม MIND ใช้ "หัว" และ "ใจ" ปั้นอุตสาหกรรมคู่ชุมชน
เมื่อวันที่ 24 มีนาคม 2566 เวลา 08.30 น.นายภาสกร ชัยรัตน์ ผู้ตรวจราชการกระทรวงอุตสาหกรรม ลงพื้นที่ตรวจติดตามงานเขตตรวจราชการที่ 1 ภาคกลางตอนบน ณ สำนักงานอุตสาหกรรมอ่างทอง โดยมีนายบวรวิทย์ อัครจันทโชติ อุตสาหกรรมจังหวัดอ่างทอง และคณะเจ้าหน้าที่ ร่วมประชุมตรวจติดตามงานตามประเด็นการตรวจราชการกระทรวงอุตสาหกรรม รอบที่ 1 ปีงบประมาณ พ.ศ. 2566 มีหน่วยงานที่เข้าร่วมประกอบด้วย สภาอุตสาหกรรมจังหวัด สภาหอการค้าจังหวัด SME D Bank เขตฯ และสาขาอ่างทอง โดยผู้ตรวจฯ ได้รับทราบผลการดำเนินงานปัญหาอุปสรรคต่างๆ พร้อมนี้ได้รับฟังทิศทางการพัฒนาเศรษฐกิจอุตสาหกรรมของจังหวัด ซึ่งยังต้องผลักดันให้ผังเมืองเปิดรองรับการพัฒนาอุตสาหกรรมแปรรูปเกษตรอุตสาหกรรมต่อเนื่อง จากอ่างทองที่มีวัตถุดิบต้นทาง ตลาดปลาแม่น้ำ ผลิตภัณฑ์เกษตรมะม่วง ลุ่มทราย ไข่นกกระทา สมุนไพรทางเลือก สู่การแปรรูปกลางทาง และพัฒนาต่อยอดส่งเสริมผลิตภัณฑ์ เช่น ด้านบรรจุภัณฑ์ การตลาด เป็นต้น การป้องกันแก้ไขผลกระทบจากอุทกภัยภายในพื้นที่ ให้มีขีดความสามารถในการแข่งขันได้ ตามนโยบาย BCG การขอรับการสนับสนุนการลดใช้พลังงาน ซึ่งเป็นต้นทุนหลักในการประกอบกิจการ
ในการนี้ ได้ให้ข้อแนะนำในการส่งเสริมและพัฒนาอุตสาหกรรม นำนโยบายท่านปลัดกระทรวงอุตสาหกรรม MIND ใช้ "หัว" และ "ใจ" ปั้นอุตสาหกรรมคู่ชุมชน ขับเคลื่อนสู่เป้าหมาย ภายใต้หลัก "อุตสาหกรรมดี ชุมชนดี หน่วยงานดี" สู่ความสำเร็จ 4 มิติ (ความสำเร็จทางธุรกิจ การประกอบกิจการไม่สร้างผลกระทบชุมชน การดูแลสิ่งแวดล้อมตอบโจทย์ประชาคมโลก และการกระจายรายได้สร้างอาชีพดีพร้อม) การพัฒนาฐานข้อมูล I - Single Form การส่งเสริมในลักษณะของ Focus Group ให้ตรงกับศักยภาพและบริบทของจังหวัด เชื่อมโยงการเข้าถึงแหล่งเงินทุนจากกองทุนฯ หรือ การให้คำปรึกษาช่วยเหลือของ SME D Bank ให้ผู้ประกอบการธุรกิจเป้าหมายได้รับประโยชน์อย่างเต็มที่และยั่งยืน ภายใต้ภาวะน้ำท่วมประจำปีของอ่างทอง ทั้งนี้ ผู้ตรวจฯ ได้ให้กำลังใจและขอบคุณเจ้าหน้าที่และเครือข่ายทุกภาคส่วนที่ร่วมต้อนรับและให้ข้อมูล ตลอดจนการได้ช่วยกันนำนโยบายกระทรวงอุตสาหกรรมไปสู่การปฏิบัติเป็นรูปธรรม ปั้นอุตสาหกรรมคู่ชุมชนต่อไป

ที่มา : https://www.thaigov.go.th/news/contents/details/66601