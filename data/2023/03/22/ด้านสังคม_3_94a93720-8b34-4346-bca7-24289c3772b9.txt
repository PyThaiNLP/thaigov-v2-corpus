รัฐบาลไทย-ข่าวทำเนียบรัฐบาล-ดีอีเอส ออกโรงเตือนประชาชน อย่าตกเป็นเหยื่อมิจฉาชีพ หลอกให้ค่าตอบแทนรับเงินสวัสดิการของรัฐ


วันพุธที่ 22 มีนาคม 2566
ดีอีเอส ออกโรงเตือนประชาชน อย่าตกเป็นเหยื่อมิจฉาชีพ หลอกให้ค่าตอบแทนรับเงินสวัสดิการของรัฐ
ดีอีเอส ออกโรงเตือนประชาชน อย่าตกเป็นเหยื่อมิจฉาชีพ หลอกให้ค่าตอบแทนรับเงินสวัสดิการของรัฐ
นางสาวนพวรรณ หัวใจมั่น โฆษกกระทรวงดิจิทัลเพื่อเศรษฐกิจและสังคม ฝ่ายการเมือง (ดีอีเอส) กล่าวว่า จากกรณีที่มีการหลอกลวงประชาชนให้ค่าตอบแทน 400-500 บาท อ้างว่าจะนำเป็นหลักฐานไปใช้ในการทำสวัสดิการต่าง ๆ จากหน่วยงานรัฐ อาทิ การร่วมเป็นสมาชิกพรรคการเมือง การรับเงินสนับสนุนต่าง ๆ ส่งผลให้ประชาชนบางส่วนหลงเชื่อและอยากได้เงินค่าจ้าง โดยบางรายมาทราบทีหลังพบว่า มีการเปิดบัญชีธนาคารและมีเงินหมุนเวียนหลายแสนบาท ซึ่งมีผู้ถูกดำเนินคดีฐานความผิดเปิดบัญชีม้าแล้ว ตอนนี้มีประชาชนจำนวนมากที่ออกมาแสดงความบริสุทธิ์ใจ แจ้งความต่อตำรวจตามโรงพักในท้องที่ และตรวจสอบตามธนาคารต่าง ๆ เพื่อตรวจสอบและดำเนินการปิดบัญชี เพราะหากมีการนำเอกสารไปเปิดบัญชีโดยไม่มีส่วนรู้เห็น เพื่อป้องกันความผิดฐานเปิดบัญชีม้า
ทั้งนี้ การเปิดบัญชี หรือเบอร์ม้า มีโทษอาญาหนัก จำคุก 3 ปี หรือ ปรับ 3 แสนบาท หรือทั้งจำทั้งปรับ รวมถึงผู้ที่ได้เป็นธุระจัดหา โฆษณา เพื่อให้มีการซื้อ ขาย ให้เช่า หรือให้ยืม บัญชีเงินฝาก บัตรอิเล็กทรอนิกส์ บัญชีเงินอิเล็กทรอนิกส์ ตลอดจนหมายเลขโทรศัพท์ ก็มีโทษอาญาหนักเช่นกัน คือ จำคุกตั้งแต่ 2-5 ปี หรือปรับตั้งแต่ 2-5 แสนบาท หรือทั้งจำทั้งปรับ
“หากประชาชนท่านใดรู้ตัวว่าถูกหลอกลวง ถูกดูดเงินจากมิจฉาชีพให้รีบโทรไปที่ศูนย์แจ้งเหตุภัยทางการเงินจากมิจฉาชีพธนาคารที่ท่านมีบัญชีอยู่เพื่อระงับบัญชีได้ทันทีและไปแจ้งความที่สถานีตำรวจ ขอฝากถึงผู้ที่รับจ้างเปิดบัญชีม้า ซิมม้าให้มิจฉาชีพใช้เพื่อหลอกลวงประชาชนให้ไปปิดบัญชีเสีย หากเจ้าหน้าที่จับได้จะถูกดำเนินคดีอย่างเด็ดขาด” นางสาวนพวรรณ กล่าว
_______________________

ที่มา : https://www.thaigov.go.th/news/contents/details/66458