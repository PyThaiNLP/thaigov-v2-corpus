รัฐบาลไทย-ข่าวทำเนียบรัฐบาล-​นายกฯ ชื่นชม สองวิสาหกิจชุมชนชายแดนใต้ ใช้Soft Power สร้างลายผ้าถ่ายทอดประวัติศาสตร์ยุคศรีวิชัย ใช้คอนเซ็ปท์ "ปลุกภูมิปัญญาจากขุนเขา สู่ลวดลายอัตลักษณ์บนผืนผ้า" 


วันพุธที่ 22 มีนาคม 2566
22/03/2566
พิมพ์
​นายกฯ ชื่นชม สองวิสาหกิจชุมชนชายแดนใต้ ใช้Soft Power สร้างลายผ้าถ่ายทอดประวัติศาสตร์ยุคศรีวิชัย ใช้คอนเซ็ปท์ "ปลุกภูมิปัญญาจากขุนเขา สู่ลวดลายอัตลักษณ์บนผืนผ้า"
​นายกฯ ชื่นชม สองวิสาหกิจชุมชนชายแดนใต้ ใช้Soft Power สร้างลายผ้าถ่ายทอดประวัติศาสตร์ยุคศรีวิชัย ใช้คอนเซ็ปท์ "ปลุกภูมิปัญญาจากขุนเขา สู่ลวดลายอัตลักษณ์บนผืนผ้า"
วันที่ 22 มีนาคม 2566 นางสาวรัชดา ธนาดิเรก รองโฆษกประจำสำนักนายกรัฐมนตรี ในฐานะผู้แทนพิเศษของรัฐบาลในการแก้ปัญหาจังหวัดชายแดนใต้ เปิดเผยว่า นายกรัฐมนตรี พลเอกประยุทธ์ จันทร์โอชา แสดงความชื่นชมอย่างมากต่อความสำเร็จของการผสมผสาน Soft Power ท้องถิ่นชายแดนใต้ นำมาผลิตเป็นลายผ้าสื่อความหมายทางประวัติศาสตร์อันยาวนาน และย้อมสีจากเมล็ดกาแฟสายพันธุ์เก่าแก่ ภายใต้แนวคิด "ปลุกภูมิปัญญาจากขุนเขา สู่ลวดลายอัตลักษณ์บนผืนผ้า" ซึ่งเป็นความร่วมมือของสองวิสาหกิจชุมชน คือวิสาหกิจชุมชนเกษตรผสมผสานรักบ้านเกิด ตำบลเขาแดง อำเภอสะบ้าย้อย จังหวัดสงขลา ซึ่งเป็นแหล่งผลิตกาแฟโรบัสต้า สายพันธุ์อายุกว่า 200 ปี และเป็นที่ตั้งของถ้ำคอกซึ่งมีร่องรอยทางประวัติศาสตร์ของยุคศรีวิชัย กับวิสาหกิจชุมชน BARAHOM BARZAAR ตำบลบาราโหม อำเภอเมืองปัตตานี จังหวัดปัตตานี  ที่เป็นแหล่งท่องเที่ยวธรรมชาติและผ้าบาติกลายเลื่องชื่อลายจากเศษซากกระเบื้องข้าวของเครื่องใช้โบราณ
นางสาวรัชดา กล่าวว่า ทั้งสองวิสาหกิจชุมชน แม้จะอยู่คนละจังหวัด แต่ด้วยการส่งเสริมจากศูนย์อำนวยการบริหารจังหวัดชายแดนใต้ (ศอ.บต.) ตามดำริของนายกรัฐมนตรีที่อยากเห็นการสร้างผลงานที่เชื่อมโยงระหว่างชุมชน ถ่ายทอดความเป็นจังหวัดชายแดนใต้ในหลายมิติ ทำให้เกิดการขับเคลื่อนร่วมกันจนมาถึงวันนี้ ซึ่งจากการเปิดตัวลายผ้า ซึ่งผ่านการย้อมสีธรรมจากเมล็ดกาแฟโรบัสต้า ปลูกที่อ.สะบ้าย้อย และการพิมพ์ลายบาติก ใช้ลวดลายศิลปะที่พบในถ้ำคอก อ.สะบ้าย้อย ซึ่งมีเรื่องราวทางประวัติศาสตร์ และเศษซากกระเบื้องโบราณของจีนในพื้นที่อ่าวปัตตานี ถือเป็นการสร้างผลิตภัณฑ์ที่ผสมผสานคุณค่าและมีอัตลักษณ์เฉพาะในพื้นที่จังหวัดชายแดนใต้ให้เป็นที่รู้จักอย่างกว้างขวาง
“นายกรัฐมนตรีได้ให้กำลังใจทุกภาคส่วนที่ได้ร่วมมือกัน ซึ่งความสำเร็จครั้งนี้นับเป็นตัวอย่างสำคัญ แสดงให้เห็นถึงศักยภาพของวิสาหกิจชุมชน ซึ่งในส่วนของภาครัฐจะทำงานร่วมกับภาคเอกชนและสถาบันการศึกษา เพื่อเสริมทักษะให้กลุ่มวิสาหกิจต่างๆได้นำไปต่อยอดจนเกิดเป็นผลิตภัณฑ์ที่มีมูลค่าและมีรายได้ที่ยั่งยืน อีกทั้งจะหาช่องทางการตลาดให้มีแหล่งรองรับผลิตภัณฑ์ อย่างเมื่อสัปดาห์ที่แล้ว กระทรวงพาณิชย์ได้มีการจัดงาน ”ปลุกพลัง Soft Power งานหัตถกรรมไทยฯ” จังหวัดภูเก็ต  ผ้าบาติกคอลเล็กชันสีกาแฟลายประวัติศาสตร์ จากสะบ้าย้อย-บาราโหม ได้รับเสียงตอบรับและการสั่งจองจำนวนมาก จากผู้เข้าชมงาน” นางสาวรัชดา กล่าว

ที่มา : https://www.thaigov.go.th/news/contents/details/66448