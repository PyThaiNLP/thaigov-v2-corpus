รัฐบาลไทย-ข่าวทำเนียบรัฐบาล-บขส. หารือ รถร่วมฯ จัดเตรียมรถโดยสารให้บริการประชาชนช่วงเทศกาลสงกรานต์ที่จะถึงนี้


วันพุธที่ 22 มีนาคม 2566
บขส. หารือ รถร่วมฯ จัดเตรียมรถโดยสารให้บริการประชาชนช่วงเทศกาลสงกรานต์ที่จะถึงนี้
.....
นายสัญลักข์ ปัญวัฒนลิขิต กรรมการผู้จัดการใหญ่ บริษัท ขนส่ง จำกัด (บขส.) กระทรวงคมนาคม เปิดเผยว่า เมื่อวันที่ 22 มีนาคม 2566 บขส. ได้เชิญผู้ประกอบรถร่วมฯ ประชุมหารือเพื่อเตรียมความพร้อมรองรับการเดินทางของประชาชนในช่วงเทศกาลสงกรานต์ ปี 2566 โดย บขส. ได้ขอความร่วมมือเจ้าของรถร่วมนำรถโดยสารไม่ประจำทาง (รถทะเบียน 30) มาจัดเสริมในเส้นทางต่าง ๆ เพื่อสนับสนุนการเดินทางของประชาชนอย่างเพียงพอ ในระหว่างวันที่ 11 - 17 เมษายน 2566 และขอให้แจ้งข้อมูลมายัง บขส. เพื่อทำหนังสือขออนุญาตต่อนายทะเบียนกรมการขนส่งทางบก และขอให้ผู้ประกอบการติดป้ายแสดงราคาค่าโดยสารที่หน้าช่องจำหน่ายตั๋วให้ชัดเจน เพื่อป้องกันความสับสน และปัญหาร้องเรียนด้วย อย่างไรก็ดี ก่อนเข้าสู่ช่วงเทศกาลสางกรานต์ บขส. ได้เชิญหน่วยงานที่เกี่ยวข้อง ประชุมแผนปฏิบัติการเดินรถวันหยุดเทศกาลสงกรานต์ 2566 ในวันที่ 30 มีนาคม 2566  ณ ห้องประชุม 1 ชั้น 4 อาคารสถานีขนส่งผู้โดยสารกรุงเทพ (จตุจักร)
สำหรับผู้ใช้บริการรถโดยสาร บขส. สามารถจองตั๋วโดยสารเดินทางล่วงหน้า ผ่านช่องทางออนไลน์ Application E-Ticket หรือ Website บขส. ได้แล้ว สอบถามข้อมูลการเดินทางเพิ่มเติมโทร Call Center 1490 เรียก บขส. ตลอด 24 ชั่วโมง

ที่มา : https://www.thaigov.go.th/news/contents/details/66470