รัฐบาลไทย-ข่าวทำเนียบรัฐบาล-“ทิพานัน” ชวนร่วมกิจกรรม Living Old Building ย้อนรอยอาคารประวัติศาสตร์ 


วันพุธที่ 22 มีนาคม 2566
22/03/2566
พิมพ์
“ทิพานัน” ชวนร่วมกิจกรรม Living Old Building ย้อนรอยอาคารประวัติศาสตร์
“ทิพานัน” ชวนร่วมกิจกรรม Living Old Building ย้อนรอยอาคารประวัติศาสตร์
วันที่ 22 มีนาคม 2566 น.ส.ทิพานัน ศิริชนะ รองโฆษกประจำสำนักนายกรัฐมนตรี กล่าวถึงกิจกรรม ‘Living Old Building ย้อนรอยอาคารประวัติศาสตร์’ ที่จัดขึ้นสถานีรถไฟหัวลำโพง ระหว่างวันที่ 18 - 26 มีนาคม 2566 ว่า เป็น 1 ใน 2 ธีมของงาน ‘UNFOLDING BANGKOK เปิดประสบการณ์ใหม่กรุงเทพมหานคร’ เป็นกิจกรรมที่รัฐบาลส่งเสริมเพื่อต้องการกระตุ้นเศรษฐกิจและจัดกิจกรรมสร้างสรรค์ให้ประชาชนมีส่วนร่วมในกิจกรรมที่ส่งเสริมศิลปวัฒนธรรม ความรู้ด้านต่าง ๆ ของชุมชน ดึงดูดนักท่องเที่ยวทั้งชาวไทยและชาวต่างชาติ
น.ส.ทิพานัน กล่าวว่า จากประสบการณ์ที่เมื่อวานได้เข้าร่วมกิจกรรม LIVING OLD BUILDING บริเวณสถานีรถไฟหัวลำโพงนั้น พบว่าประชาชนมาร่วมกิจกรรมและประทับใจเป็นจำนวนมาก ด้วยสถาปัตยกรรมและความเป็นอาคารทรงคุณค่าทางประวัติศาสตร์ของไทยกับการติดตั้งงานออกแบบไฟ แสงสี (Lighting Installation) ทำให้บริเวณดังกล่าวเพิ่มเสน่ห์และเสริมสร้างเรื่องราว เน้นความงดงามของสถาปัตยกรรมได้ดีเยี่ยม และกิจกรรมดังกล่าวผู้คนทั้งจากภายในกรุงเทพฯ และปริมณฑลสามารถเดินทางเข้าถึงได้สะดวกด้วยรถไฟฟ้าใต้ดินที่เป็นผลงานจากนโยบายสร้างโครงข่ายการเดินทางสาธารณะที่สะดวกของรัฐบาล พล.อ.ประยุทธ์ นอกจากนี้ในบริเวณใกล้เคียงยังมีกิจกรรมต่อเนื่องที่นักท่องเที่ยวและผู้มาเยี่ยมชมสามารถแวะชิมอาหารอร่อยย่านเยาวราชอีกด้วย
“เศรษฐกิจสร้างสรรค์ เป็นหนึ่งในนโยบายที่รัฐบาล พล.อ.ประยุทธ์ จันทร์โอชา นายกรัฐมนตรี มุ่งมั่นส่งเสริม เพราะต้องการพัฒนาระบบเศรษฐกิจโดยใช้ความคิดสร้างสรรค์บนฐานขององค์ความรู้ซึ่งเชื่อมโยงกับวัฒนธรรม ประวัติศาสตร์การสั่งสมความรู้ของสังคม เทคโนโลยีและนวัตกรรม เพื่อใช้ในการพัฒนาธุรกิจ สินค้าและบริการในรูปแบบใหม่ สร้างมูลค่าเพิ่มทางเศรษฐกิจหรือคุณค่าทางสังคม”   น.ส.ทิพานัน กล่าว

ที่มา : https://www.thaigov.go.th/news/contents/details/66469