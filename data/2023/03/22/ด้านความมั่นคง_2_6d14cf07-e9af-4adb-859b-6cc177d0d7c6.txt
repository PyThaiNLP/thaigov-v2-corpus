รัฐบาลไทย-ข่าวทำเนียบรัฐบาล-นายอำเภอเบตง จับมือแม่บ้านมหาดไทย นำทีมขับเคลื่อน “หมู่บ้านยั่งยืน (Sustainable Village)” และขยายผลอย่างต่อเนื่อง เพื่อคุณภาพชีวิตที่ดีของพี่น้องประชาชน 


วันพุธที่ 22 มีนาคม 2566
22/03/2566
พิมพ์
นายอำเภอเบตง จับมือแม่บ้านมหาดไทย นำทีมขับเคลื่อน “หมู่บ้านยั่งยืน (Sustainable Village)” และขยายผลอย่างต่อเนื่อง เพื่อคุณภาพชีวิตที่ดีของพี่น้องประชาชน
นายอำเภอเบตง จับมือแม่บ้านมหาดไทย นำทีมขับเคลื่อน “หมู่บ้านยั่งยืน (Sustainable Village)” และขยายผลอย่างต่อเนื่อง เพื่อคุณภาพชีวิตที่ดีของพี่น้องประชาชน เพื่อ “เบตง” เป็นเมืองแห่งความสุขที่ยั่งยืน
เมื่อวันที่ 20 มี.ค. 66 นายเอก ยังอภัย ณ สงขลา นายอำเภอเบตง เปิดเผยถึงความมุ่งมั่นตั้งใจของฝ่ายปกครองในฐานะนักบูรณาการงานในระดับพื้นที่เพื่อเสริมสร้างคุณภาพชีวิตที่ดีของพี่น้องประชาชนทุกคนให้ได้มีความสุขอย่างยั่งยืน ซึ่งกระทรวงมหาดไทย โดยกรมการปกครองได้ร่วมกับผู้ว่าราชการจังหวัดทุกจังหวัดขับเคลื่อนโครงการหนึ่งตำบล หนึ่งหมู่บ้านยั่งยืน (Sustainable Village) เพื่อเฉลิมพระเกียรติ สมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา เนื่องในวาระที่พระองค์ท่านทรงเจริญพระชนมายุครบ 3 รอบ 36 พรรษา ในวันที่ 8 มกราคม 2566 ซึ่งนับเป็นโอกาสอันดียิ่งที่พวกเราชาวมหาดไทยจะได้ร่วมกันแสดงออกซึ่งความสมัครสมานสามัคคีด้วยใจที่รุกรบในการเดินหน้าพุ่งเป้าส่งเสริมและสนับสนุนการพัฒนาคุณภาพชีวิต ของประชาชนในหมู่บ้านให้มีความเป็นอยู่ที่ดีขึ้น ลดความเหลื่อมล้ำทางเศรษฐกิจและสังคม พร้อมทั้งขับเคลื่อนเป้าหมายการพัฒนาที่ยั่งยืน (Sustainable Development Goals: SDGs) ที่ท่านผู้ว่าราชการจังหวัดได้ร่วมประกาศเจตนารมณ์กับสหประชาชาติประจำประเทศไทย ด้วยการน้อมนําหลักปรัชญาของเศรษฐกิจพอเพียงมาประยุกต์ใช้ ภายใต้เป้าหมายการสร้างความยั่งยืนให้ครอบคลุมในทุกมิติ ทั้งด้านสังคม เศรษฐกิจ และสิ่งแวดล้อม เพื่อให้เกิดการพึ่งพาตนเอง พัฒนาหมู่บ้านให้เป็น Sustainable Village
นายเอก ยังอภัย ณ สงขลา นายอำเภอเบตง กล่าวว่า อำเภอเบตง โดยตนพร้อมด้วยนางมุกดา ยังอภัย ณ สงขลา กรรมการชมรมแม่บ้านมหาดไทยจังหวัดยะลา และสมาชิกกิ่งกาชาดอำเภอเบตง นายอับดุลอาดริ กาเซ็ง ผู้ใหญ่บ้าน หมู่ที่ 3 บ้านกาแป๊ะซาลัง ตำบลธารน้ำทิพย์ ผู้ช่วยผู้ใหญ่บ้าน และบัณฑิตอาสาฯ ในพื้นที่ ลงพื้นที่ ณ หมู่ที่ 3 ตำบลธารน้ำทิพย์ อำเภอเบตง เพื่อขับเคลื่อนโครงการหนึ่งตำบล หนึ่งหมู่บ้านยั่งยืน (Sustainable Village) เพื่อเฉลิมพระเกียรติสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา บำบัดทุกข์ บำรุงสุขประชาชน ภายใต้ชื่อ “โครงการเบตง มั่นคง มั่งคั่ง ยั่งยืน (ok Betong)” ซึ่งเป็นการขับเคลื่อนที่มุ่งน้อมนำเอาแนวพระดำริของสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี “บ้านนี้มีรัก ปลูกผักกินเอง” และ “ทางนี้มีผล ผู้คนรักกัน” เพื่อสร้างความมั่นคงทางด้านอาหาร รวมไปถึงการบริหารจัดการขยะ คัดแยกขยะ การทำถังขยะเปียกลดโลกร้อน ควบคู่ไปกับการดูแลบุตรหลานให้ได้รับการศึกษา ได้รับการปลูกฝังในการพึ่งพาตนเองการรักษา สิ่งแวดล้อม การถ่ายทอดองค์ความรู้ภูมิปัญญาต่าง ๆ ที่มีอยู่จากรุ่นสู่รุ่น ขยายผลในครัวเรือนต่าง ๆ ภายในพื้นที่
“ในการขับเคลื่อนโครงการฯ ดังกล่าว ได้มีการมอบสติ๊กเกอร์ “บ้านนี้มีรัก ปลูกผักกินเอง” ให้กับครัวเรือนต้นแบบ จำนวน 4 ครัวเรือน ซึ่งเป็นต้นแบบการดำเนินชีวิตตามหลักปรัชญาของเศรษฐกิจพอเพียง พร้อมทั้งขับเคลื่อนการดำเนินงานน้อมนำแนวพระราชดำริของสมเด็จพระกนิษฐาธิราชเจ้า กรมสมเด็จพระเทพรัตนราชสุดา ฯ สยามบรมราชกุมารี สร้างความมั่นคงทางอาหารสู่ปฏิบัติการปลูกผักสวนครัว “โครงการบ้านนี้มีรัก ปลูกผักกินเอง” ในลักษณะพออยู่ พอมี พอกิน มีเหลือ เผื่อขาย แลกเปลี่ยนในชุมชน ทั้งยังจัดบ้านเรือนให้มีความสะอาด มีความเป็นเรียบร้อยตามโครงการ “บ้านน่ามอง” มีการจัดทำถังขยะเปียกลดโลกร้อน เพื่อนำเศษอาหารมาเทรวมไปถังขยะเปียกเพื่อให้จุลินทรีย์ย่อยสลายเป็นปุ๋ยหมักบำรุงดิน และบำรุงพืชผักสวนครัวบริเวณแปลงผัก โดยอำเภอเบตงจะได้ขยายผล สร้างการรับรู้ความเข้าใจ และความร่วมมือในการขับเคลื่อนอย่างต่อเนื่อง เพื่อยังผลให้พี่น้องประชาชนมีคุณภาพชีวิตที่ดีอย่างยั่งยืน” นายอำเภอเบตง กล่าว
นายเอก ยังอภัย ณ สงขลา นายอำเภอเบตง กล่าวในช่วงท้ายว่า พวกเราในฐานะข้าราชการกระทรวงมหาดไทย ข้าราชการกรมการปกครอง สำนึกอยู่เสมอว่า เราเป็นข้าราชการในพระบาทสมเด็จพระเจ้าอยู่หัว ที่ต้องมี passion ในการที่ทำหน้าที่บำบัดทุกข์ บำรุงสุข ให้กับพี่น้องประชาชน และเป็นนักบูรณาการงานในระดับพื้นที่ร่วมกับ “ทีมอำเภอ” และทีมจิตอาสาในระดับอำเภอ ตำบล และหมู่บ้าน จาก 7 ภาคีเครือข่าย อันประกอบด้วย ภาครัฐ ภาคผู้นำศาสนา ภาควิชาการ ภาคเอกชน ภาคประชาสังคม ภาคประชาชน และภาคสื่อสารมวลชน เพื่อทำให้ทุกภารกิจของทุกกระทรวง ทุกกรม บรรลุตามวัตถุประสงค์ที่ทำให้พี่น้องประชาชนทุกคนมีความอยู่ดี กินดี สามารถมีส่วนร่วมในการบริหารจัดการนำไปสู่การพัฒนาในทุกมิติอย่างยั่งยืนตลอดไป

ที่มา : https://www.thaigov.go.th/news/contents/details/66450