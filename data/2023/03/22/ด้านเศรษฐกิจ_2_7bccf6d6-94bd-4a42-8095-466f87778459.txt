รัฐบาลไทย-ข่าวทำเนียบรัฐบาล-สปอ.รฟม. ลงพื้นที่งานก่อสร้างโครงการรถไฟฟ้าสายสีชมพู ช่วงแคราย - มีนบุรี


วันพุธที่ 22 มีนาคม 2566
สปอ.รฟม. ลงพื้นที่งานก่อสร้างโครงการรถไฟฟ้าสายสีชมพู ช่วงแคราย - มีนบุรี
.....
การรถไฟฟ้าขนส่งมวลชนแห่งประเทศไทย (รฟม.) กระทรวงคมนาคม โดยสำนักความปลอดภัย อาชีวอนามัย และสภาพแวดล้อมในการทำงาน (สปอ.) นำคณะเจ้าหน้าที่ลงพื้นที่ก่อสร้างโครงการรถไฟฟ้าสายสีชมพู
ช่วงแคราย - มีนบุรี บริเวณสถานีศูนย์ราชการนนทบุรี (PK01) สถานีสามัคคี (PK04) และสถานีกรมชลประทาน (PK05) เพื่อตรวจสอบการปฏิบัติงานก่อสร้างตามมาตรการด้านความปลอดภัย และตรวจสอบอุปกรณ์ต่าง ๆ
ให้มีความสมบูรณ์และพร้อมใช้งาน เพื่อดำเนินงานก่อสร้างโครงการให้มีความปลอดภัยแก่ประชาชนมากที่สุด
โดย รฟม. ให้ความสำคัญกับมาตรการด้านความปลอดภัยในการดำเนินงานก่อสร้างโครงการฯ โดยเฉพาะการทำงานบนที่สูง ซึ่งได้กำชับเจ้าหน้าที่ทุกคนให้ปฏิบัติตามมาตรการฯ อย่างเคร่งครัดเพื่อให้สอดคล้องตาม “ปฏิญญาว่าด้วยความปลอดภัยในการก่อสร้างโครงการระบบรถไฟฟ้าขนส่งมวลชน Zero Fatal Accident” รวมถึงให้ความสำคัญกับการดูแลด้านสิ่งแวดล้อมที่อาจส่งผลกระทบต่อประชาชนได้ โดยเพิ่มความถี่ของการจัดรถฉีดพรมน้ำในพื้นที่ก่อสร้าง และการติดตั้งจุดสเปรย์พ่นน้ำเพื่อลดค่าฝุ่น PM 2.5 นอกจากนี้ยังได้เน้นย้ำให้เจ้าหน้าที่ปฏิบัติตามมาตรการป้องกันการแพร่ระบาดของเชื้อไวรัส COVID-19 และมาตรการ D-M-H-T-T ซึ่งเป็นแนวทางปฏิบัติที่กระทรวงสาธารณสุขแนะนำอย่างต่อเนื่อง
สามารถติดตามสอบถามข้อมูลความคืบหน้าการดำเนินงานโครงการฯ ได้ที่เว็บไซต์ www.mrta-pinkline.com และ Line : @MRTPinkLine และเฟซบุ๊กแฟนเพจ โครงการรถไฟฟ้าสายสีชมพู ช่วงแคราย - มีนบุรี หรือติดตามข้อมูลข่าวสาร รฟม. เพิ่มเติมได้ที่ เว็บไซต์ รฟม. www.mrta.co.th และเฟซบุ๊กแฟนเพจ การรถไฟฟ้าขนส่งมวลชนแห่งประเทศไทย หรือ Call Center รฟม. โทรศัพท์ 0 2716 4044

ที่มา : https://www.thaigov.go.th/news/contents/details/66446