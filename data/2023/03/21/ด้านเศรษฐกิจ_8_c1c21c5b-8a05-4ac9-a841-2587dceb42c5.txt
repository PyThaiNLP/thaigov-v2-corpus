รัฐบาลไทย-ข่าวทำเนียบรัฐบาล-กรมเจ้าท่า เปิดรับฟังความคิดเห็นจากประชาชนในโครงการก่อสร้างเขื่อนป้องกันตลิ่ง เพื่อเพิ่มประสิทธิภาพทางเรือเดินในแม่น้ำป่าสัก อำเภอนครหลวง จังหวัดพระนครศรีอยุธยา


วันอังคารที่ 21 มีนาคม 2566
กรมเจ้าท่า เปิดรับฟังความคิดเห็นจากประชาชนในโครงการก่อสร้างเขื่อนป้องกันตลิ่ง เพื่อเพิ่มประสิทธิภาพทางเรือเดินในแม่น้ำป่าสัก อำเภอนครหลวง จังหวัดพระนครศรีอยุธยา
...
กรมเจ้าท่า เปิดรับฟังความคิดเห็นจากประชาชนในโครงการก่อสร้างเขื่อนป้องกันตลิ่ง เพื่อเพิ่มประสิทธิภาพทางเรือเดินในแม่น้ำป่าสัก อำเภอนครหลวง จังหวัดพระนครศรีอยุธยา
นายกริชเพชร ชัยช่วย ผู้ตรวจราชการกระทรวงคมนาคม รักษาราชการแทนอธิบดีกรมเจ้าท่า มอบหมายให้นายวิเชียร เปมานุกรรักษ์ รองอธิบดีกรมเจ้าท่า ร่วมประชุมรับฟังความคิดเห็นจากประชาชนในโครงการก่อสร้างเขื่อนป้องกันตลิ่ง เพื่อเพิ่มประสิทธิภาพทางเรือเดินในแม่น้ำป่าสัก ในพื้นที่อำเภอนครหลวง จังหวัดพระนครศรีอยุธยา โดยมี รองอธิบดีกรมทางหลวง นายอำเภอนครหลวง นายกเทศมนตรีตำบลนครหลวง นายกเทศมนตรีตำบลแม่ลา สมาชิกสภาเทศบาล และสมาชิกสภาผู้แทนราษฎรในพื้นที่เข้าร่วมการประชุม เมื่อวันที่ 20 มีนาคม 2566 ณ ห้องประชุมธรรมาภิบาล สำนักงานเทศบาลตำบลนครหลวง อำเภอนครหลวง จังหวัดพระนครศรีอยุธยา
ครงการก่อสร้างเขื่อนป้องกันตลิ่งของกรมเจ้าท่า (จท.) กระทรวงคมนาคม เป็นโครงการที่ก่อให้เกิดประโยชน์ แก้ไขและบรรเทาปัญหาความเดือดร้อนของประชาชนในพื้นที่ที่ได้รับความเดือดร้อนจากปัญหาตลิ่งทรุด ซึ่ง จท. ได้ดำเนินการประชาสัมพันธ์แผนการก่อสร้างเขื่อนป้องกันตลิ่ง เพื่อเพิ่มประสิทธิภาพทางเรือเดินในแม่น้ำป่าสัก ระยะที่ 2 ตอนที่ 4, 5 และ 6 อำเภอนครหลวง จังหวัดพระนครศรีอยุธยา พร้อมทั้งเปิดรับฟังความคิดเห็นจากประชาชนในพื้นที่ เพื่อนำไปพิจารณาปรับแนวทางการดำเนินโครงการฯ ให้มีความเหมาะสม สอดคล้องกับความต้องการของประชาชนและความเร่งด่วน เพื่อนำเข้าสู่แผนการดำเนินงานสำหรับการของบประมาณประจำปี พ.ศ. 2567 – 2569 ต่อไป
ทั้งนี้ รองอธิบดีกรมเจ้าท่าได้มอบหมายให้กองวิศวกรรม จท. และสำนักงานเจ้าท่าภูมิภาคที่ 2 สาขาอยุธยา ร่วมสำรวจพื้นที่กับองค์กรปกครองส่วนท้องถิ่น และอำเภอนครหลวง เพื่อพิจารณาแนวทางการแก้ไขปัญหาและบรรเทาความเดือดร้อนให้กับประชาชนในพื้นที่ต่อไป

ที่มา : https://www.thaigov.go.th/news/contents/details/66411