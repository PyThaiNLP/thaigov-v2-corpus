รัฐบาลไทย-ข่าวทำเนียบรัฐบาล-หัวหน้าผู้ตรวจราชการฯ ก.อุตฯ ลงพื้นที่ระยอง เยี่ยมชมวิสาหกิจชุมชนเกาะกก แหล่งเรียนรู้ต้นแบบ มิติการขับเคลื่อนชุมชนเชิงนิเวศ


วันอังคารที่ 21 มีนาคม 2566
21/03/2566
พิมพ์
หัวหน้าผู้ตรวจราชการฯ ก.อุตฯ ลงพื้นที่ระยอง เยี่ยมชมวิสาหกิจชุมชนเกาะกก แหล่งเรียนรู้ต้นแบบ มิติการขับเคลื่อนชุมชนเชิงนิเวศ
หัวหน้าผู้ตรวจราชการกระทรวงอุตสาหกรรมลงพื้นที่ระยอง เยี่ยมชมวิสาหกิจชุมชนเกาะกก แหล่งเรียนรู้ต้นแบบ มิติการขับเคลื่อนชุมชนเชิงนิเวศ
เมื่อวันที่ 20 มีนาคม 2562 เวลา 09.30 น. นายวิษณุ ทับเที่ยง หัวหน้าผู้ตรวจราชการกระทรวงอุตสาหกรรม พร้อมด้วยนายวิเชียร ทองด้วง อุตสาหกรรมจังหวัดระยอง และคณะ ลงพื้นเข้าเยี่ยมชมวิสาหกิจชุมชนเกาะกก จ.ระยอง เป็นแหล่งเรียนรู้ของจังหวัดระยอง ซึ่งเป็นวิสาหกิจชุมชนที่ได้รับการช่วยเหลือจากสมาคมเพื่อนชุมชน จ.ระยอง ซึ่งเป็นการร่วมมือกันของบริษัทชั้นนำ อาทิ PTT CG DOW เคมีคอล SCG BUCP Power และ GPSC โดยสมาคมดังกล่าวได้ตั้งขึ้นเพื่อส่งเสริมการสื่อสารที่เปิดเผยและโปร่งใสระหว่างอุตสาหกรรมและชุมชนเพื่อให้ชุมชนและอุตสาหกรรมอยู่ด้วยความวางใจซึ่งกันและกันและให้ชุมชนมั่นใจว่าอุตสาหกรรมพร้อมอยู่เคียงข้างและให้ความช่วยเหลือชุมชนอย่างเต็มที่ ซึ่งตรงตามภารกิจของนโยบาย MIND ในมิติที่ 2 และมิติที่ 4 อย่างชัดเจน
ต่อมาได้รับฟังการบรรยายจากผู้แทนบริษัท PTT โกลบอล เคมีคอล SCGC ที่ให้การส่งเสริมและสนับสนุนวิสาหกิจชุมชนเกาะกก และชุมชนอื่น ๆ ในจังหวัดระยอง ทั้งในด้านเงินทุน ความรู้ทางเทคโนโลยีการผลิตและบรรจุภัณฑ์ การบริหารจัดการสมัยใหม่ การตลาดสมัยใหม่ ฯ
นอกจากนี้ บริษัท กรุงเทพ ซินธิติกส์ จำกัด ได้บรรยายโครงการทอดไม่ทิ้งการจัดการน้ำมันใช้แล้วในครัวเรือน โดยการรับซื้อน้ำมันปรุงอาหารที่ใช้แล้วในครัวเรือนเพื่อมาผลิตเป็นพลังงานทดแทนไบโอดีเซล แทนที่จะทิ้งลงตามท่อระบายน้ำหรือคูคลอง มุ่งหวังให้ชุมชนตระหนักถึงความสำคัญในการรักษาสิ่งแวดล้อมอย่างยั่งยืน
บริษัท TATA STEEL ร่วมพัฒนาผลิตภัณฑ์ สนับสนุนเครื่องจักรการผลิต การวิจัยและพัฒนาผลิตภัณฑ์ Rice me (ผลิตภัณฑ์ข้าวไรซ์เบอร์รีสแน็คบาร์) ซึ่งใช้ข้าวจากนาในชุมชนเกาะกก / การผลิตเฟอร์นิเจอร์จากเศษเหล็กเหลือใช้จากโรงงาน (โคมไฟ / แจกันดอกไม้ / โต๊ะ)
ประธานวิสาหกิจชุมชนเกาะกก (นายสำราญ ทิพย์บรรพต) บรรยายถึงความเป็นมาของชุมชน อัตลักษณ์ของตำบลเนินพระ คือ สวน ป่า นา เล (ซึ่งนาเป็นนาผืนสุดท้ายขิงชุมชนขนาด 100 ไร่) บรรยาย มิติการขับเคลื่อนชุมชนเชิงนิเวศต้นแบบในด้านต่าง ๆ อาทิ สุขภาพ (ลดโรค ลดเสี่ยง เพิ่มคนสุขภาพดี) อากาศ (ลดคาร์บอน เพิ่มพื้นที่สีเขียว) การจัดการขยะ (ลดขยะ เพิ่มมูลค่าขยะ) น้ำ (ลดน้ำทิ้ง นำกลับมาใช้ใหม่) พลังงาน (ลดการใช้พลังงาน เพิ่มประสิทธิภาพการใช้พลังงานทดแทน) เศรษฐกิจ (ลดรายจ่าย เพิ่มรายได้ กระจายรายได้สู่คนในชุมชน)
และ หน.ผู้ตรวจฯ ได้ถ่ายทอดและเน้นย้ำนโยบาย MIND ที่ท่านปลัดกระทรวงอุตสาหกรรมให้ไว้เป็นแนวการในการดำเนินงานของภาคอุตสาหกรรม MIND “ใช้หัวและใจ” ขับเคลื่อนแผนงานปี 2566 มุ่งยกระดับ “ปั้นอุตสาหกรรมคู่ชุมชน” 4 มิติ คือ 1) ความสำเร็จทางธุรกิจ การปรับธุรกิจให้เหมาะสมกับโลกอนาคต 2) การดูแลสังคมโดยรอบโรงงานอุตสาหกรรม ทั้งยามปกติ และเมื่อเกิดวิกฤต 3) การดูแลรักษาสิ่งแวดล้อมที่ตอบโจทย์ไทยและประชาคมโลก 4) การกระจายรายได้ให้แก่ประชาชน และมีชีวิตความเป็นอยู่ที่ดีขึ้น เน้น “การสร้างงาน สร้างอาชีพ” และกระตุ้นผู้ประกอบการให้ดำเนินธุรกิจเพื่อสังคม (Social Enterprise : SE) ทำงานร่วมกับชุมชน และเครือข่ายเพื่อพัฒนาคุณภาพชีวิตให้ประชาชนในพื้นที่อย่างจริงจัง พร้อมทั้งได้มอบประกาศนียบัตร มาตรฐานผลิตภัณฑ์ชุมชนของกระทรวงอุตสาหกรรมผลิตภัณฑ์ Snack Bar RICE Me และผลิตภัณฑ์ ถุงประคบ ของวิสาหกิจชุมชนส่งเสริมอาชีพเกาะกก

ที่มา : https://www.thaigov.go.th/news/contents/details/66404