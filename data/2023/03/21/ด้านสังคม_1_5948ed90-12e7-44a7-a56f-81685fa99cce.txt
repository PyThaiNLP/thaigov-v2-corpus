รัฐบาลไทย-ข่าวทำเนียบรัฐบาล-สธ.เผยผลตรวจเลือด 70 คนงานโรงถลุงเหล็กค่าปกติ รอผล “ซีเซียม” ในปัสสาวะ 2 สัปดาห์


วันอังคารที่ 21 มีนาคม 2566
สธ.เผยผลตรวจเลือด 70 คนงานโรงถลุงเหล็กค่าปกติ รอผล “ซีเซียม” ในปัสสาวะ 2 สัปดาห์
ปลัดกระทรวงสาธารณสุข เผย ผลตรวจเลือดรอบแรกคนงานโรงถลุงเหล็กที่หลอมซีเซียม-137 จำนวน 70 คน พบค่าเม็ดเลือดขาว เกล็ดเลือด ค่าตับและไตปกติ นัดตรวจซ้ำวันที่ 5 เม.ย. ส่วนการตรวจซีเซียมในปัสสาวะโดยสำนักงานปรมาณูเพื่อสันติ รอผลอีก 2 สัปดาห์
วันนี้ (21 มีนาคม 2566) นพ.โอภาส การย์กวินพงศ์ ปลัดกระทรวงสาธารณสุข กล่าวถึงความคืบหน้าการตรวจสุขภาพผู้ที่มีโอกาสสัมผัสวัสดุกัมมันตรังสีซีเซียม-137 ว่า ได้รับรายงานจาก นพ.สุรินทร์ สืบซึ้ง นายแพทย์สาธารณสุขจังหวัดปราจีนบุรี ในฐานะผู้บัญชาการเหตุการณ์ศูนย์ปฏิบัติการฉุกเฉินด้านการแพทย์และสาธารณสุข จังหวัดปราจีนบุรี ถึงการตรวจตรวจเลือดคนงานโรงงานถลุงเหล็กที่ดำเนินการหลอมวัสดุกัมมันตรังสีซีเซียม-137 ในอำเภอกบินทร์บุรี จังหวัดปราจีนบุรี จำนวน 70 คน เพื่อเฝ้าระวังสุขภาพของพนักงาน พบว่า ค่าเม็ดเลือดขาวค่าเกล็ดเลือด ค่าการทำงานของตับและไตเป็นปกติ โดยนัดตรวจซ้ำอีกครั้งในวันที่ 5 เมษายน 2566 ส่วนการตรวจหาซีเซียมในปัสสาวะ (Urine Cesium) โดยสำนักงานปรมาณูเพื่อสันติ ยังต้องรอผลในอีก 2 สัปดาห์
นพ.โอภาสกล่าวว่า กระทรวงสาธารณสุข โดยสำนักงานสาธารณสุขจังหวัดปราจีนบุรี ยังคงติดตามเฝ้าระวังอาการแสดงของการได้รับรังสีอย่างต่อเนื่อง ทั้งการตรวจสุขภาพในคนงานโรงงานถลุงเหล็ก การเฝ้าระวังอาการกลุ่มประชาชนทั่วไปในจังหวัดปราจีนบุรี และหากมีข้อมูลว่ามีผู้สงสัยสัมผัสเพิ่มเติมหรือมีการกระจายของกัมมันตรังสีซีเซียม-137 ออกจากพื้นที่ ก็จะขยายวงในการเฝ้าระวังเพิ่มเติมต่อไป ทั้งนี้ อาการแสดงที่พบจากการสัมผัสซีเซียม-137 มีทั้งทางผิวหนังเช่น เป็นแผลตุ่มน้ำพอง ผิวหนังอักเสบ อาการทั่วไป เช่น คลื่นไส้ อาเจียน หรือมีค่าเม็ดเลือดขาวผิดปกติ ดังนั้น จึงมีการเฝ้าระวังใน 3 กลุ่มอาการนี้
******************************************** 21 มีนาคม 2566

ที่มา : https://www.thaigov.go.th/news/contents/details/66424