รัฐบาลไทย-ข่าวทำเนียบรัฐบาล-ครม.รับทราบผลการประชุม คทช. และการดำเนินการเพื่อแก้ไขปัญหาให้ประชาชนมีที่ดินทำกิน 


วันอังคารที่ 21 มีนาคม 2566
21/03/2566
พิมพ์
ครม.รับทราบผลการประชุม คทช. และการดำเนินการเพื่อแก้ไขปัญหาให้ประชาชนมีที่ดินทำกิน
ครม.รับทราบผลการประชุม คทช. และการดำเนินการเพื่อแก้ไขปัญหาให้ประชาชนมีที่ดินทำกิน
น.ส.ไตรศุลี ไตรสรณกุล  รองโฆษกประจำสำนักนายกรัฐมนตรี กล่าวว่า ที่ประชุมคณะรัฐมนตรี(ครม.) วันที่ 21 มี.ค. 66 ได้รับทราบผลการประชุมคณะกรรมการนโยบายที่ดินแห่งชาติ ซึ่งได้พิจารณาเรื่องสำคัญต่างๆ ที่สอดคล้องกับนโยบายของรัฐบาลเกี่ยวกับการจัดการที่ดินและทรัพยากรที่ดินของประเทศ เพื่อให้ประชาชนและเกษตรกรมีที่อยู่อาศัยและที่ทำกิน
ทั้งนี้ ครม. ได้รับทราบถึงผลการจัดที่ดินทำกินให้ชุมชนทั่วประเทศ ตั้งแต่ปี 2558-65 ในพื้นที่เป้าหมาย 1,491 พื้นที่ ใน 70 จังหวัด พื้นที่รวม 5.79 ล้านไร่ ใน 9 ประเภทที่ดิน  เช่นป่าสงวนแห่งชาติ ป่าไม้ถาวร และป่าชายเลน  ซึ่งโดยรวมได้จัดคนเข้าใช้ประโยชน์ในที่ดินแล้ว 78,109 ราย ในพื้นที่ 96,536 แปลง เนื้อที่ 5.29 แสนไร่ ใน 354 พื้นที่
พร้อมกันนี้ มีความคืบหน้าการดำเนินงานภายใต้แผนปฏิรูปประเทศในด้านการสร้างมูลค่าที่ดินที่รัฐจัดให้กับประชาชน ซึ่งสำนักงาน คณะกรรมการนโยบายที่ดินแห่งชาติ (สคทช.) ได้มีแนวทางดำเนินการในด้านต่างๆ เช่น การปรับปรุงกฎหมายและระเบียบในการจัดที่ดินเพื่อลดข้อจำกัด ในการใช้ประโยชน์ที่ดิน  กำหนดแนวทางการประเมินมูลค่าที่ดินและทรัพย์สินที่รัฐจัดให้ประชาชน การให้มีระบบสถาบันการเงินให้สินเชื่อระยะกลางและระยะยาวให้แก่ประชาชนที่ได้รับการจัดที่ดินของรัฐ มีระบบประกันความเสี่ยงในการอำนวยสินเชื่อ เป็นต้น
น.ส.ไตรศุลี กล่าวว่า  ครม. ยังได้รับทราบถึงกรณีที่ คทช. ได้เห็นชอบผลการดำเนินการปรับปรุงที่แนวเขตที่ดินของรัฐแบบบูรณาการมาตราส่วน 1:4000 (one map) ในพื้นที่กลุ่มที่ 3 จำนวน 11 จังหวัด รวมถึงการแก้ไขปัญหากรณีประชาชนได้รับผลกระทบจากการปรับปรุงแนวเขตที่ดินของรัฐฯ ดังกล่าว  การแก้ไขปัญหากรณีพื้นที่อุทยานแห่งชาติทับลานจังหวัดนครราชสีมา และปราจีนบุรี ตลอดจนกรณีข้อพิพาทกรณีป่าสงวนแห่งชาติป่าพระแท่นดงรัง ในพื้นที่ต.พระแทน อ.ท่ามะกา จ.กาญจนบุรี
รวมทั้ง ติตดามการแก้ไขปัญหากลุ่มประชาชนร้องขอที่ดินทำกินในเขตป่าสงวนแห่งชาติ  อ.ด่านช้าง จ.สุพรรณบุรี โดย คทช. ได้มอบหมายให้หน่วยงานรับผิดชอบที่ดินของรัฐพิจารณานำเสนอที่ดินของรัฐแปลงว่างที่หมดอายุสัมปทานและไม่มีแผนการดำเนินงานในพื้นที่ เสนอเป็นพื้นที่เป้าหมายการจัดที่ดินทำกินให้ชุมชนต่อไป

ที่มา : https://www.thaigov.go.th/news/contents/details/66418