รัฐบาลไทย-ข่าวทำเนียบรัฐบาล-มท.1 มอบเครื่องหมายเชิดชูเกียรติ “สดุดีป้องกันภัย” แก่ USAR Thailand ใน “ภารกิจการช่วยเหลือผู้ประสบภัยแผ่นดินไหวที่สาธารณรัฐตุรกี”


วันอังคารที่ 21 มีนาคม 2566
21/03/2566
พิมพ์
มท.1 มอบเครื่องหมายเชิดชูเกียรติ “สดุดีป้องกันภัย” แก่ USAR Thailand ใน “ภารกิจการช่วยเหลือผู้ประสบภัยแผ่นดินไหวที่สาธารณรัฐตุรกี”
มท.1 มอบเครื่องหมายเชิดชูเกียรติ “สดุดีป้องกันภัย” แก่ USAR Thailand ใน “ภารกิจการช่วยเหลือผู้ประสบภัยแผ่นดินไหวที่สาธารณรัฐตุรกี”
เมื่อวันที่ 20 มี.ค. 66 เวลา 17.30 น. ที่ห้องประชุม 1 กรมป้องกันและบรรเทาสาธารณภัย (ปภ.) พลเอก อนุพงษ์ เผ่าจินดา รัฐมนตรีว่าการกระทรวงมหาดไทย มอบเครื่องหมายเชิดชูเกียรติ “สดุดีป้องกันภัย” และเกียรติบัตรให้แก่ชุดค้นหาและกู้ภัยในเขตเมืองแห่งชาติ (ทีม USAR Thailand) จำนวน 42 ราย ที่ได้ปฏิบัติภารกิจ Thailand for Turkiye ร่วมสนับสนุนการค้นและและช่วยเหลือผู้ประสบภัยแผ่นดินไหว ณ สาธารณรัฐตุรกี เมื่อช่วงวันที่ 9 – 18 กุมภาพันธ์ 2566 ที่ผ่านมา ซึ่ง USAR Thailand เป็นการสนธิกำลังระหว่างกรมป้องกันและบรรเทาสาธารณภัย สำนักป้องกันและบรรเทาสาธารณภัย กรุงเทพมหานคร กรมการแพทย์ กระทรวงสาธารณสุข (โรงพยาบาลราชวิถี และโรงพยาบาลเลิดสิน) วิศวกรรมสถานแห่งประเทศไทยในพระบรมราชูปถัมภ์ มูลนิธิเพื่อสิ่งแวดล้อมและสังคม และบริษัทเอ็น พีซี เซฟตี้ แอนด์ เอ็นไวรอนเมนทอล เซอร์วิส จำกัด โดยภารกิจการค้นหาและช่วยเหลือผู้ประสบภัยแผ่นดินไหนในสาธารณรัฐตุรกีครั้งนี้ นับว่าเป็นภารกิจครั้งสำคัญที่ได้สร้างชื่อเสียงและเกียรติภูมิของประเทศในการปฏิบัติหน้าที่ด้านการป้องกันและบรรเทาสาธารณภัยที่เข้มแข็ง ด้วยความเสียสละ กล้าหาญ และมีประสิทธิภาพตามมาตรฐานสากล ทั้งนี้ มีนายบุญธรรม เลิศสุขีเกษม อธิบดีกรมป้องกันและบรรเทาสาธารณภัย คณะผู้บริหาร ปภ. และผู้แทนหน่วยงานที่เกี่ยวข้อง ร่วมพิธีฯ
สำหรับเครื่องหมายเชิดชูเกียรติ “สดุดีป้องกันภัย” เป็นไปตามระเบียบกรมป้องกันและบรรเทาสาธารณภัยว่าด้วยเครื่องหมายเชิดชูเกียรติสำหรับผู้ปฏิบัติหน้าที่หรือช่วยเหลือด้านการป้องกันและบรรเทาสาธารณภัย พ.ศ. 2565 ซึ่งกรมป้องกันและบรรเทาสาธารณภัยได้ให้ความสำคัญกับการส่งเสริมและสนับสนุนกระบวนการมีส่วนร่วมของทุกภาคส่วนในการขับเคลื่อนภารกิจด้านการป้องกันและบรรเทาสาธารณภัย และจะพิจารณามอบให้แก่บุคคลที่เป็นผู้ช่วยเหลือผู้ประสบสาธารณภัย ด้วยความเสี่ยงภัยหรือเสี่ยงอันตรายต่อชีวิตด้วยความเสียสละ กล้าหาญ เพื่อเป็นการสร้างขวัญกำลังใจและยกย่องเชิดชูเกียรติผู้ปฏิบัติหน้าที่หรือช่วยเหลือในการปฏิบัติหน้าที่ป้องกันและบรรเทาสาธารณภัยหรือคุณประโยชน์แก่การป้องกันและบรรเทาสาธารณภัย จนเกิดประโยชน์แก่ทางราชการและประชาชน โดยผู้มีสิทธิได้รับการยกย่องเชิดชูเกียรติตามระเบียบดังกล่าว ได้แก่ ผู้ที่ได้ปฏิบัติหน้าที่หรือช่วยเหลือการปฏิบัติหน้าที่ในการป้องกันและบรรเทาสาธารณภัย หรือเป็นผู้ทำคุณประโยชน์แก่การป้องกันและบรรเทาสาธารณภัยและกรมป้องกันและบรรเทาสาธารณภัย โดยจะได้รับเครื่องหมายเชิดชูเกียรติ “สดุดีป้องกันภัย” ซึ่งเป็นเครื่องหมายทำด้วยโลหะกรอบสีทอง รูปทรงคล้ายโล่ แสดงถึงสิ่งที่ใช้ป้องกันภัยและอันตราย พื้นที่ด้านในมีรูปมือขวา หมายถึง การให้การป้องกัน ช่วยเหลือและบรรเทาสาธารณภัย และในอุ้งมือมีรูปวงกลมสีแดง มีสัญลักษณ์ ดิน น้ำ ลม ไฟ หมายถึง สาธารณภัยที่มีแหล่งกำเนิดจากสภาพแวดล้อมตามธรรมชาติ อันได้แก่ ดิน น้ำ ลม ไฟ ซึ่งเกิดขึ้นบ่อยครั้งในประเทศไทย และมีช่อชัยพฤกษ์ อันหมายถึง ความสำเร็จ
ที่มา กองเผยแพร่และประชาสัมพันธ์ กรมป้องกันและบรรเทาสาธารณภัย

ที่มา : https://www.thaigov.go.th/news/contents/details/66402