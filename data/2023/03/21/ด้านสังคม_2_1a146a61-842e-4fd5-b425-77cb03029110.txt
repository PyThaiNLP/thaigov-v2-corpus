รัฐบาลไทย-ข่าวทำเนียบรัฐบาล-พม. จัดงานวันสังคมสงเคราะห์โลก ปี 2566 จุดประกายพัฒนาศักยภาพนักสังคมสงเคราะห์ ผ่านแนวคิด “เคารพความหลากหลายผ่านการกระทำทางสังคมร่วมกัน”


วันอังคารที่ 21 มีนาคม 2566
พม. จัดงานวันสังคมสงเคราะห์โลก ปี 2566 จุดประกายพัฒนาศักยภาพนักสังคมสงเคราะห์ ผ่านแนวคิด “เคารพความหลากหลายผ่านการกระทำทางสังคมร่วมกัน”
พม. จัดงานวันสังคมสงเคราะห์โลก ปี 2566 จุดประกายพัฒนาศักยภาพนักสังคมสงเคราะห์ ผ่านแนวคิด “เคารพความหลากหลายผ่านการกระทำทางสังคมร่วมกัน”
วันนี้ (21 มี.ค. 66)  เวลา 09.00 น. นายจุติ ไกรฤกษ์  รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานเปิดการประชุมวิชาการสวัสดิการสังคมและสังคมสงเคราะห์ ครั้งที่ 14 ประจำปี 2023 ระดับภูมิภาคเอเชีย - แปซิฟิก ครั้งที่ 6 เนื่องในวันสังคมสงเคราะห์โลก (World Social Work Day)  โดยมี นายอนุกูล ปีดแก้ว ปลัดกระทรวงการพัฒนาสังคมและความมั่นคงของมนุษย์ (ปลัด พม.) พร้อมด้วย นางจตุพร โรจนพานิช อธิบดีกรมพัฒนาสังคมและสวัสดิการ คณะผู้บริหารกระทรวง พม. และผู้แทนหน่วยงานด้านสังคมสงเคราะห์ทั้งในและต่างประเทศ เข้าร่วมงาน ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ และผ่านระบบออนไลน์ Zoom Meeting
นายจุติ กล่าวว่า สมาพันธ์นักสังคมสงเคราะห์ระหว่างประเทศ (International Federation of Social Workers : IFSW) ได้กำหนดให้วันอังคารของสัปดาห์ที่ 3 ของเดือนมีนาคมทุกปี เป็นวันสังคมสงเคราะห์โลก (World Social Work Day) สำหรับ ปี 2566 ทาง IFSW ได้กำหนด Theme งาน คือ “เคารพความหลากหลายผ่านการกระทำทางสังคมร่วมกัน” (Respecting diversity through joint social action) เพื่อให้แต่ละประเทศได้นำไปเป็นประเด็นการถกแถลงในการพัฒนาแนวทางการดำเนินงานด้านสังคมสงเคราะห์และสวัสดิการสังคมให้มีความเหมาะสมตามบริบทของประเทศ ทั้งนี้ ประเทศไทยในฐานะผู้แทนการจัดงานวันสังคมสงเคราะห์โลก ระดับภูมิภาคเอเชีย - แปซิฟิก ซึ่งกระทรวง พม. โดยกรมพัฒนาสังคมและสวัสดิการ (พส.) เป็นเจ้าภาพจัดงานวันสังคมสงเคราะห์โลก ครั้งที่ 14 ประจำปี 2023 ภายใต้ความร่วมมือของภาคีเครือข่ายด้านสังคมสงเคราะห์ทั้งในและต่างประเทศ อาทิ สมาคมนักสังคมสงเคราะห์แห่งประเทศไทย สภาวิชาชีพสังคมสงเคราะห์ สมาคมสภาสังคมสงเคราะห์แห่งประเทศไทย ในพระบรมราชูปถัมภ์ สมาคมสภาการศึกษาสังคมสงเคราะห์ศาสตร์และสวัสดิการสังคมไทย มหาวิทยาลัยธรรมศาสตร์  สมาพันธ์นักสังคมสงเคราะห์ระหว่างประเทศ (IFSW) สมาคมสถาบันการศึกษาด้านสังคมสงเคราะห์ระหว่างประเทศ (IASSW) และสภาสังคมสงเคราะห์ ระหว่างประเทศ (ICSW) กองทุนเพื่อเด็กแห่งสหประชาชาติ (Unicef)
นายจุติ กล่าวเพิ่มเติมว่า วิชาชีพสังคมสงเคราะห์เป็นวิชาชีพที่ส่งเสริมให้เกิดการเปลี่ยนแปลงในสังคมและกระตุ้นการเสริมสร้างพลังให้กับสังคม โดยมีบทบาทสำคัญในการขับเคลื่อนงานด้านการพัฒนาสังคมและแก้ไขปัญหาให้กับประชาชนทุกกลุ่มเป้าหมาย ซึ่งนักสังคมสงเคราะห์ ถือเป็นกำลังสำคัญของกระทรวง พม. ที่มีบทบาทหลักในการป้องกัน แก้ไข พัฒนา และส่งเสริมความมั่นคงทางสังคม เพื่อตอบสนองความจำเป็นขั้นพื้นฐานของประชาชน ทั้งนี้ นักสังคมสงเคราะห์และผู้ปฏิบัติงานด้านสังคมสงเคราะห์ทุกคน เป็นฟันเฟืองสำคัญในการพัฒนาคุณภาพชีวิตประชาชนและขับเคลื่อนการพัฒนาสังคม กระทรวง พม. จึงมีความมุ่งมั่นในการส่งเสริมและพัฒนาศักยภาพของนักสังคมสงเคราะห์และผู้ปฏิบัติงานด้านสังคมสงเคราะห์ให้สามารถปฏิบัติงานได้อย่างมีประสิทธิภาพ และได้รับการปฏิบัติคุ้มครองอย่างเสมอภาคและเท่าเทียม นับเป็นความท้าทายที่นักสังคมสงเคราะห์ต้องรับมือในการทำงานในสภาวะปัจจุบัน ซึ่งสอดคล้องกับ Theme งานวันสังคมสงเคราะห์โลก ประจำปี 2566 คือ “เคารพความหลากหลายผ่านการกระทำทางสังคมร่วมกัน” (Respecting diversity through joint social action) วันสังคมสงเคราะห์โลก
#ช่วย24ชั่วโมง
#พม24ชม
#ข่าวพม

ที่มา : https://www.thaigov.go.th/news/contents/details/66429