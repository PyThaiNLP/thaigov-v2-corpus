รัฐบาลไทย-ข่าวทำเนียบรัฐบาล-กรมทางหลวงเปิดงานวิจัย “การศึกษาเพื่อป้องกันและลดผลกระทบจากอุบัติเหตุบนทางหลวง ที่เกี่ยวเนื่องจากการขับขี่หลับใน” นำร่องแล้ว 3 จังหวัด


วันอังคารที่ 21 มีนาคม 2566
กรมทางหลวงเปิดงานวิจัย “การศึกษาเพื่อป้องกันและลดผลกระทบจากอุบัติเหตุบนทางหลวง ที่เกี่ยวเนื่องจากการขับขี่หลับใน” นำร่องแล้ว 3 จังหวัด
.....
กรมทางหลวง (ทล.) กระทรวงคมนาคม เปิดเผยข้อมูลรายงานการวิเคราะห์สถานการณ์อุบัติเหตุทางถนนของกระทรวงคมนาคม พ.ศ. 2562 ระบุว่าการหลับในเป็นสาเหตุของการเกิดอุบัติเหตุทางถนนเป็นลำดับที่ 3 รองลงมาจากขับรถเร็วเกินกำหนด และคนหรือรถตัดหน้ากระชั้นชิด ทล. ตระหนักถึงปัญหาดังกล่าว จึงได้ดำเนินการศึกษาเพื่อป้องกันและลดผลกระทบจากอุบัติเหตุบนทางหลวงที่เกี่ยวเนื่องจากการขับขี่หลับใน ซึ่งผลการดำเนินการจะสรุปเป็นแนวทางและมาตรการอำนวยความปลอดภัยที่มีประสิทธิภาพแก่ผู้ใช้ทางต่อไป
นายสราวุธ ทรงศิวิไล อธิบดีกรมทางหลวง เปิดเผยว่า ทล. โดยสำนักวิจัยและพัฒนางานทาง ได้ดำเนินการศึกษามาตรการในการป้องกันการเกิดอุบัติเหตุเนื่องจากการขับขี่หลับใน โดยประยุกต์ใช้เครื่องมือตรวจวัดระดับความอ่อนล้าหรือความง่วง ประกอบด้วย เครื่องสแกนคลื่นสมอง (Emotive) นาฬิกาวัดอัตราการเต้นของหัวใจ (Smartwatch) กล้องบันทึกภาพเคลื่อนไหว และการใช้แบบสอบถามประเมินความง่วง การศึกษาแบ่งการทดลองเป็น 2 ส่วน ได้แก่ การทดลองในห้องปฏิบัติการซึ่งเป็นการทดลองด้วยเครื่องขับขี่เสมือนจริง (Driving Simulator) เพื่อจำลองมาตรการต่าง ๆ โดยจำลองเป็นสถานการณ์ที่เกิดจากการผสมผสาน (Combination) ระหว่างรูปแบบของป้ายและการติดตั้งแถบสั่นแนวขวาง (Rumble Strips) และการทดลองมาตรการจริงบนพื้นที่นำร่อง พบว่ามาตรการที่มีประสิทธิภาพในการป้องกันการหลับใน คือ การติดตั้งระบบป้ายแนะนำผู้ขับขี่อ่อนล้าและป้ายพิเศษที่สร้างความตื่นตัวรูปแบบคำถาม - คำตอบ ร่วมกับการติดตั้ง Rumble Strips อย่างไรก็ตามประสิทธิภาพของมาตรการต้องพิจารณาร่วมกับสภาพแวดล้อมของสายทางนั้น ๆ ด้วย เช่น การติดตั้งป้ายบริเวณข้างทางของเอกชน การจอดรถบริเวณไหล่ทาง การปรับปรุงภูมิทัศน์ข้างทางและจุดพักรถ ปัจจุบันได้เริ่มดำเนินการติดตั้งป้ายเขตแก้ง่วง ในพื้นที่นำร่อง จำนวน 3 สายทาง ได้แก่
1. ทล.340 สายสาลี - สุพรรณบุรี จังหวัดสุพรรณบุรี กม. ที่ 50+000 - 70+000 ขาออก
2. ทล.1 สายประตูน้ำพระอินทร์ - หนองแค จังหวัดสระบุรี กม. ที่ 76+000 - 56+000 ขาเข้า
3. ทล.344 สายหนองรี - คลองเขต จังหวัดชลบุรี กม. ที่ 20+350 - 40+350 ขาออก
จากผลการทดสอบในพื้นที่นำร่องร่วมกับการสอบถามผู้ใช้ทางชี้ให้เห็นอย่างชัดเจนว่า การนำระบบป้ายพิเศษเพื่อสร้างความตื่นตัว (ป้ายคำถาม - คำตอบ) สามารถกระตุ้นให้ผู้ขับขี่มีความตื่นตัว เนื่องจากเป็นการกระตุ้นให้ผู้ขับขี่ได้ใช้ความคิด ลดความง่วงลงได้ รวมถึงการใช้มาตรฐานป้ายต่าง ๆ ร่วมกับ Rumble Strips จะสามารถเพิ่มประสิทธิภาพทั้งความตื่นตัวและช่วยให้สังเกตเห็นป้ายได้ง่ายมากขึ้น โดยหากจะนำระบบป้ายพิเศษเพื่อสร้างความตื่นตัวไปใช้งานในพื้นที่จริงควรเพิ่มคำถามให้หลากหลายขึ้น อาจจะมีการเปลี่ยนคำถามทุก ๆ 1 - 3 เดือน เพื่อลดความจำเจและเพิ่มความแปลกใหม่ให้แก่ผู้ใช้รถใช้ถนน หากจะนำมาตรการดังกล่าวไปประยุกต์ใช้ในพื้นที่จริง เพื่อลดอุบัติเหตุจากการขับขี่หลับใน อย่างไรก็ตามประสิทธิภาพของมาตรการต้องพิจารณาร่วมกับสภาพแวดล้อมของสายทางนั้น ๆ ด้วย ทั้งนี้ ประโยชน์จากการศึกษาโครงการจะช่วยให้ทราบถึงปัจจัยและสาเหตุที่ก่อให้เกิดความเสี่ยงต่อการขับขี่หลับใน สามารถสรุปเป็นแนวทางในการเสนอแนะมาตรการในการป้องกันอุบัติเหตุบนทางหลวงต่อไป
ทล. ขอความร่วมมือผู้ใช้ทางปฏิบัติตาม “ชีวิตวิถีใหม่ ขับขี่อย่างปลอดภัย ไร้อุบัติเหตุ” ขับขี่ ด้วยความระมัดระวังเพื่อความปลอดภัยของตัวท่านและผู้ร่วมทาง ประชาชนสามารถสอบถามเส้นทางการเดินทางได้ที่สายด่วน ทล. โทร. 1586 (โทรฟรีทุกเครือข่ายตลอด 24 ชั่วโมง)

ที่มา : https://www.thaigov.go.th/news/contents/details/66430