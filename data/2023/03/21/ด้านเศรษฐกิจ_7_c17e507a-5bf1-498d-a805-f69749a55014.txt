รัฐบาลไทย-ข่าวทำเนียบรัฐบาล-กรมเจ้าท่า ดูแลความปลอดภัยทางน้ำ กำชับนักท่องเที่ยวต้องสวมเสื้อชูชีพเพื่อความปลอดภัยตลอดการเดินทาง


วันอังคารที่ 21 มีนาคม 2566
กรมเจ้าท่า ดูแลความปลอดภัยทางน้ำ กำชับนักท่องเที่ยวต้องสวมเสื้อชูชีพเพื่อความปลอดภัยตลอดการเดินทาง
...
กรมเจ้าท่าดูแลความปลอดภัยทางน้ำ กำชับนักท่องเที่ยวต้องสวมเสื้อชูชีพเพื่อความปลอดภัยตลอดการเดินทาง
จากนโยบายของรัฐบาลและกระทรวงคมนาคมที่ได้มอบหมายให้กรมเจ้าท่า (จท.) ตรวจตรา คุมเข้ม และดูแลความปลอดภัยทางน้ำให้กับประชาชนทั้งในส่วนกลางและส่วนภูมิภาคทั่วประเทศ สำนักงานเจ้าท่าภูมิภาคสาขาพิษณุโลก สำนักงานเจ้าท่าภูมิภาคสาขาเกาะสมุย และสำนักงานเจ้าท่าภูมิภาคสาขาสุราษฎร์ธานีได้จัดเจ้าหน้าที่ออกตรวจความพร้อมการให้บริการเรือโดยสารในพื้นที่รับผิดชอบ ดังนี้
สำนักงานเจ้าท่าภูมิภาคสาขาพิษณุโลกจัดเจ้าหน้าที่ออกตรวจความพร้อมของเรือ แพโดยสาร และเอกสารประจำเรือ พร้อมทั้งอำนวยความสะดวกและดูแลความปลอดภัยให้กับนักท่องเที่ยวและประชาชนบริเวณจุดจอดเรือ (ชั่วคราว) เขื่อนภูมิพล อำเภอสามเงา จังหวัดตาก โดยมีเรือและแพโดยสารให้บริการ 2 ลำ ผู้โดยสาร 11 คน จากการตรวจสอบพบว่าเรือและแพโดยสารมีความพร้อมในการใช้งาน พร้อมนี้ได้กำชับให้เจ้าของเรือและผู้ควบคุมเรือตรวจสอบอุปกรณ์ประจำเรือ แพชูชีพ พวงชูชีพ และเสื้อชูชีพให้พร้อมใช้งาน ห้ามบรรทุกผู้โดยสารเกินกว่าที่ได้รับอนุญาต ผู้โดยสารต้องสวมเสื้อชูชีพขณะเดินทางทางน้ำเพื่อความปลอดภัย ปฏิบัติตามกฎหมายอย่างเคร่งครัด และติดตามประกาศแจ้งเตือนจากหน่วยงานราชการและกรมอุตุนิยมวิทยาก่อนออกเดินเรือทุกครั้ง
สำนักงานเจ้าท่าภูมิภาคสาขาเกาะสมุย และสำนักงานเจ้าท่าภูมิภาคสาขาสุราษฎร์ธานีจัดเจ้าหน้าที่กำกับ ดูแลความปลอดภัย และอำนวยความสะดวกประจำท่าเทียบเรือที่มีผู้โดยสารทั้งชาวไทยและชาวต่างชาติเป็นจำนวนมาก พร้อมทั้งตรวจสภาพอุปกรณ์ประจำเรือ แพชูชีพ พวงชูชีพ เสื้อชูชีพให้พร้อมใช้งาน ห้ามบรรทุกผู้โดยสารเกินกว่าที่ได้รับอนุญาต ผู้โดยสารต้องสวมเสื้อชูชีพขณะเดินทางทางน้ำเพื่อความปลอดภัย ปฏิบัติตามกฎหมายอย่างเคร่งครัด และติดตามประกาศแจ้งเตือนจากหน่วยงานราชการและกรมอุตุนิยมวิทยาก่อนออกเดินเรือทุกครั้ง
ทั้งนี้ หากพบเห็นความไม่ปลอดภัยทางน้ำ สามารถแจ้งได้ที่ สายด่วน จท. โทร. 1199 ตลอด 24 ชั่วโมง

ที่มา : https://www.thaigov.go.th/news/contents/details/66410