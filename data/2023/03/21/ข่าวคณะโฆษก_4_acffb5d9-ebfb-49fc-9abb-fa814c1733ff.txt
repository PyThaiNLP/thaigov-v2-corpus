รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯ ชื่นชมนักกีฬาเทควันโดทีมชาติไทย ทำผลงานได้ยอดเยี่ยม ได้รับถึง 6 เหรียญทอง 2 เหรียญเงิน และ 1 เหรียญทองแดง จากสองรายการใหญ่ 


วันอังคารที่ 21 มีนาคม 2566
21/03/2566
พิมพ์
โฆษกรัฐบาลเผย นายกฯ ชื่นชมนักกีฬาเทควันโดทีมชาติไทย ทำผลงานได้ยอดเยี่ยม ได้รับถึง 6 เหรียญทอง 2 เหรียญเงิน และ 1 เหรียญทองแดง จากสองรายการใหญ่
โฆษกรัฐบาลเผย นายกฯ ชื่นชมนักกีฬาเทควันโดทีมชาติไทย ทำผลงานได้ยอดเยี่ยม ได้รับถึง 6 เหรียญทอง 2 เหรียญเงิน และ 1 เหรียญทองแดง จากสองรายการใหญ่ 2023 Dutch Open Taekwondo Championships และ G2 Belgian Open Taekwondo 2023
วันที่ 21 มีนาคม 2566 นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหมแสดงความยินดีกับนักกีฬาเทควันโดทีมชาติไทย ทำผลงานดีเยี่ยมในการแข่งขันเทควันโดเก็บสะสมคะแนนลุ้นโควตาโอลิมปิกเกมส์ 2024 ในรายการ 2023 Dutch Open Taekwondo Championships ที่เมือง Eindhoven ประเทศเนเธอร์แลนด์ ระหว่างวันที่ 11 – 12 มีนาคม 2566 และรายการ G2 Belgian Open Taekwondo 2023 ที่เมือง Lommel ประเทศเบลเยี่ยม วันที่ 18 – 19 มีนาคม 2566 ทั้งนี้ผลการแข่งขันรวมทั้ง 2 รายการ นักกีฬาเทควันโดทีมชาติไทยทำผลงานไปได้ทั้งหมด 6 เหรียญทอง 2 เหรียญเงิน และ 1 เหรียญทองแดง ซึ่งเป็นการสร้างชื่อเสียง ยืนยันถึงศักยภาพด้านกีฬาของไทยที่ประสบความสำเร็จต่อเนื่องในการแข่งขันกีฬาเวทีนานาชาติ
โฆษกประจำสำนักนายกรัฐมนตรี กล่าวว่า ผลการแข่งขันในรายการ 2023 Dutch Open Taekwondo Championships นักกีฬาเทควันโดทีมชาติไทยทำผลงานได้ 2 เหรียญทอง และ 2 เหรียญเงิน ดังนี้
เหรียญทอง
- รุ่นน้ำหนักไม่เกิน 49 กก. หญิง นางสาวกมลชนก สีเคน
- รุ่นน้ำหนักไม่เกิน 46 กก. หญิง เด็กหญิงณัฐกมล วาสนา
เหรียญเงิน
- รุ่นน้ำหนักไม่เกิน 62 กก. หญิง นางสาวศศิกานต์ ทองจันทร์
- รุ่นน้ำหนักไม่เกิน 63 กก. ชาย นายณภัทร ศรีติมงคล
ขณะที่รายการ G2 Belgian Open Taekwondo 2023 นักกีฬาเทควันโดทีมชาติไทยทำผลงานได้ 4 เหรียญทอง และ 1 เหรียญทองแดง ดังนี้
เหรียญทอง
- รุ่นน้ำหนักไม่เกิน 46 กก.หญิง เด็กหญิงณัฐกมล วาสนา
- รุ่นน้ำหนักไม่เกิน 49 กก. หญิง นางสาวกมลชนก สีเคน
- รุ่นน้ำหนักไม่เกิน 51 กก. ชาย นายพรภวิทย์ โตรื่น
- รุ่นน้ำหนักไม่เกิน 62 กก. หญิง นางสาวศศิกานต์ ทองจันทร์
และเหรียญทองแดงจาก
- รุ่นน้ำหนักไม่เกิน 49 กก. หญิง เรืออากาศหญิง พาณิภัค วงศ์พัฒนกิจ
โดยสำหรับการแข่งขันครั้งต่อไป นักกีฬาเทควันโดทีมชาติไทยจะเดินทางไปร่วมแข่งขันในมหกรรมกีฬาซีเกมส์ ครั้งที่ 32 ระหว่างวันที่ 12 – 15 พฤษภาคม 2566 ประเทศกัมพูชา
“นายกรัฐมนตรีชื่นชมความสามารถและความทุ่มเทของนักกีฬาทุกคนที่เข้าร่วมการแข่งขันในครั้งนี้ จนสามารถคว้าเหรียญรางวัลมาได้ถึง 6 เหรียญทอง 2 เหรียญเงิน และ 1 เหรียญทองแดง จาก 2 รายการการแข่งขัน สร้างความภาคภูมิใจให้กับคนไทยทั้งประเทศ ยืนยันศักยภาพความเป็นเลิศด้านกีฬาของไทยให้ทั่วโลกได้รับรู้ ทั้งนี้ ขอเชิญชวนพี่น้องชาวไทยร่วมส่งกำลังใจให้กับนักกีฬาเทควันโดไทยในการแข่งขันครั้งต่อไปด้วย” นายอนุชาฯ กล่าว

ที่มา : https://www.thaigov.go.th/news/contents/details/66414