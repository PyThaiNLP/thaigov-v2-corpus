รัฐบาลไทย-ข่าวทำเนียบรัฐบาล-ดีอีเอส ประชุมผู้นำเจ้าหน้าที่อาวุโสอาเซียนด้านดิจิทัลและผู้นำสภาหน่วยงานกำกับดูแลกิจการโทรคมนาคมแห่งอาเซียน ณ อินโดนีเซีย


วันอังคารที่ 21 มีนาคม 2566
ดีอีเอส ประชุมผู้นำเจ้าหน้าที่อาวุโสอาเซียนด้านดิจิทัลและผู้นำสภาหน่วยงานกำกับดูแลกิจการโทรคมนาคมแห่งอาเซียน ณ อินโดนีเซีย
ดีอีเอส ประชุมผู้นำเจ้าหน้าที่อาวุโสอาเซียนด้านดิจิทัลและผู้นำสภาหน่วยงานกำกับดูแลกิจการโทรคมนาคมแห่งอาเซียน ณ อินโดนีเซีย
วันนี้ (21 มี.ค. 66) ดร.ณัฐพล ณัฏฐสมบูรณ์ รองปลัดกระทรวงดิจิทัลเพื่อเศรษฐกิจและสังคม (ดีอีเอส) ทำหน้าที่หัวหน้าคณะผู้แทนไทย ในการประชุมผู้นำเจ้าหน้าที่อาวุโสอาเซียนด้านดิจิทัลและผู้นำสภาหน่วยงานกำกับดูแลกิจการโทรคมนาคมแห่งอาเซียน อย่างไม่เป็นทางการ ครั้งที่ 1 (The 1st ASEAN Digital Senior Officials Meeting - ASEAN Telecommunications Regulators’ Council Leaders’ Retreat of 2023) ประจำปี 2556 เพื่อร่วมหารือและขับเคลื่อนการดำเนินงานความร่วมมือด้านดิจิทัล ภายใต้แผนแม่บทอาเซียนด้านดิจิทัล ค.ศ. 2025 และความร่วมมือด้านดิจิทัลที่สำคัญในด้านต่าง ๆ รวมถึงแผนงานความร่วมมือในอนาคต ระหว่างประเทศสมาชิกอาเซียนกับคู่เจรจา ระหว่างวันที่ 20 - 21 มีนาคม 2566 ณ สำนักงานเลขาธิการอาเซียน
กรุงจาการ์ตา สาธารณรัฐอินโดนีเซีย
ในโอกาสนี้ รองปลัดกระทรวงฯ ได้ร่วมผลักดันข้อเสนอของไทย 3 โครงการ ในปี 2567 ได้แก่ โครงการการเป็นเจ้าภาพจัดงาน ASEAN Digital Award 2024 โครงการ Coding with KidBright in ASEAN: 1st Pilot Project in Laos and Myanmar ซึ่งมุ่งเน้นการพัฒนาทักษะด้านดิจิทัลและทักษะที่จำเป็นในศตวรรษที่ 21 สำหรับเยาวชนในภูมิภาคอาเซียน ผ่านการจัดทำหลักสูตรอบรมออนไลน์ สำหรับการเขียนโปรแกรมด้วย KidBright simulator โดยเริ่มจากการสอนบุคลากรครูและเยาวชนในสาธารณรัฐประชาธิปไตยประชาชนลาวและเมียนมา และโครงการการจัดตั้งคณะทำงานอาเซียนด้านการป้องกันปัญหาการหลอกลวงผ่านสื่อออนไลน์ (ASEAN Working Group on Anti - Online Scam: WG - AS) โดยมีวัตถุประสงค์เพื่อส่งเสริมการประสานงาน และเสริมสร้างความเข้มแข็งของเครือข่ายความร่วมมือระหว่างหน่วยงานที่เกี่ยวข้องของประเทศสมาชิกอาเซียนด้านการป้องกัน และการรับมือกับปัญหาการหลอกลวงผ่านสื่อออนไลน์ ผ่านการสร้างความตระหนักรู้ในการใช้เทคโนโลยีดิจิทัล รวมถึงการใช้สื่อโซเชียลมีเดียต่าง ๆ รวมถึงการแลกเปลี่ยนข้อมูลเกี่ยวกับนโยบาย กฎระเบียบ มาตรการ และแนวทางการดำเนินงานในการจัดการกับปัญหาการหลอกลวงผ่านสื่อออนไลน์ แบบบูรณาการร่วมกัน เพื่อให้ทันต่อสถานการณ์ได้อย่างมีประสิทธิภาพ และป้องกันประชาชนจากปัญหาดังกล่าวได้อย่างเป็นรูปธรรม
ทั้งนี้ ที่ประชุมฯ ได้สนับสนุนข้อเสนอโครงการของไทยดังกล่าว โดยเฉพาะการจัดตั้ง ASEAN Working Group on Anti - Online Scam: WG – AS ซึ่งจะเป็นกลไกสำคัญในระดับภูมิภาคในการส่งเสริมความเชื่อมั่นในการปรับเปลี่ยนไปสู่เศรษฐกิจดิจิทัลและการพัฒนาที่ยั่งยืนของภูมิอาเซียนต่อไป
___________________

ที่มา : https://www.thaigov.go.th/news/contents/details/66440