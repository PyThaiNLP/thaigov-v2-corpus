รัฐบาลไทย-ข่าวทำเนียบรัฐบาล-รัฐบาลชวนซื้อผลไม้ผ่านไปรษณีย์ไทย โปรเริ่มต้นไม่เกิน 3 กิโล ค่าส่ง 50 บาท พร้อมเปิดบริการ Prompt Post เพิ่มความสะดวกและความคุ้มค่าให้กับร้านค้าออนไลน์ 


วันอังคารที่ 21 มีนาคม 2566
21/03/2566
พิมพ์
รัฐบาลชวนซื้อผลไม้ผ่านไปรษณีย์ไทย โปรเริ่มต้นไม่เกิน 3 กิโล ค่าส่ง 50 บาท พร้อมเปิดบริการ Prompt Post เพิ่มความสะดวกและความคุ้มค่าให้กับร้านค้าออนไลน์
รัฐบาลชวนซื้อผลไม้ผ่านไปรษณีย์ไทย โปรเริ่มต้นไม่เกิน 3 กิโล ค่าส่ง 50 บาท พร้อมเปิดบริการ Prompt Post เพิ่มความสะดวกและความคุ้มค่าให้กับร้านค้าออนไลน์
วันนี้ (21 มี.ค.66) นางสาวรัชดา ธนาดิเรก รองโฆษกประจำสำนักนายกรัฐมนตรี เปิดเผยว่า ขณะนี้ได้เข้าสู่ฤดูผลไม้แล้ว ได้มีการคาดการณ์สถานการณ์ผลผลิตผลไม้ ปี 2566 จากสำนักงานเศรษฐกิจการเกษตร ในพื้นที่เศรษฐกิจภาคตะวันออก 3 จังหวัด ได้แก่ จันทบุรี ระยอง และตราด รวมทั้งหมด 1.16 ล้านตัน เช่น ทุเรียน ผลผลิต 7.56 แสนตัน ผลผลิตออกสู่ตลาดมากสุดในเดือนเมษายน มังคุด ผลผลิต 1.84 แสนตัน ออกสู่ตลาดมากสุดในเดือนพฤษภาคม
นางสาวรัชดา กล่าวว่า เพื่อส่งเสริมให้คนไทยบริโภคผลไม้ไทยจะได้ลดปริมาณผลไม้ล้นตลาด และอำนวยความสะดวกในการซื้อและจัดส่ง ทางบริษัทไปรษณีย์ไทยจำกัด ได้จัดโปรโมชั่นพิเศษให้กับเกษตรกรชาวสวนผลไม้และผู้ใช้บริการที่ต้องการส่งผลไม้ กับราคาแบบเหมาจ่ายตามน้ำหนัก เริ่มต้นที่ไม่เกิน 3 กิโลกรัม  ราคา 50 บาท รองรับน้ำหนักสูงสุดถึง 20 กก. พร้อมส่งด่วนด้วยมาตรฐานบริการ EMS ในประเทศ ส่งได้ที่ไปรษณีย์ไทยทุกสาขาทั่วประเทศ
นอกจากนี้ ไปรษณีย์ไทยยังได้ให้บริการพร้อมส่ง (Prompt Post)  เพิ่มความสะดวกและความคุ้มค่าให้กับร้านค้าออนไลน์ ด้วยกล่องพร้อมค่าส่งแบบเหมาจ่าย สะดวกมาก ด้วยระบบเตรียมการฝากส่งล่วงหน้า ทั้งระบบการจ่าหน้าพร้อมบาร์โค้ด รับสิทธิ์ไม่ต้องกดบัตรคิว มีเคาน์เตอร์รองรับพิเศษไม่ต้องรอนาน รวดเร็วด้วยมาตรฐานการจัดส่งแบบ EMS ในประเทศ แจ้งสถานะการจัดส่งอัตโนมัติ (Push Notification Tracking) มีให้เลือก 4 ขนาด โดยเป็นกล่องเหมาจ่ายตามขนาดและค่าส่ง EMS ในประเทศ ราคาเริ่มต้นที่ 300 บาท/แพ็ก (10 กล่อง)  ซึ่งสามารถสั่งได้ 2 ช่องทาง จากในแอปพลิเคชัน Prom Post หรือ https://promptpost.thailandpost.com โดยมีขั้นตอนง่ายๆ เมื่อจองกล่องผ่านช่องทางดังกล่าว และเข้ารับกล่อง ณ ปณ.ใกล้บ้านที่ได้ทำการเลือกผ่านระบบไว้ จากนั้นเข้าระบบเพื่อสร้างใบจ่าหน้า พิมพ์และติดลงบนกล่อง เพียงเท่านี้ก็สามารถส่งของได้ตามขั้นตอนปกติ
---------------

ที่มา : https://www.thaigov.go.th/news/contents/details/66409