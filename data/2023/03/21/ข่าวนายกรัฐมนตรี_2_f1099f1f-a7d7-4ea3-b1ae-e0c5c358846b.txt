รัฐบาลไทย-ข่าวทำเนียบรัฐบาล-นายกฯ เยี่ยมชมนิทรรศการผลการดำเนินงาน คณะกรรมการนโยบายการพัฒนาเด็กปฐมวัย ผ่านเว็บไซต์ “ปฐมวัยไทยแลนด์” ขอบคุณทุกภาคส่วน ร่วมขับเคลื่อนพัฒนาเด็กไทยเต็มศักยภาพ 


วันอังคารที่ 21 มีนาคม 2566
21/03/2566
พิมพ์
นายกฯ เยี่ยมชมนิทรรศการผลการดำเนินงาน คณะกรรมการนโยบายการพัฒนาเด็กปฐมวัย ผ่านเว็บไซต์ “ปฐมวัยไทยแลนด์” ขอบคุณทุกภาคส่วน ร่วมขับเคลื่อนพัฒนาเด็กไทยเต็มศักยภาพ
นายกฯ เยี่ยมชมนิทรรศการผลการดำเนินงาน คณะกรรมการนโยบายการพัฒนาเด็กปฐมวัย ผ่านเว็บไซต์ “ปฐมวัยไทยแลนด์” ขอบคุณทุกภาคส่วน ร่วมขับเคลื่อนพัฒนาเด็กไทยเต็มศักยภาพ มีพัฒนาการที่เหมาะสมตามวัย เพื่อเติบโตเป็นผู้ใหญ่ที่ดี เป็นกำลังสำคัญในการพัฒนาประเทศ
นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า วันนี้ (21 มีนาคม 2566) เวลา 09.15 น. ณ โถงกลาง ตึกสันติไมตรี ทำเนียบรัฐบาล คุณหญิงกัลยา โสภณพนิช รัฐมนตรีช่วยว่าการกระทรวงศึกษาธิการ พร้อมด้วยคณะผู้บริหารสำนักงานเลขาธิการสภาการศึกษา และผู้บริหารสำนักงานกองทุนสนับสนุนการสร้างเสริมสุขภาพ เข้าพบ พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เพื่อประชาสัมพันธ์ผลการดำเนินงานของคณะกรรมการนโยบายการพัฒนาเด็กปฐมวัย ผ่านเว็บไซต์ “ปฐมวัยไทยแลนด์” โดยมี พลเอก อนุพงษ์ เผ่าจินดา รัฐมนตรีว่าการกระทรวงมหาดไทย นายธนกร วังบุญคงชนะ รัฐมนตรีประจำสำนักนายกรัฐมนตรี และนายพีระพันธุ์ สาลีรัฐวิภาค เลขาธิการนายกรัฐมนตรี เข้าร่วม
นายกรัฐมนตรีรับฟังผลการดำเนินงานเว็บไซต์ “ปฐมวัยไทยแลนด์” ซึ่งเป็นเว็บไซต์ที่รวบรวมความรู้และความเคลื่อนไหวด้านการพัฒนาเด็กปฐมวัย เช่น สุขภาวะเด็กปฐมวัย กฎหมายสิทธิสวัสดิการของเด็ก การพัฒนาคุณภาพครูบุคลากรเกี่ยวกับเด็ก และสถานพัฒนาเด็กปฐมวัย รวมทั้งการจัดการศึกษาและการบูรณาการบริหารจัดการด้านเด็กปฐมวัยของหน่วยงานต่าง ๆ เป็นต้น
“นายกรัฐมนตรีขอบคุณผู้มีส่วนเกี่ยวข้องทุกคนทุกฝ่าย ที่ร่วมกันขับเคลื่อนกิจกรรมฯ จนเกิดผลสำเร็จเป็นรูปธรรม โดยรัฐบาลให้ความสำคัญกับการพัฒนาเด็กปฐมวัยมาอย่างต่อเนื่อง เพื่อให้เด็กมีสุขภาพกายและใจที่ดี มีทักษะการเรียนรู้และทักษะชีวิตที่จำเป็นเพื่อให้เติบโตอย่างมีคุณภาพ ซึ่งการพัฒนาเด็กปฐมวัยต้องอาศัยความร่วมมือจากทุกภาคส่วนที่เกี่ยวข้อง บูรณาการทำงานร่วมกัน เพื่อให้เกิดการขับเคลื่อนในทางปฏิบัติไปในทิศทางเดียวกันและเกิดความต่อเนื่อง ทำให้เด็กได้รับการพัฒนาอย่างรอบด้านเต็มตามศักยภาพ อันจะเป็นพื้นฐานของความเป็นพลเมืองคุณภาพ และมีพัฒนาการที่เหมาะสมตามวัย เจริญเติบโตเป็นผู้ใหญ่ที่ดีเป็นกำลังสำคัญในการพัฒนาประเทศต่อไป และขอให้ประชาสัมพันธ์ให้ทุกคนรับรู้ ได้เข้าถึงและใช้ประโยชน์จากข้อมูลบนเว็บไซต์ที่ได้มีการรวบรวมและพัฒนาระบบไว้ ซึ่งเป็นข้อมูลที่มีประโยชน์และมีความน่าสนใจ พร้อมเน้นย้ำการ พัฒนาการจัดการเรียนการสอนของครูในรูปแบบ active learning ให้ผู้เรียนเกิดการเรียนรู้ มีส่วนร่วมผ่านการปฏิบัติที่หลากหลาย และช่วยพัฒนาทักษะการคิดในรูปแบบต่าง ๆ เพื่อการพัฒนาได้อย่างเต็มศักยภาพ” นายอนุชาฯ กล่าว
สำหรับ เว็บไซต์ “ปฐมวัยไทยแลนด์” https://ecd.onec.go.th จัดทำขึ้นเพื่อเผยแพร่ผลการดำเนินงาน ข้อมูล องค์ความรู้ต่าง ๆ ที่เกี่ยวกับเด็กปฐมวัยให้พ่อแม่ ผู้ปกครอง ครู ผู้ดูแลเด็ก ผู้บริหารสถานพัฒนาเด็กปฐมวัย บุคลากร หน่วยงาน และทุกภาคส่วนที่เกี่ยวข้องสามารถนำไปปรับใช้ในการดูแลและพัฒนาเด็กปฐมวัยได้อย่างถูกต้องและเหมาะสม มีกรอบในการดูแลและพัฒนาเด็กปฐมวัยไปในทิศทางเดียวกันและไปสู่เป้าหมายร่วมกัน เกิดความรู้ความเข้าใจ ความคิดริเริ่มสร้างสรรค์สิ่งใหม่ ๆ เพื่อนำไปใช้ประโยชน์และพัฒนางานด้านเด็กปฐมวัยต่อไป

ที่มา : https://www.thaigov.go.th/news/contents/details/66401