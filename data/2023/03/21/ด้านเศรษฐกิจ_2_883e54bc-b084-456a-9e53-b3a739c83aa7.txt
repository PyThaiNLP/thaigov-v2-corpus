รัฐบาลไทย-ข่าวทำเนียบรัฐบาล-ปลัดฯ ณัฐพล รุดตรวจเยี่ยมการดำเนินงาน สอจ.เพชรบุรี ประจวบคีรีขันธ์ ราชบุรี และสุพรรณบุรี เน้นย้ำให้โรงงานนำนโยบาย MIND ทั้ง 4 มิติ


วันอังคารที่ 21 มีนาคม 2566
21/03/2566
พิมพ์
ปลัดฯ ณัฐพล รุดตรวจเยี่ยมการดำเนินงาน สอจ.เพชรบุรี ประจวบคีรีขันธ์ ราชบุรี และสุพรรณบุรี เน้นย้ำให้โรงงานนำนโยบาย MIND ทั้ง 4 มิติ
ปลัดกระทรวงอุตสาหกรรมรุดตรวจเยี่ยมการดำเนินงาน สอจ.เพชรบุรี ประจวบคีรีขันธ์ ราชบุรี และสุพรรณบุรี เน้นย้ำให้โรงงานนำนโยบาย MIND ทั้ง 4 มิติ ช่วยยกระดับการดำเนินธุรกิจ สร้างความยั่งยืนอย่างสมดุล
จังหวัดเพชรบุรี : วันที่ 18 มีนาคม 2566 เวลา 11.00 น. ดร.ณัฐพล รังสิตพล ปลัดกระทรวงอุตสาหกรรม พร้อมด้วย นางสาวณัฏฐิญา เนตยสุภา รองอธิบดีกรมส่งเสริมอุตสาหกรรม รักษาราชการแทนรองปลัดกระทรวงอุตสาหกรรม นายวิษณุ ทับเที่ยง หัวหน้าผู้ตรวจราชการกระทรวงอุตสาหกรรม นายเดชา จาตุธนานันท์ ผู้ตรวจราชการกระทรวงอุตสาหกรรม นางสาวณิรดา วิสุทธิชาติธาดา ผู้ช่วยปลัดกระทรวงอุตสาหกรรม และผู้บริหารกระทรวงอุตสาหกรรม เข้าตรวจเยี่ยมและมอบนโยบาย ณ สำนักงานอุตสาหกรรมจังหวัดเพชรบุรี (สอจ.เพชรบุรี) โดยมีนางอทิตา กลิ่นสุวรรณ อุตสาหกรรมจังหวัดเพชรบุรี นายดำรง โอกาศ อุตสาหกรรมจังหวัดประจวบคีรีขันธ์ นายอานันท์ ฟักสังข์ อุตสาหกรรมจังหวัดราชบุรี และนายสุพจน์ พินิตกิตติสกุล อุตสาหกรรมจังหวัดสุพรรณบุรี ให้การต้อนรับ พร้อมรายงานผลการดำเนินงานของหน่วยงาน ประกอบด้วย โครงสร้างบุคลากร งบประมาณ ผลผลิต ตัวชี้วัด แผนการดำเนินงานในปี 2566 และคำของบประมาณปี 2567 ตลอดจนรายงานสถานการณ์ของภาคอุตสาหกรรมในแต่ละจังหวัด
โดย สอจ. ทั้ง 4 แห่ง ได้นำนโยบาย MIND ครอบคลุม 4 มิติ เพื่อเป็นแนวทางในการขับเคลื่อนการดำเนินงานส่งเสริมและพัฒนาอุตสาหกรรมให้เติบโตอย่างยั่งยืน ผ่านการดำเนินงานด้านต่าง ๆ เช่น การเพิ่มผลิตภาพในกระบวนการผลิต การลดต้นทุน การพัฒนามาตรฐานผลิตภัณฑ์อุตสาหกรรม การแปรรูปผลิตเกษตรอุตสาหกรรม การกำกับและควบคุมด้านสิ่งแวดล้อมภายในโรงงานอุตสาหกรรมอย่างเคร่งครัด การรับรอง Green Industry (GI) การเชื่อมโยงกับธุรกิจรายใหญ่เพื่อช่วยเหลือธุรกิจรายเล็ก ๆ การส่งเสริมการตลาดผ่านการจัดงานอุตสาหกรรมแฟร์ในพื้นที่ต่าง ๆ เพื่อกระจายรายได้ให้กับ SME รายเล็ก ๆ และวิสาหกิจชุมชน ทั้งนี้ การดำเนินงานที่ผ่านมามีสถานประกอบการที่นำนโยบาย 4 มิติ เข้าไปปรับใช้ในการดำเนินธุรกิจให้เกิดความเข้มแข็ง สามารถอยู่ร่วมกันกับชุมชนได้อย่างมีความสุข มีการดูแลรักษาสิ่งแวดล้อมเป็นไปตามมาตรฐานสากล และประชาชนโดยรอบมีรายได้จากการเป็นเครือข่ายทางธุรกิจ จนทำให้ธุรกิจเติบโตได้อย่างสมดุล เช่น บริษัท กังวาลโพลีเอสเตอร์ จำกัด ประกอบกิจการผลิตเส้นใยสังเคราะห์ชนิดเส้นใยโพลีเอสเตอร์ บริษัท โดล ไทยแลนด์ จำกัด ประกอบกิจการผลิตสับปะรดและผลไม้บรรจุกระป๋องและถ้วยพลาสติก บริษัท เอ็นซีโค่โค่นัท จำกัด ประกอบกิจการแปรรูปมะพร้าวน้ำหอม และศูนย์เรียนรู้วิถีชีวิตและจิตวิญญาณชาวนาไทย (นาเฮียใช้) หรือ บริษัท นาเฮียใช้ จำกัด ประกอบกิจการเพาะพันธุ์ข้าวชนิดต่าง ๆ
ทั้งนี้ ปลัดกระทรวงอุตสาหกรรม ได้ชื่นชม สอจ.เพชรบุรี ประจวบคีรีขันธ์ ราชบุรี และสุพรรณบุรี มีการทำงานอย่างตั้งใจสู่องค์กรที่เข้มแข็ง โดยมอบนโยบายให้ สอจ.ทั้ง 4 แห่ง นำนโยบาย MIND “ใช้หัวและใจ” ในการทำงาน โดยใช้ “หัว” คิดอย่างรอบด้าน ครอบคลุมถึงผลลัพธ์ และใช้ “ใจ” ในการทำงานด้วยความเสียสละ คำนึงถึงผลประโยชน์ของประชาชน พร้อมมุ่งผลักดันให้สถานประกอบการนำแนวทาง 4 มิติ มาใช้ในการดำเนินธุรกิจ เพื่อให้เติบโตอย่างเข้มแข็งและยั่งยืน ทั้งนี้ ได้มอบหมายให้ สอจ. ดำเนินการ ดังนี้
1.การบริหารจัดการงบประมาณ ขอให้ สอจ. จัดทำระบบบัญชีรายรับ-รายจ่าย ตามความเป็นจริง โดยเฉพาะงบดำเนินงาน เพื่อใช้เป็นข้อมูลสำหรับการขอรับการจัดสรรงบประมาณจากสำนักงบประมาณต่อไป
2.การจัดทำคำของบประมาณของจังหวัด ขอให้รายงานมาที่กองยุทธศาสตร์และแผนงาน เพื่อลดความซ้ำซ้อนในการขอรับการจัดสรรงบประมาณในปีถัดไป
3.กิจกรรมสนับสนุนสาธารณกุศลต่าง ๆ ขอให้ใช้ความระมัดระวังและไม่สร้างความเดือดร้อนต่อหน่วยงานที่เกี่ยวข้อง
4.การโยกย้ายของเจ้าหน้าที่ สอจ. ขอให้คำนึงถึงความถนัด ประสบการณ์ สุขภาพ และความเหมาะสมของแต่ละตำแหน่ง โดยมอบหมายให้ผู้ตรวจราชการกระทรวงอุตสาหกรรม ทำหน้าที่ประเมินตามความเหมาะสมต่อไป
5.การจัดงานอุตสาหกรรมแฟร์ ควรเป็นการดำเนินงานของหน่วยงานเอง หากเป็นการเข้าร่วมสนับสนุนภายใต้การจัดงานอื่น ไม่ควรใช้ชื่ออุตสาหกรรมแฟร์ เพราะอาจทำให้เกิดความสับสน และส่งผลกระทบต่อแบรนด์อุตสาหกรรมแฟร์
ขณะที่ รสอ.รก.รปอ. ได้เน้นย้ำกรณีอ้อยเผาไฟในพื้นที่ต่าง ๆ ขอให้ สอจ. ช่วยกันหามาตรการเพื่อควบคุมการลักลอบการเผาอ้อย ควบคู่กับการส่งเสริมให้เกษตรกรหันมาตัดอ้อยสดมากขึ้น เพื่อแก้ไขปัญหาฝุ่น PM 2.5 ให้ได้อย่างเป็นรูปธรรม อย่างไรก็ตาม ขณะนี้ ท่านปลัดฯ ได้มีการประชุมกับหน่วยงานต่าง ๆ เพื่อระดมความคิดเห็นและหามาตรการด้านกฎหมายเข้ามาควบคุมดูแลในเรื่องดังกล่าวแล้ว คาดว่าจะสามารถออกมาตรการได้ในเร็ว ๆ นี้ ส่วนในด้านการส่งเสริมภาคอุตสาหกรรม จำเป็นต้องพิจารณาอย่างรอบด้าน ทั้งในเชิงพื้นที่ โลจิสติกส์ การกระจุกตัวของคลัสเตอร์อุตสาหกรรม และโครงสร้างพื้นฐาน เพื่อให้การพัฒนาอุตสาหกรรมมีทิศทางและเกิดประโยชน์สูงสุด นอกจากนี้ในด้านการจัดทำฐานข้อมูล (Big Data) ของกระทรวงอุตสาหกรรม ได้มอบหมายให้ผู้ช่วยปลัดกระทรวงอุตสาหกรรม ดำเนินการจัดทำระบบ i-Single Form ที่เป็นมาตรฐานเดียวกัน สามารถรองรับการจัดเก็บข้อมูลอุตสาหกรรมต่าง ๆ รวมถึงการอนุมัติและออกใบอนุญาตโรงงานด้วย
ต่อมาเวลา 16.00 น. ปลัดกระทรวงอุตสาหกรรม และคณะ ได้ลงพื้นที่ตรวจเยี่ยมธนาคารวิสาหกิจขนาดกลางและขนาดย่อมแห่งประเทศไทย สาขาเพชรบุรี โดยมีนายสมชาติ มาสังข์ ผู้จัดการอาวุโส ผู้จัดการเขตที่ 23 และนายทรงสวัสดิ์ จีระภัทร์ศิลป ผู้จัดการสาขาเพชรบุรี นางวาสนา ไชยหมาน ผู้จัดการสาขาหัวหิน และนายจรัญ สินพูล ผู้จัดการสาขาประจวบคีรีขันธ์ ให้การต้อนรับ โดยทาง ธพว. ได้นำเสนอโครงสร้างแต่ละสาขาและผลการดำเนินงานด้านการอนุมัติและเบิกจ่าย ปริมาณ NPL ในแต่ละพื้นที่ และการเปรียบเทียบผลเบิกจ่ายรายไตรมาส ประจำปี 2564 และ 2565

ที่มา : https://www.thaigov.go.th/news/contents/details/66403