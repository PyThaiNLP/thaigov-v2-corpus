รัฐบาลไทย-ข่าวทำเนียบรัฐบาล-​โฆษกรัฐบาลเผยความคืบหน้าโครงการบัตรสวัสดิการแห่งรัฐ ปี 2565 ประชาชนลงทะเบียนยืนยันตัวตนสำเร็จแล้วกว่า 11 ล้านราย 


วันอังคารที่ 21 มีนาคม 2566
21/03/2566
พิมพ์
​โฆษกรัฐบาลเผยความคืบหน้าโครงการบัตรสวัสดิการแห่งรัฐ ปี 2565 ประชาชนลงทะเบียนยืนยันตัวตนสำเร็จแล้วกว่า 11 ล้านราย
สามารถเริ่มใช้สิทธิได้ตั้งแต่วันที่ 1 เมษายน 2566 เร่งอำนวยความสะดวกให้ยืนยันตัวตนสำเร็จทุกคน
วันนี้ (21 มีนาคม 2566) นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยกว่า 11 ล้านคน ยืนยันตัวตน โครงการลงทะเบียน เพื่อสวัสดิการแห่งรัฐ ปี 2565 สำเร็จแล้ว จากจำนวนผู้ผ่านคุณสมบัติทั้งหมด กว่า 14 ล้านคน โดยโครงการลงทะเบียน เพื่อสวัสดิการแห่งรัฐ เป็นไปตามนโยบายของพลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ที่ต้องการเพิ่มประสิทธิภาพในการจัดสรรสวัสดิการสังคมของภาครัฐให้แก่กลุ่มเปราะบาง ซึ่งได้เริ่มดำเนินการมาตั้งแต่ปี 2559 จนถึงปัจจุบัน
โฆษกประจำสำนักนายกรัฐมนตรี กล่าวถึงความคืบหน้าการยืนยันตัวตนของผู้ที่ผ่านเกณฑ์การพิจารณาคุณสมบัติ (ผู้ผ่านเกณฑ์) ตามโครงการลงทะเบียนเพื่อสวัสดิการแห่งรัฐ (โครงการฯ) ปี 2565 ณ วันที่ 20 มีนาคม 2566 ว่ามีผู้ผ่านเกณฑ์ที่ยืนยันตัวตนสำเร็จ จำนวนทั้งสิ้น 11,121736 ราย จากจำนวนผู้ผ่านคุณสมบัติทั้งหมด 14,596,820 ราย โดยยังมีผู้ที่ยังไม่ได้ยืนยันตัวตน 3,396,782 ราย และยืนยันตัวตนไม่สำเร็จ 78,302 ราย
โฆษกประจำสำนักนายกรัฐมนตรียังกล่าวเพิ่มเติมว่า บัตรสวัสดิการแห่งรัฐรอบใหม่ สามารถเริ่มใช้สิทธิได้ตั้งแต่วันที่ 1 เมษายน 2566 โดยผู้ที่ยืนยันตัวตนสำเร็จภายในวันที่ 26 มีนาคม 2566 จะได้เริ่มใช้สิทธิบัตรสวัสดิการแห่งรัฐในวันที่ 1 เมษายน 2566 นี้ พร้อมย้ำเตือนประชาชนให้ระมัดระวังมิจฉาชีพหลอกลวงให้หลงเชื่อว่าเป็นผู้ได้รับสิทธิตามโครงการฯ และให้ทำธุรกรรมตามคำแนะนำของมิจฉาชีพ ทั้งนี้ ประชาชนสามารถติดตามข้อมูลข่าวสารและรายละเอียดโครงการฯ เพิ่มเติมได้ที่เว็บไซต์ https://บัตรสวัสดิการแห่งรัฐ.mof.go.th หรือ https://welfare.mof.go.th
“รัฐบาลได้ดำเนินโครงการลงทะเบียนสวัสดิการแห่งรัฐ (โครงการฯ) มาตั้งแต่ปี 2559 เพื่อดูแลประชาชนกลุ่มเปราะบาง ทั้งนี้ เกิดจากความร่วมมือ และการบูรณาการข้อมูลจากหลายหน่วยงาน เป็นอีกหนึ่งแนวทางเพื่อพัฒนาฐานข้อมูลสำหรับการจัดสรรสวัสดิการต่าง ๆ ของหน่วยงานภาครัฐให้กับผู้มีรายได้น้อยที่สมควรจะได้รับประโยชน์จากรัฐอย่างแท้จริง” นายอนุชาฯ กล่าว

ที่มา : https://www.thaigov.go.th/news/contents/details/66431