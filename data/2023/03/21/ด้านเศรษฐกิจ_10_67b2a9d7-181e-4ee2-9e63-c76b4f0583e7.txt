รัฐบาลไทย-ข่าวทำเนียบรัฐบาล-รองปลัดกระทรวงเกษตรและสหกรณ์เป็นประธานการประชุมคณะอนุกรรมการขับเคลื่อนยุทธศาสตร์ยางพาราระยะ 20 ปี ครั้งที่ 1/2566


วันอังคารที่ 21 มีนาคม 2566
รองปลัดกระทรวงเกษตรและสหกรณ์เป็นประธานการประชุมคณะอนุกรรมการขับเคลื่อนยุทธศาสตร์ยางพาราระยะ 20 ปี ครั้งที่ 1/2566
รองปลัดกระทรวงเกษตรและสหกรณ์เป็นประธานการประชุมคณะอนุกรรมการขับเคลื่อนยุทธศาสตร์ยางพาราระยะ 20 ปี ครั้งที่ 1/2566
วันที่ 21 มีนาคม 2566 เวลา 10.00 น. ปลัดกระทรวงเกษตรและสหกรณ์มอบหมายให้รองปลัดกระทรวงเกษตรและสหกรณ์ (นายเศรษฐเกียรติ กระจ่างวงษ์) เป็นประธานการประชุมคณะอนุกรรมการขับเคลื่อนยุทธศาสตร์ยางพาราระยะ 20 ปี ครั้งที่ 1/2566 ผ่านสื่ออิเล็กทรอนิกส์ โดยสรุปผลการประชุมได้ดังนี้
1. ที่ประชุมรับทราบเรื่องการปรับเปลี่ยนผู้แทนเกษตรกรในคณะกรรมการการยางแห่งประเทศ เนื่องจากผู้แทนเกษตรกรฯ ท่านเดิมหมดวาระ จึงมีการสรรหาผู้แทนเกษตรกรฯ ท่านใหม่ เพื่อเป็นอนุกรรมการในคณะอนุกรรมการขับเคลื่อนยุทธศาสตร์ยางพาราระยะ 20 ปี
2. ที่ประชุมรับทราบผลการดำเนินงานตามมติที่ประชุมคณะอนุกรรมการขับเคลื่อนยุทธศาสตร์ยางพาราระยะ 20 ปี ครั้งที่ 5/2565 เมื่อวันที่ 26 ธันวาคม 2565 ในประเด็นที่เกี่ยวข้องกับการสำรวจพื้นที่ปลูกยางของประเทศไทยและการจัดตั้งสถาบันเกษตรกรชาวสวนยาง
3. ที่ประชุมรับทราบผลการดำเนินงานตามแผนปฏิบัติการด้านยางพารา พ.ศ. 2566 - 2580 ประจำปีงบประมาณ 2566 ณ ไตรมาสที่ 1 โดยมีโครงการ/กิจกรรม ที่บรรลุเป้าหมายแล้ว จำนวน 134 โครงการ 11 กิจกรรม และโครงการ/กิจกรรม ที่ยังไม่บรรลุเป้าหมาย จำนวน 5 โครงการ 2 กิจกรรม ทั้งนี้ ประธานฯ ได้เน้นย้ำให้หน่วยงานที่เกี่ยวข้องดำเนินการขับเคลื่อนโครงการ/กิจกรรม ให้บรรลุเป้าหมายต่อไป
4. ที่ประชุมได้พิจารณาทบทวนแผนปฏิบัติการด้านยางพารา พ.ศ. 2566 – 2580 ประจำปีงบประมาณ 2566 ในยุทธศาสตร์ที่ 3 ด้านการวิจัยและพัฒนาเทคโนโลยีและนวัตกรรม และยุทธศาสตร์ที่ 5 ด้านการพัฒนาปัจจัยสนับสนุน โดยมีการปรับเปลี่ยนกลยุทธ์และแผนงานในบางโครงการ/กิจกรรมเพื่อให้สอดคล้องกัน ซึ่งที่ประชุมมีมติมอบหมายให้ฝ่ายเลขาฯ ดำเนินการตามความเห็นของที่ประชุมต่อไป

ที่มา : https://www.thaigov.go.th/news/contents/details/66413