รัฐบาลไทย-ข่าวทำเนียบรัฐบาล-“ดร.สาธิต” เปิดอาคารอุบัติเหตุและผู้ป่วยนอก 6 ชั้น รพ.แกลง รองรับการขยายตัวพื้นที่ EEC


วันเสาร์ที่ 4 มีนาคม 2566
“ดร.สาธิต” เปิดอาคารอุบัติเหตุและผู้ป่วยนอก 6 ชั้น รพ.แกลง รองรับการขยายตัวพื้นที่ EEC
รัฐมนตรีช่วยว่าการกระทรวงสาธารณสุข เปิดอาคารอุบัติเหตุและผู้ป่วยนอก 6 ชั้น โรงพยาบาลแกลง จังหวัดระยอง รองรับผู้ป่วยอุบัติเหตุฉุกเฉิน และประชาชนที่เจ็บป่วยในพื้นที่และใกล้เคียง ตามแผนพัฒนาจังหวัดระยองในโครงการระเบียงเศรษฐกิจภาคตะวันออก (EEC)
รัฐมนตรีช่วยว่าการกระทรวงสาธารณสุข เปิดอาคารอุบัติเหตุและผู้ป่วยนอก 6 ชั้น โรงพยาบาลแกลง จังหวัดระยอง รองรับผู้ป่วยอุบัติเหตุฉุกเฉิน และประชาชนที่เจ็บป่วยในพื้นที่และใกล้เคียง ตามแผนพัฒนาจังหวัดระยองในโครงการระเบียงเศรษฐกิจภาคตะวันออก (EEC)
วันนี้ (4 มีนาคม 2566) ที่ โรงพยาบาลแกลง จ.ระยอง ดร.สาธิต ปิตุเตชะ รัฐมนตรีช่วยว่าการกระทรวงสาธารณสุข เป็นประธานเปิดอาคารอุบัติเหตุและผู้ป่วยนอก 6 ชั้น โดยมี นายไตรภพ วงศ์ไตรรัตน์ ผู้ว่าราชการจังหวัดระยอง นายแพทย์ณรงค์ อภิกุลวณิช รองปลัดกระทรวงสาธารณสุข นายแพทย์มนู ศุกลสกุล สาธารณสุขนิเทศก์ เขตสุขภาพที่ 6 นายแพทย์สุนทร เหรียญภูมิการกิจ นายแพทย์สาธารณสุขจังหวัดระยอง นายปิยะ ปิตุเตชะ นายกองค์การบริหารส่วนจังหวัดระยอง นายแพทย์สุมน ตั้งสุนทรวิวัฒน์ ผู้อำนวยการโรงพยาบาลแกลง หน่วยงานที่เกี่ยวข้อง และเจ้าหน้าที่ เข้าร่วมพิธี
ดร.สาธิต กล่าวว่า โรงพยาบาลแกลงได้จัดทำโครงการพัฒนาศักยภาพการให้บริการรักษาพยาบาลด้านอุบัติเหตุและฉุกเฉินรองรับเขตพัฒนาพิเศษภาคตะวันออก (EEC) โดยได้รับอนุมัติจัดสรรงบในโครงการพัฒนาระเบียงเศรษฐกิจภาคตะวันออกแบบบูรณาการ ตามแผนพัฒนาจังหวัดระยองที่เร่งรัดให้มีการขยายบริการด้านสาธารณสุข เพื่อรองรับการขยายตัวของ EEC ที่จะมีประชากรย้ายเข้ามาทำงานในพื้นที่ รวมถึงการเดินทางเข้ามาจำนวนมากของนักท่องเที่ยวทั้งชาวไทยและชาวต่างชาติ เนื่องจากอำเภอแกลงมีเส้นทางคมนาคมสำคัญผ่านไปสู่แหล่งท่องเที่ยวในจังหวัดจันทบุรี จังหวัดตราด และประเทศกัมพูชา
“อาคารอุบัติเหตุและผู้ป่วยนอก 6 ชั้น โรงพยาบาลแกลง นอกจากจะสามารถรองรับผู้ป่วยอุบัติเหตุฉุกเฉิน และประชาชนที่เจ็บป่วยด้วยโรคอื่น ๆ ทั้งในพื้นที่และใกล้เคียงที่เข้ามาใช้บริการได้อย่างมีประสิทธิภาพ มีมาตรฐาน สะดวก รวดเร็ว และปลอดภัย ยังเป็นการเพิ่มขีดความสามารถด้านการรักษาพยาบาลเพื่อตอบสนองต่อปริมาณผู้ป่วยที่จะมีเพิ่มขึ้นในพื้นที่ด้วย” ดร.สาธิตกล่าว
ด้านนายแพทย์สุมน กล่าวเพิ่มเติมว่า อาคารอุบัติเหตุและผู้ป่วยนอก 6 ชั้น เริ่มก่อสร้างเมื่อวันที่ 7 พฤศจิกายน 2563 แล้วเสร็จเมื่อวันที่ 24 กุมภาพันธ์ 2566 เป็นอาคารคอนกรีตเสริมเหล็ก 6 ชั้น ใช้งบประมาณในการก่อสร้าง 137,500,000 บาท มีพื้นที่ใช้สอย 11,227 ตารางเมตร ประกอบด้วย ชั้น 1 แผนกงานอุบัติเหตุและฉุกเฉิน งานผู้ป่วยนอก ห้องจ่ายยา ชั้น 2 แผนกงานผู้ป่วยนอก ชั้น 3 แผนกงานทันตกรรม ชั้น 4 ศูนย์คอมพิวเตอร์ ชั้น 5 สำนักงานด้านอำนวยการ งานบริหารทั่วไป ชั้น 6 ห้องประชุมใหญ่ และห้องประชุมการประชุมทางไกล
************************************************ 4 มีนาคม 2566

ที่มา : https://www.thaigov.go.th/news/contents/details/65752