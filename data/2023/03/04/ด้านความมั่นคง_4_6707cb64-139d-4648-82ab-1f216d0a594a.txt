รัฐบาลไทย-ข่าวทำเนียบรัฐบาล-จังหวัดสกลนคร ร่วมกับ Partnership ภาคเอกชน จัดกิจกรรม “เติมเต็มทุกความสุข” ที่ ตลาดเติมสุข ณ พีทีที สเตชั่น สาขามหาวิทยาลัยราชภัฏสกลนคร พร้อมร่วมส่งเสริมผลิตภัณฑ์จากชุมชน 


วันเสาร์ที่ 4 มีนาคม 2566
04/03/2566
พิมพ์
จังหวัดสกลนคร ร่วมกับ Partnership ภาคเอกชน จัดกิจกรรม “เติมเต็มทุกความสุข” ที่ ตลาดเติมสุข ณ พีทีที สเตชั่น สาขามหาวิทยาลัยราชภัฏสกลนคร พร้อมร่วมส่งเสริมผลิตภัณฑ์จากชุมชน
จังหวัดสกลนคร ร่วมกับ Partnership ภาคเอกชน จัดกิจกรรม “เติมเต็มทุกความสุข” ที่ ตลาดเติมสุข ณ พีทีที สเตชั่น สาขามหาวิทยาลัยราชภัฏสกลนคร พร้อมร่วมส่งเสริมผลิตภัณฑ์จากชุมชน ที่เป็นมิตรกับสิ่งแวดล้อม
เมื่อวันที่ 3 มีนาคม 2566 นางจุรีรัตน์ เทพอาสน์ ผู้ว่าราชการจังหวัดสกลนคร พร้อมด้วย นายชานน วาสิกศิริ รองผู้ว่าราชการจังหวัดสกลนคร นายดิษทัต ปันยารชุน ประธานเจ้าหน้าที่บริหาร บริษัท ปตท. น้ำมันและการค้าปลีก จำกัด (มหาชน) หรือ OR นายสุชาติ ระมาศ ผู้อำนวยการใหญ่ OR นายพิมาน พูลศรี รองประธานเจ้าหน้าที่บริหารด้านธุรกิจค้าปลีกน้ำมัน OR และหน่วยงานที่เกี่ยวข้อง ร่วมเปิด “ตลาดเติมสุข” พีทีที สเตชั่น สาขามหาวิทยาลัยราชภัฏสกลนคร อำเภอเมืองสกลนคร จังหวัดสกลนคร ซึ่งเป็นกิจกรรมที่นำรูปแบบตลาดนัดที่ผู้คนชื่นชอบมารวมกับโครงการด้านชุมชน ตามที่ พีทีที สเตชั่นมีจุดยืนการดำเนินธุรกิจ "เติมเต็มทุกความสุข" โดยการสร้างความสุขให้กับผู้คน ชุมชน และสิ่งแวดล้อม เพื่อสร้างความสุขให้ผู้คน และสร้างรายได้ให้กับชุมชนที่เข้าร่วมกิจกรรมฯ รวมทั้งยังเป็นการตอกย้ำความเป็นศูนย์กลางชุมชน (Living Community)
นางจุรีรัตน์ เทพอาสน์ ผู้ว่าราชการจังหวัดสกลนคร กล่าวว่า เมื่อปี 2565 ที่ผ่านมา จังหวัดสกลนคร ได้ร่วมประกาศเจตนารมณ์การขับเคลื่อนประเทศไทยสู่ความยั่งยืน ที่สอดคล้องกับเป้าหมายการพัฒนาที่ยั่งยืน (SDGs) ทั้ง 17 ข้อ ร่วมกับกระทรวงมหาดไทยและองค์การสหประชาชาติ ประจำประเทศไทย ซึ่งจังหวัดสกลนครเป็นเมืองที่มีทั้งภาคการเกษตรกรรม และภาคอุตสาหกรรม ได้มีวิสัยทัศน์ในการพัฒนาจังหวัด คือ “เป็นแหล่งเกษตรปลอดภัย ก้าวไกลการค้าการลงทุน พัฒนาการท่องเที่ยวสู่อนุภูมิภาคลุ่มน้ำโขง” เน้นการสร้างความมั่นคงและความยั่งยืน ผ่านการสร้างความเข้มแข็งให้กับคนในชุมชน และการน้อมนำหลักปรัชญาของเศรษฐกิจพอเพียงของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร รวมถึงแนวพระราชดำริและทฤษฎีบันได 9 ขั้นสู่ความพอเพียง มาประยุกต์ใช้ ทำให้จังหวัดสกลนคร มีเครือข่ายกลุ่มเกษตรที่เข้มแข็งจากกลุ่มภาคีเครือข่ายต่าง ๆ กิจกรรม “ตลาดเติมสุข” พีทีที สเตชั่นในวันนี้ ที่ร่วมจัดกิจกรรมกับ Partnership ภาคเอกชน หรือบริษัท ปตท. น้ำมันและการค้าปลีก จำกัด (มหาชน) จะเป็นส่วนสำคัญที่ช่วยส่งเสริมช่องทางการจัดจำหน่ายสินค้าชุมชน ทำให้พี่น้องประชาชน และนักท่องเที่ยว สามารถเข้าถึงสินค้าและผลิตภัณฑ์จากชุมชนได้อย่างสะดวก สามารถกระจายรายได้ให้กับทุกกลุ่มเป้าหมายอย่างแท้จริง นอกจากนี้ สินค้าที่มาจัดจำหน่ายล้วนเป็นสินค้าดี สินค้าเด็ด ที่ผ่านการการันตีคุณภาพมาแล้ว
นายดิษทัต ปันยารชุน ประธานเจ้าหน้าที่บริหาร OR เปิดเผยว่า จากการดำเนินงานที่ผ่านมาของ พีทีที สเตชั่น ต้องการมุ่งเน้นตอบโจทย์แนวคิด ความเป็นศูนย์กลางชุมชน (Living Community) และเป็นผู้นำสถานีบริการที่มุ่งช่วยเหลือชุมชนอย่างแท้จริง เราจึงเน้นการจัดกิจกรรมต่าง ๆ หลากหลายกิจกรรมเพื่อที่เข้าถึงชุมชนโดยรอบพื้นที่สถานีบริการ ทั้งนี้ แนวคิดความเป็นศูนย์กลางชุมชน (Living Community) ของ พีทีที สเตชั่น ตามที่ตั้งเป้าไว้เกิดขึ้นได้จากหลากหลายกิจกรรมดี ๆ ที่จะให้ความสำคัญทั้งประชาชนในพื้นที่โดยรอบรวมไปถึงสิ่งแวดล้อมต่าง ๆ อีกด้วย โดยดำเนินการมาแล้วตั้งแต่ปี 2564 ผ่านโครงการที่ประสบความสำเร็จและได้รับการตอบรับที่ดีจากประชาชน อาทิ “โครงการแยก แลก ยิ้ม” ด้วยการตั้งจุดคัดแยกขยะ ณ พีทีที สเตชั่น โดยแยกตามประเภทของขยะ และคัดเลือกนำขยะที่มีมูลค่าไปขายเพื่อนำเงินมาสะสมแล้วตอบแทนกลับคืนชุมชนผ่านการมอบเป็นอุปกรณ์กีฬา หรืออุปกรณ์การเรียนให้แก่โรงเรียนในชุมชน หรือ “Zero Waste” โครงการนำร่องในการบริหารจัดการขยะที่เกิดขึ้นภายใน พีทีที สเตชั่น ช่วยลดการปล่อยก๊าซคาร์บอนไดออกไซด์ที่เป็นต้นเหตุของก๊าซเรือนกระจกจากการขนถ่ายขยะและจัดการขยะได้ตั้งแต่แหล่งกำเนิดอย่างมีประสิทธิภาพ อีกทั้งเป็นโครงการที่ได้ใกล้ชิดชุมชน และยังสร้างความสุขรอยยิ้มร่วมกัน
นายดิษทัต ปันยารชุน กล่าวเพิ่มเติมว่า ตลาดเติมสุข เป็นกิจกรรมที่นำรูปแบบตลาดนัดที่ผู้คนชื่นชอบมารวมกับโครงการด้านชุมชน ตามที่ พีทีที สเตชั่น มีจุดยืนการดำเนินธุรกิจ “เติมเต็มทุกความสุข” ซึ่งหมายถึง การสร้างความสุขให้กับผู้คน ชุมชน และสิ่งแวดล้อม เพื่อสร้างความสุขให้ผู้คน และสร้างรายได้ให้กับชุมชนที่เข้าร่วมกิจกรรมฯ รวมทั้งยังเป็นการตอกย้ำความเป็นศูนย์กลางชุมชน (Living Community) และเป็นผู้นำสถานีบริการที่มุ่งช่วยเหลือชุมชนอย่างแท้จริง โดยในปี 2565 ที่ผ่านมาได้นำร่อง จัดกิจกรรม “เติมเต็มทุกความสุข” ที่พีทีที สเตชั่น มาแล้ว จำนวน 4 สถานี ใน 4 จังหวัด ได้แก่ จ.นครราชสีมา ที่สถานีบริการ บจ.ประเสริฐสินปิโตรเลียม อ.เมืองนครราชสีมา จ.ขอนแก่น ที่สถานีบริการ บจ.เพชรน้ำเอกปิโตรเลียม อ.เมืองขอนแก่น จ.สุพรรณบุรี ที่สถานีบริการ บจ.หลักเมืองถาวรพาณิชย์ อ.เมืองสุพรรณบุรี และจ.เชียงใหม่ ที่สถานีบริการ สาขาสารภี อ.สารภี ซึ่งได้รับเสียงตอบรับเป็นอย่างดี สามารถสร้างการมีส่วนร่วม ความสุข และความสนุกภายในตลาดเติมสุขที่จัดขึ้น
นางจุรีรัตน์ เทพอาสน์ ผู้ว่าราชการจังหวัดสกลนคร กล่าวเพิ่มเติมว่า “เติมเต็มทุกความสุข” พีทีที สเตชั่น สาขามหาวิทยาลัยราชภัฏสกลนคร จ.สกลนคร จะเติมเต็มความสุขด้วยร้านค้า และกิจกรรม ให้พบกับประสบการณ์ใหม่ ๆ ผ่านสินค้าที่มาจากผู้ผลิต-ผู้ขายตัวจริง ทั้งจากในชุมชนและหลากหลายท้องถิ่นทั่วประเทศ ประกอบด้วย 3 โซน ได้แก่ โซนแรก คือ โซนไทยเด็ด จำหน่ายสินค้าที่คัดสรรมาแล้วว่าเป็น สินค้าดี สินค้าเด็ด การันตีคุณภาพด้วยโครงการไทยเด็ด อีกหนึ่งโครงการดี ๆ จาก พีทีที สเตชั่น ที่สนับสนุนผู้ประกอบการท้องถิ่นและวิสาหกิจชุมชนทั่วไทย โซนถัดมาคือ โซนพื้นที่ปันสุขเพื่อชุมชน ประกอบไปด้วยผลผลิตและสินค้าชุมชน จากเกษตรกรและชุมชนในพื้นที่ ซึ่งนอกจากจะได้เลือกซื้อสินค้าจากธรรมชาติแล้ว ยังได้ช่วยเหลือชุมชนในพื้นที่อีกด้วย ปิดท้ายด้วย โซนร้านดังต้องห้ามพลาด พบกับสินค้าท้องถิ่นและร้านอาหารดังในพื้นที่ที่มารวมกันอยู่ในตลาดแห่งนี้ ให้ได้เลือกชิม เลือกชอป สินค้าดังในจังหวัดได้ในที่เดียว พร้อมเพลิดเพลินกับมุมดนตรีสดฟังสบาย สัมผัสกลิ่นไอท้องถิ่น เป็นการเติมเต็มความความสุขให้ผู้คน พร้อมกับนำเสนอเอกลักษณ์ของชุมชนไปในคราวเดียวกัน
“ขอเชิญชวน นักท่องเที่ยวที่และพี่น้องประชาชนร่วมมาแวะเยี่ยมชม “ตลาดเติมสุข” พีทีที สเตชั่น สาขามหาวิทยาลัยราชภัฏสกลนคร มาร่วมตอกย้ำตลาดที่เน้นถึงความเป็นท้องถิ่นไทย ให้ความสำคัญกับความเป็นธรรมชาติ วิถีชีวิตชุมชน เกษตรกร ผู้ผลิต และผู้ขายได้มีโอกาสนำสินค้าคุณภาพมาจำหน่ายในงาน ซึ่งสินค้าส่วนมากจะสอดคล้องกับรูปแบบการดำเนินชีวิตวิถีท้องถิ่นไทยรูปแบบพื้นบ้าน ดึงดูดให้ผู้คนในพื้นที่เข้าไปท่องเที่ยวและจับจ่ายใช้สอย ซึ่งจัดขึ้น ในระหว่างวันที่ 2 - 4 มีนาคม 2566 เวลา 14.00– 21.00 น. ณ พีทีที สเตชั่น สาขามหาวิทยาลัยราชภัฏสกลนคร ถนนนิตโย ตำบลธาตุเชิงชุม อำเภอเมือง จ.สกลนคร” ผู้ว่าราชการจังหวัดสกลนคร กล่าวทิ้งท้าย

ที่มา : https://www.thaigov.go.th/news/contents/details/65744