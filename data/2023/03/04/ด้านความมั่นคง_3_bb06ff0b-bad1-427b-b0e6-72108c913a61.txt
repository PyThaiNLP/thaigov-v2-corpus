รัฐบาลไทย-ข่าวทำเนียบรัฐบาล-ผู้ว่าเมืองนคร จับมือแม่บ้านมหาดไทย มอบบ้านให้ผู้ด้อยโอกาสตามโครงการ “มอบบ้านปันสุข พัฒนาคุณภาพชีวิตผู้ยากไร้ โดยไม่ใช้งบรัฐ” ด้วยกลไกภาคีเครือข่าย มุ่งยกระดับชีวิตประชาชน


วันเสาร์ที่ 4 มีนาคม 2566
04/03/2566
พิมพ์
ผู้ว่าเมืองนคร จับมือแม่บ้านมหาดไทย มอบบ้านให้ผู้ด้อยโอกาสตามโครงการ “มอบบ้านปันสุข พัฒนาคุณภาพชีวิตผู้ยากไร้ โดยไม่ใช้งบรัฐ” ด้วยกลไกภาคีเครือข่าย มุ่งยกระดับชีวิตประชาชน
ผู้ว่าเมืองนคร จับมือแม่บ้านมหาดไทย มอบบ้านให้ผู้ด้อยโอกาสตามโครงการ “มอบบ้านปันสุข พัฒนาคุณภาพชีวิตผู้ยากไร้ โดยไม่ใช้งบรัฐ” ด้วยกลไกภาคีเครือข่าย มุ่งยกระดับชีวิตประชาชนอย่างยั่งยืน (SDGs)
เมื่อวันที่ 3 มี.ค. 66 นายอภินันท์ เผือกผ่อง ผู้ว่าราชการจังหวัดนครศรีธรรมราช เปิดเผยว่า จังหวัดนครศรีธรรมราชร่วมกับชมรมแม่บ้านมหาดไทยจังหวัดนครศรีธรรมราชและภาคีเครือข่าย ร่วมกิจกรรมมอบบ้านและร่วมบริจาคเงินและของใช้จำเป็นในครัวเรือน ตามโครงการ “มอบบ้านปันสุข พัฒนาคุณภาพชีวิตผู้ยากไร้ โดยไม่ใช้งบรัฐ” ให้กับประชาชนในพื้นที่ตำบลช้างซ้าย อำเภอพระพรหม จังหวัดนครศรีธรรมราช โดยกิจกรรมครั้งนี้ได้รับความร่วมมือและการสนับสนุนงบประมาณจากภาครัฐและภาคเอกชนที่มีจิตเมตตา ในการดำเนินการสร้างบ้านจนแล้วเสร็จ เพื่อการพัฒนาคุณภาพชีวิตครัวเรือนในจังหวัดนครศรีธรรมราช ให้มีชีวิตความเป็นอยู่ที่ดีขึ้น โดยมี นางพิชานันท์ เผือกผ่อง นายกเหล่ากาชาดจังหวัดนครศรีธรรมราชและประธานชมรมแม่บ้านมหาดไทยจังหวัดนครศรีธรรมราช ว่าที่ร้อยตรี ศรายุทธ เจียรมาศ นายอำเภอพระพรหม นายชูศักดิ์ เภรีฤกษ์ นายกองค์การบริหารส่วนตำบลช้างซ้าย ผู้นำท้องที่ ท้องถิ่น และภาคเอกชน ร่วมในกิจกรรม
นายอภินันท์ เผือกผ่อง ผู้ว่าราชการจังหวัดนครศรีธรรมราช กล่าวว่า โครงการ “มอบบ้านปันสุข พัฒนาคุณภาพชีวิตผู้ยากไร้ โดยไม่ใช้งบรัฐ” เป็นโครงการที่จัดขึ้นเพื่อมอบบ้านหลังใหม่หรือซ่อมแซมบ้านหลังเก่าให้แก่ผู้ยากไร้ ผู้ด้อยโอกาส และผู้มีรายได้น้อยที่มีสภาพบ้านทรุดโทรมไม่เหมาะสำหรับการพักอาศัย โดยการใช้กลไกสำรวจครัวเรือนยากจน (ThaiQM) เป็นเครื่องมือในการ Re X-ray ข้อมูลความเดือดร้อน ควบคู่กับระบบ TPMAP ขับเคลื่อนแนวทางการขจัดความยากจนและพัฒนาคนทุกช่วงวัยอย่างยั่งยืนตามหลักปรัชญาของเศรษฐกิจพอเพียงเพื่อการพัฒนาที่ยั่งยืน (SDGs) นำโดย นายอำเภอ กำนัน ผู้ใหญ่บ้าน ลงพื้นที่ไปสำรวจ ประกอบกับให้คนในหมู่บ้านได้มีการทำประชาคมลงมติให้มีการช่วยเหลือด้านที่อยู่อาศัยให้กับครอบครัวผู้ยากไร้ โดยจังหวัดนครศรีธรรมราชได้รับการสนับสนุนงบประมาณจากทุกองค์กรภาคีเครือข่ายและเงินบริจาคของผู้มีจิตเมตตา ไม่ว่าจะเป็นวัสดุก่อสร้างบ้าน สิ่งของเครื่องใช้ภายในครัวเรือน ตลอดจนเครื่องอุปโภคบริโภคต่างๆ ทั้งภาครัฐภาคเอกชน และภาคประชาชนจิตอาสาในหมู่บ้าน ซึ่งนับแต่วันที่ 1 ตุลาคม 2565 จังหวัดนครศรีธรรมราช ได้ดำเนินโครงการดังกล่าวและมอบบ้านให้กับผู้ยากไร้แล้ว จำนวน 14 หลัง อยู่ระหว่างดำเนินการส่งมอบ จำนวน 1 หลัง และกำลังดำเนินการก่อสร้างอีก จำนวน 5 หลัง
“ขอขอบคุณและขอชื่นชมองค์กรภาคีเครือข่ายทุกภาคส่วนทั้งภาครัฐ ภาคเอกชน และภาคประชาสังคม โดยเฉพาะอย่างยิ่ง องค์การบริหารส่วนตำบลช้างซ้าย สภาองค์กรชุมชน ผู้นำท้องถิ่นท้องที่ และประชาชนจิตอาสา ที่มาบูรณาการความมือในการดำเนินโครงการ “มอบบ้านปันสุข พัฒนาคุณภาพชีวิตผู้ยากไร้ โดยไม่ใช้งบรัฐ” เริ่มตั้งแต่การก่อสร้างบ้านและการซ่อมแซมบ้านทำให้บ้านแล้วเสร็จ สามารถสร้างที่พักอาศัยที่มั่นคงแข็งแรง ตลอดจนการดูแลความเป็นอยู่ต่าง ๆ ของพี่น้องประชาชน และบ้านหลังนี้จะสำเร็จไม่ได้หากพวกเราทุกคนไม่ช่วยกัน แสดงให้เห็นว่าพวกเราชาวจังหวัดนครศรีธรรมราชมีความรักความสามัคคี มีจิตอาสาและมุ่งมั่นตั้งใจที่จะพัฒนาชุมชนของเราให้ดีขึ้น และแก้ปัญหาความเดือดร้อนทำให้ครอบครัวผู้ยากไร้ผู้ด้อยโอกาสได้มีที่อยู่อาศัย โดยไม่ทิ้งใครไว้ข้างหลัง” นายอภินันท์ เผือกผ่อง ผู้ว่าราชการจังหวัดนครศรีธรรมราช กล่าว
นายอภินันท์ เผือกผ่อง ผู้ว่าราชการจังหวัดนครศรีธรรมราช กล่าวเพิ่มเติมว่า กิจกรรมที่จัดขึ้นในวันนี้ไม่ได้มีเพียงแค่มอบบ้านให้กับผู้ยากไร้เท่านั้น เราได้ร่วมกันปลูกพืชผักสวนครัวที่บริเวณโดยรอบของบ้านที่มอบ เพื่อส่งเสริมให้พี่น้องประชาชนได้ปลูกพืชผักสวนครัวไว้รับประทาน มีความมั่นคงทางอาหาร ทำให้ประชาชนสามารถพึ่งพาตนเองได้ตามหลักปรัชญาของเศรษฐกิจพอเพียง โดยน้อมนำพระราชดำริ “บ้านนี้มีรักปลูกผักกินเอง” และ“ทางนี้มีผลผู้คนรักกัน” ของสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี ให้ภาคีเครือข่ายในชุมชนนำไปต่อยอดสู่การทำเกษตรปลอดสารเคมี มีความปลอดภัยในอาหาร ถือเป็นการร่วมกันทำความดี ส่งเสริมการสร้างงาน สร้างรายได้ สร้างความสุขและความมั่นคงให้กับคนในชุมชน ดั่งที่กระทรวงมหาดไทยโดยผู้บริหารของกระทรวงมหาดไทย และผู้ว่าราชการจังหวัดทั้ง 76 จังหวัด ได้ร่วมประกาศเจตนารมณ์เพื่อประเทศไทยที่ยั่งยืนกับสหประชาชาติประจำประเทศไทย ภายใต้แนว “76 จังหวัด 76 คำมั่นสัญญา เพื่อการพัฒนา เพื่อความเท่าเทียม เพื่อความยั่งยืน” นำไปสู่การพัฒนาอย่างยั่งยืน (SDGs) ให้เกิดผลลัพธ์เป็นรูปธรรมอย่างแท้จริง

ที่มา : https://www.thaigov.go.th/news/contents/details/65743