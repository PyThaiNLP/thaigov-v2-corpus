รัฐบาลไทย-ข่าวทำเนียบรัฐบาล-ผู้ตรวจฯ ภาสกร ลงพื้นที่ชัยนาท ตรวจราชการรอบ 1 พร้อมจับมือเครือข่ายร่วมขับเคลื่อนอุตสาหกรรม MIND ใช้ "หัว" และ "ใจ" ปั้นอุตสาหกรรมคู่ชุมชน


วันเสาร์ที่ 18 มีนาคม 2566
18/03/2566
พิมพ์
ผู้ตรวจฯ ภาสกร ลงพื้นที่ชัยนาท ตรวจราชการรอบ 1 พร้อมจับมือเครือข่ายร่วมขับเคลื่อนอุตสาหกรรม MIND ใช้ "หัว" และ "ใจ" ปั้นอุตสาหกรรมคู่ชุมชน
ผู้ตรวจฯ ภาสกร ลงพื้นที่ชัยนาท ตรวจราชการรอบ 1 พร้อมจับมือเครือข่ายร่วมขับเคลื่อนอุตสาหกรรม MIND ใช้ "หัว" และ "ใจ" ปั้นอุตสาหกรรมคู่ชุมชน ภายใต้หลัก"อุตสาหกรรมดี ชุมชนดี หน่วยงานดี" สู่ความสำเร็จ 4 มิติ
เมื่อวันที่ 16 มีนาคม 2566 เวลา 13.00 น. นายภาสกร ชัยรัตน์ รองอธิบดีกรมส่งเสริมอุตสาหกรรม รักษาราชการแทนผู้ตรวจราชการกระทรวงอุตสาหกรรม ลงพื้นที่ตรวจติดตามงาน เขตตรวจราชการที่ 1 ภาคกลางตอนบน ณ สำนักงานอุตสาหกรรมจังหวัดชัยนาท โดยนายอนุสร ภู่พงศ์สกุล อุตสาหกรรมจังหวัดชัยนาท และคณะเจ้าหน้าที่ร่วมประชุมตรวจติดตามงานตามประเด็นการตรวจราชการกระทรวงอุตสาหกรรม รอบที่ 1 ปีงบประมาณ พ.ศ. 2566 ได้รับทราบผลการดำเนินงานปัญหาอุปสรรคต่าง ๆ ซึ่งจังหวัดชัยนาทเป็นจังหวัดที่มีภาคการผลิตเกษตรกรรมเป็นส่วนใหญ่ เช่น ข้าว อ้อย อุตสาหกรรมหลักเป็นโรงสีข้าว เครื่องดื่มเบียร์ สุราผสม  และเน้นให้มีการตรวจกำกับโรงงานเหมืองแร่ให้เป็นไปตามกฎหมาย การส่งเสริม GI ให้ได้ 100% การแก้ไขปัญหาผังเมืองให้สามารถตั้งโรงงานบางประเภทได้มากขึ้นซึ่งอยู่ระหว่างการพิจารณาของคณะกรรมการของกรมโยธาธิการและผังเมือง การส่งเสริมพัฒนาผลิตภัณฑ์กลุ่มวิสาหกิจชุมชนรอบโรงงานแปรรูปสินค้าเกษตรอุตสาหกรรม  มอก.เอสด้านบริการท่องเที่ยวเกษตรและร้านกาแฟ
นอกจากนี้ยังได้ร่วมหารือกับเครือข่ายในพื้นที่ อาทิ สภาอุตสาหกรรม สภาหอการค้า  SMEs D Bank สาขาชัยนาท เครือข่ายอุตสาหกรรมรักษ์สิ่งแวดล้อม และผู้แทน คพอ. จังหวัด เพื่อรับฟังทิศทางการพัฒนาเศรษฐกิจและอุตสาหกรรมของจังหวัดจากภาคเอกชน ภาคประชาชน ซึ่งจังหวัดมีนโยบายผลักดันการพัฒนาเกษตรอินทรีย์ โดยมี บริษัท ประชารัฐรักสามัคคีชัยนาท (วิสาหกิจเพื่อสังคม) จำกัด เป็นกลไกขับเคลื่อนภาคธุรกิจอุตสาหกรรมให้เป็นไปตามเป้าหมาย การผลักดันเพิ่มพื้นที่ปลูกมันสำปะหลังแบบรับประกันราคาส่งเข้าโรงงานเอทานอลในจังหวัดชัยนาท ทดแทนการรับซื้อวัตถุดิบจากพื้นที่อื่น เป็นการเพิ่มรายได้ให้เกษตรกรในพื้นที่ ส่วนด้านปัญหาการขาดแคลนแรงงานจะมีการปรับเปลี่ยนโดยใช้ระบบ IT เข้ามาใช้ในภาคการผลิตเกษตรอุตสาหกรรมให้มากขึ้น เป็นต้น ในการนี้ได้ให้ข้อแนะนำในการส่งเสริมและพัฒนาอุตสาหกรรม นำนโยบายท่านปลัดกระทรวงอุตสาหกรรม MIND ใช้ "หัว" และ "ใจ" ปั้นอุตสาหกรรมคู่ชุมชน ขับเคลื่อนสู่เป้าหมาย ภายใต้หลัก "อุตสาหกรรมดี ชุมชนดี หน่วยงานดี" สู่ความสำเร็จ 4 มิติ (ความสำเร็จทางธุรกิจ การประกอบกิจการไม่สร้างผลกระทบชุมชน การดูแลสิ่งแวดล้อมตอบโจทย์ประชาคมโลก และการกระจายรายได้สร้างอาชีพดีพร้อม) การส่งเสริมในลักษณะของ Focus Group ให้ตรงกับศักยภาพและบริบทของจังหวัด  เชื่อมโยงการเข้าถึงแหล่งทุนของกองทุนฯ หรือ การให้คำปรึกษาช่วยเหลือของ SMEs D Bank ให้ผู้ประกอบการธุรกิจเป้าหมายได้รับประโยชน์อย่างเต็มที่และยั่งยืน ทั้งนี้ ผู้ตรวจฯ ได้ให้กำลังใจและขอบคุณเจ้าหน้าที่และเครือข่ายทุกภาคส่วนที่มาร่วมต้อนรับและให้ข้อมูล ตลอดจนการได้ช่วยกันนำนโยบายกระทรวงอุตสาหกรรมไปสู่การปฏิบัติเป็นรูปธรรมปั้นอุตสาหกรรมคู่ชุมชนต่อไป

ที่มา : https://www.thaigov.go.th/news/contents/details/66318