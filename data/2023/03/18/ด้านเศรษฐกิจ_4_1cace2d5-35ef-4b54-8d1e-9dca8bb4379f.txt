รัฐบาลไทย-ข่าวทำเนียบรัฐบาล-ผู้ตรวจทาวันฯ ลงพื้นที่จังหวัดกระบี่ ตรวจราชการรอบ 1 พร้อมเยี่ยมชมสถานประกอบการผลิตพลังงานไฟฟ้าจากก๊าซชีวภาพ พร้อมมอบใบรับรอง มอก.เอส


วันเสาร์ที่ 18 มีนาคม 2566
18/03/2566
พิมพ์
ผู้ตรวจทาวันฯ ลงพื้นที่จังหวัดกระบี่ ตรวจราชการรอบ 1 พร้อมเยี่ยมชมสถานประกอบการผลิตพลังงานไฟฟ้าจากก๊าซชีวภาพ พร้อมมอบใบรับรอง มอก.เอส
ผู้ตรวจราชการกระทรวงอุตสาหกรรลงพื้นที่จังหวัดกระบี่ ตรวจราชการรอบ 1 พร้อมเยี่ยมชมสถานประกอบการผลิตพลังงานไฟฟ้าจากก๊าซชีวภาพ พร้อมมอบใบรับรอง มอก.เอส การบริการร้านกาแฟ และเน้นย้ำแนวทางการขับเคลื่อนนโยบาย MIND ใช้ หัว และ ใจ “ปั้นอุตสาหกรรมคู่ชุมชน”
เมื่อวันที่ 16 มีนาคม 2566  เวลา 10.30 น. นายทาวัน ทวีถาวรสวัสดิ์ ผู้ตรวจราชการกระทรวงอุตสาหกรรม พร้อมคณะลงพื้นที่ตรวจเยี่ยมให้คำปรึกษา บริษัท ไทยอินโด ปาล์มออยล์ แฟคทอรี่ จำกัด ประกอบกิจการโรงงาน สกัดน้ำมันปาล์ม ผลิตพลังงานไฟฟ้าจากก๊าซชีวภาพ ตำบลลำทับ อำเภอลำทับ จังหวัดกระบี่ โดยบริษัท ดำเนินธุรกิจตามแนวอุตสาหกรรมวิถีใหม่มุ่งสู่ความสำเร็จใน 4 มิติ ได้แก่ ความสำเร็จทางธุรกิจ การดูแลชุมชนโดยรอบโรงงาน การดูแลรักษาสิ่งแวดล้อม และกระจายรายได้ ตามนโยบายของท่านปลัดกระทรวงอุตสาหกรรม มาใช้เป็นหลักในการประกอบธุรกิจ มีการประกอบการ ผลิตน้ำมันปาล์ม และใช้สิ่งปฏิกูลหรือวัสดุที่ไม่ใช้แล้วอย่างคุ้มค่า นำน้ำเสียจากกระบวนการผลิต มาผลิตก๊าซชีวภาพ และนำมาสู่การผลิตกระแสไฟฟ้า โดยการรับซื้อวัตถุดิบผลปาล์ม จากเกษตรกร พร้อมทั้งมีลานเทรับซื้อของบริษัท เพื่อเป็นการช่วยเหลือเกษตรกรโดยตรง ให้สามารถขายผลปาล์มในราคาที่เป็นที่พึ่งพอใจกันทั้งสองฝ่าย รวมทั้ง บริษัท ยังมีการดำเนินการตามหลัก CSR คือความรับผิดชอบต่อสังคมและสิ่งแวดล้อมขององค์กร ดำเนินกิจการภายใต้หลักจริยธรรมและการจัดการที่ดี เพื่อดูแลชุมชนโดยรอบบริษัท ผู้ตรวจราชการฯ ได้แนะนำบริษัท ในการพิจารณาการดูแลสังคม โดยให้วิเคราะห์ผู้มีส่วนได้เสียเริ่มจากภายในองค์กรสู่ชุมชนรอบโรงงาน เพื่อให้ชุมชนอยู่ร่วมกับบริษัทได้อย่างมั่นคงและยั่งยืน ทั้งนี้ ได้ชื่นชมบริษัทฯ ว่าได้ดำเนินกิจกรรมช่วยเหลือชุมชนอย่างต่อเนื่องและเป็นรูปธรรม
เวลา 11.30 น. ผู้ตรวจราชการกระทรวงอุตสาหกรรม พร้อมคณะลงพื้นที่บ้านไร่ตะวันหวาน อำเภอลำทับ จังหวัดกระบี่ เป็นอีกหนึ่งสถานที่ท่องเที่ยวเชิงธรรมชาติด้วยลักษณะทางภูมิศาสตร์ที่ดีส่งผลให้เหมาะแก่การปลูกกาแฟสายพันธุ์โรบัสต้า ซึ่งได้มีการจดทะเบียนเป็นสิ่งบ่งชี้ทางภูมิศาสตร์ (Geographical Indications หรือ Gl) โดยบ้านไร่ตะวันหวาน เป็นจุดศูนย์กลางรับซื้อผลผลิตทางการเกษตรในพื้นที่ เช่น เมล็ดกาแฟ พืชผักสวนครัว สินค้าทางการเกษตร เพื่อสร้างรายได้ให้แก่ชุมชน ทำให้เกิดการประสานความร่วมมือระหว่างผู้ประกอบการกับชุมชน เพื่อให้สามารถอยู่ร่วมกันได้อย่างยั่งยืน สอดคล้องตามนโยบายของกระทรวงอุตสาหกรรม ทั้ง 4 มิติ อีกทั้งบ้านไร่ตะวันหวาน ได้รับการรับรองมาตรฐานอุตสาหกรรมเอส (มอก.เอส) ได้แก่  1.การบริการร้านกาแฟ มอก.เอส 79-2562 2.การบริการหมู่บ้านอุตสาหกรรมสร้างสรรค์เพื่อการท่องเที่ยว มอก.เอส 199-2565 และ 3.การบริการโรงแรม/รีสอร์ท และให้เช่าที่พักอาศัย มอก.เอส 116-2565
.
เวลา 14.30 น.  ผู้ตรวจราชการกระทรวงอุตสาหกรรม ได้ตรวจราชการกรณีปกติ รอบที่ 1 ประจำปีงบประมาณ พ.ศ. 2566 สำนักงานอุตสาหกรรมจังหวัดกระบี่ โดยมี นายวัชรินทร์ ไชยานุพงศ์ อุตสาหกรรมจังหวัดกระบี่ พร้อมด้วยเจ้าหน้าที่ เข้าร่วมประชุมและรับการตรวจราชการพร้อมรับมอบนโยบายในการปฏิบัติงาน โดยผู้ตรวจฯ ได้เน้นย้ำนโยบาย MIND ใช้ หัว และ ใจ ขับเคลื่อนแผนงานปี 2566 มุ่งยกระดับ “ปั้นอุตสาหกรรมคู่ชุมชน” 4 มิติ ส่งเสริมธุรกิจ ดูแลชุมชน รักษาสิ่งแวดล้อม และกระจายรายได้เพื่อคุณภาพชีวิตที่สมดุลกับสิ่งแวดล้อม พร้อมให้ข้อเสนอแนะการตรวจราชการ ดังนี้
1. การตรวจกำกับดูแลโรงงานอุตสาหกรรม เน้นย้ำให้ มีการกำหนดวางแผนการตรวจ โดยให้พิจารณาถึงความเหมาะสม เช่น โรงงานที่มีน้ำเสีย มีมลพิษทางอากาศ เนื่องจากจะต้องมีการขอความอนุเคราะห์จากศูนย์วิจัยฯ มาช่วยดำเนินการในการตรวจวัดคุณภาพ รวมทั้งในการลงตรวจควรให้คำปรึกษาแนะนำแก่ผู้ประกอบการเพื่อให้การประกอบการไม่ก่อให้เกิดเหตุเดือดร้อนแก่ชุมชนโดยรอบ
2. การดำเนินการพิจารณาอนุญาต อนุมัติให้เป็นไปตามกระบวนการ หากอยู่ในขั้นตอนส่งให้หน่วยงานอื่นพิจารณา ควรมีการติดตามความคืบหน้าการพิจารณาอย่างสม่ำเสมอ
3. การรับรองอุตสาหกรรมสีเขียว (GI) เน้นย้ำ ให้มีการประชาสัมพันธ์เชิญชวนผู้ประกอบการเข้าร่วมโครงการ รวมทั้งกำหนด หา Big Brother ช่วยเป็นพี่เลี้ยง เพื่อยกระดับ บริษัท ที่มีความพร้อมสามารถยกระดับการขอรับรองอุตสาหกรรมสีเขียวในระดับที่สูงขึ้นได้
4. สำหรับบริษัท ที่ได้รับใบอนุญาตการประกอบกิจการโรงงานเรียบร้อยแล้ว หากแต่ยังไม่ได้แจ้งประกอบกิจการโรงงาน ได้เน้นย้ำ ให้ลงพื้นที่ตรวจสอบแนะนำ หากพบว่าผู้ประกอบการได้ดำเนินการประกอบการแล้ว ให้ผู้ประกอบการมาแจ้งประกอบการให้เรียบร้อย
5. จังหวัดกระบี่ เป็นแหล่งท่องเที่ยวทางทะเลและภูเขาที่มีชื่อเสียงเป็นที่รู้จักกันอย่างดี เช่น เกาะพีพี เกาะห้อง หาดไร่เลย์ น้ำตกร้อน สระมรกต เขากาโรส เขาหงอนนาค และอื่นๆ อีกมากมาย รวมทั้งทรัพยากรการเกษตร เช่น ปาล์มน้ำมัน ยางพารา และกาแฟสายพันธุ์โรบัสต้า ควรส่งเสริมให้ผู้ประกอบการได้รับการรับรองมาตรฐาน อาทิ การรับรองมาตรฐานผลิตภัณฑ์ชุมชน (มผช.) และมาตรฐานอุตสาหกรรมเอส (มอก.เอส) โดยเฉพาะในด้านอุตสาหกรรมภาคการบริการและการท่องเที่ยว
สุดท้าย ผู้ตรวจกระทรวงอุตสาหกรรม ได้ให้กำลังใจในการปฏิบัติงานกับเจ้าหน้าที่สำนักงานฯ ร่วมทำงานกันเป็นทีม พร้อมทั้งบูรณาการการทำงานทั้งภายในและภายนอกสำนักงานฯ เพื่อให้เกิดประสิทธิภาพประสิทธิผลในการปฏิบัติงานแก่ผู้ประกอบการประชาชน ต่อไป
เวลา 17.30 น.  ผู้ตรวจราชการกระทรวงอุตสาหกรรม พร้อมด้วยนายวัชรินทร์ ไชยานุพงศ์ อุตสาหกรรมจังหวัดกระบี่ และเจ้าหน้าที่สำนักงานอุตสาหกรรมจังหวัดกระบี่ ลงพื้นที่มอบใบรับรองให้กับผู้ประกอบการที่ผ่านการรับรองมาตรฐานอุตสาหกรรม (มอก.เอส) จำนวน 1 ราย ได้แก่ บริษัท เขาทองฮิลล์ จำกัด ตำบลเขาทอง อำเภอเมืองกระบี่ จังหวัดกระบี่ การบริการร้านกาแฟ มอก.เอส 79-2562 เลขที่ใบรับรอง 485-061/79

ที่มา : https://www.thaigov.go.th/news/contents/details/66319