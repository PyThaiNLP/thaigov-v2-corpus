รัฐบาลไทย-ข่าวทำเนียบรัฐบาล-รัฐบาลเร่งเพิ่มมูลค่าของดีท้องถิ่น สร้างมูลค่าการตลาดแล้ว 4.8 หมื่นล้านบาท ล่าสุดขึ้นทะเบียน “ไข่ครอบสงขลา” เป็นสินค้า GI


วันเสาร์ที่ 18 มีนาคม 2566
18/03/2566
พิมพ์
รัฐบาลเร่งเพิ่มมูลค่าของดีท้องถิ่น สร้างมูลค่าการตลาดแล้ว 4.8 หมื่นล้านบาท ล่าสุดขึ้นทะเบียน “ไข่ครอบสงขลา” เป็นสินค้า GI
รัฐบาลเร่งเพิ่มมูลค่าของดีท้องถิ่น สร้างมูลค่าการตลาดแล้ว 4.8 หมื่นล้านบาท ล่าสุดขึ้นทะเบียน “ไข่ครอบสงขลา” เป็นสินค้า GI
วันที่ 18 มีนาคม 2566 นางสาวรัชดา ธนาดิเรก รองโฆษกประจำสำนักนายกรัฐมนตรี เปิดเผยว่า ตามนโยบายรัฐบาลส่งเสริมเสริม Soft Power และเพิ่มมูลค่าในสินค้าอัตลักษณ์ท้องถิ่น กระทรวงพาณิชย์ โดยกรมทรัพย์สินทางปัญญา ได้ขึ้นทะเบียนสิ่งบ่งชี้ทางภูมิศาสตร์ (GI) “ไข่ครอบสงขลา” เป็นสินค้า GI ตัวใหม่ของไทย ปัจจุบันไทย มีสินค้า GI ที่ประกาศขึ้นทะเบียนแล้ว 177 สินค้า ครอบคลุม 77 จังหวัดทั่วประเทศ สามารถสร้างมูลค่าทางการตลาดให้กับสินค้าชุมชนกว่า 48,000 ล้านบาท
ไข่ครอบสงขลา (Songkhla Steamed Egg Yolks หรือ Khai Khrop Songkhla) เป็นอาหารพื้นถิ่นที่ผลิตและแปรรูปในอำเภอสทิงพระ อำเภอกระแสสินธุ์ อำเภอระโนด และอำเภอสิงหนคร จังหวัดสงขลา ซึ่งเป็นวิธีการถนอมอาหารจากภูมิปัญญาท้องถิ่นของคนในพื้นที่ที่สืบทอดกันมานานกว่า 100 ปี โดยการนำไข่แดงจากไข่เป็ด 2 ใบ ใส่ลงในเปลือกไข่ 1 ใบ ที่ตัดแต่งขอบแล้ว นำไปนึ่ง จะมีสีแดงอมส้ม ผิวมันวาว โดดเด่นด้วยเนื้อสัมผัส3 ระดับ คือ เนื้อลาวา เนื้อยางมะตูม เนื้อดั้งเดิม มีรสชาติหวานและเค็มเล็กน้อย ไม่มีกลิ่นคาว
นางสาวรัชดา กล่าวด้วยว่า นายจุรินทร์ ลักษณวิศิษฏ์ รองนายกรัฐมนตรีและรัฐมนตรีว่าการกระทรวงพาณิชย์ ได้ให้แนวทางการต่อยอดเพื่อนำไปสู่การเพิ่มรายได้อย่างเป็นรูปธรรม  ทางกระทรวงพาณิชย์จะเข้าไปช่วยยกระดับสินค้า GI ที่ได้รับการขึ้นทะเบียน ด้วยการพัฒนาบรรจุภัณฑ์ เพื่อสร้างความเป็นสินค้าพรีเมียม จัดงานส่งเสริมการขายทั้งในและต่างประเทศ การจำหน่ายผ่านช่องทางออนไลน์บนแพลตฟอร์มต่างๆ

ที่มา : https://www.thaigov.go.th/news/contents/details/66310