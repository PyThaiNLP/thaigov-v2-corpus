รัฐบาลไทย-ข่าวทำเนียบรัฐบาล-ผู้ตรวจทาวันฯ ลงพื้นที่ตรัง บูรณาการเครือข่ายร่วมขับเคลื่อนตามนโยบาย MIND อย่างเป็นรูปธรรม ควบคู่ไปกับการดำเนินธุรกิจให้ถูกต้องเป็นไปตามกฎหมาย


วันเสาร์ที่ 18 มีนาคม 2566
18/03/2566
พิมพ์
ผู้ตรวจทาวันฯ ลงพื้นที่ตรัง บูรณาการเครือข่ายร่วมขับเคลื่อนตามนโยบาย MIND อย่างเป็นรูปธรรม ควบคู่ไปกับการดำเนินธุรกิจให้ถูกต้องเป็นไปตามกฎหมาย
ผู้ตรวจราชการกระทรวงอุตสาหกรรมลงพื้นที่ตรัง บูรณาการเครือข่ายร่วมขับเคลื่อนตามนโยบาย MIND อย่างเป็นรูปธรรม ควบคู่ไปกับการดำเนินธุรกิจให้ถูกต้องเป็นไปตามกฎหมาย ลดการสร้างปัญหามลภาวะ สู่ความสัมฤทธิ์ในการพัฒนาธุรกิจอุตสาหกรรม
วันพุธที่ 15 มีนาคม 2566  เวลา 09.00 น. นายทาวัน ทวีถาวรสวัสดิ์ ผู้ตรวจราชการกระทรวงอุตสาหกรรม ประชุมร่วมกับหน่วยงานภาครัฐ ภาคเอกชนในพื้นที่จังหวัดตรัง ณ ห้องประชุมนารายณ์ สำนักงานอุตสาหกรรมจังหวัดตรัง โดยมีผู้ร่วมประชุมประกอบด้วย  ประธานสภาอุตสาหกรรมจังหวัดตรัง ประธานหอการค้าจังหวัดตรัง สำนักงานส่งเสริมวิสาหกิจขนาดกลางและขนาดย่อมจังหวัดตรัง ผู้จัดการเขต 26 ธนาคารวิสาหกิจขนาดกลางและขนาดย่อมแห่งประเทศไทย ผู้จัดการธนาคารพัฒนาวิสาหกิจขนาดกลางและขนาดย่อมแห่งประเทศไทย สาขาตรัง และผู้จัดการศูนย์ให้บริการเอสเอ็มอีครบวงจรจังหวัดตรัง (สสว.) จังหวัดตรัง เพื่อชี้แจงแนวทางการขับเคลื่อนนโยบายกระทรวงอุตสาหกรรม ของ ดร. ณัฐพล รังสิตพล ปลัดกระทรวงอุตสาหกรรม “MIND ใช้หัวและใจ ปั้นอุตสาหกรรมคู่ชุมชน” และรับฟังปัญหาอุปสรรค ข้อเสนอแนะ พร้อมหาแนวทางการบูรณาการทำงานร่วมกันระหว่างหน่วยงานและผู้แทนภาคอุตสาหกรรม เพื่อขับเคลื่อนอุตสาหกรรมสู่วิถีใหม่ใน 4 มิติ อย่างสมดุล และยั่งยืน โดยที่ประชุมได้หารือเรื่อง ความมั่นคงทางด้านพลังงานไฟฟ้าในภาคอุตสาหกรรม การขาดแคลนแรงงานที่ในพื้นที่ การส่งเสริมผลักดันให้โรงงาน/เหมืองแร่ ดูแลชุมชนโดยรอบ รวมถึงการเข้าถึงแหล่งเงินทุนสินเชื่อต่าง ๆ ของ SME และ Micro SME โดยที่ผ่านมาจังหวัดตรังมีการปิดยอดชำระหนี้เงินกู้กองทุนพัฒนาเอสเอ็มอีฯ มากกว่า 180 ล้านบาท ทั้งนี้ ขอให้สำนักงานอุตสาหกรรมจังหวัดตรัง ภาคีเครือข่ายภาคเอกชนในจังหวัดตรัง บูรณาการร่วมกันเพื่อก่อให้เกิดการขับเคลื่อนตามนโยบาย MIND อย่างเป็นรูปธรรม ควบคู่ไปกับการดำเนินธุรกิจให้ถูกต้องเป็นไปตามกฎหมาย  ลดการสร้างปัญหามลภาวะ ซึ่งจะนำไปสู่ความสัมฤทธิ์ผลในการพัฒนาธุรกิจอุตสาหกรรมของจังหวัดตรังในอนาคตได้อย่างเข้มแข็ง และอยู่ร่วมกับชุมชนได้ยั่งยืนต่อไป
ใน เวลา 11.30 น. ผู้ตรวจราชการกระทรวงอุตสาหกรรม ได้ตรวจราชการกรณีปกติ รอบที่ 1 ประจำปีงบประมาณ พ.ศ. 2566 สำนักงานอุตสาหกรรมจังหวัดตรัง ณ ห้องประชุมนารายณ์สำนักงานอุตสาหกรรมจังหวัดตรัง โดยมี นางพรทิพา อัครสุต  อุตสาหกรรมจังหวัดตรัง พร้อมด้วยข้าราชการ และเจ้าหน้าที่สำนักงานอุตสาหกรรมจังหวัดตรัง เข้าร่วมประชุมรับการตรวจราชการพร้อมรับมอบนโยบายในการปฏิบัติงาน ผู้ตรวจราชการกระทรวงอุตสาหกรรม ได้เน้นย้ำนโยบาย MIND  ใช้ หัว และ ใจ ขับเคลื่อนแผนงานปี 2566 มุ่งยกระดับ “ปั้นอุตสาหกรรมคู่ชุมชน” 4 มิติ ส่งเสริมธุรกิจ ดูแลชุมชน รักษาสิ่งแวดล้อม และกระจายรายได้เพื่อคุณภาพชีวิตที่สมดุลกับสิ่งแวดล้อม พร้อมให้ข้อเสนอแนะการตรวจราชการ ดังนี้
1. การตรวจกำกับดูแลโรงงานอุตสาหกรรม เน้นย้ำให้เร่งรัดการตรวจกำกับดูแล โรงงานอุตสาหกรรมที่มีความเสี่ยงจะเกิดผลกระทบสิ่งแวดล้อมจากการประกอบกิจการ ให้ปฏิบัติตามกฎหมาย พร้อมให้คำปรึกษาแนะนำแก่ผู้ประกอบการหากมีปัญหาอุปสรรคในการประกอบธุรกิจในพื้นที่
2. เน้นย้ำการดำเนินการพิจารณาอนุญาต อนุมัติให้เป็นไปตามกระบวนการ หากอยู่ในขั้นตอนส่งให้หน่วยงานอื่นพิจารณา ควรมีการติดตามความคืบหน้าการพิจารณาอย่างสม่ำเสมอ
3. การรับรองอุตสาหกรรมสีเขียว (GI) เน้นย้ำให้เร่งประชาสัมพันธ์ ชี้แจงถึงความสำคัญของการเข้าร่วมโครงการพร้อมเชิญชวนสมัครเข้าร่วมโครงการฯ พร้อมเตรียมยกระดับการขอรับรองอุตสาหกรรมสีเขียวให้ผู้ประกอบการต่อไป
4. จังหวัดตรังเป็นพื้นที่เกษตรกรรมและการแปรรูปการเกษตร รวมถึงการบริการ (ท่าเรือและขนส่งทางราง) ซึ่งมีผู้ประกอบการ SME และวิสาหกิจชุมชน ในจังหวัดมาก ควรส่งเสริมและพัฒนาผู้ประกอบการในการพัฒนาผลิตภัณฑ์ ให้มีคุณภาพและมาตรฐาน อาทิ การรับรองมาตรฐานผลิตภัณฑ์ชุมชน (มผช.) และมาตรฐานอุตสาหกรรม เอส (มอก.เอส) เพื่อสร้างความมั่นใจแก่ลูกค้า ผู้รับบริการต่อไป
พร้อมได้ให้กำลังใจในการปฏิบัติงานกับเจ้าหน้าที่สำนักงานฯ ร่วมทำงานกันเป็นทีม พร้อมทั้งบูรณาการการทำงานทั้งภายในและภายนอกสำนักงานฯ เพื่อให้เกิดประสิทธิภาพประสิทธิผลในการปฏิบัติงานแก่ผู้ประกอบการ ประชาชน ต่อไป
เวลา 14.30 น. ผู้ตรวจราชการกระทรวงอุตสาหกรรม พร้อมคณะลงพื้นที่ตรวจเยี่ยมให้คำปรึกษา บริษัท ศรีตรังแอโกรอินดัสทรี จำกัด (มหาชน) สาขาตรัง ประกอบกิจการผลิตยางแผ่นรมควัน และน้ำยางข้น ดำเนินธุรกิจมามากกว่า 35 ปี ในธุรกิจยางธรรมชาติอย่างครบวงจรตั้งแต่การปลูกสวนยางจนกระทั่งการผลิตสินค้าสำเร็จรูป คำนึงถึงคุณภาพของผลิตภัณฑ์ที่ได้มาตรฐานอย่างเคร่งครัด ตอบสนองต่อธุรกิจปลายน้ำ อาทิ การผลิตถุงมือยางทางการแพทย์ การผลิตล้อรถยนต์ ซึ่งต้องคำนึงถึงความปลอดภัยของผู้ใช้งาน ในการบริหารจัดการห่วงโซ่อุปทานด้วยความรับผิดชอบรวมถึงเกษตรกรชาวสวนยางพารา และพ่อค้ายางพารา สนับสนุนให้เกษตรกรผลิตยางพาราที่มีคุณภาพ เป็นที่ต้องการของโรงงาน ซึ่งจะสร้างเพิ่มรายได้ให้แก่เกษตรกร รวมถึงการดำเนินโครงการต่าง ๆ เพื่อดูแลชุมชนโดยรอบโรงงานอุตสาหกรรม เช่น โครงการบ้านเดียวกัน ในการดูแลผู้ป่วยติดเตียง โครงการไม้กวาดรักษ์โลก (นำขวดพลาสติกมาทำไม้กวาด ซึ่งไม้กวาด 1 ด้ามลดคาร์บอน 20.8 Kg CO2eq)  เป็นต้น ผู้ตรวจราชการฯ ได้ชื่นชมโรงงานฯ ว่าได้ดำเนินกิจกรรมช่วยเหลือชุมชนอย่างต่อเนื่อง พร้อมให้ข้อเสนอแนะโรงงานในการจัดการกากอุตสาหกรรมให้ถูกต้องตามข้อกฎหมาย ไม่สร้างผลกระทบต่อชุมชนและสิ่งแวดล้อม โดยนำหลักการของ BCG มาใช้ ซึ่งโรงงานฯ สามารถนำกากของเสียที่ไม่เป็นอันตรายมาใช้เป็นสารปรับปรุงคุณภาพดินให้แก่เกษตรกรผู้ปลูกยางพาราและต้องขออนุญาตนำสิ่งปฏิกูลหรือวัสดุที่ไม่ใช้แล้วออกนอกบริเวณโรงงาน (สก.2) ต่อกรมโรงงานอุตสาหกรรม ซึ่งจะเป็นการลดรายจ่ายเพิ่มผลผลิตและรายได้ให้แก่เกษตรกรในพื้นที่ต่อไป

ที่มา : https://www.thaigov.go.th/news/contents/details/66317