รัฐบาลไทย-ข่าวทำเนียบรัฐบาล-พ่อเมืองสองแคว ต้อนรับเอกอัครราชทูตสหรัฐอเมริกาประจำประเทศไทย และกงสุลใหญ่สหรัฐอเมริกาประจำจังหวัดเชียงใหม่ เพื่อหารือแนวทางส่งเสริมความร่วมมือร่วมกัน มุ่งสู่การพัฒนาอย่างยั่งยืน


วันศุกร์ที่ 17 มีนาคม 2566
17/03/2566
พิมพ์
พ่อเมืองสองแคว ต้อนรับเอกอัครราชทูตสหรัฐอเมริกาประจำประเทศไทย และกงสุลใหญ่สหรัฐอเมริกาประจำจังหวัดเชียงใหม่ เพื่อหารือแนวทางส่งเสริมความร่วมมือร่วมกัน มุ่งสู่การพัฒนาอย่างยั่งยืน
พ่อเมืองสองแควให้การต้อนรับเอกอัครราชทูตสหรัฐอเมริกาประจำประเทศไทย และกงสุลใหญ่สหรัฐอเมริกาประจำจังหวัดเชียงใหม่ เพื่อหารือแนวทางส่งเสริมความร่วมมือร่วมกัน มุ่งสู่การพัฒนาอย่างยั่งยืน
วันนี้ (17 มีนาคม 2566) เวลา 09.30 น. ณ ห้องรับรองสมเด็จพระเอกาทศรถ ชั้น 2 ศาลากลางจังหวัดพิษณุโลก นายภูสิต สมจิตต์ ผู้ว่าราชการจังหวัดพิษณุโลก ให้การต้อนรับ นายโรเบิร์ต เอฟ โกเดค เอกอัครราชทูตสหรัฐอเมริกาประจำประเทศไทย และนางลิสา บูเจนนาส กงสุลใหญ่สหรัฐอเมริกาประจำจังหวัดเชียงใหม่ พร้อมคณะ ในโอกาสเดินทางเยือนจังหวัดพิษณุโลกอย่างเป็นทางการ และเยี่ยมคารวะพร้อมหารืองานร่วมกับผู้ว่าราชการจังหวัดพิษณุโลก โดยมี ปลัดจังหวัดพิษณุโลก หัวหน้าส่วนราชการ และเจ้าหน้าที่ที่เกี่ยวข้องร่วมให้การต้อนรับ
นายภูสิต สมจิตต์ ผู้ว่าราชการจังหวัดพิษณุโลก กล่าวว่า จังหวัดพิษณุโลกเป็นหัวเมืองสำคัญในพื้นที่ภาคเหนือตอนล่าง เป็นศูนย์กลางของระบบโลจิสติกส์สู่ภาคเหนือและภาคตะวันออกเฉียงเหนือ มีชัยภูมิยุทธศาสตร์ทางการทหารที่สำคัญมาแต่โบราณ และเป็นที่ตั้งของส่วนราชการสำคัญหลายแห่ง อาทิ กองทัพภาคที่ 3 มหาวิทยาลัยนเรศวร เป็นศูนย์กลางด้านการค้า การลงทุน และการศึกษาของภูมิภาค จึงนับเป็นโอกาสอันดียิ่งที่ได้มีโอกาสต้อนรับและหารือร่วมกับนายโรเบิร์ต เอฟ โกเดค เอกอัครราชทูตสหรัฐอเมริกาประจำประเทศไทย และนางลิสา บูเจนนาส กงสุลใหญ่สหรัฐอเมริกา ประจำจังหวัดเชียงใหม่
"ในวันนี้ได้มีการหารือข้อราชการร่วมกันในหลายประเด็นตามเป้าหมายการพัฒนาจังหวัดพิษณุโลกคือ “เมืองท่องเที่ยว 3 ธรรม 4 แยกระเบียงเศรษฐกิจที่มั่งคั่ง” ซึ่งได้กำหนดประเด็นการพัฒนา ใน 6 มิติ คือ 1) ส่งเสริมเพิ่มขีดความสามารถการแข่งขันด้านการค้า การลงทุน สินค้าบริการ โครงข่ายคมนาคมและโครงสร้างพื้นฐานรองรับการพัฒนาสู่ความมั่งคั่ง และเมืองอัจฉริยะ(Smart City) 2) พัฒนาการท่องเที่ยวที่ได้มาตรฐานสากลและยั่งยืน และเป็นเมืองศูนย์กลางการประชุมและจัดนิทรรศการ (MICE City) 3) ยกระดับการเกษตรที่เป็นระบบเพิ่มมูลค่าและการตลาดที่ครบวงจรบนฐานนวัตกรรมและเทคโนโลยี 4) พัฒนาทรัพยากรมนุษย์สร้างสังคมสุขยั่งยืน และสืบสานอัตลักษณ์ประเพณีวัฒนธรรมที่ดีงาม 5) พัฒนาการบริหารจัดการทรัพยากรธรรมชาติและสิ่งแวดล้อม พลังงาน อย่างเป็นระบบและยั่งยืน 6) เสริมสร้างความมั่นคงปลอดภัยในชีวิตและทรัพย์สินพัฒนาระบบเตรียมความพร้อมในภาวะวิกฤตและขยายความร่วมมือความสัมพันธ์กับต่างประเทศอย่างมีดุลยภาพ ซึ่งนายโรเบิร์ต เอฟ โกเดค เอกอัครราชทูตสหรัฐอเมริกาประจำประเทศไทย และนางลิสา บูเจนนาส กงสุลใหญ่สหรัฐอเมริกา ประจำจังหวัดเชียงใหม่ มีความยินดีที่จะให้ความร่วมมือกับจังหวัดพิษณุโลกในการพัฒนาเมืองในทุกมิติอย่างยั่งยืนต่อไป" ผวจ.พิษณุโลก กล่าว
นายภูสิต สมจิตต์ ผู้ว่าราชการจังหวัดพิษณุโลก กล่าวเพิ่มเติมว่า ประเทศไทยและประเทศสหรัฐอเมริกาได้มีความสัมพันธ์ในทุกระดับอย่างแน่นแฟ้นมาอย่างยาวนาน ทั้งระดับรัฐบาลต่อรัฐบาลของทั้งสองประเทศ ระหว่างภาคธุรกิจเอกชน รวมทั้งภาคประชาชน นักเรียน นักศึกษาต่าง ๆ ซึ่งความสัมพันธ์ทางการทูตระหว่างสองประเทศมีมาอย่างยาวนานถึง 190 ปี โดยการพบปะหารือในวันนี้สะท้อนถึงมิตรภาพที่แนบแน่น และพร้อมที่จะขับเคลื่อนการพัฒนาในระดับพื้นที่ นอกจากนี้ จังหวัดพิษณุโลกยังได้นำสินค้าขึ้นชื่อของพื้นที่ คือ มะยงชิด และกล้วยตาก GI (Geographical Indication) มาเป็นอาหารว่างและของฝาก สร้างความประทับใจให้กับคณะผู้มาเยือนเป็นอย่างมาก

ที่มา : https://www.thaigov.go.th/news/contents/details/66306