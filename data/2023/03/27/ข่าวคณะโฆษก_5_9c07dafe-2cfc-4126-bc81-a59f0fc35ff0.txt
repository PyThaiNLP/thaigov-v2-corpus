รัฐบาลไทย-ข่าวทำเนียบรัฐบาล-​โฆษกรัฐบาลเผย นายกฯ ชื่นชมหมิว พรปวีณ์ ช่อชูวงศ์ นักกีฬาแบดมินตันหญิงไทย ประเดิม สวิส โอเพ่น 2023 แชมป์แรกของปี 


วันจันทร์ที่ 27 มีนาคม 2566
27/03/2566
พิมพ์
​โฆษกรัฐบาลเผย นายกฯ ชื่นชมหมิว พรปวีณ์ ช่อชูวงศ์ นักกีฬาแบดมินตันหญิงไทย ประเดิม สวิส โอเพ่น 2023 แชมป์แรกของปี
รวมทั้งผล การแข่งขัน 2023 ICTSI Philippine Athletics Championships นักกีฬากรีฑาไทยรับมากถึง 5 ทอง 2 เงิน 1 ทองแดง
วันนี้ (27 มีนาคม 2566) นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ชื่นชมนักกีฬาตัวแทนชาติไทย หมิว พรปวีณ์ แชมป์เเบดมินตัน "สวิส โอเพ่น 2023" และทัพนักกีฬากรีฑาทีมชาติไทยชนะรับเหรียญมากถึง 5 เหรียญทอง 2 เหรียญเงิน 1 เหรียญทองแดง
โฆษกประจำสำนักนายกรัฐมนตรีเปิดเผยว่า ผลจากการแข่งขันแบดมินตันระดับ เวิลด์ ทัวร์ ซูเปอร์ 300 รายการ “สวิส โอเพ่น 2023” (YONEX Swiss Open 2023) ระหว่างวันที่ 21 – 26 มีนาคม 2566 ที่สนาม St. Jakobshalle Basel เมืองบาเซล ประเทศสวิตเซอร์แลนด์ หมิว พรปวีณ์ ช่อชูวงศ์ มืออันดับ 11 ของโลก นักกีฬาจากประเทศไทย เอาชนะ เมีอา บลิชเฟลด์ท มืออันดับ 22 ของโลก จากเดนมาร์ก ได้เป็นแชมป์แบดมินตัน สวิส โอเพ่น 2023 และถือเป็นแชมป์แรกของปีนี้
พร้อมกันนี้ ผลการแข่งขัน 2023 ICTSI Philippine Athletics Championships ระหว่างวันที่ 21 – 26 มีนาคม 2566 ณ นครอีลากัน จังหวัดอีซาเบลา ประเทศฟิลิปปินส์ นักกีฬาทีมชาติไทยได้รับถึง 8 เหรียญ แบ่งเป็น 5 เหรียญทอง จาก วิ่ง 400 ม. วิ่งข้ามรั้ว 400 ม. วิ่ง 200 ม. วิ่งผลัด 4x400 ม. เขย่งก้าวกระโดด 2 เหรียญเงิน จาก วิ่ง 100 ม. วิ่งข้ามรั้ว 400 ม. และ 1 เหรียญทองแดง จาก วิ่ง 400 ม.
“นายกรัฐมนตรีชื่นชมนักกีฬาไทยที่ทำผลงานได้ดีอย่างต่อเนื่อง สร้างชื่อเสียงให้ประเทศ และสร้างรอยยิ้มให้กับแฟนกีฬาชาวไทย พร้อมกันนี้ นายกรัฐมนตรีเชื่อมั่นว่านักกีฬาไทยจะทำผลงานได้ดีอย่างต่อเนื่องในปี 2023 โดยแฟนกีฬาชาวไทยทุกคนจะให้กำลังใจสนับสนุนอย่างต่อเนื่อง” นายอนุชาฯ กล่าว

ที่มา : https://www.thaigov.go.th/news/contents/details/66615