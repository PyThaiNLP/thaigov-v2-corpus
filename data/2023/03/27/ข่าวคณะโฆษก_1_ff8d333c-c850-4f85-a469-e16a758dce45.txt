รัฐบาลไทย-ข่าวทำเนียบรัฐบาล-แนะผู้จะเดินทางไปต่างประเทศช่วงหยุดยาวสงกรานต์ เตรียมความพร้อมตามแนวทาง กต. ตรวจเอกสาร ศึกษาข้อมูล กฎหมาย ประเทศปลายทาง


วันจันทร์ที่ 27 มีนาคม 2566
27/03/2566
พิมพ์
แนะผู้จะเดินทางไปต่างประเทศช่วงหยุดยาวสงกรานต์ เตรียมความพร้อมตามแนวทาง กต. ตรวจเอกสาร ศึกษาข้อมูล กฎหมาย ประเทศปลายทาง
แนะผู้จะเดินทางไปต่างประเทศช่วงหยุดยาวสงกรานต์ เตรียมความพร้อมตามแนวทาง กต. ตรวจเอกสาร ศึกษาข้อมูล กฎหมาย ประเทศปลายทาง ดาวน์โหลดแอป Thai Consular เป็นช่องทางขอความช่วยเหลือเมื่อมีเหตุด่วน
วันนี้ (27 มี.ค.66) น.ส.ไตรศุลี ไตรสรณกุล รองโฆษกประจำสำนักนายกรัฐมนตรี กล่าวว่า ในช่วงวันหยุดยาวเทศกาลสงกรานต์ที่จะมาถึงนี้ คาดว่าจะมีประชาชนเดินทางท่องเที่ยวทั้งในและต่างประเทศจำนวนมาก ซึ่งในส่วนผู้ที่วางแผนจะเดินทางไปต่างประเทศนั้น ขอให้ศึกษาและปฏิบัติตามแนวทางที่กระทรวงการต่างประเทศได้มีข้อแนะนำ โดยให้ตรวจสอบเงื่อนไขการเข้าประเทศต่างๆ ศึกษาข้อมูลประเทศปลายทาง มีกฎหมายข้อห้ามใดที่สำคัญหรือไม่ รวมทั้งเตรียมเอกสารต่างๆ และหนังสือเดินทางของตนให้พร้อม
ทั้งนี้  ตามข้อกำหนดของสายการบินต่างๆ จะไม่อนุญาตให้ผู้เดินทางที่หนังสือเดินทางมีอายุน้อยกว่า 6 เดือนเดินทาง จึงขอให้ตรวจว่าหนังสือเดินทางหรือพาสปอร์ตเหลืออายุในเกณฑ์ที่ใช้เดินทางได้หรือไม่ หากเหลืออายุไม่ถึง 6 เดือนก็ให้ติดต่อกรมการกงสุลต่อไป ซึ่งปัจจุบันสามารถบริการหนังสือเดินทางได้สะดวกและรวดเร็ว นอกจากกรมการกงสุล แจ้งวัฒนะแล้ว ประชาชนสามารถติดต่อที่สำนักงานหนังสือเดินทางชั่วคราวอีก 7 แห่งในกรุงเทพฯ และอีก 18 แห่งทั่วประเทศด้วย โดยสามารถลงทะเบียนจองคิวออนไลน์ก่อนเข้ารับบริการได้ที่ https://www.qpassport.in.th/#/landing
นอกจากนี้ หากประสงค์จะทำหนังสือเดินทางด้วยตู้ kiosk ก็ทำได้ด้วยการกรอกข้อมูลและถ่ายรูปได้ด้วยตนเอง มีจุดให้บริการที่สำนักงานหนังสือเดินทางชั่วคราว ปทุมวัน ณ ศูนย์การค้าเอ็มบีเค เซ็นเตอร์ ชั้น 5 และสำนักงานหนังสือเดินทางชั่วคราว บางใหญ่ ณ ศูนย์การค้าเซ็นทรัล พลาซ่า เวสต์เกต ชั้น G
น.ส.ไตรศุลี กล่าวว่า กระทรวงการต่างประเทศยังแนะนำให้ผู้จะเดินทางไปต่างประเทศดาวน์โหลดแอปพลิเคชัน Thai Consular ซึ่งมีข้อมูลด้านกงสุลและรายละเอียดหมายเลขโทรศัพท์ติดต่อสถานเอกอัครราชทูตไทย(สอท.) สถานกงสุลใหญ่(สกญ.) ในประเทศต่าง ๆ อย่างครบถ้วน และสามารถขอรับความช่วยเหลือหากเกิดเหตุด่วนในต่างประเทศได้ผ่านการกดเมนู SOS ในแอปพลิเคชัน หรือประสานหมายเลขสายด่วนของ สอท. สกญ. ในประเทศนั้น ๆ ได้ โดยแม้ สอท. และสกญ. หลายแห่งจะปิดทำการช่วงเทศกาลสงกรานต์ แต่ชาวไทยในต่างประเทศท่านสามารถติดต่อสายด่วนทุกแห่งได้ ส่วนในประเทศไทยสามารถติดต่อสายด่วนกรมการกงสุลที่เบอร์ 02 572 8442 ตลอด 24 ชั่วโมง
--------------------

ที่มา : https://www.thaigov.go.th/news/contents/details/66611