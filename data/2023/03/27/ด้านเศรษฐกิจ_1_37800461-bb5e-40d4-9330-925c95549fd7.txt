รัฐบาลไทย-ข่าวทำเนียบรัฐบาล-กระแสอีวีมาแรง ปลัดฯ ณัฐพล ตรวจเยี่ยม Update ค่ายรถยนต์ในงานมอเตอร์โชว์ ครั้งที่ 44 มุ่งเป้าสู่ยุคยานยนต์สมัยใหม่


วันอาทิตย์ที่ 26 มีนาคม 2566
26/03/2566
พิมพ์
กระแสอีวีมาแรง ปลัดฯ ณัฐพล ตรวจเยี่ยม Update ค่ายรถยนต์ในงานมอเตอร์โชว์ ครั้งที่ 44 มุ่งเป้าสู่ยุคยานยนต์สมัยใหม่
ปลัดกระทรวงอุตสาหกรรมตรวจเยี่ยม Update ค่ายรถยนต์ในงานมอเตอร์โชว์ ครั้งที่ 44 มุ่งเป้าสู่ยุคยานยนต์สมัยใหม่
เมื่อวันที่ 24 มีนาคม 2566 ดร.ณัฐพล รังสิตพล ปลัดกระทรวงอุตสาหกรรม เข้าเยี่ยมชมงาน งานบางกอก อินเตอร์เนชั่นแนล มอเตอร์โชว์ ครั้งที่ 44 (The 44th Bangkok International Motor Show 2023) โดยมี ดร.ปราจิน เอี่ยมลำเนา ประธานเจ้าหน้าที่บริหาร บริษัท กรังด์ปรีซ์ อินเตอร์เนชั่นแนล ในฐานะประธานจัดงานฯ ให้การต้อนรับและนำชมงาน พร้อมด้วยนายดุสิต อนันตรักษ์ ผู้อำนวยการศูนย์เทคโนโลยีสารสนเทศและการสื่อสาร เข้าร่วมด้วย ณ อาคารชาเลนเจอร์ฮอลล์ 1-3 อิมแพ็ค เมืองทองธานี
ทั้งนี้ ปลัดกระทรวงอุตสาหกรรมได้เยี่ยมชมและพบปะพูดคุยกับผู้ประกอบการค่ายรถยนต์ต่าง ๆ ที่มาร่วมออกบูธ โดยให้ความสนใจกับรถพลังงานไฟฟ้าจากหลากหลายแบรนด์เป็นพิเศษ โดยคาดการณ์ว่าในปี 2566 นี้ จะทำให้ตลาดรถยนต์ในประเทศไทยคึกคักมากยิ่งขึ้น ส่งผลให้ภาพรวมของอุตสาหกรรมรถยนต์กลับเข้าสู่สภาวะปกติ จากสภาวะเศรษฐกิจที่มีแนวโน้มจะกลับมาเติบโต โดยเฉพาะกับตลาดรถยนต์พลังงานไฟฟ้า หรือ รถยนต์อีวี ที่คาดว่าจะเติบโตอย่างก้าวกระโดดมากกว่าปีที่ผ่านมา จากกระแสความสนใจของผู้บริโภคที่ให้การยอมรับและมีความเชื่อมั่นในรถยนต์อีวีมากขึ้น ประกอบกับภาครัฐให้การสนับสนุนอย่างต่อเนื่องทำให้ราคาสามารถเข้าถึงได้ง่าย ส่งผลให้เกิดการลงทุนในเทคโนโลยีสมัยใหม่ที่สะอาด ประหยัด และปลอดภัย
นอกจากนี้ ยังได้สุ่มตรวจสอบ Eco sticker ที่ติดอยู่กับรถยนต์แต่ละรุ่นภายในงาน โดย Eco Sticker คือ ป้ายแสดงข้อมูลของรถยนต์ตามมาตรฐานสากล ถูกพัฒนาขึ้นโดยกระทรวงอุตสาหกรรมและหน่วยงานที่เกี่ยวข้อง เพื่อยกระดับการคุ้มครองผู้บริโภคให้สามารถเข้าถึงข้อมูลที่สำคัญของรถยนต์บนมาตรฐานเดียวกัน โดยข้อมูลในป้ายจะบ่งบอกคุณลักษณะที่สำคัญของรถยนต์ 5 ส่วน ได้แก่ สมรรถนะรถยนต์ ข้อมูลพื้นฐานของรถยนต์ ข้อมูลผู้ผลิต/นำเข้า รายการอุปกรณ์ที่ติดตั้งจากโรงงาน และราคาขายปลีกแนะนำ นอกจากนี้ ผู้บริโภคยังสามารถเปรียบเทียบข้อมูลของรถยนต์แต่ละรุ่นได้ โดยพิจารณาจากสมรรถนะในด้าน “สะอาด ประหยัด และปลอดภัย” ได้ที่เว็บไซต์ www.car.go.th ทั้งนี้ ข้อมูล ณ วันที่ 25 มีนาคม 2566 สำนักงานเศรษฐกิจอุตสาหกรรมมีการพิจารณาออกใบ Eco Sticker สำหรับรถยนต์ ไปแล้ว 17,136 ใบ
สำหรับ งานบางกอก อินเตอร์เนชั่นแนล มอเตอร์โชว์ ครั้งที่ 44 จัดขึ้นตั้งแต่วันที่ 22 มีนาคม – 2 เมษายน 2566 ณ อาคารชาเลนเจอร์ฮอลล์ 1-3 อิมแพ็ค เมืองทองธานี ซึ่งมีค่ายรถยนต์-จักรยานยนต์มาร่วมออกบูธมากกว่า 40 ค่าย อาทิ
Aston Martin, Audi, Alpha Volantis, BMW, BYD, Bentley, BMW Motorrad, Ducati, Ford, Great Wall Motors, Hyundai, Hyundai Bus & Truck, Honda, Harley-Davidson, Isuzu, Jeep, Kia, Lexus, MG, Mazda, MINI, Mercedes-Benz, Maserati, Mitsubishi Motors, Nissan, NETA, Peugeot, Porsche, Rolls-Royce, Suzuki, Subaru, Suzuki Motosales, Toyota, Thai Honda Manufacturing, Triumph, Volvo, Yamaha

ที่มา : https://www.thaigov.go.th/news/contents/details/66608