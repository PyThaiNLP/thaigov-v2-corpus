รัฐบาลไทย-ข่าวทำเนียบรัฐบาล-รองปลัดฯ ณัฏฐิญา แนะหน่วยงานในสังกัดกระทรวงอุตสาหกรรม หนุนผู้ประกอบการเพิ่มผลิตภาพ สร้างมูลค่าเพิ่มสินค้าตอบโจทย์ความต้องการผู้บริโภค


วันอาทิตย์ที่ 26 มีนาคม 2566
26/03/2566
พิมพ์
รองปลัดฯ ณัฏฐิญา แนะหน่วยงานในสังกัดกระทรวงอุตสาหกรรม หนุนผู้ประกอบการเพิ่มผลิตภาพ สร้างมูลค่าเพิ่มสินค้าตอบโจทย์ความต้องการผู้บริโภค
รองปลัดกระทรวงอุตสาหกรรมแนะหน่วยงานในสังกัดกระทรวงอุตสาหกรรม หนุนผู้ประกอบการเพิ่มผลิตภาพ สร้างมูลค่าเพิ่มสินค้าตอบโจทย์ความต้องการผู้บริโภค
เมื่อวันที่ 23 มีนาคม 2566 นางสาวณัฏฐิญา เนตยสุภา รองปลัดกระทรวงอุตสาหกรรม เป็นประธานขับเคลื่อนการดำเนินของสถาบันอาหาร สถาบันพัฒนาอุตสาหกรรมสิ่งทอ และสถาบันเพิ่มผลผลิตแห่งชาติ พร้อมกำชับให้เร่งส่งเสริมและพัฒนาผู้ประกอบการเพิ่มผลิตภาพ สร้างมูลค่าเพิ่มผลิตภัณฑ์ตอบโจทย์ความต้องการผู้บริโภค รวมถึงจัดกิจกรรมต่าง ๆ ให้เป็นไปตามแผนงานที่กำหนด โดยในด้านการขับเคลื่อนการผลิตอาหารอย่างยั่งยืนตามแนวคิด BCG Model มุ่งเน้นการลดการสูญเสียอาหาร (Food Loss) ด้วยการเร่งให้การส่งเสริมสถานประกอบการลดอัตราการสูญเสียของมวลอาหารที่เกิดขึ้นในขั้นตอนการผลิต การเก็บเกี่ยวและการแปรรูปในห่วงโซ่อุปทานอาหาร ขณะเดียวกันในส่วนของอาหารที่ถูกทิ้ง หรือ ขยะอาหาร (Food Waste) พยายามหาแนวทางทำให้เกิดการสูญเสียอาหารในตอนปลายของห่วงโซ่อาหารให้น้อยที่สุด ขณะเดียวกันในด้านการยกระดับพืชสมุนไพรไทยเพื่อเข้าสู่อุตสาหกรรมอาหารฟังก์ชั่นและส่วนผสมอาหารฟังก์ชั่น (Functional Food and Functional Ingredient) มุ่งเน้นการวิจัยและพัฒนาอาหารเพื่อสุขภาพตอบโจทย์ความต้องการของผู้บริโภคยุคนี้ที่หันมาใส่ใจการดูแลสุขภาพมากขึ้น
ส่วนในด้านการพัฒนาอุตสาหกรรมสิ่งทอ เน้นการพัฒนาผ้าไหมไทยร่วมสมัย โดยการประสานงานในเชิงพื้นที่กับ สอจ.ต่าง ๆ เพื่อลงไปช่วยเหลือวิสาหกิจชุมชนในพื้นที่ให้ได้อย่างครอบคลุม เพื่อพัฒนาการทอผ้า การย้อม ให้มีลวดลายสีสันทันสมัย สวยงาม และเป็นที่ต้องการของตลาด รวมถึงการเพิ่มมูลค่าผลิตภัณฑ์ให้มากขึ้น ขณะเดียวกันในด้านการดำเนินงานตามข้อตกลงการเป็นสมาชิกองค์การเพิ่มผลผลิตแห่งเอเชีย ซึ่งเป็นกิจกรรมความร่วมมือเพื่อการแลกเปลี่ยนเรียนรู้ในระดับนานาชาติ ขอให้ดำเนินการให้เป็นตามแผนและสำเร็จตามวัตถุประสงค์ รวมถึงการส่งเสริมสถานประกอบการเก่งและดี ผ่านการมอบรางวัลคุณภาพแห่งชาติ ควรมีการเชิดชูและถอดบทเรียนเพื่อให้เกิดการเรียนรู้และเป็นตัวอย่างความสำเร็จต่อไป
โดยมี นายวิษณุ ทับเที่ยง หัวหน้าผู้ตรวจราชการกระทรวงอุตสาหกรรม นางสาวชลาริน นิลพิฤกษ์ ผู้อำนวยการกองกลาง นายจักรพันธ์ เด่นดวงบริพันธ์ ผู้อำนวยการกองยุทธศาสตร์และแผนงาน และนายเตมีย์ พันธุวงค์ราช ผู้อำนวยการกองตรวจราชการ เข้าร่วมการประชุม ณ ห้องประชุมชุณหะวัณ ชั้น 3 อาคารสำนักงานปลัดกระทรวงอุตสาหกรรม

ที่มา : https://www.thaigov.go.th/news/contents/details/66609