รัฐบาลไทย-ข่าวทำเนียบรัฐบาล-พม. จับมือ ม.เกษมบัณฑิต สร้างหุ้นส่วนวิชาการ พัฒนาบุคลากร หนุนความมั่นคงของมนุษย์


วันจันทร์ที่ 27 มีนาคม 2566
พม. จับมือ ม.เกษมบัณฑิต สร้างหุ้นส่วนวิชาการ พัฒนาบุคลากร หนุนความมั่นคงของมนุษย์
พม. จับมือ ม.เกษมบัณฑิต สร้างหุ้นส่วนวิชาการ พัฒนาบุคลากร หนุนความมั่นคงของมนุษย์
วันนี้ (27 มี.ค. 66) เวลา 13.30 น. นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานในพิธีลงนามบันทึกข้อตกลงความร่วมมือทางวิชาการ (MOU) ระหว่าง กระทรวง พม. กับ มหาวิทยาลัยเกษมบัณฑิต เพื่อพัฒนาศักยภาพบุคลากร เพิ่มประสิทธิผลในการปฏิบัติงาน และขับเคลื่อนยุทธศาสตร์ด้านการพัฒนาสังคมและความมั่นคงของมนุษย์ไปสู่ประชาชนทุกภาคส่วนในสังคม โดยมี นายอนุกูล ปีดแก้ว ปลัดกระทรวงการพัฒนาสังคมและความมั่นคงของมนุษย์ (ปลัด พม.) และ นายวัลลภ สุวรรณดี อธิการบดีมหาวิทยาลัยเกษมบัณฑิต ร่วมลงนาม ณ ห้องประชุมผู้บริหารระดับสูง ชั้น 3 อาคารเฉลิมพระเกียรติ มหาวิทยาลัยเกษมบัณฑิต วิทยาเขตพัฒนาการ กรุงเทพฯ
นายจุติ กล่าวว่า บันทึกข้อตกลงความร่วมมือทางวิชาการ (MOU) ระหว่างกระทรวง พม. กับมหาวิทยาลัยเกษมบัณฑิต เป็นความร่วมมือในการบูรณาการด้านการพัฒนาวิชาการ การวิจัย การให้บริการวิชาการ และบริการสังคมร่วมกัน โดยกระทรวง พม. จะให้ความร่วมมือในการสนับสนุนด้านวิชาการ เพื่อให้มีการแลกเปลี่ยนองค์ความรู้ใหม่ๆ มุ่งสู่การพัฒนาการศึกษาด้านการพัฒนาสังคมและความมั่นคงของมนุษย์อย่างเป็นระบบและมีประสิทธิภาพ ซึ่งสอดคล้องกับการบรรลุวิสัยทัศน์ของกระทรวง พม. “ประชาชนเข้าถึงโอกาสและการคุ้มครองทางสังคม มีความมั่นคงในชีวิต” และแผนปฏิบัติราชการ ระยะ 5 ปี (พ.ศ. 2566 - 2570) ประกอบด้วย 1) เสริมสร้างศักยภาพคนทุกช่วงวัยและสร้างความเข้มแข็งของสถาบันครอบครัว 2) เสริมสร้างโอกาสและการคุ้มครองทางสังคมอย่างเท่าเทียม  รวมถึงการพัฒนานวัตกรรมทางสังคม  3) ส่งเสริมให้ทุกภาคส่วนมีส่วนร่วม และเป็นหุ้นส่วนในการพัฒนาสังคมอย่างยั่งยืน  และ 4) ยกระดับองค์กรให้มีผลสัมฤทธิ์สูง ด้วยธรรมาภิบาลและเทคโนโลยีดิจิทัล
นายจุติ กล่าวต่อไปว่า การพัฒนาทักษะบุคลากรให้มีสมรรถนะและผลสัมฤทธิ์สูง เพื่อรองรับการเปลี่ยนแปลงในยุคดิจิทัล จำเป็นต้องปลูกฝังบุคลากรให้มีกรอบความคิด (Mindset) ในการเรียนรู้และพัฒนาตนเองและมุ่งประโยชน์ส่วนรวม ซึ่งความร่วมมือทางวิชาการครั้งนี้ จะช่วยสนับสนุนให้มีการสร้างเครือข่ายในการพัฒนาบุคลากรและการบริการทางวิชาการร่วมกัน อาทิ การฝึกอบรม ประชุม และสัมมนา ตลอดจนพัฒนาองค์ความรู้ที่เกี่ยวข้องกับการพัฒนาสังคมและความมั่นคงของมนุษย์ นำไปสู่การสร้างความมั่นคงทางสังคมของประเทศ โดยไม่ทิ้งใครไว้ข้างหลัง
นายจุติ กล่าวเพิ่มเติมว่า การลงนาม MOU ครั้งนี้ เกิดจากความร่วมมือของมหาวิทยาลัยเกษมบัณฑิตที่คำนึงถึงคุณค่า คุณธรรม และคุณประโยชน์ กับกระทรวง พม. ที่คำนึงถึงการสร้างคนดี มีคุณภาพ คุณธรรม และความซื่อสัตย์สุจริตเป็นพื้นฐานของความดีทุกอย่าง อีกทั้งการใช้องค์ความรู้ที่มุ่งเน้นการปฏิบัติจริง ทำงานเชิงรุก ไม่ใช่เพียงทฤษฎี ของมหาวิทยาลัยเกษมบัณฑิตที่สามารถปรับตามสภาพสังคมแวดล้อมได้อย่างทันท่วงที  ในขณะที่กระทรวง พม. เป็นหน่วยงานที่ต้องดูแลคนทุกช่วงวัย ดังนั้น จึงทำให้เกิดประโยชน์กับคนมหาศาลและชุมชนที่กำลังรอความช่วยเหลืออยู่ ซึ่งเฉพาะในเขตกรุงเทพฯ มีปัญหามากมาย โดยเฉพาะคนไร้บ้าน คนเร่ร่อน สามารถมาขอรับบริการได้ที่หน่วยงานของกระทรวง พม. โดยจะมีการวิเคราะห์การให้ความช่วยเหลือ ทั้งปัญหาด้านจิตวิทยา อาชีพ และการศึกษา เป็นต้น เพื่อเปลี่ยนจากระดับพึ่งพามาสู่พอเพียง ซึ่งจะต้องทำให้เป็นโครงการที่ยั่งยืนในระยะยาวที่จะช่วยแก้ปัญหาให้กับประชาชนได้ ทั้งนี้ เราเชื่อมั่นว่า ถ้าสร้างบุคลากรให้เข้มแข็ง ครอบครัวเข้มแข็ง สังคมเข้มแข็ง ประเทศชาติ จะเข้มแข็งตามไปด้วย
#ช่วย24ชั่วโมง
#พม24ชม
#ข่าวพม

ที่มา : https://www.thaigov.go.th/news/contents/details/66653