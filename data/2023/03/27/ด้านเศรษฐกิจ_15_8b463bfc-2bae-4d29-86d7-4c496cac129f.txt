รัฐบาลไทย-ข่าวทำเนียบรัฐบาล-เริ่มใช้สิทธิสวัสดิการแห่งรัฐในวันเสาร์ที่ 1 เมษายน 2566 สำหรับผู้ยืนยันตัวสำเร็จ


วันจันทร์ที่ 27 มีนาคม 2566
27/03/2566
พิมพ์
เริ่มใช้สิทธิสวัสดิการแห่งรัฐในวันเสาร์ที่ 1 เมษายน 2566 สำหรับผู้ยืนยันตัวสำเร็จ
ผู้ผ่านเกณฑ์ที่ยังไม่ได้ดำเนินการยืนยันตัวตนและผู้ผ่านเกณฑ์ที่ยังยืนยันตัวตนไม่สำเร็จภายในวันที่ 26 มี.ค.2566 รวมจำนวนทั้งสิ้น 2,030,967 ราย ยังคงสามารถยืนยันตัวตนได้ที่ ธ.กรุงไทย ธ.ออมสิน และ ธ.ก.ส. ตามวันเวลาที่หน่วยงานกำหนด
นายพรชัย ฐีระเวช ผู้อำนวยการสำนักงานเศรษฐกิจการคลัง ในฐานะโฆษกกระทรวงการคลัง เปิดเผยความคืบหน้าเกี่ยวกับผู้ที่ผ่านเกณฑ์การพิจารณาคุณสมบัติ (ผู้ผ่านเกณฑ์) ตามโครงการลงทะเบียนเพื่อสวัสดิการแห่งรัฐปี 2565 (โครงการฯ) ที่ดำเนินการยืนยันตัวตนแล้ว โดยข้อมูล ณ วันที่ 26 มีนาคม 2566 เวลา 23.00 น. พบว่า มีผู้ผ่านเกณฑ์ที่ยืนยันตัวตนสำเร็จจำนวนทั้งสิ้น 12,565,853 ราย (ร้อยละ 86.09 ของจำนวนผู้ผ่านเกณฑ์ทั้งหมดจำนวน 14,596,820 ราย) ซึ่งผู้ผ่านเกณฑ์ที่ยืนยันตัวตนสำเร็จกลุ่มดังกล่าวจะสามารถใช้สิทธิสวัสดิการแห่งรัฐได้ในวันที่ 1 เมษายน 2566 เป็นต้นไป โดยใช้สิทธิสวัสดิการผ่านบัตรประจำตัวประชาชน
โฆษกกระทรวงการคลัง กล่าวเน้นย้ำว่า ผู้ผ่านเกณฑ์ที่ยังไม่ได้ดำเนินการยืนยันตัวตนและผู้ผ่านเกณฑ์ที่ยังยืนยันตัวตนไม่สำเร็จภายในวันที่ 26 มีนาคม 2566 รวมจำนวนทั้งสิ้น 2,030,967 ราย ยังคงสามารถยืนยันตัวตนได้ที่ธนาคารกรุงไทย จำกัด (มหาชน) (ธนาคารกรุงไทยฯ) ธนาคารออมสิน และธนาคารเพื่อการเกษตรและสหกรณ์การเกษตรได้ตามวันเวลาที่หน่วยงานกำหนด และสามารถเริ่มใช้สิทธิสวัสดิการแห่งรัฐได้ตามวันที่กระทรวงการคลังกำหนด โดยรายละเอียดช่วงเวลาการยืนยันตัวตนและวันที่เริ่มใช้สิทธิ ปรากฏตามตาราง
ช่วงเวลาการยืนยันตัวตน    วันที่เริ่มใช้สิทธิ    การได้รับสิทธิ
1 มี.ค. - 26 มี.ค. 66    1 เม.ย. 66    ได้รับสิทธิตั้งแต่วันที่ 1 เม.ย. 66 เป็นต้นไป
27 มี.ค. - 26 เม.ย. 66    1 พ.ค. 66    ได้รับสิทธิย้อนหลังได้ไม่เกิน 3 เดือน นับจากเดือนแรกที่เริ่มใช้สิทธิได้ (สิทธิย้อนหลังจะให้เฉพาะวงเงินการซื้อสินค้าอุปโภคบริโภค
จากร้านธงฟ้าราคาประหยัดพัฒนาเศรษฐกิจฐานรากและสังคม (ร้านธงฟ้าฯ) เท่านั้น)
27 เม.ย. - 26 พ.ค. 66    1 มิ.ย. 66
27 พ.ค. - 26 มิ.ย. 66    1 ก.ค. 66
27 มิ.ย. 66 เป็นต้นไป    1 ส.ค. 66    ไม่ได้รับสิทธิย้อนหลัง โดยจะได้รับสิทธิเฉพาะเดือนที่กระทรวงการคลังดำเนินการตั้งวงเงินให้
ทั้งนี้ ผู้ผ่านเกณฑ์จะต้องใช้บัตรประจำตัวประชาชนอเนกประสงค์ (Smart Card) ในการยืนยันตัวตน และต้องผูกบัญชีพร้อมเพย์กับเลขประจำตัวประชาชนกับธนาคารใดก็ได้ เนื่องจากการผูกบัญชีพร้อมเพย์ไว้ล่วงหน้าจะทำให้ผู้ได้รับสิทธิโครงการฯ สะดวกในการรับสิทธิสวัสดิการ หากภาครัฐมีการให้สวัสดิการเป็นเงินโอนเข้าบัญชีในอนาคต
โฆษกกระทรวงการคลังกล่าวเพิ่มเติมว่า กรณีผู้ผ่านเกณฑ์ที่ยืนยันตัวตนไม่สำเร็จ เนื่องจากตรวจสอบสถานะบัตรประจำตัวประชาชนไม่ผ่าน ขอให้ผู้ที่ยืนยันตัวตนไม่สำเร็จกลุ่มดังกล่าวตรวจสอบและแก้ไขข้อมูลได้ ณ ที่ว่าการอำเภอหรือสำนักงานเขตกรุงเทพมหานคร และหากตรวจสอบและแก้ไขสถานะบัตรประจำตัวประชาชนให้ถูกต้องแล้ว ขอให้กลับมาดำเนินการยืนยันตัวตนอีกครั้งที่ธนาคารทั้ง 3 แห่งดังกล่าวข้างต้น สำหรับกรณีที่ผู้ผ่านเกณฑ์ยืนยันตัวตนไม่สำเร็จเนื่องจากกรณีเปรียบเทียบใบหน้าไม่ผ่าน ขอผู้ผ่านที่ผ่านเกณฑ์กลุ่มนี้ติดต่อธนาคารกรุงไทยฯ เพื่อดำเนินการยืนยันตัวตนตามขั้นตอนของธนาคารกรุงไทยฯ ต่อไป
ทั้งนี้ ประชาชนสามารถติดตามข้อมูลข่าวสารและรายละเอียดโครงการฯ เพิ่มเติมได้ที่เว็บไซต์ https:// บัตรสวัสดิการแห่งรัฐ.mof.go.th หรือ https:// welfare.mof.go.th
สำนักงานปลัดกระทรวงการคลัง โทร. 09 4858 9794 (เวลาทำการ 08.30 – 16.30 น.)
สำนักงานเศรษฐกิจการคลัง โทร. 02 273 9020 ต่อ 3502 3503 3506 3536 3542 3518 หรือ
โทร. 08 5842 7102 , 08 5842 7103, 08 5842 7104 ,08 5842 7105, 08 5842 7106, 08 5842 7107 08 5842 7109 (เวลาทำการ 08.30 – 16.30 น.)
ศูนย์ลูกค้าสัมพันธ์บัตรสวัสดิการแห่งรัฐ โทร. 02 109 2345 (เวลาทำการ 08.30 – 17.30 น.)

ที่มา : https://www.thaigov.go.th/news/contents/details/66651