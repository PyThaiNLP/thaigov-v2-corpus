รัฐบาลไทย-ข่าวทำเนียบรัฐบาล-ขอความร่วมมือเกษตรกร 13 จังหวัด “งดทำนาปรัง รอบ 2” ลดเสี่ยงข้าวขาดน้ำ หนุนปลูกพืชใช้น้ำน้อยแทน


วันจันทร์ที่ 27 มีนาคม 2566
ขอความร่วมมือเกษตรกร 13 จังหวัด “งดทำนาปรัง รอบ 2” ลดเสี่ยงข้าวขาดน้ำ หนุนปลูกพืชใช้น้ำน้อยแทน
.....
กระทรวงเกษตรและสหกรณ์ มีนโยบายส่งเสริมการปลูกข้าวปีละไม่เกิน 2 รอบ คือ ปลูกข้าวนาปี (1 พ.ค. – 31 ต.ค.) และการปลูกข้าวนาปรัง (1 พ.ย. – 30 เม.ย.) หากมีการปลูกข้าวอีกจะเป็นนาปรังรอบที่ 2 (1 มี.ค. – 30 เม.ย.) ซึ่งจะเป็นการปลูกข้าวเป็นรอบที่ 3 ของปี
.
กรมส่งเสริมการเกษตร เผยข้อมูลสถานการณ์การเพาะปลูกพืชฤดูแล้ง (ณ วันที่ 15 มี.ค. 66) ในส่วนของการเพาะปลูกข้าวรอบที่ 2 พบว่า
.
มีการเพาะปลูกข้าวรอบที่ 2 จำนวน 12.23 ล้านไร่ คิดเป็นร้อยละ 90 ของแผนการปลูกข้าว โดยแบ่งเป็น ในเขตชลประทาน 9.61 ล้านไร่, นอกเขตชลประทาน 2.62 ล้านไร่ เก็บเกี่ยวแล้ว 1.97 ล้านไร่ และเกษตรกรจะทยอยเก็บเกี่ยวอย่างต่อเนื่อง โดยเฉพาะอย่างยิ่งพื้นที่ลุ่มเจ้าพระยา ดังนั้น
.
หากเกษตรกรเพาะปลูกข้าวนาปรังรอบที่ 2 ต่อเนื่องทันที จะส่งผลกระทบต่อการใช้น้ำของข้าวที่อยู่ระหว่างการเพาะปลูก รวมทั้งกระทบต่อปริมาณน้ำต้นทุนของลุ่มเจ้าพระยา จากเหตุผลดังกล่าวนั้น
.
จึงขอความร่วมมือเกษตรกร 13 จังหวัด ได้แก่ ระยอง ชลบุรี นครสวรรค์ พิจิตร ชัยนาท นนทบุรี ปทุมธานี พระนครศรีอยุธยา สิงห์บุรี ฉะเชิงเทรา นครปฐม สมุทรสาคร และสุพรรณบุรี “งดทำนาปรังรอบ 2” เพื่อรักษาระดับน้ำเหนือเขื่อนเจ้าพระยาและระบบชลประทาน ลดความเสี่ยงที่จะขาดแคลนน้ำ เนื่องจากไม่มีน้ำต้นทุนเพียงพอ
.
สำหรับ “การพักนา” ไม่ปลูกข้าวอย่างต่อเนื่อง มีประโยชน์และผลดีหลายด้าน :
.
> ลดความเสี่ยงที่จะขาดทุนเนื่องจากต้นข้าวยืนต้นตายเพราะขาดน้ำ
> ลดปัญหาการขาดแคลนน้ำในภาพรวมของประเทศ
> เป็นการพักดินเพื่อลดปัญหาการสะสมของโรคและแมลงศัตรูข้าว
.
โดยเกษตรกรสามารถปลูกพืชปุ๋ยสดแทน เพื่อปรับปรุงดินให้ดีขึ้น เช่น ปอเทือง ถั่วพร้า ถั่วพุ่ม โสนอัฟริกัน ถั่วเขียว หรือพืชตระกูลถั่วต่าง ๆ ซึ่งสามารถช่วยลดต้นทุนการผลิตด้านการใช้ปุ๋ยในฤดูกาลผลิตถัดไปได้
.
กรณีเกษตรกร “มีแหล่งน้ำของตนเองหรือแหล่งน้ำอื่น ๆ” ที่ประเมินแล้วว่าเพียงพอต่อการปลูกพืชใช้น้ำน้อย เกษตรกรสามารถเลือกปลูกพืชที่มีตลาดรองรับในพื้นที่ :
.
> กลุ่มพืชไร่ เช่น ข้าวโพดเลี้ยงสัตว์ ถั่วเขียว ถั่วเหลือง ถั่วเหลืองฝักสด และถั่วลิสง
> กลุ่มพืชสมุนไพร เช่น อัญชัน ตะไคร้ กลุ่มไม้ดอกไม้ประดับ เช่น ดาวเรืองตัดดอก และอโกลนีมา
> กลุ่มพืชผัก เช่น ตระกูลกะหล่ำ ตระกูลแตง ตระกูลถั่ว ตระกูลมะเขือ ผักกินใบ พืชหัว กระเจี๊ยบเขียว ข้าวโพดฝักสด และเห็ด
.
สำหรับเกษตรกรที่ต้องการคำแนะนำเพิ่มเติม สามารถสอบถามได้ที่ สำนักงานเกษตรอำเภอและสำนักงานเกษตรจังหวัดใกล้บ้าน
#ไทยคู่ฟ้า #สื่อสารรัฐบาลไทย
-------------------

ที่มา : https://www.thaigov.go.th/news/contents/details/66618