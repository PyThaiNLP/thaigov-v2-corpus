รัฐบาลไทย-ข่าวทำเนียบรัฐบาล-สำเร็จ! ส่งไข่ไก่สดไปไต้หวันล็อตแรก 3.2 แสนฟอง มูลค่า 1.5 ล้านบาท คาดในปี 66 มียอดส่งออก 50 ล้านฟอง


วันจันทร์ที่ 27 มีนาคม 2566
สำเร็จ! ส่งไข่ไก่สดไปไต้หวันล็อตแรก 3.2 แสนฟอง มูลค่า 1.5 ล้านบาท คาดในปี 66 มียอดส่งออก 50 ล้านฟอง
.....
กระทรวงเกษตรและสหกรณ์ โดยกรมปศุสัตว์เผยความสำเร็จการส่งออก “ไข่ไก่สด” ไปยังตลาดไต้หวัน ซึ่งเป็นไข่ไก่ที่ได้รับรองมาตรฐานเพื่อการส่งออก ปริมาณการส่งออกล็อตแรก จำนวน 325,000 ฟอง มีมูลค่าประมาณ 1,500,000 บาท
.
ทั้งนี้ คาดการณ์ว่าในปี 66 จะสามารถส่งออกไข่ไก่สดจากประเทศไทยไปยังไต้หวันได้ 50 ล้านฟอง มีมูลค่ากว่า 230 ล้านบาท โดยในปี 65 ที่ผ่านมา ประเทศไทยสามารถส่งออกไข่ไก่ได้ทั้งหมด 282 ล้านฟอง มูลค่า 1,238 ล้านบาท และยอดการส่งออกมีแนวโน้มเพิ่มขึ้นต่อเนื่อง
.
แม้จะมีข่าวการแพร่ระบาด “โรคไข้หวัดนก” ในช่วงที่ผ่านมา แต่ประเทศไทยโดยกรมปศุสัตว์มีมาตรการป้องกันโรคไข้หวัดนกอย่างเข้มงวด ส่งผลให้ไม่มีการแพร่ระบาดไข้หวัดนกในประเทศไทยมากกว่า 15 ปี ถือเป็น “จุดแข็งของอุตสาหกรรมสัตว์ปีกและไข่” ที่สามารถผลิตได้อย่างมีคุณภาพได้มาตรฐาน GMP และ HACCP มีความปลอดภัยจนทำให้เป็นที่เชื่อมั่นของคู่ค้า
.
ระยะต่อไป จะดำเนินการเปิดตลาดไข่สดอีกหลายแห่งเพื่อสร้างตลาดส่งออกใหม่ จะส่งผลให้ประเทศไทยสามารถรักษาระดับการผลิตและการบริโภคให้ใกล้เคียงภาวะสมดุลได้อย่างต่อเนื่อง
#ไทยคู่ฟ้า #สื่อสารรัฐบาลไทย
-------------------

ที่มา : https://www.thaigov.go.th/news/contents/details/66624