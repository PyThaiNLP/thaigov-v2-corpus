รัฐบาลไทย-ข่าวทำเนียบรัฐบาล-สมาคมแม่บ้าน สธ. หนุนนโยบาย ปี 2566 ขับเคลื่อนงานส่งเสริมการดูแลหญิงตั้งครรภ์และพัฒนาการเด็กไทย


วันจันทร์ที่ 27 มีนาคม 2566
สมาคมแม่บ้าน สธ. หนุนนโยบาย ปี 2566 ขับเคลื่อนงานส่งเสริมการดูแลหญิงตั้งครรภ์และพัฒนาการเด็กไทย
สมาคมแม่บ้านกระทรวงสาธารณสุข เดินหน้าขับเคลื่อนงานปี 2566 ตามนโยบายกระทรวงสาธารณสุข สนับสนุนงานพัฒนาเครือข่ายสุขภาพและผู้สูงอายุในชุมชน ส่งเสริมการดูแลหญิงตั้งครรภ์และพัฒนาการเด็กไทย ให้ได้รับการกระตุ้นและแก้ไขทันท่วงที มีพัฒนาการที่สมวัย
สมาคมแม่บ้านกระทรวงสาธารณสุข เดินหน้าขับเคลื่อนงานปี 2566 ตามนโยบายกระทรวงสาธารณสุข สนับสนุนงานพัฒนาเครือข่ายสุขภาพและผู้สูงอายุในชุมชน ส่งเสริมการดูแลหญิงตั้งครรภ์และพัฒนาการเด็กไทย ให้ได้รับการกระตุ้นและแก้ไขทันท่วงที มีพัฒนาการที่สมวัย เผย ปี 2563 มีเด็กสงสัยพัฒนาการล่าช้าถึง ร้อยละ 26.7
วันนี้ (27 มีนาคม 2566) ที่โรงแรมบุษย์น้ำทอง จังหวัดลำปาง นายแพทย์โอภาส การย์กวินพงศ์ ปลัดกระทรวงสาธารณสุข เป็นประธานเปิดการประชุมเชิงปฏิบัติการ “การพัฒนาเครือข่ายสุขภาพและผู้สูงอายุในชุมชน เพื่อส่งเสริมการดูแลหญิงตั้งครรภ์และพัฒนาการเด็กไทย ปี 2566” โดยมี นายแพทย์ณรงค์ อภิกุลวณิช รองปลัดกระทรวงสาธารณสุข นายแพทย์ทวีศิลป์ วิษณุโยธิน รองปลัดกระทรวงสาธารณสุข นายแพทย์พูลลาภ ฉันทวิจิตรวงศ์ ผู้ตรวจราชการกระทรวงสาธารณสุข เขตสุขภาพที่ 1 นางสุภาพร การย์กวินพงศ์ นายกสมาคมแม่บ้านสาธารณสุข และสมาชิกสมาคมแม่บ้านสาธารณสุข ร่วมงาน กว่า 300 คน
นายแพทย์โอภาส กล่าวว่า ปัจจุบันประเทศไทยกำลังเผชิญปัญหาเด็กเกิดน้อย การส่งเสริมให้เด็กไทยมีพัฒนาการสมวัยจึงเป็นเรื่องที่กระทรวงสาธารณสุขให้ความสำคัญอย่างมาก เพื่อสร้างเด็กไทยให้เติบโตเป็นทรัพยากรบุคคลที่มีคุณภาพในอนาคต อย่างไรก็ตาม ยังพบว่าเด็กปฐมวัยมีพัฒนาการล่าช้าต่ำกว่ามาตรฐานมาอย่างต่อเนื่อง โดยในปี 2559 พบว่า เด็กปฐมวัยไทยมีปัญหาพัฒนาการล่าช้าถึงร้อยละ 30 และในปี 2563 ข้อมูลจากสถาบันการพัฒนาเด็กแห่งชาติ ซึ่งมีการคัดกรองพัฒนาการเด็กเพิ่มขึ้นเป็น ร้อยละ 92.5 ยังคงพบเด็กที่สงสัยพัฒนาการล่าช้าถึงร้อยละ 26.7 โดยเป็นพัฒนาการล่าช้าด้านภาษาและกล้ามเนื้อมัดเล็ก ซึ่งหากตรวจพบได้เร็วและได้รับการกระตุ้นส่งเสริมพัฒนาการอย่างทันท่วงที จะสามารถกลับเป็นเด็กที่มีพัฒนาการปกติสมวัยได้
“ขณะนี้เด็กเล็กส่วนใหญ่จะอยู่ในศูนย์เด็กเล็กในชุมชน ซึ่งอยู่ในการดูแลขององค์กรปกครองส่วนท้องถิ่น กระทรวงสาธารณสุขจึงมีการพัฒนาในด้านเกณฑ์มาตรฐานของศูนย์เด็กเล็ก รวมถึงการดูแลสุขภาพ ส่งเสริมและประเมินพัฒนาการเด็ก โดยมีผู้สูงอายุในชุมชนเป็นแหล่งภูมิปัญญาและเป็นบุคคลสำคัญที่ช่วยบุคลากรสาธารณสุขและครูพี่เลี้ยง ในการดูแลและช่วยกระตุ้นพัฒนาการเด็กในชุมชน” นายแพทย์โอภาสกล่าว
ด้านนางสุภาพร กล่าวว่า สมาคมแม่บ้านสาธารณสุข ในฐานะเครือข่ายองค์กรภาคเอกชนที่สนับสนุนการดำเนินงานของกระทรวงสาธารณสุข ได้ให้ความสำคัญในการดูแลหญิงตั้งครรภ์ เริ่มตั้งแต่ครอบครัว จากแม่ถ่ายทอดผ่านไปยังลูก การดูแลลูกในครรภ์ ดูแลเด็กแรกเกิดให้มีสุขภาพแข็งแรง เจริญเติบโตสมวัย รวมทั้งปลูกฝังค่านิยมและวัฒนธรรมที่ดีงามต่างๆ และการดูแลเด็กไทยให้เติบโตอย่างมีคุณภาพ โดยฝึกทักษะการเลี้ยงดูเด็กปฐมวัยให้กับพ่อแม่ ผู้ปกครอง เพื่อส่งเสริมพัฒนาการและความฉลาดทางอารมณ์ การสร้างวินัยเชิงบวก ซึ่งการประชุมเชิงปฏิบัติการ “การพัฒนาเครือข่ายสุขภาพและผู้สูงอายุในชุมชน เพื่อส่งเสริมการดูแลหญิงตั้งครรภ์และพัฒนาการเด็กไทย ปี 2566” จัดขึ้นเป็นปีที่ 2 มีวิทยากรผู้เชี่ยวชาญด้านอนามัยแม่และเด็ก การพัฒนาทรัพยากรมนุษย์ จากศูนย์อนามัยที่ 1 เชียงใหม่ กรมอนามัย สถาบันพัฒนาศักยภาพมนุษย์และกลยุทธ์สู่ความสำเร็จ สถาบันพัฒนาการเด็กราชนครินทร์ แม่บ้านสาธารณสุขจังหวัดตากและกรรมการสมาคมแม่บ้านสาธารณสุขมาถ่ายทอดองค์ความรู้ให้แก่เครือข่ายสาธารณสุขที่มีอยู่ทั่วประเทศ ให้เข้าใจปัญหา เกิดการมีส่วนร่วม ในการขับเคลื่อนงานด้านพัฒนาการเด็กและส่งเสริมดูแลหญิงตั้งครรภ์ สามารถนำความรู้ที่ได้ไปถ่ายทอดให้เกิดการดูแลเด็กและหญิงตั้งครรภ์ได้อย่างมีคุณภาพ
******************************************* 27 มีนาคม 2566

ที่มา : https://www.thaigov.go.th/news/contents/details/66634