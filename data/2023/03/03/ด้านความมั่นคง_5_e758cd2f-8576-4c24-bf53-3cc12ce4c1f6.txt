รัฐบาลไทย-ข่าวทำเนียบรัฐบาล-พ่อเมืองชัยนาท จัดกิจกรรม “รวมพลังฟื้นฟูเขาขยาย จากเขาทะเลทราย สู่เขาสวรรค์” เพิ่มพื้นที่สีเขียว พลิกฟื้นพื้นที่เสื่อมโทรม ขับเคลื่อน 17 เป้าหมายการพัฒนาที่ยั่งยืน (UN SDGs) 


วันศุกร์ที่ 3 มีนาคม 2566
02/03/2566
พิมพ์
พ่อเมืองชัยนาท จัดกิจกรรม “รวมพลังฟื้นฟูเขาขยาย จากเขาทะเลทราย สู่เขาสวรรค์” เพิ่มพื้นที่สีเขียว พลิกฟื้นพื้นที่เสื่อมโทรม ขับเคลื่อน 17 เป้าหมายการพัฒนาที่ยั่งยืน (UN SDGs)
พ่อเมืองชัยนาท จัดกิจกรรม “รวมพลังฟื้นฟูเขาขยาย จากเขาทะเลทราย สู่เขาสวรรค์” เพิ่มพื้นที่สีเขียว พลิกฟื้นพื้นที่เสื่อมโทรม ขับเคลื่อน 17 เป้าหมายการพัฒนาที่ยั่งยืน (UN SDGs) เพื่อชัยนาท เพื่อใบเดียวนี้
เมื่อวันที่ 1 มี.ค. 66 ที่บริเวณเขาขยาย หมู่ที่ 4 ตำบลเขาท่าพระ อำเภอเมืองชัยนาท จังหวัดชัยนาท นายนที มนตริวัต ผู้ว่าราชการจังหวัดชัยนาท เปิดเผยว่า จังหวัดชัยนาทได้จัดกิจกรรม “รวมพลังฟื้นฟูเขาขยาย จากเขาทะเลทราย สู่เขาสวรรค์” เพื่อเป็นการรักษาทรัพยากรธรรมชาติ และฟื้นฟูเขาขยายที่แห้งแล้งดั่งทะเลทรายให้กลับกลายมาเป็นเขาสวรรค์ โดยมี นางสาวชไมพร อำไพจิตร นายศรณ์จักร์ชัย ชูวาพิทักษ์ รองผู้ว่าราชการจังหวัดชัยนาท นายวิทยา ชพานนท์ ปลัดจังหวัดชัยนาท นายชัยวัฒน์ วิเศษการ หัวหน้าสำนักงานจังหวัดชัยนาท พร้อมด้วย หัวหน้าส่วนราชการ ผู้บริหารองค์กรปกครองส่วนท้องถิ่น เจ้าหน้าที่ และภาคีเครือข่ายกว่า 100 ราย ร่วมกิจกรรม
นายนที มนตริวัต ผู้ว่าราชการจังหวัดชัยนาท กล่าวว่า ในวันนี้ พวกเราชาวชัยนาทได้มาร่วมกันทำกิจกรรม “รวมพลังฟื้นฟูเขาขยาย จากเขาทะเลทราย สู่เขาสวรรค์” โดยได้รับความร่วมไม้ร่วมมือจากหน่วยงานต่าง ๆ ในการสนับสนุนขบวนรถบรรทุกน้ำ ร่วม 30 คัน ไม่ว่าจะเป็นองค์การบริหารส่วนจังหวัดชัยนาท ศูนย์ป้องกันและบรรเทาสาธารณภัย เขต 16 ชัยนาท แขวงทางหลวงชัยนาท และเทศบาลต่าง ๆ ในพื้นที่จังหวัดชัยนาท ที่มาร่วมกันฉีดพ่นน้ำรดน้ำต้นไม้ที่พวกเราชาวชัยนาทได้ปลูกไว้ สร้างความชุ่มชื้นให้ต้นไม้ที่เป็นแหล่งอาหาร เป็นแหล่งที่อยู่อาศัย เป็นการเพิ่มพื้นที่สีเขียว และสร้างความอุดมสมบูรณ์และสร้างความมั่นคงทางอาหาร อันเป็นการน้อมนำพระราชดำริของสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี ส่งเสริมทุกคนช่วยกันรักษาทรัพยากรดิน ที่เป็นจุดเริ่มต้นของอาหาร รณรงค์ให้ปลูกพืชผักสวนครัว “บ้านนี้มีรักปลูกผักกินเอง” และ “บ้านนี้มีผลผู้คนรักกัน” ตลอดจนส่งเสริมในการสร้างศูนย์อนุรักษ์พันธุกรรมพืชตามโครงการอนุรักษ์พันธุกรรมพืชอันเนื่องมาจากพระราชดำริสมเด็จพระเทพรัตนราชสุดาฯ สยามบรมราชกุมารี ในการให้ลูกหลานหรือผู้สนใจด้านพฤกษศาสตร์ ด้านต้นไม้ มาศึกษาเรียนรู้ รวมทั้งเป็นที่ออกกำลังกายที่พักผ่อนของคนในครอบครัว นำไปสู่ประชาชนมีคุณภาพชีวิตที่ดีอย่างยั่งยืน
นายนที มนตริวัต ผู้ว่าราชการจังหวัดชัยนาท กล่าวต่ออีกว่า “เขาขยาย” ตั้งอยู่ใกล้กับสนามกีฬาชัยนาท (เขาพลอง) ห่างจากตัวเมืองชัยนาทประมาณ 8.6 กิโลเมตร มีพื้นที่ประมาณ 1,000 ไร่ โดยเป็นพื้นที่เนินเขาประมาณ 157 ไร่ และพื้นที่ราบเชิงเขาประมาณ 843 ไร่ ซึ่งเดิมเป็นพื้นที่รกร้างถูกปล่อยทิ้งไว้ ไม่ได้รับการดูแล ประกอบกับถูกลอบขุดดินออกไปจนเป็นหลุมลึกและเหลือแค่ดินทรายไม่มีความอุดมสมบูรณ์ ทำให้พื้นที่เขาขยายมีความแห้งแล้ง เป็นสาเหตุให้ต้นไม้ล้มตายไปเป็นจำนวนมาก แต่ด้วยวิสัยทัศน์ของนายสุทธิพงษ์ จุลเจริญ ปลัดกระทรวงมหาดไทย เมื่อครั้งดำรงตำแหน่งผู้ว่าราชการจังหวัดชัยนาท คนที่ 52 ได้ทำการบุกเบิกสถานที่เขาขยายให้เป็นที่รู้จัก โดยการขับเคลื่อนกิจกรรมฟื้นฟู “ชมรมเรารักษ์เขาขยาย” และ “เขาขยายโมเดล ปลูกต้นไม้ในใจคน” ตั้งแต่ ปี พ.ศ. 2558 ด้วยพลังของภาคีเครือข่ายในพื้นที่และผู้เชี่ยวชาญ จนทำให้ได้รับการสานต่อและขับเคลื่อนจนถึงปัจจุบัน ด้วยความรักความผูกพันกับจังหวัดชัยนาทและเพื่อให้จังหวัดชัยนาทมีพื้นที่ที่มีความอุดมสมบูรณ์ เป็นแหล่งศึกษาเรียนรู้ธรรมชาติ เป็นบ้านของนก เป็นแหล่งพักผ่อนหย่อนใจ เพื่อประโยชน์กับชาวชัยนาทในด้านต่าง ๆ รวมถึง การต่อยอดไปสู่การเป็นร้านขายของที่ระลึก สินค้า OTOP และอื่น ๆ อีกมากมายที่สามารถสร้างรายได้ สร้างอาชีพ สร้างความเข้มแข็งให้ชุมชน ทำให้ประชาชนสามารถพึ่งพาตนเองได้ตามหลักปรัชญาของเศรษฐกิจพอเพียง
“กิจกรรม “รวมพลังฟื้นฟูเขาขยาย จากเขาทะเลทราย สู่เขาสวรรค์” ของเราในวันนี้ จะทำให้จังหวัดชัยนาทมีพื้นที่สีเขียวเพิ่มมากขึ้น สอดคล้องกับสิ่งที่กระทรวงมหาดไทยโดยท่านผู้ว่าราชการจังหวัดทั้ง 76 จังหวัดได้มีการลงนาม MOU ร่วมกับ UN ประจำประเทศไทย ภายใต้ชื่อ “76 จังหวัด 76 คำมั่นสัญญา เพื่อการพัฒนาที่ยั่งยืน” เพื่อขับเคลื่อนเป้าหมายอย่างยั่งยืน (UN SDGs) ทั้ง 17 ข้อ และจังหวัดชัยนาทจะมุ่งมั่นขับเคลื่อนกิจกรรมอื่น ๆ เพื่อสร้างความยั่งยืนให้กับจังหวัดชัยนาทและโลกใบเดียวนี้ต่อไป” ผวจ.ชัยนาท กล่าวเพิ่มเติม

ที่มา : https://www.thaigov.go.th/news/contents/details/65669