รัฐบาลไทย-ข่าวทำเนียบรัฐบาล-ที่ปรึกษา รมว.อว. หารือสถานเอกอัครราชทูตอิหร่าน ประจำประเทศไทย เพื่อยกระดับความร่วมมือทางวิชาการระหว่างสองประเทศ


วันศุกร์ที่ 3 มีนาคม 2566
ที่ปรึกษา รมว.อว. หารือสถานเอกอัครราชทูตอิหร่าน ประจำประเทศไทย เพื่อยกระดับความร่วมมือทางวิชาการระหว่างสองประเทศ
ที่ปรึกษา รมว.อว. หารือสถานเอกอัครราชทูตอิหร่าน ประจำประเทศไทย เพื่อยกระดับความร่วมมือทางวิชาการระหว่างสองประเทศ
17 กุมภาพันธ์ 2566 นายสัมพันธ์ เย็นสำราญ ที่ปรึกษารัฐมนตรีว่าการกระทรวง อว. พร้อมด้วยผู้แทนจากกองการต่างประเทศ สป.อว. และมหาวิทยาลัยสุโขทัยธรรมาธิราช (มสธ.) หารือร่วมกับ Mr.Seyed Majid Sadat Larijani (นายซัยยิด มะญีด ซาดาต ลอริญอนี) หัวหน้าที่ปรึกษาด้านวัฒนธรรม สถานเอกอัครราชทูตสาธารณรัฐอิสลามอิหร่าน ประจำประเทศไทย พร้อมด้วย Mr.Morteza Soltani ฝ่ายการเมือง สถานเอกอัครราชทูตอิหร่าน และคณะ ณ ห้องประชุม 3B อาคารพระจอมเกล้า สำนักงานปลัดกระทรวงการอุดมศึกษา วิทยาศาสตร์ วิจัยและนวัตกรรม
โอกาสนี้ Mr.Seyed Majid Sadat Larijani ได้กล่าวถึงนโยบายการจัดตั้งศูนย์วัฒนธรรม สถานเอกอัครราชทูตอิหร่าน ประจำประเทศไทย การส่งเสริมความร่วมมือด้านวิชาการ และการสร้างความร่วมมือด้านการวิจัย กับสถาบันอุดมศึกษาไทยจะก่อให้เกิดประโยชน์ต่อการพัฒนาประเทศด้านต่างๆ ร่วมกันของทั้งสองประเทศ ปัจจุบัน อิหร่านเป็นประเทศที่มีความก้าวหน้าทางด้านการวิจัยและนวัตกรรมอยู่ในอันดับชั้นนำแห่งหนึ่งของโลก การได้เข้าพบหารือร่วมกันในระดับกระทรวงในวันนี้นับได้ว่าเป็นจุดเริ่มต้นครั้งสำคัญที่จะสร้างความมั่นใจได้ว่าจะก่อให้เกิดความร่วมมืออย่างเป็นรูปธรรมต่อไปในอนาคต
ด้านนายสัมพันธ์ เย็นสำราญ ที่ปรึกษา รมว.อว. กล่าวว่า กระทรวงการอุดมศึกษา วิทยาศาสตร์ วิจัยและนวัตกรรม โดยท่านรัฐมนตรีว่าการกระทรวงอว. ศาสตราจารย์พิเศษ ดร.เอนก เหล่าธรรมทัศน์ มีนโยบายที่สอดคล้องเช่นเดียวกันในการให้ความสำคัญด้านการสร้างความมือทางวิชาการกับต่างประเทศ รวมถึงสาธารณรัฐอิสลามอิหร่านด้วย และโดยที่ศูนย์วัฒนธรรม สถานเอกอัครราชทูตอิหร่าน ประจำประเทศไทย ได้เคยมีการหารือในเบื้องต้นกับทางมหาวิทยาลัยสุโขทัยธรรมาธิราช (มสธ.) ด้วยแล้วนั้น ในวันนี้จึงเป็นโอกาสอันดีในการหารือร่วมกันของทั้งสามฝ่าย โดยทางกระทรวง อว. มีความยินดีเป็นอย่างยิ่งในฐานะเป็นสื่อกลางความร่วมมือระดับกระทรวงที่มีพันธกิจส่งเสริมให้เกิดความร่วมมือทางการศึกษาวิจัยร่วมกันในระดับหน่วยงานและระดับประเทศต่อไป เชื่อมั่นว่า ต่อจากนี้ ทางกระทรวง อว. มสธ. และทางสถานเอกอัครราชทูตอิหร่านจะได้มีความร่วมมือทางวิชาการก้าวหน้าเป็นลำดับยิ่งขึ้นไป

ที่มา : https://www.thaigov.go.th/news/contents/details/65722