รัฐบาลไทย-ข่าวทำเนียบรัฐบาล-​โฆษกรัฐบาลเผย นายกฯ สั่งการหน่วยงานที่เกี่ยวข้อง เร่งแก้ไขปัญหากลุ่มเรือประมงพื้นบ้านปิดอ่าวคลองปากบาราโดยด่วน ย้ำ ให้เกิดความเป็นธรรมกับทุกฝ่ายและไม่ให้ส่งผลกระทบต่อการท่องเที่ยว


วันพฤหัสบดีที่ 2 มีนาคม 2566
02/03/2566
พิมพ์
​โฆษกรัฐบาลเผย นายกฯ สั่งการหน่วยงานที่เกี่ยวข้อง เร่งแก้ไขปัญหากลุ่มเรือประมงพื้นบ้านปิดอ่าวคลองปากบาราโดยด่วน ย้ำ ให้เกิดความเป็นธรรมกับทุกฝ่ายและไม่ให้ส่งผลกระทบต่อการท่องเที่ยว
​โฆษกรัฐบาลเผย นายกฯ สั่งการหน่วยงานที่เกี่ยวข้อง เร่งแก้ไขปัญหากลุ่มเรือประมงพื้นบ้านปิดอ่าวคลองปากบาราโดยด่วน ย้ำ ให้เกิดความเป็นธรรมกับทุกฝ่าย และไม่ให้ส่งผลกระทบต่อการท่องเที่ยวในพื้นที่
วันที่ 2 มีนาคม 2566 นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม รับทราบถึงปัญหากลุ่มเรือประมงที่ใช้เครื่องมือพาณิชย์กว่าร้อยลำ ปิดอ่าวคลองปากบารา ตำบลปากน้ำ อำเภอละงู จังหวัดสตูล ไม่ให้มีการเดินเรือเข้าออก เพื่อเรียกร้องให้ภาครัฐเร่งแก้ไขปัญหากรณีต้องหยุดเรือ เนื่องจากในทะเลมีกฎหมายทับซ้อนกัน 2 ฉบับ คือกฎหมายประมงและกฎหมายอุทยานแห่งชาติ ทำให้เรือประมงขนาดเล็กเครื่องพาณิชย์ ซึ่งส่วนใหญ่มีขนาดไม่เกิน 25 ตันกรอสไม่สามารถออกทำมาหากินได้กว่า 1 เดือน ซึ่งการปิดอ่าวเรือประมงดังกล่าวจนส่งผลกระทบต่อนักท่องเที่ยวนั้น
นายกรัฐมนตรีได้สั่งการหน่วยงานที่เกี่ยวข้องทั้งกรมประมง กระทรวงเกษตรและสหกรณ์ กรมอุทยานแห่งชาติ สัตว์ป่าและพันธุ์พืช สำนักงานตำรวจแห่งชาติ ผู้ว่าราชการจังหวัดสตูล เข้าไปหาแนวทางแก้ปัญหาที่เกิดขึ้นโดยด่วน โดยให้เกิดความเป็นธรรมกับทุกฝ่าย รวมไปถึงการดูแลนักท่องเที่ยวทั้งชาวไทยและชาวต่างประเทศ ให้สามารถเดินทางขึ้นฝั่ง-ข้ามไปเกาะ และให้ทันกับเที่ยวบิน เป็นไปด้วยความเรียบร้อยและปลอดภัย และไม่ให้เกิดผลกระทบต่อการท่องเที่ยวในพื้นที่ด้วย

ที่มา : https://www.thaigov.go.th/news/contents/details/65633