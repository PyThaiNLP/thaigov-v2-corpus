รัฐบาลไทย-ข่าวทำเนียบรัฐบาล-อว. ผนึกกำลัง สถาบันบัณฑิตวิทยาศาสตร์จีน: สานพลังกระชับความร่วมมือด้าน อววน.


วันศุกร์ที่ 3 มีนาคม 2566
อว. ผนึกกำลัง สถาบันบัณฑิตวิทยาศาสตร์จีน: สานพลังกระชับความร่วมมือด้าน อววน.
อว. ผนึกกำลัง สถาบันบัณฑิตวิทยาศาสตร์จีน: สานพลังกระชับความร่วมมือด้าน อววน.
ศ.(พิเศษ) ดร.เอนก เหล่าธรรมทัศน์ รัฐมนตรีว่าการกระทรวงการอุดมศึกษา วิทยาศาสตร์ วิจัยและนวัตกรรม และ ศ. ดร.นพ.สิริฤกษ์ ทรงศิวิไล พร้อมคณะผู้บริหารของกระทรวง อว. ได้หารือความร่วมมือในการพัฒนาวิทยาศาสตร์และเทคโนโลยีกับ ศ. โฮว เจี้ยนกั๋ว ผู้อำนวยการสถาบันบัณฑิตวิทยาศาสตร์จีน (Chinese Academy of Sciences - CAS) และนายจาง ย่าผิง รองผู้อำนวยการของ CAS โดยทั้งสองฝ่ายจะเดินหน้าความร่วมมือด้านวิทยาศาสตร์และเทคโนโลยีในหลายสาขาโดยเฉพาะด้านการพัฒนาเครื่องปฏิกรนิวเคลียร์ฟิวชัน (โทคาแมค) ด้านดาราศาสตร์ ทรัพยากรและสิ่งแวดล้อม เทคโนโลยีสารสนเทศ วิทยาศาสตร์สุขภาพ รวมทั้งส่งเสริมความร่วมมือระหว่างกันผ่านศูนย์ความร่วมมือนวัตกรรม CAS-ICCB ณ กรุงเทพฯ อีกทั้งยังมีเป้าหมายที่จะสนับสนุนการแลกเปลี่ยนนักศึกษาและนักวิจัยไทย-จีนให้มากยิ่งขึ้นเพื่อช่วยสร้างรากฐานการพัฒนากำลังคนด้าน S&T ของทั้งสองประเทศในอนาคต
ในการนี้ สถาบันบัณฑิตวิทยาศาสตร์จีนยินดีที่จะดำเนินงานสานต่อความร่วมมือกับกระทรวง อว. ภายใต้ความเชื่อมโยงของนโยบายข้อริเริ่มหนึ่งแถบหนึ่งเส้นทาง (Belt and Road Initiative - BRI) และ BCG Model เพื่อมุ่งสู่การเป็นประชาคมที่มีอนาคตร่วมกันไทย - จีน ที่มีความมั่นคง มั่งคั่งและยั่งยืน
รัฐมนตรี ศ.(พิเศษ) ดร.เอนก เหล่าธรรมทัศน์ ได้กล่าวขอบคุณสถาบันบัณฑิตวิทยาศาสตร์จีนสำหรับการสนับสนุนความร่วมมือด้านวิทยาศาสตร์และเทคโนโลยีระหว่างกันและเน้นย้ำว่า ฝ่ายไทยมีความตั้งใจที่จะดำเนินความร่วมมือกับสถาบันบัณฑิตวิทยาศาสตร์จีนอย่างเต็มที่และจะทำให้เข้มแข็งยิ่งขึ้นทั้งในด้านการอุดมศึกษาและการวิจัยทางวิทยาศาสตร์ และได้มอบของที่ระลึกที่มีความหมายว่า “จีนไทยใช่อื่นไกล พี่น้องกัน中泰一家亲 ” โดยหวังว่าความร่วมมือด้าน อววน. จะเป็นรากฐานสำคัญในการสร้างประชาคมที่มีอนาคตร่วมกันตลอดจนช่วยเสริมสร้างมิตรภาพไทย-จีนให้แน่นแฟ้นยั่งยืน
หลังการเจรจาหารือของทั้งสองฝ่ายแล้ว ฝ่ายไทยโดย ศ.(พิเศษ) ดร.เอนก เหล่าธรรมทัศน์ และศาสตราจารย์ ดร. นายแพทย์ สิริฤกษ์ ทรงศิวิไล และฝ่ายจีนโดย ศ. โฮว เจี้ยนกั๋ว และนายจาง ย่าผิง ได้ร่วมเป็นสักขีพยานในการลงนามบันทึกความเข้าใจว่าด้วยความร่วมมือระหว่างสถาบันวิจัยดาราศาสตร์แห่งชาติ (สดร.) กับ ศูนย์วิทยาศาสตร์ด้านอวกาศแห่งชาติ (National Space Science Center: NSSC) ซึ่งเป็นหน่วยงานภายใต้สถาบันบัณฑิตวิทยาศาสตร์จีน [Memorandum of Understanding on Joint Study of Space Weather at Low Latitude between National Astronomical Research Institute of Thailand and National Space Center of Chinese Academy of Sciences]

ที่มา : https://www.thaigov.go.th/news/contents/details/65714