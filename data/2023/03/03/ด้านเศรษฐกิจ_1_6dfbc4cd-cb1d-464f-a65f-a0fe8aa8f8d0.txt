รัฐบาลไทย-ข่าวทำเนียบรัฐบาล-ออมสินเปิดศูนย์รับแจ้งเหตุภัยมิจฉาชีพทางการเงิน


วันพฤหัสบดีที่ 2 มีนาคม 2566
02/03/2566
พิมพ์
ออมสินเปิดศูนย์รับแจ้งเหตุภัยมิจฉาชีพทางการเงิน
ด่วน! ออมสินเปิดศูนย์รับแจ้งเหตุภัยมิจฉาชีพทางการเงิน พร้อมให้บริการ 24 ชม. ติดต่อได้ที่ GSB Contact Center โทร. 1115 กด 6 ย้ำชัดธนาคารไม่มีการส่ง SMS แนบลิงก์ให้ลูกค้าทุกกรณี
นายวิทัย รัตนากร ผู้อำนวยการธนาคารออมสิน เปิดเผยว่า ด้วยปัจจุบันมีลูกค้าและประชาชนจำนวนมากที่ประสบภัยถูกมิจฉาชีพล่อลวงด้วยวิธีการต่าง ๆ เป็นเหตุให้ต้องสูญเสียทรัพย์สินโดยรู้เท่าไม่ถึงการณ์ ดังนั้น เพื่อเป็นการดูแลลูกค้าและอำนวยความสะดวกแก่ผู้ที่ประสบเหตุ ธนาคารออมสินจึงเปิดศูนย์รับแจ้งเหตุภัยมิจฉาชีพทางการเงิน ทาง GSB Contact Center โทร. 1115 กด 6 โดยลูกค้าธนาคารออมสินที่ประสบเหตุ พบธุรกรรมที่ผิดปกติ หรือสงสัยว่าตนเองมีความเสี่ยงจากการถูกล่อลวงและอาจสูญเสียเงินจากบัญชีธนาคารออมสิน สามารถติดต่อแจ้งเหตุที่ศูนย์ฯ ดังกล่าวได้ตลอด 24 ชั่วโมง
นอกจากนี้ ธนาคารขอย้ำเตือนลูกค้าและประชาชนให้เพิ่มความระมัดระวังอย่าหลงเชื่อหรือเผลอกดลิงก์ใด ๆ โดยธนาคารไม่มีการส่ง SMS ไปยังโทรศัพท์มือถือของลูกค้าชวนให้กดลิงก์ที่แนบไปพร้อมกับข้อความ หากลูกค้าได้รับข้อความ SMS หรือรับสายโทรศัพท์อ้างว่าติดต่อจากธนาคารออมสิน หรือ ได้รับข้อความทางโซเชียลมีเดียเชิญชวนให้แจ้งข้อมูลส่วนบุคคลใด ๆ ธนาคารขอความร่วมมือโปรดตรวจสอบแหล่งที่มาของข้อความก่อนทุกครั้ง โดยปัจจุบัน ช่องทางสื่อสารหลักของธนาคารออมสิน ได้แก่ www.gsb.or.th facebook : GSB Society LINE : GSB Society และ LINE : GSB Now รวมถึง GSB Contact Center โทร. 1115
https://www.gsb.or.th/news/gsbpr9-65-2/

ที่มา : https://www.thaigov.go.th/news/contents/details/65631