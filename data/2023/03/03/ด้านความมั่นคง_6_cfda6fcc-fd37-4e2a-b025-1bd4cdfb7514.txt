รัฐบาลไทย-ข่าวทำเนียบรัฐบาล-พ่อเมืองร้อยเอ็ด นำคณะลงพื้นที่เยี่ยมชมศูนย์เรียนรู้โคก หนอง นา ตามโครงการ "โคก หนองนา แห่งน้ำใจ และความหวัง กรมราชทัณฑ์" เผยวิถีแห่งความพอเพียง คือหนทางที่สามารถยกระดับคุณภาพชีวิต


วันพฤหัสบดีที่ 2 มีนาคม 2566
02/03/2566
พิมพ์
พ่อเมืองร้อยเอ็ด นำคณะลงพื้นที่เยี่ยมชมศูนย์เรียนรู้โคก หนอง นา ตามโครงการ "โคก หนองนา แห่งน้ำใจ และความหวัง กรมราชทัณฑ์" เผยวิถีแห่งความพอเพียง คือหนทางที่สามารถยกระดับคุณภาพชีวิต
พ่อเมืองร้อยเอ็ด นำคณะลงพื้นที่เยี่ยมชมศูนย์เรียนรู้โคก หนอง นา ตามโครงการ "โคก หนองนา แห่งน้ำใจ และความหวัง กรมราชทัณฑ์" เผยวิถีแห่งความพอเพียง คือ หนทางที่สามารถยกระดับคุณภาพชีวิตของคนในชุมชนได้อย่างยั่งยืน
เมื่อวันที่ 1 มี.ค. 2566 นายทรงพล ใจกริ่ม ผู้ว่าราชการจังหวัดร้อยเอ็ด เปิดเผยถึงการเดินทางลงพื้นที่ตรวจเยี่ยมการดำเนินงาน พร้อมถ่ายทำวีดิทัศน์ โคก หนอง นา ตามโครงการ "โคกหนองนาแห่งน้ำใจ และความหวัง กรมราชทัณฑ์" พัฒนาหมู่บ้านเศรษฐกิจพอเพียง การพัฒนาศูนย์เรียนรู้ทฤษฎีใหม่ แปลงของ นายก่อเกียรติ แก้วนาคูณ ณ หมู่ที่ 5 ตำบลเกาะแก้ว อำเภอเสลภูมิ และเยี่ยมชมศูนย์เรียนรู้ โคก หนอง นา ต้นแบบแปลงของนางศิรินทิพย์ คูเปอร์ หมู่ที่ 6 ตำบลบ่อพันขัน อำเภอสุวรรณภูมิ โดยมี นายพิศ นันทพูนพิพัฒน์ พัฒนาการจังหวัดร้อยเอ็ด นายไพสันต์ ขุ่ยรานหญ้า ผู้บัญชาการเรือนจำจังหวัดร้อยเอ็ด นางสาววิภาดา รัตนโรจนา ประชาสัมพันธ์จังหวัดร้อยเอ็ด และคณะร่วมตรวจเยี่ยม
นายทรงพล ใจกริ่ม ผู้ว่าราชการจังหวัดร้อยเอ็ด กล่าวว่า จังหวัดร้อยเอ็ด ได้ดำเนินการขับเคลื่อนโครงการ โคก หนอง นา มาตั้งแต่ปีงบประมาณ พ.ศ.2564-2566 รวมทั้งสิ้น 2,607 แปลง โดยมีวัตถุประสงค์เพื่อส่งเสริมการเรียนรู้เรื่องการน้อมนำหลักปรัชญาของเศรษฐกิจพอเพียงประยุกต์สู่การปฏิบัติ ตลอดจนพัฒนาพื้นที่ให้เป็นศูนย์เรียนรู้ ฟื้นฟูเศรษฐกิจท้องถิ่นและชุมชน สร้างงาน สร้างรายได้ และส่งเสริมให้ประชาชนมีคุณภาพชีวิตที่ดี ซึ่งในส่วนของผลการดำเนินงานนั้น จังหวัดร้อยเอ็ดมีแปลงโคก หนอง นา ต้นแบบที่เป็นแหล่งเรียนรู้และสามารถขยายผลได้ทุกอำเภอครบทั้ง 20 อำเภอ อีกทั้งยังมีการบูรณาการจัดกิจกรรมที่ดำเนินการ ยกตัวอย่างเช่น การเอามื้อสามัคคี การพัฒนาผลผลิต การแปรรูป การส่งเสริมช่องทางการตลาด และการประชาสัมพันธ์ เป็นต้น สำหรับโครงการ "โคกหนอง นา แห่งน้ำใจ และความหวัง กรมราชทัณฑ์" จังหวัดร้อยเอ็ดมีผู้ผ่านโครงการฯ จำนวนทั้งสิ้น 4 ราย และมีแปลงโคกหนองนาที่ประสบความสำเร็จสามารถสร้างรายได้มากกว่า 1 หมื่นบาทต่อเดือน รวมถึงสามารถสร้างรายได้เพิ่มมากขึ้น จนเป็นที่ยอมรับของคนในชุมชน และนอกชุมชนด้วย
นายทรงพล ใจกริ่ม ผู้ว่าราชการจังหวัดร้อยเอ็ด กล่าวเพิ่มเติมว่า จากพระราชปณิธานอันแน่วแน่ของพระบาทสมเด็จพระเจ้าอยู่หัว ในการสืบสาน รักษา และต่อยอด แนวพระราชดำริของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร ซึ่งเรื่องหนึ่งที่เป็นเรื่องสำคัญที่สุด นั่นก็คือ หลักปรัชญาของเศรษฐกิจพอเพียง และทฤษฎีใหม่ ซึ่งพระองค์ทรงเล็งเห็นถึงความสำคัญดังกล่าว และทรงแน่วแน่ในการน้อมนำเอาแนวคิด หลักคิด วิธีการ มาเผยแพร่เพื่อให้พสกนิกรของพระองค์ท่านมีความสุขอย่างยั่งยืนโดยแท้ ผ่านการพระราชทานภาพฝีพระหัตถ์เกี่ยวกับโคก หนอง นา ในหลายภาพ และพระราชทานข้อความที่เกี่ยวข้องผ่านข้อความสั้น ๆ ชัดเจน เช่น “โคก หนอง นา แห่งน้ำใจและความหวัง” นอกจากนี้พระองค์ท่านได้ทรงประยุกต์แนวทางดังกล่าวไปสู่หลักสูตรฝึกอบรมจิตอาสาพระราชทาน และพระราชทานให้ข้าราชบริพารได้เรียนรู้และฝึกปฏิบัติการทำโคก หนอง นา โดยพระบาทสมเด็จพระเจ้าอยู่หัว ได้ทรงเป็นต้นแบบ ทรงเป็นผู้นำ ในการลงมือปฏิบัติ ร่วมกับข้าราชบริพารของพระองค์ ดังปรากฏในภาพข่าวที่เผยแพร่ผ่านสื่อสารมวลชน อันเป็นภาพที่คอยย้ำเตือนพวกเราคนไทยทุกคนให้ร่วมกันสืบสาน รักษา และต่อยอดแนวพระราชดำริของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร ดังที่พระองค์ท่านทรงน้อมนำมาขับเคลื่อนเพื่อประโยชน์สุขของประชาชน
นายทรงพล ใจกริ่ม ผู้ว่าราชการจังหวัดร้อยเอ็ด กล่าวทิ้งท้ายว่า จากการลงพื้นที่ตรวจเยี่ยมโครงการโคก หนอง นา ทั้ง 2 แปลงตัวอย่างในวันนี้ พบว่า ครัวเรือนต้นแบบได้มีการพัฒนาพื้นที่อย่างต่อเนื่อง ทั้งการเลี้ยงปลา ปลูกต้นไม้ ปลูกไม้ยืนต้น ปลูกไม้ผล และพืชผักสวนครัว อันส่งผลให้สามารถลดรายจ่ายในครัวเรือน และเพิ่มรายได้จากการนำผลผลิตภายในแปลงออกจำหน่ายสู่ตลาด อีกทั้งยังเป็นศูนย์การเรียนรู้ของชุมชน เพื่อให้เกษตรกรในพื้นที่สามารถใช้เป็นต้นแบบในการทำการเกษตร โดยนำหลักปรัชญาเศรษฐกิจพอเพียงเข้ามาประยุกต์ใช้ในพื้นที่ของตนเอง พร้อมทั้งเชิญชวนผู้ที่สนใจให้มาเรียนรู้ ศึกษาดูงาน เพื่อนำไปปรับใช้ในชีวิตประจำวัน ให้มีคุณภาพชีวิตที่ดี สามารถพึ่งพาตนเอง พึ่งพากันและกัน ด้วยวิถีพอเพียงได้อย่างยั่งยืน

ที่มา : https://www.thaigov.go.th/news/contents/details/65670