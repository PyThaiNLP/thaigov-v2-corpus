รัฐบาลไทย-ข่าวทำเนียบรัฐบาล-อำเภอวังเจ้า จัดกิจกรรมวันดินโลกต่อเนื่อง ย้ำ ดินที่ดีจะช่วยสร้างอาหารที่ดี คนปลูกมีรอยยิ้ม คนกินก็มีความสุข เชิญชวนเกษตรกร และประชาชน ลดใช้ปุ๋ยเคมี เพื่อสร้างสิ่งแวดล้อมที่ดี


วันพฤหัสบดีที่ 2 มีนาคม 2566
02/03/2566
พิมพ์
อำเภอวังเจ้า จัดกิจกรรมวันดินโลกต่อเนื่อง ย้ำ ดินที่ดีจะช่วยสร้างอาหารที่ดี คนปลูกมีรอยยิ้ม คนกินก็มีความสุข เชิญชวนเกษตรกร และประชาชน ลดใช้ปุ๋ยเคมี เพื่อสร้างสิ่งแวดล้อมที่ดี
อำเภอวังเจ้า จัดกิจกรรมวันดินโลกต่อเนื่อง ย้ำ ดินที่ดีจะช่วยสร้างอาหารที่ดี คนปลูกมีรอยยิ้ม คนกินก็มีความสุข เชิญชวนเกษตรกร และประชาชน ลดใช้ปุ๋ยเคมี เพื่อสร้างสิ่งแวดล้อมที่ดีสู่ประเทศไทยที่ยั่งยืน
วันนี้ (2 มี.ค. 66) นายเอกสิฏฐ์ วิไลศิลป์ นายอำเภอวังเจ้า เปิดเผยว่า อำเภอวังเจ้าได้ร่วมจัดงานกิจกรรมเนื่องในวันดินโลก ภายใต้แนวคิด "การฟื้นฟูดิน" ร่วมกันดำเนินการจัดกิจกรรมทำปุ๋ยหมัก โดยมีนายสุชาติ โพธิราช นายกองค์การบริหารส่วนตำบลเชียงทอง นางประพิศ โพธิราช กำนันตำบลเชียงทอง นายอดิศักดิ์ ศรีลิมปนนท์ ผู้ใหญ่บ้านใหม่ชัยมงคล ผู้ช่วยผู้ใหญ่บ้าน และประชาชนจิตอาสา เจ้าหน้าที่องค์กรปกครองส่วนท้องถิ่น ครู บุคลากรทางการศึกษา และเด็กนักเรียน เข้าร่วมกิจกรรม ณ บริเวณบ้านใหม่ชัยมงคล หมู่ 10 ตำบลเชียงทอง อำเภอวังเจ้า จังหวัดตาก
นายเอกสิฏฐ์ วิไลศิลป์ นายอำเภอวังเจ้า กล่าวว่า กระทรวงมหาดไทยมีหลักคิดที่สำคัญ คือ การ Change for Good ซึ่งถือเป็นหลักคิดที่สำคัญในการทำงาน เพราะการทำงานจะต้องอาศัยการเข้าใจ บริบทสภาพแวดล้อมในปัจจุบัน สภาพภูมิสังคม รวมไปถึงการเข้าใจสภาพปัญหาของชาวบ้าน ด้วยการเข้าถึงจากการลงพื้นที่ไปถามไถ่ พูดคุย ร่วมคิด ร่วมหารือและร่วมหาแนวทางการแก้ไขปัญหา เพื่อนำไปสู่การพัฒนาที่ตอบสนองต่อความต้องการของคนในพื้นที่อย่างแท้จริง หลักการดังกล่าวนี้ จะช่วยก่อให้เกิดความยั่งยืนให้แก่คนในชุมชน ซึ่งเป้าหมายของกระทรวงมหาดไทย ไม่ได้มุ่งเป้าหมายเพียงแค่การบำบัดทุกข์ บำรุงสุข แต่เพียงอย่างเดียว แต่กระทรวงมหาดไทยมุ่งเน้นการสร้างความยั่งยืนให้เกิดขึ้น โดยการสร้างคนให้พึ่งพาตนเอง และให้คนไปพัฒนาพื้นที่ และน้อมนำหลักปรัชญาของเศรษฐกิจพอเพียงของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร มาใช้จนเกิดเป็นวิถีพอเพียง จนสามารถบรรลุเป้าหมายการพัฒนาที่ยั่งยืน (SDGs) ทั้ง 17 ข้อขององค์การสหประชาชาติ ตามที่กระทรวงมหาดไทย โดยคณะผู้บริหารของกระทรวงมหาดไทย และผู้ว่าราชการจังหวัดทั้ง 76 จังหวัด ได้ร่วมกันประกาศเจตนารมณ์เพื่อประเทศไทยที่ยั่งยืน เมื่อวันที่ 6 มิ.ย. 65 และหนึ่งในเป้าหมายที่สำคัญของ SDGs คือ การขจัดความยากจนและลดความหิวโหย จึงเป็นที่มาของการจัดกิจกรรมในวันนี้
“ร้อยละ 95 ของอาหารทั้งโลกเกิดจากดิน จากคำกล่าวนี้สะท้อนเห็นให้ถึงความสำคัญของทรัพยากรดิน ไม่เพียงแค่ในด้านการสร้างความมั่นคงทางด้านอาหาร แต่เป็นเรื่องของความมั่นคงภายในประเทศ เพราะดิน คือ แหล่งกำเนิดของปัจจัย 4 ของการดำรงชีวิต ที่มีทั้ง อาหาร เครื่องนุ่มห่ม ที่อยู่อาศัย และยารักษาโรค ซึ่งวันนี้ทางอำเภอวังเจ้าได้ร่วมกับองค์การบริหารส่วนตำบลเชียงทอง จัดกิจกรรมภายใต้แนวคิด "การฟื้นฟูดิน" ร่วมกันเรียนรู้วิธีกระบวนการและลองฝึกปฏิบัติทำปุ๋ยหมัก เพื่อแสดงออกถึงความรักที่มีต่อตนเองและต่อคนในสังคม ในการลด ละ เลิก ใช้สารเคมี เพราะดินที่ดีจะให้ผลผลิตที่ดี ซึ่งถือเป็นการจัดกิจกรรมการรณรงค์ เนื่องในโอกาสวันดินโลก “World Soil Day” ที่ใช้ธีมการรณรงค์ในปีนี้ว่า อาหารก่อกำเนิดเกิดจากดิน (Soils, Where food Begins.) ซึ่งอำเภอวังเจ้าได้กำหนดจัดกิจกรรมการรณรงค์อย่างต่อเนื่องตลอดทั้งปี” นายเอกสิฏฐ์ วิไลศิลป์ นายอำเภอวังเจ้า กล่าวเน้นย้ำ
นายเอกสิฏฐ์ วิไลศิลป์ นายอำเภอวังเจ้า กล่าวทิ้งท้ายว่า การทำปุ๋ยหมักวิธีใหม่นี้เป็นการทำแบบไม่กลับกอง เป็นการทำปุ๋ยหมักที่ไม่ส่งผลเสียใด ๆ ต่อสิ่งแวดล้อม ไม่มีกลิ่น น้ำไม่เสีย ใช้วัตถุดิบมีเพียงเศษพืช กับมูลสัตว์เพียง 2 อย่างเท่านั้น ส่วนผสม เศษพืช เช่น ฟางข้าว เศษข้าวโพดเลี้ยงสัตว์ ผักตบชวา 4 ส่วน มูลสัตว์ 1 ส่วน เศษใบไม้ 3 ส่วน มูลสัตว์ 1 ส่วน สามารถช่วยเพิ่มปริมาณอินทรีย์วัตถุให้แก่ดิน ทำให้ดินมีความอุดมสมบูรณ์ไปด้วยแร่ธาตุ รวมถึงช่วยเปลี่ยนสภาพของดินจากดินเหนียวหรือดินทรายให้เป็นดินร่วนทำให้สะดวกในการไถพรวน ช่วยสงวนรักษาความชุ่มชื้นในดินได้ดีขึ้น ทำให้การถ่ายเทอากาศในดินได้ดี ช่วยลดการใช้ปุ๋ยเคมีลงได้ ทำให้คนกินมีความสุขจากสุขภาพที่ดี และคนปลูกก็ปลอดภัยจากสารเคมี ถือเป็นการ Change for Good และเป็นการสนองแนวพระบรมราโชบายของพระบาทสมเด็จพระเจ้าอยู่หัว ในการทำให้ประเทศชาติมั่นคง ประชาชนมีความสุข แก้ไขในสิ่งผิด สืบสานในพระราชปณิธาน ภายใต้ปรัชญาของเศรษฐกิจพอเพียงอย่างเป็นรูปธรรม เพื่อโลกใบเดียวใบนี้ของเราให้สามารถคงอยู่ได้ต่อไปอย่างยั่งยืน
#WorldSoilDay #วันดินโลก #soilswherefoodbegins #Soils4Nutrition #FAO #SDGs #MOI #กระทรวงมหาดไทย #บำบัดทุกข์บำรุงสุข #SDGsforAll #ChangeforGood #CAST

ที่มา : https://www.thaigov.go.th/news/contents/details/65673