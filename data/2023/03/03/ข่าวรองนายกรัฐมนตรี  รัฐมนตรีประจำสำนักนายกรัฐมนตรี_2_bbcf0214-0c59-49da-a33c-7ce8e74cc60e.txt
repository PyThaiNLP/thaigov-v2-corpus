รัฐบาลไทย-ข่าวทำเนียบรัฐบาล-​​​"อนุชา" ลงพื้นที่ จ.น่าน ย้ำ รัฐบาลห่วงใยประชาชนที่ประสบปัญหาที่อยู่อาศัย ที่ดินทำกิน  ขอให้ทุกคนช่วยกันรักษาให้เป็นมรดกของลูกหลาน อย่าสร้างปัญหาส่งต่อให้ลูกหลานในอนาคต 


วันศุกร์ที่ 3 มีนาคม 2566
03/03/2566
พิมพ์
​​​"อนุชา" ลงพื้นที่ จ.น่าน ย้ำ รัฐบาลห่วงใยประชาชนที่ประสบปัญหาที่อยู่อาศัย ที่ดินทำกิน  ขอให้ทุกคนช่วยกันรักษาให้เป็นมรดกของลูกหลาน อย่าสร้างปัญหาส่งต่อให้ลูกหลานในอนาคต
​"อนุชา" ลงพื้นที่ จ.น่าน ย้ำ รัฐบาลห่วงใยประชาชนที่ประสบปัญหาที่อยู่อาศัย ที่ดินทำกิน  ขอให้ทุกคนช่วยกันรักษาให้เป็นมรดกของลูกหลาน อย่าสร้างปัญหาส่งต่อให้ลูกหลานในอนาคต
วันนี้ (3 มีนาคม 2565) เวลา 14.30 น. นายอนุชา นาคาศัย รัฐมนตรีประจำสำนักนายกรัฐมนตรี นำคณะประกอบด้วย นายธัชชญาณ์ณัช  เจียรธนัทกานนท์  เลขานุการรัฐมนตรีประจำสำนักนายกรัฐมนตรี นายมงคลชัย สมอุดร รองปลัดสำนักนายกรัฐมนตรี นายสุริยน พัชรครุกานนท์ รองผู้อำนวยการสำนักงานคณะกรรมการนโยบายที่ดินแห่งชาติ ลงพื้นที่ตำบลน้ำพาง อ.แม่จริม จ.น่าน เพื่อร่วมประชุมและศึกษาข้อเท็จจริง การดำเนินงาน แก้ปัญหาอุปสรรคในพื้นที่ที่ยื่นคำขอเพื่อจัดให้มีโฉนดชุมชน ของคณะกรรมการแก้ไขปัญหาและศึกษาแนวทางการจัดที่ดินทำกินให้กับชุมชนในรูปแบบโฉนดชุมชนภายใต้คณะกรรมการนโยบายที่ดินแห่งชาติ ที่มีนายอนุชา นาคาศัย รัฐมนตรีประจำสำนักนายกรัฐมนตรี เป็นประธานของคณะทำงานชุดนี้ โดยมี นายวิบูรณ์ แววบัณฑิต ผู้ว่าราชการจังหวัดน่าน ตัวแทนเครือข่ายชุมชนในพื้นที่จังหวัดน่าน เข้าร่วมประชุม
โดยผู้แทนตำบลน้ำพาง ได้เสนอการบริหารจัดการพื้นที่โฉนดชุมชนตำบลน้ำพางต่อที่ประชุมดังนี้
1. ให้มีการรับรองสิทธิชุมชนในการจัดการที่ดินและทรัพยากรในรูปแบบโฉนดชุมชนภายใต้กรอบความร่วมมือทุกภาคส่วนโดยเร่งรัดการออกระเบียบคณะกรรมการนโยบายที่ดินแห่งชาติว่าด้วยหลักเกณฑ์และวิธีการในการดำเนินงานโฉนดชุมชนภายใต้มาตรา 10 (4) พ.ร.บ. คทช. ปี 2562
2. ให้มีนโยบายสนับสนุนยกระดับพื้นที่ต้นแบบ "น้ำพางโมเดล" เพื่อแก้ปัญหาที่ดินทำกินที่อยู่อาศัยและการจัดการทรัพยากรธรรมชาติภายใต้กรอบความร่วมมือทุกภาคส่วนกับขบวนการประชาชนเพื่อสังคมที่เป็นธรรม (ขปส.)
3. พัฒนายกระดับโฉนดชุมชนน้ำพางโมเดลสู่โฉนดชุมชนตำบล หวังให้เป็นพื้นที่ต้นแบบ และเป็นทางออกของการจัดการที่ดินอย่างยั่งยืน
ซึ่งที่ประชุม ได้มอบหมายให้ฝ่ายเลขานุการฯ ศึกษาความเป็นไปได้  รวมทั้ง ให้รวบรวม สรุปข้อเสนอให้ชัดเจน โดยเฉพาะการดำเนินการตามแนวทางของ คทช. เพื่อนำข้อเสนอ ปัญหา ข้อขัดข้องต่างๆ  นำไปเร่งแก้ไขปัญหาให้เกิดผลเป็นรูปธรรมตามแนวทางแก้ไขปัญหาที่เหมาะสม พร้อมทั้ง ให้ คทช. กำหนด ระเบียบ แนวทางการจัดการเกี่ยวกับโฉนดชุมชนฯ ให้ชัดเจน รองรับแนวทางการปฎิบัติ เพื่อให้ชุมชนยึดเป็นแนวทางปฎิบัติต่อไป
รัฐมนตรีประจำสำนักนายกรัฐมนตรี กล่าวย้ำว่ารัฐบาลภายใต้การบริหารงานของ พลเอก ประยุทธ์ จันทร์โอชา นายกรัฐมนตรี มีความห่วงใยประชาชนที่ประสบปัญหาที่อยู่อาศัย ที่ดินทำกิน  ขอให้ทุกคนช่วยกันรักษาให้เป็นมรดกของลูกหลาน อย่าสร้างปัญหาส่งต่อให้ลูกหลานในอนาคต  ปัญหาที่ดิน เป็นปัญหาใหญ่ของประเทศ ต้องอาศัยภาคส่วนต่างๆ ร่วมมือกันแก้ไขปัญหา  ที่ผ่านมารัฐบาลพยายามดำเนินการแก้ไขปัญหามาอย่างต่อเนื่อง ต้องการให้ปัญหาได้รับการแก้ไข ซึ่งการดำเนินการมีทิศทางที่่ดี เกิดผลเป็นรูปธรรมมากขึ้น ยืนยันรัฐบาลมุ่งหวังให้การแก้ไขปัญหาสร้างประโยชน์ต่อประชาชนอย่างยั่งยืน

ที่มา : https://www.thaigov.go.th/news/contents/details/65728