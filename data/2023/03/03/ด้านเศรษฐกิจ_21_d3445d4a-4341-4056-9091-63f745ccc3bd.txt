รัฐบาลไทย-ข่าวทำเนียบรัฐบาล-สำนักงานสลากฯ ยืนยันไม่มีนโยบายรวมชุดสลากดิจิทัล สลากทุกใบผู้ซื้อเป็นผู้เลือกเองในราคา 80 บาท และทุกคนมีสิทธิ์ถูกรางวัลกี่ใบก็ได้


วันศุกร์ที่ 3 มีนาคม 2566
03/03/2566
พิมพ์
สำนักงานสลากฯ ยืนยันไม่มีนโยบายรวมชุดสลากดิจิทัล สลากทุกใบผู้ซื้อเป็นผู้เลือกเองในราคา 80 บาท และทุกคนมีสิทธิ์ถูกรางวัลกี่ใบก็ได้
สำนักงานสลากฯ ยืนยันไม่มีนโยบายรวมชุดสลากดิจิทัลจำหน่ายผ่านแอปพลิเคชันเป๋าตังแต่อย่างใด โดยสลากดิจิทัลทุกใบ ผู้ซื้อเป็นผู้เลือกเองทุกใบ และกรอกหมายเลขเข้าไปในระบบเพื่อทำการค้นหาว่า ณ ขณะนั้น มีเลขสลากใดจำหน่ายอยู่บ้าง
วันนี้ (2 มีนาคม 2566) พันโท หนุน ศันสนาคม ผู้อำนวยการสำนักงานสลากกินแบ่งรัฐบาล เปิดเผยกรณีมีผู้ถูกรางวัลที่ 1 งวดวันที่ 1 มีนาคม 2566 จากการซื้อสลากดิจิทัล รวม 1 คน จำนวน 17 ใบ ว่า สำนักงานสลาก ฯ ขอยืนยัน ไม่มีนโยบายรวมชุดสลากดิจิทัลจำหน่ายผ่านแอปพลิเคชันเป๋าตังแต่อย่างใด โดยสลากดิจิทัลทุกใบ ผู้ซื้อเป็นผู้เลือกเองทุกใบ และกรอกหมายเลขเข้าไปในระบบเพื่อทำการค้นหาว่า ณ ขณะนั้น มีเลขสลากใดจำหน่ายอยู่บ้าง และยืนยันว่าเป็นการซื้อจากตัวแทนจำหน่ายสลากดิจิทัลที่ฝากขายสลากผ่านแอปพลิเคชันเป๋าตังโดยตรงทุกใบ กระจายซื้อจากทุกตัวแทน ไม่ได้ซื้อจากสำนักงานฯ
ผู้อำนวยการสำนักงานสลาก กล่าวเพิ่มเติมว่า สำหรับกรณีล่าสุด ที่มีผู้โชคดีถูกรางวัลที่ 1 ถึง 17 ใบ มีโอกาสเกิดขึ้นได้ เนื่องจาก ปริมาณจำหน่ายสลากดิจิทัลในงวดวันที่ 1 มีนาคม 2566 ในระบบมีกว่า 17 ล้านใบ ในหลักการทุก 1 ล้านใบจะมีรางวัลที่ 1 อยู่ที่ 1 ใบ ดังนั้น งวดดังกล่าวจึงมีสลากที่มีหมายเลขเดียวกันสูงสุดถึง 17 ใบ โดยที่ผ่านมาพบว่าผู้ซื้อมีการเรียนรู้ ปรับตัวในการเลือกซื้อสลากดิจิทัลจากแอปพลิเคชันเป๋าตังเพิ่มขึ้น และแสดงให้เห็นว่าการซื้อสลากดิจิทัลไม่ได้มีขั้นตอนที่ซับซ้อน ผู้ซื้อทุกคน สามารถซื้อสลากได้ทุกหมายเลขในราคา 80 บาท และสามารถซื้อหมายเลขเดียวกันเท่าใดก็ได้ ถ้าในระบบยังคงมีจำหน่าย ไม่มีนโยบายจำกัดจำนวนซื้อ
ทั้งนี้  จากสถิติการจำหน่ายสลากดิจิทัล ผ่านแอปพลิเคชันเป๋าตัง ตั้งแต่งวดวันที่ 16 มิถุนายน 2565 ที่ผ่านมา จนถึงขณะนี้ รวมแล้ว 18 งวด มีปริมาณสลากเริ่มต้น 5 ล้านฉบับ จนถึง 17 ล้านฉบับ ในปัจจุบัน ในแต่ละงวด พบว่ามีจำนวนผู้ถูกรางวัลรางวัลที่ 1 แตกต่างกันไป เช่น งวดวันที่ 16 ธันวาคม 2565 มีรางวัลที่ 16 ใบ มีผู้ถูกรางวัลที่ 1 กระจายกันถึง 13 ราย  สะท้อนให้เห็นว่า หมายเลขสลากใดเป็นที่นิยม มีผู้ต้องการซื้อมาก ก็มีโอกาสที่จะซื้อเลขเดียวกันจำนวนมาก ถ้าสามารถซื้อได้เร็วและในระบบยังมีสลากเหลืออยู่ ซึ่งสลากดิจิทัลจะจำหน่ายวันแรกตั้งแต่เวลา 06.00 น. ในวันถัดไปหลังจากที่มีการออกรางวัลงวดก่อนหน้า“กรณีที่ถูกรางวัลที่ 1 เพียงผู้เดียว 17 ใบ หรือ ถูก 17 คน คนละ 1 ใบ สามารถเป็นไปได้ทั้งหมด เพราะสำนักงานฯ ไม่ได้รวมชุดขาย ทุกหมายเลขสลาก ผู้ซื้อสามารถกรอกค้นหาผ่านแอปพลิเคชันเป๋าตังได้เองทั้งหมด และเลือกซื้อได้เสรี ซึ่งเป็นไปตามวัตถุประสงค์ของสำนักงานฯ ที่ต้องการให้ผู้ซื้อเข้าถึงสลากในราคา 80 บาททุกใบ ขณะเดียวกัน มุ่งเน้นช่วยเหลือผู้ขายที่เป็นตัวแทนสลากดิจิทัล ให้สามารถขายสลากได้สะดวกสบายมากขึ้นอีกด้วย” ผู้อำนวยการสำนักงานสลากระบุ
พันโทหนุน กล่าวว่า เพื่อเป็นการอำนวยความสะดวกให้ผู้ซื้อสลากดิจิทัลทุกราย ในกรณีที่ถูกรางวัล ขณะนี้สามารถตั้งค่ารับเงินรางวัลอัตโนมัติ โดยระบบจะขึ้นเงินรางวัลสลากดิจิทัลทุกใบที่ถูกรางวัล และจะโอนเงินไปยัง G-Wallet หรือบัญชีกรุงไทยที่ตั้งค่าไว้โดยอัตโนมัติ  ซึ่งจะได้รับเงินภายใน 2 ชั่วโมงเท่านั้น โดยมีการหักค่าธรรมเนียมการทำธุรกรรมร้อยละ 1% ของเงินรางวัล ยกเว้นรางวัลที่ 1 ที่ยังคงต้องไปขึ้นเงินรางวัลด้วยตนเอง ที่สำนักงานสลากกินแบ่งรัฐบาล
สำหรับ งวดวันที่ 16 มีนาคม 2566  สำนักงานสลากฯ จะมีสลากดิจิทัล ราคา 80 บาท ที่จำหน่ายผ่านแอปพลิเคชัน เป๋าตัง จำนวน 17,288,500 ใบ เป็นสลากของตัวแทนจำหน่าย 34,577 ราย  เริ่มขายตั้งแต่ วันที่ 2 มีนาคม 2566 เป็นต้นไป ระหว่างเวลา 06.00 น. - 23.00 น. หรือจนกว่าสลากจะหมด

ที่มา : https://www.thaigov.go.th/news/contents/details/65682