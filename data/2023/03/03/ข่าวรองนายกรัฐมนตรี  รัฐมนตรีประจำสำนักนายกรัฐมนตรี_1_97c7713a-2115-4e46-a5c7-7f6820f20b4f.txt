รัฐบาลไทย-ข่าวทำเนียบรัฐบาล-รองนายกฯ พลเอก ประวิตรฯ ดันงบประมาณและสร้างคนรุ่นใหม่ กลับบ้านเกิดร่วมสร้างและพัฒนาเมืองอัจฉริยะ มุ่งความยั่งยืน


วันศุกร์ที่ 3 มีนาคม 2566
03/03/2566
พิมพ์
รองนายกฯ พลเอก ประวิตรฯ ดันงบประมาณและสร้างคนรุ่นใหม่ กลับบ้านเกิดร่วมสร้างและพัฒนาเมืองอัจฉริยะ มุ่งความยั่งยืน
รองนายกฯ พลเอก ประวิตรฯ ดันงบประมาณและสร้างคนรุ่นใหม่ กลับบ้านเกิดร่วมสร้างและพัฒนาเมืองอัจฉริยะ มุ่งความยั่งยืน
วันนี้ (วันที่ 3 มีนาคม 2566) เวลา 10.00 น. ณ มูลนิธิอนุรักษ์ป่ารอยต่อ 5 จังหวัด พลเอก ประวิตร วงษ์สุวรรณ รองนายกรัฐมนตรี เป็นประธานในประชุมคณะกรรมการขับเคลื่อนเมืองอัจฉริยะ ผ่านระบบ VTC เพื่อเร่งขับเคลื่อนกลไกส่งเสริมการพัฒนาเมืองด้วยเทคโนโลยี
โดยที่ประชุม เห็นชอบ กรอบคำของบประมาณปี 2567 ตามหมุดหมายที่ 8 เพื่อให้ประเทศไทย มีพื้นที่และเมืองอัจฉริยะ ( Smart City ) ที่น่าอยู่ปลอดภัย และเติบโตอย่างยั่งยืนจำนวน 53 โครงการจาก 30 จังหวัด และ 11 กลุ่ม จังหวัด โดยให้สำนักงานส่งเสริมเศรษฐกิจดิจิทัล สำนักงานสภาพัฒนาการเศรษฐกิจและสังคมแห่งชาติ และสำนักงบประมาณ ร่วมพิจารณากลั่นกรองโครงการโดยมุ่งเป้าหมาย  พร้อมทั้งเห็นชอบ โครงการทูตเยาวชนพัฒนาเมือง เพื่อส่งเสริมสายอาชีพใหม่ในการพัฒนาเมืองอัจฉริยะในภูมิภาค โดยเป็นการสร้างโอกาสและความต่อเนื่องให้เกิดสายอาชีพ “นักดิจิทัลพัฒนาเมือง” ในหน่วยงานตัวแทนเมือง 200 คน และ นักศึกษาจบใหม่ 200 คน เพื่อกลับไปพัฒนาพื้นที่เป้าหมายที่เป็นบ้านเกิด
พลเอก ประวิตร ฯ กล่าวขอบคุณทุกหน่วยงาน ที่ร่วมผลักดันเมืองที่พัฒนาเมืองอัจฉริยะ แล้วกว่า 30 เมือง ตลอด 2 ปี ที่ผ่านมา โดยย้ำขอให้มองอนาคตของเมืองสมัยใหม่ที่เชื่อมโยงและสามารถตอบสนองความต้องการชุมชนมากขึ้น มุ่งการบริการและการสร้างความปลอดภัยที่ยั่งยืน ซึ่งการสร้างและเปิดโอกาสคนรุ่นใหม่ ร่วมพัฒนาเมืองอัจฉริยะเป็นเรื่องสำคัญยิ่ง พร้อมทั้งขอให้เร่งขยายและส่งเสริมให้เยาวชนคนรุ่นใหม่ มีส่วนร่วมพัฒนาและผลักดันเมืองอัจฉริยะบ้านเกิดที่เป็นเป้าหมายให้มากขึ้นอย่างมีพัฒนาการ ควบคู่ไปกับการพัฒนาโครงสร้างพื้นฐานและการสร้างความเข้าใจกับประชาชน เพื่อให้สามารถปรับตัวและใช้ประโยชน์กับพัฒนาการเมืองที่เปลี่ยนไปอย่างรวดเร็ว

ที่มา : https://www.thaigov.go.th/news/contents/details/65692