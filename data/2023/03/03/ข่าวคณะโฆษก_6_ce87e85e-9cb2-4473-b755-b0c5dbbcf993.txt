รัฐบาลไทย-ข่าวทำเนียบรัฐบาล-​รัฐบาลเปิดตัว e-book “คู่มือเส้นทางท่องเที่ยวที่เป็นมิตรต่อมุสลิม และการท่องเที่ยวเชิงอาหาร” ส่งเสริมการท่องเที่ยว 14 จังหวัดภาคใต้ เชื่อมโยงมาเลเซีย อินโดนีเซีย สิงคโปร์ 


วันพฤหัสบดีที่ 2 มีนาคม 2566
02/03/2566
พิมพ์
​รัฐบาลเปิดตัว e-book “คู่มือเส้นทางท่องเที่ยวที่เป็นมิตรต่อมุสลิม และการท่องเที่ยวเชิงอาหาร” ส่งเสริมการท่องเที่ยว 14 จังหวัดภาคใต้ เชื่อมโยงมาเลเซีย อินโดนีเซีย สิงคโปร์
​รัฐบาลเปิดตัว e-book “คู่มือเส้นทางท่องเที่ยวที่เป็นมิตรต่อมุสลิม และการท่องเที่ยวเชิงอาหาร” ส่งเสริมการท่องเที่ยว 14 จังหวัดภาคใต้ เชื่อมโยงมาเลเซีย อินโดนีเซีย สิงคโปร์
วันที่ 2 มีนาคม 2566 นางสาวรัชดา ธนาดิเรก รองโฆษกประจำสำนักนายกรัฐมนตรี เปิดเผยว่า รัฐบาลพร้อมให้การสนับสนุนและผลักดันภาคธุรกิจการท่องเที่ยว โดยเฉพาะตลาดกลุ่มนักท่องเที่ยวอิสลามทั่วโลกที่กำลังเติบโต และเป็นกลุ่มที่มีกำลังใช้จ่ายสูง ให้เดินทางมาท่องเที่ยวในประเทศไทย เพื่อสร้างรายได้เข้าสู่ประเทศ รัฐบาลโดยกรมการท่องเที่ยว กระทรวงการท่องเที่ยวและกีฬาได้เปิดตัวคู่มือเส้นทางท่องเที่ยว “ Muslim Friendly & Gastronomy Tourism Routes” หรือ คู่มือเส้นทางท่องเที่ยวเพื่อส่งเสริมการท่องเที่ยวที่เป็นมิตรต่อมุสลิมและการท่องเที่ยวเชิงอาหาร เพื่อเป็นอีกทางเลือกสำหรับนักท่องเที่ยวที่แสวงหาการท่องเที่ยวในรูปแบบใหม่ อีกทั้ง ยังช่วยกระตุ้นเศรษฐกิจและกระจายรายได้ตลอดเส้นทางการท่องเที่ยวใน 14 จังหวัดภาคใต้
นางสาวรัชดา กล่าวว่า คู่มือเส้นทางท่องเที่ยว  Muslim Friendly & Gastronomy Tourism Routes นี้ เป็นการออกแบบเส้นทางท่องเที่ยวในพื้นที่ 14 จังหวัดภาคใต้ของประเทศไทย เชื่อมโยงกับ 3 ประเทศเพื่อนบ้าน คือ มาเลเซีย สิงคโปร์ และเกาะบาตัม อินโดนีเซีย โดยมี 2 เส้นทางท่องเที่ยว คือ  1. เส้นทางท่องเที่ยวที่เป็นมิตรต่อมุสลิม (Muslim Friendly Tourism Route) เป็นการนำเสนอสถานที่ที่เหมาะสมกับนักท่องเที่ยวชาวมุสลิม โดยไม่ขัดต่อหลักศาสนา อีกทั้งนักท่องเที่ยวทั่วไปก็สามารถแวะได้เพื่อสัมผัสวัฒนธรรมอาหารและกิจกรรมต่าง ๆ ของชาวมุสลิม และ 2. เส้นทางท่องเที่ยวเชิงอาหาร (Gastronomy Tourism Route) เส้นทางนี้นอกจากจะนำเสนอแหล่งท่องเที่ยวทั่วไปแล้ว ยังนำเสนอร้านอาหารท้องถิ่นและเป็นที่นิยมของแต่ละแห่ง ซึ่งถือเป็นปัจจัยที่สำคัญในการท่องเที่ยว โดยนักท่องเที่ยวจะได้สัมผัสวัฒนธรรมของคนท้องถิ่นผ่านอาหารในแต่ละมื้ออย่างเต็มอิ่ม
นอกจากนี้ ภายในเล่มยังมีข้อมูลท่องเที่ยวที่สำคัญ อาทิ แหล่งท่องเที่ยวและร้านอาหาร  14 จังหวัดภาคใต้ เส้นทางเชื่อมโยง 3 ประเทศเพื่อนบ้าน ขั้นตอนการขอ VISA การนำรถเข้าและออกของแต่ละประเทศ ประโยคที่จำเป็นเมื่อไปต่างประเทศ เป็นต้น
“การท่องเที่ยวฮาลาล หรือการท่องเที่ยวแบบอิสลาม หรือ “การท่องเที่ยวที่เป็นมิตรต่อชาวมุสลิม : Muslim Friendly ” เป็นแนวคิดใหม่ในอุตสาหกรรมการท่องเที่ยวที่เป็นการเสริมสร้างการเติบโตทางเศรษฐกิจ เน้นกลุ่มนักท่องเที่ยวใหม่ ซึ่งจะขยายผลถึงการขยายตลาดสินค้าฮาลาลอื่นๆด้วย นำไปสู่การขับเคลื่อนสู่เป้าหมายการพัฒนาเศรษฐกิจท้องถิ่นอย่างยั่งยืน" นางสาวรัชดา ย้ำ

ที่มา : https://www.thaigov.go.th/news/contents/details/65643