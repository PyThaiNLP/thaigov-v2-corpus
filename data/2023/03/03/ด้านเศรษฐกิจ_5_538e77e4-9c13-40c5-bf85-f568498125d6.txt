รัฐบาลไทย-ข่าวทำเนียบรัฐบาล-ผู้ตรวจวีระกิตติ์ฯ ตรวจราชการภาคใต้ พร้อมรับฟังข้อคิดเห็น ข้อเสนอแนะในการพัฒนาอุตสาหกรรมและบูรณาการการทำงานในพื้นที่


วันพฤหัสบดีที่ 2 มีนาคม 2566
02/03/2566
พิมพ์
ผู้ตรวจวีระกิตติ์ฯ ตรวจราชการภาคใต้ พร้อมรับฟังข้อคิดเห็น ข้อเสนอแนะในการพัฒนาอุตสาหกรรมและบูรณาการการทำงานในพื้นที่
ผู้ตรวจราชการตรวจราชการภาคใต้ พร้อมรับฟังข้อคิดเห็น ข้อเสนอแนะในการพัฒนาอุตสาหกรรมและบูรณาการการทำงานในพื้นที่จากตัวแทนภาคเอกชนและหน่วยงานที่เกี่ยวข้อง
เมื่อวันที่ 28 กุมภาพันธ์ 2566 นายวีระกิตติ์ รันทกิจธนวิชญ์  ผู้ตรวจราชการกระทรวงอุตสาหกรรม ลงพื้นที่นราธิวาส  ตรวจราชการประจำปีงบประมาณ พ.ศ.2566 รอบที่ 1 โดยมี นายโดม ถนอมบูรณ์ อุตสาหกรรมจังหวัดนราธิวาสและเจ้าหน้าที่เข้าร่วม โดยผู้ตรวจฯ  ได้ชี้แจงนโยบายและแผนการตรวจราชการ และเน้นย้ำให้เจ้าหน้าที่ทุกคนดำเนินงานตามนโยบาย MIND ของกระทรวงอุตสาหกรรม ทั้ง 4 มิติ ได้แก่ 1.ความสำเร็จของธุรกิจ 2.การดูแลชุมชนและสังคม 3.สิ่งแวดล้อม และ 4.การกระจายรายได้ให้กับชุมชน ให้มีประสิทธิภาพและเกิดผลสัมฤทธิ์ให้เห็นเป็นรูปธรรม ตามแนวคิด "ใช้ หัว และ ใจ ปั้นอุตสาหกรรมคู่ชุมชน"
ทั้งนี้ ผู้ตรวจวีระกิตติ์ฯ ได้ขอบคุณและให้กำลังใจเจ้าหน้าที่ทุกท่านในการปฏิบัติงาน และได้มอบนโยบายและข้อเสนอแนะ อาทิ  เน้นย้ำการตรวจกำกับดูแลสถานประกอบกิจการโรงงานให้ได้ 100%
การขออนุญาตและการรายงานการจัดการของเสีย (สก.1,2,3) ให้เป็นไปตามที่กฎหมายกำหนด เร่งรัดการส่งเสริมโรงงานให้ได้การรับรองอุตสาหกรรมสีเขียวที่เป็นไปตามเป้าหมายที่ 80% การประชาสัมพันธ์การแจ้งข้อมูลการประกอบกิจการโรงงานรายเดือน (รง.8) และรายปี (รง.9) ตามกฎหมาย ตามแบบ Single Form  เน้นย้ำการเบิกจ่ายงบประมาณให้เป็นไปตามมาตรการเร่งรัดการเบิกจ่ายงบประมาณ ตามมติ ครม. การดำเนินงานการประเมินคุณธรรมและความโปร่งใสในการดำเนินงานภาครัฐ (ITA) โดยให้มีคะแนนที่เพิ่มขึ้นจากปีที่ผ่านมา  ดำเนินงานเกี่ยวกับโครงการต่างๆ ที่ได้รับงบประมาณให้เป็นไปตามเป้าหมายที่กำหนดไว้
นอกจากนี้ ยังได้พบปะและรับฟังข้อคิดเห็น ข้อเสนอแนะ ในการพัฒนาอุตสาหกรรมและบูรณาการการทำงานในพื้นที่จากตัวแทนภาคเอกชนและหน่วยงานต่างๆ ที่อยู่ภายใต้กระทรวงอุตสาหกรรม อาทิ ประธานสภาอุตสาหกรรมจังหวัดนราธิวาส ประธานหอการค้าจังหวัดนราธิวาส และธนาคารพัฒนาวิสาหกิจขนาดกลางและขนาดย่อมแห่งประเทศไทย สาขาจังหวัดนราธิวาส

ที่มา : https://www.thaigov.go.th/news/contents/details/65637