รัฐบาลไทย-ข่าวทำเนียบรัฐบาล-จีนพร้อมผลักดันความร่วมมือเพื่อพัฒนาระบบรางไทย


วันศุกร์ที่ 3 มีนาคม 2566
จีนพร้อมผลักดันความร่วมมือเพื่อพัฒนาระบบรางไทย
จีนพร้อมผลักดันความร่วมมือเพื่อพัฒนาระบบรางไทย
รศ.ดร. พาสิทธิ์ หล่อธีรพงศ์ รองปลัดกระทรวงการอุดมศึกษา วิทยาศาสตร์ วิจัยและนวัตกรรม (อว.) พร้อมด้วย ศ. (วิจัย) ดร. ชุติมา เอี่ยมโชติชวลิต ผู้ว่าการสถาบันวิจัยวิทยาศาสตร์และเทคโนโลยีแห่งประเทศไทย (วว.) และผู้บริหารระดับสูงของกระทรวง อว. ได้ร่วมหารือกับ Mr. Jiang Hui, Chairman of China Academy of Railway Sciences (CARS) สาธารณรัฐประชาชนจีน เมื่อวันที่ ๑๐ กุมภาพันธ์ ๒๕๖๖ เพื่อพัฒนาต่อยอดความร่วมมือด้านระบบราง ทั้งการวิจัยพัฒนา และการพัฒนาบุคลากร
ในการนี้ ดร.พาสิทธิ์ รอง ปอว. กล่าวว่า เป็นโอกาสอันดีที่คณะผู้บริหาร อว. ได้เข้าเยี่ยมชมโรงงานต้นแบบระบบรางของรถไฟความเร็วสูง และศูนย์ทดสอบระบบรางของ CARS โดยประเทศไทยให้ความสำคัญกับการลงทุนและการพัฒนาโครงสร้างพื้นฐานระบบรางอย่างต่อเนื่อง ไม่ว่าจะเป็นโครงการการพัฒนาระบบรถไฟฟ้ารอบพื้นที่ กทม. โครงการรถไฟรางคู่และโครงการรถไฟความเร็วสูง ความร่วมมือที่ได้จากการหารือในครั้งนี้จะนำไปสู่การพัฒนาองค์ความรู้ การวิจัย และบุคลากรด้านระบบรางของไทย ให้สามารถพัฒนาระบบรางของไทยให้มีค่าใช้จ่ายลดลงในขณะที่มีประสิทธิภาพของระบบรางที่ดีขึ้น ทั้งนี้ วว. ซึ่งเป็นหน่วยงานวิจัยด้านระบบรางที่มีความโดดเด่นของไทยจะมีโอกาสได้แลกเปลี่ยน เรียนรู้ การพัฒนาเทคโนโลยีการสร้างและ การพัฒนาระบบรางร่วมกับ CARS ผ่านการแลกเปลี่ยนนักวิจัยและบุคลากร และการพัฒนาหลักสูตรการเรียนรู้เพื่อขยายผลการพัฒนาระบบรางของไทยให้มีความก้าวหน้าทัดเทียมกับระบบรางของจีน
ด้าน ดร. ชุติมา ผู้ว่าการ วว. เสนอขอรับการสนับสนุนเพื่อการร่วมวิจัยในการพัฒนาเทคโนโลยีระบบจ่ายไฟฟ้าเหนือหัวรถจักร หรือ Overhead Catenary System: OCS ซึ่งเป็นเทคโนโลยีเดียวกับที่ CARS ได้วิจัยพัฒนาและประยุกต์ใช้จริงแล้ว ในปัจจุบัน ความร่วมมือดังกล่าวกับ CARS จะทำให้ไทยสามารถเปลี่ยนระบบหัวจักรรถไฟจากระบบดีเซลเป็นระบบไฟฟ้าซึ่งมีประสิทธิภาพสูงขึ้นและเป็นมิตรต่อสิ่งแวดล้อมมากขึ้น นอกจากนั้น การรับการถ่ายทอดเทคโนโลยีและการพัฒนาบุคลากรสำหรับระบบดังกล่าวจากจีนจะช่วยผลักดันให้ไทยเป็นศูนย์กลางด้านการวิจัยพัฒนา และการผลิตระบบหัวจักรไฟฟ้าของกลุ่มประเทศอาเซียนในอนาคต นอกจากนี้ ฝ่ายจีนได้กล่าวถึงความสำคัญของความร่วมมือกับประเทศไทย ซึ่งมีความสัมพันธ์อันดีกับประเทศจีนมาอย่างยาวนาน พร้อมเน้นย้ำถึงแนวทางการพัฒนากำลังคนของจีนซึ่งยึดหลักการที่ว่า “คนเป็นผู้พัฒนาเทคโนโลยี” ดังนั้น การพัฒนาด้านกำลังคนจึงเป็นสิ่งสำคัญ
ทั้งนี้ CARS มีหน่วยงานเฉพาะเพื่อการพัฒนาบุคลากรด้านระบบราง และพร้อมถ่ายทอดความเชี่ยวชาญในการฝึกอบรมบุคลากรให้แก่ฝ่ายไทย โดยยินดีต้อนรับบุคลากรวิจัยของไทยให้มาฝึกอบรมที่ประเทศจีน การหารือในครั้งนี้ถือเป็นจุดเริ่มต้นที่ดีที่ทั้งสองฝ่ายจะได้ทำงานร่วมกันอย่างต่อเนื่องเพื่อพัฒนาความสัมพันธ์ที่ดี ของทั้งสองประเทศต่อไป

ที่มา : https://www.thaigov.go.th/news/contents/details/65715