รัฐบาลไทย-ข่าวทำเนียบรัฐบาล-รองปลัดกระทรวงเกษตรและสหกรณ์เข้าร่วมการประชุมคณะอนุกรรมการอำนวยการด้านการบริหารจัดการทรัพยากรน้ำ ครั้งที่ 1/2566 ผ่านสื่ออิเล็กทรอนิกส์


วันพฤหัสบดีที่ 2 มีนาคม 2566
รองปลัดกระทรวงเกษตรและสหกรณ์เข้าร่วมการประชุมคณะอนุกรรมการอำนวยการด้านการบริหารจัดการทรัพยากรน้ำ ครั้งที่ 1/2566 ผ่านสื่ออิเล็กทรอนิกส์
รองปลัดกระทรวงเกษตรและสหกรณ์เข้าร่วมการประชุมคณะอนุกรรมการอำนวยการด้านการบริหารจัดการทรัพยากรน้ำ ครั้งที่ 1/2566 ผ่านสื่ออิเล็กทรอนิกส์
วันพฤหัสบดีที่ 2 มีนาคม พ.ศ.2566 เวลา 10.45 น. นายเศรษฐเกียรติ กระจ่างวงษ์ รองปลัดกระทรวงเกษตรและสหกรณ์ ได้รับมอบหมายจากปลัดกระทรวงเกษตรและสหกรณ์ เข้าร่วมการประชุมคณะอนุกรรมการอำนวยการด้านการบริหารจัดการทรัพยากรน้ำ ครั้งที่ 1/2566 โดยมีพลเอกประวิตร วงษ์สุวรรณ รองนายกรัฐมนตรี เป็นประธานในการประชุม ผ่านสื่ออิเล็กทรอนิกส์
การประชุมดังกล่าวเพื่อรับทราบประเด็นสำคัญที่เกี่ยวข้องกับการบริหารจัดการทรัพยากรน้ำ ได้แก่ 1) ผลการดำเนินงานโครงการแก้ไขปัญหาอุทกภัยระยะเร่งด่วนในพื้นที่ลุ่มน้ำเจ้าพระยาใหญ่ 2) ผลการดำเนินการตามมาตรการรับมือฤดูฝน ปี 2565 และสรุปผลการถอดบทเรียนการบริหารจัดการทรัพยากรน้ำ ฤดูฝน ปี 2565 3) ความก้าวหน้าการดำเนินการตามมาตรการรองรับฤดูแล้ง ปี 2565/2566 4) การปรับปรุงเพิ่มเติมอนุกรรมการภายใต้คณะกรรมการทรัพยากรน้ำแห่งชาติ ตามคำสั่งคณะกรรมการทรัพยากรน้ำแห่งชาติที่ 4/2566 ลงวันที่ 25 มกราคม 2566 เรื่อง เพิ่มอนุกรรมการในคณะอนุกรรมการอำนวยการด้านการบริหารจัดการทรัพยากรน้ำ และ 5) การรายงานสภาพอากาศ สถานการณ์น้ำปัจจุบัน และการคาดการณ์สถานการณ์น้ำในอนาคต นอกจากนี้ ที่ประชุมได้ร่วมพิจารณาให้ความเห็นชอบ (ร่าง) มาตรการรับมือฤดูฝน ปี 2566 และแผนป้องกันและแก้ไขภาวะน้ำท่วม ปี 2566 โดยเห็นควรให้เสนอคณะกรรมการทรัพยากรน้ำแห่งชาติพิจารณาต่อไป และเห็นควรมอบหมายให้หน่วยงานที่เกี่ยวข้อง จัดทำแผนปฏิบัติการให้สอดคล้องกับมาตรการอย่างเคร่งครัด
ทั้งนี้ ท่านประธานได้เน้นย้ำให้หน่วยงานที่เกี่ยวข้องพิจารณาดำเนินโครงการ/กิจกรรมในด้านการบริหารจัดการทรัพยากรน้ำให้เกิดประสิทธิภาพสูงสุด โดยเน้นความมั่นคงและผลประโยชน์ของประชาชนเป็นสำคัญ พร้อมทั้งได้ให้แนวคิดในการซ่อมแซมระบบประปาของประเทศและการสร้างพื้นที่กักเก็บน้ำเพื่อสำรองน้ำไว้ใช้ในช่วงฤดูแล้งต่อไป

ที่มา : https://www.thaigov.go.th/news/contents/details/65666