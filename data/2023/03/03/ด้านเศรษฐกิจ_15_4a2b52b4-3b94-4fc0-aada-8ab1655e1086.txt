รัฐบาลไทย-ข่าวทำเนียบรัฐบาล-รองปลัดกระทรวงเกษตรและสหกรณ์เข้าร่วมการประชุมคณะกรรมการแม่น้ำโขงแห่งชาติไทย ครั้งที่ 1/2566 


วันพฤหัสบดีที่ 2 มีนาคม 2566
รองปลัดกระทรวงเกษตรและสหกรณ์เข้าร่วมการประชุมคณะกรรมการแม่น้ำโขงแห่งชาติไทย ครั้งที่ 1/2566
รองปลัดกระทรวงเกษตรและสหกรณ์เข้าร่วมการประชุมคณะกรรมการแม่น้ำโขงแห่งชาติไทย ครั้งที่ 1/2566 ผ่านสื่ออิเล็กทรอนิกส์
วันพฤหัสบดีที่ 2 มีนาคม พ.ศ.2566 เวลา 09.30 น. นายเศรษฐเกียรติ กระจ่างวงษ์ รองปลัดกระทรวงเกษตรและสหกรณ์ ได้รับมอบหมายจากปลัดกระทรวงเกษตรและสหกรณ์ เข้าร่วมการประชุมคณะกรรมการแม่น้ำโขงแห่งชาติไทย ครั้งที่ 1/2566 โดยมีพลเอกประวิตร วงษ์สุวรรณ รองนายกรัฐมนตรี เป็นประธานในการประชุม ผ่านสื่ออิเล็กทรอนิกส์
การประชุมดังกล่าว เพื่อรับทราบความคืบหน้ากระบวนการปรึกษาหารือล่วงหน้าภายใต้ระเบียบปฏิบัติคณะกรรมาธิการแม่น้ำโขง เรื่อง การแจ้ง การปรึกษาหารือล่วงหน้า และข้อตกลงโครงการไฟฟ้าพลังน้ำเขื่อนสานะคาม สปป.ลาว รับทราบการเตรียมการสำหรับการประชุมสุดยอดผู้นำลุ่มน้ำโขงตอนล่าง ครั้งที่ 4 และการประชุมที่เกี่ยวข้อง โครงการจัดตั้งกองทุนแม่โขง (Mekong Fund) แผนปฏิบัติการร่วม (Joint Action Plan: JAP) ของโครงการไฟฟ้าพลังน้ำเขื่อนปากแบง และโครงการไฟฟ้าพลังน้ำเขื่อนปากลาย และได้ร่วมกันพิจารณาร่างปฏิญญาเวียงจันทน์ ค.ศ. 2023 ร่างถ้อยแถลงสำหรับนายกรัฐมนตรีในการประชุมสุดยอดผู้นำลุ่มน้ำโขงตอนล่าง ครั้งที่ 4 และร่างประเด็นสำหรับการหารือในการประชุมอย่างไม่เป็นทางการ (Pime Ministers Retreat)
ทั้งนี้ ท่านประธานได้เน้นย้ำให้หน่วยงานที่เกี่ยวข้องพิจารณาดำเนินโครงการ/กิจกรรมภายใต้คณะกรรมการแม่น้ำโขงแห่งชาติไทย อย่างรอบคอบและแม่นยำ โดยเฉพาะอย่างยิ่งประเด็นการดำเนินโครงการไฟฟ้าพลังน้ำเขื่อนสานะคาม สปป.ลาว และโครงการจัดตั้งกองทุนแม่โขง (Mekong Fund) เพื่อรักษาผลประโยชน์สูงสุดของประเทศเป็นสำคัญ

ที่มา : https://www.thaigov.go.th/news/contents/details/65661