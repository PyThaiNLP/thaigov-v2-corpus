รัฐบาลไทย-ข่าวทำเนียบรัฐบาล-​ปฏิบัติการฝนหลวงพร้อมแก้ปัญหา PM2.5 “เชียงใหม่-แม่สอด” สภาพอากาศเป็นอุปสรรค


วันศุกร์ที่ 3 มีนาคม 2566
03/03/2566
พิมพ์
​ปฏิบัติการฝนหลวงพร้อมแก้ปัญหา PM2.5 “เชียงใหม่-แม่สอด” สภาพอากาศเป็นอุปสรรค
​ปฏิบัติการฝนหลวงพร้อมแก้ปัญหา PM2.5 “เชียงใหม่-แม่สอด” สภาพอากาศเป็นอุปสรรค
วันที่ 3 มีนาคม 2566 นางสาวรัชดา ธนาดิเรก รองโฆษกประจำสำนักนายกรัฐมนตรี เปิดเผยว่า นายเฉลิมชัย ศรีอ่อน รัฐมนตรีว่าการกระทรวงเกษตรและสหกรณ์ ได้ติดตามความพร้อมของหน่วยปฏิบัติการฝนหลวง ใน 5 ภูมิภาค จำนวน 7 ศูนย์ เพื่อเข้าแก้ปัญหาฝุ่นละอองขนาดเล็ก (PM2.5) ที่มีค่าเกินมาตรฐาน รวมถึงเข้าช่วยเหลือพื้นที่การเกษตรที่ประสบภัยแล้ง สร้างความชุ่มชื้นให้กับป่าไม้ การป้องกันการเกิดไฟป่าและบรรเทาปัญหาหมอกควัน ซึ่งทุกหน่วยมีความพร้อมขั้นสูงสุด และสามารถออกปฏิบัติการในทุกโอกาสเมื่อสภาพอากาศเหมาะสม
อย่างเมื่อ 1 มี.ค. ที่ผ่านมา ทางกรมฝนหลวงและการบินเกษตร ได้รับเรื่องขอรับบริการจากพื้นที่ภาคเหนือ จังหวัดกําแพงเพชร ตาก ลําปาง อุตรดิตถ์ เชียงใหม่ และภาคตะวันออก จังหวัดฉะเชิงเทรา และระยอง แต่เจ้าหน้าที่ไม่สามารถออกปฏิบัติการได้ เนื่องจากสภาพอากาศไม่เหมาะสม เช่น ความชื้นสัมพัทธ์เฉลี่ยระดับปฏิบัติการมีค่าต่ํากว่า 60% อากาศมีเสถียรภาพส่งผลให้เมฆไม่ก่อตัวในพื้นที่เป้าหมาย หรือกลุ่มเมฆในพื้นที่เป้าหมายไม่เข้าเงื่อนไขการปฏิบัติการ
นางสาวรัชดา กล่าวด้วยว่า นายเฉลิมชัยฯ ได้มอบกรอบแนวทางการปฏิบัติการฝนหลวงให้มีความยืดหยุ่น ปรับเปลี่ยนตามสถานการณ์ของสภาพอากาศและความต้องการน้ำในแต่ละพื้นที่ของประเทศ เพื่อตอบโจทย์ความเดือดร้อนของประชาชน โดยมีอากาศยานทั้งหมด 30 ลำ ประกอบด้วย อากาศยานของกรมฝนหลวงและการบินเกษตร จำนวน 24 ลำ และอากาศยานของกองทัพอากาศ จำนวน 6 ลำ ทั้งนี้ นอกจากการแก้ปัญหาฝุ่นPM2.5 และหมอกควัน การปฏิบัติการของกรมฯยังครอบคลุมการเติมน้ำต้นทุนให้กับอ่างเก็บน้ำและเขื่อนต่าง ๆ ของประเทศ โดยเริ่มดำเนินการไปแล้วตั้งแต่วันที่ 1 มีนาคม จนถึงวันที่ 30 กันยายน 2566 ซึ่งประชาชนสามารถแจ้งข้อมูลและขอฝนหลวงได้ที่หมายเลขโทรศัพท์ 02-109-5100 ต่อ 410 หรือช่องทางเพจ Facebook กรมฝนหลวงและการบินเกษตร, Instagram, Tiktok, Twitter : @drraa_pr และศูนย์ปฏิบัติการฝนหลวงทั้ง 7 ศูนย์ทั่วประเทศ

ที่มา : https://www.thaigov.go.th/news/contents/details/65680