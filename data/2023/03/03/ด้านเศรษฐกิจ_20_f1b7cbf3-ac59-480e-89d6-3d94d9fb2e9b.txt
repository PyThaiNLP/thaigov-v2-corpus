รัฐบาลไทย-ข่าวทำเนียบรัฐบาล-กรมการขนส่งทางราง ลงพื้นที่จังหวัดระยอง - จันทบุรี กำกับติดตามความพร้อมการส่งออกทุเรียนในฤดูกาลของผลิตจากภาคตะวันออกไปยังสาธารณะรัฐประชาชนจีน ผ่านรถไฟไทย - ลาว - จีน


วันศุกร์ที่ 3 มีนาคม 2566
กรมการขนส่งทางราง ลงพื้นที่จังหวัดระยอง - จันทบุรี กำกับติดตามความพร้อมการส่งออกทุเรียนในฤดูกาลของผลิตจากภาคตะวันออกไปยังสาธารณะรัฐประชาชนจีน ผ่านรถไฟไทย - ลาว - จีน
...
วันที่ 2 มี.ค. 66 ที่ผ่านมา นายอธิภู จิตรานุเคราะห์ รองอธิบดีกรมการขนส่งทางราง กระทรวงคมนาคม พร้อมคณะตรวจเยี่ยมจากกรมการขนส่งทางราง และสถาบันวิจัยและพัฒนาเทคโนโลยีระบบราง (สทร.) ลงพื้นที่ร่วมกับนายพิทวัฒน์ อ่อนทองหลาง ผู้อำนวยการสำนักวิจัยและพัฒนาการเกษตรเขตที่ 6 เพื่อกำกับติดตามเตรียมความพร้อมการขนส่งออกทุเรียนภาคตะวันออกผ่านระบบรางไปยังจีนในฤดูกาลของการผลิตปี 2566
​ปัจจุบันการส่งออกทุเรียนจากภาคตะวันออกไปยังประเทศจีน ผู้ประกอบการขนส่งสินค้ามีทางเลือกในการใช้เส้นทางการขนส่งหลากหลายรูปแบบ ประกบด้วย 1. ทางถนน 2 เส้นทาง คือ ผ่านด่านศุลกากรเชียงของ จังหวัดเชียงราย ผ่าน สปป.ลาว ไปยังนครคุนหมิง หรือ ผ่านด่านศุลกากรมุกดาหาร/นครพนมไปยัง สปป. ลาว เวียดนาม ที่ปลายทางนครหนานหนิงและนครกวางโจว 2. ทางรถไฟ จากสถานีรถไฟมาบตาพุด จังหวัดระยอง ไปยังด่านศุลกากรหนองคาย ผ่าน Dry Port ท่านาแล้ง เวียงจันทน์ สปป.ลาว ไปยังนครคุนหมิงหรือแยกไปนครกว่างโจว 3. ทางเรือ ผ่านท่าเรือแหลมฉบังไปยังท่าเรือชายฝั่งทะเลที่สำคัญของจีน 4. ทางอากาศ ผ่านทางอากาศยานสุวรรณภูมิ
การลงพื้นที่คราวนี้ เพื่อเตรียมความพร้อมสำหรับการขนส่งทุเรียนในภาคตะวันออกตั้งแต่ต้นทางจนถึงปลายทาง ซึ่งคาดว่าการขนส่งทุเรียนของภาคตะวันออกในฤดูกาลนี้ (มีนาคม - กรกฎาคม) 700,000 - 800,000 ตัน จะเป็นไปอย่างมีประสิทธิภาพยิ่งขึ้น โดยมีการตั้งเป้าหมายเพิ่มการขนส่งทุเรียนผ่านระบบรางในฤดูกาลนี้ถึงประมาณ 3,000 ตู้/เดือน ซึ่งภาครัฐและเอกชนได้มีความร่วมมือกันอย่างใกล้ชิด อาทิ
1. สำนักวิจัยและพัฒนาการเกษตรเขตที่ 6 ได้ระดมผู้ตรวจรับรองสินค้าเกษตรจากทั่วประเทศเป็นกรณีพิเศษถึง 60 นาย เพื่อให้การตรวจรับรองทุเรียนในฤดูการนี้เป็นไปด้วยความรวดเร็วโดยยังคงรักษามาตรฐานไว้ รวมถึงใช้ Seal Lock เพื่อลดขั้นตอนการตรวจปล่อยสินค้าที่ด่านชายแดน และใช้ระบบสารสนเทศให้บริการและออกใบรับรองทางอิเล็กทรอนิกส์
2. ผู้รับขนส่งสินค้าและการรถไฟแห่งประเทศไทยได้มีความร่วมมือนำร่อง เพื่อรับรองความพร้อมของหัวจักรและขบวนขนส่งสินค้าตลอดฤดูกาลนี้จากสถานีรถไฟมาบตาพุดไปยัง Dry Port ท่านาแล้ง เวียงจันทน์
3. ภาคเอกชนและภาครัฐมีการประสานงานการเปลี่ยนถ่ายการขนส่งสินค้าที่ชายแดน โดยถอดบทเรียนจากฤดูกาลผลิตที่ผ่านมา พร้อมทั้งกรมการขนส่งทางรางร่วมกับกรมศุลกากร ลงพื้นที่ Dry Port ท่านาแล้ง เวียงจันทน์ ช่วงปลายเดือนมกราคมที่ผ่านมา
4. สถานการณ์การขาดแคลนตู้สินค้าลดลง
5. การยกเลิกมาตรการตรวจ COVID-19 ของ สปป. ลาว และจีน
ทั้งนี้ จากการตรวจสอบตลาดเบื้องต้นพบว่า ผลผลิตและราคาทุเรียนของภาคตะวันออกในฤดูกาลนี้น่าจะเป็นที่พอใจ สามารถขนส่งไปยังตลาดสำคัญในประเทศจีนได้อย่างสะดวก และปลอดภัย สามารถลดต้นทุนการขนส่งสินค้า โดยมีทางเลือกรูปแบบการขนส่งทั้งทางถนน ทางราง ทางน้ำ และทางอากาศ ซึ่งทำให้สามารถกระจายผลไม้ซึ่งเป็นพืชเศรษฐกิจที่มีมูลค่าไปยังต่างประเทศได้ตามความต้องการภายในระยะเวลาที่เหมาะสม

ที่มา : https://www.thaigov.go.th/news/contents/details/65681