รัฐบาลไทย-ข่าวทำเนียบรัฐบาล-สมอ. แก้หลักเกณฑ์การขอใบอนุญาต มอก. อำนวยความสะดวกให้ผู้ประกอบการมากยิ่งขึ้น


วันศุกร์ที่ 3 มีนาคม 2566
03/03/2566
พิมพ์
สมอ. แก้หลักเกณฑ์การขอใบอนุญาต มอก. อำนวยความสะดวกให้ผู้ประกอบการมากยิ่งขึ้น
สมอ. ขานรับนโยบายกระทรวงอุตสาหกรรม “มุ่งสร้างความสำเร็จให้ภาคธุรกิจ” แก้หลักเกณฑ์การขอใบอนุญาต มอก. ตามหลักการสากล อำนวยความสะดวกให้ผู้ประกอบการมากยิ่งขึ้น มีผลตั้งแต่วันที่ 30 มกราคม 2566 เป็นต้นมา
ดร.ณัฐพล รังสิตพล ปลัดกระทรวงอุตสาหกรรม เปิดเผยว่า กระทรวงอุตสาหกรรมได้แก้ไขหลักเกณฑ์การออกใบอนุญาต มอก. ให้มีความยืดหยุ่นและคล่องตัวมากขึ้น เพื่ออำนวยความสะดวกให้ผู้ประกอบการตามนโยบาย “MIND ใช้ หัว และ ใจ ปั้นอุตสาหกรรมคู่ชุมชน” ของกระทรวงอุตสาหกรรม ในการสร้างความสำเร็จให้ภาคธุรกิจให้เติบโตอย่างสมดุลและยั่งยืน ซึ่งเป็นหนึ่งในแนวทางการขับเคลื่อนการพัฒนาภาคอุตสาหกรรมใน 4 มิติ ได้แก่ การสร้างความสำเร็จให้ภาคธุรกิจ การดูแลชุมชนและสังคม การรักษาสิ่งแวดล้อม และการกระจายรายได้สู่ชุมชน โดยการแก้หลักเกณฑ์การขอใบอนุญาตดังกล่าว เป็นการเพิ่มวิธีการรับรองคุณภาพผลิตภัณฑ์เพื่อให้ผู้ประกอบการมีทางเลือกมากยิ่งขึ้น และไม่เป็นอุปสรรคในการดำเนินธุรกิจ โดยมีผลตั้งแต่วันที่ 30 มกราคม 2566 เป็นต้นมา
ด้าน นายบรรจง สุกรีฑา เลขาธิการสำนักงานมาตรฐานผลิตภัณฑ์อุตสาหกรรม (สมอ.) กล่าวเพิ่มเติมว่า การแก้ไขหลักเกณฑ์การออกใบอนุญาต มอก. จากเดิมที่เป็นการยืนยันคุณภาพผลิตภัณฑ์ด้วยการทดสอบผลิตภัณฑ์และการตรวจประเมินระบบการควบคุมคุณภาพโรงงาน และการยืนยันคุณภาพผลิตภัณฑ์เป็นการเฉพาะครั้ง สมอ. ได้เพิ่มการยืนยันคุณภาพผลิตภัณฑ์ด้วยการรับรองตนเอง (Supplier’s declaration of conformity : SDOC) โดยจะพิจารณายอมรับใบรับรองตนเองของผู้ประกอบการ เพื่อยืนยันว่าผลิตภัณฑ์มีคุณภาพตามที่มาตรฐานกำหนด และโรงงานที่ผลิตมีระบบควบคุมคุณภาพเพียงพอที่จะรักษาคุณภาพของผลิตภัณฑ์ให้เป็นไปตามมาตรฐานได้อย่างสม่ำเสมอ รวมทั้งยังได้เพิ่มการยืนยันคุณภาพผลิตภัณฑ์ด้วยใบรับรองผลิตภัณฑ์ (Certificate of conformity : COC) ที่ออกให้โดยหน่วยรับรองที่ สมอ. ยอมรับ ซึ่งการแก้ไขหลักเกณฑ์ดังกล่าวนี้มีผลตั้งแต่วันที่ 30 มกราคม 2566 เป็นต้นมา เพื่ออำนวยความสะดวกแก่ผู้ประกอบการ ลดระยะเวลา ขั้นตอนในการตรวจสอบเพื่อการอนุญาต และลดค่าใช้จ่ายให้ผู้ประกอบการได้อีกทางหนึ่งด้วย
สำหรับการยืนยันคุณภาพผลิตภัณฑ์ด้วยการรับรองตนเอง และใบรับรองผลิตภัณฑ์ สมอ. จะกำหนดไว้ในหลักเกณฑ์เฉพาะในการตรวจสอบเพื่อการอนุญาตสำหรับแต่ละผลิตภัณฑ์ โดยจะพิจารณาตามความเหมาะสมของแต่ละผลิตภัณฑ์ ทั้งนี้ สมอ. ยังคงเข้มงวดในการตรวจสอบผลิตภัณฑ์ ภายหลังจากการได้รับใบอนุญาต เพื่อคุ้มครองผู้บริโภคให้ได้รับความปลอดภัยจากการใช้สินค้าอุตสาหกรรม ขณะเดียวกันยังส่งเสริมให้ผู้ประกอบการมีศักยภาพในการดำเนินธุรกิจให้ประสบความสำเร็จอย่างต่อเนื่องด้วย เลขาธิการ สมอ. กล่าว
2 มีนาคม 2566

ที่มา : https://www.thaigov.go.th/news/contents/details/65687