รัฐบาลไทย-ข่าวทำเนียบรัฐบาล-​นายกรัฐมนตรียืนยันจะทำทุกอย่างอย่างเต็มที่ให้ดีที่สุด ชาวอุดรธานีขอบคุณนายกฯ ช่วยสร้างอาชีพสร้างรายได้ สู้โควิดให้พี่น้องเกษตรกร


วันพฤหัสบดีที่ 2 มีนาคม 2566
02/03/2566
พิมพ์
​นายกรัฐมนตรียืนยันจะทำทุกอย่างอย่างเต็มที่ให้ดีที่สุด ชาวอุดรธานีขอบคุณนายกฯ ช่วยสร้างอาชีพสร้างรายได้ สู้โควิดให้พี่น้องเกษตรกร
​นายกรัฐมนตรียืนยันจะทำทุกอย่างอย่างเต็มที่ให้ดีที่สุด ชาวอุดรธานีขอบคุณนายกฯ ช่วยสร้างอาชีพสร้างรายได้ สู้โควิดให้พี่น้องเกษตรกร
นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า วันนี้ (2 มีนาคม 2566) เวลา 12.30 น. ณ อาคารโรงยิม มหาวิทยาลัยราชภัฏอุดรธานี อำเภอเมืองอุดรธานี จังหวัดอุดรธานี พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม พบปะกับพี่น้องประชาชนจังหวัดอุดรธานีที่มาให้กำลังใจ และขอบคุณรัฐบาลที่ดำเนินโครงการสร้างอาชีพสร้างรายได้ สู้โควิดให้พี่น้องเกษตรกร
นายกรัฐมนตรีกล่าวว่า จังหวัดอุดรธานีเป็นจังหวัดที่มีศักยภาพที่เข้มแข็ง ขอให้ทุกคนเตรียมตัวเข้าสู่สังคมผู้สูงอายุ เตรียมร่างกายให้แข็งแรง ประเทศไทยเป็นประเทศที่มีสังคมผู้สูงอายุ ส่วนหนึ่งมาจากการดูแลด้านสวัสดิการ การเข้าถึงระบบสาธารณสุขที่มีคุณภาพ ขอขอบคุณทุกคนที่มาให้การต้อนรับ ขอให้ทุกคนมีกำลังใจ อย่าคิดว่าตัวเองเป็นรากหญ้า เพราะทุกคนคือรากแก้ว เป็นรากฐานที่สำคัญของประเทศ ต้องทำให้รากฐานเข้มแข็ง ทำให้ทุกคนมีความสุข มีรายได้เพียงพอสอดคล้องกับสถานการณ์ในปัจจุบัน ซึ่งมีทั้งวิกฤติและโอกาส ต้องใช้โอกาสให้เกิดประโยชน์ สร้างรายได้ สร้างคุณภาพชีวิตที่ดี
นายกรัฐมนตรียืนยันจะทำทุกอย่างอย่างเต็มที่ให้ดีที่สุด ทุกคนต้องร่วมมือร่วมใจ เป็นคนไทยที่ดี ขอให้รักสามัคคีไม่ทะเลาะเบาะแว้ง รัฐบาลจะดูแลทุกคนอย่างทั่วถึงทั้งประเทศ จะไม่เลือกปฏิบัติ วันนี้เอาหัวใจมาฝากในนามนายกรัฐมนตรี ต้องรักนายกฯ ทุกคน เพราะนายกฯ ทุกคนทำเพื่อคนไทยทั้งประเทศ
จากนั้น นายกรัฐมนตรีพร้อมคณะ เดินทางไปยังองค์การบริหารส่วนตําบลอุทัยสวรรค์ อำเภอนากลาง จังหวัดหนองบัวลําภู เพื่อตรวจติดตามการดําเนินงานตามมาตรการป้องกันและแก้ไขปัญหายาเสพติด จังหวัดหนองบัวลําภู ในระยะเร่งด่วน 3 เดือน (หนองบัวลําภูต้นแบบสีขาวปลอดยาเสพติด) และร่วมเป็นสักขีพยานในโอกาส ผู้ว่าราชการจังหวัดหนองบัวลําภูมอบหนังสืออนุญาต ให้เข้าทําประโยชน์ในเขตปฏิรูปที่ดิน (ส.ป.ก. 4-31 ก.)  สําหรับใช้ก่อสร้างศูนย์พัฒนาเด็กเล็กองค์การบริหารส่วนตําบลอุทัยสวรรค์แห่งใหม่ ต่อไป

ที่มา : https://www.thaigov.go.th/news/contents/details/65655