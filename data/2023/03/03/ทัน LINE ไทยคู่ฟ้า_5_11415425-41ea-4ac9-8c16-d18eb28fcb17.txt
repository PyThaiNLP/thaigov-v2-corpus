รัฐบาลไทย-ข่าวทำเนียบรัฐบาล-ไฟเขียว! (ร่าง) แผนพัฒนารัฐบาลดิจิทัล ปี 66 - 70 ยกระดับบริการภาครัฐ พร้อมตั้งเป้าดัชนี EGDI ของไทย ติด TOP 40 ของโลก


วันศุกร์ที่ 3 มีนาคม 2566
ไฟเขียว! (ร่าง) แผนพัฒนารัฐบาลดิจิทัล ปี 66 - 70 ยกระดับบริการภาครัฐ พร้อมตั้งเป้าดัชนี EGDI ของไทย ติด TOP 40 ของโลก
.....
ที่ประชุม ครม. (28 ก.พ. 66) อนุมัติ (ร่าง) แผนพัฒนารัฐบาลดิจิทัลของประเทศไทย พ.ศ. 2566 - 2570 เพื่อเป็นกรอบและทิศทางการบริหารงานภาครัฐและการจัดทำบริการสาธารณะในรูปแบบของเทคโนโลยีดิจิทัลเพื่อการพัฒนาประเทศ ยกระดับการบริการประชาชนให้มีความสะดวก เปิดเผย ตรวจสอบได้ พร้อมสร้างการมีส่วนร่วมจากทุกภาคส่วน โดยตั้งเป้าความพึงพอใจของประชาชนต่อการใช้บริการออนไลน์ภาครัฐไม่น้อยกว่า 85% และอันดับดัชนีรัฐบาลอิเล็กทรอนิกส์ (EGDI) ของไทย ไม่ต่ำกว่าอันดับที่ 40 ของโลก จากปัจจุบันอยู่อันดับที่ 55 ของโลก
.
4 ยุทธศาสตร์สำคัญของแผนพัฒนารัฐบาลดิจิทัลฯ ฉบับนี้ คือ
- ยุทธศาสตร์ที่ 1 : ยกระดับการเปลี่ยนผ่านดิจิทัลภาครัฐ เพื่อการบริหารงานที่ยืดหยุ่น คล่องตัว และขยายสู่หน่วยงานภาครัฐระดับท้องถิ่น เช่น การเชื่อมโยง - แลกเปลี่ยนข้อมูลผ่านศูนย์แลกเปลี่ยนข้อมูลกลาง โดยการพัฒนาด้านบริการพื้นฐานและโครงสร้างพื้นฐาน
- ยุทธศาสตร์ที่ 2 : พัฒนาบริการที่สะดวกและเข้าถึงง่าย เพื่อประชาชนได้รับความสะดวกรวดเร็วในการใช้บริการต่าง ๆ ของหน่วยงานภาครัฐได้อย่างครบถ้วน ณ จุดเดียว (One-Stop Service)
- ยุทธศาสตร์ที่ 3 : สร้างมูลค่าเพิ่มและอำนวยความสะดวกแก่ภาคธุรกิจ เพื่อผู้ประกอบการได้รับความสะดวกรวดเร็วในการใช้บริการดิจิทัลของภาครัฐ
- ยุทธศาสตร์ที่ 4 : ส่งเสริมการมีส่วนร่วมของประชาชน และเปิดเผยข้อมูลเปิดภาครัฐ เพื่อทุกภาคส่วนมีส่วนร่วมในการดำเนินงานภาครัฐที่มีความโปร่งใส ตรวจสอบได้ผ่านช่องทางที่หลากหลาย
.
นับเป็นการต่อยอดจากแผนพัฒนารัฐบาลดิจิทัลฯ ที่ผ่านมา เพื่อวางโครงสร้างพื้นฐานทางดิจิทัล ขับเคลื่อนประเทศไทยสู่ผู้นำด้านดิจิทัล โดยตัวอย่างโครงการที่ประสบความสำเร็จและสร้างประโยชน์ให้กับภาคเศรษฐกิจและสังคม ได้แก่ พร้อมเพย์ ระบบภาษีออนไลน์ ฯลฯ ขณะที่หน่วยงานภาครัฐได้มีการนำเทคโนโลยีดิจิทัลเข้ามาประยุกต์ใช้เพื่อการบริหารจัดการและบริการประชาชนมาอย่างต่อเนื่อง
#ไทยคู่ฟ้า #สื่อสารรัฐบาลไทย
-------------------

ที่มา : https://www.thaigov.go.th/news/contents/details/65686