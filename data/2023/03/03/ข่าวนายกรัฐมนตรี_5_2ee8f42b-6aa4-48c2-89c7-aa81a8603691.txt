รัฐบาลไทย-ข่าวทำเนียบรัฐบาล-​นายกฯ ตรวจติดตามโครงการก่อสร้างอาคารจัดแสดงเครื่องทองอยุธยาฯ แหล่งเรียนรู้ประวัติศาสตร์ไทยที่ทันสมัยได้มาตรฐานสากล สืบสานมรดกล้ำค่าโดดเด่นสู่สายตาชาวโลก 


วันศุกร์ที่ 3 มีนาคม 2566
03/03/2566
พิมพ์
​นายกฯ ตรวจติดตามโครงการก่อสร้างอาคารจัดแสดงเครื่องทองอยุธยาฯ แหล่งเรียนรู้ประวัติศาสตร์ไทยที่ทันสมัยได้มาตรฐานสากล สืบสานมรดกล้ำค่าโดดเด่นสู่สายตาชาวโลก
​นายกฯ ตรวจติดตามโครงการก่อสร้างอาคารจัดแสดงเครื่องทองอยุธยาฯ แหล่งเรียนรู้ประวัติศาสตร์ไทยที่ทันสมัยได้มาตรฐานสากล สืบสานมรดกล้ำค่าโดดเด่นสู่สายตาชาวโลก ย้ำคนไทยร่วมภาคภูมิใจรากเหง้า เป็นเจ้าบ้านที่ดีสร้างความประทับใจแก่ผู้มาเยือน
นายอนุชา บูรพชัยศรื รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า วันนี้ (3 มีนาคม 2566) เวลา 11.00 น. พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม พร้อมคณะ ตรวจติดตามโครงการก่อสร้างอาคารจัดแสดงเครื่องทองอยุธยาและการจัดแสดงเครื่องทองอยุธยาและพระบรมสารีริกธาตุ ณ  พิพิธภัณฑสถานแห่งชาติ เจ้าสามพระยา ตำบลประตูชัย อำเภอพระนครศรีอยุธยา จังหวัดพระนครศรีอยุธยา ซึ่งกรมศิลปากรได้ปรับปรุงและพัฒนาสร้างอาคารจัดแสดงหลังใหม่เพิ่มเติมสำหรับจัดแสดงโบราณวัตถุประเภทเครื่องทองโดยเฉพาะ มีการก่อสร้างอาคารเครื่องทองและงานระบบต่าง ๆ ตกแต่งภายในพร้อมจัดทำนิทรรศการถาวร ปัจจุบันอยู่ระหว่างการจัดทำวีดิทัศน์และคิวอาร์โค้ด ทั้งนี้ เพื่อให้พิพิธภัณฑสถานแห่งชาติ เจ้าสามพระยา มีความทันสมัยและได้มาตรฐานสากลเป็นแหล่งเรียนรู้ทางประวัติศาสตร์และวัฒนธรรมที่สำคัญ โดยเฉพาะด้านมรดกศิลปวัฒนธรรมที่เกี่ยวข้องกับทองคำ และความรุ่งเรืองของอยุธยาในฐานะราชธานีเก่าที่ยิ่งใหญ่ในอดีตของไทย พร้อมทั้งเป็นแหล่งท่องเที่ยวทางประวัติศาสตร์ที่สามารถรองรับนักท่องเที่ยวทั้งชาวไทยและชาวต่างชาติได้อย่างมีประสิทธิภาพ
โอกาสนี้ นายกรัฐมนตรีเยี่ยมชมนิทรรศการจัดแสดงเครื่องทองกรุวัดราชบูรณะด้วยความสนใจ สอบถามประวัติ ความเป็นมา พร้อมแนวทางการบูรณะ อนุรักษ์และพัฒนา ได้แก่ พระราชประวัติของเจ้าสามพระยารวมทั้งพระราชกรณียกิจต่าง ๆ ชมเครื่องสูงของพระมหากษัตริย์ เช่น พระแสงขรรค์ชัยศรี ภาชนะรูปหงส์ พระคชาธาร แบบจำลองเครื่องราชกกุธภัณฑ์ เครื่องต้นสำหรับพระมหากษัตริย์ในงานพระราชพิธี และเครื่องประดับ ชมแบบจำลองวัดราชบูรณะ พร้อมชมพระพุทธรูปปางต่าง ๆ กรุวัดราชบูรณะจำลอง จิตรกรรมฝาผนังกรุ พร้อมชมนิทรรศการคติการบรรจุพระบรมสารีริกธาตุที่ได้รับรูปแบบจากอินเดียและศรีลังกา โดยเชื่อว่าการสร้างสถูปเจดีย์ประดิษฐานพระบรมสารีริกธาตุเป็นเสมือนรูปแทนองค์พระพุทธเจ้าอีกทั้งยังเป็นการสร้างกุศลช่วยทำนุบำรุงพระพุทธศาสนาด้วย
นายกรัฐมนตรีชื่นชมการดำเนินงาน และความร่วมมือของทุกภาคส่วน พร้อมกล่าวว่า ร่องรอยอารยธรรมโบราณที่เป็นประวัติศาสตร์ แสดงถึงวัฒนธรรมที่มีความเป็นเอกลักษณ์ อัตลักษณ์และความเจริญรุ่งเรืองในอดีตนับเป็นมรดกล้ำค่าที่สืบสานมาจนถึงปัจจุบัน มีความโดดเด่นและเป็นที่รู้จักในระดับนานาชาติ คนไทยควรภาคภูมิใจและเข้าใจถึงรากเหง้าความเป็นมา พร้อมตระหนักในคุณค่าสมบัติของชาติไทย รักและเทิดทูนในสถาบันชาติ ศาสนา และพระมหากษัตริย์ รวมทั้งการช่วยกันสืบสานเผยแพร่ประวัติศาสตร์ วัฒนธรรม ประเพณีที่ดีงามของไทยให้ทุกคนรับรู้ผ่านสถาปัตยกรรมที่ยังทรงคุณค่าในทุกยุคทุกสมัย สร้างการรับรู้สื่อสารสู่เยาวชนและประชาชนทั่วไปให้เข้าใจง่าย ซึ่งขอย้ำว่าประเทศไทยเป็นดินแดนแห่งความสุข นอกจากนี้ การเป็นเจ้าบ้านที่ดีให้การต้อนรับนักท่องเที่ยวด้วยมิตรไมตรีและรอยยิ้มเพื่อสร้างความประทับใจแก่ผู้มาเยือนก็เป็นสิ่งสำคัญ เพื่อร่วมกันเป็นพลังขับเคลื่อนเศรษฐกิจและสังคมพร้อมพัฒนาประเทศให้เป็นที่ประจักษ์สู่สายตาชาวโลก
โดยก่อนเยี่ยมชมพิพิธภัณฑ์ นายกรัฐมนตรีได้ทักทายและขอบคุณประชาชนที่มารอต้อนรับ มอบดอกไม้และให้กำลังใจ พร้อมพบปะพูดคุยกับนักเรียนโรงเรียนบ้านใหม่กิโล 8 จังหวัดสุพรรณบุรี ที่มาศึกษาแหล่งเรียนรู้ ณ พิพิธภัณฑ์ฯ ด้วย
จากนั้น ในช่วงบ่ายนายกรัฐมนตรีพร้อมคณะจะเดินทางไปตรวจเยี่ยมสภาพโบราณสถานเพื่อเตรียมการบูรณะ ณ วิหารพระมงคลบพิตร และวัดพระศรีสรรเพชญ์ อุทยานประวัติศาสตร์พระนครศรีอยุธยา พร้อมตรวจติดตามการดำเนินโครงการปรับปรุงระบบชลประทานเจ้าพระยาฝั่งตะวันตก ณ วัดใหม่หญ้าไทร ตำบลลาดบัวหลวง อำเภอลาดบัวหลวง จังหวัดพระนครศรีอยุธยา ต่อไป

ที่มา : https://www.thaigov.go.th/news/contents/details/65702