รัฐบาลไทย-ข่าวทำเนียบรัฐบาล-ผู้ตรวจทาวันฯ และคณะลงพื้นที่สุพรรณบุรี เยี่ยมชมสถานประกอบการผลิตชิ้นส่วนรถยนต์ และสถานประกอบการผลิตและจำหน่ายข้าวสารและข้าวบดผง


วันพฤหัสบดีที่ 2 มีนาคม 2566
02/03/2566
พิมพ์
ผู้ตรวจทาวันฯ และคณะลงพื้นที่สุพรรณบุรี เยี่ยมชมสถานประกอบการผลิตชิ้นส่วนรถยนต์ และสถานประกอบการผลิตและจำหน่ายข้าวสารและข้าวบดผง
ผู้ตรวจราชการและคณะลงพื้นที่สุพรรณบุรี เยี่ยมชมสถานประกอบการผลิตชิ้นส่วนรถยนต์ และสถานประกอบการผลิตและจำหน่ายข้าวสารและข้าวบดผง ที่จ้างแรงงานและสร้างรายได้ให้ชุมชนในพื้นที่
เมื่อวันที่ 28 กุมภาพันธ์ 2566  เวลา 09.30 น. นายทาวัน ทวีถาวรสวัสดิ์ ผู้ตรวจราชการกระทรวงอุตสาหกรรม พร้อมด้วยนายสุพจน์ พินิตกิตติสกุล อุตสาหกรรมจังหวัดสุพรรณบุรี นางสาวอัญชลีย์พร เขียวเกษม ผู้อำนวยการศูนย์ส่งเสริมอุตสาหกรรมภาคที่ 8 และเจ้าหน้าที่  ลงพื้นที่ตรวจเยี่ยมบริษัท โชคนำชัย ไฮเทค เพรสซิ่ง จำกัด ตำบลตะค่า อำเภอบางปลาม้า จังหวัดสุพรรณบุรี ประกอบกิจการผลิตชิ้นส่วนรถยนต์ รถมินิบัส และรถบัส ภายใต้แบรนด์สกุลฎ์ซี ซึ่งผลิตโดยคนไทย มุ่งมั่นที่จะผลิตเพื่อจำหน่ายสินค้าในประเทศและส่งออกต่างประเทศ ด้วยการพัฒนาด้านเทคโนโลยีการผลิตมีความโดดเด่นในการใช้อลูมิเนียม นอกจากนี้ยังมีการส่งเสริมการจ้างงาน สร้างรายได้ในพื้นที่ และมีการฝึกอบรมอาชีพให้แก่นักเรียน นักศึกษา โดยไม่เสียค่าใช้จ่าย
ต่อมาในเวลา 13.30 น. ผู้ตรวจราชการฯ พร้อมคณะลงพื้นที่ตรวจเยี่ยมบริษัท แอ๊นท์ริช คอร์ปอเรชั่น จำกัด ตั้งอยู่ที่ตำบลวังลึก อำเภอสามชุก  ประกอบกิจการผลิตและจำหน่ายข้าวสารและข้าวบดผง  ซึ่งเป็นกลุ่มผู้ประกอบการที่ได้รับการสนับสนุนจากสำนักงานอุตสาหกรรมจังหวัดสุพรรณบุรีในหลายด้าน ทั้งด้านการพัฒนาผลิตภัณฑ์และบรรจุภัณฑ์ ด้านการตลาด ด้านมาตรฐานการผลิต และเงินทุนจากกองทุน โดยเข้าร่วมโครงการแปรรูปสินค้าอุตสาหกรรม 1 จังหวัด 1 ชุมชน ประจำปีงบประมาณ พ.ศ. 2565 พัฒนาผลิตภัณฑ์จมูกข้าวไรซ์เบอร์รี่ผสมคอลลาเจน ซึ่งธุรกิจประสบความสำเร็จ โดยเน้นการจำหน่ายผ่านออนไลน์เป็นหลัก นอกจากนี้ บริษัทฯ ยังสร้างรายได้ให้แก่กลุ่มเกษตรกรในพื้นที่ โดยการรับซื้อวัตถุดิบจากเกษตรกรในเครือข่าย โดยผู้ตรวจราชการได้เน้นย้ำให้สำนักงานอุตสาหกรรมจังหวัดสุพรรณบุรี มีการส่งเสริมและสนับสนุนติดตามการดำเนินกิจการผู้ประกอบการอย่างต่อเนื่อง เพื่อผลักดันให้เติบโตและสามารถแข่งขันในตลาดโลกได้

ที่มา : https://www.thaigov.go.th/news/contents/details/65638