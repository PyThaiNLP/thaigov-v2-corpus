รัฐบาลไทย-ข่าวทำเนียบรัฐบาล-ที่ปรึกษา รมว.อว. เปิดงาน Open House มรภ.สุรินทร์ พร้อมเสวนา “อนาคตการศึกษาไทยกับการพลิกโฉมมหาวิทยาลัย”


วันศุกร์ที่ 3 มีนาคม 2566
ที่ปรึกษา รมว.อว. เปิดงาน Open House มรภ.สุรินทร์ พร้อมเสวนา “อนาคตการศึกษาไทยกับการพลิกโฉมมหาวิทยาลัย”
ที่ปรึกษา รมว.อว. เปิดงาน Open House มรภ.สุรินทร์ พร้อมเสวนา “อนาคตการศึกษาไทยกับการพลิกโฉมมหาวิทยาลัย”
14 กุมภาพันธ์ 2566 นายสัมพันธ์ เย็นสำราญ ที่ปรึกษารัฐมนตรีว่าการกระทรวง อว. เป็นประธานในพิธีเปิดงาน Open House Open Heart เปิดบ้าน เปิดใจ เปิดประสบการณ์ใหม่ในรั้วอินทนิล ณ มหาวิทยาลัยราชภัฏสุรินทร์ โดยมี ผู้ช่วยศาสตราจารย์ ดร.ฉลอง สุขทอง อธิการบดีมหาวิทยาลัยราชภัฏสุรินทร์ กล่าวรายงานวัตถุประสงค์การจัดงาน พร้อมเดียวกันนี้ ที่ปรึกษา รมว.อว. ได้ร่วมเยี่ยมชมบูธนิทรรศการของศึกษาในสาขาวิชาต่างๆ ของ มรภ.สุรินทร์ โดยภายในงานได้รับความสนใจจากนักเรียนระดับมัธยมศึกษาในพื้นที่ร่วมงานเป็นจำนวนมาก
จากนั้น ที่ปรึกษา รมว.อว. เป็นประธานกล่าวเปิดและร่วมเสวนาวิชาการในหัวข้อ “อนาคตการศึกษาไทยกับการพลิกโฉมมหาวิทยาลัย” ณ ห้องประชุมบันทายศรี มหาวิทยาลัยราชภัฏสุรินทร์ พร้อมด้วยผู้ร่วมเสวนา ได้แก่ ดร.ถนอม อินทรกำเนิด ประธานกรรมการปฏิบัติหน้าที่แทนสภามหาวิทยาลัยราชภัฏสุรินทร์ ผู้ช่วยศาสตราจารย์อภิชากร ดวงแขเพ็ญศิริกุล รองอธิการบดีฝ่ายประกันคุณภาพการศึกษา มรภ.สุรินทร์ โดยมีผู้ร่วมฟังการเสวนาจากภาคส่วนการศึกษาที่เกี่ยวข้อง ทั้งในภาคการอุดมศึกษา ผู้บริหารในส่วนการศึกษาขั้นพื้นฐาน อาจารย์และบุคลากรทางการศึกษา
ที่ปรึกษา รมว.อว. ได้กล่าวถึงบทบาทของมหาวิทยาลัยไทยภายใต้ความเปลี่ยนแปลงของโลก โดยในภาวะที่มีการแข่งขันทางด้านทรัพยากรมนุษย์และเศรษฐกิจ ไทยสามารถใช้จุดแข็งของระบบการศึกษาในศาสตร์ที่คนไทยทำได้ดีและมีประสิทธิภาพ เช่นด้านการแพทย์และสาธารณสุข ผลักดันให้สาขาวิชานั้นๆ เป็นจุดแข็งของประเทศโดยเฉพาะในระดับภูมิภาค
ในด้านอนาคตการศึกษาและการพลิกโฉมบทบาทมหาวิทยาลัยท่ามกลางการเปลี่ยนแปลง ที่ปรึกษา รมว.อว. ยังเน้นถึงการให้ความสำคัญของบทบาทมหาวิทยาลัยภายใต้ปัจจัยความเปลี่ยนแปลงในโลกปัจจุบัน ซึ่งมีความหลากหลาย ประกอบกับแนวโน้มโครงสร้างประชากรที่เปลี่ยนแปลงไป ที่ปรึกษา รมว.อว. กล่าวว่า ด้วยสถานการณ์ดังกล่าว นักศึกษาที่เข้ามาศึกษาในระดับอุดมศึกษาจำเป็นจะต้องปรับตัวในการหาความรู้ต่อยอดเพิ่มเติมให้มีความหลากหลาย เพื่อสร้างอาชีพ สร้างรายได้ เช่นการอบรมทักษะอาชีพเพิ่มเติม ซึ่งหน่วยงานในกระทรวง อว. ก็ได้มีการเปิดสอน เช่นหลักสูตรอบรมทักษะวิชาชีพที่จัดการศึกษาโดยวิทยาลัยชุมชนแห่งต่างๆ ทางด้านกระทรวง อว. เองก็ได้มีการปรับปรุงด้านกฎระเบียบเพื่อให้สถาบันอุดมศึกษานำไปปรับใช้เพื่อรองรับการเปลี่ยนแปลงดังกล่าว เช่นการยกเลิกการกำหนดระยะเวลาการศึกษา เป็นการยืดหยุ่นให้ผู้เรียนและส่งเสริมการศึกษาตลอดชีวิต การนำระบบธนาคารหน่วยกิต หรือ Credit Bank มาใช้ในระบบการศึกษาของมหาวิทยาลัยเพื่อให้นำทักษะประสบการณ์ของผู้เรียนมาเป็นส่วนหนึ่งของการวัดผลการศึกษาได้
นอกจากนั้น ในด้านการสร้างความร่วมมือกับภาคส่วนการศึกษาที่เกี่ยวข้อง สถาบันอุดมศึกษายังสามารถพัฒนาบทบาทให้เป็นพี่เลี้ยงหรือให้คำปรึกษาแก่โรงเรียน เพื่อให้เกิดการแลกเปลี่ยนทางด้านข้อมูลผู้เรียนให้สอดคล้องกับความต้องการและศักยภาพของตัวผู้เรียนเอง ให้เกิดความเหมาะสมได้อีกด้วย รวมถึงการเปิดโอกาสให้เกิดการพัฒนาผู้เรียนโดยมีส่วนร่วมจากบุคลากรทางการศึกษาในทุกระดับ ทั้งในส่วนคณาจารย์และบุคลากรทางการศึกษาสายสนับสนุนวิชาการที่เกี่ยวข้อง

ที่มา : https://www.thaigov.go.th/news/contents/details/65718