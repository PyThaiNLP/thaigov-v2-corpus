รัฐบาลไทย-ข่าวทำเนียบรัฐบาล-​รมว.สุชาติ เจรจาสภาหอการค้าออสเตรเลีย ขยายตลาดแรงงานภาคอุตสาหกรรมและบริการ


วันพฤหัสบดีที่ 2 มีนาคม 2566
02/03/2566
พิมพ์
​รมว.สุชาติ เจรจาสภาหอการค้าออสเตรเลีย ขยายตลาดแรงงานภาคอุตสาหกรรมและบริการ
​รมว.สุชาติ เจรจาสภาหอการค้าออสเตรเลีย ขยายตลาดแรงงานภาคอุตสาหกรรมและบริการ
วันที่ 2 มีนาคม 2566 นายสุชาติ ชมกลิ่น รัฐมนตรีว่าการกระทรวงแรงงาน พร้อมด้วย นายสุรชัย ชัยตระกูลทอง ผู้ช่วยรัฐมนตรีประจำกระทรวงแรงงาน นายบุญชอบ สุทธมนัสวงษ์ ปลัดกระทรวงแรงงาน นางสาวอาจารีย์ ศรีรัตนบัลล์ เอกอัครราชทูต ณ กรุงแคนเบอร์รา และผู้บริหารระดับสูงกระทรวงแรงงาน เข้าพบเพื่อหารือข้อราชการกับ คุณโนลา วัตสัน (Nola Watson) ประธานบอร์ด สภาหอการค้าและอุตสาหกรรมออสเตรเลีย คุณแอนดริว แมคเคลล่า (Andrew McKellar) ประธานผู้บริหารสูงสุด (CEO) และคณะ เพื่อหารือประเด็น ความต้องการแรงงานไทยในภาคอุตสาหกรรม และภาคบริการอื่นๆ ณ The National Press Club กรุงแคนเบอร์ร่า เครือรัฐออสเตรเลีย
นายสุชาติ กล่าวว่า รัฐบาลภายใต้การนำของ พล.อ.ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ได้ให้ความสำคัญกับการส่งเสริมให้คนไทยได้มาทำงานในต่างประเทศ ซึ่งประเทศออสเตรเลียเป็นอีกประเทศหนึ่งที่กระทรวงแรงงานได้มีการประชุมความร่วมมือตามเอ็มโอยูในการจัดส่งแรงงานไทยมาทำงานตามในภาคเกษตร ตามโครงการวีซ่าเกษตรออสเตรเลีย Australia Agriculture Visa (AAV) มาหลายครั้ง ในวันนี้ถือว่าเป็นครั้งแรกที่กระทรวงแรงงานจากไทยได้เดินทางมาเยือนออสเตรเลียหลังจากสถานการณ์โควิด-19 คลี่คลาย โดยครั้งนี้ได้ร่วมกันแลกเปลี่ยนความเห็นเพื่อกระชับความร่วมมือด้านแรงงาน รวมถึงส่งเสริมให้ออสเตรเลียเปิดตลาดสำหรับแรงงานจากไทยในภาคอุตสาหกรรมและภาคบริการมากขึ้น ซึ่งในส่วนของกระทรวงแรงงานมีความพร้อมในการจัดเตรียมแรงงานตั้งแต่ต้นทางก่อนไปทำงาน ไม่ว่าจะเป็นการจัดให้เรียนภาษาท้องถิ่นขั้นพื้นฐาน ภาษาอังกฤษ การอบรมเกี่ยวกับวัฒนธรรม ความเป็นอยู่และการใช้ชีวิตในออสเตรเลียให้แก่แรงงานก่อนเดินทางไปทำงาน ด้วยความมุ่งมั่นที่จะยกระดับคุณภาพแรงงานไทยเพื่อไปทำงานต่างประเทศ เนื่องจากประเทศไทยมีแรงงานภาคเกษตร ภาคการบริการ และภาคก่อสร้าง ที่มีศักยภาพสูง ทั้งแรงงานฝีมือและกึ่งฝีมือ ที่เป็นอีกกลุ่มกำลังแรงงานที่มีความพร้อมและความสามารถ รวมทั้งจะตอบสนองความต้องการแรงงานในออสเตรเลียได้ ขณะเดียวกันตลาดแรงงานออสเตรเลียเป็นตลาดที่มีศักยภาพ โดยเฉพาะในสาขาการค้าบริการและภาคอุตสาหกรรม
นายสุชาติ กล่าวเพิ่มเติมว่า การขยายตลาดแรงงานไทยในออสเตรเลียครั้งนี้ จะเป็นโอกาสแก่แรงงานภาคอุตสาหกรรมและภาคบริการของไทยอย่างยั่งยืน ซึ่งกระทรวงแรงงานสามารถจัดหาแรงงานภาคอุตสาหกรรมตามที่ออสเตรเลียขาดแคลน เช่น แรงงานทักษะสูง และแรงงานฝีมือในภาคอุตสาหกรรมต่าง ๆ โดยเฉพาะในภาคการเกษตร ภาคการดูแลผู้สูงอายุ พยาบาลและท่องเที่ยว เป็นต้น ทั้งนี้ เพื่อให้เกิดการจ้างงานแบบยั่งยืน เป็นการส่งเสริมความร่วมมือภาคแรงงาน เพื่อสนับสนุนการพัฒนาเศรษฐกิจของทั้งสองประเทศ โดยสามารถตอบสนองอุปสงค์และอุปทานของแต่ละฝ่ายได้อย่างมีประสิทธิภาพ
ด้านคุณโนลา วัตสัน (Nola Watson) ประธานบอร์ด สภาหอการค้าและอุตสาหกรรมออสเตรเลีย กล่าวว่า การประชุมในวันนี้ถือเป็นนิมิตรหมายอันดี ที่ ผู้แทนภาคธุรกิจของออสเตรเลียได้มีโอกาสพูดคุยแลกเปลี่ยนข้อมูลด้านแรงงานกับรัฐมนตรีว่าการกระทรวงแรงงานของประเทศไทยและหวังว่าจะเกิดความร่วมมือด้านแรงงานต่อไปในอนาคต
“ท่านนายกรัฐมนตรี พยายามส่งเสริมให้คนไทยได้ไปทำงานในต่างประเทศ เพื่อให้มีงานทำ มีอาชีพ มีรายได้ที่มั่นคง นำความรู้มาต่อยอดในการประกอบอาชีพและมีคุณภาพชีวิตที่ดีขึ้น สอดคล้องกับนโยบายรัฐบาลที่ไม่ทิ้งใครไว้ข้างหลัง ” นายสุชาติ กล่าวตอนท้าย
+++++++++++++++++++
กองเผยแพร่และประชาสัมพันธ์
2 มีนาคม 2566

ที่มา : https://www.thaigov.go.th/news/contents/details/65656