รัฐบาลไทย-ข่าวทำเนียบรัฐบาล-​ผู้ตรวจสมพลฯ ตรวจราชการรอบ 1 นครราชสีมา เน้นย้ำเจ้าหน้าที่ดำเนินการตาม MIND ของกระทรวงอุตสาหกรรม


วันพฤหัสบดีที่ 2 มีนาคม 2566
02/03/2566
พิมพ์
​ผู้ตรวจสมพลฯ ตรวจราชการรอบ 1 นครราชสีมา เน้นย้ำเจ้าหน้าที่ดำเนินการตาม MIND ของกระทรวงอุตสาหกรรม
ผู้ตรวจราชการตรวจราชการรอบ 1 นครราชสีมา เน้นย้ำเจ้าหน้าที่ดำเนินการตาม MIND ของกระทรวงอุตสาหกรรม ใช้หัวและใจขับเคลื่อนแผนงานปี 2566 มุ่งยกระดับ “อุตสาหกรรมดีอยู่คู่ชุมชนอย่างยั่งยืน”
เมื่อวันที่ 28 กุมภาพันธ์ 2566 นายสมพล โนดไธสง ผู้ตรวจราชการกระทรวงอุตสาหกรรม  ลงพื้นที่จังหวัดนครราชสีมา ตรวจราชการกรณีปกติ รอบที่ 1 ประจำปีงบประมาณ พ.ศ. 2566 โดยมี นายพุทธิกรณ์ วิชัยดิษฐ์  อุตสาหกรรมจังหวัดนครราชสีมา นางคนึงนิจ  ทยายุทธ ผู้อำนวยการศูนย์ส่งเสริมอุตสาหกรรมภาคที่ 6 นายประสิทธิ์ ศรีพรหม ผู้อำนวยการสำนักงานอุตสาหกรรมพื้นฐานและการเหมืองแร่ เขต 6 นครราชสีมา และเจ้าหน้าที่ เข้าร่วมรับการตรวจราชการในครั้งนี้  พร้อมรายงานตามประเด็นการตรวจราชการกรณีการตรวจกำกับ เร่งรัด ติดตาม เพื่อขับเคลื่อนการดำเนินงานที่สำคัญ และโครงการสำคัญของกระทรวงอุตสาหกรรม
ทั้งนี้ ผู้ตรวจสมพลฯ ได้มอบนโยบายโดยเน้นย้ำให้เจ้าหน้าที่ทุกคนดำเนินการตาม MIND ของกระทรวงอุตสาหกรรม ใช้หัวและใจขับเคลื่อนแผนงานปี 2566 มุ่งยกระดับ “อุตสาหกรรมดีอยู่คู่ชุมชนอย่างยั่งยืน” และเน้นย้ำให้โรงงานและผู้ประกอบการ ใช้ทั้ง 4 มิติในการดำเนินธุรกิจ ได้แก่ 1.ความสำเร็จของธุรกิจ 2.ชุมชน สังคม 3.สิ่งแวดล้อม และ 4.การกระจายรายได้ให้กับชุมชน พร้อมข้อเสนอแนะในการปฏิบัติงาน รวมทั้งแนวทางปฏิบัติงานตามข้อสั่งการที่จะต้องปฏิบัติอย่างเคร่งครัด อาทิ โรงงานค้างชำระค่าธรรมเนียม  กรณีโรงงานเลิกประกอบการแต่คงค้างชำระค่าธรรมเนียมให้ติดตามเร่งรัดดำเนินการให้เป็นที่สิ้นสุด การตรวจ กำกับ ดูแลโรงงาน ให้กำกับดูแลโดยเฉพาะกรณีที่ต้องติดตามดูแลเป็นพิเศษ ซึ่งส่วนมากเป็นรายที่มีเรื่องร้องเรียน ให้ดำเนินการตรวจอย่างละเอียด มีแผนปฏิบัติงานที่ชัดเจน และมีบันทึกการตรวจสอบทุกครั้ง การบริหารจัดการกากอุตสาหกรรม ให้ติดตามการขออนุญาตนำกากออกนอกโรงงาน และรายงานข้อมูลกากอุตสาหกรรมผ่านระบบสารสนเทศฯ ให้ดำเนินการภายในระยะเวลาที่กำหนด สินเชื่อกองทุนพัฒนาเอสเอ็มอีตามแนวประชารัฐ เมื่อผู้ประกอบการได้รับอนุมัติสินเชื่อแล้ว จะต้องติดตามสถานะการประกอบกิจการอย่างต่อเนื่อง และเมื่อมีเหตุภาวะฉุกเฉินขอให้ลงพื้นที่และรายงานข้อมูลเบื้องต้นผ่านกลุ่มไลน์ฯ โดยทันทีเพื่อให้ผู้บริหารได้รับทราบข้อมูล และรายงานผลการตรวจสอบข้อเท็จจริงเพิ่มเติมต่อไป  และผู้ตรวจสมพลฯ ได้ให้กำลังใจในการปฏิบัติงาน และขอให้ปฏิบัติงานอย่างเต็มความสามารถในทุกด้าน เพื่อผู้ประกอบการ ประชาชนและกระทรวงอุตสาหกรรม
และในโอกาสเดียวกันนี้ ผู้ตรวจสมพลฯ และคณะเจ้าหน้าที่ได้ลงพื้นที่ตรวจเยี่ยมการก่อสร้างอาคาร สำนักงานอุตสาหกรรมจังหวัดนครราชสีมาแห่งใหม่ ตั้งอยู่ที่ ตำบลปรุใหญ่ อำเภอเมือง จังหวัดนครราชสีมา

ที่มา : https://www.thaigov.go.th/news/contents/details/65636