รัฐบาลไทย-ข่าวทำเนียบรัฐบาล-ไทย-จีนจับมือผลักดันการดำเนินการเชิงรุกด้านสังคมศาสตร์และมนุษยศาสตร์ ผ่านแนวคิดการจัดตั้งศูนย์วิจัยจีนในไทย


วันศุกร์ที่ 3 มีนาคม 2566
ไทย-จีนจับมือผลักดันการดำเนินการเชิงรุกด้านสังคมศาสตร์และมนุษยศาสตร์ ผ่านแนวคิดการจัดตั้งศูนย์วิจัยจีนในไทย
ไทย-จีนจับมือผลักดันการดำเนินการเชิงรุกด้านสังคมศาสตร์และมนุษยศาสตร์ ผ่านแนวคิดการจัดตั้งศูนย์วิจัยจีนในไทย
ประเทศไทยโดยกระทรวงการอุดมศึกษา วิทยาศาสตร์ วิจัยและนวัตกรรม และฝ่ายจีนโดย Chinese Academy of Social Sciences (CASS) เน้นความร่วมมือเชิงรุกด้านสังคมศาสตร์และมนุษยศาสตร์ ซึ่งเป็นอีกหนึ่งในภารกิจสำคัญของ อว. ทั้งนี้ จากการพบปะหารือระหว่างศาสตราจารย์พิเศษเอนก เหล่าธรรมทัศน์ รัฐมนตรีว่าการกระทรวงการอุดมศึกษา วิทยาศาสตร์ วิจัย และนวัตกรรม (อว.) และศาสตราจารย์ นายแพทย์ สิริฤกษ์ ทรงศิวิไล ปลัดกระทรวง อว. และ Prof. Gao Peiyong, Vice President of CASS หรือสถาบันบัณฑิตสังคมศาสตร์จีน   เมื่อวันที่ ๑๐ กุมภาพันธ์ ๒๕๖๖ ณ สาธารณรัฐประชาชนจีน ทั้งสองฝ่ายได้แลกเปลี่ยนข้อคิดเห็นและแนวทางการดำเนินงานร่วมกันในอนาคต โดยฝ่ายไทยซึ่งได้มีการปรับโครงสร้างการดำเนินงานให้มีองค์ประกอบในการส่งเสริม เชื่อมโยง สอดคล้องและเกื้อกูลกันในด้านการอุดมศึกษา วิทยาศาสตร์ การวิจัย รวมไปถึงการพัฒนาด้านสังคมศาสตร์และมนุษยศาสตร์พร้อมที่จะส่งนักวิจัยมาทำงานร่วมกับนักวิจัยจาก CASS ซึ่งเป็นองค์กรที่มีเป้าหมายหลักในการส่งเสริมการพัฒนาด้านศิลปศาสตร์ สังคมศาสตร์ และมนุษยศาสตร์ โดยมีสถาบันวิจัยด้านสังคมศาสตร์และมนุษยศาสตร์ในสังกัด CASS  ๑๖ สถาบัน และมีมหาวิทยาลัยในสังกัด ที่ทำหน้าที่ในการผลิตบุคลากรด้านสังคมศาสตร์และมนุษยศาสตร์ โดยมีนักศึกษา มากกว่า ๑๐,๐๐๐ คน  นอกจากนี้ รมว.อว. ยังเห็นว่าความร่วมมือเกี่ยวกับการขจัดความยากจนโดยใช้วิทยาศาสตร์และเทคโนโลยีอย่างครบวงจรเป็นประเด็นที่ควรเร่งผลักดันการทำงานร่วมกันอย่างจริงจัง รวมไปถึงความร่วมมือเชิงยุทธศาสตร์ในการพัฒนาประเทศรูปแบบ BCG (Bio – Circular – Green Model) เพื่อการพัฒนาประเทศอย่างยั่งยืนด้วย และในส่วนของ CASS เสนอให้มีการจัดตั้งศูนย์วิจัยจีนในประเทศไทย โดยอาจจัดตั้งภายใต้สถาบันการอุดมศึกษาในสังกัดกระทรวง อว. ซึ่งที่ผ่านมามีการจัดตั้งศูนย์วิจัยจีนในประเทศต่างๆ มาแล้ว ๑๘ ประเทศ โดยมีแนวคิดในการจัดตั้งศูนย์ฯ ต่างประเทศ เนื่องมาจากฝ่ายจีนเห็นว่าประเทศจีนมีการพัฒนาวิทยาการในสาขาต่างๆ อย่างรวดเร็วและเข้มแข็ง และต้องการให้มีการขยายการรับรู้ถึงการพัฒนาวิทยาการและความเจริญของจีนไปยังประชาคมโลก ทั้งนี้ รมว.อว. เห็นด้วยกับการจัดตั้งศูนย์ดังกล่าว และเห็นว่าหากการจัดตั้งศูนย์ดังกล่าวดำเนินการได้สำเร็จจะทำให้ความร่วมมือระหว่างไทยกับจีนในสาขาวิทยาการต่างๆ มีความก้าวหน้ามากยิ่งขึ้น

ที่มา : https://www.thaigov.go.th/news/contents/details/65713