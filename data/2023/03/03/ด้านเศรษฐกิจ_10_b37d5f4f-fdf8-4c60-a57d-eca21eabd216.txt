รัฐบาลไทย-ข่าวทำเนียบรัฐบาล-ผู้ตรวจสมพลฯ ลงพื้นที่บุรีรัมย์ จับมือสถานประกอบการร่วมขับเคลื่อนนโยบาย MIND ของกระทรวงอุตสาหกรรม ซึ่งมุ่งยกระดับ“อุตสาหกรรมดีอยู่คู่ชุมชนอย่างยั่งยืน


วันพฤหัสบดีที่ 2 มีนาคม 2566
02/03/2566
พิมพ์
ผู้ตรวจสมพลฯ ลงพื้นที่บุรีรัมย์ จับมือสถานประกอบการร่วมขับเคลื่อนนโยบาย MIND ของกระทรวงอุตสาหกรรม ซึ่งมุ่งยกระดับ“อุตสาหกรรมดีอยู่คู่ชุมชนอย่างยั่งยืน
ผู้ตรวจราชการลงพื้นที่บุรีรัมย์ จับมือสถานประกอบการร่วมขับเคลื่อนนโยบาย MIND ของกระทรวงอุตสาหกรรม ซึ่งมุ่งยกระดับ“อุตสาหกรรมดีอยู่คู่ชุมชนอย่างยั่งยืน”
เมื่อวันที่ 1 มีนาคม 2566 เวลา 10.00 น. นายสมพล โนดไธสง ผู้ตรวจราชการกระทรวงอุตสาหกรรม พร้อมด้วยนายประสงค์ ผลส่ง อุตสาหกรรมจังหวัดบุรีรัมย์ และคณะลงพื้นที่ตรวจเยี่ยมสถานประกอบกิจการอุตสาหกรรมในพื้นที่จังหวัดบุรีรัมย์ ณ บริษัท นอร์ทอีส รับเบอร์ จํากัด (มหาชน) โดยผู้ตรวจสมพลฯ ได้แจ้งนโยบาย MIND ของกระทรวงอุตสาหกรรม ซึ่งมุ่งยกระดับ “อุตสาหกรรมดีอยู่คู่ชุมชนอย่างยั่งยืน” ทั้ง 4 มิติ ได้แก่ ความสำเร็จของธุรกิจ ชุมชน สังคม สิ่งแวดล้อม และการกระจายรายได้ให้กับชุมชน ซึ่งสถานประกอบการดังกล่าวได้มีการขับเคลื่อนตามนโยบาย MIND ดังนี้ ดําเนินธุรกิจผลิตและจําหน่ายยางแผ่นรมควัน (Ribbed Smoked Sheet : RSS) ยางแท่ง (Standard Thai Rubber : STR) และยางผสม (Mixtures Rubber) เพื่อจําหน่ายไปยังผู้ผลิตในอุตสาหกรรมยานยนต์ และกลุ่มผู้ค้าคนกลางทั้งในประเทศและต่างประเทศ อาทิ สาธารณรัฐประชาชนจีน ญี่ปุ่น สิงคโปร์ บังคลาเทศ และอินเดีย เป็นต้น นอกจากนี้ บริษัทฯ ยังเป็นผู้จัดให้มีการวิเคราะห์ทดสอบคุณภาพยางภายใต้การดำเนินงานของบริษัทฯ ตาม พ.ร.บ.ควบคุมยาง พ.ศ. 2542 มีการพัฒนาชุมชนโดยรอบสถานประกอบการ ดูแลสิ่งแวดล้อมโดยเน้นเรื่องความปลอดภัยต่อสังคมและอนุรักษ์สิ่งแวดล้อม รวมทั้งได้รับรางวัล Green Industry (GI) ระดับที่ 3 และบริษัทฯ ยังมุ่งมั่นผลิตสินค้าให้ได้ตามมาตรฐานสากล พัฒนาคุณภาพอย่างต่อเนื่อง ทําให้สามารถผลิตยางที่มีคุณภาพและได้รับการยอมรับจากลูกค้าทั้งในและต่างประเทศ
ทั้งนี้ ผู้ตรวจสมพลฯ ได้เน้นย้ำการประกอบการนอกจากความสำเร็จทางธุรกิจแล้ว ต้องมีการดูแลรักษาสิ่งแวดล้อม ดูแลชุมชนและกระจายรายได้สู่ชุมชนบริเวณรอบโรงงานให้มีรายได้ด้วย

ที่มา : https://www.thaigov.go.th/news/contents/details/65645