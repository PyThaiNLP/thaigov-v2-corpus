รัฐบาลไทย-ข่าวทำเนียบรัฐบาล-ไทยเตรียมเสนอ “ผ้าขาวม้า” เป็นรายการตัวแทนมรดกวัฒนธรรมที่จับต้องไม่ได้ของมนุษยชาติ ต่อยูเนสโก


วันศุกร์ที่ 3 มีนาคม 2566
ไทยเตรียมเสนอ “ผ้าขาวม้า” เป็นรายการตัวแทนมรดกวัฒนธรรมที่จับต้องไม่ได้ของมนุษยชาติ ต่อยูเนสโก
.....
ที่ประชุม ครม. (28 ก.พ. 66) เห็นชอบให้เสนอ “ผ้าขาวม้า : ผ้าเอนกประสงค์ในวิถีชีวิตไทย (Pha Khoa Ma : Multifunctional cloths in Thai life)” ขึ้นทะเบียนเป็นรายการตัวแทนมรดกวัฒนธรรมที่จับต้องไม่ได้ของมนุษยชาติ ต่อยูเนสโก พร้อมให้อธิบดีกรมส่งเสริมวัฒนธรรมเป็นผู้ลงนามในเอกสารการนำเสนอต่อไป โดยที่ผ่านมาประเทศไทยได้รับการขึ้นทะเบียนฯ แล้วถึง 3 รายการ ได้แก่ โขน นวดไทย และโนรา
.
ผ้าขาวม้าของไทยนั้นมีคุณค่าในหลายมิติ ทั้งด้านความสำคัญต่อวิถีชีวิตคนไทยที่มีการใช้ประโยชน์ในทุกภาค ชุมชน และชาติพันธุ์ต่าง ๆ ทั่วประเทศ ด้วยลวดลาย/สีที่แตกต่างกันตามเอกลักษณ์เฉพาะท้องถิ่น รวมไปถึงการใช้เป็นของขวัญ ใช้ในพิธีกรรมต่าง ๆ และมีหลักฐานทางประวัติศาสตร์ที่ชี้ว่าผ้าขาวม้ามีมาตั้งแต่สมัยเชียงแสน โดยผ่านการปรับปรุงต่อยอด พัฒนาคุณภาพให้ใช้ประโยชน์ได้หลากหลายขึ้น
.
การเสนอขึ้นทะเบียนผ้าขาวม้าครั้งนี้เป็นไปตามหลักเกณฑ์ของมรดกวัฒนธรรมที่จับต้องไม่ได้ ทั้งด้านการปฏิบัติทางสังคม พิธีกรรม งานเทศกาล ความรู้และการปฏิบัติเกี่ยวกับธรรมชาติ สะท้อนชีวิตที่เรียบง่ายและยั่งยืน เนื่องจากผ้าขาวม้าสามารถนำมากลับใช้ใหม่ - หมุนเวียนได้ รวมถึงอยู่ในเกณฑ์ด้านงานช่างฝีมือดั้งเดิม ซึ่งจะช่วยสร้างความตระหนักรู้ถึงความสำคัญของมรดกวัฒนธรรมฯ กระตุ้นให้เกิดการแลกเปลี่ยนความคิดเห็นสู่การสะท้อนความหลากหลายทางวัฒนธรรมในระดับโลก และแสดงถึงความสร้างสรรค์ของมนุษยชาติ
#ไทยคู่ฟ้า #สื่อสารรัฐบาลไทย
-------------------

ที่มา : https://www.thaigov.go.th/news/contents/details/65684