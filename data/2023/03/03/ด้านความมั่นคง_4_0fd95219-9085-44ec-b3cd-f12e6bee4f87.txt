รัฐบาลไทย-ข่าวทำเนียบรัฐบาล-ผู้ว่าฯ เมืองลุง เปิดจวน kick off ผู้นำต้องทำก่อน "ปลูกผัก หิ้วปิ่นโต โชว์ผ้าไทย" เสริมสร้างพลังภาคีเครือข่าย มุ่งสู่การพัฒนาคุณภาพชีวิตพี่น้องประชาชน ตามหลักการพัฒนาที่ยั่งยืน


วันพฤหัสบดีที่ 2 มีนาคม 2566
02/03/2566
พิมพ์
ผู้ว่าฯ เมืองลุง เปิดจวน kick off ผู้นำต้องทำก่อน "ปลูกผัก หิ้วปิ่นโต โชว์ผ้าไทย" เสริมสร้างพลังภาคีเครือข่าย มุ่งสู่การพัฒนาคุณภาพชีวิตพี่น้องประชาชน ตามหลักการพัฒนาที่ยั่งยืน
ผู้ว่าฯ เมืองลุง เปิดจวน kick off ผู้นำต้องทำก่อน "ปลูกผัก หิ้วปิ่นโต โชว์ผ้าไทย" เสริมสร้างพลังภาคีเครือข่าย มุ่งสู่การพัฒนาคุณภาพชีวิตพี่น้องประชาชน ตามหลักการพัฒนาที่ยั่งยืน
เมื่อวันที่ 1 มี.ค. 66 ที่จวนผู้ว่าราชการจังหวัดพัทลุง อำเภอเมืองพัทลุง จังหวัดพัทลุง นางนิศากร วิศิษฏ์สรอรรถ ผู้ว่าราชการจังหวัดพัทลุง พร้อมด้วยนายฉัตรชัย อุสาหะ รองผู้ว่าราชการจังหวัดพัทลุง นายเสรี จิตรเวช พัฒนาการจังหวัดพัทลุง และภาคีเครือข่ายในพื้นที่จังหวัดพัทลุง ร่วมกัน kick off ตามแนวทาง ผู้นำต้องทำก่อน จัดกิจกรรม "ปลูกผัก หิ้วปิ่นโต โชว์ผ้าไทย" เพื่อเป็นส่วนหนึ่งในการดำเนินกิจกรรมส่งเสริมการพัฒนาคุณภาพชีวิตที่ดีอย่างยั่งยืนให้กับพี่น้องประชาชน
นางนิศากร วิศิษฏ์สรอรรถ ผู้ว่าราชการจังหวัดพัทลุง เปิดเผยว่า กิจกรรม "ปลูกผัก หิ้วปิ่นโต โชว์ผ้าไทย" เป็นหนึ่งในการขับเคลื่อนกิจกรรมตามเป้าหมายการพัฒนาที่ยั่งยืน (UN SDGs) ซึ่งจังหวัดพัทลุง ได้ร่วมลงนาม MOU กับองค์การสหประชาชาติ (UN) ประจำประเทศไทย “76 จังหวัด 76 คำมั่นสัญญา เพื่อการพัฒนาที่ยั่งยืน” โดยมีท่านสุทธิพงษ์ จุลเจริญ ปลัดกระทรวงมหาดไทย และ ท่าน ดร.วันดี กุญชรยาคง จุลเจริญ นายกสมาคมแม่บ้านมหาดไทย เป็นผู้นำการขับเคลื่อนสร้างสรรค์สิ่งที่ดีเพื่อประโยชน์ของพี่น้องประชาชนคนไทยและเพื่อโลกใบเดียวนี้ของพวกเราทุกคน โดยกิจกรรม "ปลูกผัก หิ้วปิ่นโต โชว์ผ้าไทย" ประกอบด้วย 6 กิจกรรมต่าง ๆ ได้แก่ 1. การถ่ายถาพเช็ค อิน "หิ้วปิ่นโต โชว์ผ้าไทย" บริเวณจวนผู้ว่าราชการจังหวัด 2. การแสดงชุด "รำวงมหาดไทย" โดยทีมอำเภอเมืองพัทลุง 3. เวทีเสวนา "เดินหน้า พัฒนา เมืองพัทลุง" โดยนางนิศากร วิศิษฏ์สรอรรถ ผู้ว่าราชการจังหวัดพัทลุง นายกิตติพิชญ์ กลับคุณ ประธานหอการค้าจังหวัดพัทลุง นายธนิต สมแก้ว เกษตรกรดีเด่นแห่งชาติด้านเกษตรอินทรีย์ และนายเชาว์ อ่อนดำ ประธานเครือข่ายท่องเที่ยวโดยชุมชนจังหวัดพัทลุง 4. การจัดตั้ง "ธนาคารต้นไม้ เพื่อคนยากไร้พัทลุง" 5. ปลูกผักสวนครัวเพื่อสร้างความมั่นคงทางอาหาร และ 6. รับประทานอาหารร่วมกัน "สานสัมพันธ์ ปิ่นโต 100 สาย"
นางนิศากร วิศิษฏ์สรอรรถ ผู้ว่าราชการจังหวัดพัทลุง กล่าวเพิ่มเติมว่า การจัดกิจกรรม "ปลูกผัก หิ้วปิ่นโต โชว์ผ้าไทย" ในครั้งนี้ วัตถุประสงค์หลักที่สำคัญเพื่อต้องการให้พี่น้องประชาชนในจังหวัดได้ทำกิจกรรมร่วมกันและนำองค์ความรู้ที่ได้รับไปเผยแพร่ขยายผลให้กับสมาชิกในครอบครัว และเพื่อนบ้านในชุมชน ทั้งการน้อมนำพระราชดำริของสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี ในเรื่องสร้างความมั่นคงทางอาหาร “บ้านนี้มีรัก ปลูกผักกินเอง” “ทางนี้มีผลผู้คนรักกัน” รวมถึงการรำวงมหาดไทย ที่เป็นการเสริมสร้างพลังความรักสามัคคี และเป็นการส่งเสริม Soft Power ด้วยการประยุกต์ศิลปะวัฒนธรรมของท้องถิ่นประกอบกับบทเพลงที่สื่อความหมายในการบำบัดทุกข์ บำรุงสุขประชาชน และการสวมใส่ผ้าไทยมารับประทานอาหารร่วมกัน เป็นการแสดงออกซึ่งความมุ่งมั่นในการส่งเสริมให้เกิดการกระตุ้นเม็ดเงินเศรษฐกิจฐานราก และสร้างแรงจูงใจในการสวมใส่ผ้าไทย
"กิจกรรมต่าง ๆ ในวันนี้เป็นการเริ่มต้น kick off การสร้างความยั่งยืน ด้วยการสร้างความรักสมัครสมาน และสร้างองค์ความรู้ ตลอดจนจิตสำนึกในการสร้างความยั่งยืน ให้กับพี่น้องประชาชนในจังหวัดพัทลุง อันเกิดจากความร่วมมือของภาคีเครือข่ายทั้ง 7 ภาคี อันได้แก่ ภาคราชการ ภาคผู้นำศาสนา ภาควิชาการ ภาคเอกชน ภาคประชาสังคม ภาคประชาชน และภาคสื่อสารมวลชน ซึ่งจะได้ขยายผลไปยังทุกอำเภอของจังหวัดพัทลุง เพื่อมุ่งขับเคลื่อนให้สังคมของพัทลุงเป็นสังคมแห่งความผาสุก เป็นสังคมแห่งความรู้รักสามัคคี เป็นสังคมพหุวัฒนธรรมที่หลากหลาย เป็นสังคมที่จะสร้างคุณภาพชีวิตที่ดีอย่างยั่งยืนให้กับพี่น้องประชาชนคนเมืองลุงตลอดไป" ผวจ.พัทลุง กล่าวในช่วงท้าย

ที่มา : https://www.thaigov.go.th/news/contents/details/65668