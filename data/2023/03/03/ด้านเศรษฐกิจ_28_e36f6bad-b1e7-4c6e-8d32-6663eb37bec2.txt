รัฐบาลไทย-ข่าวทำเนียบรัฐบาล-ผู้ตรวจวีระกิตติ์ฯ ลงพื้นที่ยะลา ตรวจราชการรอบ 1 พร้อมรับฟังข้อคิดเห็น ข้อเสนอแนะการพัฒนาอุตสาหกรรมและบูรณาการการทำงาน


วันศุกร์ที่ 3 มีนาคม 2566
03/03/2566
พิมพ์
ผู้ตรวจวีระกิตติ์ฯ ลงพื้นที่ยะลา ตรวจราชการรอบ 1 พร้อมรับฟังข้อคิดเห็น ข้อเสนอแนะการพัฒนาอุตสาหกรรมและบูรณาการการทำงาน
ผู้ตรวจราชการกระทรวงอุตสาหกรรม ลงพื้นที่ยะลา ตรวจราชการรอบ 1 พร้อมรับฟังข้อคิดเห็น ข้อเสนอแนะการพัฒนาอุตสาหกรรมและบูรณาการการทำงานจากตัวแทนภาคเอกชนและหน่วยงานเครือข่ายในพื้นที่
เมื่อวันที่ 1 มีนาคม 2566 เวลา 10.30 น. นายวีระกิตติ์ รันทกิจธนวิชญ์ ผู้ตรวจราชการ ลงพื้นที่ยะลาตรวจราชการและการดำเนินงาน ประจำปีงบประมาณ พ.ศ.2566 รอบที่ 1 ซึ่งมี นายสมบัติ สุวรรณมณี อุตสาหกรรมจังหวัดยะลาและเจ้าหน้าที่เข้าร่วม
โดย ผู้ตรวจวีระกิตติ์ฯ ได้ชี้แจงนโยบายและแผนการตรวจราชการ และเน้นย้ำให้เจ้าหน้าที่ทุกคนดำเนินงานตามนโยบาย MIND ของกระทรวงอุตสาหกรรม ทั้ง 4 มิติ ได้แก่ 1.ความสำเร็จของธุรกิจ 2.การดูแลชุมชนและสังคม 3.สิ่งแวดล้อม และ 4.การกระจายรายได้ให้กับชุมชน ให้มีประสิทธิภาพและเกิดผลสัมฤทธิ์ให้เห็นเป็นรูปธรรม ตามแนวคิด "ใช้ หัว และ ใจ ปั้นอุตสาหกรรมคู่ชุมชน"
ทั้งนี้ ผู้ตรวจวีระกิตติ์ฯ ได้ขอบคุณและให้กำลังใจเจ้าหน้าที่ทุกท่านในการปฏิบัติงาน และได้มอบนโยบายและข้อเสนอแนะ อาทิ การตรวจกำกับดูแลสถานประกอบกิจการโรงงานให้ได้ 100% การขออนุญาตและการรายงานการจัดการของเสีย (สก.1,2,3) ให้เป็นไปตามที่กฎหมายกำหนด เร่งรัดการส่งเสริมโรงงานให้ได้การรับรองอุตสาหกรรมสีเขียวที่เป็นไปตามเป้าหมายที่ 80% การประชาสัมพันธ์การแจ้งข้อมูลการประกอบกิจการโรงงานรายเดือน (รง.8) และรายปี (รง.9) ตามกฎหมาย ตามแบบ Single Form การเบิกจ่ายงบประมาณให้เป็นไปตามมาตรการเร่งรัดการเบิกจ่ายงบประมาณ ตามมติ ครม. การดำเนินงานการประเมินคุณธรรมและความโปร่งใสในการดำเนินงานภาครัฐ (ITA) โดยให้มีคะแนนที่เพิ่มขึ้นจากปีที่ผ่านมา ดำเนินงานเกี่ยวกับโครงการต่างๆ ที่ได้รับงบประมาณให้เป็นไปตามเป้าหมายที่กำหนดไว้
นอกจากนี้ ยังได้พบปะและรับฟังข้อคิดเห็น ข้อเสนอแนะ ในการพัฒนาอุตสาหกรรมและบูรณาการการทำงานในพื้นที่จากตัวแทนภาคเอกชนและหน่วยงานต่างๆ ที่อยู่ภายใต้กระทรวงอุตสาหกรรม อาทิ ประธานสภาอุตสาหกรรมจังหวัดยะลา ประธานหอการค้าจังหวัดยะลา และธนาคารพัฒนาวิสาหกิจขนาดกลางและขนาดย่อมแห่งประเทศไทย สาขาจังหวัดยะลา

ที่มา : https://www.thaigov.go.th/news/contents/details/65693