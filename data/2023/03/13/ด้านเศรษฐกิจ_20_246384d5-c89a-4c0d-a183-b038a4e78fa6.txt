รัฐบาลไทย-ข่าวทำเนียบรัฐบาล-“ปลัดฯ ณัฐพล” ร่วมแสดงความยินดีวันคล้ายวันสถาปนา “ดีพร้อม” ครบ 81 ปี พร้อมเยี่ยมชมบูธและให้กำลังใจผู้ประกอบการ “อุตสาหกรรมแฟร์ ช็อป ชิม แชร์”


วันจันทร์ที่ 13 มีนาคม 2566
13/03/2566
พิมพ์
“ปลัดฯ ณัฐพล” ร่วมแสดงความยินดีวันคล้ายวันสถาปนา “ดีพร้อม” ครบ 81 ปี พร้อมเยี่ยมชมบูธและให้กำลังใจผู้ประกอบการ “อุตสาหกรรมแฟร์ ช็อป ชิม แชร์”
ปลัดกระทรวงอุตสาหกรรม ร่วมแสดงความยินดีวันคล้ายวันสถาปนา “ดีพร้อม” ครบ 81 ปี พร้อมเยี่ยมชมบูธและให้กำลังใจผู้ประกอบการ “อุตสาหกรรมแฟร์ ช็อป ชิม แชร์”
เมื่อวันที่ 10 มีนาคม 2566 เวลา 11.00 น. ดร.ณัฐพล รังสิตพล ปลัดกระทรวงอุตสาหกรรม  เข้าร่วม พิธีทำบุญ เนื่องในวันสถาปนากรมส่งเสริมอุตสาหกรรม ครบ 81 ปี กรมส่งเสริมอุตสาหกรรม หรือ ดีพร้อม (DIPROM) และเยี่ยมชมบูธพร้อมให้กำลังใจผู้ประกอบการในงาน อุตสาหกรรมแฟร์ ช็อป ชิม แชร์ (DIPROM Marketplace Festival) โดยมีนายใบน้อย สุวรรณชาตรี อธิบดีกรมส่งเสริมอุตสาหกรรม ให้การต้อนรับ พร้อมด้วย นางสาวณัฏฐิญา เนตยสุภา รองอธิบดีกรมส่งเสริมอุตสาหกรรม รักษาราชการแทนรองปลัดกระทรวงอุตสาหกรรม นายวิษณุ ทับเที่ยง หัวหน้าผู้ตรวจราชการกระทรวงอุตสาหกรรม นายภาสกร ชัยรัตน์ รองอธิบดีกรมส่งเสริมอุตสาหกรรม รักษาราชการแทนผู้ตรวจราชการกระทรวงอุตสาหกรรม นางสาวณิรดา วิสุทธิชาติธาดา ผู้ช่วยปลัดกระทรวงอุตสาหกรรม คณะผู้บริหาร ข้าราชการ และพนักงานราชการ เข้าร่วมงานดังกล่าวด้วย ณ อาคารกรมส่งเสริมอุตสาหกรรม
กรมส่งเสริมอุตสาหกรรม ก่อตั้งขึ้นเมื่อปี พ.ศ. 2485 อย่างไรก็ตามงานด้านการส่งเสริมอุตสาหกรรมได้เริ่มขึ้นตั้งแต่ประมาณปี พ.ศ. 2479 ซึ่งขณะนั้นเป็นช่วงที่เกิดภาวะสงครามทำให้สิ่งของอุปโภค บริโภคขาดแคลน รัฐบาลจึงส่งเสริมการผลิตสินค้าอุปโภคบริโภคภายในประเทศให้มากขึ้น เพื่อลดการนำเข้าจากต่างประเทศ ต่อมาในปี พ.ศ.2485 กองอุตสาหกรรม กรมพาณิชย์ กระทรวงเศรษฐการได้ถูกยกฐานะขึ้นเป็น กรมส่งเสริมอุตสาหกรรม สังกัดกระทรวงอุตสาหกรรม มีหน้าที่หลักในการส่งเสริมการประกอบการอุตสาหกรรม จนถึงปัจจุบัน
สำหรับงานอุตสาหกรรมแฟร์ “ช็อป ชิม แชร์ DIPROM Marketplace Festival” จัดขึ้นภายใต้ กิจกรรม DIPROM Marketeer เพื่อจำหน่ายสินค้าและบริการของผู้ประกอบการอย่างครบวงจร รวมถึงต่อยอดองค์ความรู้ผู้ประกอบการด้วยการสร้างตลาดแบบ Hybrid ทั้งออนไลน์และออฟไลน์ในรูปแบบคู่ขนานผ่านการจัดงานอุตสาหกรรมแฟร์ ตลอดจนเป็นการเพิ่มช่องทางการจัดจำหน่ายและสร้างรายได้ให้ผู้ประกอบการที่อยู่บนแพลตฟอร์มดีพร้อมมาร์เก็ตเพลส (DIPROM Marketplace) ทั้งผู้ประกอบการกลุ่มผลิตภัณฑ์อาหารและเครื่องดื่ม กลุ่มผลิตภัณฑ์สมุนไพร สปา เครื่องหอม กลุ่มสินค้าเครื่องประดับ และกลุ่มสินค้าเสื้อผ้าเครื่องนุ่งห่ม รวมกว่า 80 ร้านค้า โดยงานดังกล่าวจัดขึ้นระหว่าง 8-10 มีนาคม 2566 ณ บริเวณลานจอดรถและห้องนิทรรศการ ชั้น 1 อาคารกรมส่งเสริมอุตสาหกรรม (DIPROM Headquarter)

ที่มา : https://www.thaigov.go.th/news/contents/details/66072