รัฐบาลไทย-ข่าวทำเนียบรัฐบาล-นายกรัฐมนตรีเยี่ยมชมวิถีชีวิตชาวไทยเชื้อสายรามัญ ณ วัดใหญ่นครชุมน์ อ.บ้านโป่ง จ.ราชบุรี 


วันจันทร์ที่ 13 มีนาคม 2566
13/03/2566
พิมพ์
นายกรัฐมนตรีเยี่ยมชมวิถีชีวิตชาวไทยเชื้อสายรามัญ ณ วัดใหญ่นครชุมน์ อ.บ้านโป่ง จ.ราชบุรี
นายกรัฐมนตรีเยี่ยมชมวิถีชีวิตชาวไทยเชื้อสายรามัญ ณ วัดใหญ่นครชุมน์ อ.บ้านโป่ง จ.ราชบุรี
นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรีเปิดเผยว่า วันนี้ (13 มีนาคม 2566) เวลา 13.00 น. ณ วัดใหญ่นครชุมน์ ตำบลนครชุมน์ อำเภอบ้านโป่ง จังหวัดราชบุรี พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เยี่ยมชมวิถีชีวิตชาวไทยเชื้อสายรามัญ โดยมีพลเอก อนุพงษ์ เผ่าจินดา รัฐมนตรีว่าการกระทรวงมหาดไทย นายสุชาติ ชมกลิ่น รัฐมนตรีว่าการกระทรวงแรงงาน และนายธนกร วังบุญคงชนะ รัฐมนตรีประจำสำนักนายกรัฐมนตรี เข้าร่วมด้วย
โอกาสนี้ นายกรัฐมนตรีคาดผ้าสไบจากตัวแทนชาวไทยเชื้อสายรามัญที่รอให้การต้อนรับ ซึ่งเป็นประเพณีของชาวรามัญในการเข้าวัดทำบุญ และกราบสักการะหลวงพ่อใหญ่ชัยมงคลนครดลเรืองโรจน์ นมัสการพระครูนครเขมกิจ เจ้าคณะตำบลนครชุมน์ - บ้านม่วง เจ้าอาวาสวัดใหญ่นครชุมน์ ณ อุโบสถ และกราบสักการะหลวงพ่อพญาแล ณ วิหารปากี เพื่อความเป็นสิริมงคลในการตรวจราชการจังหวัดราชบุรี
จากนั้น นายกรัฐมนตรีร่วมถ่ายภาพกับกลุ่มวิสาหกิจชุมชนไร่สนธิเวชบ้านหนองปลาดุก กลุ่มผู้สูงอายุ และกลุ่มอาสาสมัครแรงงานจังหวัดราชบุรีที่มารอให้การต้อนรับ และเยี่ยมชมวิถีชีวิตชาวไทยเชื้อสายรามัญ โดยนายกรัฐมนตรีกล่าวว่า รู้สึกยินดีที่ได้มาพบชาวไทยเชื้อสายรามัญ ประเทศไทยมีหลายเชื้อสายแต่เราทุกคนล้วนเป็นคนสัญชาติเดียวกัน สัญชาติไทยเหมือนกัน วันนี้ประเทศไทยมีโอกาสเดินไปข้างหน้าอีกมากด้วยความรัก ความสามัคคี ซึ่งจะทำให้เกิดการเปลี่ยนแปลงที่ดีขึ้นในกระบวนการประชาธิปไตย ขอให้ทุกคนช่วยกันคิดช่วยกันทำให้ทุกอย่างดีขึ้น หลายอย่างรัฐบาลได้วางกรอบแนวทางไว้หมดแล้ว ซึ่งวันนี้เราเดินมาได้ครึ่งทางแล้ว แม้จะผ่านปัญหา อุปสรรคมามากมายไม่ว่าจะเป็นโควิด เศรษฐกิจ ความขัดแย้งทางภูมิศาสตร์ สงครามระหว่างประเทศ เราก็ร่วมมือร่วมใจผ่านกันมาได้ ซึ่งในวันข้างหน้าทุกอย่างจะทยอยดีขึ้น ขอให้ทุกคนรักกัน พูดคุยกัน ด้วยความสามัคคี เราคนไทยด้วยกันไม่ว่าจะเจออะไรก็สามารถผ่านไปได้ ทั้งนี้ นายกรัฐมนตรีได้ทักทายและร่วมถ่ายภาพกับชาวไทยเชื้อสายรามัญและประชาชนที่มารอต้อนรับโดยรอบวัดใหญ่นครชุมน์ ก่อนจะเดินทางกลับกรุงเทพมหานคร

ที่มา : https://www.thaigov.go.th/news/contents/details/66078