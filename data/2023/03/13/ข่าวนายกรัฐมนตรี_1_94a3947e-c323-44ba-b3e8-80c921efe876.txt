รัฐบาลไทย-ข่าวทำเนียบรัฐบาล-นายกรัฐมนตรีเยี่ยมชมศูนย์การเรียนรู้เกษตรวิถีพุทธ วัดหุบกระทิง อ.บ้านโป่ง จ.ราชบุรี ชื่นชมการดำเนินงาน สร้างความสามัคคีของคนในชุมชน 


วันจันทร์ที่ 13 มีนาคม 2566
13/03/2566
พิมพ์
นายกรัฐมนตรีเยี่ยมชมศูนย์การเรียนรู้เกษตรวิถีพุทธ วัดหุบกระทิง อ.บ้านโป่ง จ.ราชบุรี ชื่นชมการดำเนินงาน สร้างความสามัคคีของคนในชุมชน
นายกรัฐมนตรีเยี่ยมชมศูนย์การเรียนรู้เกษตรวิถีพุทธ วัดหุบกระทิง อ.บ้านโป่ง จ.ราชบุรี ชื่นชมการดำเนินงาน สร้างความสามัคคีของคนในชุมชน แนะให้เสริมการสร้างงาน สร้างอาชีพ ประยุกต์สิ่งของขึ้นชื่อในชุมชน ให้เกิดผลิตภัณฑ์ใหม่ ทำให้ชุมชนเข้มแข็ง
นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรีเปิดเผยว่า วันนี้ (13 มีนาคม 2566) เวลา 10.00 น. ณ วัดหุบกระทิง ตำบลเบิกไพร อำเภอบ้านโป่ง จังหวัดราชบุรี พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เยี่ยมชมศูนย์การเรียนรู้เกษตรวิถีพุทธ-วิถีความร่วมมือในการพัฒนาระหว่างวัดกับชุมชน โดยมี พลเอก อนุพงษ์ เผ่าจินดา รัฐมนตรีว่าการกระทรวงมหาดไทย นายสุชาติ ชมกลิ่น รัฐมนตรีว่าการกระทรวงแรงงาน และนายธนกร วังบุญคงชนะ รัฐมนตรีประจำสำนักนายกรัฐมนตรี เข้าร่วมด้วย
โอกาสนี้ นายกรัฐมนตรีพบปะ พูดคุย และถ่ายภาพร่วมกับเด็กนักเรียนโรงเรียนวัดหุบกระทิง ผู้ประกอบการรุ่นใหม่จังหวัดราชบุรี Young Entrepreneur Chamber of Commerce (YEC) และประชาชนจังหวัดราชบุรีที่มารอให้การต้อนรับ โดยนายกรัฐมนตรีกล่าวขอบคุณทุกคนที่มารอให้การต้อนรับ การมาจังหวัดราชบุรีในวันนี้มาในฐานะนายกรัฐมนตรีเพื่อติดตามการดำเนินโครงการต่าง ๆ ว่ามีความคืบหน้าอย่างไร พบเจออุปสรรคหรือไม่ เพื่อให้โครงการต่าง ๆ สำเร็จผลตามเวลาที่กำหนดและคุ้มค่าต่อประชาชน แล้วนายกรัฐมนตรีเข้ากราบสักการะพระประธาน และนมัสการพระมหาสงกรานต์ สนฺติกโร เจ้าอาวาสวัดหุบกระทิง ณ อุโบสถ เพื่อความเป็นสิริมงคลในโอกาสเดินทางมาปฏิบัติราชการที่จังหวัดราชบุรี
จากนั้น นายกรัฐมนตรีเดินเยี่ยมชมศูนย์การเรียนรู้เกษตรวิถีพุทธ ซึ่งเกิดจากความร่วมมือในการพัฒนาระหว่างวัดกับชุมชน เปลี่ยนพื้นที่รกร้างว่างเปล่าเป็นแหล่งเรียนรู้เกษตร และร้านกาแฟท่ามกลางธรรมชาติที่สวยงาม เป็นแหล่งท่องเที่ยวพักผ่อนเชิงเกษตรให้นักท่องเที่ยวได้สัมผัสวิถีชีวิตชาวบ้านและความสำเร็จของการนำเกษตรทฤษฎีใหม่ตามหลักปรัชญาเศรษฐกิจพอเพียงของในหลวงรัชกาลที่ 9 มาปรับใช้จนเกิดผลเป็นรูปธรรม โดยนายกรัฐมนตรีชื่นชมแนวคิดดังกล่าวเป็นการสร้างความสามัคคีของคนในชุมชน และยังเป็นการสร้างพื้นที่สีเขียวตามแนวทางที่รัฐบาลดำเนินการไว้คือป่าชุมชน คนร่วมกับป่า ซึ่งในอนาคตต้นไม้เหล่านี้จะมีมูลค่ามหาศาล นำไปทำอะไรได้อีกมากมาย และนายกรัฐมนตรียังแนะให้ศูนย์การเรียนรู้นี้ได้เสริมการสร้างงานสร้างอาชีพ จัดให้มีการฝึกหัดต่าง ๆ นำสิ่งของขึ้นชื่อในชุมชนมาจัดแสดง มาประยุกต์ให้เกิดผลิตภัณฑ์ใหม่เพื่อสร้างรายได้ สร้างอาชีพให้แก่คนในชุมชน ซึ่งจะทำให้ชุมชนเข้มแข็ง เมื่อเจอปัญหาอะไรก็จะสามารถข้ามผ่านไปได้
ต่อจากนั้น นายกรัฐมนตรีเดินทางไปสักการะเจ้าแม่เบิกไพรที่ศาลเจ้าแม่เบิกไพร ตำบลเบิกไพร อำเภอบ้านโป่ง จังหวัดราชบุรี ต่อไป
-------------------

ที่มา : https://www.thaigov.go.th/news/contents/details/66056