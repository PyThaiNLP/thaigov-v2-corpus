รัฐบาลไทย-ข่าวทำเนียบรัฐบาล-รองปลัดฯ ณัฏฐิญา เตรียมปั้นทีมเสนาธิการ อก. สู่นักวางแผนยุทธศาสตร์ชั้นนำ เน้นย้ำสร้างสรรค์โปรเจกต์ขานรับนโยบาย MIND เพื่อการพัฒนางานอย่างมีคุณค่า


วันจันทร์ที่ 13 มีนาคม 2566
13/03/2566
พิมพ์
รองปลัดฯ ณัฏฐิญา เตรียมปั้นทีมเสนาธิการ อก. สู่นักวางแผนยุทธศาสตร์ชั้นนำ เน้นย้ำสร้างสรรค์โปรเจกต์ขานรับนโยบาย MIND เพื่อการพัฒนางานอย่างมีคุณค่า
รองปลัดกระทรวงอุตสาหกรรม เตรียมปั้นทีมเสนาธิการ อก. สู่นักวางแผนยุทธศาสตร์ชั้นนำ เน้นย้ำสร้างสรรค์โปรเจกต์ขานรับนโยบาย MIND เพื่อการพัฒนางานอย่างมีคุณค่า
เมื่อวันที่ 8 มีนาคม 2566 เวลา 15.00 น. นางสาวณัฏฐิญา เนตยสุภา รองอธิบดีกรมส่งเสริมอุตสาหกรรม รักษาราชการแทน รองปลัดกระทรวงอุตสาหกรรม (รสอ.รก.รปอ.) เป็นผู้แทนกระทรวงอุตสาหกรรม มอบนโยบายกองยุทธศาสตร์และแผนงาน (กยผ.) สำนักงานปลัดกระทรวงอุตสาหกรรม (สปอ.) โดยมี นายจักรพันธ์ เด่นดวงบริพันธ์ ผู้อำนวยการกองยุทธศาสตร์และแผนงาน กล่าวต้อนรับ พร้อมด้วยนายเตมีย์ พันธุวงค์ราช ผู้อำนวยการกองตรวจราชการ และเจ้าหน้าที่ กยผ. เข้าร่วมการประชุม ณ ห้องประชุมชุณหะวัณ ชั้น 3 อาคารสำนักงานปลัดกระทรวงอุตสาหกรรม
สำหรับ กองยุทธศาสตร์และแผนงาน หรือ กยผ. เป็นหน่วยงานเสนอแนะนโยบาย จัดทำยุทธศาสตร์และกรอบงบประมาณของ สปอ. รวมถึงการวางแผนการปฏิบัติงานของ สปอ. และ อก. พร้อมดำเนินการผ่านโครงการพิเศษต่าง ๆ และงานด้านความร่วมมือระหว่างประเทศ
ทั้งนี้ รสอ.รก.รปอ. ได้มอบนโยบายในการดำเนินงานของ กยผ. ว่า กยผ. เปรียบเสมือนเสนาธิการหลักของกระทรวงอุตสาหกรรม (อก.) ซึ่งเป็นหน่วยงานที่เสนอแนะนโยบาย อก. พร้อมจัดทำยุทธศาสตร์และงบประมาณของ สปอ. ดังนั้น จึงควรเป็นหน่วยงานที่มีความรอบรู้ในศาสตร์แขนงต่าง ๆ อย่างลึกซึ้ง เพื่อให้สามารถกำหนดกรอบของวิสัยทัศน์ พันธกิจ แผนปฏิบัติราชการ และวิเคราะห์สถานการณ์เศรษฐกิจในปัจจุบันได้อย่างทันท่วงที รวมถึงการกำหนดตัวชี้วัด ผลลัพธ์ และโครงการต่าง ๆ ให้สอดรับกับนโยบาย “MIND” โดยต้องใช้ หัว และ ใจ อย่างเต็มกำลัง เพื่อให้สะท้อนการดำเนินงานตามนโยบาย MIND ได้อย่างมีประสิทธิภาพ ขณะเดียวกันก็ต้องวางแผนงานอย่างรอบคอบ เพื่อผลักดันภารกิจของ สปอ. ให้สำเร็จลุล่วงและเกิดผลสัมฤทธิ์อย่างเป็นรูปธรรม และที่สำคัญจะต้องเป็นหัวจักรเพื่อขับเคลื่อนให้ อก. ไปสู่เป้าหมายให้ได้ตามวัตถุประสงค์ที่ตั้งไว้ นอกจากนี้ยังต้องเป็นหน่วยงานที่เท่าทันกับการเปลี่ยนแปลงของสถานการณ์ต่าง ๆ ทั้งภายในและต่างประเทศ โดยหมั่นศึกษาข้อมูล กฎระเบียบเพิ่มเติมอยู่เสมอ เพื่อผลักดันและให้คำชี้แนะหน่วยงานใน อก. ได้อย่างถูกต้องและทันเหตุการณ์

ที่มา : https://www.thaigov.go.th/news/contents/details/66042