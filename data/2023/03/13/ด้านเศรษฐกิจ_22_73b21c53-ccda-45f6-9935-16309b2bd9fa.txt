รัฐบาลไทย-ข่าวทำเนียบรัฐบาล-ผู้ตรวจวีระกิตติ์ฯ ลงพื้นที่นครปฐม ตรวจราชการและเยี่ยมชมสถานประกอบการในพื้นที่


วันจันทร์ที่ 13 มีนาคม 2566
13/03/2566
พิมพ์
ผู้ตรวจวีระกิตติ์ฯ ลงพื้นที่นครปฐม ตรวจราชการและเยี่ยมชมสถานประกอบการในพื้นที่
ผู้ตรวจราชการกระทรวงอุตสาหกรรม ลงพื้นที่นครปฐม ตรวจราชการและเยี่ยมชมสถานประกอบการในพื้นที่
เมื่อวันศุกร์ที่ 10 มีนาคม 2566 เวลา 9.30 น. นายวีระกิตติ์ รันทกิจธนวิชญ์ ผู้ตรวจราชการกระทรวงอุตสาหกรรม ลงพื้นที่ตรวจราชการ ณ บริษัท แสงโสม จำกัด ตำบลหอมเกร็ด อำเภอสามพราน จังหวัดนครปฐม ประกอบกิจการผลิตสุราวิสกี้ บรั่นดี (ตามที่ได้รับอนุญาตจากกรมสรรพสามิต) โดย บริษัท แสงโสม จำกัด ได้รับการรับรองมาตรฐานต่าง ๆ อาทิ อุตสาหกรรมสีเขียวในระดับที่ 5, Carbon Footprint for Organization และ 3Rs เป็นต้น ทั้งนี้ บริษัทฯ ได้รับรางวัลความยั่งยืน DJSI World 4 ปีซ้อน ซึ่งวัดความยั่งยืนทั้ง 3 ด้าน ESG : Environmental Social & Governance (ด้านสิ่งแวดล้อม ด้านสังคม และด้านเศรษฐกิจ) ในด้านสิ่งแวดล้อม บริษัทฯ ได้มีการจัดการทรัพยากรน้ำ โดยมีการประเมินความยั่งยืนของน้ำ (WSA) รวมถึงการเป็นสมาชิกองค์กรผู้ใช้น้ำ (สทนช.) ทำให้บริษัทมีระบบบำบัดน้ำเสียที่มีประสิทธิภาพมีการควบคุมมาตรฐานน้ำทิ้งที่มีคุณภาพตามที่กฎหมายกำหนดก่อนปล่อยสู่แหล่งน้ำธรรมชาติ ในด้านสังคม บริษัทฯ มีนโยบายเกี่ยวกับความรับผิดชอบทางสังคมเพื่อส่งเสริมความยั่งยืน ที่คำนึงถึงผลกระทบต่อสังคม ด้วยการใช้ทรัพยากรที่มีทำให้สังคมอยู่อย่างมีความสุข และในด้านการจัดการพลังงาน ได้มีการสนับสนุนให้มีการใช้พลังงานจากธรรมชาติด้วยการติดตั้งแผงพลังงานแสงอาทิตย์ ซึ่งช่วยลดการใช้ไฟฟ้าจากการไฟฟ้าส่วนภูมิภาค (กฟภ.) และลดปริมาณการปล่อยก๊าซเรือนกระจก ทั้งยังเป็นมิตรกับสิ่งแวดล้อม และมุ่งเน้นการลดใช้พลังงานในโรงงาน
และในเวลา 13.00 น. ผู้ตรวจวีระกิตติ์ฯ ลงพื้นที่ตรวจราชการ ณ บริษัท เทพผดุงพรมะพร้าว จำกัด ตำบลกระทุ่มล้ม อำเภอสามพราน จังหวัดนครปฐม ประกอบกิจการผลิตกะทิผง กะทิน้ำ น้ำส้มสายชู หีบน้ำมะพร้าว เส้นใยมะพร้าว ผลไม้กระป๋องและน้ำพริก บริษัทฯ ได้รับการรับรองมาตรฐานต่าง ๆ อาทิ คาร์บอนฟุตพริ้นท์ของผลิตภัณฑ์จำนวน 69 ผลิตภัณฑ์ ฉลากลดคาร์บอนฟุตพริ้นท์จำนวน 9 ผลิตภัณฑ์ และอุตสาหกรรมสีเชียวในระดับที่ 3 เป็นต้น
นอกจากนี้ บริษัทฯ ได้มีการกระจายรายได้ให้กับชุมชนผ่านโครงการต่าง ๆ อาทิ โครงการสู่ฝันนิรันดรโดยการส่งเสริมให้ชุมชนกระทุ่มล้มทำดอกไม้จันทร์และพวงหรีด โครงการสร้างอาชีพให้ชุมชนกระทุ่มล้มทำผ้าบาติก โครงการส่งเสริมอาชีพให้ชุมชนนราภิรมย์ทำน้ำพริกต่าง ๆ ไข่เค็มและกล้วยฉาบหลากหลายรส เป็นต้น เพื่อให้ประชาชนและชุมชนโดยรอบโรงงานมีชีวิตความเป็นอยู่ที่ดีขึ้นต่อไป

ที่มา : https://www.thaigov.go.th/news/contents/details/66074