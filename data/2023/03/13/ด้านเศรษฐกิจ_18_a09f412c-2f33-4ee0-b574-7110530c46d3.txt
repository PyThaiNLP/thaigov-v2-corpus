รัฐบาลไทย-ข่าวทำเนียบรัฐบาล-รองปลัดฯ สุรพล เป็นประธานการประชุมคณะกรรมการเทคโนโลยีสารสนเทศ กระทรวงอุตสาหกรรม ครั้งที่ 1/2566


วันจันทร์ที่ 13 มีนาคม 2566
13/03/2566
พิมพ์
รองปลัดฯ สุรพล เป็นประธานการประชุมคณะกรรมการเทคโนโลยีสารสนเทศ กระทรวงอุตสาหกรรม ครั้งที่ 1/2566
รองปลัดกระทรวงอุตสาหกรรม เป็นประธานการประชุมคณะกรรมการเทคโนโลยีสารสนเทศ กระทรวงอุตสาหกรรม ครั้งที่ 1/2566
เมื่อวันที่ 10 มีนาคม 2566 นายสุรพล ชามาตย์ รองปลัดกระทรวงอุตสาหกรรม ในฐานะผู้บริหารเทคโนโลยีสารสนเทศระดับสูง กระทรวงอุตสาหกรรม หรือ CIO อก. ประชุมคณะกรรมการเทคโนโลยีสารสนเทศ กระทรวงอุตสาหกรรม ครั้งที่ 1/2566 โดยมี นายดุสิต อนันตรักษ์ ผู้อำนวยการศูนย์เทคโนโลยีสารสนเทศและการสื่อสาร นายจักรพันธ์ เด่นดวงบริพันธ์ ผู้อำนวยการกองตรวจราชการ นายเตมีย์ พันธุวงค์ราช ผู้อำนวยการกองตรวจราชการ ข้าราชการ และเจ้าหน้าที่ เข้าร่วม ณ ห้องประชุมชุณหะวัณ ชั้น 3 อาคารสำนักงานปลัดกระทรวงอุตสาหกรรม
สำหรับการประชุมในครั้งนี้ ได้รายงานผลการสำรวจระดับความพร้อมในการเป็นรัฐบาลดิจิทัล ของ กระทรวงอุตสาหกรรม ประจำปี 2565 ซึ่งได้ระดับคะแนนค่าเฉลี่ยของหน่วยงานภายใต้กระทรวงร้อยละ 69.19 มีค่าสูงกว่าค่าเฉี่ยของหน่วยงานอื่น ๆ ภายในประเทศที่มีค่าร้อยละ 56.06 โดยรองปลัดฯ สุรพล ได้กล่าวชื่นชมทุกหน่วยงานที่ร่วมมือ ร่วมใจ ทำให้ อก. ได้คะแนนภาพรวมสูงขึ้น ซึ่งสอดรับกับนโยบาย MIND ที่ใช้ หัว และ ใจ ในการพัฒนาการให้บริการ และการดำเนินงาน โดยนำระบบดิจิทัลมาประยุกต์ใช้ พร้อมขอให้ทุกหน่วยงานนำข้อคิดเห็นและข้อแนะนำจากที่ประชุมไปเตรียมความพร้อมในการประเมิน ปี 2566
นอกจากนี้ ที่ประชุมได้มีการแลกเปลี่ยนความรู้ เรื่อง Eco Sticker นำเสนอ โดย นายดุสิต อนันตรักษ์ ผอ.ศทส. ที่ได้นำความรู้เกี่ยวกับการพัฒนาระบบ Eco Sticker มาใช้ในอุตสาหกรรมยานยนต์ ทำให้ผู้บริโภคมีข้อมูลผลการทดสอบที่แท้จริงสำหรับเป็นข้อมูลเชิงเปรียบเทียบในผลิตภัณฑ์ นอกจากนี้ ยังได้มีแนวความคิดเห็นร่วมกันว่า การพัฒนาระบบ Eco Sticker นั้น สามารถนำมาปรับใช้ เป็นต้นแบบในการพัฒนาระบบสารสนเทศภาครัฐที่มีการบูรณาการพัฒนาร่วมกันของหน่วยงานต่าง ๆ ที่เกี่ยวข้อง ภายใต้มาตรฐานการพัฒนาที่เป็นสากล ถูกต้องตามกฎหมาย ซึ่งหน่วยงานอื่น ๆ สามารถนำไปใช้เป็นแนวทางการพัฒนาระบบสารสนเทศภายในองค์กรได้

ที่มา : https://www.thaigov.go.th/news/contents/details/66070