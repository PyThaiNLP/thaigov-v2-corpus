รัฐบาลไทย-ข่าวทำเนียบรัฐบาล-ผู้ตรวจสมพลฯ ลงพื้นที่ตรวจเยี่ยมสถานประกอบการเครื่องปั้นดินเผา จ.นครสวรรค์ พร้อมชี้แจงแนวทางการทำงานเพื่อมุ่งสู่ “อุตสาหกรรมดีอยู่คู่ชุมชนอย่างยั่งยืน


วันจันทร์ที่ 13 มีนาคม 2566
13/03/2566
พิมพ์
ผู้ตรวจสมพลฯ ลงพื้นที่ตรวจเยี่ยมสถานประกอบการเครื่องปั้นดินเผา จ.นครสวรรค์ พร้อมชี้แจงแนวทางการทำงานเพื่อมุ่งสู่ “อุตสาหกรรมดีอยู่คู่ชุมชนอย่างยั่งยืน
ผู้ตรวจราชการกระทรวงอุตสาหกรรม ลงพื้นที่ตรวจเยี่ยมสถานประกอบการเครื่องปั้นดินเผา จ.นครสวรรค์ พร้อมชี้แจงแนวทางการทำงานเพื่อมุ่งสู่ “อุตสาหกรรมดีอยู่คู่ชุมชนอย่างยั่งยืน”
เมื่อวันพฤหัสบดีที่ 9 มีนาคม 2566 เวลา 13.00 น. นายสมพล โนดไธสง ผู้ตรวจราชการกระทรวงอุตสาหกรรม พร้อมด้วยนายชัชพล อินทโฉม อุตสาหกรรมจังหวัดนครสวรรค์และเจ้าหน้าที่ลงพื้นที่นครสวรรค์ ตรวจเยี่ยมสถานประกอบการเครื่องปั้นดินเผา (นายรุ่งโรจน์ เลี้ยงสุข) ประกอบกิจการ เกี่ยวกับเครื่องปั้นดินเผา ที่ได้มาตรฐานรับรอง มาตรฐานผลิตภัณฑ์ชุมชน (มผช.) มาตรฐานอุตสาหกรรมเอส (มอก.เอส) ซึ่งได้นำนโยบายกระทรวงอุตสาหกรรมในการเพิ่มขีดความสามารถในการแข่งขันมาเป็นแนวทางในการส่งเสริมและพัฒนาผู้ประกอบการในการยกระดับขีดความสามารถในการแข่งขัน โดยการนำ มผช. และ มอก.เอส มาเป็นกลไกในการขับเคลื่อน ส่งเสริม สนับสนุน ยกระดับผู้ประกอบการ ให้ได้รับการรับรองมาตรฐานแก่ผลิตภัณฑ์ มีการนำดินเหนียวที่มีอยู่ในพื้นที่มาใช้ในการผลิต จึงทำให้ผู้ประกอบการมีการประกอบธุรกิจได้อย่างมั่นคง มีวัตถุดิบที่เพียงพอต่อการผลิต และได้มีการพัฒนารูปแบบผลิตภัณฑ์ และลวดลายใหม่ ๆ ประกอบกับผลิตภัณฑ์ได้รับการรับรองมาตรฐาน สามารถส่งผลิตภัณฑ์ไปจำหน่ายในทุกภูมิภาคของประเทศ ทำให้ธุรกิจมีการเจริญเติบโต ส่งผลให้เกิดการจ้างแรงงานในพื้นที่ เป็นการสร้างงาน สร้างอาชีพ และเป็นการกระจายรายได้สู่ชุมชน ซึ่งสอดคล้องตามนโยบาย MIND

ที่มา : https://www.thaigov.go.th/news/contents/details/66055