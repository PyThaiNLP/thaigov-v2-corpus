รัฐบาลไทย-ข่าวทำเนียบรัฐบาล-รองปลัดฯ ณัฏฐิญา ชี้แนะ SME D Bank บูรณาการและพัฒนา SMEs ไทย ให้มีความรู้คู่แหล่งทุนอย่างเป็นระบบ พร้อมใช้แนวคิด MIND


วันจันทร์ที่ 13 มีนาคม 2566
13/03/2566
พิมพ์
รองปลัดฯ ณัฏฐิญา ชี้แนะ SME D Bank บูรณาการและพัฒนา SMEs ไทย ให้มีความรู้คู่แหล่งทุนอย่างเป็นระบบ พร้อมใช้แนวคิด MIND
รองปลัดกระทรวงอุตสาหกรรม ชี้แนะ SME D Bank บูรณาการและพัฒนา SMEs ไทย ให้มีความรู้คู่แหล่งทุนอย่างเป็นระบบ พร้อมใช้แนวคิด MIND สร้างอุตสาหกรรมคู่ชุมชนแบบครบทุกมิติ
เมื่อวันที่ 9 มีนาคม 2566 เวลา 13.30 น. นางสาวณัฏฐิญา เนตยสุภา รองอธิบดีกรมส่งเสริมอุตสาหกรรม รักษาราชการแทนรองปลัดกระทรวงอุตสาหกรรม หารือคณะผู้บริหารและผู้แทนจากธนาคารพัฒนาวิสาหกิจขนาดกลางและขนาดย่อมแห่งประเทศไทย (SME D Bank) นำโดยนายชาตรี เวทสรณสุธี รองกรรมการผู้จัดการ รับผิดชอบกลุ่มงานสาขาและบริหารคุณภาพสินเชื่อ นางอุบลรัตน์ คำแพง ผู้ช่วยกรรมการผู้จัดการ รับผิดชอบสายงานพัฒนาผู้ประกอบการและลูกค้าสัมพันธ์ และนายนิพนธ์ ยุทธนาระวีศักดิ์ ผู้ช่วยกรรมการผู้จัดการ รับผิดชอบสายงานพัฒนาธุรกิจ ผลิตภัณฑ์และบริการ เข้าพบ ณ ห้องประชุมชุณหะวัณ ชั้น 3 อาคารสำนักงานปลัดกระทรวงอุตสาหกรรม
โดย รสอ.รก.รปอ.ณัฏฐิญา ได้ให้ข้อเสนอแนะเกี่ยวกับการปรับการดำเนินงาน และการสร้างความร่วมมือกับหน่วยงานภายใต้การกำกับดูแลของกระทรวงอุตสาหกรรม ในการพัฒนาและส่งต่อผู้ประกอบการ SMEs เพื่อให้เกิดการบูรณาการแบบสานประโยชน์ (win-win) ได้แก่
1. แนวทางปรับปรุงการดำเนินงานของ SME D Bank โดยเน้นการลดสินเชื่อที่ไม่ก่อให้เกิดรายได้ (NPLs) เพิ่มยอดการเบิกจ่ายสินเชื่อ รวมทั้งเสริมในเรื่องของรายได้ที่มิใช่ดอกเบี้ยในขอบเขตที่ SME D Bank สามารถทำได้ รวมทั้งการพัฒนาฐานข้อมูลลูกค้า เพื่อใช้วิเคราะห์การให้บริการและพัฒนาผลิตภัณฑ์สินเชื่อได้อย่างตรงจุด ควบคู่ไปกับการช่วยเหลือผู้ที่ประสบปัญหาที่มีความตั้งใจในการชำระหนี้ ให้สามารถตั้งตัว และเติบโตได้
2. บูรณาการความร่วมมือและส่งต่อการพัฒนาผู้ประกอบการให้มีความรู้คู่แหล่งทุน อาทิ กรมส่งเสริมอุตสาหกรรม ที่มีฐานข้อมูลกลุ่ม SME ที่มีศักยภาพเป็นจำนวนมาก โดยชี้แนะให้บูรณาการกับโครงการ โตพร้อม MIND และ DIProm Genius AGRO เพื่อยกระดับนักธุรกิจเกษตรอุตสาหกรรม รวมถึงกรมโรงงานอุตสาหกรรม ซึ่งมีฐานลูกค้าที่ได้รับการรับรอง Green Industry (GI) เพื่อส่งเสริมผู้ประกอบการในตามแนวทางของ BCG Model
3. วางรากฐานการพัฒนาธุรกิจควบคู่กับการบริการด้านการเงิน โดยนำนโยบาย MIND ใช้ "หัว" และ "ใจ" ส่งเสริมอุตสาหกรรมคู่ชุมชน มาพัฒนาผู้ประกอบการให้ครบทั้ง 4 มิติ ได้แก่ 1. ความสำเร็จของธุรกิจ 2. การดูแลชุมชนและสังคม 3. การรักษาสิ่งแวดล้อม และ 4. การกระจายรายได้สู่ชุมชน เพื่อปั้นคนดีและคนเก่ง ที่สามารถถ่ายทอดและแบ่งปันการพัฒนาให้กับชุมชน สังคม และธุรกิจรายเล็ก อันจะนำไปสู่การเติบโตร่วมกันอย่างยั่งยืนและกระจายผลประโยชน์ทางเศรษฐกิจในวงกว้าง

ที่มา : https://www.thaigov.go.th/news/contents/details/66066