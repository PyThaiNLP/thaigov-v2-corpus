รัฐบาลไทย-ข่าวทำเนียบรัฐบาล-กบง. ตรึงราคาก๊าซหุงต้ม LPG 423 บาท/ถัง ถึงสิ้นเดือนมิ.ย. 66 – ก๊าซรถยนต์ NGV ถึง 15 มิ.ย. 66 ช่วยบรรเทาความเดือดร้อนปชช.


วันจันทร์ที่ 13 มีนาคม 2566
กบง. ตรึงราคาก๊าซหุงต้ม LPG 423 บาท/ถัง ถึงสิ้นเดือนมิ.ย. 66 – ก๊าซรถยนต์ NGV ถึง 15 มิ.ย. 66 ช่วยบรรเทาความเดือดร้อนปชช.
.....
จากสถานการณ์ราคาขายปลีกก๊าซ NGV ตั้งแต่ปลายปี 64 ต่อเนื่องปี 65 ที่อยู่ในระดับสูง ภาครัฐจึงได้มีมาตรการบรรเทาความเดือดร้อนของประชาชน ล่าสุด คณะกรรมการบริหารนโยบายพลังงาน (กบง.) มีมติเห็นชอบคงราคาก๊าซหุงต้ม (LPG) ขายส่งหน้าโรงกลั่นที่ 20.9179 บาทต่อกิโลกรัม (ไม่รวมภาษีมูลค่าเพิ่ม) หรือ 423 บาทต่อถัง 15 กิโลกรัม ตั้งแต่วันที่ 1 เม.ย. - 30 มิ.ย. 66
.
ขณะเดียวกัน เห็นชอบยังคงราคาขายปลีกก๊าซ NGV โดยให้กระทรวงพลังงานขอความอนุเคราะห์ บมจ.ปตท. (PTT) กำหนดราคาขายปลีก ดังนี้ รถยนต์ทั่วไป ให้คงราคาขายปลีก 17.59 บาท/กิโลกรัม เป็นเวลา 3 เดือน ตั้งแต่วันที่ 16 มี.ค. - 15 มิ.ย. 66 ส่วนรถแท็กซี่ในโครงการเอ็นจีวีเพื่อลมหายใจเดียวกันของ ปตท. ให้คงราคาขายปลีก 13.62 บาท/กิโลกรัม เป็นเวลา 3 เดือน เช่นกัน
.
นอกจากนี้ ยังเห็นชอบกำหนดสัดส่วนการผสมไบโอดีเซลในน้ำมันกลุ่มดีเซลหมุนเร็วให้เป็นไปตามสัดส่วนการผสม ดังนี้ น้ำมันดีเซลหมุนเร็ว บี7 ไม่ต่ำกว่า 6.6% และไม่สูงกว่า 7% น้ำมันดีเซลหมุนเร็วธรรมดา ไม่ต่ำกว่า 6.6% และไม่สูงกว่า 10% และน้ำมันดีเซลหมุนเร็ว บี20 ไม่ต่ำกว่า 6.6% และไม่สูงกว่า 20% มีผลตั้งแต่ วันที่ 1 เม.ย. - 30 ก.ย. 66 เพื่อไม่ให้ต้นทุนเนื้อน้ำมันดีเซลเพิ่มขึ้น และลดภาระกองทุนน้ำมันฯ ในการรักษาระดับราคาขายปลีกน้ำมันดีเซล
#ไทยคู่ฟ้า #สื่อสารรัฐบาลไทย
-------------------

ที่มา : https://www.thaigov.go.th/news/contents/details/66031