รัฐบาลไทย-ข่าวทำเนียบรัฐบาล-“มั่นใจ ไทยไม่กระทบ” กรณี ธนาคารสหรัฐฯ ปิดตัว ชี้ ระบบสถาบันการเงินไทยรัดกุม แข็งแกร่ง มีเครื่องชี้ฐานะทางการเงินในระดับสูง


วันจันทร์ที่ 13 มีนาคม 2566
“มั่นใจ ไทยไม่กระทบ” กรณี ธนาคารสหรัฐฯ ปิดตัว ชี้ ระบบสถาบันการเงินไทยรัดกุม แข็งแกร่ง มีเครื่องชี้ฐานะทางการเงินในระดับสูง
.....
พล.อ.ประยุทธ์ จันทร์โอชา นายกรัฐมนตรี และ รมว.กห. สั่งการทีมเศรษฐกิจของรัฐบาล ติดตามสถานการณ์ตลาดเงินและตลาดทุนโลกจากกรณีธนาคารสหรัฐฯ 2 แห่งปิดตัวลงในช่วงสัปดาห์ที่ผ่านมา โดยได้รับทราบรายงานว่า ไม่มีธนาคารและสถาบันการเงินไทยเกี่ยวข้องกับธนาคารดังกล่าว และคาดว่าผลกระทบน่าจะอยู่ในวงจำกัด เนื่องจากธนาคารทั้ง 2 แห่งนั้นทำธุรกิจที่มีความเฉพาะไม่ได้บริการกว้างขวางแบบธนาคารพาณิชย์ทั่วไป และทางสหรัฐฯ เข้าดูแลปัญหาอย่างรวดเร็ว
.
อีกทั้งระบบสถาบันการเงินไทยมีความแข็งแกร่ง โดยธนาคารแห่งประเทศไทยกำกับอย่างเข้มงวด มีระบบดูแลความเสี่ยงอย่างรัดกุมรอบด้านมาตั้งแต่ครั้งวิกฤตปี 2540 ทำให้ในรอบ 20 กว่าปีที่ผ่านมาสถาบันการเงินของไทยผ่านวิกฤตการเงินโลกมาได้หลายครั้ง จากข้อมูล สิ้นปี 2565 ธนาคารพาณิชย์ไทยทั้งระบบ มีเครื่องชี้ฐานะทางการเงินในระดับสูง ได้แก่ เงินกองทุนต่อสินทรัพย์เสี่ยง (BIS ratio) 19.4% สภาพคล่อง (LCR) 197.3% หนี้ด้อยคุณภาพ (NPL) ต่ำที่ 2.73% เงินสำรองหนี้ด้อยคุณภาพสูง 171.9% มีกองทุนคุ้มครองเงินฝาก 1.34 แสนล้านบาท คุ้มครองเงินฝาก 1 ล้านบาท/ราย ครอบคลุมผู้ฝาก 98% ซึ่งเป็นผู้ฝากส่วนใหญ่ของประเทศ
.
อ่านเพิ่มเติม คลิก >> https://www.thaigov.go.th/news/contents/details/66025
.
#ไทยคู่ฟ้า #สื่อสารรัฐบาลไทย
-------------------

ที่มา : https://www.thaigov.go.th/news/contents/details/66087