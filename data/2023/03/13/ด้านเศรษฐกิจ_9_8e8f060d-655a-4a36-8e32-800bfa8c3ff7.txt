รัฐบาลไทย-ข่าวทำเนียบรัฐบาล-รมช.มนัญญา เดินหน้าขับเคลื่อนเครือข่ายสหกรณ์โปร่งใสเข้มแข็งในยุคดิจิทัล


วันจันทร์ที่ 13 มีนาคม 2566
รมช.มนัญญา เดินหน้าขับเคลื่อนเครือข่ายสหกรณ์โปร่งใสเข้มแข็งในยุคดิจิทัล
รมช.มนัญญา เดินหน้าขับเคลื่อนเครือข่ายสหกรณ์โปร่งใสเข้มแข็งในยุคดิจิทัลมุ่งเน้นบูรณาการทุกภาคส่วนในโอกาสครบรอบ 71 ปีกรมตรวจบัญชีสหกรณ์
นางสาวมนัญญา ไทยเศรษฐ์ รัฐมนตรีช่วยว่าการกระทรวงเกษตรและสหกรณ์ เป็นประธานพิธีเปิดการประชุมสัมมนาเชิงปฏิบัติการเรื่อง “ร่วมขับเคลื่อนเชื่อมเครือข่ายสร้างความเข้มแข็งโปร่งใสในสหกรณ์”และมอบโล่รางวัลข้าราชการพลเรือนดีเด่นกรมตรวจบัญชีสหกรณ์ประจำปี 2565 พร้อมมอบนโยบายขับเคลื่อนเครือข่ายสหกรณ์โปร่งใสและเข้มแข็งเพื่อสร้างความเข้มแข็งแก่สหกรณ์กลุ่มเกษตรกรและประชาชน โดยมีนายวิศิษฐ์ ศรีสุวรรณ์
อธิบดีกรมส่งเสริมสหกรณ์ นางสาวอัญมณี ถิรสุทธิ์ รองอธิบดีกรมตรวจบัญชีสหกรณ์ นายภัสชญภณ หมื่นแจ้ง รองอธิบดีกรมวิชาการเกษตร ผู้บริหารกระทรวงเกษตรและสหกรณ์ ผู้แทนเครือข่ายสหกรณ์เข้าร่วม ณ โรงแรมปรินซ์พาเลซมหานาค กรุงเทพฯ
รมช.มนัญญา กล่าวว่ากระทรวงเกษตรและสหกรณ์มีภารกิจสำคัญในการสร้างความเข้มแข็งให้กับสหกรณ์โดยการนำระบบบัญชีมาใช้บริหารจัดการสหกรณ์อย่างมีประสิทธิภาพภายใต้ความโปร่งใสส่งผลประโยชน์สู่สมาชิกและช่วยสร้างฐานรากเศรษฐกิจชุมชนที่มีผลต่อการขับเคลื่อนเศรษฐกิจภาพรวมของประเทศได้อย่างเข้มแข็งโดยตลอดระยะเวลา 4 ปีที่กำกับดูแลกรมตรวจบัญชีสหกรณ์ได้ให้ความสำคัญกับการสร้างความเข้มแข็งด้านการเงินการบัญชีให้แก่สหกรณ์อย่างยั่งยืนโดยมอบนโยบายแก่กรมตรวจบัญชีสหกรณ์ให้บูรณาการเครือข่ายในการสร้างความเข้มแข็งโปร่งใสแก่สหกรณ์ตั้งแต่สมาชิกคณะกรรมการฝ่ายจัดการกรมตรวจบัญชีสหกรณ์และกรมส่งเสริมสหกรณ์ รวมถึงหน่วยงานภายนอกอื่นเพื่อให้เกิดการแก้ไขปัญหาแบบรวมศูนย์ช่วยกันวิเคราะห์และติดตามการแก้ไขร่วมกัน
รมช.มนัญญากล่าวเพิ่มเติมว่า สำหรับ 3 แนวทางหลักในการขับเคลื่อนเครือข่ายทั้งภาครัฐสหกรณ์และสมาชิกต้องร่วมกันในการดำเนินงานอย่างเข้มข้นโดย 1. ภาครัฐต้องส่งเสริมและกำกับดูแลในมาตรการต่างๆให้คำปรึกษาแนะนำส่งเสริมผลักดันให้ใช้แอปพลิเคชั่นติดตามตรวจสอบรวมทั้งมาตรการบริหารจัดการทรัพย์สินที่ยึดอายัด 2. สหกรณ์ต้องส่งเสริมให้มีระบบการควบคุมภายในที่ดีภายในองค์กรเพื่อป้องกันและป้องปรามการทุจริตรวมทั้งพัฒนาแอปพลิเคชั่นให้สามารถใช้ข้อมูลมาบริหารได้แบบReal Time และให้สมาชิกมีส่วนร่วมกับการตรวจสอบข้อมูลและ 3. สมาชิกต้องหมั่นตรวจสอบสถานะทางการเงินของตนเองผ่านแอปพลิเคชั่นร่วมประชุมเพื่อรับทราบผลการดำเนินงานเพื่อให้เกิดความโปร่งใสในองค์กร “ขอแสดงความยินดีกับผู้ที่ได้รับโล่รางวัลในวันนี้กรมตรวจบัญชีสหกรณ์ถือเป็นฟันเฟืองที่สำคัญของกระทรวงเกษตรฯเชื่อมั่นว่าหากทุกภาคส่วนร่วมมือกันแก้ไขปัญหาร่วมกันอย่างจริงจังก็จะทำให้สหกรณ์เติบโตอย่างเข้มแข็งและยั่งยืนพร้อมรับมือกับความท้าทายในอนาคต”รมช.มนัญญากล่าว
สำหรับความก้าวหน้าการดำเนินงานของกรมตรวจบัญชีสหกรณ์ปัจจุบันมีสหกรณ์ 7,628 แห่งได้รับบริการตรวจสอบสมาชิกกว่า 12 ล้านคนมูลค่าธุรกิจกว่า 3.72 ล้านล้านบาทซึ่งเป็นรากฐานทางเศรษฐกิจที่สำคัญของประเทศในส่วนของการส่งเสริมการใช้แอปพลิเคชั่นขณะนี้มีสหกรณ์ใช้แอปพลิเคชั่นแล้วจำนวน 1,745 แห่งคาดว่าในปี 2570 ทุกสหกรณ์จะมีการใช้แอปพลิเคชั่นทั้งหมด
นางสาวอัญมณี ถิรสุทธิ์ รองอธิบดีกรมตรวจบัญชีสหกรณ์กล่าวว่าเนื่องในโอกาสครบรอบ 71 ปีแห่งการสถาปนากรมตรวจบัญชีสหกรณ์ในปี 2566 จึงได้จัดการประชุมสัมมนาเชิงปฏิบัติการเรื่อง “ร่วมขับเคลื่อนเชื่อมเครือข่ายสร้างความเข้มแข็งโปร่งใสในสหกรณ์”ระหว่างวันที่ 12 - 13 มีนาคม 2566 ณโรงแรมปรินซ์พาเลซ กรุงเทพฯ โดยกลุ่มเป้าหมายประกอบด้วยผู้บริหารกระทรวงเกษตรและสหกรณ์ผู้บริหารข้าราชการเจ้าหน้าที่สังกัดกรมตรวจบัญชีสหกรณ์ขบวนการสหกรณ์และสหกรณ์รวม 450 คนเพื่อมุ่งหวังสร้างพลังการขับเคลื่อนความเข้มแข็งโปร่งใสในการดำเนินงานของสหกรณ์ยุคดิจิทัลที่เกิดจากความร่วมมือของทุกภาคส่วนที่เกี่ยวข้องให้เห็นเป็นรูปธรรมอีกทั้งเพื่อเป็นการสร้างขวัญและกำลังใจให้แก่ผู้ปฏิบัติงานจึงได้จัดโครงการคัดเลือกข้าราชการพลเรือนดีเด่นประจำปีพ.ศ. 2565 โดยการคัดเลือกข้าราชการลูกจ้างประจำและพนักงานราชการผู้ประพฤติปฏิบัติตนอันเป็นแบบอย่างที่ดีทั้งในด้านการครองตนครองคนและครองงานรวมถึงมีผลงานดีเด่นเป็นประจักษ์เพื่อเข้ารับประกาศเกียรติคุณและโล่รางวัลข้าราชการพลเรือนดีเด่นจำนวนทั้งสิ้น 35 คน

ที่มา : https://www.thaigov.go.th/news/contents/details/66059