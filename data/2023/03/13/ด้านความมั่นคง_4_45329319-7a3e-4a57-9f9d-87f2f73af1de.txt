รัฐบาลไทย-ข่าวทำเนียบรัฐบาล-ผู้ว่าฯ นครพนม เดินหน้าขับเคลื่อนศูนย์ฟื้นฟูสภาพทางสังคม เสริมสร้างความเเข็งเเรงทั้งร่างกายและจิตใจ สร้างภูมิคุ้มกัน"เลิกยุ่งเกี่ยวกับยาเสพติดอย่างเด็ดขาด" ควบคู่กับการยกระดับชุมชน


วันอาทิตย์ที่ 12 มีนาคม 2566
12/03/2566
พิมพ์
ผู้ว่าฯ นครพนม เดินหน้าขับเคลื่อนศูนย์ฟื้นฟูสภาพทางสังคม เสริมสร้างความเเข็งเเรงทั้งร่างกายและจิตใจ สร้างภูมิคุ้มกัน"เลิกยุ่งเกี่ยวกับยาเสพติดอย่างเด็ดขาด" ควบคู่กับการยกระดับชุมชน
ผู้ว่าฯ นครพนม เดินหน้าขับเคลื่อนศูนย์ฟื้นฟูสภาพทางสังคม เสริมสร้างความเเข็งเเรงทั้งร่างกายและจิตใจ สร้างภูมิคุ้มกัน" เลิกยุ่งเกี่ยวกับยาเสพติดอย่างเด็ดขาด" ควบคู่กับการยกระดับชุมชน สู่ประเทศไทยที่ยั่งยืน
วันนี้ (12 มี.ค. 66) นายวันชัย จันทร์พร ผู้ว่าราชการจังหวัดนครพนม เปิดเผยถึง การปฏิบัติภารกิจด้านการป้องกันเเละเเก้ไขปัญหายาเสพติดของจังหวัดนครพนม ซึ่งรัฐบาลได้มอบหมายให้กระทรวงมหาดไทยจัดตั้งศูนย์ฟื้นฟูสภาพทางสังคม ในระดับจังหวัดและระดับอำเภอ เพื่อให้ความช่วยเหลือแก่ผู้ป่วยยาเสพติด และผู้ที่ผ่านการบำบัด รักษามาเเล้ว ได้รับโอกาสด้านสวัสดิการสังคม รวมถึงการสังคมสงเคราะห์ที่จำเป็นและเหมาะสม เช่น การประกอบอาชีพ การสร้างความมั่นคงทางด้านอาหาร การศึกษา การติดตามดูแลปัญหาด้านสุขภาพ และการให้การช่วยเหลือสงเคราะห์ด้านอื่น ๆ เพื่อให้สามารถดังกล่าวสามารถดำรงชีวิตอยู่ในสังคมได้อย่างปกติสุข เเละมีภูมิคุ้มกันที่ดี โดยไม่กลับไปยุ่งเกี่ยวกับยาเสพติดอีก
"จังหวัดนครพนม ได้ดำเนินโครงการช่วยเหลือผู้เสพ/ผู้ติดยาเสพติดของศูนย์ฟื้นฟูสภาพทางสังคม ในพื้นที่นำร่องโดยไม่รองบประมาณจัดสรรจากส่วนกลาง จำนวน 3 แห่งละ 50 ราย รวมจำนวน 150 ราย ได้แก่ 1) ศูนย์ฟื้นฟูสภาพทางสังคมจังหวัดนครพนม ณ กองร้อยอาสารักษาดินแดนจังหวัดนครพนม ที่ 1 ตำบลในเมือง อำเภอเมืองนครพนม จังหวัดนครพนม 2) ศูนย์ฟื้นฟูสภาพทางสังคมจังหวัดนครพนม สาขาอำเภอเมืองนครพนม ณ หอประชุมอำเภอเมืองนครพนม ตำบลหนองญาติ อำเภอเมืองนครพนม จังหวัดนครพนม และ 3) ศูนย์ฟื้นฟูสภาพทางสังคมจังหวัดนครพนม สาขาอำเภอเมืองโพนสวรรค์ ณ อาคารสำนักงานที่ดินอำเภอโพนสวรรค์ (หลังเก่า) ตำบลโพนสวรรค์ อำเภอโพนสวรรค์ จังหวัดนครพนม ซึ่งรวมผู้เข้ารับการฟื้นฟู นำร่อง ทั้งสิ้นจำนวน 150 คน" นายวันชัย จันทร์พร ผู้ว่าราชการจังหวัดนครพนม กล่าว
ผู้ว่าราชการจังหวัดนครพนม กล่าวเพิ่มเติมว่า นอกจากนี้ ได้เน้นย้ำให้ทุกอำเภออื่น ในจังหวัดฯ เร่งรัดการดำเนินการให้ทุกอำเภอมีศูนย์ฟื้นฟูสภาพทางสังคมครบทุกอำเภอ เพื่อรองรับกลุ่มบุคคลที่ต้องได้รับการช่วยเหลือให้ได้รับบริการด้านสวัสดิการสังคมการสังคมสงเคราะห์ที่จำเป็นและเหมาะสม เช่น การประกอบอาชีพ การศึกษา การติดตามดูแลปัญหาด้านสุขภาพ และการให้การช่วยเหลือสงเคราะห์ด้านอื่น ๆ
นายวันชัย จันทร์พร ผู้ว่าราชการจังหวัดนครพนม กล่าวต่ออีกว่า เมื่อวานนี้ ได้ลงพื้นที่ตรวจเยี่ยม พบปะ พูดคุย ให้กำลังใจแก่ผู้เข้ารับการฟื้นฟู พร้อมมอบแนวทางในการจัดกิจกรรมให้แก่เจ้าหน้าที่ผู้ปฏิบัติงาน ตามโครงการช่วยเหลือผู้เสพ/ผู้ป่วยยาเสพติด ของศูนย์ฟื้นฟูสภาพทางสังคมจังหวัดนครพนม ซึ่งมีวัตถุประสงค์ เพื่อให้ความช่วยเหลือผู้ป่วยยาเสพติดในพื้นที่ ด้วยการเสริมสร้างความเเข็งเเรงของสุขภาพร่างกาย และจิตใจ ตลอดจนสร้างทัศนคติที่ดี และสร้างความรู้ ความเข้าใจ ให้มีภูมิคุ้มกันต่อยาเสพติดไม่ให้ผู้ป่วยยาเสพติดกลับไปยุ่งเกี่ยวกับยาเสพติดอีก ทั้งนี้ โครงการดังกล่าว จังหวัดนครพนมได้กำหนดกิจกรรมต่าง ๆ ให้แก่ผู้เข้ารับการฟื้นฟู เริ่มตั้งแต่เวลา 05.30 น. จนถึง 17.00 น. โดยมีการอบรมในหัวข้อต่าง ๆ จากวิทยากรจากส่วนราชการ ผลัดเปลี่ยนหมุนเวียนกันมาให้ความรู้ สร้างความเข้าใจในเรื่องพิษภัยและโทษของยาเสพติด รวมถึงส่งเสริมให้ผู้เข้ารับอบรมสามารถพึ่งพาตนเองได้ พร้อมทั้งการน้อมนำหลักปรัชญาของเศรษฐกิจพอเพียงของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร มาประยุกต์ใช้ในการทำงาน การประกอบอาชีพ ตลอดจนการทำกิจกรรมฝึกสมาธิ สวดมนต์ ตามหลักศาสนาที่ผู้เข้ารับการฟื้นฟูมีความเขื่อความศรัทธา ซึ่งการนำเอาหลักคำสอนของศาสนามาใช้ จะช่วยให้ผู้ที่อยู่ระหว่างการฟื้นฟูได้ขัดเกลาจิตใจ และเกิดทัศนคติเชิงสร้างสรรค์ สร้างเเรงบันดาลใจในการรังสรรค์สิ่งที่ดีให้แก่ตนเอง ครอบครัวและสังคม ด้วยความสุข เเละความเต็มใจ เป็นการสู่การพัฒนาคน ชุมชน สู่ประเทศไทยที่ยั่งยืน

ที่มา : https://www.thaigov.go.th/news/contents/details/66020