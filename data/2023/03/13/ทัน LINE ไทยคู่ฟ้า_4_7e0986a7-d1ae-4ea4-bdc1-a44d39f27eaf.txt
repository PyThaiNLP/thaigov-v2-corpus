รัฐบาลไทย-ข่าวทำเนียบรัฐบาล-มท. ปรับปรุงกฎหมาย “โรงแรมที่พัก” หนุน ปชช. /ผู้ประกอบการขนาดเล็กได้ประโยชน์ เพิ่มความปลอดภัย เสริมการท่องเที่ยวเมืองรอง


วันจันทร์ที่ 13 มีนาคม 2566
มท. ปรับปรุงกฎหมาย “โรงแรมที่พัก” หนุน ปชช. /ผู้ประกอบการขนาดเล็กได้ประโยชน์ เพิ่มความปลอดภัย เสริมการท่องเที่ยวเมืองรอง
.....
กระทรวงมหาดไทย กำลังปรับปรุงกฎหมายที่เกี่ยวข้องกับการกำกับดูแล “โรงแรมที่พัก” 2 ฉบับ เพื่อสนับสนุนให้ประชาชนทั่วไป และผู้ประกอบการขนาดเล็กได้ประโยชน์จากการท่องเที่ยว โดยเฉพาะเมืองรอง ประกอบด้วย
.
> ฉบับแรก เป็นกฎกระทรวงกำหนดประเภทและหลักเกณฑ์การประกอบธุรกิจโรงแรม (ฉบับที่ ..) พ.ศ. .... ซึ่งได้แก้ไขเพิ่มเติมกฎกระทรวงฯ ฉบับปี 2551
.
- กำหนดให้สถานที่พักที่มีจำนวนห้องพักในอาคารเดียวกันหรือหลายอาคารรวมกัน “ไม่เกิน 8 ห้อง” และมีจำนวนผู้พักรวมกันทั้งหมด “ไม่เกิน 30 คน” ทั้งนี้ เมื่อได้แจ้งให้นายทะเบียนทราบและนายทะเบียนได้ออกหนังสือรับแจ้งแล้ว สามารถเป็นสถานที่พัก “ที่ไม่เป็นโรงแรม” ตามพ.ร.บ.โรงแรม พ.ศ. 2547 ได้
- ให้หนังสือรับแจ้งมีอายุ 5 ปี ให้สอดคล้องกับใบอนุญาตธุรกิจโรงแรมที่มีอายุ 5 ปี เช่นกัน เพื่อให้มีการตรวจมาตรฐานต่าง ๆ ก่อนต่อใบอนุญาตอย่างต่อเนื่อง
- เพิ่มเติมการอนุญาตให้นำอาคารที่มีลักษณะเป็นแพ และอาคารที่มีลักษณะพิเศษ เช่น เต็นท์ กระโจม มาประกอบธุรกิจโรงแรมได้
.
> ฉบับที่ 2 กฎกระทรวงกำหนดลักษณะและระบบความปลอดภัยของอาคารที่ใช้ประกอบธุรกิจโรงแรม พ.ศ. .... โดยกำหนดบทนิยาม “อาคารลักษณะพิเศษ” ที่อนุญาตให้นำมาประกอบธุรกิจโรงแรมได้ให้สอดคล้องกับปัจจุบันอาคารที่มีการก่อสร้างอาคารหลากหลายรูปแบบ รวมทั้งยังกำหนดให้ผู้ประกอบการต้องดำเนินการตามที่กำหนดในส่วนที่เกี่ยวกับความปลอดภัย เช่น ระบบป้องกัน และระงับอัคคีภัย เป็นต้น
.
ทั้งนี้ กฎหมายทั้ง 2 ฉบับ ได้ผ่านการอนุมัติหลักการจาก ครม. ไปแล้ว และอยู่ระหว่างการตรวจพิจารณาของสำนักงานคณะกรรมการกฤษฎีกาและประกาศในราชกิจจานุเบกษาต่อไป
.
อ่านเพิ่มเติม คลิก https://www.thaigov.go.th/news/contents/details/65892
#ไทยคู่ฟ้า #สื่อสารรัฐบาลไทย
-------------------

ที่มา : https://www.thaigov.go.th/news/contents/details/66034