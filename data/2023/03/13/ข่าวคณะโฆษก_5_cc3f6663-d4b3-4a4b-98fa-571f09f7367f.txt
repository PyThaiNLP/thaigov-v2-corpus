รัฐบาลไทย-ข่าวทำเนียบรัฐบาล-​สำนักงานสลากกินแบ่งรัฐบาล เปิดบริการขึ้นเงินรางวัลแบบ Drive Thru Service ตั้งแต่วันนี้ (13 มี.ค.) แนะผู้รับบริการอย่าลืมพกบัตรประชาชนตัวจริง 


วันจันทร์ที่ 13 มีนาคม 2566
13/03/2566
พิมพ์
​สำนักงานสลากกินแบ่งรัฐบาล เปิดบริการขึ้นเงินรางวัลแบบ Drive Thru Service ตั้งแต่วันนี้ (13 มี.ค.) แนะผู้รับบริการอย่าลืมพกบัตรประชาชนตัวจริง
​สำนักงานสลากกินแบ่งรัฐบาล เปิดบริการขึ้นเงินรางวัลแบบ Drive Thru Service ตั้งแต่วันนี้ (13 มี.ค.) แนะผู้รับบริการอย่าลืมพกบัตรประชาชนตัวจริง พร้อมเตรียมเลขบัญชีธนาคารเพื่อรับโอนเงินรางวัล
วันที่ 13 มีนาคม 2566 น.ส.ไตรศุลี ไตรสรณกุล รองโฆษกประจำสำนักนายกรัฐมนตรี กล่าวว่า ตั้งแต่วันนี้(13 มี.ค.) สำนักงานสลากกินแบ่งรัฐบาล ได้เปิดให้บริการการจ่ายเงินรางวัลแบบ Drive Thru Service ณ สำนักงานสลากกินแบ่งรัฐบาล จ.นนทบุรี โดยเป็นการอำนวยความสะดวกให้กับประชาชนที่ประสงค์จะขึ้นเงินรางวัล สำหรับสลากกินแบ่งรัฐบาล สลากกุศล และสลากดิจิทัล ไม่เกิน 30 ฉบับ/ราย
ทั้งนี้ บริการ Drive Thru Service จะเปิดให้บริการ 5 ช่องบริการ  ในวันจันทร์-ศุกร์ (เว้นวันหยุดทำการ หรือวันหยุดนักขัตฤกษ์) เวลา 07.30-15.00 น. ไม่หยุดพักเที่ยง
น.ส.ไตรศุลี กล่าวว่า สำหรับประชาชาชนที่ประสงค์จะใช้บริการขึ้นรางวัลด้วยบริการ Drive Thru Service นอกจากตัวสลากแล้ว ขอให้เตรียมบัตรประชาชนตัวจริง(แบบสมาร์ทการ์ด) ไปด้วย โดยไม่สามารถใช้เอกสารราชการอื่น เช่น ใบขับขี่แทนได้ เนื่องจากเจ้าหน้าที่ ณ จุดบริการต้องใช้บัตรประชาชนตัวจริงในการอ่านข้อมูลเพื่อตรวจสอบข้อมูลบุคคล และให้เตรียมเลขบัญชีธนาคารที่จะรับเงินรางวัล เนื่องจากการจ่ายเงินรางวัลจะดำเนินการโดยโอนผ่านธนาคารเท่านั้น และจะเป็นการโอนเข้าบัญชีของผู้มาขึ้นรางวัลที่ได้แสดงบัตรประชาชนตัวจริงต่อเจ้าหน้าที่ ณ จุดบริการ จะไม่โอนเข้าบัญชีบุคคลอื่น
อย่างไรก็ตาม สำนักงานสลากกินแบ่งรัฐบาลแนะนำว่า ในกรณีที่เป็นรางวัลที่ 1, สลากอายัด, สลากไม่ถูกรางวัล, สลากปลอมแปลงแก้ไข และสลากชำรุด ขอให้ติดต่อที่กองจ่ายรางวัล ชั้น G สำนักงานสลากินแบ่งรัฐบาล  โดยผู้ต้องการทราบรายละเอียดเพิ่มเติม สามารถสอบถามรายละเอียดเพิ่มเติมได้ที่ Call Center 0-2528-9999

ที่มา : https://www.thaigov.go.th/news/contents/details/66050