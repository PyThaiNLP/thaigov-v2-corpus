รัฐบาลไทย-ข่าวทำเนียบรัฐบาล-ผู้ตรวจภาสกรฯ ลงพื้นที่สิงห์บุรี เร่งขับเคลื่อนนโยบายกระทรวงอุตสาหกรรม MIND ใช้หัวและใจปั้นอุตสาหกรรมคู่ชุมชน


วันจันทร์ที่ 13 มีนาคม 2566
13/03/2566
พิมพ์
ผู้ตรวจภาสกรฯ ลงพื้นที่สิงห์บุรี เร่งขับเคลื่อนนโยบายกระทรวงอุตสาหกรรม MIND ใช้หัวและใจปั้นอุตสาหกรรมคู่ชุมชน
ผู้ตรวจราชการกระทรวงอุตสาหกรรม ลงพื้นที่สิงห์บุรี เร่งขับเคลื่อนนโยบายกระทรวงอุตสาหกรรม MIND ใช้หัวและใจปั้นอุตสาหกรรมคู่ชุมชน
เมื่อวันที่ 9 มีนาคม 2566 เวลา 09.00 น. นายภาสกร ชัยรัตน์ รองอธิบดีกรมส่งเสริมอุตสาหกรรม รักษาการแทนผู้ตรวจราชการกระทรวงอุตสาหกรรม ลงพื้นที่ตรวจติดตามงานเขตตรวจราชการที่ 1 ภาคกลางตอนบน สำนักงานอุตสาหกรรมจังหวัดสิงห์บุรี โดยมีนายสมบูรณ์ สุนทรศาสตร์ อุตสาหกรรมจังหงัดสิงห์บุรีและคณะเจ้าหน้าที่ ร่วมประชุมตรวจติดตามงานตามประเด็นการตรวจราชการกระทรวงอุตสาหกรรม รอบที่ 1 ปีงบประมาณ พ.ศ. 2566 พร้อมมอบแนวทางในการดำเนินงานโดยให้ตรวจกำกับโรงงาน/เหมืองแร่ให้เป็นไปตามกฎหมาย การส่งเสริม GI ให้ได้ 100% การส่งเสริมพัฒนาผลิตภัณฑ์กลุ่มวิสาหกิจชุมชนรอบโรงงานที่น่าจะมีความเสี่ยง (ไม่มีร้องเรียนซ้ำซาก)
นอกจากนี้ยังได้ร่วมหารือกับเครือข่ายในพื้นที่ อาทิ สภาอุตสาหกรรม สภาหอการค้า SMEs D Bank สาขาสิงห์บุรี เครือข่ายอุตสาหกรรมรักษ์สิ่งแวดล้อม และผู้แทน คพอ. จังหวัด เพื่อรับทราบผลการดำเนินงานปัญหาอุปสรรคต่าง ๆ ซึ่งจังหวัดสิงห์บุรีเป็นจังหวัดขนาดเล็กส่วนใหญ่เป็นพื้นที่เกษตรกรรม ข้าว อ้อย ผลไม้ มีโรงงานอุตสาหกรรมไม่มากนัก โดยภาคอุตสาหกรรมมีข้อเสนอความต้องการขยายตัวให้มากกว่านี้ แต่การแก้ไขกฎหมายผังเมืองยังล่าช้าอยู่ ทำให้โรงงาน เช่น การแปรรูปเกษตรหรือซ่อมสร้างอุปกรณ์การเกษตรไม่สามารถดำเนินการได้ ส่วนด้านการตลาดและเจรจาธุรกิจจะมีการจัดงาน "เจ้าพระยาป่าสัก Expo" เพื่อช่วยผู้ประกอบการกลุ่มภาคกลางมาจำหน่ายผลิตภัณฑ์
ในการนี้ ได้ให้ข้อแนะนำในการส่งเสริมและพัฒนาอุตสาหกรรม นำนโยบายท่านปลัดกระทรวงอุตสาหกรรม MIND ใช้ "หัว" และ "ใจ" ปั้นอุตสาหกรรมคู่ชุมชน ขับเคลื่อนสู่เป้าหมาย ภายใต้หลัก"อุตสาหกรรมดี ชุมชนดี หน่วยงานดี" สู่ความสำเร็จ 4 มิติ (ความสำเร็จทางธุรกิจ การประกอบกิจการไม่สร้างผลกระทบชุมชน การดูแลสิ่งแวดล้อมตอบโจทย์ประชาคมโลก และการกระจายรายได้สร้างอาชีพดีพร้อม) ใช้ศักยภาพกองทุนที่มีอยู่เชื่อมโยงส่งเสริมอาชีพให้ประชาชนได้รับประโยชน์อย่างเต็มที่และยั่งยืน

ที่มา : https://www.thaigov.go.th/news/contents/details/66060