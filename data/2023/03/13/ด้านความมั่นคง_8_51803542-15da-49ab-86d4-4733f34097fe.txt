รัฐบาลไทย-ข่าวทำเนียบรัฐบาล-ผู้ว่าฯ เพชรบุรี บูรณาการภาคีเครือข่ายขับเคลื่อนศูนย์ฟื้นฟูสภาพทางสังคม เน้นย้ำส่งเสริมการมีส่วนร่วมจากภาคีเครือข่าย เพื่อแก้ไขปัญหายาเสพติดให้เกิดผลเป็นรูปธรรมอย่างยั่งยืน


วันจันทร์ที่ 13 มีนาคม 2566
13/03/2566
พิมพ์
ผู้ว่าฯ เพชรบุรี บูรณาการภาคีเครือข่ายขับเคลื่อนศูนย์ฟื้นฟูสภาพทางสังคม เน้นย้ำส่งเสริมการมีส่วนร่วมจากภาคีเครือข่าย เพื่อแก้ไขปัญหายาเสพติดให้เกิดผลเป็นรูปธรรมอย่างยั่งยืน
ผู้ว่าฯ เพชรบุรี บูรณาการภาคีเครือข่ายขับเคลื่อนศูนย์ฟื้นฟูสภาพทางสังคม เน้นย้ำส่งเสริมการมีส่วนร่วมจากภาคีเครือข่าย เพื่อแก้ไขปัญหายาเสพติดให้เกิดผลเป็นรูปธรรมอย่างยั่งยืน
วันนี้ (13 มี.ค. 66) นายณัฏฐชัย นำพูลสุขสันติ์ ผู้ว่าราชการจังหวัดเพชรบุรี เปิดเผยว่า จังหวัดเพชรบุรีได้ดำเนินโครงการช่วยเหลือผู้เสพ/ผู้ติดยาเสพติด ของศูนย์ฟื้นฟูสภาพทางสังคมจังหวัด อำเภอบ้านลาด ตามนโยบายของกรมการปกครอง กระทรวงมหาดไทย โดยการดำเนินการอย่างเป็นระบบและทำให้เกิดผลเป็นรูปธรรม โดย ศป.ปส.อ.บ้านลาดได้กำหนดให้ องค์การบริหารส่วนตำบลท่าเสน (เก่า) และโรงพยาบาลส่งเสริมตำบลท่าเสน เป็นสถานที่ในการดำเนินโครงการดังกล่าว เพื่อให้ผู้เข้ารับการบำบัดรักษาได้รับการฟื้นฟูสภาพทางสังคม และได้รับบริการด้านสังคมสงเคราะห์ที่จำเป็นและเหมาะสม สามารถใช้ชีวิตอยู่ในสังคมได้โดยไม่กลับมากระทำความผิดเกี่ยวกับยาเสพติดซ้ำอีก
นายณัฏฐชัย นำพูลสุขสันติ์ ผู้ว่าราชการจังหวัดเพชรบุรี กล่าวว่า เมื่อวานนี้ จังหวัดเพชรบุรีได้ลงพื้นที่ตรวจเยี่ยมผู้ที่เข้ารับการอบรม รุ่นที่ 1 ณ ศูนย์ฟื้นฟูสภาพทางสังคมจังหวัด อำเภอบ้านลาด โดยมี ปลัดจังหวัดเพชรบุรี นายอำเภอบ้านลาด หัวหน้าส่วนราชการ รัฐวิสาหกิจ หน่วยงานทหาร นายก อบต. กำนัน ผู้ใหญ่บ้าน ชรบ. อปพร. และ อสม. ร่วมในงาน ซึ่งการฝึกอบรมครั้งนี้ จะดำเนินการใช้เวลาอบรมทั้งสิ้น 15 วัน แบ่งเป็นรุ่น รุ่นละ 50 คน ซึ่งทุกคนจะได้เรียนรู้ทักษะต่าง ๆ จากชุดครูฝึกและวิทยากรจากหน่วยงานต่าง ๆ ที่จะบูรณาการช่วยเหลือและสงเคราะห์แก่ผู้ป่วยยาเสพติด เพื่อปรับเปลี่ยนแนวคิด ทัศนคติของผู้ป่วยยาเสพติดในพื้นที่ให้สามารถ ลด ละ เลิก ไม่กลับไปยุ่งเกี่ยวกับยาเสพติด ตลอดจนการเสริมสร้างสุขภาพทั้งกายและใจให้แข็งแรง สามารถใช้ชีวิตอยู่ร่วมกับผู้อื่นในสังคมได้อย่างปกติสุข ร่วมเป็นส่วนหนึ่งในการแก้ไขปัญหายาเสพติดในพื้นที่หมู่บ้าน/ชุมชนของตนเอง ทั้งเป็นการป้องกันผู้ป่วยยาเสพติดที่อาจมีอาการทางจิตเวช ก่อเหตุใช้ความรุนแรงในพื้นที่หมู่บ้าน/ชุมชน เป็นไปตามแนวทางและนโยบายที่ได้กำหนดให้การแก้ไขปัญหายาเสพติดเป็นวาระแห่งชาติ โดยให้หน่วยงานภาครัฐทุกหน่วยงานที่เกี่ยวข้องบูรณาการร่วมกันแก้ไขปัญหายาเสพติดให้เกิดผลเป็นรูปธรรมและยั่งยืน
"การดำเนินโครงการครั้งนี้ ได้รับความร่วมมือจากทุกภาคส่วนเป็นอย่างดี ซึ่งจังหวัดเพชรบุรีได้ร่วมกับหน่วยงานที่เกี่ยวข้องบูรณาการการดำเนินโครงการช่วยเหลือผู้เสพ/ผู้ติดยาเสพติด ศูนย์ฟื้นฟูสภาพทางสังคมจังหวัด อำเภอบ้านลาด โดยมีทีมฝ่ายปกครอง ทั้งนายอำเภอ ปลัดอำเภอ ทีมตำรวจ ทีมสาธารณสุข ร่วมกับทีมในระดับพื้นที่ กำนัน ผู้ใหญ่บ้าน คณะกรรมการหมู่บ้าน และทีมภาคีเครือข่าย ซึ่งพวกเราที่มาร่วมกันในครั้งนี้มีความมุ่งหวังเป็นอย่างยิ่งว่าการดำเนินการฝึกอบรมจะทำให้ผู้เข้ารับการฝึกอบรมที่เคยเป็นผู้ป่วยยาเสพติด ได้รับการฟื้นฟูสมรรถภาพร่างกาย จิตใจ และการฝึกอาชีพ ได้รับความรู้ ความเข้าใจในการเป็นพลเมืองที่ดี มีระเบียบวินัย มีบุคลิกภาพที่ดี และมีทัศนคติที่ดี ตลอดจนเป็นสมาชิกที่ดีของครอบครัวและสังคม พร้อมทั้งเป็นแนวร่วมจิตอาสาให้ความช่วยเหลือแก่เจ้าหน้าที่ฝ่ายปกครองและฝ่ายความมั่นคง ในการเป็นหูเป็นตา ช่วยกันสอดส่องดูแล ติดตามและเฝ้าระวัง ไม่ให้ยาเสพติดเข้ามาแพร่ระบาดในหมู่บ้าน/ชุมชน และประเทศไทยของเรา ตลอดจนถึงร่วมกันทำความดี คิดและทำสิ่งที่ดีเพื่อพัฒนาชุมชน ให้เป็นชุมชนที่มีความสุข มีอาชีพที่มั่นคง พึ่งพาตนเองได้ นำไปสู่หมู่บ้าน/ชุมชนที่มีความสุขได้อย่างยั่งยืน " นายณัฏฐชัย นำพูลสุขสันติ์ ผู้ว่าราชการจังหวัดเพชรบุรี กล่าวในช่วงท้าย

ที่มา : https://www.thaigov.go.th/news/contents/details/66088