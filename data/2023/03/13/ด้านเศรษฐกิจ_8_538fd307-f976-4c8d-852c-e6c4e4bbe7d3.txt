รัฐบาลไทย-ข่าวทำเนียบรัฐบาล-ผู้ตรวจสมพลฯ ลงพื้นที่นครสวรรค์ ตรวจราชการรอบ 1 เน้นย้ำเจ้าหน้าที่ดำเนินงานตาม MIND ของกระทรวงอุตสาหกรรม ใช้หัวและใจ ขับเคลื่อนแผนงานปี 2566


วันจันทร์ที่ 13 มีนาคม 2566
13/03/2566
พิมพ์
ผู้ตรวจสมพลฯ ลงพื้นที่นครสวรรค์ ตรวจราชการรอบ 1 เน้นย้ำเจ้าหน้าที่ดำเนินงานตาม MIND ของกระทรวงอุตสาหกรรม ใช้หัวและใจ ขับเคลื่อนแผนงานปี 2566
ผู้ตรวจราชการกระทรวงอุตสาหกรรม ลงพื้นที่นครสวรรค์ ตรวจราชการรอบ 1 เน้นย้ำเจ้าหน้าที่ดำเนินงานตาม MIND ของกระทรวงอุตสาหกรรม ใช้หัวและใจ ขับเคลื่อนแผนงานปี 2566 มุ่งยกระดับ “อุตสาหกรรมดีอยู่คู่ชุมชนอย่างยั่งยืน”
เมื่อวันพฤหัสบดีที่ 9 มีนาคม 2566 เวลา 09.00 น. นายสมพล โนดไธสง ผู้ตรวจราชการกระทรวงอุตสาหกรรม ลงพื้นที่นครสวรรค์ตรวจราชการกรณีปกติ รอบที่ 1 ประจำปีงบประมาณ พ.ศ. 2566 โดยมี นายชัชพล อินทโฉม อุตสาหกรรมจังหวัดนครสวรรค์และเจ้าหน้าที่ เข้าร่วมรับการตรวจราชการพร้อมรายงานตามประเด็นการตรวจราชการกรณีการตรวจกำกับ เร่งรัด ติดตาม เพื่อขับเคลื่อนการดำเนินงานที่สำคัญ และโครงการสำคัญของกระทรวงอุตสาหกรรม
ทั้งนี้ ผู้ตรวจสมพลฯ ได้มอบนโยบายโดยเน้นย้ำให้เจ้าหน้าที่ทุกคนดำเนินการตาม MIND ของกระทรวงอุตสาหกรรม ใช้หัวและใจขับเคลื่อนแผนงานปี 2566 มุ่งยกระดับ “อุตสาหกรรมดีอยู่คู่ชุมชนอย่างยั่งยืน” ทั้ง 4 มิติ ได้แก่ 1.ความสำเร็จของธุรกิจ 2.ชุมชน สังคม 3.สิ่งแวดล้อม และ 4.การกระจายรายได้ให้กับชุมชน พร้อมเสนอแนะในการปฏิบัติงาน รวมทั้งแนวทางปฏิบัติงานตามข้อสั่งการที่จะต้องปฏิบัติอย่างเคร่งครัด อาทิ การเบิกจ่ายงบประมาณให้เป็นไปตามแผนที่กำหนดและเป็นไปตามมาตรการเร่งรัดการเบิกจ่ายงบประมาณ ตามมติ ครม. รวมทั้งจะต้องจัดสรรและบริหารจัดการการใช้จ่ายงบประมาณอย่างรอบคอบ โรงงานที่ค้างชำระค่าธรรมเนียมให้ติดตามเร่งรัดดำเนินการให้เป็นที่สิ้นสุด สำหรับกรณีโรงงานเลิกประกอบการแต่คงค้างชำระค่าธรรมเนียมให้ตรวจสอบ ติดตาม และประสานกรมโรงงานอุตสาหกรรมเพื่อจำหน่ายทะเบียน การตรวจ กำกับ ดูแลโรงงานให้ดำเนินการอย่างละเอียดครบถ้วนทุกประเด็น มีแผนปฏิบัติงานที่ชัดเจน และมีบันทึกการตรวจสอบทุกครั้ง การบริหารจัดการกากอุตสาหกรรมให้กำกับดูแลให้เป็นไปตามกฎหมาย และรายงานข้อมูลกากอุตสาหกรรมผ่านระบบสารสนเทศฯ ให้ดำเนินการภายในระยะเวลาที่กำหนด ให้ติดตามเร่งรัดการรับรองอุตสาหกรรมสีเขียว (GI) ให้เป็นไปตามเป้าหมายที่กำหนด รวมทั้งประชาสัมพันธ์ เชิญชวน ชี้แจงถึงความสำคัญของการเข้าร่วมโครงการ ในการนี้ ผู้ตรวจฯ ได้รับฟังแนวทางการดำเนินงาน และข้อเสนอแนะจากตัวแทนของภาคเอกชน คือธนาคารพัฒนาวิสาหกิจขนาดกลางและขนาดย่อมแห่งประเทศไทย สาขานครสวรรค์
สุดท้ายนี้ ผู้ตรวจฯ ได้ให้กำลังใจในการปฏิบัติงาน และขอให้ปฏิบัติงานอย่างเต็มความสามารถในทุกด้าน เพื่อผู้ประกอบการ ประชาชน และกระทรวงอุตสาหกรรม

ที่มา : https://www.thaigov.go.th/news/contents/details/66057