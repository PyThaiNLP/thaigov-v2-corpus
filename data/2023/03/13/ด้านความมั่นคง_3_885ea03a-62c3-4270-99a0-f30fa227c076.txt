รัฐบาลไทย-ข่าวทำเนียบรัฐบาล-พ่อเมืองนครศรีธรรมราช สวมใส่ชุดไทยพื้นถิ่น เชิญร่วมตักบาตรทุกเช้าวันอาทิตย์ที่วัดพระบรมธาตุ ตามแนวทาง 


วันอาทิตย์ที่ 12 มีนาคม 2566
12/03/2566
พิมพ์
พ่อเมืองนครศรีธรรมราช สวมใส่ชุดไทยพื้นถิ่น เชิญร่วมตักบาตรทุกเช้าวันอาทิตย์ที่วัดพระบรมธาตุ ตามแนวทาง
พ่อเมืองนครศรีธรรมราช สวมใส่ชุดไทยพื้นถิ่น เชิญร่วมตักบาตรทุกเช้าวันอาทิตย์ที่วัดพระบรมธาตุ ตามแนวทาง "มาน๊ะ มานคร มาหาศรัทธา" เสริมสร้างคุณธรรม จริยธรรม นำหลักธรรมพัฒนาคุณภาพชีวิต
วันนี้ 12 มีนาคม 2566 เวลา 06.30 น.​ ที่บริเวณถนนราชดำเนิน วัดพระมหาธาตุ วรมหาวิหาร อ.เมืองนครศรีธรรมราช จ.นครศรีธรรมราช นายอภินันท์​ เผือกผ่อง​ ผู้ว่าราชการจังหวัดนครศรีธรรมราช​ พร้อมด้วยนางพิชานันท์​ เผือกผ่อง​ ประธานแม่บ้าน​มหาดไทย​จังหวัด​นครศรี​ธรรมราช​ นำหัวหน้าส่วนราชการ พี่น้องประชาชน และนักท่องเที่ยวทั้งชาวไทยและต่างชาติ ร่วมนุ่งโจงกระเบนและสวมใส่ชุดไทยพื้นถิ่นเมืองนครศรีธรรมราช ทำกิจกรรมตักบาตรเช้าวันอาทิตย์ ตามแนวทางส่งเสริมการท่องเที่ยวของจังหวัด ด้วยแนวคิด “มาน๊ะ มานคร มาหาศรัทธา”
นายอภินันท์​ เผือกผ่อง​ ผู้ว่าราชการจังหวัดนครศรีธรรมราช​ เปิดเผยว่า จังหวัดนครศรีธรรมราชมีประวัติศาสตร์ความเป็นมานับพันปี เป็นพื้นที่แห่งการหลอมรวมพลังความศรัทธาของพุทธศาสนิกชนมาอย่างยาวนาน มีพระมหาธาตุเป็นพุทธสถานที่สำคัญสะท้อนให้เห็นถึงความเป็นอารยธรรม และวิถีชีวิตของพุทธศาสนิกชนภายในจังหวัด และด้วยเอกลักษณ์ที่กล่าวมานี้ ทำให้จังหวัดนครศรีธรรมราช ร่วมจัดกิจกรรม เพื่อสืบสานประเพณีวัฒนธรรมอันดีงาม เสริมสร้างศักยภาพด้านการท่องเที่ยวชุมชนที่แสดงออกถึงศิลปะ ประเพณีวัฒนธรรมอันงดงาม พร้อมทั้งส่งเสริมความรักความสามัคคีของคนในชุมชน ให้มีความสุข มีความภาคภูมิในมรดกธรรม ตลอดจนเป็นสิริมงคลแก่ตนเองและครอบครัว เพื่อให้สมกับความเป็นอารยธรรมของคนนครศรีธรรมราช อันหมายถึง ความเจริญด้วยความดีงาม
"ด้วยจุดเด่นของจังหวัดนครศรีธรรมราชที่มีวัดในพระพุทธศาสนามากกว่า 600 วัด ซึ่งมีวัดที่มีชื่อเสียงเป็นที่เคารพเลื่อมใสศรัทธาของพุทธศาสนิกชนทั่วประเทศไทยและทั่วทุกมุมโลกต่างเดินทางมาสักการะบูชาเป็นจำนวนมาก หรืออาจเรียกได้ว่าครั้งหนึ่งในชีวิตต้องมาสักการะพุทธสถานที่เมืองคอน ประกอบกับจังหวัดนครศรีธรรมราช มุ่งเน้นในการส่งเสริมและพัฒนาคุณภาพชีวิตของพี่น้องประชาชนโดยใช้ภูมิปัญญาและวัฒนธรรมด้านการแต่งกายมาเป็นเครื่องมือที่สำคัญ เพราะนครศรีธรรมราช มีความโดดเด่นด้านเอกลักษณ์การแต่งกายด้วยผ้าพื้นถิ่นมาตั้งแต่โบราณ อันส่งผลให้เกิดการกระตุ้นเม็ดเงินเศรษฐกิจฐานราก จึงเป็นที่มาของกิจกรรม "สวมใส่ชุดไทยพื้นถิ่นนครศรีธรรมราช ตักบาตรทุกเช้าวันอาทิตย์ที่วัดพระบรมธาตุ" ที่ได้ดำเนินการมาอย่างต่อเนื่อง ในทุกเช้าวันอาทิตย์ โดยมีวัตถุประสงค์สำคัญ หลายประการคือ เป็นการสืบสานรักษาประเพณี วัฒนธรรมอันดีงามของพุทธศาสนิกชนให้สืบทอดจากรุ่นปู่ย่าตายายมายังลูกหลาน ได้เข้าวัดทำบุญตักบาตร รักษาศีล ปฏิบัติธรรม นอกจากนี้ ยังเป็นการส่งเสริมวัฒนธรรมการเเต่งการด้วยเเนวคิด "ผ้าไทยใส่ให้สนุก" ตามพระดำริ ของสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา ซึ่งสามารถสวมใส่ได้ทุกเพศ ทุกวัย และทุกโอกาสโดยกระทรวงมหาดไทยได้มีนโยบายร่วมส่งเสริมให้ประชาชนสวมใส่ผ้าไทย พร้อมทั้งตระหนักและภาคภูมิใจในความเป็นไทยที่เป็นอัตลักษณ์ประจำถิ่นนครศรีธรรมราช ทั้งยังเป็นการส่งเสริมให้นักท่องเที่ยวได้เข้าวัดทำบุญตักบาตร รักษาศีล ปฏิบัติธรรม โดยนุ่งโจงกระเบน สวมใส่เสื้อผ้าไทย ชุดผ้าไทย ผ้ายกนครศรีธรรมราช มาทำบุญตักบาตร และทำกิจกรรมต่าง ๆ ในชีวิตประจำวัน เพื่อให้จังหวัดนครศรีธรรมราช ที่เป็นดินแดนแห่งความเป็นมรดกโลกทางวัฒนธรรม ที่ผู้คนมีความภาคภูมิใจความเป็น "คนนคร" โดยใช้ต้นทุนทางวัฒนธรรมที่เป็นอัตลักษณ์ของพื้นถิ่น" ผวจ.นครศรีธรรมราช กล่าวเน้นย้ำ
นายอภินันท์​ เผือกผ่อง​ กล่าวต่ออีกว่า นอกจากนี้ กิจกรรมดังกล่าว เพื่อเสริมสร้างคุณธรรม จริยธรรม พัฒนาคุณภาพชีวิต นำหลักคำสอนขององค์พระสัมมาสัมพุทธเจ้าไปปรับใช้ในการทำงานเพิ่มความเป็นสิริมงคลกับให้กับพี่น้องประชาชน ตลอดจนทุกส่วนราชการในจังหวัดนครศรีธรรมราช อีกทั้งร่วมเป็นเป็นส่วนหนึ่งในการส่งเสริมวัดพระมหาธาตุสู่มรดกโลกด้วย อีกทั้งยังสามารถนำมาส่งเสริมการท่องเที่ยวของจังหวัดได้ ประกอบกับจังหวัดนครศรีธรรมราชได้ยึดหลักการ partnership ตามเป้าหมายการพัฒนาที่ยั่งยืน (SDGs) ข้อที่ 17 โดยมีคณะสงฆ์เป็นภาคีเครือข่ายสำคัญ ตามหลัก "บวร" ด้วยความร่วมมือร่วมใจของทุกภาคีเครือข่าย ในอนาคต จังหวัดนครศรีธรรมราชจะเป็นเมืองที่มีภาพลักษณ์ในด้านการท่องเที่ยวทางวัฒนธรรมเฉกเช่นเดียวกับ เมืองหลวงพระบาง สปป.ลาว เมืองมรดกโลก ที่ผู้คนต่างสวมใส่ชุดพื้นเมือง มาทำบุญตักบาตร ด้วยอากัปกิริยาที่สำรวม ด้วยจิตใจที่สงบ ทำบุญตักบาตรด้วยความเคารพนบนอบ ประพฤติปฏิบัติตนเหมาะสมกับความเป็นชาวพุทธ เพื่อดำรงไว้ซึ่งพระพุทธศาสนาให้คงอยู่คู่กับผืนแผ่นดิน และคู่กับโลกใบนี้ตลอดไป

ที่มา : https://www.thaigov.go.th/news/contents/details/66019