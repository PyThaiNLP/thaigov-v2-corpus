รัฐบาลไทย-ข่าวทำเนียบรัฐบาล-ผู้ตรวจวีระกิตติ์ฯ และคณะลงพื้นที่นครปฐม ตรวจเยี่ยมสถานประกอบการ พร้อมตรวจราชการรอบ 1 รับฟังข้อคิดเห็น ข้อเสนอแนะการพัฒนาอุตสาหกรรมและบูรณาการการทำงาน


วันจันทร์ที่ 13 มีนาคม 2566
13/03/2566
พิมพ์
ผู้ตรวจวีระกิตติ์ฯ และคณะลงพื้นที่นครปฐม ตรวจเยี่ยมสถานประกอบการ พร้อมตรวจราชการรอบ 1 รับฟังข้อคิดเห็น ข้อเสนอแนะการพัฒนาอุตสาหกรรมและบูรณาการการทำงาน
ผู้ตรวจราชการกระทรวงอุตสาหกรรม และคณะ ลงพื้นที่นครปฐม ตรวจเยี่ยมสถานประกอบการ พร้อมตรวจราชการรอบ 1 รับฟังข้อคิดเห็น ข้อเสนอแนะการพัฒนาอุตสาหกรรมและบูรณาการการทำงานจากตัวแทนภาคเอกชนและหน่วยงานเครือข่ายในพื้นที่
เมื่อวันพฤหัสบดีที่ 9 มีนาคม 2566 เวลา 9.30 น. นายวีระกิตติ์ รันทกิจธนวิชญ์ ผู้ตรวจราชการกระทรวงอุตสาหกรรม ลงพื้นที่นครปฐมตรวจเยี่ยมบริษัท สิงห์ เบเวอเรซ จำกัด ตำบลบัวปากท่า อำเภอบางเลน จังหวัดนครปฐม ประกอบกิจการผลิตเบียร์ โดย บริษัท สิงห์ เบเวอเรซ จำกัด ได้รับการรับรองตามมาตรฐานต่าง ๆ อาทิ อุตสาหกรรมสีเขียวในระดับที่ 3, Carbon Footprint for Organization และ Carbon Footprint for Product เป็นต้น ได้มีการกระจายรายได้ให้กับประชาชนและชีวิตความเป็นอยู่ที่ดีขึ้น โดยส่งเสริมการพัฒนาผลิตภัณฑ์ต่าง ๆ ของชุมชนโดยรอบอย่างต่อเนื่อง มีระบบการผลิตที่รักษาสิ่งแวดล้อมประกอบกับการปฏิบัติตามกฎหมาย มีความรับผิดชอบต่อสังคมชุมชน พร้อมทั้งการจัดตั้งศูนย์การเรียนรู้ Smart Farms เพื่อเป็นแหล่งเรียนรู้ให้กับเกษตรกรโดยรอบพื้นที่โรงงานต่อไป
และในเวลา 14.00 น. ผู้ตรวจวีระกิตติ์ฯ ได้ตรวจราชการและการดำเนินงานของสำนักงานอุตสาหกรรมจังหวัดนครปฐม ประจำปีงบประมาณ พ.ศ.2566 รอบที่ 1 ซึ่งมี นายอรรถสิทธิ์ อึ้งเหมอนันต์ อุตสาหกรรมจังหวัดนครปฐมและเจ้าหน้าที่เข้าร่วม โดย ผู้ตรวจวีระกิตติ์ฯ ได้ชี้แจงนโยบายและแผนการตรวจราชการ และเน้นย้ำให้เจ้าหน้าที่ทุกคนดำเนินงานตามนโยบาย MIND ของกระทรวงอุตสาหกรรม ทั้ง 4 มิติ ได้แก่ 1.ความสำเร็จของธุรกิจ 2.การดูแลชุมชนและสังคม 3.สิ่งแวดล้อม และ 4.การกระจายรายได้ให้กับชุมชน ให้มีประสิทธิภาพและเกิดผลสัมฤทธิ์ให้เห็นเป็นรูปธรรม ตามแนวคิด "ใช้ หัว และ ใจ ปั้นอุตสาหกรรมคู่ชุมชน"
ทั้งนี้ ผู้ตรวจวีระกิตติ์ฯ ได้ขอบคุณและให้กำลังใจเจ้าหน้าที่ทุกท่านในการปฏิบัติงาน และได้มอบนโยบายและข้อเสนอแนะ อาทิ เน้นย้ำการตรวจกำกับดูแลสถานประกอบกิจการโรงงานให้ได้ 100% การขออนุญาตและการรายงานการจัดการของเสีย (สก.1,2,3) ให้เป็นไปตามที่กฎหมายกำหนด เร่งรัดการส่งเสริมโรงงานอุตสาหกรรมให้ได้การรับรองอุตสาหกรรมสีเขียวเป็นไปตามเป้าหมายที่ 80% การประชาสัมพันธ์การแจ้งข้อมูลการประกอบกิจการโรงงานรายเดือน (รง.8) และรายปี (รง.9) ตามกฎหมาย ตามแบบ Single Form เน้นย้ำการเบิกจ่ายงบประมาณให้เป็นไปตามมาตรการเร่งรัดการเบิกจ่ายงบประมาณ ตามมติ ครม. การดำเนินงานการประเมินคุณธรรมและความโปร่งใสในการดำเนินงานภาครัฐ (ITA) โดยให้มีคะแนนที่เพิ่มขึ้นจากปีที่ผ่านมา การดำเนินงานเกี่ยวกับโครงการต่าง ๆ ที่ได้รับงบประมาณให้เป็นไปตามเป้าหมายที่กำหนดไว้

ที่มา : https://www.thaigov.go.th/news/contents/details/66063