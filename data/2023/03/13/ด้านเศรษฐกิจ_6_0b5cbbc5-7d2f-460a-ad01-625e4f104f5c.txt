รัฐบาลไทย-ข่าวทำเนียบรัฐบาล-รองปลัดฯ ณัฏฐิญา เร่งปรับลุคแม่บ้าน เน้นสร้างจิตบริการ ทำงานด้วยหัวใจ พร้อมใช้เทคโนโลยีสร้างระบบครบทุกฟังก์ชัน มุ่งงานสื่อสารด้วย Content ที่น่าสนใจ


วันจันทร์ที่ 13 มีนาคม 2566
13/03/2566
พิมพ์
รองปลัดฯ ณัฏฐิญา เร่งปรับลุคแม่บ้าน เน้นสร้างจิตบริการ ทำงานด้วยหัวใจ พร้อมใช้เทคโนโลยีสร้างระบบครบทุกฟังก์ชัน มุ่งงานสื่อสารด้วย Content ที่น่าสนใจ
รองปลัดกระทรวงอุตสาหกรรม เร่งปรับลุคแม่บ้าน เน้นสร้างจิตบริการ ทำงานด้วยหัวใจ พร้อมใช้เทคโนโลยีสร้างระบบครบทุกฟังก์ชัน มุ่งงานสื่อสารด้วย Content ที่น่าสนใจ
เมื่อวันที่ 9 มีนาคม 2566 เวลา 10.30 น. นางสาวณัฏฐิญา เนตยสุภา รองอธิบดีกรมส่งเสริมอุตสาหกรรม รักษาราชการแทนรองปลัดกระทรวงอุตสาหกรรม (รสอ.รก.รปอ.) เป็นผู้แทนกระทรวงอุตสาหกรรม มอบนโยบายกองกลาง (กก.) สำนักงานปลัดกระทรวงอุตสาหกรรม (สปอ.) โดยมี นางสาวชลาริน นิลพิฤกษ์ ผู้อำนวยการกองกลาง กล่าวต้อนรับ และนำเสนอบทบาทหน้าที่ของ กก. ในการนี้ นางสาวณิรดา วิสุทธิชาติธาดา ผู้ช่วยปลัดกระทรวงอุตสาหกรรม นายเตมีย์ พันธุวงค์ราช ผู้อำนวยการกองตรวจราชการ และเจ้าหน้าที่ กก. เข้าร่วมการประชุม ณ ห้องประชุม อก. 1 ชั้น 2 อาคารสำนักงานปลัดกระทรวงอุตสาหกรรม
กองกลาง (กก.) เป็นหน่วยงานที่ทำหน้าที่ในการบริหารจัดการงานสารบรรณของ สปอ. รวมถึงงานด้านการเงิน การบัญชี งบประมาณ รายรับและรายจ่าย การบริหารงานพัสดุ อาคารสถานที่ งานบริการพาหนะ ตลอดจนการประชาสัมพันธ์ข้อมูลข่าวสารไปสู่สาธารณชน
ทั้งนี้ รสอ.รก.รปอ. กล่าวว่า กองกลาง (กก.) ถือเป็นหน่วยงานด่านแรกของการรับเรื่องต่าง ๆ ทั้งจากภายในและภายนอก อก. เปรียบเสมือนแม่บ้าน ที่ต้องคอยดูแลบริหารจัดการภายในหน่วยงานให้เกิดความเรียบร้อย สวยงาม มีความปลอดภัย และทำหน้าที่ให้บริการกับทุกหน่วยงานภายใน สปอ. อย่างมีจิตบริการ ซึ่งจำเป็นต้องเกี่ยวข้องกับหน่วยงานต่าง ๆ ที่หลากหลาย ดังนั้น จึงควรมีการดำเนินการเพื่อให้บรรลุวัตถุประสงค์ ดังนี้
1. ด้านการพัฒนาระบบสารบรรณ จำเป็นต้องมีการนำระบบการจัดเก็บข้อมูล การรับส่งข้อมูลที่มีประสิทธิภาพ เพื่อให้งานสารบรรณมีการบริหารงานอย่างเป็นระบบ จัดเก็บข้อมูลได้เป็นจำนวนมาก และสามารถสืบค้นข้อมูลได้อย่างรวดเร็ว
2. ด้านการบริหารค่าใช้จ่ายสาธารณูปโภค ทั้งในส่วนกลางและส่วนภูมิภาค ที่มีงบประมาณไม่เพียงพอและมีการค้างจ่าย ในเบื้องต้นควรมีการจัดทำระบบบัญชีรายรับรายจ่ายให้ถูกต้อง เพื่อให้ทราบสถานะทางการเงินที่แท้จริง นอกจากนี้ ยังควรจัดลำดับความสำคัญและความจำเป็นเร่งด่วนของการดำเนินงานด้านต่าง ๆ เพื่อให้เกิดการใช้จ่ายงบประมาณให้เกิดความเหมาะสมและมีประสิทธิภาพสูงสุด
3. ด้านการดูแลอาคารและที่พักของเจ้าหน้าที่ ควรมีการสำรวจความต้องการ และทำการศึกษาวิธีการจัดซื้อจัดจ้างวัสดุและอุปกรณ์ ที่เป็นมาตรฐานเดียวกัน เพื่อทำการจัดซื้อในปริมาณที่มาก ซึ่งก็จะทำให้ได้รับราคาในอัตราที่ถูกลง
4. ด้านการประชาสัมพันธ์ ที่มีงบประมาณจำกัด อาจใช้วิธีการประชาสัมพันธ์ร่วมไปกับกิจกรรมต่าง ๆ ซึ่งมักจะมีการประชาสัมพันธ์ภายใต้กิจกรรมนั้น ๆ เช่น การจัดงานอุตสาหกรรมแฟร์ โครงการ BCG โครงการแปรรูปสินค้าเกษตรอุตสาหกรรม 1 จังหวัด 1 ชุมชน (OPOAI-C) เป็นต้น ส่วนในด้านการสร้างสรรค์ Content ที่น่าสนใจ ควรมุ่งเน้นนโยบายของผู้บริหาร ซึ่งเป็นข้อมูลที่สื่อมวลชนให้ความสนใจ ทำให้มีโอกาสได้รับการเผยแพร่ไปสู่สาธารณชนได้ง่าย เช่น มาตรการอ้อยเผาไฟเพื่อลดปัญหา PM 2.5 การกำหนดมาตรฐานน้ำตาลทรายในอ้อยเผาไฟ เป็นต้น

ที่มา : https://www.thaigov.go.th/news/contents/details/66053