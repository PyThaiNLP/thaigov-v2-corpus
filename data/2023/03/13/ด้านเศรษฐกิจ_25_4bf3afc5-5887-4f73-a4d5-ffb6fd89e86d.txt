รัฐบาลไทย-ข่าวทำเนียบรัฐบาล-เปิดแล้ววันนี้ สำนักงานสลากฯ ให้บริการจ่ายเงินรางวัล ผ่าน Drive Thru Service อำนวยความสะดวกให้กับประชาชน ผู้ใช้บริการพึงพอใจ สะดวก ง่าย ไม่ยุ่งยาก


วันจันทร์ที่ 13 มีนาคม 2566
13/03/2566
พิมพ์
เปิดแล้ววันนี้ สำนักงานสลากฯ ให้บริการจ่ายเงินรางวัล ผ่าน Drive Thru Service อำนวยความสะดวกให้กับประชาชน ผู้ใช้บริการพึงพอใจ สะดวก ง่าย ไม่ยุ่งยาก
วันนี้ (13 มีนาคม 2566) สำนักงานสลากกินแบ่งรัฐบาล เปิดให้บริการจ่ายเงินรางวัล Drive Thru Service เป็นวันแรก ซึ่งมีประชาชนผู้ถูกรางวัลมาใช้บริการขึ้นเงินรางวัลเป็นจำนวนมาก ผู้ใช้บริการต่างพึงพอใจ เนื่องจากขั้นตอนไม่ยุ่งยาก สะดวก ง่าย ต่อการใช้บริการ
พันโทหนุน ศันสนาคม ผู้อำนวยการสำนักงานสลากกินแบ่งรัฐบาล กล่าวว่า “สำหรับบริการจ่ายเงินรางวัล Drive Thru Service เพื่ออำนวยความสะดวกให้กับประชาชนผู้มารอรับเงินรางวัล ทั้งสลากกินแบ่งรัฐบาลสลากการกุศล และสลากดิจิทัล โดยสามารถขึ้นได้ทุกรางวัล ยกเว้นรางวัลที่ 1 สลากอายัด สลากปลอมแปลง และ สลากชำรุด สำหรับการขึ้นเงินรางวัล ผ่าน Drive Thru Service ไม่ต้องจองคิว สามารถ Walk – in เข้ามาได้เลยในส่วนของการนำสลากใบมาขึ้นรางวัล เตรียมบัตรประชาชน ใบสลากที่เขียนชื่อ-สกุล พร้อมเบอร์โทร ทุกฉบับ เตรียมเลขบัญชีธนาคาร กรณีไม่มีบัญชี ธกส. และ ธนาคารออมสิน การขึ้นรางวัลสลาก จำนวน 1 - 30 ฉบับ โอนเงินไม่เกิน 2,000,000 บาท / ครั้ง หากเกินจากนี้ ติดต่อที่จ่ายรางวัล ชั้น G  กรณีมีบัญชี ธนาคารออมสิน หรือ ธกส. การขึ้นรางวัลสลาก จำนวน 30 ฉบับ โอนได้ไม่จำกัดจำนวนเงิน และสำหรับการขึ้นรางวัลสลากดิจิทัล สามารถกดเลือกรับขึ้นเงินรางวัลที่สำนักงานฯ ผ่านแอปพลิเคชั่นก่อนเดินทางมารับบริการผ่าน Drive Thru Service เมื่อมาถึงแสดงหน้าจอมือถือให้เจ้าหน้าที่ พร้อมเตรียมบัตรประชาชน และเลขบัญชีธนาคาร”
ทั้งนี้ เปิดให้บริการวันจันทร์ – วันศุกร์ (เว้นวันหยุดทำการหรือวันหยุดนักขัตฤกษ์) เวลา 07.30 – 15.00 น. ไม่หยุดพักเที่ยง สามารถดูรายละเอียดเพิ่มเติมได้ผ่านเว็บไซต์ www.glo.or.th หรือสอบถามรายละเอียดเพิ่มเติมได้ที่ Call Center โทร 0 2528 9999

ที่มา : https://www.thaigov.go.th/news/contents/details/66084