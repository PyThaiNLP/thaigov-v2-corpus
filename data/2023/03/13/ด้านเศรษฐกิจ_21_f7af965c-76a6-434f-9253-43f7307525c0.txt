รัฐบาลไทย-ข่าวทำเนียบรัฐบาล-ผู้ตรวจสมพลฯ ลงพื้นที่ จ.อุทัยธานีตรวจราชการรอบ 1 พร้อมตรวจเยี่ยมศูนย์ดิจิทัลชุมชนเมืองอุทัยธานี และตรวจเยี่ยมตลาดปันสุข


วันจันทร์ที่ 13 มีนาคม 2566
13/03/2566
พิมพ์
ผู้ตรวจสมพลฯ ลงพื้นที่ จ.อุทัยธานีตรวจราชการรอบ 1 พร้อมตรวจเยี่ยมศูนย์ดิจิทัลชุมชนเมืองอุทัยธานี และตรวจเยี่ยมตลาดปันสุข
ผู้ตรวจราชการกระทรวงอุตสาหกรรม ลงพื้นที่ จ.อุทัยธานีตรวจราชการรอบ 1 พร้อมตรวจเยี่ยมศูนย์ดิจิทัลชุมชนเมืองอุทัยธานี และตรวจเยี่ยมตลาดปันสุข ตามโครงการคาราวาน SME เศรษฐกิจดีสู่ชุมชน
เมื่อวันที่ 10 มีนาคม 2566 เวลา 09.00 น. นายสมพล โนดไธสง ผู้ตรวจราชการกระทรวงอุตสาหกรรม ลงพื้นที่จังหวัดอุทัยธานีตรวจราชการกรณีปกติ รอบที่ 1 ประจำปีงบประมาณ พ.ศ. 2566 โดยมี นางไพรินทร์ กันทะวงษ์ อุตสาหกรรมจังหวัดอุทัยธานี และเจ้าหน้าที่ เข้าร่วมรับการตรวจราชการ พร้อม รายงานตามประเด็นการตรวจราชการกรณีการตรวจกำกับ เร่งรัด ติดตาม เพื่อขับเคลื่อนการดำเนินงานที่สำคัญ และโครงการสำคัญ
ทั้งนี้ ผู้ตรวจสมพลฯ ได้มอบนโยบายโดยเน้นย้ำให้เจ้าหน้าที่ทุกคนดำเนินการตาม MIND ของกระทรวงอุตสาหกรรม ใช้หัวและใจขับเคลื่อนแผนงานปี 2566 มุ่งยกระดับ “อุตสาหกรรมดีอยู่คู่ชุมชนอย่างยั่งยืน” ทั้ง 4 มิติ ได้แก่ 1.ความสำเร็จของธุรกิจ 2.ชุมชน สังคม 3.สิ่งแวดล้อม และ 4.การกระจายรายได้ให้กับชุมชน พร้อมข้อเสนอแนะในการปฏิบัติงาน รวมทั้งแนวทางปฏิบัติงานตามข้อสั่งการที่จะต้องปฏิบัติอย่างเคร่งครัด อาทิ
- การเบิกจ่ายงบประมาณ
เบิกจ่ายงบประมาณให้เป็นไปตามแผนที่กำหนดและเป็นไปตามมาตรการเร่งรัดการเบิกจ่ายงบประมาณ ตามมติ ครม. รวมทั้งจะต้องจัดสรรและบริหารจัดการการใช้จ่ายงบประมาณอย่างรอบคอบ
- การตรวจ กำกับ ดูแลโรงงาน
ให้ดำเนินการอย่างละเอียดครบถ้วนทุกประเด็น มีแผนปฏิบัติงานที่ชัดเจน และมีบันทึกการตรวจสอบทุกครั้ง
- โครงการแปรรูปสินค้าเกษตรอุตสาหกรรม 1 จังหวัด 1 ชุมชน (OPOAI)
มีการคัดเลือกกลุ่มเป้าหมายบริเวณสถานประกอบการที่ส่งผลกระทบ ควรมีการประสานสถานประกอบการเพื่อนำสินค้าที่มีการพัฒนาไปจำหน่ายในสถานประกอบการ
รวมทั้งได้รับฟังแนวทางการดำเนินงาน และข้อเสนอแนะจากตัวแทนของภาคเอกชน คือ ธพว.สาขาอุทัยธานี
พร้อมนี้ ผู้ตรวจสมพล ฯ และคณะเจ้าหน้าที่ได้ลงพื้นที่ตรวจเยี่ยมศูนย์ดิจิตอลชุมชนเมืองอุทัยธานี ณ สอจ.อุทัยธานี และตรวจเยี่ยมตลาดปันสุข ณ ศาลากลางจังหวัดอุทัยธานี โครงการคาราวาน SME เศรษฐกิจดีสู่ชุมชน ได้ดำเนินการจัดกิจกรรม จำนวน 62 ครั้ง รายได้กว่า 2 ล้านบาท ซึ่งกลุ่มเป้าหมายเป็นผู้ผลิตชุมชน วิสาหกิจชุมชน ผู้ประกอบการรายเดียว และสตาร์ทอัพที่สามารถใช้ตลาดปันสุขในการทดสอบตลาด

ที่มา : https://www.thaigov.go.th/news/contents/details/66073