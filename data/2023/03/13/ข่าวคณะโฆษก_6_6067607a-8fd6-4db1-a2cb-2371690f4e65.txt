รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯ ยินดีกับทัพนักกีฬาไทย ทำผลงานยอดเยี่ยมในการแข่งขัน Biwase cup 2023 และ Toyota Gazoo Racing Thailand International Challenge 2023)


วันจันทร์ที่ 13 มีนาคม 2566
โฆษกรัฐบาลเผย นายกฯ ยินดีกับทัพนักกีฬาไทย ทำผลงานยอดเยี่ยมในการแข่งขัน Biwase cup 2023 และ Toyota Gazoo Racing Thailand International Challenge 2023)
โฆษกรัฐบาลเผย นายกฯ ยินดีกับทัพนักกีฬาไทย ทำผลงานยอดเยี่ยมในการแข่งขัน Biwase cup 2023 และ Toyota Gazoo Racing Thailand International Challenge 2023)
วันนี้ (13 มีนาคม 2566) นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ชื่นชมผลงานของ นักกีฬาจักรยานประเภทถนนหญิงทีมชาติไทย ในรายการแข่งขัน บีวาเซ คัพ 2023 (Biwase cup 2023) ระหว่างวันที่ 8-17 มีนาคม 2566 ที่เวียดนาม และ นักกีฬาแบดมินตันเยาวชน ในการแข่งขัน โตโยต้า กาซู เรซซิ่ง ไทยแลนด์ อินเตอร์เนชั่นแนล ชาเลนจ์ 2023 (Toyota Gazoo Racing Thailand International Challenge 2023) ระหว่างวันที่ 7-12 มีนาคม 2566 ที่เทอร์มินอล 21 จังหวัดนครราชสีมา
โฆษกประจำสำนักนายกรัฐมนตรี กล่าวว่า ในรายการแข่งขัน บีวาเซ คัพ 2023 นักกีฬาจักรยานประเภทถนนหญิงทีมชาติไทยสามารถทำผลงานได้อย่างยอดเยี่ยม จากการแข่งขันทั้งหมด 10 สเตจ ซึ่ง จุฑาธิป มณีพันธุ์ สามารถเป็นผู้นำได้ที่หนึ่งในการแข่งขัน สเตจที่ 1 และ 2 ทำเวลาไปได้ 01:40:48 กับ 03:45:06 จากระยะทาง 66 กิโลเมตร และ 140 กิโลเมตร ตามลำดับ ในขณะที่ การแข่งขันในสเตจที่ 3 นักกีฬาไทยอีกคน เพชรดารินทร์ สมราช  เป็นผู้นำในสเตจนี้ โดยทำเวลาไป 03:35:29 จากระยะทาง 120 กิโลเมตร ในการแข่งขันสเตจที่ 4 ชนิภรณ์ บัตริยะ เป็นผู้นำ ด้วยเวลา 03:17:58 จากระยะทาง 110 กิโลเมตร และในการแข่งขันสเตจที่ 5 จุฑาธิป มณีพันธุ์ สามารถขึ้นเป็นแชมป์ได้อีกครั้ง ด้วยเวลา 01:13:04 ระยะทางการแข่งขัน 50 กิโลเมตร นักกีฬาจักรยานประเภทถนนหญิงทีมชาติไทยสามารถขึ้นครองตำแหน่งแชมป์ได้ในการแข่งขันทุกสเตจที่ผ่านมา อย่างไรก็ดี การแข่งขันยังเหลืออีก 5 สเตจ ด้วยความพร้อมและศักยภาพของนักกีฬาไทยเอง จึงหวังเป็นอย่างยิ่งว่า นักกีฬาจะสามารถทำผลงานที่ยอดเยี่ยม เพิ่มขึ้นอีกเหมือนการแข่งขันในรอบที่ผ่านๆ มา
นอกจากนี้ อีกหนึ่งรายการแข่งขันที่นักกีฬาไทยสามารถทำผลงานได้ยอดเยี่ยมไม่แพ้กัน ได้แก่ รายการแข่งขัน โตโยต้า กาซู เรซซิ่ง ไทยแลนด์ อินเตอร์เนชั่นแนล ชาเลนจ์ 2023 ซึ่งเป็นเวทีการแข่งขันกีฬาแบดมินตันเยาวชนระดับนานาชาติ โดยในการแข่งขัน ประเภทคู่ผสม รอบชิงชนะเลิศ รุษฐนภัค อูปทอง กับ เฌอย์นิชา สุดใจประภารัตน์ คู่มืออันดับ 67 ของโลก พบกับ อัตนัน มัวลาน่า กับ นิต้า วีโอลีน่า มาวาล คู่จากมืออันดับ 95 ของโลกจากอินโดนีเซีย โดยไทยเอาชนะไปได้ 2 เกมรวด ด้วยคะแนน 21-13 และ 21-19 ในขณะที่การแข่งขันประเภทชายคู่ รอบชิงชนะเลิศ นันทกานต์ ยอดไพสง กับเฉลิมพล เจริญกิจอมร คู่มืออันดับ 38 ของโลก พบกับ ชอง ฮองเจียน กับ โก๊ะ ซีเฟย จากมาเลเซีย ซึ่งนักกีฬาไทยเอาชนะไปได้ที่ 2-1 เกม คะแนน 15-21, 21-15 และ 24-22
“นายกรัฐมนตรีชื่นชมและยินดีกับผลงานของนักกีฬาไทย ที่สามารถแสดงศักยภาพของคนไทยในการแข่งขันได้อย่างยอดเยี่ยม นายกรัฐมนตรีขอบคุณนักกีฬาและผู้มีส่วนร่วมทุกท่านที่มีวินัย ตั้งใจฝึกซ้อม และพัฒนาฝีมือของตนเอง เพื่อเป็นตัวแทนของชาติ ในเวทีการแข่งขันในระดับนานาชาติ ทั้งนี้ สำหรับการแข่งขัน บีวาเซ คัพ 2023 การแข่งขันดำเนินมาถึงครึ่งทาง โดยจากการแข่งขันที่ผ่านมา นักกีฬาไทยสามารถทำความเร็วนำมาได้ทุกรอบการแข่งขัน โดยนายกรัฐมนตรีเชิญชวนคนไทยร่วมติดตามการแข่งขัน และร่วมส่งแรงใจเชียร์นักกีฬาไทยในการแข่งขันรอบที่เหลือ” นายอนุชาฯ กล่าว

ที่มา : https://www.thaigov.go.th/news/contents/details/66079