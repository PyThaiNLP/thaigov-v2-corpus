รัฐบาลไทย-ข่าวทำเนียบรัฐบาล-มาแล้ว! โครงการส่งเสริมการลดต้นทุนการผลิตข้าวรักษ์โลก BCG Model อัดฉีด 875 ลบ. ยกระดับมาตรฐานข้าวไทยพร้อมแข่งขันในตลาดโลก


วันจันทร์ที่ 13 มีนาคม 2566
มาแล้ว! โครงการส่งเสริมการลดต้นทุนการผลิตข้าวรักษ์โลก BCG Model อัดฉีด 875 ลบ. ยกระดับมาตรฐานข้าวไทยพร้อมแข่งขันในตลาดโลก
.....
ที่ประชุม ครม. (7 มี.ค. 66) อนุมัติโครงการส่งเสริมการลดต้นทุนการผลิตข้าวรักษ์โลก BCG Model กรอบวงเงิน 874,832,000 ล้านบาท เพื่อเป็นค่าใช้จ่ายในการจัดหาปัจจัยการผลิตและเครื่องจักรกลการเกษตรสำหรับ 292 ศูนย์ข้าวชุมชน เป็นการปรับปรุงกระบวนการเพาะปลูกข้าว เน้นการทำนาแบบประณีต ใช้ระบบชีวมวล - ชีวภาพ - จุลินทรีย์แทนสารเคมี ส่งเสริมการทำนาแบบยั่งยืน สร้างความเข้มแข็งให้กลุ่มเกษตรกร
.
292 ศูนย์ข้าวชุมชนนี้อยู่ในพื้นที่ 74 จังหวัด ดำเนินการศูนย์ละ 200 ไร่ เพื่อปลูกข้าวรักษ์โลกในรูปแบบการเกษตรยั่งยืน จัดการศัตรูข้าวด้วยจุลินทรีย์เพื่อการเกษตรและสารชีวภัณฑ์ เพิ่มศักยภาพในการผลิตข้าวคุณภาพดี ปลอดสารพิษ ลดการปล่อยก๊าซเรือนกระจก เป็นมิตรกับสิ่งแวดล้อม เพิ่มผลผลิตต่อไร่ ส่งผลดีต่อสุขภาพและรายได้ของเกษตรกร
.
ซึ่งที่ผ่านมารัฐบาลให้ความสำคัญในการปรับเปลี่ยนการทำการเกษตรมาโดยตลอด ตั้งแต่ปัจจัยการผลิต เมล็ดพันธุ์ เพื่อให้เกิดส่วนต่างระหว่างต้นทุนและราคาขายเพิ่มมากขึ้น ซึ่งปัจจุบันได้มีการส่งเสริมการผลิตข้าวรักษ์โลกในหลายพื้นที่แล้ว และได้ผลตอบรับเป็นอย่างดี
#ไทยคู่ฟ้า #สื่อสารรัฐบาลไทย
-------------------

ที่มา : https://www.thaigov.go.th/news/contents/details/66032