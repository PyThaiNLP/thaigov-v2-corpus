รัฐบาลไทย-ข่าวทำเนียบรัฐบาล-นายกฯ ย้ำทุกหน่วยงานยกระดับปฏิบัติการแก้ปัญหา PM2.5 บังคับใช้กฎหมายเข้มข้น


วันจันทร์ที่ 13 มีนาคม 2566
นายกฯ ย้ำทุกหน่วยงานยกระดับปฏิบัติการแก้ปัญหา PM2.5 บังคับใช้กฎหมายเข้มข้น
.....
พล.อ.ประยุทธ์ จันทร์โอชา นายกรัฐมนตรีและ รมว.กห. ติดตามสถานการณ์ปัญหาฝุ่น PM 2.5 ของประเทศไทย ห่วงใยประชาชนที่อาศัยและทำกิจกรรมในพื้นที่ที่สถานการณ์ฝุ่น PM 2.5 รุนแรง พร้อมกำชับทุกหน่วยงานที่เกี่ยวข้อง บูรณาการการทำงานร่วมกันอย่างใกล้ชิด ตามแนวทางขับเคลื่อนวาระแห่งชาติ “การแก้ไขปัญหามลพิษด้านฝุ่นละออง” ภายใต้ 3 มาตรการสำคัญ คือ 1.เพิ่มประสิทธิภาพการบริหารจัดการเชิงพื้นที่ 2.ป้องกันและลดการเกิดมลพิษที่ต้นทาง (แหล่งกำเนิด) 3.เพิ่มประสิทธิภาพการบริหารจัดการมลพิษ รวมทั้งแผนปฏิบัติการป้องกันและแก้ไขปัญหาฝุ่นละออง PM2.5 ภายใต้แผนเฉพาะกิจเพื่อการแก้ไขปัญหามลพิษด้านฝุ่นละออง ปี 66 ให้มีผลและครอบคลุมเป้าหมาย ทั้งพื้นที่เมือง พื้นที่เกษตรกรรม และพื้นที่ป่า
.
ขณะเดียวกันให้ยกระดับเชิงปฏิบัติการให้เข้มข้นขึ้น โดยเฉพาะการบังคับใช้กฎหมายที่เกี่ยวข้อง ทั้งเพิ่มการตรวจสกัดรถควันดำ เข้มงวดเรื่องการก่อสร้าง ตรวจโรงงาน ควบคู่ส่งเสริมการใช้รถไฟฟ้า รถยนต์ไฟฟ้า รวมถึงงดการเผาในที่โล่งทุกชนิด ซึ่งเป็นแหล่งกำเนิดมลพิษทางอากาศ หากเผา มีความผิดตามกฎหมาย
.
ขอให้ทุกหน่วยงานที่เกี่ยวข้องติดตามเฝ้าระวังและประเมินสถานการณ์อย่างใกล้ชิด เพื่อปรับแผนและการปฏิบัติให้สอดคล้องทันกับสถานการณ์ ลดผลกระทบด้านสุขภาพ เศรษฐกิจ สังคม สิ่งแวดล้อม และการดำเนินชีวิตประจำวันของประชาชนให้มากที่สุด
.
ซึ่งนอกจากการบูรณาการร่วมมือร่วมใจกันภายในประเทศแล้ว ยังให้ความสำคัญกับการแก้ปัญหาไฟป่า หมอกควันและ PM 2.5 อย่างยั่งยืน ผ่านกลไกระหว่างประเทศเพื่อให้การป้องกัน และแก้ไขปัญหาหมอกควันข้ามแดนมีประสิทธิภาพสูงสุด
.
อ่านเพิ่มเติม คลิก https://www.thaigov.go.th/news/contents/details/66023
#ไทยคู่ฟ้า #ร่วมต้านโควิด19
-------------------

ที่มา : https://www.thaigov.go.th/news/contents/details/66091