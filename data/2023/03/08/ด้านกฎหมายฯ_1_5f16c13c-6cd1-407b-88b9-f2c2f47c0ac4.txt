รัฐบาลไทย-ข่าวทำเนียบรัฐบาล-รมว.ยุติธรรม ให้การต้อนรับนายโรเบิร์ต เอฟ. โกเดค (Mr. Robert F. Godec) เอกอัครราชทูตวิสามัญผู้มีอำนาจเต็มแห่งสหรัฐอเมริกาประจำประเทศไทย


วันพุธที่ 8 มีนาคม 2566
08/03/2566
พิมพ์
รมว.ยุติธรรม ให้การต้อนรับนายโรเบิร์ต เอฟ. โกเดค (Mr. Robert F. Godec) เอกอัครราชทูตวิสามัญผู้มีอำนาจเต็มแห่งสหรัฐอเมริกาประจำประเทศไทย
รมว.ยุติธรรม ให้การต้อนรับนายโรเบิร์ต เอฟ. โกเดค (Mr. Robert F. Godec) เอกอัครราชทูตวิสามัญผู้มีอำนาจเต็มแห่งสหรัฐอเมริกาประจำประเทศไทย
ในวันอังคารที่ ๗ มีนาคม ๒๕๖๖ เวลา ๑๖.๐๐ น. ณ ห้องรับรองประจำกระทรวงยุติธรรม ชั้น ๓ อาคารกระทรวงยุติธรรม นายสมศักดิ์ เทพสุทิน รัฐมนตรีว่าการกระทรวงยุติธรรม พร้อมด้วย พันตำรวจโท ประวุธ วงศ์สีนิล รองปลัดกระทรวงยุติธรรม นายเกิดโชค เกษมวงศ์จิตร รองอธิบดีกรมคุ้มครองสิทธิและเสรีภาพ นายสิทธิ สุธีวงศ์ รองอธิบดีกรมราชทัณฑ์ และร้อยตำรวจเอกปิยะ รักสกุล รองอธิบดีกรมสอบสวนคดีพิเศษ ได้ให้การต้อนรับนายโรเบิร์ต เอฟ. โกเดค (Mr. Robert F. Godec) เอกอัครราชทูตวิสามัญผู้มีอำนาจเต็มแห่งสหรัฐอเมริกาประจำประเทศไทยและคณะ ในโอกาสเข้าเยี่ยมคารวะและหารือข้อราชการ โดยทั้งสองฝ่ายได้หารือประเด็นที่สำคัญ อาทิ การบังคับใช้กฎหมายการป้องกันและปราบปรามการทรมานและการกระทำให้บุคคลสูญหาย การส่งเสริมและคุ้มครองสิทธิมนุษยชนซึ่งรวมถึงเสรีภาพของประชาชนในการแสดงออกทางความคิดเห็น ความร่วมมือในการต่อต้านการค้ามนุษย์ มาตรการในการปฏิบัติต่อผู้ต้องขังกรณีนักเคลื่อนไหวทางการเมือง แนวทางการจัดตั้งนิคมอุตสาหกรรมราชทัณฑ์ในการจัดหางานให้นักโทษที่พ้นโทษเพื่อลดจำนวนการกระทำผิดซ้ำและความร่วมมือในการต่อต้านและปราบปรามยาเสพติด
ในโอกาสนี้ นายโรเบิร์ต เอฟ. โกเดค ได้กล่าวขอบคุณกระทรวงยุติธรรมในการพยายามผลักดันกฎหมายและขับเคลื่อนกระบวนการด้านยุติธรรม พร้อมทั้งยินดีให้การสนับสนุนในด้านต่างๆที่เกี่ยวข้อง และขอขอบคุณประเทศไทยที่ให้ความร่วมมือกับประเทศสหรัฐอเมริกาด้วยดีมาโดยตลอด

ที่มา : https://www.thaigov.go.th/news/contents/details/65867