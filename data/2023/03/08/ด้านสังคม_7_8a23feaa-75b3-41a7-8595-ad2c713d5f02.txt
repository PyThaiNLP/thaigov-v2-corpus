รัฐบาลไทย-ข่าวทำเนียบรัฐบาล-“สาธิต” หนุนการสร้างความยั่งยืนด้านการคลังเพื่อสุขภาพสตรี ตามนโยบาย APEC SMART FAMILIES


วันพุธที่ 8 มีนาคม 2566
“สาธิต” หนุนการสร้างความยั่งยืนด้านการคลังเพื่อสุขภาพสตรี ตามนโยบาย APEC SMART FAMILIES
รัฐมนตรีช่วยว่าการกระทรวงสาธารณสุข เผย นโยบาย APEC SMART FAMILIES ให้ความสำคัญกับปัญหาการเปลี่ยนแปลงของโครงสร้างประชากร รวมถึงการดูแลสุขภาพสตรี ย้ำภาครัฐและภาคเอกชนต้องร่วมมือกันสร้างความยั่งยืนด้านการคลังเพื่อสุขภาพสตรี
รัฐมนตรีช่วยว่าการกระทรวงสาธารณสุข เผย นโยบาย APEC SMART FAMILIES ให้ความสำคัญกับปัญหาการเปลี่ยนแปลงของโครงสร้างประชากร รวมถึงการดูแลสุขภาพสตรี ย้ำภาครัฐและภาคเอกชนต้องร่วมมือกันสร้างความยั่งยืนด้านการคลังเพื่อสุขภาพสตรี เพื่อหนุนความสำเร็จในการพัฒนานโยบายแก้ไขปัญหา
วันนี้ (8 มีนาคม 2566) ที่ศูนย์ประชุมแห่งชาติสิริกิติ์ กทม. ดร.สาธิต ปิตุเตชะ รัฐมนตรีช่วยว่าการกระทรวงสาธารณสุข เปิดพิธีแถลงการณ์ความร่วมมือในประเด็นการศึกษาความเป็นไปได้ในการจัดการความยั่งยืน ด้านการคลังเพื่อสุขภาพสตรี (Sustainable financing for women’s health) พร้อมกล่าวปาฐกถาพิเศษ ว่า ในปี 2565 ประเทศไทยได้เป็นเจ้าภาพจัดการประชุมผู้นำเขตเศรษฐกิจเอเปค และเป็นผู้นำในการเสวนานโยบาย APEC SMART FAMILIES ซึ่งสมาชิกเขตเศรษฐกิจเอเปคได้มีการพูดคุยถึงการเปลี่ยนแปลงของโครงสร้างประชากรที่หลายประเทศรวมทั้งประเทศไทยกำลังเผชิญและถือเป็นความท้าทายในการจะพัฒนานโยบายที่เกี่ยวข้องเพื่อเอาชนะปัญหาที่เกิดขึ้น เช่น อัตราการเกิดที่ลดลง การตั้งครรภ์ไม่พร้อม เป็นต้น รวมถึงประเด็นท้าทายเรื่องสุขภาพของผู้หญิงที่ต้องมีการดูแลเพิ่มขึ้น ในขณะที่ทรัพยากรของประเทศยังมีจำกัด ทั้งนี้ การสร้างความยั่งยืนด้านการคลังเป็นปัจจัยสำคัญที่จะทำให้การพัฒนานโยบายในการแก้ไขปัญหาต่างๆ ประสบความสำเร็จ ซึ่งทั้งภาครัฐและภาคเอกชนจำเป็นต้องร่วมมือกันอย่างเข้มแข็ง
“การแถลงการณ์ความร่วมมือของภาคเอกชนในประเด็นการศึกษาความเป็นไปได้ในการจัดการความยั่งยืนด้านการคลังเพื่อสุขภาพสตรีครั้งนี้ นับเป็นจุดเริ่มต้นที่ดีที่จะทำให้นโยบายและแนวทางปฏิบัติของ APEC SMART FAMILIES ได้รับความร่วมมือจากทุกภาคส่วนมากขึ้น ปัญหาโครงสร้างประชากร สุขภาพผู้หญิง และการตั้งครรภ์ไม่พร้อม จะได้รับการแก้ไขอย่างเป็นรูปธรรมและเกิดความยั่งยืนในอนาคต” ดร.สาธิต กล่าว
*********************************************** 8 มีนาคม 2566

ที่มา : https://www.thaigov.go.th/news/contents/details/65876