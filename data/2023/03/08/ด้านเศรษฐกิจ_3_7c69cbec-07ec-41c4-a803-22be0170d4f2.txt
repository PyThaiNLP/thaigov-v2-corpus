รัฐบาลไทย-ข่าวทำเนียบรัฐบาล-ผู้ตรวจสมพลฯ ลงพื้นที่สุรินทร์ ตรวจเยี่ยมโรงงานน้ำตาลในพื้นที่ พร้อมแจ้งนโยบาย MIND ของกระทรวงอุตสาหกรรม


วันพุธที่ 8 มีนาคม 2566
08/03/2566
พิมพ์
ผู้ตรวจสมพลฯ ลงพื้นที่สุรินทร์ ตรวจเยี่ยมโรงงานน้ำตาลในพื้นที่ พร้อมแจ้งนโยบาย MIND ของกระทรวงอุตสาหกรรม
ผู้ตรวจราชการกระทรวงอุตสาหกรรม ลงพื้นที่สุรินทร์ ตรวจเยี่ยมโรงงานน้ำตาลในพื้นที่ พร้อมแจ้งนโยบาย MIND ของกระทรวงอุตสาหกรรม มุ่งยกระดับ “อุตสาหกรรมดีอยู่คู่ชุมชนอย่างยั่งยืน”
เมื่อวันที่ 3 มีนาคม 2566 นายสมพล โนดไธสง ผู้ตรวจราชการกระทรวงอุตสาหกรรม  ลงพื้นที่จังหวัดสุรินทร์ พร้อมด้วยนางอิฐสราชัย ลำพา อุตสาหกรรมจังหวัดสุรินทร์ และคณะลงพื้นที่ตรวจเยี่ยม บริษัท น้ำตาลสุรินทร์ จำกัด ประกอบกิจการ ผลิตน้ำตาลทรายดิบ น้ำตาลทรายขาว หรือน้ำตาลทรายขาวให้บริสุทธิ์ กำลังการผลิต 36,000 ตันอ้อย/วัน
ผู้ตรวจสมพลฯ ได้แจ้งนโยบาย MIND ของกระทรวงอุตสาหกรรม ซึ่งมุ่งยกระดับ “อุตสาหกรรมดีอยู่คู่กับชุมชนอย่างยั่งยืน” ทั้ง 4 มิติ  ซึ่งสถานประกอบการดังกล่าวได้มีการดำเนินงานครอบคลุมทั้ง 4  มิติ คือ มิติที่ 1 ความสำเร็จทางธุรกิจ  มีการปรับปรุงกระบวนการผลิตโดยใช้หุ่นยนต์ (Robot) ช่วยในกระบวนการผลิต โดยเริ่มใช้ในส่วนของคลังสินค้า  มิติที่ 2 การดูแลสังคมโดยรอบโรงงานมีการส่งเสริมการทำงานร่วมกันระหว่างสถานประกอบการ ชุมชน และสังคม ให้อยู่ร่วมกันอย่างเป็นมิตร เพื่อกระตุ้นให้เกิดการประกอบกิจการที่ดี  มีโครงการดูแลสังคมและชุมชน (CSR) โดยมีกระบวนการที่ยั่งยืน อาทิ โครงการส่งเสริมอาชีพปลูกไผ่กิมซุง ซึ่งเป็นปีที่ 3 ระยะโครงการต่อเนื่อง 17 ปี จนได้รับ CSR-DIW Continuous 3 ปีซ้อน  ปัจจุบันพื้นที่รอบโรงงานมีเรื่องร้องเรียนเท่ากับศูนย์
มิติที่ 3 การดูแลรักษาสิ่งแวดล้อม  ดูแลรักษาสิ่งแวดล้อมสู่อุตสาหกรรมสีเขียว เพิ่มโอกาสทางธุรกิจ มุ่งสู่ความเป็นกลางทางคาร์บอน ตอบโจทย์ไทยและประชาคมโลก ดำเนินการตามกรอบ EIA ไม่มีเรื่องร้องเรียนจากชุมชน  ด้วยการใช้รถตัดอ้อย เพื่อช่วยลดการเผาไร่อ้อย และลดมลพิษ
และมิติที่ 4 การกระจายรายได้ให้กับประชาชน  มีการรักษาวิถีชีวิต สร้างประโยชน์ พัฒนาชุมชนรอบโรงงานอุตสาหกรรม โดยมุ่งเน้นการสร้างงานสร้างอาชีพ ส่งเสริมธุรกิจเพื่อสังคม ซึ่งมากกว่าร้อยละ 81 ของพนักงานทั้งหมดเป็นคนในชุมชนรอบโรงงานและในจังหวัดสุรินทร์
นอกจากนี้  ผู้ตรวจฯ ได้เน้นย้ำให้นำนโยบายดังกล่าวไปสู่การปฏิบัติอย่างต่อเนื่อง สถานประกอบการมีการบริหารจัดการสิ่งแวดล้อมและชุมชนมีความเข้มแข็ง  เพื่อให้สถานประกอบการอยู่ร่วมกันกับชุมชนได้อย่างยั่งยืน
กรณีอ้อยเผาไฟเป็นการดำเนินการตามนโยบายพร้อมทั้งได้กำชับให้ปฏิบัติตามนโยบายการควบคุมอ้อยเผาไฟ ซึ่งจะต้องร่วมมือกันทุกภาคส่วน เพื่อให้ปริมาณอ้อยเผาไฟลดลงเป็นไปตามนโยบายและที่กฎหมายกำหนด

ที่มา : https://www.thaigov.go.th/news/contents/details/65861