รัฐบาลไทย-ข่าวทำเนียบรัฐบาล-Change for Good ผู้นำ Partnership เพื่อความยั่งยืน อบต.โก่งธนู จัดกิจกรรมธนาคารขยะ 


วันพุธที่ 8 มีนาคม 2566
08/03/2566
พิมพ์
Change for Good ผู้นำ Partnership เพื่อความยั่งยืน อบต.โก่งธนู จัดกิจกรรมธนาคารขยะ
Change for Good ผู้นำ Partnership เพื่อความยั่งยืน อบต.โก่งธนู จ.ลพบุรี จัดกิจกรรม ธนาคารขยะ "เพื่อนช่วยเพื่อน" พร้อมเชิญชวนทุก อปท. ร่วมเเสดงเจตนารมณ์ขับเคลื่อนประเทศไทยที่ยั่งยืน
เมื่อวันที่ 7 มี.ค. 66 ณ องค์การบริหารส่วนตำบลโก่งธนู อ.เมืองลพบุรี จ.ลพบุรี นายบรรหาญ เนาวรัตน์ นายกองค์การบริหารส่วนตำบลโก่งธนู เปิดเผยว่า อาสาสมัครท้องถิ่นรักษ์โลก (อถล.) อบต.โก่งธนู ได้จัดกิจกรรมธนาคารขยะ "เพื่อนช่วยเพื่อน" เพื่อส่งเสริมพลังความสามัคคีของคนในพื้นที่ร่วมกันดูแลรักษาสิ่งแวดล้อม และสร้างมูลค่าเพิ่มจากขยะที่ไม่ใช้แล้วตามหลักการ Recycle โดย มีผู้เข้าร่วมกิจกรรม ประกอบด้วย บุคลากรองค์กรปกครองส่วนท้องถิ่น และอาสาสมัครท้องถิ่นรักษ์โลก (อถล.) หมู่บ้านละ 7 คน จำนวน 98 คน เข้าร่วมกิจกรรม
นายบรรหาญ เนาวรัตน์ นายกองค์การบริหารส่วนตำบลโก่งธนู กล่าวว่า การจัดกิจกรรม ธนาคารขยะ "เพื่อนช่วยเพื่อน" ในวันนี้ เป็นกิจกรรมที่เปิดให้สมาชิก เข้ามาร่วม รับฝากที่เป็นขยะรีไซเคิลซึ่งพี่น้องประชาชน (อถล.อบต.โก่งธนู) เข้าร่วมเป็นสมาชิกธนาคารขยะ "เพื่อนช่วยเพื่อน" ซึ่งสามารถนำรายได้จากการขายขยะรีไซเคิลมาใช้ได้เเล้ว ยังช่วยปลูกฝังจิตสำนึกที่ดีในการเป็นมนุษย์ 3Rs คือ Reduce หรือ การลดปริมาณการใช้ ต่อมา Reuse หรือการนำถุงพลาสติก แก้วน้ำ ถุงผ้า ฯลฯ มาใช้ซ้ำ และ Recycle หรือ การนำกลับมาเปลี่ยนรูปแบบเเล้วนำกลับมาใช้ใหม่ เช่น การนำหลอดไปบริจาคเป็นหมอน หรือการนำฝากระป๋องน้ำอัดลมไปทำเป็นขาเทียม เป็นต้น และยังช่วยเสริมสร้างวัฒนธรรมการคัดแยกขยะของคนในชุมชนได้อีกด้วย ซึ่งการจัดการขยะของ อบต.โก่งธนูนี้ มีกระบวนการคัดเเยกขยะอย่างถูกวิธีตั้งแต่ต้นทางจากครัวเรือนตนเอง มีการจัดทำถังขยะเปียกลดโลกร้อน ที่ช่วยกำจัดเศษอาหาร ลดการปล่อยก๊าซคาร์บอนไดออกไซต์ที่เป็นต้นเหตุของการเกิดภาวะโลกร้อน ไปจนถึง กลางน้ำ เเละปลายน้ำ ที่เป็นการจัดการขยะที่ไม่สามารถย่อยสลาย หรือเป็นขยะอันตรายจำพวกขยะอิเล็กทรอนิกส์ หรือ E-waste เพื่อเป็นการสร้าง Momentum for Change เเละร่วมเป็นส่วนหนึ่งในการตอกย้ำเป้าหมายการขับเคลื่อนประเทศไทยที่ยั่งยืนของกระทรวงมหาดไทย
นายบรรหาญ เนาวรัตน์ นายกองค์การบริหารส่วนตำบลโก่งธนู กล่าวเพิ่มเติมว่า วันนี้ได้เปิดทำการให้ 2 หมู่บ้าน คือ หมู่ที่ 3 และ หมู่ที่ 12 ซึ่งมี อถล. ที่เป็นสมาชิกธนาคารขยะนำขยะมาฝากขาย จำนวน 215 ราย จาก 1,586 ราย ทั้งตำบล โดยการดำเนินงานดังกล่าวใช้หลัก "การมีส่วนร่วมของประชาชน หรือ Partnership" ที่ไม่ใช้งบประมาณของทางราชการ ซึ่งพี่น้องประชาชนทุกคนต่างเห็นคุณค่าของการอนุรักษ์ เเละรักษาสิ่งเเวดล้อม ซึ่งเป็นหนึ่งในเป้าหมายการพัฒนาที่ยั่งยืน (SDGs) ขององค์การสหประชาชาติ นอกจากนี้ ยังสะท้อนให้เห็นว่า ความตั้งใจด้วย Passion ที่มาจากใจ ด้วยความเป็นจิตอาสา ที่จะร่วมสร้างสรรค์ให้ชุมชน เเละสังคมเกิดความยั่งยืน นอกจากการสร้างความมั่นคงทางด้านอาหารเเล้ว การคัดเเยกขยะในวันนี้เป็นการเเสดงความเป็นจิตอาสาที่ชัดเจนที่สุด เพราะเราทุกคนทำความดีด้วยหัวใจ ไม่ต้องรอฤกษ์ดี ใช้ฤกษ์สะดวก คนทำดีไม่ว่าเวลาไหน ๆ สิ่งนั้นย่อมเป็นความดี ตามแนวทาง "Change For Good" เปลี่ยนเพื่อโลกที่ดีกว่า
นายกองค์การบริหารส่วนตำบลโก่งธนู ได้กล่าวทิ้งท้ายว่า ในฐานะคนกระทรวงมหาดไทย ราชสีห์ผู้ภักดีต่อเเผ่นดิน ขอร่วมเป็นส่วนหนึ่งในการเเสดงความตั้งใจที่จะสืบสาน รักษา เเละต่อยอดทำให้ชุมชนเกิดความั่นคง มั่งคั่งเเละยั่งยืนในทุกมิติ โดยไม่ทิ้งใครไว้ข้างหลัง ขอร่วมเเสดงเจตนารมณ์ผ่านกิจกรรมในวันนี้ที่เป็นรูปธรรมนำไปสู่เป้าหมายในการขับเคลื่อนประเทศไทยที่ยั่งยืนตามประกาศเจตนารมณ์ ภายใต้เเนวคิด "76 จังหวัด 76 คำมั่นสัญญา เพื่อการพัฒนา เพื่อความเท่าเทียม เพื่อความยั่งยืน “โลกนี้เพื่อเรา”" พร้อมขอเชิญชวนให้องค์กรปกครองส่วนท้องถิ่นทุกเเห่งร่วมเเสดงพลัง รวมถึงพี่น้องประชาชนทุกครัวเรือน เริ่มต้นสร้างความมั่นคงง่าย ๆ เพียงคัดเเยกขยะ จัดทำถังขยะเปียกลดโลกร้อน หรือ การสร้างความมั่นคงทางอาหารผ่าน โครงการบ้านนี้มีรัก ปลูกผักกินเอง โครงการทางนี้มีผล ผู้คนรักกัน ตามพระราชดำริ สมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี กระตุ้นปลุกพลังภาคีเครือข่ายการทำงาน พัฒนาคนด้วยการน้อมนำหลักปรัชญาของเศรษฐกิจพอเพียง แนวพระราชดำริต่าง ๆ รวมถึงทฤษฎีบันได 9 ขั้นสู่ความพอเพียง ร่วมต่อยอดเเละขยายผลความยั่งยืนไปสู่สังคมในระดับที่ใหญ่ขึ้นต่อ ๆ ไป เพื่อยกระดับคุณภาพชีวิตของคนในชุมชนสู่หมู่บ้านยั่งยืน (Sustainable Village) ที่คนในชุมชนมีความสุข มีรอยยิ้ม มีความรักใคร่สามัคคี มีรายได้ที่มั่นคง มีภูมิคุ้มกันต่อภัยทางสังคม เเละภัยธรรมชาติอย่างยั่งยืนในทุกมิติ อันจะยังผลให้พี่น้องประชาชนทุกคนมีความสุข และมีคุณภาพชีวิตที่ดีอย่างยั่งยืน

ที่มา : https://www.thaigov.go.th/news/contents/details/65850