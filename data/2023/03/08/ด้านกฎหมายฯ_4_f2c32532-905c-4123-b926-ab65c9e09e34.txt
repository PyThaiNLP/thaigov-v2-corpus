รัฐบาลไทย-ข่าวทำเนียบรัฐบาล-ปลัดกระทรวงยุติธรรม ลงพื้นที่ตรวจเยี่ยมสถานพินิจและคุ้มครองเด็กและเยาวชนจังหวัดนครศรีธรรมราช


วันพุธที่ 8 มีนาคม 2566
08/03/2566
พิมพ์
ปลัดกระทรวงยุติธรรม ลงพื้นที่ตรวจเยี่ยมสถานพินิจและคุ้มครองเด็กและเยาวชนจังหวัดนครศรีธรรมราช
ปลัดกระทรวงยุติธรรม ลงพื้นที่ตรวจเยี่ยมสถานพินิจและคุ้มครองเด็กและเยาวชนจังหวัดนครศรีธรรมราช
ในวันเสาร์ที่ ๔ มีนาคม ๒๕๖๖ เวลา ๑๓.๓๐ น. นางพงษ์สวาท กายอรุณสุทธิ์ ปลัดกระทรวงยุติธรรม พร้อมด้วย นายสหการณ์ เพ็ชรนรินทร์ รองปลัดกระทรวงยุติธรรม หัวหน้ากลุ่มภารกิจด้านพัฒนาพฤตินิสัย ลงพื้นที่ตรวจเยี่ยมสถานพินิจและคุ้มครองเด็กและเยาวชนจังหวัดนครศรีธรรมราช โดยมี นางเพ็ญพร วงศาสวัสดิ์ ผู้อำนวยการสถานพินิจและคุ้มครองเด็กและเยาวชนจังหวัดนครศรีธรรมราช และเจ้าหน้าที่ที่เกี่ยวข้องให้การต้อนรับ
​          สถานพินิจและคุ้มครองเด็กและเยาวชนจังหวัดนครศรีธรรมราช ก่อตั้งขึ้นมาในปี พ.ศ. ๒๕๔๑ มีพื้นที่รวมกับศาลเยาวชนและครอบครัวจังหวัดนครศรีธรรมราช รวม ๙๓ ไร่เศษ โดยเด็กและเยาวชนฯ ที่นี่เป็นเด็กในพื้นที่ ซึ่งส่วนใหญ่เป็นคดียาเสพติดและคดีครอบครัว เป็นหน่วยงานที่มีรางวัลการันตีมากมาย อาทิ การให้บริการการดูแลเด็กในโครงการสุขภาพที่เป็นมิตร เป็นสถานบำบัดในระบบการต้องโทษที่ผ่านมาตรฐาน และเป็นโมเดลคลาสรูม
​          ปลัดกระทรวงยุติธรรม กล่าวว่า มีความดีใจและเป็นโอกาสอันดีที่ได้มาเจอน้อง ๆ เด็กและเยาวชนฯ ขอชื่นชมบุคลากรและเจ้าหน้าที่ที่เสียสละปฎิบัติหน้าที่ตรงนี้ ทั้งภารกิจที่อยู่ในความรับผิดชอบดูแล และภารกิจที่ยกระดับหน่วยงานให้เป็นองค์กรที่ได้มาตรฐาน มีรางวัลการันตีมากมาย ซึ่งถือได้ว่าเป็นการบริหารจัดการในเชิงสถานที่ แต่สิ่งที่อยากจะได้ยิน คือ การที่จำนวนของเด็กและเยาวชนในสถานพินิจฯ มีจำนวนที่น้อยลง
​          “อยากให้ น้อง ๆ ที่ก้าวพลาด ได้ใช้เวลานี้ทบทวนว่าเพราะเหตุใดเราถึงได้เข้ามาอยู่ในที่แห่งนี้ เมื่อมีโอกาสอยากให้ก้าวออกไปโดยไม่ต้องหวนกลับเข้ามาใหม่หากจำนวนลดลง นั่นหมายความว่า เด็กและเยาวชนฯ มีโอกาสเติบโตในสังคมได้อย่างมีประสิทธิภาพ และอยากให้ถ่ายทอดประสบการณ์ที่ก้าวพลาดและการใช้ชีวิตอยู่ในสถานควบคุมเป็นอย่างไร เพื่อเด็กและเยาวชนจะได้เกิดการตระหนักและเป็นการช่วยเหลือสังคมได้อีกมาก” ปลัดกระทรวงยุติธรรมกล่าว
​          นายสหการณ์ กล่าวว่า เด็กและเยาวชนฯ ที่นี่เป็นทรัพยากรที่มีความสำคัญทั้งของครอบครัว สังคม รวมถึงประเทศชาติเชื่อมั่นว่าทุกคนไม่อยากจะเข้ามาที่นี่ แต่เนื่องด้วยความรู้เท่าไม่ถึงการณ์จึงนำมาสู่ตรงนี้ แต่ไม่ได้หมายความว่าที่ตรงนี้คือจุดจบ อยากจะให้เป็นครั้งสุดท้ายในชีวิต ขอเป็นกำลังใจให้ทุกคน รวมไปถึงบุคลากรและเจ้าหน้าที่ที่จะร่วมกันปฏิบัติภารกิจที่สำคัญนี้ให้สำเร็จไปด้วยกัน
​          นอกจากนี้ ได้เยี่ยมชมผลิตภัณฑ์จากเด็กและเยาวชนฯ อาทิ การทำน้ำยาล้างจานการประดิษฐ์ดอกไม้จันทน์ การทำพวงกุญแจการถักไหมพรม การถักผ้าพันคอ การแกะสลักรองเท้า การเย็บหน้ากากอนามัย
​          พร้อมกันนี้ได้เยี่ยมชมโรงอาหารที่มีการจัดเตรียมพื้นที่เพื่อรักษามาตรการความปลอดภัยในด้านการป้องกันโรคไวรัสโคโรนา 2019  ซึ่งสถานพินิจฯ มีการกำหนดตารางอาหารตามหลักโภชนาการเพื่อสุขภาวะที่ดีของเด็กและเยาวชนฯ อีกทั้ง มีห้องเก็บอาหารแห้งที่มีความสะอาด และมีพื้นที่่จัดเก็บเพียงพอ รวมไปถึงภาชนะที่ใช้ใส่อาหารนั้น มีการเลือกภาชนะที่คำนึงถึงเรื่องความปลอดภัยในการนำไปใช้ก่อเหตุได้น้อยที่สุดเป็นสำคัญ

ที่มา : https://www.thaigov.go.th/news/contents/details/65872