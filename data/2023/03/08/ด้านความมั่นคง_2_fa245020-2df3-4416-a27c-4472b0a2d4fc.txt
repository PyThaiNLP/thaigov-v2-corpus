รัฐบาลไทย-ข่าวทำเนียบรัฐบาล-"วัด ประชา รัฐ สร้างสุข" อำเภอเวียงแหง​ จ.เชียงใหม่ น้อมนำแนวพระราชดำริ​สมเด็จพระกนิษฐาธิราชเจ้า​ กรมสมเด็จ​พระเทพรัตนราชสุดา ​ฯ​ สยามบรมราชกุมารี​ สู่ปฏิบัติการปลูกผักสวนครัว​ 


วันพุธที่ 8 มีนาคม 2566
08/03/2566
พิมพ์
"วัด ประชา รัฐ สร้างสุข" อำเภอเวียงแหง​ จ.เชียงใหม่ น้อมนำแนวพระราชดำริ​สมเด็จพระกนิษฐาธิราชเจ้า​ กรมสมเด็จ​พระเทพรัตนราชสุดา ​ฯ​ สยามบรมราชกุมารี​ สู่ปฏิบัติการปลูกผักสวนครัว​
"วัด ประชา รัฐ สร้างสุข" อำเภอเวียงแหง​ จ.เชียงใหม่ น้อมนำแนวพระราชดำริ​สมเด็จพระกนิษฐาธิราชเจ้า​ กรมสมเด็จ​พระเทพรัตนราชสุดา​ ฯ​ สยามบรมราชกุมารี​ สู่ปฏิบัติการปลูกผักสวนครัว​ สร้างความมั่นคงทางอาหาร​ สู่การขยายผลอย่างต่อเนื่องเพื่อความยั่งยืน
เมื่อวันที่ 7 มีนาคม 66 นายถนอม กุยแก้ว นายอำเภอเวียงแหง เปิดเผยว่า อำเภอเวียงแหงได้ร่วมกับพระอธิการวิลาศ วิสุทฺโธ เจ้าอาวาสวัดบ้านม่วงป๊อก นำหัวหน้าส่วนราชการ ข้าราชการ พนักงาน เจ้าหน้าที่ นายกเทศมนตรีตำบลแสนไห ผู้บริหารเทศบาลตำบลแสนไห สมาชิกสภาเทศบาลตำบล ทหารชุดมวลชนสัมพันธ์ เครือข่ายองค์กรชุมชน ร.ต.กมล ปู่หลู่ ประธานกลุ่มเกษตรและป่าฯ กำนันตำบลแสนไห ผู้ใหญ่บ้าน และประชาชนในพื้นที่ หมู่ 3 ตำบลแสนไห จำนวนกว่า 100 คน ร่วมทำกิจกรรมสร้างความมั่นคงด้านอาหาร ปลูกพืชผักสวนครัว ตามพระราชดำริ สมเด็จพระกนิษฐาธิราชเจ้า กรมสมเด็จพระเทพรัตนราชสุดา ฯ สยามบรมราชกุมารี ตามโครงการ "วัด ประชารัฐ สร้างสุข เพื่อสร้างความมั่นคงทางอาหารให้กับวัดและประชาชนในพื้นที่​" ณ วัดบ้านม่วงป๊อก อำเภอเวียงแหง จังหวัดเชียงใหม่
พระอธิการวิลาศ วิสุทฺโธ เจ้าอาวาสวัดบ้านม่วงป๊อก กล่าวว่า มหาเถรสมาคม โดยฝ่ายสาธารณูปการ ภายใต้การนำของสมเด็จพระมหาวีรวงศ์ เลขานุการสมเด็จพระสังฆราช กรรมการมหาเถรสมาคม ประธานฝ่ายสาธารณูปการของมหาเถรสมาคม ได้ดำริ "โครงการวัด ประชา รัฐ สร้างสุข" ขึ้น เพื่อมุ่งพัฒนาวัดและชุมชนให้เป็นศูนย์การเรียนรู้และการพัฒนาจิตใจของประชาชน มีแผนการดำเนินงานอย่างเป็นระบบ สร้างสายสัมพันธ์ความร่วมแรงร่วมใจกันของวัด ชุมชน และภาคีเครือข่ายในท้องถิ่น ทำให้วัดเป็นสถานที่สัปปายะ เป็นสถานที่พักแก่ผู้เข้ามาพึ่งพาเพื่อบำบัดทุกข์และเสริมสร้างความสุขทั้งแก่กายและใจ อันจะนำมาซี่งความสุขอย่างยั่งยืน
"วัดบ้านม่วงป๊อก ได้น้อมนำนโยบายของมหาเถรสมาคม ด้วยการขับเคลื่อนโครงการวัด ประชา รัฐ สร้างสุข ด้วยการพัฒนาพื้นที่ภายในวัด ให้เหมาะสมต่อการส่งเสริมสุขภาวะ สุขภาพ และการจัดการสิ่งแวดล้อมภายในวัด และบริเวณใกล้เคียง โดยได้ร่วมกับทางอำเภอเวียงแหง ซึ่งได้หารือกับท่านนายอำเภอเวียงแหง ด้วยเพราะมหาเถรสมาคมและกระทรวงมหาดไทย ได้มีบันทึกข้อตกลงในการร่วมกันขับเคลื่อนการสร้างความยั่งยืนให้กับชีวิตของญาติโยม จึงเป็นที่มาของการจัดกิจกรรมปลูกพืชผักสวนครัวภายในบริเวณวัดในวันนี้" พระอธิการวิลาศ วิสุทฺโธ กล่าว
นายถนอม กุยแก้ว นายอำเภอเวียงแหง กล่าวว่า อำเภอเวียงแหง ได้รับความเมตตาอย่างยิ่งจากพระอธิการวิลาศ วิสุทฺโธ เจ้าอาวาสวัดบ้านม่วงป๊อก เป็นผู้นำภาคีเครือข่ายศาสนา กระตุ้นปลุกเร้า สร้าง passion ของหัวหน้าส่วนราชการ ผู้นำท้องที่ ผู้บริหารองค์กรปกครองส่วนท้องถิ่น และพี่น้องประชาชนในพื้นที่ ให้ลุกขึ้นมาสร้างประโยชน์ให้กับชุมชน โดยมีวัดเป็นศูนย์กลางของการเสริมสร้างและพัฒนาคุณภาพชีวิต เฉกเช่นเดียวกับในอดีตที่วัดซึ่งมีพระสงฆ์เป็นหลักชัยได้เป็นเหมือน ครู คลัง ช่างหมอ โดยในวันนี้ หัวหน้าส่วนราชการ และภาคีเครือข่าย ได้ร่วมกันปลูกผักนานาชนิดในบริเวณวัดบ้านม่วงป๊อก ตามโครงการ "วัด ประชารัฐ สร้างสุข เพื่อสร้างความมั่นคงทางอาหารให้กับวัดและประชาชนในพื้นที่​" อันเป็นการน้อมนำแนวพระราชดำริ สมเด็จพระกนิษฐาธิราชเจ้า กรมสมเด็จพระเทพรัตนราชสุดา ฯ สยามบรมราชกุมารี เพื่อสร้างความมั่นคงด้านอาหาร
"อำเภอเวียงแหง จะได้บูรณาการภาคีเครือข่ายในพื้นที่ มุ่งมั่นขับเคลื่อนการเสริมสร้างคุณภาพชีวิตที่ดีอย่างยั่งยืนให้กับพี่น้องประชาชน ตามหมุดหมายการพัฒนาที่ยั่งยืนทั้ง 17 ข้อ ขององค์การสหประชาชาติ (UN SDGs) โดยน้อมนำหลักปรัชญาของเศรษฐกิจพอเพียง และแนวพระราชดำริ พระราชปณิธาน ของพระบาทสมเด็จพระเจ้าอยู่หัว มาสร้างไว้ในหัวใจของประชาชน เพื่อให้หัวใจทุกดวงของประชาชนคนไทย เป็นหัวใจแห่งการเสริมสร้างความยั่งยืนให้กับชีวิต ให้กับครอบครัว ให้กับชุมชน ให้กับอำเภอ ให้กับจังหวัด และให้กับประเทศไทยของพวกเราทุกคน เพื่อทำให้พวกเราทุกคนมีแต่ความสุขที่ยั่งยืน" นายอำเภอเวียงแหง กล่าวในช่วงท้าย

ที่มา : https://www.thaigov.go.th/news/contents/details/65849