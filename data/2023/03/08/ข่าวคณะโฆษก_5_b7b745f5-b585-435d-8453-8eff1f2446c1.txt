รัฐบาลไทย-ข่าวทำเนียบรัฐบาล-​ครม. เห็นชอบการจัดตั้งสำนักงานเร่งรัดการวิจัยและนวัตกรรมเพื่อเพิ่มความสามารถการแข่งขันและการพัฒนาพื้นที่ (รวพ.) เป็นองค์การมหาชน 


วันพุธที่ 8 มีนาคม 2566
​ครม. เห็นชอบการจัดตั้งสำนักงานเร่งรัดการวิจัยและนวัตกรรมเพื่อเพิ่มความสามารถการแข่งขันและการพัฒนาพื้นที่ (รวพ.) เป็นองค์การมหาชน
ในกำกับดูแลของ รมว. กระทรวง อว.
วันนี้ (8 มีนาคม 2566) นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรีเปิดเผยว่า ที่ประชุมคณะรัฐมนตรี เมื่อวันที่ 7 มีนาคม 2566 มีมติเห็นชอบการจัดตั้งสำนักงานเร่งรัดการวิจัยและนวัตกรรมเพื่อเพิ่มความสามารถการแข่งขันและการพัฒนาพื้นที่ (รวพ.) เป็นองค์การมหาชน ในกำกับดูแลของรัฐมนตรีว่าการกระทรวงการอุดมศึกษา วิทยาศาสตร์ วิจัย และนวัตกรรม รวมทั้งอนุมัติหลักการร่าง พ.ร.ฎ. จัดตั้งสำนักงานเร่งรัดการวิจัยและนวัตกรรมเพื่อเพิ่มความสามารถการแข่งขันและการพัฒนาพื้นที่ (องค์การมหาชน) พ.ศ. .... ตามที่กระทรวงการอุดมศึกษา วิทยาศาสตร์ วิจัย และนวัตกรรมเสนอ
โฆษกประจำสำนักนายกรัฐมนตรีเปิดเผยว่า ในการจัดตั้งกระทรวงการอุดมศึกษา วิทยาศาสตร์ วิจัยและนวัตกรรม ได้มีการปรับบทบาทของสำนักงานคณะกรรมการส่งเสริมวิทยาศาสตร์ วิจัย และนวัตกรรม (สกสว.) หรือสำนักงานกองทุนสนับสนุนการวิจัยเดิม จากหน่วยงานบริหารและจัดการทุนมาเป็นหน่วยงานด้านนโยบาย ส่งผลให้หน่วยงานบริหารและจัดการทุนวิจัยและนวัตกรรมอื่น ไม่สามารถขยายกำลังมารองรับการบริหารจัดการทุนปีละ 4,000 – 6,000 ล้านบาท ได้ทัน สภานโยบายการอุดมศึกษา วิทยาศาสตร์ วิจัยและนวัตกรรมแห่งชาติ จึงได้มีมติให้จัดตั้งหน่วยบริหารและจัดการทุน จำนวน 3 หน่วยงาน ภายใต้ สำนักงานสภานโยบายการอุดมศึกษา วิทยาศาสตร์ วิจัยและนวัตกรรมแห่งชาติ (สอวช.) ได้แก่
1. หน่วยสนับสนุนทุนวิจัยและนวัตกรรมเพื่อความสามารถในการแข่งขันของอุตสาหกรรม
2. หน่วยสนับสนุนทุนวิจัยและนวัตกรรมเพื่อการพัฒนาเชิงพื้นที่
3. หน่วยบริหารและจัดการทุนด้านการพัฒนากำลังคน และทุนด้านการพัฒนาสถาบันอุดมศึกษา การวิจัยและการสร้างนวัตกรรม
แยกออกจาก สอวช. โดยให้ควบรวมจัดตั้งเป็นองค์การมหาชนเดียว ภายใต้ชื่อ สำนักงานเร่งรัดการวิจัยและนวัตกรรมเพื่อเพิ่มความสามารถการแข่งขันและการพัฒนาพื้นที่ (รวพ.)
รวมทั้ง อนุมัติหลักการร่าง พ.ร.ฎ. จัดตั้งสำนักงานเร่งรัดการวิจัยและนวัตกรรมเพื่อเพิ่มความสามารถการแข่งขันและการพัฒนาพื้นที่ (องค์การมหาชน) พ.ศ. .... ตามที่กระทรวงการอุดมศึกษา วิทยาศาสตร์ วิจัย และนวัตกรรมเสนอ และให้รับความเห็นของสภาพัฒนาการเศรษฐกิจและสังคมแห่งชาติ และ สำนักงานคณะกรรมการพัฒนาระบบราชการไปประกอบการพิจารณาก่อนดำเนินการด้วย

ที่มา : https://www.thaigov.go.th/news/contents/details/65859