รัฐบาลไทย-ข่าวทำเนียบรัฐบาล-ปลัดกระทรวงยุติธรรม ลงพื้นที่ตรวจเยี่ยมเรือนจำอำเภอปากพนัง จังหวัดนครศรีธรรมราช


วันพุธที่ 8 มีนาคม 2566
08/03/2566
พิมพ์
ปลัดกระทรวงยุติธรรม ลงพื้นที่ตรวจเยี่ยมเรือนจำอำเภอปากพนัง จังหวัดนครศรีธรรมราช
ปลัดกระทรวงยุติธรรม ลงพื้นที่ตรวจเยี่ยมเรือนจำอำเภอปากพนัง จังหวัดนครศรีธรรมราช
ในวันเสาร์ที่ ๔ มีนาคม ๒๕๖๖ เวลา ๑๐.๐๐ น. นางพงษ์สวาท กายอรุณสุทธิ์ ปลัดกระทรวงยุติธรรม พร้อมด้วย นายสหการณ์ เพ็ชรนรินทร์ รองปลัดกระทรวงยุติธรรม หัวหน้ากลุ่มภารกิจด้านพัฒนาพฤตินิสัย ลงพื้นที่ตรวจเยี่ยมเรือนจำอำเภอปากพนัง จังหวัดนครศรีธรรมราช โดยมี นายอนุสรณ์ น้ำผึ้ง ผู้อำนวยการทัณฑสถานเปิดห้วยโป่ง รักษาราชการแทนผู้บัญชาการเรือนจำอำเภอปากพนัง และเจ้าหน้าที่ที่เกี่ยวข้องให้การต้อนรับ
เรือนจำอำเภอปากพนัง จังหวัดนครศรีธรรมราช เป็นเรือนจำขนาดเล็ก มีพื้นที่ ”๕ ไร่ ๓ งาน” เป็นเรือนจำเก่า สร้างขึ้นตั้งแต่ปี พ.ศ. ๒๔๘๘ ซึ่งได้มีการบูรณะไปเมื่อปี พ.ศ. ๒๕๐๖ โดยในปี พ.ศ. ๒๕๖๒ เรือนจำอำเภอปากพนัง ได้ผ่านเกณฑ์มาตรฐานการปฏิบัติต่อผู้ต้องขังตามข้อกำหนดกรุงเทพ (Bangkok Rule)
ในการนี้ ปลัดกระทรวงยุติธรรม และคณะ ได้ร่วมชมสถานพยาบาล ชมห้องทันตกรรม ซึ่งเครื่องมือทางการแพทย์เป็นเครื่องมือพระราชทานในโครงการราชทัณฑ์ปันสุข โดยภายในสถานพยาบาล มีห้องให้คำปรึกษา ห้องตรวจโรค ส่วนใหญ่จะมีผู้ต้องขังป่วยเป็นโรคจิตเวช โรคเบาหวาน และโรคความดัน ทั้งนี้ ทางเรือนจำฯ ได้ให้ความสำคัญกับผู้ป่วยจิตเวชเป็นสำคัญ นอกจากนี้ ภายในเรือนจำยังมีการให้บริการห้องสมุด มีมุมสุขภาพ ซึ่งเป็นหนึ่งในโครงการราชทัณฑ์ปันสุข รวมถึงการบริการเคลื่อนที่ตามจุดต่าง ๆ ภายในเรือนจำฯ อีกด้วย
หลังจากนั้น ได้ร่วมชมฝ่ายการศึกษาและพัฒนาจิตใจที่แดนชาย โดยมีการฝึกอาชีพ อาทิ  ฝึกการตัดผม “บินหลาบาร์เบอร์” ฝึกการทำอาหาร ฝึกการทำการเกษตร อาทิ การเลี้ยงปลาดุก การเลี้ยงปลากัด การแกะสลักรองเท้า การทำเฟอร์นิเจอร์จากไม้ การปลูกต้นกระบองเพชรสวยงาม อีกทั้งได้เยี่ยมชมเรือนนอนซึ่งเป็นอาคาร ๒ ชั้น พร้อมกันนี้ได้เยี่ยมชมโรงอาหารภายในเรือนจำฯ ซึ่งเป็นโรงอาหารที่ได้มาตรฐานตามการสุขาภิบาลอาหารของกรมอนามัย
นอกจากนี้ ได้ตรวจเยี่ยมกองงานฝึกวิชาชีพ “พี่สอนน้อง” และกองงานอาหารและโภชนาการในแดนหญิง อาทิ การเย็บผ้า การทำผ้ามัดย้อม การปักโครเชต์ การเสริมสวย การทำอาหาร การทำเบเกอรี่ การทำน้ำผลไม้ปั่น ซึ่งผลิตภัณฑ์ดังกล่าววางจำหน่ายผ่านร้านค้า ”วันสุข” (Wansook) ทางแอปพลิเคชันซื้อสินค้าออนไลน์ อาทิ Shopee และ Lazada ในการนี้ ได้ร่วมให้กำลังใจและร่วมฝึกวิชาชีพการทำโรตีและน้ำแข็งใสจากผู้ต้องขังหญิง ซึ่งเป็นวิชาชีพที่สามารถนำไปประกอบอาชีพได้ง่าย อีกทั้งได้ตรวจเยี่ยมสถานพยาบาล ซึ่งมีห้องแม่และเด็กให้บริการแก่ผู้ต้องขังหญิง รวมถึงมีคลินิกคลายเครียดให้บริการแก่ผู้ต้องขังหญิงเพื่อลดความเครียดจากการถูกคุมขังอีกด้วย

ที่มา : https://www.thaigov.go.th/news/contents/details/65871