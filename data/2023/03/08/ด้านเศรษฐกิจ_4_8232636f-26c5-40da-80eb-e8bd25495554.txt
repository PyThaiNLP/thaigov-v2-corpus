รัฐบาลไทย-ข่าวทำเนียบรัฐบาล-ผู้ตรวจวีระกิตติ์ฯ ลงพื้นที่ปัตตานี ตรวจราชการรอบที่ 1 พร้อมรับฟังข้อคิดเห็นการพัฒนาอุตสาหกรรมและบูรณาการการทำงาน


วันพุธที่ 8 มีนาคม 2566
08/03/2566
พิมพ์
ผู้ตรวจวีระกิตติ์ฯ ลงพื้นที่ปัตตานี ตรวจราชการรอบที่ 1 พร้อมรับฟังข้อคิดเห็นการพัฒนาอุตสาหกรรมและบูรณาการการทำงาน
ผู้ตรวจราชการกระทรวงอุตสาหกรรม ลงพื้นที่ปัตตานี ตรวจราชการรอบที่ 1 พร้อมรับฟังข้อคิดเห็นการพัฒนาอุตสาหกรรมและบูรณาการการทำงาน จากตัวแทนภาคเอกชนและหน่วยงานเครือข่ายในพื้นที่
เมื่อวันที่ 3 มีนาคม 2566 นายวีระกิตติ์ รันทกิจธนวิชญ์ ผู้ตรวจราชการกระทรวงอุตสาหกรรม ลงพื้นที่ปัตตานี โดยมีนางสาวมาลี ทองเกลี้ยง อุตสาหกรรมจังหวัดปัตตานีและเจ้าหน้าที่เข้าร่วม โดย ผู้ตรวจฯ ได้ชี้แจงนโยบายและแผนการตรวจราชการ และเน้นย้ำให้เจ้าหน้าที่ทุกคนดำเนินงานตามนโยบาย MIND ของกระทรวงอุตสาหกรรม ทั้ง 4 มิติ ได้แก่ 1.ความสำเร็จของธุรกิจ 2.การดูแลชุมชนและสังคม 3.สิ่งแวดล้อม และ 4.การกระจายรายได้ให้กับชุมชน ให้มีประสิทธิภาพและเกิดผลสัมฤทธิ์ให้เห็นเป็นรูปธรรม ตามแนวคิด "ใช้ หัว และ ใจ ปั้นอุตสาหกรรมคู่ชุมชน" พร้อมมอบนโยบายและข้อเสนอแนะในการปฏิบัติงาน โดยเน้นย้ำการตรวจกำกับดูแลสถานประกอบกิจการโรงงานให้ได้ 100% การขออนุญาตและการรายงานการจัดการของเสีย (สก.1,2,3) ให้เป็นไปตามที่กฎหมายกำหนด การเร่งรัดการส่งเสริมโรงงานให้ได้การรับรองอุตสาหกรรมสีเขียวที่เป็นไปตามเป้าหมายที่ 80% การประชาสัมพันธ์การแจ้งข้อมูลการประกอบกิจการโรงงานรายเดือน (รง.8) และรายปี (รง.9) ตามกฎหมาย ตามแบบ Single Form การเบิกจ่ายงบประมาณให้เป็นไปตามมาตรการเร่งรัดการเบิกจ่ายงบประมาณ ตามมติ ครม. การดำเนินงานการประเมินคุณธรรมและความโปร่งใสในการดำเนินงานภาครัฐ (ITA) โดยให้มีคะแนนที่เพิ่มขึ้นจากปีที่ผ่านมา การดำเนินงานเกี่ยวกับโครงการต่าง ๆ ที่ได้รับงบประมาณให้เป็นไปตามเป้าหมายที่กำหนดไว้
นอกจากนี้ ยังได้พบปะและรับฟังข้อคิดเห็น ข้อเสนอแนะในการพัฒนาอุตสาหกรรมและบูรณาการการทำงานในพื้นที่จากตัวแทนภาคเอกชนและหน่วยงานต่าง ๆ อาทิ ประธานสภาอุตสาหกรรมจังหวัดปัตตานี ประธานสมาคมประมงจังหวัดปัตตานี และธนาคารพัฒนาวิสาหกิจขนาดกลางและขนาดย่อมแห่งประเทศไทย สาขาจังหวัดปัตตานี

ที่มา : https://www.thaigov.go.th/news/contents/details/65863