รัฐบาลไทย-ข่าวทำเนียบรัฐบาล-กรมเจ้าท่า เร่งขุดลอก เพื่อดูแลประชาชนตามนโยบายคมนาคม


วันพุธที่ 8 มีนาคม 2566
กรมเจ้าท่า เร่งขุดลอก เพื่อดูแลประชาชนตามนโยบายคมนาคม
...
กรมเจ้าท่า เร่งขุดลอก เพื่อดูแลประชาชนตามนโยบายคมนาคม
ตามนโยบายรัฐบาล และกระทรวงคมนาคม โดยรัฐมนตรีว่าการกระทรวงคมนาคม (นายศักดิ์สยาม ชิดชอบ) และรัฐมนตรีช่วยว่าการกระทรวงคมนาคม (ดร.อธิรัฐ รัตนเศรษฐ) ได้มอบหมายให้กรมเจ้าท่า ดำเนินการขุดลอก พัฒนาและบำรุงรักษาร่องน้ำทางเรือเดิน เพื่อความสะดวกและปลอดภัย เพิ่มประสิทธิภาพในการเดินเรือ การระบายน้ำ การอุปโภคบริโภค และเพิ่มพื้นที่รับน้ำเพื่อใช้ ในภาคการเกษตร
นายสรพงศ์ ไพฑูรย์พงษ์ รักษาการอธิบดีกรมเจ้าท่า กระทรวงคมนาคม เปิดเผยว่า ได้มอบหมายให้นายวิเชียร เปมานุกรรักษ์ รองอธิบดีกรมเจ้าท่า (ด้านปฏิบัติการ) ควบคุม กำกับ สำนักพัฒนาและบำรุงรักษาทางน้ำ ให้เป็นไปตามนโยบายและแผนงาน เพื่อช่วยเหลือประชาชน โดยมีความคืบหน้าผลการดำเนินงานของสำนักงานพัฒนาและบำรุงรักษาทางน้ำที่ 2 ดังนี้
หน่วยปฏิบัติงานขุดลอกแม่น้ำเจ้าพระยา หมู่ที่ 3,4 ตำบลบางมะฝ่อ อำเภอโกรกพระ จังหวัดนครสวรรค์ ดำเนินการขุดลอกแม่น้ำเจ้าพระยาที่ตื้นเขิน โดยใช้เรือเจ้าท่า ข.35 และเรือเจ้าท่า 234 เป็นเครื่องจักรปฏิบัติงาน ขนาดร่องน้ำ ความกว้างที่ก้นร่องน้ำออกแบบมีความกว้าง 40 เมตร และระดับความลึกที่ออกแบบมีความลึกที่ 12.50 - 13.00 เมตร (จากระดับน้ำทะเลปานกลาง) ระยะทางประมาณ 2.4 กิโลเมตร ระดับที่ก้นร่องน้ำตามแผนการขุดลอก 9 เมตร (จากระดับน้ำทะเลปานกลาง) ปริมาณเนื้อดิน 257,176 ลูกบาศก์เมตร หากดำเนินการแล้วเสร็จจะช่วยขยายความกว้างความลึกของร่องน้ำ แก้ไขปัญหาร่องน้ำตื้นเขิน ฟื้นฟูบำรุงรักษาแม่น้ำ เพิ่มพื้นที่กักเก็บน้ำ ป้องกันและบรรเทาปัญหาภัยแล้ง เพิ่มปริมาณการระบายน้ำ ป้องกันและบรรเทาการเกิดอุทกภัยในฤดูน้ำหลาก เป็นการปรับสภาพลำน้ำและภูมิทัศน์ และบรรเทาปัญหาการกัดเซาะตลิ่ง ปัจจุบันขุดลอกได้เนื้อดิน 45,339 ลบ.ม คิดเป็นร้อยละ 17.70 ผลที่คาดว่าจะได้รับหลังการขุดลอก เพิ่มพื้นที่หน้าตัดของร่องน้ำ รองรับน้ำในฤดูน้ำหลาก การอุปโภค บริโภค และการเกษตร ลดปัญหาน้ำท่วมพื้นที่ทางการเกษตร การกัดเซาะตลิ่ง โดยมีประชาชนในพื้นที่ได้รับประโยชน์จากการขุดลอก ประมาณ 86 ครัวเรือน พื้นที่ทางการเกษตร ประมาณ 50 ไร่
หน่วยปฏิบัติงานขุดลอก แม่น้ำแม่มอก อำเภอทุ่งเสลี่ยม จังหวัดสุโขทัย ปฏิบัติงานบริเวณ แม่น้ำแม่มอก ตำบลทุ่งเสลี่ยมใช้รถขุดนว.3 และ นว.5 เป็นเครื่องจักรในการปฏิบัติงาน ปัจจุบัน ได้วัสดุขุดลอกจำนวนประมาณ 95,700 ลูกบาศก์เมตร คิดเป็นร้อยละ 53.16 หากดำเนินการแล้วเสร็จ จะช่วยแก้ไขปัญหาการตื้นเขินและฟื้นฟูสภาพร่องน้ำ การระบายน้ำในช่วงฤดูน้ำหลาก การอุปโภค - บริโภค โดยมีประชาชนในพื้นที่ได้รับประโยชน์จากการขุดลอก ประมาณ 80 ครัวเรือน พื้นที่ทางการเกษตร ประมาณ 1,200 ไร่

ที่มา : https://www.thaigov.go.th/news/contents/details/65852