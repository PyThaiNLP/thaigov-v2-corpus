รัฐบาลไทย-ข่าวทำเนียบรัฐบาล-ปลัดกระทรวงยุติธรรม ลงพื้นที่ตรวจเยี่ยมศูนย์ปฏิบัติการคดีพิเศษเขตพื้นที่ ๘ ณ จังหวัดสุราษฎร์ธานี


วันพุธที่ 8 มีนาคม 2566
08/03/2566
พิมพ์
ปลัดกระทรวงยุติธรรม ลงพื้นที่ตรวจเยี่ยมศูนย์ปฏิบัติการคดีพิเศษเขตพื้นที่ ๘ ณ จังหวัดสุราษฎร์ธานี
ปลัดกระทรวงยุติธรรม ลงพื้นที่ตรวจเยี่ยมศูนย์ปฏิบัติการคดีพิเศษเขตพื้นที่ ๘ ณ จังหวัดสุราษฎร์ธานี
ในวันอาทิตย์ที่ ๕ มีนาคม ๒๕๖๖ เวลา ๑๐.๓๐ น. นางพงษ์สวาท กายอรุณสุทธิ์ ปลัดกระทรวงยุติธรรม ลงพื้นที่ตรวจเยี่ยมศูนย์ปฏิบัติการคดีพิเศษเขตพื้นที่ ๘ ณ จังหวัดสุราษฎร์ธานี โดยมี พ.ต.ต.สุริยา สิงหกมล ผู้อำนวยการสถาบันนิติวิทยาศาสตร์ รักษาราชการแทนอธิบดีกรมสอบสวนคดีพิเศษ นายศุภชัย คำคุ้ม ผู้อำนวยการศูนย์ปฏิบัติการคดีพิเศษเขตพื้นที่ ๘ จังหวัดสุราษฎร์ธานี พร้อมทั้ง นายเชิดชาย ช่วงเสน ผู้อำนวยการสำนักงานยุติธรรมจังหวัดสุราษฎร์ธานี และหัวหน้าส่วนราชการในสังกัดกระทรวงยุติธรรมในพื้นที่จังหวัดสุราษฎร์ธานี ให้การต้อนรับ
ในการนี้ ปลัดกระทรวงยุติธรรม ได้ร่วมประชุมหัวหน้าส่วนราชการในสังกัดกระทรวงยุติธรรมในพื้นที่ พร้อมทั้งรับฟังประเด็นปัญหา ข้อเสนอแนะ จากทุกหัวหน้าส่วนราชการฯ เพื่อร่วมกำหนดทิศทางการอำนวยความยุติธรรมให้กับประชาชนอย่างทั่วถึง รวดเร็ว และเท่าเทียมต่อไป
ปลัดกระทรวงยุติธรรม กล่าวว่า นับเป็นโอกาสอันดีที่ได้มาเยี่ยมเยียน พบปะ หัวหน้าส่วนราชการ ข้าราชการ และบุคลากรที่เกี่ยวข้องในสังกัดกระทรวงยุติธรรมในพื้นที่จังหวัดสุราษฎร์ธานี โดยเห็นถึงความตั้งใจในการจัดเตรียมข้อมูลมานำเสนอประเด็นปัญหาที่เกิดขึ้นกับแต่ละส่วนราชการฯ เป้าประสงค์ที่มาในวันนี้ คือ ต้องการมาเยี่ยมเยียน พบปะ พูดคุย และร่วมหารือ ประเด็นปัญหา และทิศทางการขับเคลื่อนการดำเนินงานของกระทรวงยุติธรรมในมิติต่าง ๆ การมาเยี่ยมเยียนในวันนี้ ขอให้เป็นวันที่มีประโยชน์สูงสุด หลายส่วนราชการได้นำเสนอข้อมูลที่เป็นประโยชน์มาก ทั้งในมิติเชิงนโยบาย และในมิติของการบริหาร จะเห็นได้ว่า จากการนำเสนอ ประเด็นปัญหา พบว่า โดยส่วนใหญ่เป็นปัญหาเหมือนกัน ไม่ว่าจะเป็นเรื่องงบประมาณ เรื่องความขาดแคลนในด้านบุคลากร เรื่องความก้าวหน้าของการปฏิบัติงาน ซึ่งเมื่อได้มาร่วมพูดคุยและรับฟังส่วนราชการในพื้นที่ด้วยตนเองแล้ว พบมิติของประเด็นปัญหาที่แตกต่างออกไป ทุกปัญหาไม่ว่าจะเป็นปัญหาเพียงเล็กน้อย หรือเป็นประเด็นปัญหาใหญ่ที่ต้องเร่งแก้ไขพร้อมรับฟังและรับไว้หมด ส่วนจะปรับแก้ไขในเชิงนโยบายได้อย่างไรนั้น ก็ขึ้นอยู่กับระเบียบและวิธีปฏิบัติของระบบราชการ
“ทุกปัญหาที่ท่านพบเจอ อยากจะให้ดีใจว่า ผู้บริหารสามารถเล็งเห็นถึงปัญหา และสามารถแก้ไขปัญหาได้ ซึ่งทุกอย่างที่ท่านรายงานมานั้นเป็นผลสำเร็จของการแก้ปัญหาทั้งสิ้น นับว่าเป็นบทพิสูจน์ฝีมือของการเป็นผู้บริหารที่ดี ไม่เพิกเฉยกับปัญหาที่เกิดขึ้น ทั้งนี้ หากยังไม่ถึงจุดที่กระทบต่อความเชื่อมั่นของประชาชน เช่น ระบบไฟฟ้าในเรือนจำล่ม ท่านจะต้องหากลยุทธ์หรือเครื่องมือมาช่วยแก้ปัญหาในเชิงรุก อาทิ การใช้กลยุทธ์ทางความรับผิดชอบต่อสังคม หรือ CSR มาเป็นกลไกในการลดการใช้งบประมาณ เพื่อจะต้องลดจำนวนคดีที่เกิดขึ้นให้ได้ นี่คือสิ่งที่เราจะต้องคำนึงถึงเป็นสำคัญ หากทำสำเร็จ นั่นหมายความว่า เรามีส่วนช่วยเหลือสังคมให้สูงขึ้น” ปลัดกระทรวงยุติธรรมกล่าว
ปลัดกระทรวงยุติธรรม กล่าวต่ออีกว่า ปัญหาทั้งหมดมองได้ ๒ มิติ คือ มิติในด้านคุณภาพของบุคลากร อาทิ ทางด้านสุขภาพกาย สุขภาพใจ คุณภาพชีวิต เป็นเรื่องสำคัญ และมิติที่ ๒ คือ การบูรณาการระหว่างหัวหน้าส่วนราชการฯ การประสานความร่วมมือ การส่งต่อข้อมูลซึ่งกันและกัน ซึ่งส่วนนี้ขอชื่นชมและเป็นกำลังใจให้หัวหน้าส่วนราชการฯ ข้าราชการ เจ้าหน้าที่ และบุคลากร ในสังกัดกระทรวงยุติธรรมในพื้นที่จังหวัดสุราษฎร์ทุกท่าน
และขอชื่นชม ศูนย์ปฏิบัติการคดีพิเศษเขตพื้นที่ ๘ จังหวัดสุราษฎร์ธานี ที่สร้างความเชื่อมั่นให้กับประชาชนได้ดีมาก การที่ประชาชนเดินเข้ามาหาเรา และคิดถึงเราเป็นอันดับแรกนั้น แสดงถึงความเชื่อมั่นที่มีให้เรา นอกจากการทำคดีพิเศษแล้ว ยังคอยให้ความช่วยเหลือประชาชนอย่างเต็มกำลังความสามารถอีกด้วย
หลังจากนั้น ปลัดกระทรวงยุติธรรม ได้ร่วมให้กำลังใจเจ้าหน้าที่ และได้ร่วมเยี่ยมชมศูนย์ปฏิบัติการคดีพิเศษเขตพื้นที่ ๘ โดยภายในศูนย์ฯ แบ่งเป็นห้องฝ่ายอำนวยการทั่วไป และฝ่ายอำนวยการคดี มีห้องควบคุมระบบรักษาความปลอดภัย และมีตู้เซฟนิรภัยเพื่อเก็บยุทธพันธ์อาวุธปืนของศูนย์ฯ โดยอยู่ในลักษณะที่มิดชิด และมีความรัดกุมสูง

ที่มา : https://www.thaigov.go.th/news/contents/details/65870