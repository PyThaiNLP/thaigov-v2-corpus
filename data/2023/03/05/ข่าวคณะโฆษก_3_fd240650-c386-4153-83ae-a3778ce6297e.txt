รัฐบาลไทย-ข่าวทำเนียบรัฐบาล-นายกฯ ห่วงใยสุขภาพประชาชน หลังเข้าสู่ฤดูร้อน กำชับ สธ.เฝ้าระวัง โรค เน้นย้ำทุกหน่วยราชการต้องสะอาด


วันอาทิตย์ที่ 5 มีนาคม 2566
05/03/2566
พิมพ์
นายกฯ ห่วงใยสุขภาพประชาชน หลังเข้าสู่ฤดูร้อน กำชับ สธ.เฝ้าระวัง โรค เน้นย้ำทุกหน่วยราชการต้องสะอาด
นายกฯ ห่วงใยสุขภาพประชาชน หลังเข้าสู่ฤดูร้อน กำชับ สธ.เฝ้าระวัง โรค เน้นย้ำทุกหน่วยราชการต้องสะอาด
วันที่ 5 มี.ค.66 น.ส.ไตรศุลี ไตรสรณกุล รองโฆษกประจําสํานักนายกรัฐมนตรี เปิดเผยว่า พล.อ.ประยุทธ์ จันทร์โอชานายกรัฐมนตรีและ รมว.กลาโหม ห่วงใยประชาชนภายหลังกรมอุตุนิยมวิทยา ประกาศการเข้าสู่ฤดูร้อนของประเทศไทย พ.ศ. 2566 เริ่มตั้งแต่วันที่ 5 มี.ค.เป็นต้นไป จึงได้กำชับให้กระทรวงสาธารณสุข เฝ้าระวังพร้อมแจ้งเตือนประชาชนเกี่ยวกับการดูแลสุขภาพเพื่อป้องกันโรคติดต่อที่มากับฤดูร้อน ซึ่งส่วนใหญ่มักพบโรคที่เกิดจากการกินอาหารหรือดื่มน้ำที่มีเชื้อปนเปื้อน รวมไปถึงภัยสุขภาพจากความร้อนที่เพิ่มขึ้น
น.ส.ไตรศุลี กล่าวว่า สำหรับโรคที่มักพบในช่วงฤดูร้อน คือ โรคติดต่อทางเดินอาหารและน้ำ อาทิ โรคอุจจาระร่วง ไข้ไทฟอยด์หรือไข้รากสาดน้อย โรคอาหารเป็นพิษ โรคอหิวาตกโรค โรคไวรัสตับอักเสบเอ สามารถป้องกันได้ด้วยการการยึดหลัก กินร้อน ช้อนกลาง ล้างมือ โดยกินอาหารที่ปรุงสุกใหม่ๆ ช้อนกลางส่วนตัว  ล้างมือให้สะอาดด้วยน้ำและสบู่หรือแอลกอฮอลล์และ ต้องดื่มน้ำที่สะอาดด้วย
ส่วนภัยสุขภาพที่มักพบในช่วงหน้าร้อน ที่ต้องให้การระมัดระวังเช่นกัน ไม่ว่าจะเป็น การเจ็บป่วยและเสียชีวิตจากภาวะอากาศร้อน ผลกระทบต่อสุขภาพจากปัญหาหมอกควัน การบาดเจ็บและเสียชีวิตจากการจมน้ำ
น.ส.ไตรศุลี กล่าวว่า  นายกรัฐมนตรี ยังเน้นย้ำให้ทุกหน่วยงานราชการ ให้เข้มงวดในเรื่องของความสะอาดในการให้บริการประชาชน ไม่ว่าจะเป็น สถานที่ราชการ รวมไปถึงพื้นที่สาธารณะ โดยพื้นที่ให้บริการประชาชนต้องมีความสะอาด เช่น พื้นที่รอรับบริการ โรงอาหาร ห้องน้ำ และขอให้ประชาชนดูแลสุขภาพอนามัยของตนเองด้วยวิธีที่ถูกต้องเพื่อป้องกันและควบคุมโรคติดต่อ รวมถึงอันตรายจากการเจ็บป่วยหรือเสียชีวิตจากอากาศร้อน
------

ที่มา : https://www.thaigov.go.th/news/contents/details/65760