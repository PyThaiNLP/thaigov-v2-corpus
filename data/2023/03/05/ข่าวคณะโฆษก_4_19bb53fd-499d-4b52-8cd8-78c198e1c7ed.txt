รัฐบาลไทย-ข่าวทำเนียบรัฐบาล-รองนายกฯ อนุทิน ย้ำรัฐบาลให้ความสำคัญดูแลสุขภาพสตรีไทย สาธารณสุขดูแลครบให้วัคซีนป้องกันมะเร็งปากมดลูกฟรีมาตั้งแต่ปี 58  พร้อมบรรจุบริการตรวจคัดกรองในสิทธิบัตรทองในปี 63 


วันอาทิตย์ที่ 5 มีนาคม 2566
05/03/2566
พิมพ์
รองนายกฯ อนุทิน ย้ำรัฐบาลให้ความสำคัญดูแลสุขภาพสตรีไทย สาธารณสุขดูแลครบให้วัคซีนป้องกันมะเร็งปากมดลูกฟรีมาตั้งแต่ปี 58  พร้อมบรรจุบริการตรวจคัดกรองในสิทธิบัตรทองในปี 63
รองนายกฯ อนุทิน ย้ำรัฐบาลให้ความสำคัญดูแลสุขภาพสตรีไทย สาธารณสุขดูแลครบให้วัคซีนป้องกันมะเร็งปากมดลูกฟรีมาตั้งแต่ปี 58  พร้อมบรรจุบริการตรวจคัดกรองในสิทธิบัตรทองในปี 63 ให้ประชาชนทุกระดับเข้าถึงบริการเท่าเทียม เข้าถึงการรักษารวดเร็วลดการเสียชีวิต
วันที่ 5 มี.ค. 66 น.ส.ไตรศุลี ไตรสรณกุล รองโฆษกประจำสำนักนายกรัฐกมนตรี กล่าวว่า ทุกวันที่ 8 มี.ค. ของทุกปีเป็นวันสตรีสากล ซึ่งเป็นวาระที่กระตุ้นให้ทุกภาคส่วนตระหนักถึงบทบาทและการให้ความคุ้มครองผู้หญิง นายอนุทิน ชาญวีรกูล รองนายกรัฐมนตรีและรมว.สาธารณสุข ได้เน้นย้ำถึงนโยบายที่รัฐบาลให้ความสำคัญกับการดูแลสุขภาพ การเข้าถึงบริการด้านสาธารณสุขของผู้หญิง จึงได้ยกระดับบริการป้องกันและคัดกรองโรคร้ายของผู้หญิง เช่น มะเร็งปากมดลูก ซึ่งเป็นภัยคุกคามและเป็นสาเหตุการเสียชีวิตของผู้หญิงไทยเป็นอันดับ2 รองจากมะเร็งเต้านม ให้เป็นบริการพื้นฐานที่ประชาชนทุกระดับสามารถเข้าถึงได้ฟรี
นายอนุทิน ใช้โอกาสในช่วงใกล้วันสตรีสากลรณรงค์ให้ผู้หญิงไทยห่างไกลโรคมะเร็งปากมดลูก โดยเชิญชวนผู้หญิงไทยช่วงอายุ 30-60 ปี เข้ารับการคัดกรองมะเร็งปากมดลูกด้วยเอชพีวี ดีเอ็นเอ เทสต์ (HPV DNA test) ที่สถานพยาบาลตามสิทธิได้ฟรี โดยไม่มีค่าใช้จ่าย โดยผู้มีสิทธิบัตรทอง ภายใต้หลักประกันสุขภาพแห่งชาติ สามารถตรวจสอบหน่วยให้บริการได้หลายช่องทาง ได้แก่ สายด่วน สปสช. 1330, ไลน์ สปสช. ไลน์ไอดี @nhso, เฟซบุ๊ค สำนักงานหลักประกันสุขภาพแห่งชาติ
ทั้งนี้ หากใช้บริการแอปพลิเคชันเป๋าตังอยู่แล้ว สามารถเข้าไปตรวจสอบสิทธิและหน่วยบริการใกล้บ้านได้ที่เมนู“กระเป๋าสุขภาพ” แล้วเข้าไป สิทธิสุขภาพดีป้องกันโรค จะพบเมนูตรวจคัดกรองมะเร็งสตรี ซึ่งสามารถตรวจสอบหน่วยบริการและทำการนัดหมายล่วงหน้าผ่านแอปพลิเคชันได้เลย
น.ส.ไตรศุลี กล่าวว่า การให้บริการตรวจคัดกรองมะเร็งปากมดลูก ได้รับความเห็นชอบให้บรรจุเป็นบริการอยู่ภายใต้หลักประกันสุขภาพแห่งชาติมาตั้งแต่ปี 2563 เพื่อให้บริการการตรวจคัดกรองโรคร้ายเข้าถึงประชาชนในทุกระดับหากพบอาการป่วยตั้งแต่ระยะแรก ก็สามารถเข้ารับการรักษาตามสิทธิมีโอกาสหายขาดสูง ลดโอกาสการเสียชีวิตในผู้หญิงลง
ทั้งนี้ การเพิ่มสิทธิตรวจคัดกรองดังกล่าว เป็นการดำเนินการที่ครอบคลุมต่อเนื่องจากที่กระทรวงสาธารณสุขสำนักงานหลักประกันสุขภาพแห่งชาติ(สปสช.) และกระทรวงศึกษาธิการได้ร่วมกันดำเนินโครงการให้วัคซีน HPV เพื่อป้องกันมะเร็งปากมดลูกแก่นักเรียนชั้นประถมศึกษาปีที่5 ในโรงเรียนทั่วประเทศฟรี โดยไม่มีค่าใช้จ่าย มาตั้งแต่ปี2558 ต่อเนื่องมาจนถึงปัจจุบัน ซึ่งการให้ทั้งวัคซีนและตรวจคัดกรองแก่ผู้หญิงในวัยที่เหมาะสมนั้น จะช่วยป้องกันการเกิดโรคและให้การรักษาอย่างมีประสิทธิภาพและครอบคลุม
“รัฐบาลโดยกระทรวงสาธารณสุขและหน่วยงานที่เกี่ยวข้อง เล็งเห็นความสำคัญในการดูแลสุขภาพผู้หญิงจากโรคร้ายต่างๆ โดยโรคที่สามารถป้องกันได้อย่างมะเร็งปากมดลูก ก็ได้รับบรรจุอยู่ในหลักประกันสุขภาพพื้นฐานไม่ต้องเสียค่าใช้จ่าย ทั้งการให้วัคซีน การตรวจคัดกรอง เพื่อให้ประชาชนทุกระดับเข้าถึงบริการอย่างเท่าเทียม” น.ส.ไตรศุลี กล่าว
————

ที่มา : https://www.thaigov.go.th/news/contents/details/65761