รัฐบาลไทย-ข่าวทำเนียบรัฐบาล-พ่อเมืองเลย เตรียมจัดงานใหญ่แห่งปี นำภาคีเครือข่าย แถลงข่าว “Mask Festival 2023” มหกรรมหน้ากากนานาชาติ ส่งเสริมศิลปะร่วมสมัย ยกระดับการท่องเที่ยวลุ่มน้ำโขง


วันเสาร์ที่ 4 มีนาคม 2566
04/03/2566
พิมพ์
พ่อเมืองเลย เตรียมจัดงานใหญ่แห่งปี นำภาคีเครือข่าย แถลงข่าว “Mask Festival 2023” มหกรรมหน้ากากนานาชาติ ส่งเสริมศิลปะร่วมสมัย ยกระดับการท่องเที่ยวลุ่มน้ำโขง
พ่อเมืองเลย เตรียมจัดงานใหญ่แห่งปี นำภาคีเครือข่าย แถลงข่าว “Mask Festival 2023” มหกรรมหน้ากากนานาชาติ ส่งเสริมศิลปะร่วมสมัย ยกระดับการท่องเที่ยวลุ่มน้ำโขง
วันนี้ (4 มี.ค. 66) นายทวี เสริมภักดีกุล ผู้ว่าราชการจังหวัดเลย เปิดเผยว่า เมื่อวันที่ 3 มี.ค. 2566 ที่ผ่านมา ตนได้เป็นประธานแถลงข่าวการจัดกิจกรรม "ส่งเสริมการท่องเที่ยวเชิงสร้างสรรค์ งานสีสันเมืองเลย และเทศกาลศิลปะร่วมสมัยลุ่มแม่น้ำโขง” ปี 2566 “Mask Festival 2023” โดยมี พ.ต.อ.ยศวัจน์ แก้วสืบธัญนิจ ผกก.สภ.เมืองเลย นายฉัตรชัย ลีกระจ่าง นายกเทศมนตรีเมืองเลย ผู้ช่วยศาสตราจารย์ พร.อุเทณ วัชรชิโณรส ผอ.สำนักศิลปะ และวัฒนธรรม มหาวิทยาลัยราชกัฎเลย นายสถิต วิเศษสัตย์ ศิลปินกลุ่มเลยตามเลย นางสาวณัณธิญาจ์ มังคละคีรี วัฒนธรรมจังหวัดเลย นายจริยาทร สูหุ่ ผอ.ททท.สำนักงานเลย พ.ต.ท.เชนทร์ ภูโอบ รอง ผกก. สภ.เมืองเลย และผู้แทนหอการค้าจังหวัดเลย ร่วมแถลงข่าว
นายทวี เสริมภักดีกุล ผู้ว่าราชการจังหวัดเลย เปิดเผยว่า กิจกรรม “งานสีสันเมืองเลย และการแสดงหน้ากากนานาชาติ Mask Festival 2023” โดยบูรณาการทำงานร่วมกับสำนักงานศิลปวัฒนธรรมร่วมสมัย กระทรวงวัฒนธรรม เทศบาลเมืองเลย มหาวิทยาลัยราชภัฏเลย การท่องเที่ยวแห่งประเทศไทย สำนักงานเลย หอการค้าจังหวัดเลย สภาวัฒนธรรมจังหวัดเลย สถานศึกษาในพื้นที่จังหวัดเลย และภาคีเครือข่าย จัดขึ้นเพื่อส่งเสริมการท่องเที่ยวของอำเภอเมืองเลย จังหวัดเลย นำทุนทางวัฒนธรรมมาพัฒนาต่อยอดสร้างมูลค่าเพิ่มทางเศรษฐกิจ ตามแนวคิดยกระดับ Soft power ของไทยสู่เวทีโลก ผ่านสื่อคอนเทนต์และกิจกรรมทางศิลปวัฒนธรรม รวมทั้งกระตุ้นเศรษฐกิจสร้างรายได้ให้กับประชาชน อีกทั้งเป็นการยกระดับงานเทศกาลท้องถิ่น สู่ระดับนานาชาติ โชว์สุดยอดอัตลักษณ์ความเป็นไทเลย และชวนเที่ยว ชิม ช้อป แชร์ พร้อมลั่นชัตเตอร์ถ่ายภาพสุดประทับใจ สอดคล้องกับประเด็นการพัฒนาจังหวัดเลย ประเด็นการพัฒนาการท่องเที่ยวสู่ความยั่งยืน
นายทวี เสริมภักดีกุล ผู้ว่าราชการจังหวัดเลย กล่าวว่า การจัดกิจกรรมงานในครั้งนี้ จะมีการจัดขบวนแห่พาเหรดหน้ากากนานาชาติ 7 ประเทศ ได้แก่ ประเทศฟิลิปปินส์ กัมพูชา จีน เกาหลีใต้ ญี่ปุ่น ลาว และไทย นำเสนอการแสดงหน้ากาก 3 ผี ได้แก่ ผีตาโขน ผีขนน้ำ ผีบุ้งเต้า และหน้ากากแฟนซีหลากสีสัน พร้อมกับการแสดงแสง สี เสียง ม่านน้ำ และน้ำพุเล่นดนตรี ที่บอกเล่าเรื่องราวแหล่งท่องเที่ยวที่สำคัญของจังหวัดเลย กิจกรรมการท่องเที่ยวเมืองเลยเสมือนจริง 360 องศา ด้วยเทคโนโลยี Virtual reality ถ่ายภาพร่วมกับสตรีทอาร์ต รูปแบบ 3 มิติ ถ่ายภาพเช็คอินกับ กิจกรรม Colorful Landmark หน้ากาก 3 ผี (ผีตาโขน ผีขนน้ำ และผีบุ้งเต้า) นอกจากนี้ มีการจำหน่ายสินค้าและบริการทางวัฒนธรรม การนำเสนอและการสาธิตอาหารพื้นถิ่น อาหารฟิวชัน ผ้าทอพื้นถิ่น ผลงานการตัดเย็บผ้าไทย ผ้าพื้นถิ่นสู่สากล กิจกรรมถนนคนเดิน ถนนสายศิลปะ การสาธิต ของที่ระลึกหน้ากาก ผีตาโขน ผีขนน้ำ ผีบุ้งเต้า การเพ้นท์เสื้อ งานอีโค่ปริ๊น วาดภาพ และระบายสีหน้ากากจำลอง งานหัตถศิลป์ และหัตถกรรมพื้นถิ่นไทเลย การแสดงทางศิลปวัฒนธรรม
"ผู้มาเที่ยวในงาน โดยเฉพาะอย่างยิ่งพิธีเปิดงานจัดขึ้นอย่างตระการตา พร้อมกับการแสดงแสง สี เสียง ม่านน้ำ และน้ำพุเล่นดนตรี ที่บอกเล่าเรื่องราวแหล่งท่องเที่ยวที่สำคัญของจังหวัดเลย กิจกรรมการท่องเที่ยวเมืองเลยเสมือนจริง 360 องศา สร้างนวัตกรรมที่นำเสนอข้อมูลสารสนเทศและคุณค่าทางวัฒนธรรมในแหล่งท่องเที่ยวที่สำคัญของจังหวัดเลย ด้วยเทคโนโลยี Virtual reality หรือวีอาร์ (VR) สัมผัสสถานที่ท่องเที่ยวในโลกเสมือนจริง เช่น ภูบ่อบิด ภูพุทโธ ห้วยกระทิง งานศิลปะภาพ 3 มิติ ณ ลานพญานาค เป็นต้น และโดยใช้อุปกรณ์คอมพิวเตอร์แสดงผลสามมิติ ใช้แว่น VR Headset โดยนักท่องเที่ยวจะต้องสวมอุปกรณ์ VR Headset เชื่อมต่อตนเองเข้าสู่โลกเสมือนจริงที่สร้างขึ้น ผู้ใช้สามารถโต้ตอบกับสิ่งแวดล้อมเสมือนจริงได้ และเป็นอุปกรณ์ที่สร้างการจำลองในมุมมอง 360 องศาล้อมรอบตัว ผู้ใช้งานจะเสมือนเข้าไปสู่โลกอีกโลกหนึ่งที่มีความสมจริง การจำหน่ายสินค้าและบริการทางวัฒนธรรม จากเครือข่ายภูมิปัญญาทางวัฒนธรรม ผลิตภัณฑ์วัฒนธรรมไทย CPOT ผลิตภัณฑ์วัฒนธรรมชุมชนไทย CCPOT Loei the Best และสินค้าโอทอป OTOP การนำเสนอและการสาธิตอาหารพื้นถิ่น ซึ่งเป็นอาหารที่หล่อหลอมจากวิถีชีวิตและวัฒนธรรม พื้นถิ่น มีคุณค่าทางโภชนาการและมีประโยชน์ อีกทั้งยังสามารถสร้างรายได้ กระตุ้นเศรษฐกิจให้กับชุมชน สามารถนำครัวไทยสู่ครัวโลก ต่อไปในอนาคต ผลงานการตัดเย็บผ้าไทย และผ้าทอพื้นถิ่น จากเครือข่ายกลุ่มทอผ้าของจังหวัดเลย ภายใต้แนวคิด “จากเส้นฝ้าย สู่ผืนผ้า จากภูมิปัญญาสู่ลวดลายที่สวยงาม” เพื่อสืบสาน ส่งเสริมและปลุกกระแสค่านิยมการสวมใส่ผ้าฝ้าย เป็นการส่งต่อกำลังใจให้ช่างทอผ้า รวมทั้งมีการจำหน่ายผ้าฝ้าย ผ้าทอจากชุมชนต่างๆ สร้างรายได้ให้กับชุมชน" ผวจ.เลย กล่าวเน้นย้ำ
นายทวี เสริมภักดีกุล ผู้ว่าราชการจังหวัดเลย กล่าวเพิ่มเติมว่า ขอเชิญชวนพี่น้องประชาชนทุกท่านร่วมแต่งกายชุดผ้าไทย เที่ยวชมงานสีสันเมืองเลยและการแสดงหน้ากากนานาชาติ “Mask Festival 2023” ที่กำลังจะจัดขึ้นในระหว่างวันที่ 17 – 19 มี.ค. 2566 ณ ลานพญานาค ปู่ไหลคำมา สวนสาธารณะกุดป่อง ถนนเจริญรัฐ ต.กุดป่อง อ.เมืองเลย จ.เลย มาร่วมกันเปิดกิจกรรมเชิญสร้างสรรค์ กระตุ้นเศรษฐกิจฐานราก สร้างรายได้ให้กับประชาชนในพื้นที่ เพื่อการพัฒนาที่ยั่งยืน

ที่มา : https://www.thaigov.go.th/news/contents/details/65754