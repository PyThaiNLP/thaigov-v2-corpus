รัฐบาลไทย-ข่าวทำเนียบรัฐบาล-​โฆษกรัฐบาลเผย นายกฯ เดินหน้าผลักดันนโยบายท่องเที่ยวรูปแบบคาร์บอนต่ำ ตามแนวคิด BCG เพื่อสังคมที่ยั่งยืน


วันอาทิตย์ที่ 5 มีนาคม 2566
05/03/2566
พิมพ์
​โฆษกรัฐบาลเผย นายกฯ เดินหน้าผลักดันนโยบายท่องเที่ยวรูปแบบคาร์บอนต่ำ ตามแนวคิด BCG เพื่อสังคมที่ยั่งยืน
​โฆษกรัฐบาลเผย นายกฯ เดินหน้าผลักดันนโยบายท่องเที่ยวรูปแบบคาร์บอนต่ำ ตามแนวคิด BCG เพื่อสังคมที่ยั่งยืน
วันนี้ (5 มีนาคม 2566) นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม สนับสนุนให้หน่วยงานภาครัฐและเอกชน ดำเนินงานด้านนโยบายการท่องเที่ยว โดยปฏิบัติตามแนวทางที่นายกรัฐมนตรีให้ความสำคัญ ซึ่งสอดคล้องกับโมเดลเศรษฐกิจ BCG (Bio-Circular-Green Economy) และสร้างสังคมคาร์บอนต่ำในการพัฒนาเศรษฐกิจ เพื่อสิ่งแวดล้อมที่ยั่งยืน เชื่อมั่นประเทศไทยมีแหล่งท่องเที่ยวที่น่าสนใจ สามารถส่งเสริมให้เกิดการพัฒนาทางด้านเศรษฐกิจไปพร้อมกับการดูแลรักษาทรัพยากรธรรมชาติและสิ่งแวดล้อม เพื่อพัฒนาประเทศไปสู่ความสมดุล ยั่งยืน
โฆษกประจำสำนักนายกรัฐมนตรี กล่าวว่าที่ผ่านมารัฐบาลสนับสนุนนโยบายที่ให้ความสำคัญกับการพัฒนาเพื่อความยั่งยืน ภายใต้แนวคิด BCG อาทิ การส่งเสริมเศรษฐกิจชีวภาพ (Bio Economy) การส่งเสริมเศรษฐกิจหมุนเวียน (Circular Economy) การส่งเสริมเศรษฐกิจสีเขียว (Green Economy) การส่งเสริมการใช้พลังงานสะอาด สนับสนุนการดำเนินงานการลดก๊าซเรือนกระจกของประเทศไทย ควบคู่ไปกับการท่องเที่ยว รวมทั้ง ได้จัดทำ Environment Map จัดทำระบบบัญชีเศรษฐกิจทรัพยากรธรรมชาติและสิ่งแวดล้อม จัดทำผังภูมินิเวศระดับภาค เพื่อส่งเสริมการใช้ประโยชน์ของทรัพยากรอย่างคุ้มค่า การพัฒนาการใช้ประโยชน์พื้นที่รองรับและลดผลกระทบต่อการเปลี่ยนแปลงภูมิอากาศ และการส่งเสริมสังคมคาร์บอนต่ำให้ครบทุกภูมิภาค ภายในปี 2570 นอกจากนี้ รัฐบาลยังดำเนินนโยบายบริหารจัดการอุทยานแห่งชาติและแหล่งท่องเที่ยวทางธรรมชาติ รวมทั้งเสริมสร้างการมีส่วนร่วมของภาคส่วนต่างๆ ในการดูแลรักษาสิ่งแวดล้อม และกระตุ้นการท่องเที่ยวแบบคาร์บอนต่ำ
“นายกรัฐมนตรี ให้ความสำคัญกับการดำเนินนโยบายการท่องเที่ยวอย่างยั่งยืน ภายใต้โมเดลเศรษฐกิจแบบใหม่ เพื่อบรรลุสู่เป้าหมายการพัฒนาอย่างยั่งยืน รักษาฐานทรัพยากรธรรมชาติของประเทศไว้ให้คงความอุดมสมบูรณ์ เพื่อส่งต่อถึงคนในรุ่นใหม่ในอนาคต รวมทั้ง ส่งเสริมเศรษฐกิจที่ยั่งยืนให้กับชุมชน ให้ประชาชนมีคุณภาพชีวิตที่ดีตามแนววิถีใหม่ ควบคู่กับทรัพยากรและสิ่งแวดล้อมที่ยั่งยืน เพื่อส่งต่อสภาพแวดล้อมที่ดีขึ้นให้กับลูกหลานของเราในอนาคต” นายอนุชาฯ กล่าว

ที่มา : https://www.thaigov.go.th/news/contents/details/65762