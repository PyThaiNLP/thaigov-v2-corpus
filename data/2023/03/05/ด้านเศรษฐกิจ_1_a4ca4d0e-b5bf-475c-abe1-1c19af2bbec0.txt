รัฐบาลไทย-ข่าวทำเนียบรัฐบาล- ‘รมช.มนัญญา’ เปิดงาน "เทศกาลควายไทย อุทัยธานี" ครั้งที่ 11


วันอาทิตย์ที่ 5 มีนาคม 2566
‘รมช.มนัญญา’ เปิดงาน "เทศกาลควายไทย อุทัยธานี" ครั้งที่ 11
เปิดงาน "เทศกาลควายไทย อุทัยธานี" ครั้งที่ 11
นางสาวมนัญญา ไทยเศรษฐ์ รัฐมนตรีช่วยว่าการกระทรวงเกษตรและสหกรณ์ เป็นประธานพิธีเปิดงาน “เทศกาลควายไทย อุทัยธานี” ครั้งที่ 11 จัดขึ้นระหว่างวันที่ 4 - 5 มีนาคม 2566 ณ บริเวณเขื่อนวังร่มเกล้า จังหวัดอุทัยธานี วัตถุประสงค์ เพื่อให้เกษตรกรได้พบปะ เรียนรู้ แลกเปลี่ยนความคิดเห็นระหว่างเกษตรกรด้วยกัน ปราชญ์ด้านกระบือ และผู้ทรงคุณวุฒิ ตลอดจนเพื่อการอนุรักษ์ และใช้ประโยชน์ พัฒนาปรับปรุงพันธุ์กระบือของชาวอุทัยธานีให้ดียิ่งขึ้นไป รวมทั้งสร้างมูลค่าเพิ่มจากกระบือสวยงาม ช่วยกระตุ้นการซื้อขายกระบือในจังหวัดอุทัยธานี ให้มีปริมาณเพิ่มมากขึ้น ทั้งยังส่งเสริมให้เกษตรกรหันมาสนใจในการประกอบอาชีพการเลี้ยงกระบือ อนุรักษ์และใช้ประโยชน์จากกระบือมากขึ้น
รมช.มนัญญา กล่าวว่า กระทรวงเกษตรและสหกรณ์ ให้ความสำคัญกับภาคปศุสัตว์ โดยเฉพาะการเลี้ยงกระบือ ทั้งกระบือสวยงามและกระบือทั่วไป เนื่องจากเกษตรกรโดยส่วนใหญ่ในจังหวัดอุทัยธานีมีอาชีพทำนา อ้อยโรงงาน มันสำปะหลัง และข้าวโพดเลี้ยงสัตว์ ซึ่งอาชีพการเลี้ยงกระบือเป็นสินค้าเกษตรที่มีความสำคัญ 1 ใน 3 ของจังหวัดอุทัยธานี และยังเป็นอาชีพที่น่าสนใจ เพราะสามารถใช้วัสดุเหลือใช้ทางการเกษตรมาเป็นแหล่งอาหารได้ โดยกรมปศุสัตว์ได้เข้ามาส่งเสริมการเลี้ยงกระบือควบคู่ไปกับการทำแปลงพืชอาหารสัตว์พันธุ์ดี โดยเฉพาะหญ้าแพงโกลา และหญ้าอื่น ๆ ที่มีความเหมาะสมในสภาพพื้นที่ลุ่มนาข้าว เป็นการสร้างรายได้ในอาชีพนี้ได้เป็นอย่างดี
ทั้งนี้จากการจัดงานในทุก ๆ ปีที่ผ่านมา สามารถช่วยกระตุ้นให้การซื้อขายกระบือสวยงามและกระบือทั่วไปในจังหวัดอุทัยธานีมีปริมาณเพิ่มมากขึ้น รวมถึงการพัฒนาและปรับปรุงสายพันธ์ุกระบือ ทำให้ลูกกระบือที่เกิดมามีมูลค่าสูง โดยในปี 2565 พบว่า จังหวัดอุทัยธานีมีเกษตรกรผู้เลี้ยงกระบือ จำนวน 2,833 ราย จำนวนกระบือ 31,349 ตัว ปริมาณผลผลิตรวม 10,414 ตัว (กระบือสวยงาม 851 ตัว กระบือทั่วไป 9,427 ตัว) มูลค่ารวม 415.05 ล้านบาท (กระบือสวยงาม 85.1 ตัว กระบือทั่วไป 329.95 ตัว)
สำหรับภายในงานจัดให้มีการประกวดกระบือ ประกอบด้วย การประกวดกระบือลุ่มน้ำสะแกกรัง (เฉพาะกระบือในพื้นที่จังหวัดอุทัยธานี) จำนวน 20 รุ่น การประกวดกระบือทั่วไป จำนวน 20 รุ่น และการประกวดกระบือแกรนด์แชมป์ (Grand Champion) ชิงถ้วยพระราชทาน สมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี จำนวน 4 ถ้วย ประกอบด้วย กระบือลุ่มน้ำสะแกกรัง เพศผู้ เพศเมีย และกระบือทั่วไป เพศผู้ เพศเมีย ตามลำดับ นอกจากนั้นภายในงานยังจัดให้มีการแสดงนิทรรศการที่เกี่ยวข้องกับกระบือ การจำหน่ายสินค้าปศุสัตว์ และสินค้า OTOP อีกด้วย

ที่มา : https://www.thaigov.go.th/news/contents/details/65766