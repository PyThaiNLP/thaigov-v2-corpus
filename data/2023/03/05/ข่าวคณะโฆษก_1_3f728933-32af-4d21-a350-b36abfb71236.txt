รัฐบาลไทย-ข่าวทำเนียบรัฐบาล-นายกรัฐมนตรีส่งกำลังใจผู้นำสตรีจังหวัดชายแดนใต้ หนุนก้าวสู่เวทีการเมือง ทำงานคู่ขนานผู้ชาย 


วันอาทิตย์ที่ 5 มีนาคม 2566
05/03/2566
พิมพ์
นายกรัฐมนตรีส่งกำลังใจผู้นำสตรีจังหวัดชายแดนใต้ หนุนก้าวสู่เวทีการเมือง ทำงานคู่ขนานผู้ชาย
นายกรัฐมนตรีส่งกำลังใจผู้นำสตรีจังหวัดชายแดนใต้ หนุนก้าวสู่เวทีการเมือง ทำงานคู่ขนานผู้ชาย
วันนี้ (5 มี.ค.66) นางสาวรัชดา ธนาดิเรก รองโฆษกประจำสำนักนายกรัฐมนตรี ในฐานะกรรมการผู้แทนพิเศษของรัฐบาลในการแก้ปัญหาจังหวัดชายแดนใต้ เปิดเผยว่า นายกรัฐมนตรี พลเอก ประยุทธ์ จัทร์โอชา ให้ความสำคัญกับบทบาทสตรีในการขับเคลื่อนประเทศทั้งด้านเศรษฐกิจและสังคม ผ่านการมีบทบาททางการเมืองและมีส่วนร่วมในการตัดสินใจในการกำหนดนโยบายการพัฒนาต่างๆ ที่ช่วยตอบโจทย์การแก้ปัญหาอย่างตรงจุด ด้วยประสบการณ์และมุมมองของผู้หญิงที่เสริมเติมและรอบด้าน จะนำไปสู่การลดความเหลื่อมล้ำและยกระดับความเท่าเทียมของสังคมในทุกมิติ
รัฐบาลมุ่งเป้าส่งเสริมผู้นำสตรีในพื้นที่จังหวัดชายแดนใต้ ให้มีส่วนร่วมและมีอำนาจในการตัดสินใจในกลไกต่างๆของชุมชน เช่น สภาตำบลประชาธิปไตย ศูนย์ช่วยเหลือสังคม ยุติธรรมชุมชน  ร่วมเป็นเครือข่ายในการดูแลปกป้องคุ้มครอง เด็ก สตรี และกลุ่มเปราะบาง  โดยเฉพาะ ส่งเสริมพลังสตรีจังหวัดชายแดนใต้ ในการเป็นผู้นำ ศูนย์ประสานงานด้านเด็กและสตรีในจังหวัดชายแดนภาคใต้ (ศป.ดส.) โดย ศอ.บต. จัดการประชุมเชิงปฏิบัติการการส่งเสริมบทบาทสตรีในระดับหมู่บ้านเพื่อเป็นเครือข่ายในการดูแล   เด็ก สตรี และกลุ่มเปราะบาง โดยนำร่อง 2 รุ่น จำนวนรวม140 คน ระหว่างวันที่ 2 - 4 และ 9-11 มีนาคม 2566 ณ โรงแรมเซาท์เทอร์น  แอร์พอร์ต อำเภอหาดใหญ่ จังหวัดสงขลา  และระยะต่อไปจะจัดอย่างต่อเนื่อง
นางสาวรัชดา กล่าวต่อว่า ตนได้ร่วมบรรยายในการประชุมเชิงปฏิบัติการครั้งนี้ด้วย ซึ่งพบว่าผู้เข้าอบรมทุกคนมีความตื่นตัวอย่างมาก มีการแบ่งปันประสบการณ์ในการเข้าดูแลคนในชุมชน โดยเฉพาะช่วงการระบาดของไวรัสโควิด19  ซึ่งได้ข้อสรุปว่า ผู้หญิงและผู้ชายมีมุมมอง ความต้องการที่ต่างกัน  จำเป็นอย่างยิ่งที่จะต้องมีผู้หญิงร่วมในกลไกการตัดสินใจ  ซึ่งจะตอบโจทย์ปัญหาของคนทุกกลุ่มอย่างรอบด้าน  ให้ผลลัพธ์ของการดำเนินการต่างๆ ครอบคลุมทุกมิติ
ทั้งนี้ นางสาวรัชดา ยังกล่าวด้วยว่า ท่านนายกฯฝากมอบกำลังใจแก่ผู้นำสตรีและจะติดตามการทำงาน โดยขอให้ทุกคนมีความเชื่อมั่นในศักยภาพตนเองในการเป็นผู้นำ วันนี้เข้ามาช่วยกันดูแลทุกข์สุขคนในระดับท้องถิ่น เป็นผู้นำหมู่บ้านหรือตำบล ในอนาคตก็หวังจะเห็นสตรีก้าวขึ้นสู่เวทีการเมืองระดับท้องถิ่น จังหวัดและระดับชาติ มากขึ้นด้วย
—————

ที่มา : https://www.thaigov.go.th/news/contents/details/65758