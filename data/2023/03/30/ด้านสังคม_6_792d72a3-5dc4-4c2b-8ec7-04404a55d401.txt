รัฐบาลไทย-ข่าวทำเนียบรัฐบาล-รมว.อว. เปิดงาน The 12th SEADOM Conference 2023


วันพฤหัสบดีที่ 30 มีนาคม 2566
รมว.อว. เปิดงาน The 12th SEADOM Conference 2023
รมว.อว. เปิดงาน The 12th SEADOM Conference 2023 เสริมสร้างความร่วมมือด้านดนตรีในภูมิภาคเอเชียอาคเนย์
เมื่อวันที่ 9 มี.ค. ศ.(พิเศษ) ดร.เอนก เหล่าธรรมทัศน์ รมว.การอุดมศึกษา วิทยาศาสตร์ วิจัยและนวัตกรรม (อว.) เป็นประธานในพิธีเปิดการประชุมคณบดีดนตรีนานาชาติ ครั้งที่ 12 (The 12th SEADOM Conference 2023) พร้อม ศ.นพ.บรรจง มไหสวริยะ อธิการบดี ม.มหิดล, ดร.ณรงค์ ปรางค์เจริญ คณบดีวิทยาลัยดุริยางคศิลป์ ม.มหิดล และ Dr.Shahanum Shah, SEADOM President ให้การต้อนรับ ณ อาคารพิพิธภัณฑ์ดนตรีอุษาคเนย์ วิทยาลัยดุริยางคศิลป์ ม.มหิดล ศาลายา
โดยการจัดประชุมคณบดีดนตรีนานาชาติ ครั้งที่ 12 มีวัตถุประสงค์เพื่อเสริมสร้างความร่วมมือในการพัฒนาการศึกษาด้านดนตรีในภูมิภาคอุษาคเนย์(เอเชียอาคเนย์) และเป็นการเปิดโอกาสแลกเปลี่ยนความเชี่ยวชาญ และความเป็นเลิศทางดนตรีระหว่างผู้เข้าร่วมประชุมจากมหาวิทยาลัยและสถาบันดนตรีชั้นนำในเขตภูมิภาคเอเชียตะวันออกเฉียงใต้ ซึ่งจัดขึ้นระหว่างวันที่ 9 – 11 มีนาคม 2566 ณ วิทยาลัยดุริยางคศิลป์ ม.มหิดล
วิทยาลัยดุริยางคศิลป์ ม.มหิดล เป็นผู้ริเริ่มและสนับสนุนในการจัดตั้งสมาคมคณบดีดนตรีนานาชาติ (Southeast Asia Directors of Music: SEADOM) เป็นองค์กรความร่วมมือระหว่างประเทศในเขตภูมิภาคเอเชียตะวันออกเฉียงใต้ ภารกิจของ SEADOM คือเป็นศูนย์กลางสำหรับการแลกเปลี่ยนและพัฒนาการศึกษา ความเชี่ยวชาญ รวมถึงการปฏิบัติที่เป็นเลิศทางดนตรีในระดับสถาบัน ระดับประเทศ และระดับภูมิภาค ปัจจุบันมีสมาชิกอยู่ใน SEADOM ทั้งหมด 23 ประเทศ และมีสมาชิกรวมกันมากกว่า 70 สถาบัน

ที่มา : https://www.thaigov.go.th/news/contents/details/66787