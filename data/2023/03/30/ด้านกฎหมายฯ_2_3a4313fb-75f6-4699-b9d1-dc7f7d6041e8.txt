รัฐบาลไทย-ข่าวทำเนียบรัฐบาล-สมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี เสด็จพระราชดําเนินไปทรงเปิด "ห้องสมุดพร้อมปัญญา" ณ เรือนจำพิเศษพัทยา


วันพฤหัสบดีที่ 30 มีนาคม 2566
30/03/2566
พิมพ์
สมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี เสด็จพระราชดําเนินไปทรงเปิด "ห้องสมุดพร้อมปัญญา" ณ เรือนจำพิเศษพัทยา
สมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี เสด็จพระราชดําเนินไปทรงเปิด "ห้องสมุดพร้อมปัญญา" ณ เรือนจำพิเศษพัทยา
ในวันจันทร์ที่ ๒๗ มีนาคม ๒๕๖๖ เวลา ๐๙.๓๐ น. สมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี เสด็จพระราชดําเนินไปทรงเปิด "ห้องสมุดพร้อมปัญญา" ภายในเรือนจำ โดยมี นายวิษณุ เครืองาม รองนายกรัฐมนตรี รักษาราชการแทนรัฐมนตรีว่าการกระทรวงยุติธรรม นายอายุตม์ สินธพพันธุ์ อธิบดีกรมราชทัณฑ์ นายสิทธิ สุธีวงศ์ รองอธิบดีกรมราชทัณฑ์ฝ่ายบริหาร นายณรงค์ จุ้ยเส่ย รองอธิบดีกรมราชทัณฑ์ฝ่ายปฏิบัติการ พร้อมด้วยผู้บริหาร ข้าราชการ เจ้าหน้าที่ ตลอดจนผู้ที่เกี่ยวข้อง ร่วมรับเสด็จ ณ เรือนจำพิเศษพัทยา อำเภอบางละมุง จังหวัดชลบุรี
โอกาสนี้ รองนายกรัฐมนตรี รักษาราชการแทนรัฐมนตรีว่าการกระทรวงยุติธรรม ได้กราบบังคมทูลรายงานการดำเนินงานของเรือนจำพิเศษพัทยา และห้องสมุดพร้อมปัญญา ว่า กรมราชทัณฑ์ ดำเนินโครงการพัฒนาห้องสมุดในเรือนจำ เพื่อเฉลิมพระเกียรติสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี ในโอกาสทรงเจริญพระชนมายุ ๔๘ พรรษา และสนองพระราชดำริในการส่งเสริมให้ประชาชนมีโอกาสเข้าถึงหนังสือ อ่านออกเขียนได้ ตามบทบาทและภารกิจของห้องสมุดอย่างเป็นรูปธรรม โดยเริ่มดำเนินการตั้งแต่ปี ๒๕๔๖
สำหรับเรือนจำพิเศษพัทยา เป็นเรือนจำแห่งที่ ๒๘ ที่ผ่านเกณฑ์มาตรฐานของกรมราชทัณฑ์และเปิดเป็น “ห้องสมุดพร้อมปัญญา” ในการพัฒนาห้องสมุดเฉพาะกิจ เพื่อให้บริการกลุ่มผู้ต้องขัง ตั้งอยู่ในพื้นที่แดนการศึกษาของเรือนจำ ซึ่งสมาคมห้องสมุดแห่งประเทศไทยในพระราชูปถัมภ์ สมเด็จพระเทพรัตนราชสุดาฯ สยามบรมราชกุมารี ได้เข้ามาพัฒนาระบบห้องสมุด โดยนำโปรแกรมสำเร็จรูป PMB มาใช้ลงทะเบียนหนังสือ และรายงานการยืม-คืน นอกจากนี้ ยังให้คำปรึกษาในการพัฒนารูปแบบและจัดทำช่องเก็บหนังสือ โต๊ะ เก้าอี้ โดยฝีมือผู้ต้องขัง และนอกจากหนังสือทั่วไปกว่า ๑๐,๐๐๐ ชื่อเรื่อง แล้วยังมีนวนิยาย เรื่องสั้น และมุมหนังสือภาษาต่างประเทศ สำหรับผู้ต้องขังต่างชาติ กว่า ๑๐๐ คน
ในการนี้ ทอดพระเนตรการแสดงชุด "สวัสดีอัลคาซ่า" ของชมรมพัทยาคาบาเร่ต์โชว์ ซึ่งเป็นกลุ่มผู้ต้องขังที่เป็น LGBT หรือกลุ่มเพศทางเลือก จากนั้น ทอดพระเนตรนิทรรศการการฝึกวิชาชีพผู้ต้องขัง การเรียนการสอนวิชาคอมพิวเตอร์ ตามโครงการเทคโนโลยีสารสนเทศ ตามแนวพระราชดำริ โดยมีวิทยาลัยเทคนิคพัทยามาสอนการใช้โปรแกรม Microsoft Word, Microsoft Excel และ Microsoft Power Point เพื่อให้นำไปใช้ประกอบอาชีพเมื่อพ้นโทษ และห้องเรียนบาลีศึกษา เพื่อศึกษาเรียนรู้ด้านธรรมะ สามารถนำหลักธรรมความรู้ไปใช้เป็นแนวทางในการดำเนินชีวิต ที่สำคัญยังสามารถนำความรู้ไปเทียบในการเรียนการสอนวิชาสามัญได้ เช่น เปรียญธรรม ๓ ประโยค จะเทียบเท่ากับชั้นมัธยมศึกษาปีที่ ๓

ที่มา : https://www.thaigov.go.th/news/contents/details/66766