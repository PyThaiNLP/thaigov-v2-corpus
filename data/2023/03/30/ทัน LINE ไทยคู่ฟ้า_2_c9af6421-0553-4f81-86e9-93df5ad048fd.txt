รัฐบาลไทย-ข่าวทำเนียบรัฐบาล-ส่งชุดปฏิบัติการ – เฮลิคอปเตอร์ “เร่งดับไฟป่า” จัด จนท. เฝ้าระวัง ลักลอบจุดไฟ ดำเนินคดีมือเผา พบสัตว์ป่าหนีไฟ แจ้ง สายด่วน 1362 ได้ตลอด 24 ชม.


วันพฤหัสบดีที่ 30 มีนาคม 2566
ส่งชุดปฏิบัติการ – เฮลิคอปเตอร์ “เร่งดับไฟป่า” จัด จนท. เฝ้าระวัง ลักลอบจุดไฟ ดำเนินคดีมือเผา พบสัตว์ป่าหนีไฟ แจ้ง สายด่วน 1362 ได้ตลอด 24 ชม.
.....
กรมป้องกันและบรรเทาสาธารณภัย และ กรมอุทยานแห่งชาติสัตว์ป่าและพันธุ์พืช ส่งทีมชุดดับไฟป่า เข้าปฏิบัติการบริเวณเขาชะภู ต.พรหมณี อ.เมืองนครนายก จ.นครนายก และประสาน จ.ปราจีนบุรี สนับสนุนกำลังเจ้าหน้าที่พร้อมเครื่องจักรกล เช่น รถสูบส่งน้ำระยะไกล รถดับไฟป่า รถส่องสว่าง รถบรรทุกน้ำ 10,000 ลิตร รถกู้ภัย รวม 5 คัน ออกปฏิบัติการตลอดช่วงคืนที่ผ่านมา (29มี.ค.66) โดยวันนี้จะส่งเฮลิคอปเตอร์บรรเทาสาธารณภัย KA-32 เข้าร่วมปฏิบัติการดับไฟป่าด้วย ประชาชนที่พบสัตว์ป่าหนีไฟ แจ้งได้ที่เพจ “ศูนย์ช่วยเหลือสัตว์ป่าที่ 1 (นครนายก)” หรือ สายด่วนพิทักษ์ป่า 1362 ตลอด 24 ชม.
.
สำหรับไฟป่า ที่ อ.แม่แตง จ.เชียงใหม่ เมื่อวานนี้ได้นำเฮลิคอปเตอร์บรรเทาสาธารณภัย KA32-01 ขึ้นบินทิ้งน้ำดับไฟ 6 รอบ ปริมาณน้ำ 18,000 ลิตร ส่วน จ.เชียงราย เฮลิคอปเตอร์ KA32-03 จะเริ่มปฏิบัติการในวันนี้ โดยกรมป้องกันและบรรเทาสาธารณภัยร่วมกับกองทัพบกจะนำอากาศยานปีกหมุนพร้อมเจ้าหน้าที่ปฏิบัติภารกิจดับไฟป่าในพื้นที่ภาคเหนืออย่างต่อเนื่อง
.
นอกจากนี้ หน่วยงานท้องที่จัดเจ้าหน้าที่เฝ้าสอดส่องดูแลสถานการณ์ลักลอบจุดไฟเผาป่า พร้อมให้หน่วยงานในพื้นที่ร่วมกันสร้างความตระหนักรู้ถึงความรับผิดชอบต่อสังคม คำนึงถึงประโยชน์และผลกระทบต่อส่วนรวมเป็นหลัก ควบคู่กับการบังคับใช้มาตรการทางกฎหมายอย่างเคร่งครัด เร่งหาตัวผู้กระทำความผิดและดำเนินคดีอย่างเด็ดขาด
.
อ่านเพิ่มเติม คลิก >> https://www.thaigov.go.th/news/contents/details/66757
.
#ไทยคู่ฟ้า #สื่อสารรัฐบาลไทย
-------------------

ที่มา : https://www.thaigov.go.th/news/contents/details/66769