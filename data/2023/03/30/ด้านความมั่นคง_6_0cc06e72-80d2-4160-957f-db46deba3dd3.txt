รัฐบาลไทย-ข่าวทำเนียบรัฐบาล-ปลัดบุญชอบ สั่ง กสร. ตรวจสอบความปลอดภัยทันที เหตุลูกจ้างถูกเครื่องจักรกระแทกศีรษะเสียชีวิต จ.ระยอง


วันพฤหัสบดีที่ 30 มีนาคม 2566
30/03/2566
พิมพ์
ปลัดบุญชอบ สั่ง กสร. ตรวจสอบความปลอดภัยทันที เหตุลูกจ้างถูกเครื่องจักรกระแทกศีรษะเสียชีวิต จ.ระยอง
ปลัด รง. สั่ง กสร. ตรวจสอบความปลอดภัยในการทำงานพร้อมหาข้อเท็จจริงทันที กรณีลูกจ้างถูกเครื่องจักรกระแทกศีรษะเสียชีวิตที่ จ.ระยอง พร้อมเตือนนายจ้าง ลูกจ้างให้ปฏิบัติตามกฎหมายความปลอดภัย อาชีวอนามัย และสภาพแวดล้อมในการทำงาน เพื่อป้องกันการเกิดเหตุซ้ำอีก
นายบุญชอบ สุทธมนัสวงษ์ ปลัดกระทรวงแรงงาน เปิดเผยว่า ตนได้รับรายงานสถานการณ์ด้านแรงงานที่สำคัญจากสำนักงานสวัสดิการและคุ้มครองแรงงานจังหวัดระยอง ว่าเกิดเหตุลูกจ้างถูกเครื่องจักรกระแทกศีรษะเสียชีวิต จึงได้สั่งการให้กรมสวัสดิการและคุ้มครองแรงงาน (กสร.) ลงพื้นที่ตรวจสอบหาสาเหตุ รวมถึงความปลอดภัย อาชีวอนามัย และสภาพแวดล้อมในการทำงานภายในโรงงานพร้อมสอบข้อเท็จจริงด้านความปลอดภัย ในเบื้องต้นพนักงานตรวจความปลอดภัยสำนักงานสวัสดิการและคุ้มครองแรงงานจังหวัดระยอง และศูนย์ความปลอดภัยในการทำงานเขต 2 (ชลบุรี) รายงานว่า สถานที่เกิดเหตุเป็นโรงงานประกอบกิจการผลิตและจำหน่ายยางรถยนต์ ตั้งอยู่ในพื้นที่หมู่ 6 ต.มาบยางพร อ.ปลวกแดง จ.ระยอง เหตุเกิดเมื่อวันที่ 28 มีนาคม 2566 เวลา 19.20 น. ขณะที่นาย ZHANG KEYI อายุ 35 ปี สัญชาติจีน ลูกจ้าง ทำงานในตำแหน่งช่างซ่อมบำรุง หลังดำเนินการซ่อมบำรุงสายพานลำเลียงผ้าใบของเครื่องตัดผ้าใบเสร็จ ได้นั่งลงบริเวณเครื่องจักรเพื่อตรวจสอบว่าสายพานลำเลียงผ้าใบมีการสวิงหรือไม่ แต่เครื่องจักรในส่วนเครื่องหนีบผ้าใบกลับเริ่มทำงาน ทำให้กระแทกโดนศีรษะของลูกจ้างชนเข้ากับแผงกั้นเครื่องจักรอย่างแรง นายจ้างได้ส่งตัวไปรักษาที่โรงพยาบาลปลวกแดงและเสียชีวิตในเวลาต่อมา ทั้งนี้ ตนต้องขอแสดงความเสียใจกับครอบครัวของลูกจ้างผู้เสียชีวิตต่อเหตุการณ์ที่เกิดขึ้น เบื้องต้น สำนักงานประกันสังคมจังหวัดระยองจะเร่งดำเนินการให้ครอบครัว ทายาทของลูกจ้างผู้เสียชีวิต ได้รับสิทธิประโยชน์จากกองทุนเงินทดแทน เป็นเงินค่าทำศพ 50,000 บาท เงินทดแทนกรณีเสียชีวิตร้อยละ 70 ของค่าจ้างระยะเวลา 10 ปี เป็นเงิน 1,680,000 บาท เงินบำเหน็จชราภาพกรณีเสียชีวิต 16,035 บาท รวมทั้งสิ้น 1,746,035 บาท ในส่วนสาเหตุของการเกิดอุบัติเหตุและการดำเนินการด้านความปลอดภัยได้มอบให้กรมสวัสดิการและคุ้มครองแรงงานดำเนินการตามตามอำนาจหน้าที่ต่อไป ตนอยากเน้นย้ำไปถึงนายจ้าง ลูกจ้างให้ปฏิบัติตามกฎหมายความปลอดภัย อาชีวอนามัย และสภาพแวดล้อมในการทำงานอย่างเคร่งครัด เพื่อป้องกันไม่ให้เกิดเหตุเช่นนี้อีก
ด้าน นายนิยม สองแก้ว อธิบดีกรมสวัสดิการและคุ้มครองแรงงาน (กสร.) กล่าวเพิ่มเติมว่า พนักงานตรวจความปลอดภัยสำนักงานสวัสดิการและคุ้มครองแรงงานจังหวัดระยอง และศูนย์ความปลอดภัยในการทำงานเขต 2 (ชลบุรี) จะเชิญนายจ้างและผู้ที่เกี่ยวข้องมาพบเพื่อสอบข้อเท็จจริงเพิ่มเติมในวันที่ 4 เมษายน 2566 ว่านายจ้างมีการฝ่าฝืนไม่ปฏิบัติตามกฎหมายหรือพระราชบัญญัติความปลอดภัย อาชีวอนามัย และสภาพแวดล้อมในการทำงาน พ.ศ. 2554 กฎกระทรวงกำหนดมาตรฐาน กฎกระทรวงกำหนดมาตรฐานในการบริหาร จัดการ และดำเนินการด้านความปลอดภัย อาชีวอนามัยและสภาพแวดล้อมในการทำงานเกี่ยวกับเครื่องจักร ปั้นจั่น และหม้อน้ำ พ.ศ.2564 และกฎกระทรวงกำหนดมาตรฐานในการบริหาร จัดการ และดำเนินการด้านความปลอดภัย อาชีวอนามัย และสภาพแวดล้อมในการทำงานหรือไม่ หากนายจ้างไม่ปฏิบัติตามกฎหมายดังกล่าวจะดำเนินการตามอำนาจหน้าที่ต่อไป

ที่มา : https://www.thaigov.go.th/news/contents/details/66778