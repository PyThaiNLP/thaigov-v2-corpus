รัฐบาลไทย-ข่าวทำเนียบรัฐบาล-กระทรวงอุตฯ จับมือ เกาหลีใต้ เปิดเวทีเจรจาธุรกิจระดับนานาชาติ ในงาน Korea Expo in Bangkok 2023


วันพฤหัสบดีที่ 30 มีนาคม 2566
30/03/2566
พิมพ์
กระทรวงอุตฯ จับมือ เกาหลีใต้ เปิดเวทีเจรจาธุรกิจระดับนานาชาติ ในงาน Korea Expo in Bangkok 2023
กระทรวงอุตฯ จับมือ เกาหลีใต้ เปิดเวทีเจรจาธุรกิจระดับนานาชาติ ในงาน Korea Expo in Bangkok 2023
วันนี้ (28 มีนาคม 2566) ดร.ณัฐพล รังสิตพล ปลัดกระทรวงอุตสาหกรรม ได้รับมอบหมายจากรัฐมนตรีว่าการกระทรวงอุตสาหกรรม เป็นผู้แทนเข้าร่วมงาน พร้อมกล่าวแสดงความยินดีในโอกาสเปิดงาน “Korea Expo in Bangkok 2023” เพื่อเป็นการย้ำถึงความสัมพันธ์และความร่วมมืออันดีระหว่างประเทศไทยและประเทศเกาหลีใต้ที่มีมายาวนานกว่า 65 ปี ในหลากหลายมิติ รวมถึงความเป็นหุ้นส่วนทางยุทธศาสตร์ของทั้งสองประเทศครบรอบ 10 ปีเมื่อปีที่ผ่านมา โดยมี Mr. Jeoung Yeol YU ประธานและซีอีโอ Korea Trade & Investment Promotion Agency - KOTRA (สำนักงานส่งเสริมการค้าและการลงทุนของรัฐบาลเกาหลีใต้) ให้การต้อนรับ ณ ศูนย์การประชุมแห่งชาติสิริกิติ์
สำหรับงาน “Korea Expo in Bangkok 2023” หรือ K-EXPO in Bangkok 2023 จัดขึ้นระหว่างวันที่ 28-29 มีนาคม 2566 โดยความร่วมมือของกระทรวงการค้า อุตสาหกรรม และพลังงาน ( Ministry of Trade, Industry and Energy: MOTIE) และสำนักงานส่งเสริมการค้าและการลงทุนเกาหลีใต้ (KOTRA) ซึ่งเป็นหน่วยงานส่งเสริมการค้าและการลงทุนของรัฐบาลเกาหลีใต้ โดยภายในงานมีผู้ประกอบการเกาหลีใต้มากกว่า 70 บริษัท จาก 2 กลุ่มอุตสาหกรรมหลัก ได้แก่ สินค้าอุปโภคบริโภค (Consumer Products) และสินค้าอุตสาหกรรม (Industrial Products) เดินทางมาประชุมเจรจาธุรกิจ และหาคู่ค้ากับผู้ประกอบการแบบ 1:1 ทั้งกับผู้ประกอบการไทยกว่า 100 บริษัท และผู้ประกอบการจาก 10 ประเทศ ในแถบเอเชีย อาทิ สิงคโปร์ เวียดนาม มาเลเซีย อินโดนีเซีย และอินเดีย อีกกว่า 100 บริษัท
ทั้งนี้ ภายในงาน ผู้ประกอบการเกาหลีใต้ได้นำตัวอย่างที่ได้รับการคัดสรรแล้วว่ามีความน่าสนใจและใช้เทคโนโลยีการผลิตที่ทันสมัยมาจัดแสดง นอกจากนี้ยังมีกิจกรรมการสัมมนาทางธุรกิจในหัวข้อเกี่ยวกับวิศวกรรมและอุตสาหกรรมรถไฟฟ้าที่จัดขึ้นเพื่อส่งเสริมความร่วมมือในด้านการค้าและอุตสาหกรรมร่วมกันระหว่างสองประเทศอีกด้วย

ที่มา : https://www.thaigov.go.th/news/contents/details/66760