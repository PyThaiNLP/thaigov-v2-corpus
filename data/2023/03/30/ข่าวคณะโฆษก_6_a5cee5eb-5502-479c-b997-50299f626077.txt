รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯ รับทราบรายงานสามารถควบคุมพื้นที่จากเหตุไฟป่าจังหวัดนครนายกได้แล้ว อยู่ระหว่างการทำแนวกันไฟรอบพื้นที่ สั่งการเร่งสร้างความตระหนักรู้ถึงความรับผิดชอบต่อสังคม และช่วยกันฟื้นฟูพื้นที่ป่าให้กลับมาอุดมสมบูรณ์ดังเดิม


วันพฤหัสบดีที่ 30 มีนาคม 2566
30/03/2566
พิมพ์
โฆษกรัฐบาลเผย นายกฯ รับทราบรายงานสามารถควบคุมพื้นที่จากเหตุไฟป่าจังหวัดนครนายกได้แล้ว อยู่ระหว่างการทำแนวกันไฟรอบพื้นที่ สั่งการเร่งสร้างความตระหนักรู้ถึงความรับผิดชอบต่อสังคม และช่วยกันฟื้นฟูพื้นที่ป่าให้กลับมาอุดมสมบูรณ์ดังเดิม
โฆษกรัฐบาลเผย นายกฯ รับทราบรายงานสามารถควบคุมพื้นที่จากเหตุไฟป่าจังหวัดนครนายกได้แล้ว อยู่ระหว่างการทำแนวกันไฟรอบพื้นที่ สั่งการเร่งสร้างความตระหนักรู้ถึงความรับผิดชอบต่อสังคม และช่วยกันฟื้นฟูพื้นที่ป่าให้กลับมาอุดมสมบูรณ์ดังเดิม
วันที่ 30 มีนาคม 2566 นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า จากสถานการณ์เหตุไฟป่าจังหวัดนครนายก พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ได้ติดตามสถานการณ์ สั่งการอย่างใกล้ชิด และได้สั่งการให้หน่วยงานที่เกี่ยวข้องเข้าปฏิบัติการเข้าดับไฟป่าที่เกิดขึ้นอย่างเร่งด่วนและต่อเนื่องนั้น
ล่าสุด รัฐมนตรีว่าการกระทรวงมหาดไทยได้รายงานต่อนายกรัฐมนตรีว่าสามารถควบคุมพื้นที่ได้แล้ว อยู่ระหว่างการทำแนวกันไฟรอบพื้นที่ และใช้เฮลิคอปเตอร์โปรยน้ำ เพื่อดับไฟอย่างต่อเนื่อง โดยเหตุการณ์ดังกล่าวยังไม่มีผลกับบ้านเรือนประชาชน จากการสันนิษฐานเบื้องต้นคาดว่าสาเหตุอาจเกิดจากมีพายุฟ้าผ่า แต่ยังคงต้องตรวจสอบหาสาเหตุที่แน่ชัดต่อไปเพื่อหาแนวทางป้องกัน ทั้งนี้ เจ้าหน้าที่กำลังเร่งทำแนวกันไฟอย่างเต็มที่ เพื่อไม่ให้รุกมาในพื้นที่อยู่อาศัย และลามไปในพื้นที่ป่า
นายอนุชาฯ ยังกล่าวเพิ่มเติมว่า นายกรัฐมนตรีขอบคุณเจ้าหน้าที่ทุกคนทุกฝ่ายที่มาช่วยกันดับไฟ ขอให้ทำงานด้วยความระมัดระวังปลอดภัย พร้อมกันนี้ได้สั่งการให้เร่งสำรวจพื้นที่ไฟไหม้เพื่อเตรียมการในส่วนที่เกี่ยวข้อง และจักได้สั่งการให้ กรมฝนหลวงและการบินเกษตร ปฏิบัติการฝนหลวงหากสภาพอากาศเอื้ออำนวย ซึ่งนายกรัฐมนตรีย้ำทุกฝ่ายต้องร่วมมือกันสร้างความตระหนักรู้ มีความรับผิดชอบต่อสังคม และช่วยกันเร่งฟื้นฟูพื้นที่ป่าให้กลับมาอุดมสมบูรณ์ดังเดิม เพื่อมีส่วนป้องกันปัญหาฝุ่น PM 2.5 เพื่อประชาชน ลูกหลาน และสัตว์ป่า ให้มีพื้นที่ทำกิน และเป็นปอดของประเทศไทยต่อไป

ที่มา : https://www.thaigov.go.th/news/contents/details/66809