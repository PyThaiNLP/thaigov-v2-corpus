รัฐบาลไทย-ข่าวทำเนียบรัฐบาล-รองปลัดกระทรวงเกษตรและสหกรณ์เข้าร่วมประชุมคณะกรรมการพัฒนาและบริหารจัดการผลไม้ ครั้งที่ 2/2566


วันพฤหัสบดีที่ 30 มีนาคม 2566
รองปลัดกระทรวงเกษตรและสหกรณ์เข้าร่วมประชุมคณะกรรมการพัฒนาและบริหารจัดการผลไม้ ครั้งที่ 2/2566
ประชุมคณะกรรมการพัฒนาและบริหารจัดการผลไม้ ครั้งที่ 2/2566
วันพฤหัสบดีที่ 30 มีนาคม พ.ศ. 2566 เวลา 09.30 น. นายเศรษฐเกียรติ กระจ่างวงษ์ รองปลัดกระทรวงเกษตรและสหกรณ์ เข้าร่วมประชุมคณะกรรมการพัฒนาและบริหารจัดการผลไม้ ครั้งที่ 2/2566 ในฐานะประธานอนุกรรมการพัฒนาและบริหารจัดการผลไม้ภาคเหนือและภาคตะวันออกเฉียงเหนือ ผ่านสื่ออิเล็กทรอนิกส์ โดยมีนายอลงกรณ์ พลบุตร ปรึกษารัฐมนตรีว่าการกระทรวงเกษตรและสหกรณ์ เป็นประธานในการประชุม
การประชุมดังกล่าว เพื่อรับทราบสถานการณ์การผลิตไม้ผล ปี 2565 รับทราบสรุปผลการตรวจราชการเพื่อติดตามสถานการณ์ และการบริหารจัดการผลไม้ภาคตะวันออก ปี 2566 ของปลัดกระทรวงเกษตรและสหกรณ์
ในส่วนของการบริหารจัดการผลไม้ภาคเหนือและภาคตะวันออกเฉียงเหนือ ได้ร่วมกันพิจารณาแผนบริหารจัดการผลไม้ภาคเหนือ (ลิ้นจี่) ปี 2566 จำนวน 34,620 ตัน เสนอให้คณะกรรมการเพื่อแก้ไขปัญหาอันเนื่องมาจากผลผลิตการเกษตรระดับจังหวัด (คพจ.) เป็นแกนหลักบริหารจัดการผลไม้ในพื้นที่ ปี 2566 ให้เป็นไปด้วยความเรียบร้อย และกรณีที่การบริหารจัดการผลไม้ในพื้นที่มีปัญหา มอบหมายให้จังหวัดประสานกับฝ่ายเลขานุการคณะทำงานจัดทำแผนการแก้ไขปัญหาผลไม้เศรษฐกิจล่วงหน้าทั้งระบบ และ/หรือหน่วยงานที่เกี่ยวข้อง พิจารณาใช้มาตรการที่เกี่ยวข้องมาดำเนินการช่วยเหลือเกษตรกรต่อไป

ที่มา : https://www.thaigov.go.th/news/contents/details/66794