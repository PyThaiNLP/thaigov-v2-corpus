รัฐบาลไทย-ข่าวทำเนียบรัฐบาล-“ปลัดกระทรวงยุติธรรม” ตรวจเยี่ยมทัณฑสถานหญิงกลาง พร้อมทั้งรับมอบสิ่งของบริจาคจากคณะนักศึกษาวิทยาลัยป้องกันราชอาณาจักร (วปอ.) รุ่นที่ ๖๓ 


วันพฤหัสบดีที่ 30 มีนาคม 2566
30/03/2566
พิมพ์
“ปลัดกระทรวงยุติธรรม” ตรวจเยี่ยมทัณฑสถานหญิงกลาง พร้อมทั้งรับมอบสิ่งของบริจาคจากคณะนักศึกษาวิทยาลัยป้องกันราชอาณาจักร (วปอ.) รุ่นที่ ๖๓
“ปลัดกระทรวงยุติธรรม” ตรวจเยี่ยมทัณฑสถานหญิงกลาง พร้อมทั้งรับมอบสิ่งของบริจาคจากคณะนักศึกษาวิทยาลัยป้องกันราชอาณาจักร (วปอ.) รุ่นที่ ๖๓
ในวันพุธที่ ๒๙ มีนาคม ๒๕๖๖ เวลา ๑๓.๓๐ น. นางพงษ์สวาท กายอรุณสุทธิ์ ปลัดกระทรวงยุติธรรม ตรวจเยี่ยมทัณฑสถานหญิงกลาง เพื่อให้กำลังใจแก่เจ้าหน้าที่ผู้ปฏิบัติงานและผู้ต้องขัง ณ แดนแรกรับสำหรับผู้ต้องขังเข้าใหม่ที่อยู่ระหว่างการพิจารณาคดี และแดนสูทกรรม พร้อมทั้งรับชมการแสดง “โยคะ บาสโลบ” ของผู้ต้องขัง ซึ่งเป็นกิจกรรมที่ทัณฑสถานหญิงกลางจัดขึ้นเพื่อให้ผู้ต้องขังลดความตึงเครียดและได้ใช้เวลาว่างให้เกิดประโยชน์ โดยมี นายสหการณ์ เพ็ชรนรินทร์ รองปลัดกระทรวงยุติธรรม นางอรัญญา ทองน้ำตะโก รองปลัดกระทรวงยุติธรรม พันตำรวจโท ประวุธ วงศ์สีนิล รองปลัดกระทรวงยุติธรรม เข้าร่วม และนายอายุตม์ สินธพพันธุ์ อธิบดีกรมราชทัณฑ์ พร้อมด้วย นางสาวโศรยา ฤทธิอร่าม ผู้อำนวยการทัณฑสถานหญิงกลาง ให้การต้อนรับ
จากนั้น นางพงษ์สวาท กายอรุณสุทธิ์ ปลัดกระทรวงยุติธรรม พร้อมด้วย พันตำรวจโท ประวุธ วงศ์สีนิล รองปลัดกระทรวงยุติธรรม ร่วมรับมอบสิ่งของบริจาคจากคณะนักศึกษาวิทยาลัยป้องกันราชอาณาจักร (วปอ.) รุ่นที่ ๖๓ ภายใต้กิจกรรม “วปอ. ๖๓ CSR เพื่อผู้ก้าวพลาด” รวมมูลค่ากว่า ๒๒๗,๔๖๓.๖๓ บาท ประกอบด้วย อาหาร ขนม น้ำดื่ม นมผงสำหรับเด็กอ่อน หน้ากากอนามัยแบบผ้า ถุงมืออนามัย แว่นสายตา สิ่งของจำเป็นสำหรับผู้ต้องขังหญิงและชุดชั้นใน พร้อมด้วยชุดของใช้จำเป็น จำนวน ๑,๐๐๐ ชุด โดยมี นายสหการณ์ เพ็ชรนรินทร์ รองปลัดกระทรวงยุติธรรม และนางอรัญญา ทองน้ำตะโก รองปลัดกระทรวงยุติธรรม เข้าร่วมกิจกรรมฯ
โอกาสนี้ ปลัดกระทรวงยุติธรรม กล่าวว่า ในนามของกระทรวงยุติธรรม ขอขอบคุณคณะนักศึกษา วปอ. รุ่นที่ ๖๓ ที่ได้มอบความสุขและกำลังใจให้ผู้ก้าวพลาดผ่านการจัดกิจกรรมในวันนี้ ขอให้ทุกคนมีความหวังเพราะคนภายนอกเรือนจำยังห่วงใย และเชื่อว่าทุกคนเริ่มต้นใหม่ได้เสมอ อย่าเข้ามาในเรือนจำด้วยความตั้งใจขอให้เป็นการก้าวเข้ามาเพราะการก้าวพลาด ซึ่งการจัดกิจกรรม CSR เพื่อผู้ก้าวพลาดทุกคนในครั้งนี้เพื่อต้องการมอบความสุข ความหวัง และกำลังใจ ขอให้ทุกคนเป็นคนดีที่พร้อมสำหรับการก้าวต่อไปในสังคม
จากนั้น ปลัดกระทรวงยุติธรรม พร้อมด้วยผู้แทนนักศึกษาหลักสูตร วปอ. รุ่นที่ ๖๓ ได้ร่วมกันขับร้องเพลง “พรุ่งนี้ คือ วันใหม่ชีวิตใหม่” เพื่อส่งมอบกำลังใจให้ผู้ต้องขังทุกคนได้มีความหวังและเห็นถึงโอกาสที่ทุกคนจะสามารถก้าวเดินออกจากเรือนจำไปสู่สังคมได้ด้วยการเริ่มต้นชีวิตใหม่ และไม่หวนกลับไปกระทำผิดซ้ำอีกครั้ง พร้อมทั้งมีการจัดแสดงคอนเสิร์ตให้กับผู้ต้องขังจากศิลปินที่มีชื่อเสียง อาทิ คุณเจี๊ยบ พิสุทธิ์ ทรัพย์วิจิตร, คุณต่อ วงทู, คุณเป้ ไฮร็อค, คุณแอ้ว จุฬาลักษณ์, คุณปุ๊กกี้ ปริศนา

ที่มา : https://www.thaigov.go.th/news/contents/details/66764