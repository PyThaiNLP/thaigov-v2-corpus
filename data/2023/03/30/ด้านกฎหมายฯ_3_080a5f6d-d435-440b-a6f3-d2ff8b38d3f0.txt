รัฐบาลไทย-ข่าวทำเนียบรัฐบาล-สมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี เสด็จพระราชดําเนินไปทรงเปิด "ห้องสมุดพร้อมปัญญา" ณ เรือนจำกลางชลบุรี


วันพฤหัสบดีที่ 30 มีนาคม 2566
30/03/2566
พิมพ์
สมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี เสด็จพระราชดําเนินไปทรงเปิด "ห้องสมุดพร้อมปัญญา" ณ เรือนจำกลางชลบุรี
สมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี เสด็จพระราชดําเนินไปทรงเปิด "ห้องสมุดพร้อมปัญญา" ณ เรือนจำกลางชลบุรี
ในวันจันทร์ที่ ๒๗ มีนาคม ๒๕๖๖ เวลา ๑๒.๓๐ น. สมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี เสด็จพระราชดําเนินไปทรงเปิด "ห้องสมุดพร้อมปัญญา" ภายในเรือนจำ โดยมี นางพงษ์สวาท กายอรุณสุทธิ์ ปลัดกระทรวงยุติธรรม นายสหการณ์ เพ็ชรนรินทร์ รองปลัดกระทรวงยุติธรรม นายอายุตม์ สินธพพันธุ์ อธิบดีกรมราชทัณฑ์ นายสิทธิ สุธีวงศ์ รองอธิบดีกรมราชทัณฑ์ฝ่ายบริหาร นายชาญ วชิรเดช รองอธิบดีกรมราชทัณฑ์ฝ่ายพัฒนา นายนักรบ นาคพรหม ผู้บัญชาการเรือนจำกลางชลบุรี พร้อมด้วยผู้บริหาร ข้าราชการ เจ้าหน้าที่ ตลอดจนผู้ที่เกี่ยวข้อง ร่วมรับเสด็จ ณ เรือนจำกลางชลบุรี อำเภอบ้านบึง จังหวัดชลบุรี
โอกาสนี้ ปลัดกระทรวงยุติธรรม ได้กราบบังคมทูลรายงานการดำเนินงานของเรือนจำกลางชลบุรี และห้องสมุดพร้อมปัญญา ว่า เรือนจำกลางชลบุรี เป็นเรือนจำที่ควบคุมผู้ต้องขังชายล้วน มีอำนาจควบคุมผู้ต้องขังที่มีกำหนดโทษ ตั้งแต่ ๑๕ ปี ถึงตลอดชีวิต ปัจจุบันมีผู้ต้องขัง รวม ๔,๖๘๒ คน
สำหรับ “ห้องสมุดพร้อมปัญญา” เรือนจำกลางชลบุรี สร้างขึ้นภายในอาคารฝ่ายการศึกษาและพัฒนาจิตใจ ศูนย์การเรียนพัฒนาวิทยา มีการจัดมุมหนังสือและสื่อสารสนเทศเป็นสัดส่วน เพื่อให้ผู้ต้องขังได้เข้ามาใช้บริการและสืบค้นตามความสนใจ โดยนำระบบโปรแกรมห้องสมุดอัตโนมัติ มาจัดเก็บข้อมูลหนังสือกว่า ๑๐,๐๐๐ ชื่อเรื่อง มีมุมที่น่าสนใจ อาทิ มุมส่งเสริมการอ่าน มุมเฉลิมพระเกียรติ "ร้อยดวงใจพระบรมราชจักรีวงศ์" มุมเศรษฐกิจพอเพียง ก้าวตามรอยพ่อ และมุมนวัตกรรมการให้บริการผ่านระบบเครือข่าย E-LIBRARY ที่เชื่อมโยงเครือข่ายห้องสมุดสาขา ทั้ง ๙ แดนในเรือนจำฯ เพื่อความสะดวกในสืบค้นและการยืมหนังสือ
ในการนี้ ทรงพระราชทานเข็มที่ระลึกแก่ผู้มีอุปการคุณสนับสนุนการดำเนินงาน “ห้องสมุดพร้อมปัญญา” จำนวน ๑๐๐ ราย จากนั้น ทอดพระเนตรนิทรรศการ" แหล่งเรียนรู้ เพิ่มพูนปัญญา พัฒนาชีวิต" โดยการสนับสนุนจากหน่วยงานทั้งภาครัฐ และเอกชน เข้ามาฝึกอบรมหลักสูตรต่าง ๆ อาทิ หลักสูตรสัคคสาสมาธิเพื่อพัฒนาจิตใจ ตามแนวทางสมเด็จพระญาณวชิโรดม (หลวงพ่อวิริยังค์ สิรินฺธฺโร) โดยตั้งแต่ปี ๒๕๕๙ มีผู้ต้องขังที่ผ่านการอบรมกว่า ๙,๖๐๐ ราย วิทยาลัยอาชีวศึกษาเทคโนโลยีฐานวิทยาศาสตร์ (ชลบุรี) เข้ามาสอนหลักสูตรประกาศนียบัตรวิชาชีพ ประกาศนียบัตรวิชาชีพชั้นสูง และหลักสูตรอาชีพระยะสั้น ที่สามารถนำไปต่อยอดหลังจากพ้นโทษ อาทิ คอมพิวเตอร์เบื้องต้น ภาษาอังกฤษเพื่อการทำงาน ช่างซ่อมรถจักรยานยนต์ การสกรีนเสื้อและกระเป๋า โครงการนาวาฟาร์ม โดยกลุ่มบริษัท ปตท.จำกัด มหาชน ส่งเสริมการเรียนรู้ด้านการเกษตร จัดทำแปลงสาธิตโรงเรือนอัจฉริยะ ปลูกผักสลัด และพืชผักสวนครัว

ที่มา : https://www.thaigov.go.th/news/contents/details/66767