รัฐบาลไทย-ข่าวทำเนียบรัฐบาล-บขส. ประชุมเตรียมความพร้อมอำนวยความสะดวกประชาชนเดินทางในช่วงเทศกาลสงกรานต์ 2566   


วันพฤหัสบดีที่ 30 มีนาคม 2566
บขส. ประชุมเตรียมความพร้อมอำนวยความสะดวกประชาชนเดินทางในช่วงเทศกาลสงกรานต์ 2566
คาดมีประชาชนเดินทางไม่ต่ำกว่า 60,000 คน จัดรถโดยสารรองรับกว่า 4,500 เที่ยว มั่นใจจัดรถโดยสารให้บริการเพียงพอ ไม่มีตกค้าง
นายสัญลักข์ ปัญวัฒนลิขิต กรรมการผู้จัดการใหญ่ บริษัท ขนส่ง จำกัด (บขส.) กระทรวงคมนาคม เปิดเผยภายหลังเป็นประธานการประชุมแผนปฏิบัติการเดินรถวันหยุดเทศกาลสงกรานต์ 2566 ร่วมกับหน่วยงาน   ที่เกี่ยวข้อง ณ ห้องประชุม 1 ชั้น 4 อาคารสถานีขนส่งผู้โดยสารกรุงเทพ (จตุจักร) ว่า ในช่วงเทศกาลสงกรานต์ 2566 มีวันหยุดราชการติดต่อกัน 5 วัน บขส. จึงได้จัดประชุมร่วมกับหน่วยงานที่เกี่ยวข้อง เพื่อเตรียมความพร้อมอำนวยความสะดวกในการเดินทาง และจัดเตรียมรถโดยสารให้เพียงพอกับความต้องการของประชาชน โดยคาดการณ์เทศกาลสงกรานต์ที่จะถึงนี้ จะมีผู้ใช้บริการเพิ่มขึ้นจากเทศกาลปีใหม่ 2566 ประมาณ 10% ในเที่ยวไประหว่างวันที่ 10 - 12 เมษายน 2566 คาดว่ามีผู้โดยสารเดินทาง เฉลี่ยวันละ 60,000 คน ใช้รถโดยสาร (รถ บขส. รถร่วม และรถตู้) เฉลี่ยวันละ 4,500 เที่ยว ส่วนเที่ยวกลับระหว่างวันที่ 16 - 18 เมษายน 2566 คาดว่ามีผู้โดยสารเดินทาง เฉลี่ยวันละ 53,000 คน ใช้รถโดยสารประมาณ 3,300 เที่ยว และได้ขอความร่วมมือผู้ประกอบการนำรถโดยสารไม่ประจำทาง (รถทะเบียน 30) มาจัดเสริมในเส้นทางต่าง ๆ ประมาณ 700 คัน จึงมั่นใจมีรถโดยสารเพียงพอรองรับการเดินทางของประชาชนได้อย่างแน่นอน ในช่วงเทศกาลสงกรานต์ 2566
ขอให้ผู้โดยสารเผื่อเวลาเดินทางมาขึ้นรถโดยสารที่สถานีขนส่งฯ ก่อนเวลารถออกอย่างน้อย 2 - 3 ชั่วโมง รวมทั้งขอให้ซื้อตั๋วที่ช่องจำหน่ายตั๋วเท่านั้น และให้ตรวจสอบข้อมูลในตั๋วโดยสาร เช่น เส้นทาง เวลารถออก จุดขึ้นรถทุกครั้ง นอกจากนี้ ได้ขอความร่วมมือไปยังผู้ประกอบการรถร่วมฯ ติดป้ายแสดงราคาค่าโดยสารที่หน้าช่องขายตั๋วให้ชัดเจน เพื่อแจ้งให้ผู้โดยสารทราบและป้องกันการฉวยโอกาสขึ้นราคาค่าโดยสาร ทั้งนี้ เพื่ออำนวยความสะดวกให้แก่ผู้ใช้บริการ บขส. ได้เปิดจองตั๋วโดยสารล่วงหน้าผ่านช่องทางต่าง ๆ อาทิ Application : E-ticket Website บขส. : https://tcl99web.transport.co.th ตัวแทนจำหน่ายตั๋ว และช่องจำหน่ายตั๋วของ บขส. ทั่วประเทศ สำหรับ
ยอดจองตั๋วล่วงหน้าเดินทางในเส้นทางภาคเหนือ ภาคใต้ ภาคตะวันออกเฉียงเหนือและภาคตะวันออก ขณะนี้อยู่ที่ประมาณกว่า 80% ของจำนวนที่นั่งทั้งหมด โดยเส้นทางกรุงเทพฯ - เชียงใหม่ กรุงเทพฯ - นครพนม  และกรุงเทพฯ - หาดใหญ่ มียอดจองตั๋วล่วงหน้ามากที่สุด
กรรมการผู้จัดการใหญ่ บขส. กล่าวเพิ่มเติมว่า บขส. ได้จัดโครงการ “สุขสันต์วันสงกรานต์ กลับบ้านปลอดภัย ลด 10% (ไปก่อน - กลับทีหลัง)” มอบส่วนลดค่าโดยสาร 10% (ไม่รวมค่าธรรมเนียม) ให้กับลูกค้าที่ซื้อตั๋วโดยสารผ่านช่องทางออนไลน์ Application E-Ticket หรือ Website บขส. https://tcl99web.transport.co.th เดินทางเที่ยวไประหว่างวันที่ 3 - 9 เมษายน 2566 หรือเที่ยวกลับระหว่างวันที่ 18 - 24 เมษายน 2566 เพื่อมอบเป็นของขวัญวันสงกรานต์ และสนับสนุนให้ประชาชนวางแผนการเดินทางล่วงหน้า ลดความแออัดของผู้โดยสาร ตามนโยบายของกระทรวงคมนาคม รวมทั้งได้เปิดให้บริการตรวจเช็กสภาพความพร้อมของรถยนต์ก่อนออกเดินทางให้กับประชาชนทั่วไป โดยไม่คิดค่าใช้จ่าย ตั้งแต่วันนี้ - 12 เมษายน 2566 เวลา 08.30 - 16.00 น. ณ ศูนย์ซ่อมบำรุงและตรวจสภาพรถ บขส. (รังสิต) สอบถามข้อมูลเพิ่มเติม โทร. 0 2901 2338 หรือ Call Center โทร. 1490 เรียก บขส. ตลอด 24 ชั่วโมง
นอกจากนี้ บขส. ได้บูรณาการร่วมกับหน่วยงานที่เกี่ยวข้อง อาทิ การรถไฟแห่งประเทศไทย โดยขอใช้พื้นที่สถานีกลางกรุงเทพอภิวัฒน์เป็นจุดกลับรถ กองบังคับการตำรวจจราจร สน.บางซื่อ สน.ตลิ่งชัน และ สน.ทองหล่อ สนับสนุนเจ้าหน้าที่ตำรวจอำนวยความสะดวกด้านความปลอดภัย และการจราจรโดยรอบสถานีขนส่งผู้โดยสารกรุงเทพ ทั้ง 5 แห่ง จัดเจ้าหน้าที่ร่วมกับกรมการขนส่งทางบก ตั้งจุดตรวจวัดแอลกอฮอล์สารเสพติดของพนักงานขับรถก่อนปฏิบัติหน้าที่ ตั้งจุดตรวจรถโดยสารบนทางหลวงสายหลัก และขอความร่วมมือองค์การขนส่งมวลชนกรุงเทพ (ขสมก.) และผู้ประกอบการรถแท็กซี่ นำรถโดยสารมารับผู้โดยสารในเที่ยวกลับ บริเวณชานชาลาขาเข้า สถานีขนส่งผู้โดยสารกรุงเทพ (จตุจักร) ด้านความปลอดภัยของรถโดยสารและพนักงานขับรถ ได้เน้นย้ำให้มีการเตรียมความพร้อมก่อนการเดินทาง โดยตรวจเช็กรถโดยสารให้อยู่ในสภาพพร้อมใช้งาน ควบคุมความเร็วบนรถโดยสาร ไม่เกิน 90 กิโลเมตร/ชั่วโมง จัดพนักงานขับรถ 2 คน ในเส้นทางสายยาวที่ใช้เวลาเดินทางเกิน 4 ชั่วโมง และให้ปฏิบัติตามมาตรการป้องกันและควบคุมการแพร่ระบาดของโรคติดเชื้อไวรัส COVID-19 พนักงานขับรถต้องปลอดแอลกอฮอล์และสารเสพติด และให้ทุกหน่วยงานที่เกี่ยวข้องใช้มาตรการ 4 พร้อม คือ สถานีพร้อม พนักงานพร้อม รถโดยสารพร้อม และการบริการพร้อม ในการอำนวยความสะดวกผู้โดยสาร ทั้งนี้ ผู้โดยสารสามารถสอบถามข้อมูลในการเดินทาง และแจ้งปัญหาในการเดินทาง ได้ที่จุดรับเรื่องร้องเรียน บริเวณประชาสัมพันธ์ ชั้น 1 และชั้น 3 สถานีขนส่งผู้โดยสารกรุงเทพ (จตุจักร) หรือสอบถามข้อมูลการเดินทางเพิ่มเติมได้ที่ Call Center โทร. 1490 เรียก บขส. ตลอด 24 ชั่วโมง

ที่มา : https://www.thaigov.go.th/news/contents/details/66782