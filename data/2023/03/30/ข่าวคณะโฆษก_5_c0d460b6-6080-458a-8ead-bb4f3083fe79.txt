รัฐบาลไทย-ข่าวทำเนียบรัฐบาล-รองโฆษกรัฐบาล แนะวิธีตรวจสอบบริษัททัวร์นำเที่ยว ผ่านเว็บไซต์กรมการท่องเที่ยว https://www.dot.go.th ก่อนตัดสินใจซื้อทัวร์ มั่นใจ ปลอดภัย ได้เที่ยวแน่นอน ย้ำรัฐบาลไม่ได้นิ่งนอนใจ 


วันพฤหัสบดีที่ 30 มีนาคม 2566
30/03/2566
พิมพ์
รองโฆษกรัฐบาล แนะวิธีตรวจสอบบริษัททัวร์นำเที่ยว ผ่านเว็บไซต์กรมการท่องเที่ยว https://www.dot.go.th ก่อนตัดสินใจซื้อทัวร์ มั่นใจ ปลอดภัย ได้เที่ยวแน่นอน ย้ำรัฐบาลไม่ได้นิ่งนอนใจ
รองโฆษกรัฐบาล แนะวิธีตรวจสอบบริษัททัวร์นำเที่ยว ผ่านเว็บไซต์กรมการท่องเที่ยว https://www.dot.go.th ก่อนตัดสินใจซื้อทัวร์ มั่นใจ ปลอดภัย ได้เที่ยวแน่นอน ย้ำรัฐบาลไม่ได้นิ่งนอนใจ เร่งแก้ไขปัญหาทัวร์เถื่อน ไกด์เถื่อน
วันนี้ (30 มี.ค. 66) นางสาวรัชดา ธนาดิเรก รองโฆษกประจำสำนักนายกรัฐมนตรี เปิดเผยถึงกรณีประชาชนซื้อทัวร์จากบริษัทนำเที่ยว แต่เมื่อถึงเวลาไม่สามารถติดต่อบริษัททัวร์ และไม่สามารถเดินทางได้ ทำให้ประชาชนสูญเสียเงิน ซึ่งรัฐบาลไม่ได้นิ่งนอนใจต่อปัญหาดังกล่าว โดยสำนักงานตำรวจแห่งชาติได้รับทราบปัญหาที่เกิดขึ้นแล้ว และได้สั่งการให้ตำรวจนอกเครื่องแบบค่อยตรวจตราตามแหล่งท่องเที่ยว หากพบมีการฝ่าฝืนจะดำเนินการตามกฎหมายทันที ส่วนการเเก้ปัญหาเรื่องไกด์เถื่อน ขณะนี้สำนักงานตำรวจแห่งชาติได้วางแผนไว้ 3 ระยะด้วยกัน คือ ระยะสั้น บังคับใช้กฎหมายปรับจับทันเมื่อพบผู้กระทำผิด ระยะกลาง จะสร้างการรับรู้แก่นักท่องเที่ยวผ่านทางสถานฑูต ให้ปฏิบัติตามกฎหมายไทยอย่างเคร่งคัด ส่วนในระยะยาวจะมีการว่างแผนจะร่วมกับหน่วยงานทุกภาคส่วน หากถึงขั้นต้องแก้กฎหมาย หรือกระทบต่อการท่องเที่ยว หากจำเป็นก็จะทำ
นางสาวรัชดา กล่าวว่า เพื่อความมั่นใจว่าจะไม่ถูกหลอก กรมการท่องเที่ยว แนะนำวิธีตรวจสอบสถานะของบริษัททัวร์นำเที่ยวได้ด้วยตนเองผ่านออนไลน์ที่เว็บไซต์กรมการท่องเที่ยว https://www.dot.go.th เพื่อตรวจสอบใบอนุญาตก่อนตัดสินใจซื้อทัวร์ท่องเที่ยวและป้องกันการถูกหลอกจากทัวร์เถื่อน ซึ่งเป็นผู้ประกอบการที่เปิดธุรกิจนำเที่ยวโดยไม่ได้รับอนุญาต สำหรับขั้นตอนการตรวจสอบ มีดังนี้
1. เข้าเว็บไซต์ https://www.dot.go.th
2. มองหาแถบสีน้ำเงิน “License Check ตรวจสอบใบอนุญาตก่อนซื้อทัวร์” กรอกข้อมูลชื่อบริษัท หรือเลขที่ใบอนุญาต แล้วกดค้นหา
3. เมื่อพบข้อมูลระบบจะแสดงชื่อบริษัท เลขที่ใบอนุญาต และสถานการณ์จดทะเบียนว่า "ปกติ" แสดงว่าบริษัททัวร์นำเที่ยวนั้นจดทะเบียนถูกต้อง
“เตือนทัวร์เถื่อนที่ประกอบธุรกิจนำเที่ยวโดยไม่รับใบอนุญาต หรือประกอบธุรกิจนำเที่ยวในระหว่างถูกสั่งพักใบอนุญาต มีความผิดตามมาตรา 80 พระราชบัญญัติธุรกิจนำเที่ยวและมัคคุเทศก์ พ.ศ. 2551 และที่แก้ไขเพิ่มเติม ต้องระวางโทษจำคุกไม่เกิน 2 ปี ปรับไม่เกิน 500,000 บาท หรือทั้งจำทั้งปรับ ทั้งนี้ ประชาชนสามารถร้องเรียนเกี่ยวกับบริษัทนำเที่ยว การซื้อบริการนำเที่ยวและการใช้บริการมัคคุเทศก์ ผ่านคอลเซ็นเตอร์กรมการท่องเที่ยว โทร.024011111 ตลอด 24 ชั่วโมง”

ที่มา : https://www.thaigov.go.th/news/contents/details/66765