รัฐบาลไทย-ข่าวทำเนียบรัฐบาล-รองปลัดกระทรวงยุติธรรมร่วมประชุมคณะกรรมการร่วมไทย - สหรัฐอเมริกา โครงการความร่วมมือฝึกอบรมระหว่างประเทศว่าด้วยการดำเนินการให้เป็นไปตามกฎหมาย (ILEA - Bangkok)


วันพฤหัสบดีที่ 30 มีนาคม 2566
30/03/2566
พิมพ์
รองปลัดกระทรวงยุติธรรมร่วมประชุมคณะกรรมการร่วมไทย - สหรัฐอเมริกา โครงการความร่วมมือฝึกอบรมระหว่างประเทศว่าด้วยการดำเนินการให้เป็นไปตามกฎหมาย (ILEA - Bangkok)
รองปลัดกระทรวงยุติธรรมร่วมประชุมคณะกรรมการร่วมไทย - สหรัฐอเมริกา โครงการความร่วมมือฝึกอบรมระหว่างประเทศว่าด้วยการดำเนินการให้เป็นไปตามกฎหมาย (ILEA - Bangkok)
เมื่อวันอังคารที่ ๒๘ มีนาคม ๒๕๖๖ เวลา ๐๙.๐๐ น. พันตำรวจโท ประวุธ วงศ์สีนิล รองปลัดกระทรวงยุติธรรม เข้าร่วมการประชุมคณะกรรมการร่วมไทย - สหรัฐอเมริกา โครงการความร่วมมือฝึกอบรมระหว่างประเทศว่าด้วยการดำเนินการให้เป็นไปตามกฎหมาย (International Law Enforcement Academy - Bangkok) ประจำปี พ.ศ. ๒๕๖๖ โดยมี พลตำรวจโท ประจวบ วงศ์สุข ผู้ช่วยผู้บัญชาการตำรวจแห่งชาติ เป็นประธานฝ่ายไทย และนางเกว็นโดลิน คาร์ดโน อัครราชทูตที่ปรึกษา ประจำสถานเอกอัครราชทูตสหรัฐอเมริกาประจำประเทศไทย เป็นประธานร่วมฝ่ายสหรัฐอเมริกา ณ ห้องประชุม ชั้น ๓ สำนักงานโครงการ ILEA - Bangkok ถนนวิภาวดีรังสิต บางเขน กรุงเทพมหานคร
ซึ่งการประชุมนี้เป็นไปตามข้อตกลงระหว่างรัฐบาลไทยกับรัฐบาลสหรัฐอเมริกาเกี่ยวกับสถาบันความร่วมมือฝึกอบรมระหว่างประเทศว่าด้วยการดำเนินการให้เป็นไปตามกฎหมาย (ILEA - Bangkok) ที่กำหนดให้มีคณะกรรมการร่วมไทย - สหรัฐอเมริกา กำกับดูแลการดำเนินงานของ ILEA - Bangkok และจัดการประชุมคณะกรรมการร่วมฯ เป็นประจำทุกปี เพื่อพิจารณานโยบายและแผนการดำเนินงานของสำนักงานโครงการ ILEA - Bangkok และประเด็นที่เกี่ยวข้อง โดยการประชุมครั้งนี้ เป็นการประชุมคณะกรรมการร่วมฯ ครั้งแรก ภายหลังเกิดการแพร่ระบาดของโรคติดเชื้อไวรัสโคโรนา ๒๐๑๙ (โควิด ๑๙)
ในการนี้ ที่ประชุมได้รับทราบผลการดำเนินงานของสำนักงานโครงการ ILEA - Bangkok การพัฒนาเครือข่ายศิษย์เก่า การจัดประชุมผู้อำนวยการบริหารโครงการ ILEA จากทั้ง ๖ ภูมิภาค ณ สำนักงานโครงการ ILEA - Bangkok กรุงเทพมหานคร และเรื่องที่เกี่ยวข้อง รวมถึงพิจารณาการพัฒนาขยายหลักสูตรฝึกอบรมทวิภาคีและพหุภาคี ให้ครอบคลุมถึงประเทศต่างๆ ในภูมิภาคใกล้เคียง อาทิ ประเทศหมู่เกาะในมหาสมุทรแฟซิฟิค เป็นต้น ทั้งนี้ ส่วนราชการในสังกัดกระทรวงยุติธรรม อาทิ สำนักงานคณะกรรมการป้องกันและปราบปรามยาเสพติด กรมสอบสวนคดีพิเศษ และสถาบันนิติวิทยาศาสตร์ ได้มีความร่วมมือและส่งเจ้าหน้าที่ผู้ปฏิบัติงานด้านการบังคับใช้กฎหมายเข้ารับการฝึกอบรมกับโครงการ ILEA - Bangkok มาอย่างต่อเนื่อง

ที่มา : https://www.thaigov.go.th/news/contents/details/66805