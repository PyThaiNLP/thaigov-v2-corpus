รัฐบาลไทย-ข่าวทำเนียบรัฐบาล-สำนักงานเจ้าท่าภูมิภาคสาขาระนอง คุมเข้มความปลอดภัยเน้นย้ำใส่ชูชีพทุกครั้งขณะสัญจรทางน้ำ เรือและอุปกรณ์ประจำเรือต้องพร้อมใช้งานตลอดเวลา


วันอังคารที่ 28 มีนาคม 2566
สำนักงานเจ้าท่าภูมิภาคสาขาระนอง คุมเข้มความปลอดภัยเน้นย้ำใส่ชูชีพทุกครั้งขณะสัญจรทางน้ำ เรือและอุปกรณ์ประจำเรือต้องพร้อมใช้งานตลอดเวลา
...
สำนักงานเจ้าท่าภูมิภาคสาขาระนอง คุมเข้มความปลอดภัย เน้นย้ำใส่ชูชีพทุกครั้งขณะสัญจรทางน้ำ เรือและอุปกรณ์ประจำเรือ ต้องพร้อมใช้งานตลอดเวลา
จากนโยบายรัฐบาล และกระทรวงคมนาคม ได้มอบหมายให้กรมเจ้าท่า ควบคุม กำกับดูแลความปลอดภัยทางน้ำทั่วประเทศ
เมื่อวันที่ 26 มีนาคม 2566 นายคำรณ อินทร์จันทร์ ผู้อำนวยการสำนักงานเจ้าท่าภูมิภาคสาขาระนอง มอบหมายให้ เจ้าหน้าที่ประจำท่าเทียบเรือ ควบคุมดูแลและอำนวยความสะดวกด้านความปลอดภัยแก่ผู้โดยสาร บนท่าเรือและภายในเรือโดยสาร บริเวณท่าเทียบเรือเทศบาลปากน้ำระนอง ท่าเทียบเรือเกาะช้าง ท่าเทียบเรือเกาะพยาม ท่าเทียบเรือเทศบาลปากน้ำระนอง-เกาะสอง และท่าเทียบเรือแกรนด์อันดามัน โดยให้ผู้โดยสารทุกคนสวมเสื้อชูชีพเพื่อความปลอดภัยในการเดินทางทางน้ำ
ทั้งนี้ผลการปฏิบัติตามมาตรการความปลอดภัยทางน้ำ พบว่า ไม่มีอุบัติเหตุทางน้ำ เหตุการณ์โดยรวมเป็นไปด้วยความเรียบร้อย พร้อมกันนี้ได้มอบหมายให้ นายสมเกียรติ สังข์สา กะลาสี ร่วมกับชุดสหวิชาชีพประจำศูนย์ควบคุมการแจ้งเข้า - ออกเรือประมงระนอง (PIPO ระนอง) ปฏิบัติงานในการตรวจเรือประมงหน้าท่าเทียบเรือ เพื่อควบคุม ตรวจสอบเรือประมงให้เป็นไปตามที่กฎหมายกำหนด พร้อมประชาสัมพันธ์ให้คนประจำเรือตระหนักถึงความปลอดภัยในการปฏิบัติงานบนเรือ โดยเน้นย้ำให้ใส่ชูชีพทุกครั้งขณะปฏิบัติงานในเรือ ผลการปฏิบัติ ไม่พบการกระทำความผิดตาม พ.ร.บ.การเดินเรือในน่านน้ำไทย พ.ศ. 2456 หากพบเห็นความไม่ปลอดภัยทางน้ำ สามารถแจ้งสายด่วนกรมเจ้าท่า 1199 ตลอด 24 ชั่วโมง

ที่มา : https://www.thaigov.go.th/news/contents/details/66667