รัฐบาลไทย-ข่าวทำเนียบรัฐบาล-หนึ่งคนให้…หลายคนรับ บริจาคโลหิตส่งต่อชีวิตกับสำนักงานปลัดกระทรวงกลาโหม


วันอังคารที่ 28 มีนาคม 2566
หนึ่งคนให้…หลายคนรับ บริจาคโลหิตส่งต่อชีวิตกับสำนักงานปลัดกระทรวงกลาโหม
(28 มี.ค. 66 เวลา 09.00 น.) สำนักงานปลัดกระทรวงกลาโหม ขอร่วมเป็นส่วนหนึ่งในการบริจาคโลหิตเพื่อช่วยผู้ป่วยวิกฤตในกิจกรรมบริจาคโลหิตถวายเป็นพระราชกุศล
เนื่องในโอกาสวันคล้ายวันพระบรมราชสมภพ สมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี (2 เม.ย. 66) และวันคล้ายวันสถาปนากระทรวงกลาโหม ครบ 136 ปี (8 เม.ย. 66) ณ ห้องพินิตประชานาถ ในศาลาว่าการกลาโหม
โดย พลเอก สนิธชนก สังขจันทร์ ปลัดกระทรวงกลาโหม พร้อมด้วย พันเอกหญิง ทักษดา สังขจันทร์ นายกสมาคมภริยาข้าราชการสำนักงานปลัดกระทรวงกลาโหม ได้ร่วมตรวจเยี่ยมการบริจาคโลหิตในครั้งนี้ เพื่อบริจาคให้กับสภากาชาดไทย และสาขาบริจาคโลหิตแห่งชาติ สถาบันพยาธิวิทยา ศูนย์อำนวยการแพทย์พระมงกุฎเกล้า เพื่อนำโลหิตที่รับบริจาคไปช่วยเหลือทหาร ตำรวจ อาสาสมัคร และบุคคลพลเรือน ที่ได้รับบาดเจ็บจากการปฏิบัติหน้าที่ รวมทั้งประชาชนทั่วไป ซึ่งสถานการณ์ปัจจุบันได้รับผลกระทบจากการแพร่ระบาดของ COVID - 19 ทำให้โลหิตมีไม่เพียงพอและขาดแคลน
สำหรับในกิจกรรมดังกล่าว มีกำลังพลเข้าร่วมบริจาคโลหิต 138 นาย รวมแล้วได้โลหิต 62,100 ซี.ซี. เพื่อถวายเป็นพระราชกุศลและน้อมสำนึกในพระมหากรุณาธิคุณอันหาที่สุดมิได้

ที่มา : https://www.thaigov.go.th/news/contents/details/66681