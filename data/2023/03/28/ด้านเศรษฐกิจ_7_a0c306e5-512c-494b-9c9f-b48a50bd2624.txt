รัฐบาลไทย-ข่าวทำเนียบรัฐบาล-ก.อุตฯ (MIND) นัดหารือ ก.พ.ร. ร่วมกำหนดแนวทางบูรณาการการพัฒนาระบบราชการสู่ Digital และ Open Government


วันอังคารที่ 28 มีนาคม 2566
28/03/2566
พิมพ์
ก.อุตฯ (MIND) นัดหารือ ก.พ.ร. ร่วมกำหนดแนวทางบูรณาการการพัฒนาระบบราชการสู่ Digital และ Open Government
ก.อุตฯ (MIND) นัดหารือ ก.พ.ร. ร่วมกำหนดแนวทางบูรณาการการพัฒนาระบบราชการสู่ Digital และ Open Government
วันนี้ (27 มีนาคม 2566) ดร.ณัฐพล รังสิตพล ปลัดกระทรวงอุตสาหกรรม และนางสาวอ้อนฟ้า เวชชาชีวะ เลขาธิการคณะกรรมการพัฒนาระบบราชการ เป็นประธานร่วมการประชุมหารือและแลกเปลี่ยนความคิดเห็นเกี่ยวกับการขับเคลื่อนการพัฒนาระบบราชการ และสร้างความเข้าใจให้เกิดความชัดเจนในแนวทางต่าง ๆ เช่น การแบ่งส่วนราชการภายในกรม ระบบการประเมินผลส่วนราชการ การประเมินสถานะของหน่วยงานภาครัฐในการเป็นระบบราชการ 4.0 เน้นการพัฒนาระบบราชการสู่เป้าหมาย ภายใต้แนวทาง รัฐที่ล้ำหน้า (Digital Government) และรัฐที่เปิดกว้าง (Open Government)
ทั้งนี้ ปลัดฯ ได้นำเสนอบทบาทของกระทรวงอุตสาหกรรม โดยทำหน้าที่ในการส่งเสริมคนให้เป็นผู้ประกอบการ และการกำกับดูแลโรงงานอุตสาหกรรมให้เป็นไปตามข้อกำหนด  การดูแลออกใบอนุญาตและการใช้ประโยชน์จากวัตถุดิบ เช่น ดิน และแร่ธาตุต่าง ๆ และการทำให้ผู้ประกอบการเติบโตและแข่งขันได้ผ่านแนวทาง SPRING ทั้งในด้านการส่งเสริมมาตรฐาน การเพิ่มผลิตภาพ และการพัฒนานวัตกรรม นอกจากนี้ยังได้นำเสนอแนวทางการพัฒนาระบบราชการของกระทรวงอุตสาหกรรม ได้แก่
1. นโยบายกระทรวงอุตสาหกรรม MIND ใช้ "หัว"และ "ใจ" ปั้นอุตสาหกรรมคู่ชุมชน โดยการยกระดับภารกิจระดับกรม ปรับการดำเนินการสู่การขับเคลื่อนอุตสาหกรรมสู่วิถีใหม่ใน 4 มิติ อย่างสมดุลและยั่งยืน ประกอบด้วย ความสำเร็จทางธุรกิจ  การดูแลสังคมโดยรอบโรงงานอุตสาหกรรม  การดูแลรักษาสิ่งแวดล้อมที่ตอบโจทย์ไทยและประชาคมโลก และการกระจายรายได้ให้กับประชาชน และการสื่อสารนโยบายไปยังบุคลากร อก. และผู้ประกอบการทุกระดับ
2. การบูรณาการ พ.ร.บ. 15 ฉบับ และ 20 หน่วยงานภายใต้กระทรวงอุตสาหกรรม โดยการนำข้อกฎหมายเข้ามาบังคับใช้เพื่อป้องกันและแก้ไขปัญหาจากการประกอบการอุตสาหกรรม เช่น การจัดการกับอ้อยที่ถูกลักลอบเผาที่ส่งผลให้เกิดภาวะ PM 2.5
3. การพัฒนาอุตสาหกรรมใหม่มุ่งเน้นเศรษฐกิจในอนาคต เช่น เกษตรอุตสาหกรรม อุตสาหกรรม MICE อุตสาหกรรมยานยนต์
4. การพลิกฟื้นภารกิจที่จำเป็นจากปัญหาการปรับโครงสร้างหน่วยงาน
5. การเตรียมความพร้อมบุคลากรเพื่อก้าวสู่ตำแหน่งบริหาร โดยพิจารณาจากประสบการณ์ ความเชี่ยวชาญ และความเหมาะสมของแต่ละบุคคล
นอกจากนี้ อก. ยังแสดงให้เห็นถึงความตั้งใจในการพัฒนาระบบราชการด้วยการได้รับรางวัลเลิศรัฐในปีที่ผ่านมา และมีความมุ่งมั่นในการสมัครรางวัลเลิศรัฐอย่างต่อเนื่อง โดยมีประเด็นที่ขอรับการสนับสนุนและการผลักดันการดำเนินของกรมต่าง ๆ อาทิ การปรับโครงสร้างหน่วยงานภายในของสำนักงานปลัดกระทรวงอุตสาหกรรม กรมส่งเสริมอุตสาหกรรม กรมโรงงานอุตสาหกรรม กรมอุตสาหกรรมพื้นฐานและการเหมืองแร่ และสำนักงานคณะกรรมการอ้อยและน้ำตาลทราย เพื่อให้การทำงานมีความคล่องตัว ครอบคลุมทั้งในด้านการส่งเสริม พัฒนา และยกระดับอุตสาหกรรมรายสาขา
ในการนี้สำนักงาน ก.พ.ร. ได้ให้คำแนะนำการปรับปรุงแนวทางการแบ่งส่วนราชการภายในกรม และการขับเคลื่อนกิจกรรม หรือ Agenda สำคัญของกระทรวง พร้อมจัดคลินิกให้คำปรึกษาแนะนำ เพื่อยกระดับประสิทธิภาพการพัฒนาระบบราชการของส่วนราชการในสังกัดกระทรวงอุตสาหกรรม โดยมีหลักในการพิจารณา คือ ความจำเป็นในการเพิ่มหรือปรับเปลี่ยนโครงสร้างระดับกอง บทบาทการดำเนินงาน และการจัดสรรกำลังคน
โดยมีผู้เข้าร่วมประชุม ประกอบด้วย รองปลัดกระทรวงอุตสาหกรรม ผู้ตรวจราชการกระทรวงอุตสาหกรรม อธิบดี รองอธิบดี ผู้บริหารจากกรมต่าง ๆ  และคณะเจ้าหน้าที่สำนักงานคณะกรรมการพัฒนาระบบราชการ เข้าร่วมประชุมหารือ ณ ห้องประชุม อก.1 ชั้น 2 อาคารสำนักงานปลัดกระทรวงอุตสาหกรรม

ที่มา : https://www.thaigov.go.th/news/contents/details/66685