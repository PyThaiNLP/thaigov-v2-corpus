รัฐบาลไทย-ข่าวทำเนียบรัฐบาล-ปลัด สธ. นำประชุมสป.สัญจร จ.ลำปาง โชว์ผลงาน Smart Hospital / 3 หมอ / 1 จังหวัด 1 รพ. ยกระดับการดูแลสุขภาพชาวลำปาง เชื่อมโยงและทั่วถึง


วันอังคารที่ 28 มีนาคม 2566
ปลัด สธ. นำประชุมสป.สัญจร จ.ลำปาง โชว์ผลงาน Smart Hospital / 3 หมอ / 1 จังหวัด 1 รพ. ยกระดับการดูแลสุขภาพชาวลำปาง เชื่อมโยงและทั่วถึง
ปลัดกระทรวงสาธารณสุข นำทีมผู้บริหารส่วนกลาง ประชุมร่วมผู้บริหารส่วนภูมิภาคทั่วประเทศที่จังหวัดลำปาง เยี่ยมชมผลการพัฒนาระบบบริการสุขภาพ Smart Hospital โรงพยาบาลลำปาง, One Province One Hospital โรงพยาบาลเกาะคา และ 3 หมอ on cloud รพ.สต.นากวาง
ปลัดกระทรวงสาธารณสุข นำทีมผู้บริหารส่วนกลาง ประชุมร่วมผู้บริหารส่วนภูมิภาคทั่วประเทศที่จังหวัดลำปาง เยี่ยมชมผลการพัฒนาระบบบริการสุขภาพ Smart Hospital โรงพยาบาลลำปาง, One Province One Hospital โรงพยาบาลเกาะคา และ 3 หมอ on cloud รพ.สต.นากวาง ด้วยการบริหารทรัพยากร งบประมาณ บุคลากร อุปกรณ์ทางการแพทย์ ร่วมกันทั้งจังหวัดภายใต้ยุทธศาสตร์เดียวกัน ใช้เทคโนโลยีในการบริการ ดูแลประชาชนเชื่อมโยงตั้งแต่ระดับปฐมภูมิถึงระดับเชี่ยวชาญ ขยายบริการไปหาประชาชนอย่างทั่วถึง พร้อมมอบต้นกล้าพระศรีมหาโพธิ์จากกระทรวงสาธารณสุขให้ผู้บริหารทุกจังหวัดนำไปปลูกเป็นสิริมงคลแก่หน่วยงานและบุคลากร
วันนี้ (28 มีนาคม 2566) ที่ห้องประชุมมหาวิทยาลัยราชภัฏลำปาง จังหวัดลำปาง นพ.โอภาส การย์กวินพงศ์ ปลัดกระทรวงสาธารณสุข เป็นประธานการประชุมสำนักงานปลัดกระทรวงสาธารณสุขสัญจร ครั้งที่ 2/2566 มีผู้บริหารระดับสูงและหน่วยงานระดับกองในส่วนกลางและผู้บริหารหน่วยงานส่วนภูมิภาคร่วมประชุมประมาณ 800 คน พร้อมทั้งมอบต้นกล้าพระศรีมหาโพธิ์จากกระทรวงสาธารณสุข ซึ่งเป็นหน่อพันธุ์ของต้นพระศรีมหาโพธิ์ พุทธคยา ที่พระผู้มีพระภาคเจ้าได้เคยทรงใช้อาศัยและตรัสรู้พระอนุตรสัมมาสัมโพธิญาณเมื่อวันเพ็ญวิสาขมาศ ให้กับผู้บริหารทุกจังหวัด นำไปปลูกเป็นสิริมงคลแก่หน่วยงานและให้บุคลากรได้มีโอกาสกราบสักการะ
นพ.โอภาสกล่าวว่า โรงพยาบาลลำปาง โรงพยาบาลเกาะคา และรพ.สต.นากวาง ได้เปิดพื้นที่ให้ผู้บริหารทั้งส่วนกลางและส่วนภูมิภาคได้แลกเปลี่ยนเรียนรู้การพัฒนาระบบบริการสุขภาพ ที่มีการบริหารจัดการทรัพยากรเงิน คน ของ ร่วมกันทั้งจังหวัด ภายใต้ยุทธศาสตร์เดียวกัน เพื่อให้เกิดความคุ้มค่าและเกิดประโยชน์สูงสุด ตามหลักการ “1 จังหวัด 1 หน่วยบริการ” (One Province One Hospital) โดยโรงพยาบาลลำปางซึ่งเป็นโรงพยาบาลศูนย์ ได้นำเทคโนโลยีมาใช้ในการบริการแผนกต่างๆ จนปัจจุบันเป็น Smart Hospital อาทิ OPD/IPD Paperless บันทึกข้อมูลสุขภาพ การตรวจ การรักษา จ่ายยา ด้วยระบบดิจิทัล, Smart ER เชื่อมต่อข้อมูลผู้ป่วยออนไลน์ ติดตามอาการรวดเร็ว อุปกรณ์เครื่องมือแพทย์จำเป็นครบครัน พร้อมระบบความปลอดภัยสำหรับเจ้าหน้าที่ผู้ปฏิบัติงาน เช่น ห้องปฏิบัติการฟื้นคืนชีพความดันลบ และยังขยายผลไปถึงส่วนงานสนับสนุนเป็น Smart Office 100% ลดการใช้กระดาษและหมึกได้ปีละ 3.2 ล้านบาท นอกจากนี้ ยังเป็นหลักในการพัฒนาศักยภาพโรงพยาบาลชุมชน 12 แห่งในจังหวัด ให้สามารถจัดบริการเฉพาะทางต่างๆ ได้มากขึ้น ตามแผนระยะ 5 ปี (2565-2569) เช่น ตรวจคลื่นเสียงสะท้อนหัวใจ (Echocardiogram) ตรวจเอกซเรย์คอมพิวเตอร์ (CT Scan) หน่วยดูแลโรคหลอดเลือดสมอง เป็นต้น โดยในปี 2566 ได้สนับสนุนเงินบำรุงให้กับโรงพยาบาลชุมชน 5 แห่ง และสำนักงานสาธารณสุขจังหวัดลำปาง ปรับปรุงภูมิทัศน์ อาคารสถานที่ และพัฒนาระบบบริการ รวม 80 ล้านบาท
นพ.โอภาสกล่าวต่อว่า ในส่วนของโรงพยาบาลเกาะคา ซึ่งเป็นโรงพยาบาลชุมชนแม่ข่าย ขนาด 120 เตียง รองรับประชาชนในโซนเหนือและกลางของจังหวัดลำปาง 9 อำเภอ ได้รับการสนับสนุนจากโรงพยาบาลลำปางในการขยายศักยภาพการบริการต่อเนื่อง ช่วยลดความแออัดในโรงพยาบาลศูนย์ลำปางได้อย่างมาก ปัจจุบันให้บริการเฉพาะทางได้ 11 สาขา มีการนำระบบเทคโนโลยีดิจิทัลมาใช้ในการให้บริการ อาทิ การตรวจสอบสิทธิ์ ลงทะเบียน ตรวจวัดสัญญาณชีพ ติดตามสถานะการรักษา และกำลังพัฒนาศักยภาพด้านศัลยกรรมระบบประสาทและสมอง มีหน่วยดูแลโรคหลอดเลือดสมองและผู้ป่วยกึ่งวิกฤติ รวมทั้งเป็น Smart ER ครบวงจร โดยมีเป้าหมายจะพัฒนายกระดับจากโรงพยาบาลชุมชนแม่ข่ายเป็นโรงพยาบาลทั่วไปขนาดเล็ก ในปี 2569 ขณะที่การบริการปฐมภูมิตามนโยบาย 3 หมอ มีการเพิ่มพูนทักษะและสนับสนุนการทำงานของทีมหมอครอบครัวต่อเนื่อง เชื่อมต่อการทำงานผ่านระบบ cloud เพื่อเป้าหมายสร้างความรอบรู้ด้านสุขภาพให้กับประชาชนอย่างยั่งยืน โดยปัจจุบันมีทีมหมอครอบครัวทั้งหมด 59 ทีม
******************************* 28 มีนาคม 2566

ที่มา : https://www.thaigov.go.th/news/contents/details/66670