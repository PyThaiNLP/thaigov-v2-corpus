รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯ ชื่นชม นักกีฬาเอ็กซ์ตรีมไทย ทำผลงานยอดเยี่ยมได้อันดับ 1 ของการแข่งขัน ในรายการ 7th Asean Open Inline Freestyle Championship ที่ประเทศสิงคโปร์ 


วันพฤหัสบดีที่ 16 มีนาคม 2566
โฆษกรัฐบาลเผย นายกฯ ชื่นชม นักกีฬาเอ็กซ์ตรีมไทย ทำผลงานยอดเยี่ยมได้อันดับ 1 ของการแข่งขัน ในรายการ 7th Asean Open Inline Freestyle Championship ที่ประเทศสิงคโปร์
ครองแชมป์การแข่งขันสเกตอินไลน์ฟรีสไตล์ระดับเอเชียและอาเซียน
วันนี้ (16 มีนาคม 2566) นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหมแสดงความยินดีกับนักกีฬาเอ็กซ์ตรีมทีมชาติไทย ในการแข่งขันสเกตอินไลน์ฟรีสไตล์ รายการ 7th Asean Open Inline Freestyle Championship ที่ประเทศสิงคโปร์ ทำผลงานได้อย่างยอดเยี่ยม 4 เหรียญทองระดับเอเชีย และ 6 เหรียญทองระดับอาเซียน ซึ่งเป็นการยืนยันถึงศักยภาพทางด้านกีฬาของไทย
โฆษกประจำสำนักนายกรัฐมนตรี กล่าวว่า นักกีฬาเอ็กซ์ตรีมทีมชาติไทยเข้าร่วมการแข่งขัน 5 คน ได้แก่ สุรเชษฐ์ เพิ่มผล, ปณิฐิ พวงสายใจ, ปานเทพ รุจิเรช, ศิรินทร์ทิพย์ รักอักษร และณัฐนันดา ปสุตนาวิน สำหรับผลการแข่งขันของนักกีฬาเอ็กซ์ตรีมทีมชาติไทย ปรากฏว่า ในการแข่งขันระดับอาเซียน ทำผลงานได้ทั้งหมด 6 เหรียญทอง กับ 2 เหรียญเงิน ส่วนการแข่งขันในระดับเอเชีย ทำผลงานได้ทั้งหมด 4 เหรียญทอง กับ 2 เหรียญเงิน ซึ่งรวมกันทั้ง 2 ระดับการแข่งขัน นักกีฬาไทยทำผลงานเป็นอันดับ 1 ของการแข่งขัน ทั้งนี้ มีนักกีฬาจากชาติอาเซียนและเอเชียเข้าร่วมรวม 12 ประเทศ/เขตอาณา ได้แก่ อินโดนีเซีย เมียนมา กัมพูชา มาเลเซีย เวียดนาม ไทย อินเดีย ฮ่องกง ไต้หวัน เกาหลีใต้ ญี่ปุ่น และสิงคโปร์
“นายกรัฐมนตรียินดีและชื่นชมทุกความสำเร็จของนักกีฬาไทย สำหรับการสร้างผลงานที่ยอดเยี่ยม น่าภูมิใจที่คนไทยแสดงศักยภาพ สร้างชื่อเสียงในการแข่งขันระดับโลก รวมถึงเป็นเครื่องสะท้อนให้เห็นถึงความทุ่มเท ตั้งใจฝึกซ้อม ฝึกฝน ของนักกีฬา ทั้งนี้นายกรัฐมนตรีขอบคุณไปถึงทีมงานผู้ฝึกสอน และเป็นผู้อยู่เบื้องหลังความสำเร็จของนักกีฬาด้วย” นายอนุชาฯ กล่าว

ที่มา : https://www.thaigov.go.th/news/contents/details/66227