รัฐบาลไทย-ข่าวทำเนียบรัฐบาล-อนุทิน ประชุม อสม. เขตสุขภาพที่ 7 และ 8 แจงหลักเกณฑ์ วิธีการเบิกจ่ายเงินค่าป่วยการ ส่งเสริมการใช้แอป Smart อสม. รายงานผลปฏิบัติงาน


วันพฤหัสบดีที่ 16 มีนาคม 2566
อนุทิน ประชุม อสม. เขตสุขภาพที่ 7 และ 8 แจงหลักเกณฑ์ วิธีการเบิกจ่ายเงินค่าป่วยการ ส่งเสริมการใช้แอป Smart อสม. รายงานผลปฏิบัติงาน
รองนายกรัฐมนตรีและรัฐมนตรีว่าการกระทรวงสาธารณสุข เปิดประชุม อสม. เขตสุขภาพที่ 7 และ 8 ชี้แจงหลักเกณฑ์ วิธีการเบิกจ่ายเงินค่าป่วยการ ส่งเสริมการใช้แอป Smart อสม. รายงานผลปฏิบัติงาน ช่วยอำนวยความสะดวกจัดเก็บข้อมูลการดูแลคัดกรองสุขภาพประชาชน
รองนายกรัฐมนตรีและรัฐมนตรีว่าการกระทรวงสาธารณสุข เปิดประชุม อสม. เขตสุขภาพที่ 7 และ 8 ชี้แจงหลักเกณฑ์ วิธีการเบิกจ่ายเงินค่าป่วยการ ส่งเสริมการใช้แอป Smart อสม. รายงานผลปฏิบัติงาน ช่วยอำนวยความสะดวกจัดเก็บข้อมูลการดูแลคัดกรองสุขภาพประชาชน ชี้รัฐบาลเห็นชอบตามกระทรวงสาธารณสุขเสนอเพิ่มค่าป่วยการเป็น 2,000 บาท เพื่อช่วยเหลือค่าใช้จ่ายในการปฏิบัติหน้าที่ช่วยบุคลากรสาธารณสุขขับเคลื่อนงานสุขภาพในพื้นที่
วันนี้ (16 มีนาคม 2566) ที่โรงแรมโฆษะ จ.ขอนแก่น นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข เป็นประธานเปิดการประชุมเชิงปฏิบัติการชี้แจงหลักเกณฑ์ วิธีการเบิกจ่ายเงินค่าป่วยการ อสม. ผ่านระบบ e-Social Welfare และส่งเสริมการใช้แอปพลิเคชั่น Smart อสม. โดยมี นพ.โอภาส การย์กวินพงศ์ ปลัดกระทรวงสาธารณสุข นพ.สุระ วิเศษศักดิ์ อธิบดีกรมสนับสนุนบริการสุขภาพ คณะผู้บริหาร ประธานชมรม อสม.ระดับจังหวัด ระดับอำเภอ และแกนนำ อสม. ในพื้นที่เขตสุขภาพที่ 7 และ 8 จำนวน 350 คนร่วมประชุม
นายอนุทินกล่าวว่า รัฐบาล และกระทรวงสาธารณสุข ตระหนักถึงความเสียสละของ อสม.ที่ช่วยดูแลสุขภาพประชาชน โดยเฉพาะช่วงสถานการณ์โรคโควิด 19 ที่ผ่านมา อสม.ต้องทำงานอย่างหนักในการช่วยเจ้าหน้าที่สาธารณสุขเฝ้าระวัง คัดกรอง ดูแลสุขภาพคนในพื้นที่ ทำให้มีความเสี่ยงติดเชื้อและประสบอุบัติเหตุ แม้สถานการณ์โควิด 19 จะดีขึ้น แต่อสม.ยังคงต้องทำหน้าที่เป็นหมอคนที่ 1 ตามนโยบาย 3 หมอ ช่วยให้ความรู้ความเข้าใจประชาชนในการใส่ใจสุขภาพ คัดกรองสุขภาพและเก็บข้อมูลผู้สูงอายุ ติดตามประสานงาน เยี่ยมบ้าน และยังช่วยเฝ้าระวังสอดส่องเรื่องยาเสพติดในชุมชน รวมถึงประสานแจ้งเจ้าหน้าที่ ซึ่งเป็นภารกิจที่เสี่ยงอันตราย จึงเห็นชอบตามที่กระทรวงสาธารณสุขเสนอให้เพิ่มค่าป่วยการ อสม.เป็น 2,000 บาท ซึ่งถือเป็นขวัญกำลังใจ และเป็นการช่วยเหลือค่าใช้จ่ายในการออกปฏิบัติหน้าที่ และยังมีเงินสะสมเข้ากองทุนฌาปนกิจสงเคราะห์ (ฌกส.) เพื่อเป็นหลักประกันให้กับทายาทหากเสียชีวิต
ด้าน นพ.สุระ กล่าวว่า การจัดประชุมในครั้งนี้ มุ่งสร้างความเข้าใจเกี่ยวกับหลักเกณฑ์ วิธีการเบิกจ่ายเงินค่าป่วยการผ่านระบบ e-Social Welfare ให้เป็นไปในทิศทางเดียวกัน และสอดคล้องกับประกาศกระทรวงสาธารณสุข เรื่องสิทธิได้รับเงินค่าป่วยการในการปฏิบัติหน้าที่ของอาสาสมัครสาธารณสุขประจำหมู่บ้าน พ.ศ. 2566 รวมถึงส่งเสริมการใช้แอปพลิเคชั่น Smart อสม. ในการส่งรายงานผลการปฏิบัติงาน ซึ่งจะช่วยอำนวยความสะดวกในการจัดเก็บข้อมูลการดูแลคัดกรองสุขภาพของประชาชนให้เป็นระบบและทันเวลา โดยมีกรมบัญชีกลาง กระทรวงการคลัง ร่วมจัดทำระบบการยืนยันผลงาน อสม. ผ่านระบบ e – Social Welfare ทำให้การเบิกจ่ายค่าป่วยการมีความคล่องตัว โปร่งใส ช่วยประสานการทำงานกับ สสอ.ให้สอดคล้องกับสถานการณ์และเกิดประสิทธิภาพมากขึ้น
ทั้งนี้ อสม.จะต้องรายงานผลการปฏิบัติงานเป็นประจำทุกเดือนใน 9 ภารกิจหลัก คือ 1.การส่งเสริมสุขภาพ 2.การเฝ้าระวัง ป้องกัน และควบคุมโรค 3.การฟื้นฟูสุขภาพ 4.การคุ้มครองผู้บริโภค 5.การจัดการสุขภาพชุมชนและการมีส่วนร่วมในแผนสุขภาพตำบล 6.การสนับสนุนอาสาสมัครประจำครอบครัว (อสค.) 7.การใช้ยาอย่างสมเหตุสมผล/การบริโภคผลิตภัณฑ์สุขภาพ 8.การเข้าร่วมกับทีมหมอครอบครัวในการช่วยเหลือดูแลผู้ป่วยและครอบครัวในชุมชน และ 9.กิจกรรมอื่นๆ ตามสภาพปัญหาของชุมชน
********************************************* 16 มีนาคม 2566

ที่มา : https://www.thaigov.go.th/news/contents/details/66252