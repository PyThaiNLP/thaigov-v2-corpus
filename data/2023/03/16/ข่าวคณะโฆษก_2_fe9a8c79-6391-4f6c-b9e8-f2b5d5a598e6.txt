รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯ ปลื้มไทย-กานาขยายความร่วมมือด้านเกษตรกรรม ปรัชญาของเศรษฐกิจพอเพียง และเกษตรทฤษฎีใหม่ เพื่อประโยชน์ของประชาชนทั้งสองประเทศ 


วันพฤหัสบดีที่ 16 มีนาคม 2566
16/03/2566
พิมพ์
โฆษกรัฐบาลเผย นายกฯ ปลื้มไทย-กานาขยายความร่วมมือด้านเกษตรกรรม ปรัชญาของเศรษฐกิจพอเพียง และเกษตรทฤษฎีใหม่ เพื่อประโยชน์ของประชาชนทั้งสองประเทศ
โฆษกรัฐบาลเผย นายกฯ ปลื้มไทย-กานาขยายความร่วมมือด้านเกษตรกรรม ปรัชญาของเศรษฐกิจพอเพียง และเกษตรทฤษฎีใหม่ เพื่อประโยชน์ของประชาชนทั้งสองประเทศ
วันที่ 16 มีนาคม 2566 นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ยินดีที่ประเทศกานามีความสนใจในแนวทางพระราชดำริว่าด้วยปรัชญาของเศรษฐกิจพอเพียง ยกเป็นต้นแบบพัฒนาอย่างยั่งยืน รวมทั้งสนใจการทำการเกษตรแบบ BCG Model นายกรัฐมนตรียืนยันไทยพร้อมสนับสนุนเทคโนโลยี องค์ความรู้ ให้คำแนะนำ และผลักดันความร่วมมือสู่ความสำเร็จระหว่างประเทศ
โฆษกประจำสำนักนายกรัฐมนตรี กล่าวว่า ประเทศกานามีนโยบายส่งเสริมเกษตรกรให้ปลูกข้าวและเพิ่มผลผลิตภายในประเทศมากขึ้น ซึ่งประเทศกานาสนใจในแนวทางพระราชดำริว่าด้วยปรัชญาของเศรษฐกิจพอเพียง และการทำการเกษตรแบบ BCG Model โดยกานาชื่นชมโครงการ “ข้าวรักษ์โลก” ของไทยที่ช่วยรักษาสิ่งแวดล้อม ลดการใช้สารเคมี และเป็นแนวทางใหม่ของการทำเกษตรกรรมโลก ซึ่งโครงการข้าวรักษ์โลก เป็นต้นแบบการปฏิวัติการทำนาแบบยั่งยืนตามที่นายกรัฐมนตรีได้ให้แนวทางไว้ จากแนวคิดการผลิตข้าวแบบใหม่ โดยการนำนวัตกรรมที่ทันสมัยมาใช้เพื่อการผลิตและลดการใช้สารเคมี ลดต้นทุนการผลิต ข้าวที่ได้มีคุณภาพสูง และสามารถขายได้ในราคาที่สูงขึ้น รวมทั้งผลิตภัณฑ์จากโครงการข้าวรักษ์โลกตอบโจทย์กระแสผู้บริโภคในโลกยุคปัจจุบัน ดีต่อสุขภาพและเป็นมิตรต่อสิ่งแวดล้อม
นอกจากนี้ โฆษกประจำสำนักนายกรัฐมนตรี กล่าวเพิ่มเติมว่า รัฐบาลให้ความสำคัญกับการสนับสนุนและขยายความร่วมมือด้านเกษตรกับประเทศคู่ค้าที่สำคัญ ซึ่งกานาเป็นประเทศคู่ค้าสินค้าเกษตรอับดับที่ 74 ของไทย ทั้งนี้ ไทยพร้อมให้ความร่วมมือด้านเทคโนโลยี สนับสนุนองค์ความรู้ สนับสนุนผู้เชี่ยวชาญ และการพัฒนาสายพันธุ์ข้าวให้มีคุณภาพ ผ่านโครงการที่ได้ขับเคลื่อนมาอย่างต่อเนื่อง ได้แก่ ศูนย์เรียนรู้การเพิ่มประสิทธิภาพการผลิตสินค้าเกษตร (ศพก.) และศูนย์เทคโนโลยีเกษตรและนวัตกรรม (Agritech and Innovation Center : AIC) โครงการ 1 ตำบล 1 กลุ่มเกษตรทฤษฎีใหม่ โคกหนองนาโมเดล ซึ่งไทยและกานาจะร่วมมือกันในการแลกเปลี่ยนข้อมูล สนับสนุนด้านวิชาการ เครื่องมือ เครื่องจักร และเทคโนโลยี เพื่อศึกษาความเป็นไปได้ในการพัฒนาด้านต่าง ๆ ที่จะเป็นประโยชน์ต่อทั้งสองประเทศต่อไป
“นายกรัฐมนตรีชื่นชมความร่วมมือระหว่างไทยกับกานา ในด้านเกษตรกรรม ปรัชญาของเศรษฐกิจพอเพียง และเกษตรทฤษฎีใหม่ โครงการข้าวรักษ์โลก BCG Model การพัฒนาสายพันธุ์ข้าวให้มีคุณภาพ โดยความร่วมมือนี้ จะเพิ่มผลผลิตทางการเกษตร ควบคู่ไปกับการรักษาสิ่งแวดล้อม ทั้งนี้ นายกรัฐมนตรีหวังเป็นอย่างยิ่งว่าความร่วมมือ และส่งเสริมการปลูกข้าวในประเทศกานาจะเป็นประโยชน์แก่ประชาชนในทั้งสองประเทศ” นายอนุชาฯ กล่าว

ที่มา : https://www.thaigov.go.th/news/contents/details/66208