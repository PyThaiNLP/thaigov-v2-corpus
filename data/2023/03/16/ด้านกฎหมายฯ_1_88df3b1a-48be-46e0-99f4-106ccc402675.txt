รัฐบาลไทย-ข่าวทำเนียบรัฐบาล-“สมศักดิ์” ทิ้งทวนเปิดงานเสวนากระท่อม ฝาก ป.ป.ส.-ผู้ประกอบการบุกเบิกตลาดผลิตภัณฑ์ให้ได้


วันพฤหัสบดีที่ 16 มีนาคม 2566
16/03/2566
พิมพ์
“สมศักดิ์” ทิ้งทวนเปิดงานเสวนากระท่อม ฝาก ป.ป.ส.-ผู้ประกอบการบุกเบิกตลาดผลิตภัณฑ์ให้ได้
“สมศักดิ์” ทิ้งทวนเปิดงานเสวนากระท่อม ฝาก ป.ป.ส.-ผู้ประกอบการบุกเบิกตลาดผลิตภัณฑ์ให้ได้
ในวันพฤหัสบดีที่ ๑๖ มีนาคม ๒๕๖๖ เวลา ๐๙.๐๐ น. ณ สำนักงาน ป.ป.ส. นายสมศักดิ์ เทพสุทิน รัฐมนตรีว่าการกระทรวงยุติธรรม เป็นประธานเปิดงาน โครงการสร้างการรับรู้แก่ผู้ประกอบการ “กระท่อมพืชเศรษฐกิจไทยแห่งอนาคต” โดยมี นายมานะ ศิริพิทยาวัฒน์ รองเลขาธิการ ป.ป.ส. นายวีระพล ใจจันทร์ ผู้อำนวยการสถาบันสำรวจและควบคุมยาเสพติด นายสมชาย ศรีวิริยะจันทร์ อาจารย์คณะวิทยาศาสตร์ มหาวิทยาลัยสงขลานครินทร์ นายจุลภาค เครือโสภณ ผู้เชี่ยวชาญการพัฒนาผลิตภัณฑ์จากพืช เจ้าหน้าที่ ผู้ประกอบการพืชสมุนไพรและประชาชนเข้าร่วมงาน
นายสมศักดิ์ กล่าวว่า วันนี้เป็นความภาคภูมิใจของตนและ ป.ป.ส. ที่ได้ทำให้พืชกระท่อมเป็นพืชเศรษฐกิจตัวใหม่ หลังจากที่เป็นยาเสพติดมานานถึง ๗๘ ปี ตนต้องขอขอบคุณผู้ประกอบการทั้งหลาย สถาบันการศึกษาหลายแห่งที่เข้ามาช่วยต่อยอดเพื่อทำให้เกิดประโยชน์ต่อเศรษฐกิจในอนาคตต่อไปได้อย่างชัดเจนขึ้น และที่สำคัญต้องขอบคุณ ป.ป.ส. เพราะตอนที่ตนเข้ามาเป็น รมว.ยุติธรรม ตนไม่มีความรู้เกี่ยวกับพืชกระท่อมเลย แต่ผู้บริหารและเจ้าหน้าที่ ป.ป.ส. ก็ได้นำข้อมูลมาเล่าและชี้แจงให้ฟัง รวมถึงเรื่องการจัดทำประมวลกฎหมายยาเสพติดใหม่ด้วย ต้องถือว่า ป.ป.ส. เป็นหน่วยงานที่ดีของประเทศไทย เพราะทำงานเอาจริงเอาจังและให้ความร่วมมือกับภาคการเมือง จนงานทุกอย่างออกมาราบรื่น และเดินหน้าได้อย่างรวดเร็ว
นายสมศักดิ์ กล่าวอีกว่า วันนี้การที่จะสร้างผลิตภัณฑ์จากพืชกระท่อม ยังติดปัญหาที่ อย. ยังไม่อนุญาต ซึ่งตนก็เข้าใจกระบวนการของราชการ ซึ่งเราเองก็ได้เร่งทำการวิจัยร่วมกับมหาวิทยาลัยหลายแห่ง เช่น มหาวิทยาลัยนเรศวร จ.พิษณุโลก มหาวิทยาลัยสงขลานครินทร์ เพื่อทำการหาค่ามาตรฐานกลาง และวิจัยถึงความปลอดภัยในการทำผลิตภัณฑ์ต่างๆ เช่น อาหาร เครื่องสำอาง และยา โดยที่ผ่านมาตนก็ได้ไปศึกษาดูงานในโรงงานหลายแห่งที่ทดลองทำผลิตภัณฑ์ ซึ่งถือว่ามีผลที่ออกมาดีมาก ซึ่งถ้าเราทำผลิตภัณฑ์ออกไป ต้องมีมาตรฐานสินค้าตามที่กระทรวงอุตสาหกรรมกำหนดและเป็นไปตามมาตรฐานกลาง เพื่อไม่ให้เกิดปัญหาในระบบการค้ากับต่างประเทศด้วย ซึ่งตนและ ป.ป.ส.ติดตามงาน ทำให้ทุกอย่างผ่านไปด้วยดี
“วันนี้ ป.ป.ส. ได้ร่วมมือกับผู้ประกอบการ มีการทดลองร่วมกับมหาวิทยาลัย ซึ่งแม้ค่ามาตรฐานกลางจะเสร็จไม่ทันในช่วงที่ผมเป็นรัฐมนตรี แต่ก็มีวันเวลาที่จะจบได้ อย่างน้อยหลังเลือกตั้งก็คงจะจบแล้ว ซึ่งผมก็ขอให้ทุกท่านอดใจรออีกนิด พวกเราตั้งใจทำให้จริงๆ และพยายามเร่งรัดเต็มที่ ซึ่งนอกจากพืชกระท่อมแล้ว เรายังมีการศึกษาเห็ดขี้ควาย ที่มีสรรพคุณทางยาที่ดีเช่นกัน ซึ่งผมเชื่อ รมว.ยุติธรรม คนต่อไปจะทำต่อ และสุดท้ายนี้คงจะเป็นงานสุดท้ายของผมในนาม รมว.ยุติธรรม จากนี้ขอให้ทุกท่านทำให้สำเร็จ บุกเบิกตลาดผลิตภัณฑ์ให้ได้ เพื่อประโยชน์ต่อเศรษฐกิจของประเทศและประชาชน”  นายสมศักดิ์ กล่าว

ที่มา : https://www.thaigov.go.th/news/contents/details/66236