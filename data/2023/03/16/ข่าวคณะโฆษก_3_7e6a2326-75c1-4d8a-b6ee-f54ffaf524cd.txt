รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯ ติดตามสถานการณ์ใกล้ชิด  กรณีน้ำทะเลเข้าตัวเรือเก็บน้ำมันขนาดใหญ่ของบริษัทเชฟรอนฯ 


วันพฤหัสบดีที่ 16 มีนาคม 2566
16/03/2566
พิมพ์
โฆษกรัฐบาลเผย นายกฯ ติดตามสถานการณ์ใกล้ชิด  กรณีน้ำทะเลเข้าตัวเรือเก็บน้ำมันขนาดใหญ่ของบริษัทเชฟรอนฯ
พร้อมสั่งการให้กระทรวงคมนาคม กองทัพเรือ และหน่วยงานที่เกี่ยวข้องเข้าให้ความช่วยเหลือ
วันนี้ (16 มีนาคม 2566) นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม รับทราบ และติดตามสถานการณ์กรณีเรือ FSO BENCHAMAS 2 ของบริษัท เชฟรอนประเทศไทยสำรวจและผลิต จำกัด น้ำทะเลเข้าตัวเรือ เมื่อวันที่ 14 มีนาคม 2566 ที่ผ่านมา อย่างใกล้ชิด พร้อมได้สั่งการให้ นายอธิรัฐ รัตนเศรษฐ รัฐมนตรีช่วยว่าการกระทรวงคมนาคม กองทัพเรือ กรมเจ้าท่า และหน่วยงานอื่นที่เกี่ยวข้องดำเนินการเข้าให้ความช่วยเหลืออย่างเร่งด่วน รอบคอบ รัดกุม ไม่ให้เกิดผลกระทบลุกลาม
โฆษกประจำสำนักนายกรัฐมนตรีกล่าวว่า เรือกักเก็บปิโตรเลียม “เบญจมาศ 2 หรือ เรือ FSO BENCHAMAS 2” เป็นเรือเก็บน้ำมันขนาดใหญ่ ที่บริษัทฯ เช่ามา มีกำลังพล 29 นาย และน้ำมันดิบประมาณ 400,000 บาเรล โดยขณะทำการปิดผนึกท่อทางดูดน้ำทะเลด้วยลูกอุดลม และถอดวาล์ว เพื่อบำรุงรักษาตามปกติบริเวณห้องเครื่องจักรใหญ่ใต้แนวน้ำ ลูกอุดลมดังกล่าวเกิดระเบิด ทำให้น้ำทะเลเข้าตัวเรือ ทำให้มีผู้เสียชีวิต 1 นาย ตำบลที่เรืออยู่ในแบริ่ง 171 ระยะ 129 ไมล์ จากปลายแหลมเทียน ฐานทัพเรือสัตหีบ ซึ่งบริษัทฯ ได้ประสานขอรับการสนับสนุน และความช่วยเหลือจากกองทัพเรือ เพื่อดำเนินการปิดผนึกท่อทางดูดน้ำทะเลและกู้ร่างผู้เสียชีวิต โดยวานนี้ (15 มีนาคม 2566) กำลังพลของกองทัพเรือได้ออกเดินทางเข้าพื้นที่ปฏิบัติการ และคาดว่าจะถึงในเวลา 06.00 น. ของวันที่ 16 มีนาคม 2566
โฆษกประจำสำนักนายกรัฐมนตรีกล่าวเพิ่มเติมว่า ทีมปฏิบัติการช่วยเหลือได้เตรียมแผนการปฏิบัติตาม Scenario จากเบาไปหาหนัก ได้แก่ 1) อุดเรือได้สำเร็จน้ำไม่เข้าเรือเพิ่ม 2) มีน้ำเข้าเรือเพิ่มเติม และ 3) ตรวจพบน้ำมันรั่วไหล ทั้งนี้ เมื่อเดินทางถึง จะดำเนินการสำรวจบริเวณที่เกิดเหตุ และจะเข้าปฏิบัติ เมื่อประเมินแล้วมีความปลอดภัย ซึ่งจากรายงานสถานภาพเรือล่าสุดเมื่อเวลา 14.30 น. (15 มีนาคม 2566) ตัวเรือมีความปลอดภัยสถานะคงที่ ลูกเรือบนเรือปลอดภัย น้ำมันดิบในเรือไม่มีการรั่วไหล และสภาพอากาศปกติ
“นายกฯ แสดงความเสียใจต่อการสูญเสีย และกำชับให้การช่วยเหลืออย่างเต็มที่ พร้อมกันนี้ นายกรัฐมนตรีติดตามสถานการณ์อย่างใกล้ชิด ซึ่งสถานการณ์ในขณะนี้ตัวเรือมีความปลอดภัย และไม่มีน้ำมันดิบในเรือรั่วไหล แต่อย่างไรก็ดี นายกฯ ได้สั่งการหน่วยงานที่เกี่ยวข้องให้ดำเนินการด้วยความรัดกุม ไม่ให้ส่งผลกระทบต่อความเป็นอยู่ของพี่น้องประชาชน และสิ่งแวดล้อมทางทะเลชายฝั่ง พร้อมย้ำ รัฐบาลต้องดำเนินการอย่างเต็มที่ทุกส่วนเพื่อให้ความช่วยเหลือ ดูแลประชาชน ในทุกสถานการณ์” นายอนุชาฯ กล่าว

ที่มา : https://www.thaigov.go.th/news/contents/details/66209