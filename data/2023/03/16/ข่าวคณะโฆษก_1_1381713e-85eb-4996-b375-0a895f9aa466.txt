รัฐบาลไทย-ข่าวทำเนียบรัฐบาล-​โฆษกรัฐบาล เผยนายกฯ เสียใจต่อครอบครัวเจ้าหน้าที่ตำรวจคลุ้มคลั่งที่เสียชีวิต ไม่อยากให้เกิดการสูญเสีย ได้สั่งการ ผบ.ตร. ดูแลสถานการณ์อย่างใกล้ชิดต่อเนื่องตั้งแต่ต้น 


วันพฤหัสบดีที่ 16 มีนาคม 2566
16/03/2566
พิมพ์
​โฆษกรัฐบาล เผยนายกฯ เสียใจต่อครอบครัวเจ้าหน้าที่ตำรวจคลุ้มคลั่งที่เสียชีวิต ไม่อยากให้เกิดการสูญเสีย ได้สั่งการ ผบ.ตร. ดูแลสถานการณ์อย่างใกล้ชิดต่อเนื่องตั้งแต่ต้น
รวมทั้งให้ช่วยเหลือ เยียวยาประชาชนในพื้นที่ พร้อมย้ำให้ทุกหน่วยดูแลเจ้าหน้าที่ในสังกัดไม่ให้เกิดเหตุการณ์ซ้ำ
วันนี้ (16 มีนาคม 2566) นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ได้สั่งการให้ผู้บัญชาการตำรวจแห่งชาติ (ผบ.ตร.) ดูแลสถานการณ์ รวมทั้งสั่งการให้หน่วยงานที่เกี่ยวข้องทุกคน ติดตามประเมินสถานการณ์ และดูแลเจ้าหน้าที่ในสังกัด ไม่ให้ก่อเหตุลักษณะเดียวกันนี้อีก
โฆษกประจำสำนักนายกรัฐมนตรีเปิดเผยว่า ต่อกรณีเจ้าหน้าที่ตำรวจยศพันตำรวจโทสังกัดตำรวจสันติบาลเกิดอาการคลุ่มคลั่ง ใช้อาวุธปืนกราดยิงบริเวณพื้นที่สายไหม ทำให้ประชาชนในพื้นที่ตกใจกลัว และมีการใช้แก๊สน้ำตา ซึ่งจากการประเมินพบว่า มีประชาชนได้รับผลกระทบกว่า 20 ครัวเรือน ซึ่งบุคคลดังกล่าวถูกจับกุมตัว และเสียชีวิตในเวลาต่อมา นั้น
“นายกรัฐมนตรีไม่ต้องการให้เกิดการสูญเสียจากเหตุการณ์ดังกล่าว แสดงความเสียใจต่อครอบครัวเจ้าหน้าที่ตำรวจที่เสียชีวิต สั่งการอย่างต่อเนื่องตั้งแต่เกิดเหตุการณ์ ให้ ผบ.ตร. ประเมินสถานการณ์ และดำเนินการให้เรียบร้อย รัดกุม พิจารณาไม่ให้เกิดผลกระทบถึงชีวิต และทรัพย์สินของประชาชนในพื้นที่ ทั้งนี้ หากเกิดความเสียหายแก่สุขภาพ ทรัพย์สิน บ้านเรือนของพี่น้องประชาชน ให้ทางสำนักงานตำรวจแห่งชาติรับผิดชอบดูแลเยียวยาให้พี่น้องประชาชนในพื้นที่ด้วย โดยนายกรัฐมนตรีห่วงใยถึงการเกิดเหตุการณ์ลักษณะนี้ สั่งการให้ทุกหน่วยงานโดยเฉพาะทหาร ตำรวจ ให้การดูแลสุขภาพกายและใจของเจ้าหน้าที่ใต้บังคับบัญชาและรายงานตามลำดับชั้นเพื่อป้องกันไม่ให้เกิดเหตุการณ์ขึ้นอีก” นายอนุชา ฯ กล่าว

ที่มา : https://www.thaigov.go.th/news/contents/details/66207