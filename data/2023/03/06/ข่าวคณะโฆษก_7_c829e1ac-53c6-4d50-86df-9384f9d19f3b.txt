รัฐบาลไทย-ข่าวทำเนียบรัฐบาล-​ 'ทิพานัน' อัพเดตแรงเชียร์ไทยชิงเจ้าภาพจัดงาน Expo 2028-Phuket, Thailand  โหวตทะลุ 1 ล้านแล้ว  ขอชวนคนไทยร่วมสนับสนุนเพิ่ม  หวังปั้นเม็ดเงิน 5 หมื่นล้าน 


วันจันทร์ที่ 6 มีนาคม 2566
06/03/2566
พิมพ์
​ 'ทิพานัน' อัพเดตแรงเชียร์ไทยชิงเจ้าภาพจัดงาน Expo 2028-Phuket, Thailand  โหวตทะลุ 1 ล้านแล้ว  ขอชวนคนไทยร่วมสนับสนุนเพิ่ม  หวังปั้นเม็ดเงิน 5 หมื่นล้าน
'ทิพานัน' อัพเดตแรงเชียร์ไทยชิงเจ้าภาพจัดงาน Expo 2028-Phuket, Thailand  โหวตทะลุ 1 ล้านแล้ว  ขอชวนคนไทยร่วมสนับสนุนเพิ่ม  หวังปั้นเม็ดเงิน 5 หมื่นล้าน ชี้ "พล.อ.ประยุทธ์" เดินหน้ายกระดับไทยเป็น “เมืองท่องเที่ยวเชิงสุขภาพโลก”
วันที่ 6 มีนาคม 2566 น.ส.ทิพานัน ศิริชนะ รองโฆษกประจำสำนักนายกรัฐมนตรี เปิดเผยความคืบหน้าของการเข้าร่วมเสนอตัวเป็นเจ้าภาพงาน Expo 2028 Phuket Thailand มหกรรมนิทรรศการระดับโลกว่า ขณะนี้เป็นโอกาสอันดีและเป็นประโยชน์มหาศาลที่คนไทยจะมีส่วนร่วมร่วมกันของภาคประชาชนในการสนับสนุนให้ประเทศไทยเป็นเจ้าภาพงานที่เว็บไซต์ https://support.expo2028thailand.com/th ซึ่งล่าสุดมีผู้สนับสนุนแล้ว 1,010,203 คน
น.ส. ทิพานัน กล่าวว่า Expo 2028 Phuket Thailand ภายใต้แนวคิด “Future of Life: Living in Harmony, Sharing Prosperity” ชีวิตแห่งอนาคต แบ่งปันความรุ่งเรือง อยู่ร่วมกันเป็นหนึ่งเดียวเป็น Specialised Expo หรืองานนิทรรศการระดับโลกที่มุ่งนำเสนอเนื้อหาเฉพาะทาง ตอกย้ำนโยบายระดับชาติของเจ้าภาพ จึงเป็นโอกาสดีที่ไทยจะแสดงศักยภาพด้านสาธารณสุขในเวทีโลก ระยะเวลาการจัดงาน 3 เดือน ซึ่งคาดว่าจะดึงดูดนักเดินทางได้เกือบ 5 ล้านคน และมีผู้เข้าชมหมุนเวียนตลอดการจัดงานประมาณ 7 ล้านคน จาก 106 ประเทศ นับเป็นโอกาสของไทยในการสร้างเศรษฐกิจ สร้างงาน สร้างรายได้เงินสะพัดมากถึง 5 หมื่นล้านบาท และยงั้นเป็นส่วนหนึ่งของการผลักดันนโยบายการท่องเที่ยวเชิงสุขภาพของรัฐบาล พล.อ. ประยุทธ์ ที่จะยกระดับประเทศไทยให้เป็น “เมืองท่องเที่ยวเชิงสุขภาพโลก” ได้อย่างเต็มศักยภาพ เพื่อเพิ่มมูลค่าทางเศรษฐกิจ เพิ่มรายได้เข้าประเทศ พร้อมกับการดูแลสุขภาพของประชาชนในประเทศ”
น.ส.ทิพานัน กล่าวว่า นอกจากนี้ ปัจจัยสำคัญคือ ระบบสาธารณสุขของไทยได้รับการยอมรับติดระดับโลก เป็นประเทศที่มีความเข้มแข็งด้านความมั่นคงด้านสุขภาพ (Health Security) อันดับ 5 ของโลก อีกทั้งนโยบาย “ภูเก็ตแซนด์บ็อกซ์ โดย พล.อ.ประยุทธ์ จันทร์โอชา” ก็แสดงให้ทั่วโลกเห็นถึงความสามัคคีและความพร้อมของไทยที่หลายประเทศเอาไปเป็นแบบอย่างจนทำให้ภูเก็ตมีความโดดเด่นด้านนี้ เห็นได้จากเว็บไซต์ Travel+Leisure มองว่านโยบายดังกล่าวสนับสนุนภาพลักษณ์ของไทยที่นักท่องเที่ยวสามารถเดินทางเข้ามาได้อย่างสะดวก ขณะที่พื้นที่ท่องเที่ยวอื่นๆ ทั่วโลกยังคงไม่เปิดรับนักท่องเที่ยว ทำให้เกาะภูเก็ต ประเทศไทยได้รับการลงคะแนนจากนักท่องเที่ยวทั่วโลกมาเป็นอันดับ 1 สำหรับสถานที่ท่องเที่ยวประเภทเกาะที่น่าท่องเที่ยวที่สุดในเอเชียตะวันออกเฉียงใต้ (Best Islands in Southeast Asia 2022)
“จึงอยากขอเชิญชวนและประชาสัมพันธ์ให้คนไทยมีส่วนร่วมการสนับสนุนและร่วมเผยแพร่กิจกรรมนี้ จะเป็นพลังสำคัญแสดงให้นานาประเทศเห็นถึงความสามัคคีร่วมแรงร่วมใจของคนไทย เพราะหากไทยได้เป็นเจ้าภาพงานนี้ก็จะเป็นโอกาสอันดีที่ต่างประเทศจะได้เห็นศักยภาพของประเทศไทยและนำเม็ดเงินหมุนเวียน สร้างรายได้ให้คนไทยเหมือนที่รัฐบาล พล.อ.ประยุทธ์ จันทร์โอชา นายกรัฐมนตรี ได้เป็นเจ้าภาพจัดงานและประสบความสำเร็จอย่างยอดเยี่ยมในการจัดประชุมเอเปค 2022 ที่ผ่านมา” น.ส.ทิพานัน กล่าว

ที่มา : https://www.thaigov.go.th/news/contents/details/65774