รัฐบาลไทย-ข่าวทำเนียบรัฐบาล-ปลัดฯณัฐพล มอบรางวัล CAR & BIKE OF THE YEAR 2023 สร้างแรงจูงใจให้แก่ผู้ประกอบการร่วมพัฒนาผลิตยานยนต์คุณภาพให้ผู้บริโภค


วันจันทร์ที่ 6 มีนาคม 2566
06/03/2566
พิมพ์
ปลัดฯณัฐพล มอบรางวัล CAR & BIKE OF THE YEAR 2023 สร้างแรงจูงใจให้แก่ผู้ประกอบการร่วมพัฒนาผลิตยานยนต์คุณภาพให้ผู้บริโภค
ปลัดกระทรวงอุตสาหกรรม มอบรางวัล CAR & BIKE OF THE YEAR 2023 สร้างแรงจูงใจให้แก่ผู้ประกอบการร่วมพัฒนาผลิตยานยนต์คุณภาพให้ผู้บริโภค
เมื่อวันที่ 3 มีนาคม 2566 ดร.ณัฐพล รังสิตพล ปลัดกระทรวงอุตสาหกรรม เป็นประธานในพิธีมอบรางวัล CAR & BIKE OF THE YEAR 2023 ครั้งที่ 25 เป็นรางวัลที่ประกาศถึงเกียรติยศแห่งการค้นคว้า และพัฒนาของแต่ละบริษัทด้านยนตรกรรม ทั้งยังเป็นการสนับสนุนให้ทุกบริษัทรถยนต์เกิดความภาคภูมิใจในผลงาน และพร้อมที่จะผลิตสินค้าคุณภาพออกมาสู่ผู้บริโภคอย่างต่อเนื่อง และเป็นเวทีกลางให้ผู้ประกอบการยานยนต์ได้มาร่วมสร้างบรรทัดฐานใหม่ในด้านคุณภาพให้เกิดขึ้นในแวดวงยานยนต์ของไทย และนำมาซึ่งฐานข้อมูลที่ถูกต้องส่งต่อสู่ผู้บริโภค โดยมีนายอโณทัย เอี่ยมลำเนา ประธานจัดงาน Car &  Bike of The Year ให้การต้อนรับ ณ ห้อง รอยัล จูบิลี่ บอลรูม อาคารชาเลนเจอร์อิมแพ็ค เมืองทองธานี
ปลัดกระทรวงอุตสาหกรรม กล่าวว่า ภาคอุตสาหกรรมยานยนต์ มีบทบาทสำคัญต่อระบบเศรษฐกิจของประเทศไทย ถือเป็นหนึ่งในอุตสาหกรรมยุทธศาสตร์ ที่สร้างมูลค่าหลายล้านล้านบาทต่อปี รัฐบาลทุกยุคทุกสมัยจึงมีนโยบายส่งเสริม และพัฒนาอุตสาหกรรมยานยนต์มาอย่างต่อเนื่อง เพื่อให้ไทยเราได้ก้าวขึ้นมาเป็นฐานการผลิตยานยนต์คุณภาพของตลาดโลก และสอดรับกับทิศทางการใช้ยานยนต์ในโลกปัจจุบัน ที่มุ่งสู่เป้าหมายการใช้ยานยนต์พลังงานไฟฟ้า ซึ่งการดำเนินงานเพื่อให้บรรลุนโยบายต่างๆ นั้น จำเป็นต้องอาศัยความร่วมมืออย่างเต็มที่ จากทั้งภาครัฐ และภาคเอกชน เพื่อช่วยกันขับเคลื่อนให้อุตสาหกรรมยานยนต์ของไทย กลายเป็นฐานการผลิตที่มีคุณภาพ และได้มาตรฐานระดับโลก สำหรับรางวัล Car &  Bike of The Year 2023 ถือเป็นอีกกิจกรรมที่จะช่วยสร้างแรงจูงใจให้แก่ผู้ประกอบการทั้งหลาย ได้ร่วมแข่งขัน เพื่อพัฒนา และผลิตยานยนต์คุณภาพให้กับผู้บริโภคได้เลือกใช้
รางวัล Car &  Bike of The Year แบ่งเป็นรางวัลประเภทรถยนต์มีจำนวน 94 รางวัล มีบริษัทได้รับรางวัล จำนวน 32 บริษัท ส่วนรางวัลประเภทรถจักรยานยนต์ มีจำนวนรางวัล 36 รางวัล มีบริษัทได้รับรางวัล จำนวน 9  บริษัท

ที่มา : https://www.thaigov.go.th/news/contents/details/65785