รัฐบาลไทย-ข่าวทำเนียบรัฐบาล-​"ธนกร" ลงพื้นที่เมืองคอน เป็นประธานพิธี "มาฆบูชาแห่ผ้าขึ้นธาตุ ประจำปี 2566" สืบสานพระพุทธศาสนา ส่งเสริมการท่องเที่ยว เผยพร้อมดันวัดพระมหาธาตุวรมหาวิหารขึ้นทะเบียนมรดกโลก


วันจันทร์ที่ 6 มีนาคม 2566
06/03/2566
พิมพ์
​"ธนกร" ลงพื้นที่เมืองคอน เป็นประธานพิธี "มาฆบูชาแห่ผ้าขึ้นธาตุ ประจำปี 2566" สืบสานพระพุทธศาสนา ส่งเสริมการท่องเที่ยว เผยพร้อมดันวัดพระมหาธาตุวรมหาวิหารขึ้นทะเบียนมรดกโลก
​"ธนกร" ลงพื้นที่เมืองคอน เป็นประธานพิธี "มาฆบูชาแห่ผ้าขึ้นธาตุ ประจำปี 2566" สืบสานพระพุทธศาสนา ส่งเสริมการท่องเที่ยว เผยพร้อมดันวัดพระมหาธาตุวรมหาวิหารขึ้นทะเบียนมรดกโลก
วันนี้ เวลา 14.00 น. (6 มีนาคม 2566) นายธนกร วังบุญคงชนะ รัฐมนตรีประจำสำนักนายกรัฐมนตรี เป็นประธานในพิธีเปิดประเพณีมาฆบูชาแห่ผ้าขึ้นธาตุ ประจำปี 2566" ณ สนามหน้าเมือง และ บริเวณลานโพธิ์ วัดพระมหาธาตุวรมหาวิหาร อำเภอเมืองนครศรีธรรมราช จังหวัดนครศรีธรรมราช โอกาสนี้ นายอภินันท์​ เผือกผ่อง​ ผู้ว่าราชการจังหวัดนครศรีธรรมราช​ คณะผู้บริหารหน่วยงานประจำจังหวัด และ ประชาชนในพื้นที่ ร่วมด้วย
ต่อมาในเวลา 16.00 น. รัฐมนตรีประจำสำนักนายกรัฐมนตรีและคณะอัญเชิญผ้าพระบฏไปถวาย ณ วิหารพระทรงม้า
นายธนกร กล่าวว่า ตนมีความรู้สึกยินดีเป็นอย่างยิ่งที่ได้มาร่วมงานในวันนี้ ประเพณีมาฆบูชาแห่ผ้าขึ้นธาตุ นับได้ว่าเป็นประเพณีที่สำคัญและเป็นสิริมงคลยิ่งของชาวนครศรีธรรมราช ตนในฐานะลูกหลานชาวนครศรีฯ มีความภูมิใจและดีใจที่เห็นการสืบทอดของประเพณีนี้มาอย่างยาวนานซึ่งภาครัฐได้ให้การสนับสนุนและส่งเสริมการทำนุบำรุงศิลปะวัฒนธรรม รณรงค์ให้พุทธศาสนิกชนตระหนักถึงความสำคัญของวันมาฆบูชา
นายธนกรยังกล่าวอีกว่า ตนพร้อมที่จะสนับสนุนขับเคลื่อนให้วัดพระมหาธาตุวรมหาวิหารขึ้นทะเบียนเป็นมรดกโลกต่อองค์การศึกษาวิทยาศาสตร์และวัฒนธรรมแห่งสหประชาชาติ (UNESCO) เพื่อประกาศถึงคุณค่าที่โดดเด่นในระดับสากล อีกทั้งคาดว่าจะส่งผลต่อเศรษฐกิจและการท่องเที่ยวตามมาอีกด้วย
สำหรับเทศกาล "มาฆบูชาแห่ผ้าขึ้นธาตุ ประจำปี 2566" ซึ่งจัดขึ้นอย่างยิ่งใหญ่หนึ่งเดียวในประเทศไทย มีหลายกิจกรรมสำคัญๆ ให้เข้าร่วมและรับชม อาทิ จะมีการร่ายรำที่สวยงามของสตรีแต่งชุดผ้าพื้นถิ่นนคร​ศรี​ธรรมราช​จากทุกอำเภอกว่า 3,000 คน และชมขบวนแห่ผ้าพระบฏกว่า 100 ขบวนอีกด้วย

ที่มา : https://www.thaigov.go.th/news/contents/details/65786