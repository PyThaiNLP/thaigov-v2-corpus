รัฐบาลไทย-ข่าวทำเนียบรัฐบาล-​รัฐบาลเอาจริง ตัดแต้มใบขับขี่คนทำผิดจราจร จับอบรมถ้าอยากได้คะแนนคืน


วันจันทร์ที่ 6 มีนาคม 2566
06/03/2566
พิมพ์
​รัฐบาลเอาจริง ตัดแต้มใบขับขี่คนทำผิดจราจร จับอบรมถ้าอยากได้คะแนนคืน
​รัฐบาลเอาจริง ตัดแต้มใบขับขี่คนทำผิดจราจร จับอบรมถ้าอยากได้คะแนนคืน
วันนี้ 6 มีนาคม  2566  นางสาวรัชดา ธนาดิเรก รองโฆษกประจำสำนักนายกรัฐมนตรี เปิดเผยว่า ตามนโยบายรัฐบาลที่มุ่งสร้างวินัยจราจร เพื่อลดปัญหาอุบัติเหตุบนท้องถนน โดยที่ผ่านมา กรมการขนส่งทางบกและสำนักงานตำรวจแห่งชาติได้บูรณาการข้อมูลการทำผิดกฎหมายจราจร ซึ่งหากทำผิดจะถูกตัดคะแนนขับขี่ตามที่กฎหมายกำหนด จากคะแนนที่แต่ละคนมี 12 คะแนน กรณีเมาแล้วขับหรือแข่งรถในทาง ถูกตัด 4 คะแนน  ขับรถย้อนศรหรือฝ่าไฟแดง ถูกตัด 2 คะแนน เมื่อถูกตัดคะแนนจนเหลือ 0 คะแนน จะถูกสั่งพักใช้ใบอนุญาตขับขี่ หรือห้ามขับรถทุกประเภทเป็นเวลา 90 วัน โดยมีหนังสือแจ้งคำสั่ง หากฝ่าฝืนขับรถในขณะถูกสั่งพักใช้ใบอนุญาตขับขี่จะมีโทษจำคุกไม่เกิน 3 เดือน ปรับไม่เกิน 10,000 บาท หรือทั้งจำทั้งปรับ
ทั้งนี้ ผู้ขับขี่สามารถตรวจสอบคะแนนใบขับขี่ได้ที่เว็บไซต์ e-Ticket PTM https://ptm.police.go.th/eTicket/ และแอปพลิเคชั่น “ขับดี”
ส่วนคะแนนใบขับขี่ที่ถูกตัด หากเหลือน้อยกว่า 6 คะแนน ผู้ขับขี่สามารถขอคะแนนคืนได้ด้วยการอบรม ซึ่งเปิดให้อบรมปีละ 2 ครั้งเท่านั้น ที่สำนักงานขนส่งทั่วประเทศ โดยมีรายละเอียดดังนี้
1.จองคิว เลือกวัน เวลา สถานที่ผ่านออนไลน์ที่ เว็บไซต์ https://gecc.dlt.go.th/login หรือแอปพลิเคชั่น DLT Smart Queue
2.เข้ารับการอบรม โดยมีหลักสูตรการอบรมและค่าใช้จ่าย ดังนี้
อบรมครั้งที่ 1 มีหลักสูตร คือ คืน 1)คืนไม่เกิน 12 คะแนน อบรม 4 ชั่วโมง 300 บาท 2)คืนไม่เกิน 9 คะแนน อบรม 3 ชั่วโมง 250 บาท และ 3)คืนไม่เกิน 6 คะแนน อบรม 2 ชั่วโมง 200 บาท
อบรมครั้งที่ 2 มีหลักสูตร คือ 1)คืนกลับมาเป็น 6 คะแนน อบรม 3 ชั่วโมง 250 บาท 2)คืนกลับมาเป็น 12 คะแนน อบรม 4 ชั่วโมง 300 บาท (กรณีถูกสั่งพักใช้ใบขับขี่ เหลือ 0 คะแนน )
3.เข้ารับการทดสอบ โดยต้องได้คะแนนไม่น้อยกว่าร้อยละ 60 จึงจะถือว่าผ่านการอบรมและทดสอบ หากทดสอบไม่ผ่าน สามารถสอบเป็นครั้งที่ 2 ได้ ในวันเดียวกัน และหากยังสอบไม่ผ่านอีก เจ้าหน้าที่จะออกใบนัดให้มาทดสอบ ครั้งที่ 3 ภายใน 7 วัน นับจากวันที่สอบครั้งแรกไม่ผ่าน
“เมื่อผ่านการทดสอบแล้วกรมการขนส่งทางบกจะแจ้งผลผ่านระบบอิเล็กทรอนิกส์ เพื่อให้สำนักงานตำรวจแห่งชาติคืนคะแนนให้ต่อไปสอบถามเพิ่มเติมที่ สายด่วนกรมการขนส่งทางบกโทร.1584” นางสาวรัชดา กล่าว

ที่มา : https://www.thaigov.go.th/news/contents/details/65772