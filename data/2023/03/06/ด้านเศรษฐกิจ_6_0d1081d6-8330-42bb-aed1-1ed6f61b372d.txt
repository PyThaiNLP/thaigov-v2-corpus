รัฐบาลไทย-ข่าวทำเนียบรัฐบาล-รองปลัดฯ ณัฏฐิญา เป็นประธาน เคาะ “พัฒนามาตรฐานกำกับดูแลโรงงานอุตสาหกรรม” นำระบบสารสนเทศช่วยพัฒนากระบวนงานตรวจกำกับ สั่งการ สปอ.


วันจันทร์ที่ 6 มีนาคม 2566
06/03/2566
พิมพ์
รองปลัดฯ ณัฏฐิญา เป็นประธาน เคาะ “พัฒนามาตรฐานกำกับดูแลโรงงานอุตสาหกรรม” นำระบบสารสนเทศช่วยพัฒนากระบวนงานตรวจกำกับ สั่งการ สปอ.
รองปลัดกระทรวงอุตสาหกรรม เป็นประธาน เคาะ “พัฒนามาตรฐานกำกับดูแลโรงงานอุตสาหกรรม” นำระบบสารสนเทศช่วยพัฒนากระบวนงานตรวจกำกับ สั่งการ สปอ. ทำระบบ Work Instruction แล้วเสร็จใน 150 วัน
เมื่อวันที่ 3 มีนาคม 2566 นางสาวณัฏฐิญา เนตยสุภา รองอธิบดีกรมส่งเสริมอุตสาหกรรม รักษาราชการแทนรองปลัดกระทรวงอุตสาหกรรม เป็นประธานการประชุมพิจารณาโครงการพัฒนาระบบมาตรฐานการกำกับดูแลโรงงานอุตสาหกรรม โดยมี นางสาวณิรดา วิสุทธิชาติธาดา ผู้ช่วยปลัดกระทรวงอุตสาหกรรม พร้อมด้วยผู้บริหารและเจ้าหน้าที่ส่วนกลาง เข้าร่วมประชุม ณ ห้องประชุม อก.1 ชั้น 2 อาคารสำนักงานปลัดระทรวงอุตสาหกรรม
โดย รสอ.รก.รปอ. ได้นำการประชุมพร้อมแนะนำให้ดำเนินโครงการพัฒนาระบบมาตรฐานการกำกับดูแลโรงงานอุตสาหกรรม ซึ่งเป็นการนำระบบเทคโนโลยีสารสนเทศ มาช่วยพัฒนากระบวนงานตรวจกำกับดูแลสถานประกอบการ โรงงานอุตสาหกรรมในลักษณะ Work Instruction เพื่อให้เจ้าหน้าที่ของกระทรวงอุตสาหกรรมสามารถนำระบบเทคโนโลยีสารสนเทศ (Information Technology) มาใช้ในการกำกับดูแลโรงงานอุตสาหกรรม ให้เป็นไปในแนวทางและมาตรฐานเดียวกัน รวมทั้งให้เกิดความสะดวกในการปฏิบัติงานในโรงงาน หรือสถานประกอบการ ทั้งนี้ โครงการดังกล่าว จะช่วยเพิ่มประสิทธิภาพและลดปัญหาด้านสิ่งแวดล้อม อุบัติเหตุ และอุบัติภัย ที่อาจเกิดจากการประกอบกิจการโรงงาน และช่วยอำนวยความสะดวกแก่ผู้ปฏิบัติงาน นอกจากนี้ยังสามารถเชื่อมโยงข้อมูลที่ได้จากการกำกับดูแลโรงงานอุตสาหกรรมเข้ากับระบบทะเบียนลูกค้าของกระทรวงอุตสาหกรรม (i-Industry) อีกด้วย โดยมีเป้าหมายดำเนินการให้แล้วเสร็จภายใน 150 วัน

ที่มา : https://www.thaigov.go.th/news/contents/details/65782