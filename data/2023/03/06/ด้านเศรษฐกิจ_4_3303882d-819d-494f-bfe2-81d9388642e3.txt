รัฐบาลไทย-ข่าวทำเนียบรัฐบาล-หัวหน้าผู้ตรวจราชการฯ ลงพื้นที่เชียงรายตรวจราชการ รอบ 1 พร้อมหารือเครือข่ายร่วมขับเคลื่อนแผนงานปี 2566 มุ่งยกระดับ “ปั้นอุตสาหกรรมคู่ชุมชน”


วันจันทร์ที่ 6 มีนาคม 2566
06/03/2566
พิมพ์
หัวหน้าผู้ตรวจราชการฯ ลงพื้นที่เชียงรายตรวจราชการ รอบ 1 พร้อมหารือเครือข่ายร่วมขับเคลื่อนแผนงานปี 2566 มุ่งยกระดับ “ปั้นอุตสาหกรรมคู่ชุมชน”
หัวหน้าผู้ตรวจราชการกระทรวงอุตสาหกรรม ลงพื้นที่เชียงรายตรวจราชการ รอบ 1 พร้อมหารือเครือข่ายร่วมขับเคลื่อนแผนงานปี 2566 มุ่งยกระดับ “ปั้นอุตสาหกรรมคู่ชุมชน”
วันศุกร์ที่ 3 มีนาคม 2566 นายวิษณุ ทับเที่ยง หัวหน้าผู้ตรวจราชการกระทรวงอุตสาหกรรม ลงพื้นที่เชียงราย ตรวจราชการกรณีปกติ 1/2566 โดยมีนางกฤษนันท์ ทะวิชัย อุตสาหกรรมจังหวัดเชียงราย พร้อมด้วยเจ้าหน้าที่ เข้าร่วมประชุมรับการตรวจราชการพร้อมรับมอบนโยบายในการปฏิบัติงาน โดย หน.ผู้ตรวจฯ ได้ถ่ายทอดและเน้นย้ำนโยบาย MIND ที่ท่านปลัดกระทรวงอุตสาหกรรมได้ให้ไว้เป็นแนวการทำงานของทุกหน่วยงานของกระทรวงอุตสาหกรรม MIND “ใช้หัวและใจ” ขับเคลื่อนแผนงานปี 2566 มุ่งยกระดับ “ปั้นอุตสาหกรรมคู่ชุมชน” 4 มิติ 1) ความสำเร็จทางธุรกิจ การปรับธุรกิจให้เหมาะสมกับโลกอนาคต 2) การดูแลสังคมโดยรอบโรงงานอุตสาหกรรม ทั้งยามปกติ และเมื่อเกิดวิกฤต 3) การดูแลรักษาสิ่งแวดล้อมที่ตอบโจทย์ไทยและประชาคมโลก 4) การกระจายรายได้ให้แก่ประชาชน และมีชีวิตความเป็นอยู่ที่ดีขึ้น เน้น “การสร้างงาน สร้างอาชีพ” และกระตุ้นผู้ประกอบการให้ดำเนินธุรกิจเพื่อสังคม (Social Enterprise : SE) ทำงานร่วมกับชุมชน และเครือข่ายเพื่อพัฒนาคุณภาพชีวิตให้ประชาชนในพื้นที่อย่างจริงจัง
ซึ่งเป้าหมายของนโยบายมุ่งเน้นให้ใช้ MIND “ใช้หัวและใจ” ทำงานให้บรรลุเป้าหมายโดย “ปั้นอุตสาหกรรมคู่ชุมชน” เน้นย้ำให้ทุกโรงงานในพื้นที่ดำเนินงานอย่างมีประสิทธิภาพตอบโจทย์การทำงานมุ่งสู่ความสำเร็จทั้ง 4 มิติตามนโยบายของกระทรวง ทั้งในด้านผลิตภาพและการดูแลสิ่งแวดล้อม ใส่ใจชุมชนและร่วมพัฒนาอาชีพ กระจายรายได้ให้ชุมชนโดยรอบโรงงาน
โดยที่ หน.ผู้ตรวจฯ ได้ให้ข้อเสนอแนะการตรวจราชการ ดังนี้ 1. เน้นย้ำเรื่องการตรวจกำกับดูแลโรงงานอุตสาหกรรม เร่งรัดการตรวจกำกับดูแล โรงงานอุตสาหกรรมที่มีน้ำเสีย มลพิษทางอากาศ และโรงงานอุตสาหกรรมที่มีความเสี่ยงจะเกิดผลกระทบสิ่งแวดล้อมจากการประกอบกิจการ ให้ปฏิบัติตามกฎหมาย (ซึ่งต้องการให้มีการตรวจกำกับ 100% ของโรงงานในพื้นที่) เพื่อป้องกันปัญหาข้อร้องเรียนของผลกระทบที่เกิดจากประกอบการของโรงงานต่อชุมชนโดยรอบโรงงาน พร้อมให้คำปรึกษาแนะนำแก่ผู้ประกอบการหากมีปัญหาอุปสรรคในการประกอบธุรกิจในพื้นที่ 2. ให้สำนักงานอุตสาหกรรมจังหวัดเตรียมการสำรวจและคัดเลือกสถานประกอบการเป้าหมาย เพื่อกรอกข้อมูลลงในระบบ I-Single Form พร้อมทั้งมอบหมายเจ้าหน้าที่ให้ศึกษาการใช้งานระบบ I-Single Form ให้มีความชำนาญ พร้อมสำหรับการเป็นที่ปรึกษาให้ความรู้การใช้งานระบบฯ ต่อสถานประกอบการในพื้นที่ 3. การรับรองอุตสาหกรรมสีเขียว (GI) เน้นย้ำให้เร่งประชาสัมพันธ์ ชี้แจงถึงความสำคัญของการเข้าร่วมโครงการพร้อมเชิญชวนสมัครเข้าร่วมโครงการฯ พร้อมเตรียมยกระดับการขอรับรองอุตสาหกรรมสีเขียวให้ผู้ประกอบการต่อไป 4. การคัดเลือกกลุ่มเป้าหมาย (กลุ่มเกษตรกร หรือกลุ่มวิสาหกิจชุมชน หรือกลุ่มสมาชิกสหกรณ์การเกษตร) เข้าร่วมโครงการ OPOAI-C ควรมุ่งเน้นส่งเสริมกลุ่มเป้าหมายที่อยู่ในบริเวณที่ได้รับผลกระทบจากการประกอบกิจการโรงงานหรือสุ่มเสี่ยงจะได้รับผลกระทบจากการประกอบกิจการโรงงาน เพื่อลดผลกระทบจากเรื่องร้องเรียนและสร้างภาพลักษณ์ที่ดีต่อโรงงานอุตสาหกรรม พร้อมทั้งประสานความร่วมมือระหว่างโรงงานกับชุมชนที่ได้รับการพัฒนาจากโครงการเพื่อให้สามารถอยู่ร่วมกันได้อย่างยั่งยืน 5. การเน้นย้ำให้ประชาสัมพันธ์ พร้อมช่วยคัดเลือกและเสนอรายชื่อโรงงานในพื้นที่ ที่มีการประกอบการที่ดีเป็นแบบอย่างได้ มีการดำเนินงานครบ 4 มิติ เพื่อเข้าร่วมกิจกรรมคัดเลือกรางวัลอุตสาหกรรมดีเด่นและอุตสาหกรรมยอดเยี่ยมของกระทรวงอุตสาหกรรม 6. เน้นย้ำให้สำนักงานอุตสาหกรรมจังหวัดที่ต้องการงบลงทุน (กรณีซ่อมแซม/สร้างบ้านพัก ซ่อมแซม/สร้างสำนักงาน) ขอให้จัดทำเอกสารคำของบประมาณให้ครบถ้วนตามหลักเกณฑ์การของบประมาณตามที่สำนักงบประมาณได้กำหนดไว้
นอกจากนี้ หน.ผู้ตรวจฯ ได้ร่วมประชุมชี้แจงการดำเนินการขับเคลื่อนนโยบายสำคัญของรัฐบาล กระทรวงอุตสาหกรรม ด้วยการปรับการดำเนินการของโรงงานอุตสาหกรรมสู่การขับเคลื่อนอุตสาหกรรมวิถีใหม่ใน 4 มิติ อย่างสมดุลและยั่งยืน สร้างการประกอบกิจการโรงงานวิถีใหม่ภายใต้แนวคิด “ปั้นอุตสาหกรรมคู่ชุมชน” และขอความร่วมมือจากตัวแทนภาคเอกชนร่วมประชาสัมพันธ์นโยบายของกระทรวงอุตสาหกรรมให้กับภาคีเครือข่ายรับทราบโดยทั่วกัน พร้อมทั้งรับฟังแนวทางการดำเนินงานและความร่วมมือในการบูรณาการการทำงานระหว่างหน่วยงานในพื้นที่ ปัญหาอุปสรรค ข้อเสนอแนะจากหน่วยงานสังกัดกระทรวงอุตสาหกรรม ได้แก่ ผู้จัดการธนาคารวิสาหกิจขนาดกลางและขนาดย่อมแห่งประเทศไทย สาขาเชียงราย (นายจุมพล ศรีบุญนาค) และภาคเอกชน สภาอุตสาหกรรมจังหวัดเชียงราย (นางสาวจารุวรรณ์ ณติณณ์วิรุฬห์ รองประธาน สภาอุตสาหกรรมจังหวัดเชียงราย) หอการค้าจังหวัดเชียงราย (นายชวลิต สุธรรมวงศ์ ประธานกิตติมศักดิ์หอการค้าจังหวัดเชียงราย) ร่วมหารือในหัวข้อการดำเนินงานของภาคอุตสาหกรรมในพื้นที่โดยเน้นสร้างความร่วมมือของภาคีเครือข่ายภาคเอกชนในจังหวัดเชียงราย บูรณาการร่วมกันเพื่อก่อให้เกิดการขับเคลื่อนตามนโยบาย MIND อย่างเป็นรูปธรรม เสริมสร้างศักยภาพการประกอบกิจการให้มีความเข้มแข็ง สามารถเข้าถึงแหล่งเงินทุนในระดับวงเงินที่สูงขึ้น ควบคู่ไปกับการอำนวยความสะดวก และจัดทำโครงการพัฒนาอุตสาหกรรมในด้านต่าง ๆ ให้ตอบสนองต่อความต้องการของผู้ประกอบการในพื้นที่ ลดการสร้างปัญหาสิ่งแวดล้อม สร้างความร่วมมือระหว่างโรงงานและชุมชนโดยรอบโรงงานให้อยู่ร่วมกันได้ ซึ่งจะนำไปสู่ผลสัมฤทธิ์ในการอยู่ร่วมกันระหว่างภาคอุตสาหกรรมของจังหวัดเชียงรายกับชุมชนโดยรอบโรงงานได้อย่างยั่งยืน ต่อไป

ที่มา : https://www.thaigov.go.th/news/contents/details/65780