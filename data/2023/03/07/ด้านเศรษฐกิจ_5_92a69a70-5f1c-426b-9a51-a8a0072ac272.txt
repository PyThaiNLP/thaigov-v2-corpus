รัฐบาลไทย-ข่าวทำเนียบรัฐบาล-ก.เกษตรฯ จัดประชุมคณะกรรมการส่งเสริมการใช้ปัจจัยการผลิตที่เหมาะสมเพื่อลดต้นทุนการผลิตของเกษตรกร


วันอังคารที่ 7 มีนาคม 2566
ก.เกษตรฯ จัดประชุมคณะกรรมการส่งเสริมการใช้ปัจจัยการผลิตที่เหมาะสมเพื่อลดต้นทุนการผลิตของเกษตรกร
ก.เกษตรฯ จัดประชุมคณะกรรมการส่งเสริมการใช้ปัจจัยการผลิตที่เหมาะสมเพื่อลดต้นทุนการผลิตของเกษตรกรและสถาบันเกษตรกร พร้อมรับทราบสถานการณ์การนำเข้าและส่งออกปุ๋ยเคมี ราคาปุ๋ย
นายนราพัฒน์ แก้วทอง ผู้ช่วยรัฐมนตรีประจำกระทรวงเกษตรและสหกรณ์ เป็นประธานการประชุมคณะกรรมการส่งเสริมการใช้ปัจจัยการผลิตที่เหมาะสมเพื่อลดต้นทุนการผลิตของเกษตรกรและสถาบันเกษตรกร ครั้งที่ 1/2566 ณ ห้องประชุม 2 ชั้น 3 อาคารนวัตกรรม สำนักงานเศรษฐกิจการเกษตร โดยมีนายสุรเดช สมิเปรม รองปลัดกระทรวงเกษตรและสหกรณ์ เข้าร่วม ผ่านระบบการประชุมทางไกลออนไลน์ (Zoom Meeting)
ทั้งนี้ ที่ประชุมได้รับทราบสถานการณ์การนำเข้าและส่งออกปุ๋ยเคมี ราคาปุ๋ย และสรุปผลการดำเนินงานที่สำคัญของคณะกรรมการส่งเสริมการใช้ปัจจัยการผลิตที่เหมาะสมเพื่อลดต้นทุนการผลิตของเกษตรกรและสถาบันเกษตรกร ซึ่งประกอบด้วย 1) แผนบริหารจัดการปุ๋ยปี 2565/2566 2) การสนับสนุนการทำแปลงใหญ่เพื่อลดต้นทุนการผลิต 3) แนวทางการลดต้นทุนของอาหารสัตว์ 4) ผลการดำเนินงานของคณะทำงานจัดทำแนวทางการส่งเสริมการใช้ปัจจัยการผลิตและการปลูกพืชที่เหมาะสมกับศักยภาพของพื้นที่ และ 5) ผลการดำเนินงานของคณะกรรมการร่วมการสร้างความมั่นคงอย่างยั่งยืนให้แก่เกษตรกรด้วยการผลิตไฟฟ้าและพลังงานความร้อนจากพืชพลังงาน เพื่อชุมชนและเศรษฐกิจฐานราก

ที่มา : https://www.thaigov.go.th/news/contents/details/65813