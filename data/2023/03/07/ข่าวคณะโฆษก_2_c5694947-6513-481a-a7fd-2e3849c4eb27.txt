รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯ ปลื้ม ทัพนักกีฬาไทย ทำผลงานได้อย่างยอดเยี่ยมในการแข่งขันในเวทีระดับโลก ขอบคุณผู้มีส่วนเกี่ยวข้องทุกคนที่ร่วมสร้างชื่อให้ประเทศ


วันอังคารที่ 7 มีนาคม 2566
07/03/2566
พิมพ์
โฆษกรัฐบาลเผย นายกฯ ปลื้ม ทัพนักกีฬาไทย ทำผลงานได้อย่างยอดเยี่ยมในการแข่งขันในเวทีระดับโลก ขอบคุณผู้มีส่วนเกี่ยวข้องทุกคนที่ร่วมสร้างชื่อให้ประเทศ
โฆษกรัฐบาลเผย นายกฯ ปลื้ม ทัพนักกีฬาไทย ทำผลงานได้อย่างยอดเยี่ยมในการแข่งขันในเวทีระดับโลก ขอบคุณผู้มีส่วนเกี่ยวข้องทุกคนที่ร่วมสร้างชื่อให้ประเทศ ผลักดัน ฝึกซ้อมจนนักกีฬาไทยมีชื่อเสียงเทียบเท่านักกีฬาโลก
วันที่ 7 มีนาคม 2566 นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ยินดีกับทัพนักกีฬาทีมชาติไทย ที่สามารถคว้ารางวัลจากการแข่งขันมาได้ในหลากหลายชนิดกีฬา ได้แก่ กีฬาเทคบอล ในการแข่งขัน ดูไบ เอเชี่ยน เทคบอล ทัวร์ 2023 (Dubai Asian Teqball Tour 2023) และ กีฬาสนุกเกอร์ ในการแข่งขันสนุกเกอร์หญิงชิงแชมป์โลก 2023 (World Women's Snooker Championship 2023)
โฆษกประจำสำนักนายกรัฐมนตรี กล่าวว่า ผลงานทัพนักกีฬาเทคบอลไทย ชนะได้รับรางวัลชนะเลิศ 2 รางวัล และ รองชนะเลิศอีก 2 รางวัล จากการแข่งขันรายการ Dubai Asian Teqball Tour 2023 ที่สหรัฐอาหรับเอมิเรตส์ ระหว่างวันที่ 2- 5 มีนาคม 2566 ซึ่งในรอบชิงชนะเลิศ ประเภทหญิงคู่ ทีมไทยพบกันเอง ระหว่าง สุภาวดี วงศ์คำจันทร์ กับจุฑาทิพย์ กันทะธง พบกับ จริยา สีสวาท กับอารียา หอมดี โดยคู่ สุภาวดี กับ จุฑาทิพย์ เอาชนะไปได้ 2-0 เซตคะแนน 12-11, 12-9 ถือเป็นแชมป์แรกในประวัติศาสตร์ของทีมเทคบอลไทยในระดับนานาชาติ ในขณะที่ ประเภทคู่ผสม สุภาวดี วงศ์คำจันทร์ กับพักตร์พงษ์ เดชเจริญ เอาชนะ เพทรา พีชี่ (Petra Pechy) และ อดัม บลาสโซวิค (Adam Blazsovics) คู่มือ 1 ของโลกจากฮังการี 2-0 เซต ด้วยคะแนน 12-8, 12-7 และในประเภทชายคู่ อุเทน กู้เขียว กับ พักตร์พงษ์ เดชเจริญ ได้รางวัลรองชนะเลิศ จากการแข่งขันกับคซาบา บันยิค (Csaba Banyik) กับ บาลาซ คัทซ์ (Balazs Katz) คู่มือ 3 ของโลกจากฮังการี 1-2 เซต 7-12, 12-9 และ 6-11 ถือเป็นผลงานที่ยอดเยี่ยม สร้างประวัติศาสตร์ให้กับทีมนักกีฬาไทยในระดับนานาชาติ
โฆษกประจำสำนักนายกรัฐมนตรี กล่าวเพิ่มเติมว่า นอกจากนี้ในรายการแข่งขันสนุกเกอร์หญิงชิงแชมป์โลก 2023 (World Women's Snooker Championship 2023) ที่ไฮเอนด์ สนุกเกอร์คลับ (Hi-End Snooker Club) กรุงเทพมหานคร เมื่อวันที่ 4 มีนาคม 2566 ผลการแข่งขันปรากฎว่า ในประเภทหญิงเดี่ยว รอบชิงชนะเลิศ “ใบพัด ศรีราชา" หรือ ศิริภาพร นวนทะคำจัน สามารถเอาชนะ ไป่ หยู่หลู (Bai Yulu) นักกีฬาชาวจีน รับตำแหน่งแชมป์โลกได้สำเร็จด้วย 6-3 เฟรม ซึ่งเป็นเกมส์การแข่งขันที่ยาวนานถึง 8 ชั่วโมง
“นายกรัฐมนตรี ชื่นชมผลงานนักกีฬาไทย ในการแข่งกีฬาทั้ง 2 ประเภท สามารถทำผลงานออกมาได้อย่างยอดเยี่ยม ซึ่งนายกรัฐมนตรีเชื่อมั่นว่านักกีฬาไทยมีศักยภาพ ความตั้งใจ มุ่งมั่น ขยันฝึกซ้อม และทักษะในการแข่งขันเทียบเท่านักกีฬาโลก ทั้งนี้ นายกรัฐมนตรี ได้ขอบคุณไปยังทัพนักกีฬาไทยทุกประเภทที่สร้างชื่อเสียงให้ชาติไทย และผู้มีส่วนเกี่ยวข้องทุกคนที่ร่วมช่วยผลักดันความสามารถของนักกีฬาในการแข่งขันเสมอมา” นายอนุชาฯ กล่าว

ที่มา : https://www.thaigov.go.th/news/contents/details/65800