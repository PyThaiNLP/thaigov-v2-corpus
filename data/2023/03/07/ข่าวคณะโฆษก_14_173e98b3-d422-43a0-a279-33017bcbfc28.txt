รัฐบาลไทย-ข่าวทำเนียบรัฐบาล-​ครม.รับทราบ 16 หน่วยงาน ดำเนินกิจกรรมตามโครงการจิตอาสาพระราชทาน รอบเดือนต.ค.-ธ.ค. 65 รวม 18,466 ครั้ง มีผู้เข้าร่วม 1,280,611 คน ณ สิ้นปี 65


วันอังคารที่ 7 มีนาคม 2566
07/03/2566
พิมพ์
​ครม.รับทราบ 16 หน่วยงาน ดำเนินกิจกรรมตามโครงการจิตอาสาพระราชทาน รอบเดือนต.ค.-ธ.ค. 65 รวม 18,466 ครั้ง มีผู้เข้าร่วม 1,280,611 คน ณ สิ้นปี 65
​ครม.รับทราบ 16 หน่วยงาน ดำเนินกิจกรรมตามโครงการจิตอาสาพระราชทาน รอบเดือนต.ค.-ธ.ค. 65 รวม 18,466 ครั้ง มีผู้เข้าร่วม 1,280,611 คน ณ สิ้นปี 65 มีประชาชนทั่วประเทศลงทะเบียนเป็นจิตอาสาแล้วกว่า 7 ล้านคน
น.ส.ไตรศุลี ไตรสรณกุล รองโฆษกประจำสำนักนายกรัฐมนตรี กล่าวว่า ที่ประชุมคณะรัฐมนตรี(ครม.) วันที่ 7 มี.ค. 66 ได้รับทราบผลการดำเนินโครงการจิตอาสาพระราชทาน ประจำเดือนต.ค.-ธ.ค.65 ตามที่สำนักปลัดสำนักนายกรัฐมนตรี(สปน.) เสนอ  โดย สปน. ระบุถึงรายงานของกระทรวงมหาดไทยถึงผลการลงทะเบียนเป็นจิตอาสาพระราชทาน ณ วันที่ 31 ธ.ค. 66 มีประชาชนลงทะเบียนแล้ว 7,004,562 คน จำแนกเป็นกรุงเทพมหานคร 459,756 คน ส่วนภูมิภาค 6,544,806 คน เป็นชาย 3,144,409 คน และหญิง 3,860,153 คน
ระหว่างเดือนต.ค.-ธ.ค. 65 มี 16 หน่วยงาน ได้จัดกิจกรรมจิตอาสารวมทั้งสิ้น 18,466 ครั้ง  มีผู้เข้าร่วมกิจกรรม 1,280,611 คน ประกอบด้วย กระทรวงกลาโหม,กระทรวงการคลัง, กระทรวงการต่างประเทศ, กระทรวงพัฒนาสังคมและความมั่นคงของมนุษย์, กระทรวงทรัพยากรธรรมชาติและสิ่งแวดล้อม, กระทรวงพลังงาน, กระทรวงพาณิชย์, กระทรวงมหาดไทย, กระทรวงยุติธรรม, กระทรวงวัฒนธรรม, กระทรวงศึกษาธิการ, กระทรวงสาธารณสุข, กระทรวงอุตสาหกรรม, กรมประชาสัมพันธ์, สำนักงานตำรวจแห่งชาติ และกองอำนวยการรักษาความมั่นคงภายในราชอาณาจักร
น.ส.ไตรศุลี กล่าวว่า  สำหรับกิจกรรมจิตอาสาทั้งหมด 18,466 ครั้ง แยกเป็น 4 กลุ่มหลัก ประกอบด้วย 1)จิตอาสาพัฒนา 17,061 ครั้ง  เช่น การปรับปรุงภูมิทัศน์และทำความสะอาดศาสนสถาน โรงเรียน สถานที่ราชการ การอำนวยความสะดวกประชาชน การบำเพ็ญประโยชน์ การบริจาคโลหิต มอบสิ่งของแก่ผู้ยากไร้ การปลูกต้องไม้พัฒนาแหล่งน้ำ เป็นต้น
2)จิตอาสาภัยพิบัติ 1,064 ครั้ง  เช่น การช่วยเหลือประชาชนที่ประสบอุทกภัย วาตภัย และภัยหนาว การอบรมป้องกันอัคคีภัย  3)จิตอาสาเฉพาะกิจ เช่น การอำนวยความสะดวกประชาชนที่เข้าร่วมในงานพระราชพิธี การจัดเตรียมสถานที่ร่วมพิธีเนื่องในวันสำคัญ การบริจาคโลหิตถวายเป็นพระราชกุศล 4)วิทยากรจิตอาสา904 จำนวน 24 ครั้ง โดยเป็นการบรรยายความรู้เกี่ยวกับบทบาทหน้าที่กิจกรรมจิตอาสา สถาบันพระมหากษัตริย์กับประเทศไทยและโครงการจิตอาสาพระราชทานตามแนวพระราชดำริ

ที่มา : https://www.thaigov.go.th/news/contents/details/65821