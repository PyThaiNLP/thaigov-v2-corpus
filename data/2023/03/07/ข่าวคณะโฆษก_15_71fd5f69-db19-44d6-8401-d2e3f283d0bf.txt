รัฐบาลไทย-ข่าวทำเนียบรัฐบาล-ครม.อนุมัติหลักการให้มีการจ่ายเงินชดเชยพิเศษแทนการจัดสรรที่ดินแปลงอพยพแก่ผู้ได้รับผลกระทบจากการก่อสร้างโครงการก่อสร้างฝายราษีไศล ในเขตจ.สุรินทร์


วันอังคารที่ 7 มีนาคม 2566
07/03/2566
พิมพ์
ครม.อนุมัติหลักการให้มีการจ่ายเงินชดเชยพิเศษแทนการจัดสรรที่ดินแปลงอพยพแก่ผู้ได้รับผลกระทบจากการก่อสร้างโครงการก่อสร้างฝายราษีไศล ในเขตจ.สุรินทร์
ครม.อนุมัติหลักการให้มีการจ่ายเงินชดเชยพิเศษแทนการจัดสรรที่ดินแปลงอพยพแก่ผู้ได้รับผลกระทบจากการก่อสร้างโครงการก่อสร้างฝายราษีไศล ในเขตจ.สุรินทร์
น.ส.ไตรศุลี ไตรสรณกุล รองโฆษกประจำสำนักนายกรัฐมนตรี(ครม.) กล่าวว่า ที่ประชุมคณะรัฐมนตรี(ครม.) วันที่ 7 มี.ค. 66 ได้อนุมัติหลักการให้มีการจ่ายเงินชดเชยพิเศษแทนการจัดสรรที่ดินแปลงอพยพเป็นกรณีพิเศษแก่ราษฎรที่ได้รับผลกระทบจาการก่อสร้างโครงการฝายราษีไศล ในเขตท้องที่จังหวัดสุรินทร์ที่มีรายชื่อผู้มีสิทธิได้รับเงินชดเชยพิเศษตามผลการตรวจสอบของคณะทำงานตรวจสอบข้อเท็จจริงกรณีราษฎรขอรับสิทธิการจัดสรรที่ดินแปลงอพยพเนื่องจากได้รับผลกระทบจากการก่อสร้างโครงการเขื่อนราษีไศลในเขตท้องที่จังหวัดสุรินทร์ จำนวน 1,590 ราย วงเงิน 1,339.66 ล้านบาท
ทั้งนี้ เพื่อให้การใช้จ่ายเงินเป็นไปอย่างถูกต้อง โปร่งใส ป้องกันมิให้บุคคลหรือกลุ่มบุคคลแสวงหาผลประโยชน์โดยมิชอบจากราษฎร ครม.มอบหมายให้กระทรวงเกษตรและสหกรณ์ตั้งคณะกรรมการตรวจสอบและกำกับดูแลการจ่ายเงิน เพื่อทำหน้าที่กำกับการจ่ายเงินและจำนวนเงินค่าทดแทน โดยมีอำนาจหน้าที่พิจารณาตรวจสอบบุคคลที่มีสิทธิและควบการโอนจ่ายเงินให้ถูกต้อง ครบถ้วนตามบัญชีผู้มีสิทธิ  และกำหนดให้การจ่ายเงินให้จ่ายโดยวิธีการโอนเงินเข้าธนาคาร (จ่ายตรง) ตามบัญชีรายชื่อบุคคลผู้มีสิทธิ หรือทายาทของบุคคลดังกล่าว
น.ส.ไตรศุลี กล่าวว่า  การจ่ายเงินชดเชยพิเศษฯ ข้างต้นสืบเนื่องมาจากข้อเรียกร้องของเกษตรกรที่ได้รับผลกระทบจากโครงการ ซึ่งเริ่มมาตั้งแต่ปี 2538 ที่ประชาชน เช่น กลุ่มสมัชาคนจนได้ เริ่มเรียกร้องค่าชดเชย และตั้งแต่ปี 2540 เป็นต้น ตามโครงการได้จ่ายค่าชดเชยแก่ราษฎรอย่างต่อเนื่องในพื้นที่ทั้ง 3 จังหวัด คือศรีสะเกษ บุรีรัมย์ และร้อยเอ็ด โดยจ่ายชดเชยแก่ราษฎรกรณีที่ไม่มีเอกสารสิทธิในที่ดินอัตราไร่ละ 32,000 บาท รวม 16,061 แปลง เนื้อที่ 68,738 ไร่ 1 งาน 6.46 ตารางวา รวมเงินชดเชยจ่ายแล้วทั้งสิ้น 2,271.61 ล้านบาท
อย่างไรก็ตาม ในปี 2556 กลุ่มสมัชชาเกษตรกรภาคอีสาน  และสมาพันธ์เกษตรกรอีสาน ได้ยื่นเรื่องเรียกร้องต่อรัฐบาลเรียกร้องให้จัดสรรที่ดินแปลงอพยพให้แก่ราษฎรผู้เป็นเจ้าของหรือครองครองที่ดินที่ได้รับผลกระทบจากโครงการฝายราษีไศล เพิ่มเติมนอกเหนือจากที่ได้รับเงินชดเชยที่เคยได้รับไร่ละ 32,000 บาทไปแล้ว  แต่ตามหลักเกณฑ์กรมชลประทานจะจัดสรรที่ดินให้แก่เกษตรกรได้เฉพาะผู้ที่ได้รับผลกระทบจากโครงการชลประทานขนาดใหญ่ เช่น เขื่อน หรืออ่างเก็บน้ำขนาดใหญ่เท่านั้น ฝายราษีไศลจึงไม่เข้าเกณฑ์ที่จะสามารถจัดสรรที่ทำกินให้ตามข้อเรียกร้องได้ ดังนั้น กระทรวงเกษตรและสหกรณ์จึงเสนอให้ ครม. พิจารณาอนุมัติหลักการให้มีการจ่ายเงินชดเชยค่าที่ดินเป็นกรณีพิเศษแทนการจัดสรรที่ดินให้แก่เกษตรกรในครั้งนี้

ที่มา : https://www.thaigov.go.th/news/contents/details/65823