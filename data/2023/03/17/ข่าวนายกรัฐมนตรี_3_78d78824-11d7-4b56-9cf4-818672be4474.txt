รัฐบาลไทย-ข่าวทำเนียบรัฐบาล-​นายกฯ พบปะหัวหน้าส่วนราชการในเขตภาคเหนือ และประชาชนชาวเชียงใหม่ ย้ำการปฏิบัติตามแผนเฉพาะกิจเพื่อแก้ปัญหา PM2.5 และการดูแลสุขภาพของประชาชน 


วันศุกร์ที่ 17 มีนาคม 2566
17/03/2566
พิมพ์
​นายกฯ พบปะหัวหน้าส่วนราชการในเขตภาคเหนือ และประชาชนชาวเชียงใหม่ ย้ำการปฏิบัติตามแผนเฉพาะกิจเพื่อแก้ปัญหา PM2.5 และการดูแลสุขภาพของประชาชน
พร้อมติดตามความคืบหน้าการดำเนินนโยบายของรัฐบาล
วันนี้ (17 มีนาคม 2566) นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า วันนี้ (วันศุกร์ที่ 17 มีนาคม 2566) เวลา 13.30 น. ณ ศูนย์ประชุมและแสดงสินค้านานาชาติเฉลิมพระเกียรติ 7 รอบพระชนมพรรษา เชียงใหม่  อำเภอเมืองเชียงใหม่ จังหวัดเชียงใหม่ พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม พบปะหัวหน้าส่วนราชการในเขตพื้นที่ 10 จังหวัดภาคเหนือ และประชาชนชาวเชียงใหม่กว่า 4,500 คน
นายกรัฐมนตรีได้รับชมวีดิทัศน์สรุปแผนแม่บทโครงการเสนอชื่อครูบาเจ้าศรีวิชัยเป็นบุคคลสำคัญของโลก และนายนิรัตน์ พงษ์สิทธิถาวร ผู้ว่าราชการจังหวัดเชียงใหม่ ได้กล่าวรายงานความคืบหน้าการดำเนินการตามแนวนโยบายของรัฐบาล สถานการณ์และแนวทางการแก้ปัญหาไฟป่าหมอกควัน และฝุ่นละอองขนาดเล็ก (PM2.5) ในพื้นที่เชียงใหม่ ซึ่งรัฐบาลให้ความสำคัญและดำเนินการแก้ปัญหาอย่างจริงจังมาตลอด โดยจังหวัดเชียงใหม่รับและปฏิบัติอย่างเคร่งครัดตามนโยบายรัฐบาล เมื่อเจอจุดความร้อนต้องดับให้ได้ภายใน 1 วัน ซึ่งหน่วยงานราชการทุกส่วนในจังหวัดเชียงใหม่บูรณาการความร่วมมือกันอย่างจริงจัง และดำเนินการได้สำเร็จ พร้อมทั้งดูแลสุขภาพประชาชน ทำฝนเทียม และแก้ปัญหาในระยะยาว ซึ่งรวมถึงเปลี่ยนการทำเกษตรเชิงเดี่ยวเป็นการทำเกษตรแบบผสมผสาน นอกจากนี้ ประชาชนในพื้นที่เชียงใหม่ให้ความร่วมมือเป็นอย่างดี ทำให้การเผาลดลงอย่างเห็นได้ชัด และสถานการณ์ฝุ่นดีขึ้นเรื่อย ๆ
จากนั้น นายกรัฐมนตรีกล่าวทักทายและยินดีที่ได้มีโอกาสมาพบปะประชาชนชาวเชียงใหม่อีกครั้ง โดยการเดินทางมาในครั้งนี้เพื่อรับฟังและหารือร่วมกับส่วนราชการที่เกี่ยวข้องทั้ง 10 จังหวัดภาคเหนือ นายกรัฐมนตรีพร้อมสนับสนุนโครงการเสนอชื่อ ครูบาศรีวิชัย ตนบุญแห่งล้านนา เป็นบุคคลสำคัญของโลก ในวาระครบรอบ 150 ปี ชาตกาล ในปี พ.ศ. 2571 ให้ประสบความสำเร็จ นอกจากนี้ การเดินทางมาในครั้งนี้เพื่อมาติดตามความคืบหน้าโครงการของรัฐบาล ซึ่งดูแลประชาชนในทุกด้านอย่างครอบคลุมมาโดยตลอด นายกรัฐมนตรีได้ขอบคุณประชาชน หน่วยงานต่าง ๆ ทุกภาคส่วน ที่ร่วมมือกันรับมือกับสถานการณ์โควิด – 19 ทำให้ประเทศผ่านพ้นปัญหาได้อย่างรวดเร็ว เป็นที่ชื่นชมของนานาชาติ และตอนนี้ประเทศไทยมีการฟื้นตัวทางเศรษฐกิจมาอย่างต่อเนื่อง และรัฐบาลเตรียมการเพื่อรองรับสถานการณ์ความท้าทายในอนาคต รวมถึงการจัดหาเงินทุนผ่านการดึงดูดการลงทุนในโครงการที่มีศักยภาพของไทย ซึ่งทั้งหมดนี้ เพื่อประชาชนมีความมั่นคง มั่งคั่ง ยั่งยืน ทั้งนี้ นายกรัฐมนตรียืนยันพร้อมดูแลทุกโครงการให้มีความคืบหน้าอย่างต่อเนื่อง
นอกจากนี้ นายกรัฐมนตรีห่วงใยจังหวัดทางภาคเหนือ โดยเฉพาะจังหวัดเชียงใหม่ ซึ่งต้องเผชิญกับปัญหาฝุ่น PM2.5 ในช่วงนี้ โดยนายกรัฐมนตรีขอให้ประชาชนลดกิจกรรมนอกบ้าน หรือหากมีความจำเป็นก็ขอให้สวมหน้ากากอนามัย โดยเฉพาะเด็ก ผู้สูงวัย หรือผู้ป่วย พร้อมทั้งเน้นย้ำให้หน่วยงานที่เกี่ยวข้องดำเนินการตาม แผนเฉพาะกิจเพื่อการแก้ไขปัญหามลพิษด้านฝุ่นละออง ปี 2566 ให้เกิดผลเป็นรูปธรรมโดยเร็วที่สุด รวมถึงขอให้มีการฉีดพ่นละอองน้ำ ล้างถนนเพื่อลดปริมาณฝุ่นในพื้นที่ชุมชนให้ได้มากที่สุด
ในการพบปะประชาชนของนายกรัฐมนตรีนั้น นายกรัฐมนตรีได้พูดคุยถึงการเกษตร การดูแลสุขภาพประชาชน การแก้ปัญหายาเสพติด การลงทุนอุตสาหกรรม โดยเฉพาะในพื้นที่ EEC สถานการณ์ด้านสิ่งแวดล้อมที่ส่งผลกระทบประชาชน และพลังงานหมุนเวียน ตลอดจน การพัฒนาประเทศอย่างยั่งยืน
หลังจากนั้น นายกรัฐมนตรีเยี่ยมชมนิทรรศการบริเวณโถงต้อนรับ เพื่อติดตามความคืบหน้าการดำเนินงานตามนโยบายของรัฐบาล เกี่ยวกับโครงการฟื้นฟูสุขภาพช่องปากด้วยรากฟันเทียมที่พัฒนาขึ้นเองของคณะทันตแพทยศาสตร์ มหาวิทยาลัยเชียงใหม่ โครงการปรับปรุงอาคารผู้ป่วยหลวงปู่แหวน “สุจิณโณ” โรงพยาบาลมหาราชนครเชียงใหม่ พลังงานสะอาด และพลังงานทดแทน รวมถึงการพัฒนา AI เพื่อช่วยเหลือการทำงานและดูแลสุขภาพ และการพัฒนาแปรรูปพืชพื้นบ้าน/ผลิตภัณฑ์พื้นบ้าน การส่งเสริมเศรษฐกิจสร้างสรรค์ และการส่งเสริมนวัตกรรมเพื่อชุมชน
ก่อนเดินทางไปยังมหาวิทยาลัยแม่โจ้ ตำบลหนองหาร อำเภอสันทราย จังหวัดเชียงใหม่ เพื่อติดตามการพัฒนาศักยภาพผู้สูงอายุในพื้นที่จังหวัดเชียงใหม่

ที่มา : https://www.thaigov.go.th/news/contents/details/66288