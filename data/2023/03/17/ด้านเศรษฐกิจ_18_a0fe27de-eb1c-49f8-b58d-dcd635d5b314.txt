รัฐบาลไทย-ข่าวทำเนียบรัฐบาล-“สุริยะ” เข้ากระทรวงอุตฯ วันสุดท้าย กล่าวอำลาข้าราชการ ขอบคุณในความร่วมแรงร่วมใจ  ผลักดันอุตสาหกรรมไทยสู่ความสำเร็จอย่างเป็นรูปธรรม


วันศุกร์ที่ 17 มีนาคม 2566
17/03/2566
พิมพ์
“สุริยะ” เข้ากระทรวงอุตฯ วันสุดท้าย กล่าวอำลาข้าราชการ ขอบคุณในความร่วมแรงร่วมใจ  ผลักดันอุตสาหกรรมไทยสู่ความสำเร็จอย่างเป็นรูปธรรม
นายสุริยะ จึงรุ่งเรืองกิจ รัฐมนตรีว่าการกระทรวงอุตสาหกรรม เผย 4 ปีในการดำรงตำแหน่งรัฐมนตรีกระทรวงอุตฯ ประทับใจและภูมิใจที่สุด ตอกย้ำความเป็นกระทรวงฯ ที่ให้ความช่วยเหลือด้านอุตสาหกรรมระดับใหญ่ SMEs และฝึกอาชีพประชาชน ให้ผ่านพ้นวิกฤติเศรษฐกิจจากโควิด19
วันนี้ (17 มีนาคม 2566) ที่กระทรวงอุตสาหกรรม นายสุริยะ จึงรุ่งเรืองกิจ รัฐมนตรีว่าการกระทรวงอุตสาหกรรม กล่าวในระหว่างการประชุมนัดสุดท้ายร่วมกับผู้ช่วยรัฐมนตรีประจำกระทรวงอุตสาหกรรม ที่ปรึกษารัฐมนตรีว่าการกระทรวงอุตสาหกรรม ปลัดกระทรวงอุตสาหกรรม รองปลัดกระทรวงอุตสาหกรรม ผู้ตรวจราชการกระทรวงอุตสาหกรรม อธิบดีทุกกรม ผู้ว่าการการนิคมอุตสาหกรรมแห่งประเทศไทย (กนอ.) และผู้บริหารระดับสูงของกระทรวงอุตสาหกรรม จาก ธนาคารพัฒนาวิสาหกิจขนาดกลางและขนาดย่อมแห่งประเทศไทย หรือ ธพว. และสถาบันเครือข่าย โดยระบุว่า ตลอด 4 ปีที่ผ่านมา มีความประทับใจ ซาบซึ้งใจ และความภาคภูมิใจต่อการดำรงตำแหน่งรัฐมนตรีว่าการกระทรวงอุตสาหกรรม เพราะได้รับความร่วมมือจากทุกฝ่ายในการร่วมกันผลักดันอุตสาหกรรมไทยทั้งระดับมหภาค SMEs และพี่น้องประชาชนโดยการฝึกอาชีพ ให้ผ่านพ้นวิกฤติเศรษฐกิจในช่วงสถานการณ์โรคโควิด-19 ไปได้อย่างดี อีกทั้งกระทรวงอุตสาหกรรม ไม่เคยถูกยื่นอภิปรายไม่ไว้วางใจในรายกระทรวง แสดงให้เห็นถึงศักยภาพการบริหารอย่างมีประสิทธิภาพ โปร่งใส ซึ่งทั้งหมดเกิดจากความร่วมมือร่วมใจกันเป็นน้ำหนึ่งใจเดียวกันของพวกเราชาวอุตสาหกรรม
“ทุกครั้งที่ผมพ้นตำแหน่งจากกระทรวงอุตสาหกรรม ผมรู้สึกใจหายจริงๆ เพราะรู้สึกอาลัยถึงความมีน้ำใจของพวกท่านทุกคน หลังจากนี้ผมจะทำงานทางการเมืองต่อไป ซึ่งในภาคหน้าผมอาจมีโอกาสมาทำงานที่กระทรวงอุตสาหกรรมอีกครั้งก็เป็นได้” นายสุริยะ กล่าว
สำหรับการอำลาข้าราชการในครั้งนี้ รัฐมนตรีว่าการกระทรวงอุตสาหกรรม ได้มีการไหว้พระภูมิเจ้าที่ประจำกระทรวงอุตสาหกรรม สักการะพระนารายณ์สิ่งศักดิ์สิทธิ์ประจำกระทรวงอุตสาหกรรม โดยตลอดเวลาของกิจกรรมบรรยากาศเป็นไปอย่างอบอุ่น คณะผู้บริหารกระทรวงอุตสาหกรรม ได้มอบพวงมาลัย และดอกกุหลาบ เพื่อแสดงออกถึงความรักความห่วงใยของข้าราชการ พนักงาน และลูกจ้าง กระทรวงอุตสาหกรรม ที่มาร่วมส่งรัฐมนตรีว่าการกระทรวงอุตสาหกรรมในครั้งนี้ด้วย

ที่มา : https://www.thaigov.go.th/news/contents/details/66303