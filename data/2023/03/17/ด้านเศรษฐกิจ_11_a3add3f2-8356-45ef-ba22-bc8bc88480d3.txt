รัฐบาลไทย-ข่าวทำเนียบรัฐบาล-สำนักงานสลากฯ แจ้งปิดจำหน่ายสลากดิจิทัลชั่วคราว


วันศุกร์ที่ 17 มีนาคม 2566
17/03/2566
พิมพ์
สำนักงานสลากฯ แจ้งปิดจำหน่ายสลากดิจิทัลชั่วคราว
สำนักงานสลากฯ และ ธ.กรุงไทย จะดำเนินการปรับปรุงระบบการจำหน่ายสลากดิจิทัล งวดวันที่ 1 เม.ย.2566 ที่จำหน่ายผ่านแอป "เป๋าตัง" จะปิดระบบการซื้อขายสลากชั่วคราว ตั้งแต่เวลา 18.00 น. ของวันที่ 17 มี.ค.2566 และเปิดจำหน่ายตามปกติในวันที่ 18 มี.ค.2566 09.00 น.
วันนี้ (17 มีนาคม 2566) เวลา 14.00 น. ที่สำนักงานสลากกินแบ่งรัฐบาล พันโท หนุน ศันสนาคม ผู้อำนวยการสำนักงานสลากกินแบ่งรัฐบาล กล่าวต่อผู้สื่อข่าวว่า  ในวันนี้ สำนักงานสลากฯ และธนาคารกรุงไทย จะดำเนินการปรับปรุงระบบการจำหน่ายสลากดิจิทัล งวดวันที่ 1 เมษายน 2566 ที่จำหน่ายผ่านแอปพลิเคชัน "เป๋าตัง" โดยจะปิดระบบการซื้อขายสลากเป็นการชั่วคราว ตั้งแต่เวลา 18.00 น. ของวันที่ 17 มีนาคม 2566 และจะเปิดจำหน่ายตามปกติในวันที่ 18 มีนาคม 2566 ตั้งแต่เวลา 09.00 น. เป็นต้นไป ตามกำหนดการเดิม จนกว่าสลากจะจำหน่ายหมด
นอกจากนี้ ระบบจะดำเนินการโอนเงินส่วนลดจากการจำหน่ายสลากฯ ของวันที่ 17-18 มีนาคม 2566 เข้าบัญชีของตัวแทนจำหน่ายสลากดิจิทัลทุกราย ในวันที่ 19 มีนาคม 2566 ต่อไป  สำนักงานสลากฯ ขออภัยในความไม่สะดวกมา ณ โอกาสนี้
สำหรับยอดจำหน่ายสลากดิจิทัล งวดวันที่ 1 เมษายน 2566 มีจำนวนสลาก 18,816,000 ฉบับ เป็นสลากของตัวแทนจำหน่าย 37,632 ราย ณ เวลา 13.00 น. ของวันนี้ จำหน่ายไปแล้ว 4,502,753 ฉบับ ผู้ซื้อ 355,810 ราย

ที่มา : https://www.thaigov.go.th/news/contents/details/66286