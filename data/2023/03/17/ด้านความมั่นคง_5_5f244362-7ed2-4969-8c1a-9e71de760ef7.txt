รัฐบาลไทย-ข่าวทำเนียบรัฐบาล-ผู้ว่าฯ หญิงเมืองปัตตานี นำพลังสตรีและภาคีเครือข่าย จัดกิจกรรม “รวมพลังสตรี คิดดี ทำดี เพื่อปัตตานีของเรา” ในงาน "วันสตรีสากล ประจำปี 2566" เผยแพร่อัตลักษณ์ผ้าพื้นถิ่น 12 อำเภอ


วันศุกร์ที่ 17 มีนาคม 2566
17/03/2566
พิมพ์
ผู้ว่าฯ หญิงเมืองปัตตานี นำพลังสตรีและภาคีเครือข่าย จัดกิจกรรม “รวมพลังสตรี คิดดี ทำดี เพื่อปัตตานีของเรา” ในงาน "วันสตรีสากล ประจำปี 2566" เผยแพร่อัตลักษณ์ผ้าพื้นถิ่น 12 อำเภอ
ผู้ว่าฯ หญิงเมืองปัตตานี นำพลังสตรีและภาคีเครือข่าย จัดกิจกรรม “รวมพลังสตรี คิดดี ทำดี เพื่อปัตตานีของเรา” เนื่องในงาน "วันสตรีสากล" ประจำปี พ.ศ.2566 เผยแพร่อัตลักษณ์ผ้าพื้นถิ่น 12 อำเภอ ผ่านการแสดงแบบผืนผ้าอันงดงาม
วันนี้ (17 มี.ค. 66) นางพาตีเมาะ สะดียามู ผู้ว่าราชการจังหวัดปัตตานี เปิดเผยว่า จังหวัดปัตตานี ได้จัดกิจกรรม “รวมพลังสตรี คิดดี ทำดี เพื่อปัตตานีของเรา” เนื่องในงาน "วันสตรีสากล" ประจำปี พ.ศ. 2566 โดยมีผู้เข้าร่วมกิจกรรมประกอบไปด้วย รองผู้ว่าราชการจังหวัดปัตตานี พัฒนาการจังหวัดปัตตานี หัวหน้าส่วนราชการระดับจังหวัดและระดับอำเภอ องค์กรสตรีจาก 12 อำเภอของจังหวัดปัตตานี อาทิ คณะกรรมการพัฒนาสตรีจังหวัด (กพสจ.) กองทุนพัฒนาบทบาทสตรีจังหวัดปัตตานี กลุ่มอาชีพ เจ้าหน้าที่พัฒนาชุมชนและแขกผู้มีเกียรติร่วมกิจกรรม รวมกว่า 600 คน
“กิจกรรม “รวมพลังสตรี คิดดี ทำดี เพื่อปัตตานีของเรา” เนื่องในวันสตรีสากล 2566 ซึ่งตรงกับวันที่ 8 มีนาคม ของทุกปี เป็นกิจกรรมการแสดงออกอย่างสร้างสรรค์ของสตรี เป็นการระลึกถึงวันสตรีสากลที่สตรีได้ร่วมกันต่อสู้ให้ได้มาซึ่งความเสมอภาค ความยุติธรรมและการพัฒนาคุณภาพชีวิตของสตรี การแสดงออกถึงเจตจำนงในการร่วมสร้างสรรค์สังคมคุณภาพ การเข้าไปมีบทบาทในกิจกรรมหรือองค์กรต่าง ๆ ร่วมกันแก้ไขปัญหาและพัฒนาหมู่บ้านของตนอันจะเป็นการสร้างสันติสุขในสังคมร่วมกันและลดความหวาดระแวงในพื้นที่ และใช้กิจกรรมนี้เป็นเครื่องมือให้สตรีได้เชื่อมโยงความสัมพันธ์พบปะแลกเปลี่ยนเรียนรู้ในการเป็นผู้นำในการทำงานร่วมกันในสังคม และท้ายสุดเพื่อขับเคลื่อนกิจกรรมตามแนวทางการดำเนินงานในภารกิจขององค์กรสตรีในระดับจังหวัด ระดับอำเภอและระดับชุมชน อันจะนำมาซึ่งความเจริญรุ่งเรืองของจังหวัดปัตตานีและประเทศชาติ” ผวจ.ปัตตานี กล่าวในช่วงต้น
นางพาตีเมาะ สะดียามู ผู้ว่าราชการจังหวัดปัตตานี กล่าวว่า กระทรวงมหาดไทยให้ความสำคัญในการขับเคลื่อนพลังบทบาทของสตรีไทยเพราะสตรีไทยมีความรู้ ความสามารถในทุกเวทีระดับสากล เพราะพวกเราคนไทยมีสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ทรงเป็นหลักชัยของการพัฒนาบทบาทและพลังของสตรีไทย และพวกเราโชคดีที่มี สมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา ทรงมุ่งมั่นในการแบ่งเบาพระราชภาระของพระบาทสมเด็จพระเจ้าอยู่หัว และสมเด็จพระนางเจ้าฯ พระบรมราชินี ในการสืบสาน รักษา และต่อยอด พระราชดำริของสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง โดยเฉพาะอย่างยิ่งในเรื่องการส่งเสริมผ้าไทย ทำให้ได้เป็นอาชีพเสริมของสตรีไทย เป็นเครื่องมือในการประกอบอาชีพ เป็นเครื่องมือในการสร้างงาน สร้างรายได้ให้กับครอบครัว ให้กับชุมชน และสังคมไทย จนเป็นที่ยอมรับของนานาประเทศ อาทิ คุณกีต้า ซับบระวาล ผู้ประสานงานสหประชาชาติประจำประเทศไทย ก็ได้เห็นความสำคัญของผืนผ้าไทยที่ถูกถักทอด้วยสตรีไทย และท่านก็สวมใส่อยู่เป็นประจำ และผู้นำ ผู้มีบทบาทในเวทีต่าง ๆ ก็ล้วนแล้วแต่สวมใส่ผ้าไทย ซึ่งเป็นฝีมือของสตรีไทยแทบทั้งสิ้น
นางพาตีเมาะ สะดียามู ผู้ว่าราชการจังหวัดปัตตานี กล่าวต่ออีกว่า ด้วยน้ำพระทัยในการส่งเสริมให้ผ้าไทยได้เป็นเครื่องมือในการสร้างงาน สร้างอาชีพ สร้างรายได้ของสตรีไทยข้างต้น จึงเป็นที่มาของการจัดงานวันสตรีสากล ประจำปี 2566 ของจังหวัดปัตตานี ในปีนี้ ที่ได้มีการรังสรรค์กิจกรรมไฮไลท์ที่สำคัญ คือ การแสดงแบบผ้าไทยจากสตรีหลากหลายองค์กรที่มุ่งมั่นตั้งใจนำผืนผ้าถิ่นจาก 12 อำเภอของจังหวัดปัตตานี มาแสดงแบบแฟชั่นโชว์ ตามพระดำริสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา "ผ้าไทย ใส่ให้สนุก" และตามมาตรการส่งเสริมและสนับสนุนการใช้และสวมใส่ผ้าไทยเพื่อสืบสานพระราชปณิธานสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ที่ทรงอนุรักษ์ ส่งเสริม และเชิดชูอัตลักษณ์ คุณค่าผ้าไทย ให้คงอยู่ คู่แผ่นดิน และเพิ่มรายได้ ให้พี่น้องประชาชนทั่วถิ่นไทย
“นอกจากนี้ ยังได้รับเกียรติจากนางเบญจวรรณ ซูสารอ ประธานคณะกรรมการพัฒนาสตรีจังหวัดปัตตานี บรรยายพิเศษเรื่อง “พลังสตรี คิดดี ทำดี เพื่อปัตตานีของเรา” พร้อมมอบโล่เชิดชูเกียรติและเกียรติบัตรสตรีดีเด่น จาก 12 อำเภอ ประกอบไปด้วย การมอบเกียรติบัตรสตรีดีเด่นด้านการพัฒนาชุมชน การมอบโล่เชิดชูเกียรติสตรีดีเด่น จาก 12 อำเภอ ผู้ทำคุณประโยชน์จังหวัดปัตตานี การมอบทุนต่อยอดอาชีพสตรี และกล่าวคำปฏิญาณ ทั้งยังนี้มีกิจกรรมอื่น ๆ ที่น่าสนใจ ประกอบไปด้วย การแสดงแบบผ้าพื้นถิ่นปัตตานี โดยนางแบบ/นายแบบกิตติมศักดิ์และตัวแทนสตรีระดับอำเภอ 12 อำเภอ การจัดนิทรรศการกลุ่มอาชีพดีเด่น และจำหน่ายสินค้าผลิตภัณฑ์ OTOP ซึ่งจังหวัดปัตตานีจะได้ส่งเสริมบทบาทและพลังสตรีให้เป็นพลังแห่งความบริสุทธิ์ที่จะเสริมสร้างความรัก ความผูกพัน ความอบอุ่น และความเป็นไทยอย่างยั่งยืน” ผวจ.ปัตตานี กล่าวในช่วงท้าย

ที่มา : https://www.thaigov.go.th/news/contents/details/66281