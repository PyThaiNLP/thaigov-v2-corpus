รัฐบาลไทย-ข่าวทำเนียบรัฐบาล-พม. จัดงาน “ฌาปนกิจผู้สูงอายุบ้านบางแค” ประจำปี 2566


วันศุกร์ที่ 17 มีนาคม 2566
พม. จัดงาน “ฌาปนกิจผู้สูงอายุบ้านบางแค” ประจำปี 2566
พม. จัดงาน “ฌาปนกิจผู้สูงอายุบ้านบางแค” ประจำปี 2566
เมื่อวันที่ 16 มี.ค 66 เวลา 16.00 น. นางสาวแรมรุ้ง วรวัธ รองปลัดกระทรวงการพัฒนาสังคมและความมั่นคงของมนุษย์ (รองปลัด พม.)  เป็นประธานในพิธี “ฌาปนกิจผู้สูงอายุบ้านบางแค” ประจำปี 2566 โดยมีนางสาวกอบกุล กวั่งซ้วน รักษาราชการในตำแหน่งผู้เชี่ยวชาญเฉพาะด้านผู้สูงอายุ และผู้บริหารกระทรวง พม. เข้าร่วม ณ เมรุวัดนิมมานรดี เขตภาษีเจริญ กรุงเทพฯ
นางสาวแรมรุ้ง กล่าวว่า ผู้สูงอายุ เป็นกลุ่มเป้าหมายกลุ่มหนึ่งที่อยู่ในความดูแลของกระทรวง พม. โดยเฉพาะผู้สูงอายุ ที่ยากไร้ ถูกทอดทิ้ง ขาดผู้อุปการะเลี้ยงดู ไม่มีที่อยู่อาศัย หรืออยู่กับครอบครัวไม่มีความสุข โดยศูนย์พัฒนาการจัดสวัสดิการสังคมผู้สูงอายุบ้านบางแค จะรับเข้าดูแล โดยจัดบริการด้านปัจจัยสี่ ด้านการแพทย์ ด้านสังคม และสังคมสงเคราะห์ เพื่อให้ผู้สูงอายุได้มีคุณภาพชีวิตที่ดีขึ้น การจัดงานฌาปนกิจผู้สูงอายุประจำปี 2566 ที่พักในศูนย์พัฒนาการจัดสวัสดิการสังคมผู้สูงอายุบ้านบางแค เป็นกิจกรรมที่จัดให้แก่ผู้สูงอายุที่ถึงแก่กรรม ไม่มีญาติมารับศพ หรือญาติไม่สามารถประกอบพิธีทางศาสนาได้ ซึ่งเป็นการจัดสวัสดิการในวาระสุดท้ายของชีวิตให้แก่ผู้สูงอายุ ซึ่งในปีนี้มีผู้สูงอายุที่ถึงแก่กรรมและจะทำการฌาปนกิจศพ จำนวน 30 ราย โดยศูนย์พัฒนาการจัดสวัสดิการสังคมผู้สูงอายุบ้านบางแค จะทำพิธีกรรมทางศาสนาให้ โดยมีการจัดสวดพระอภิธรรม 1 คืน และเก็บบรรจุศพไว้ ณ วัดนิมมานรดี เพื่อดำเนินการฌาปนกิจศพพร้อมกันในเดือนมีนาคม ของทุกปี
นางสาวแรมรุ้ง กล่าวเพิ่มเติมว่า สำหรับการจัดงานฌาปนกิจศพผู้สูงอายุครั้งนี้ จัดขึ้นระหว่างวันที่ 15 - 17 มีนาคม 2566 ณ วัดนิมมานรดี เขตภาษีเจริญ กรุงเทพฯ โดยวันพุธที่ 15 มีนาคม 2566 เวลา 18.00 น. มีพิธีสวดพระอภิธรรม วันพฤหัสบดีที่ 16 มีนาคม 2566  มีพิธีสวดพระพุทธมนต์ ถวายภัตตาหารเพลแด่พระสงฆ์ มาติกาบังสุกุล พิธีฌาปนกิจผู้สูงอายุ เวลา 16.00 น. ทั้งนี้ได้รับการอนุเคราะห์การแสดงโขนและดนตรีประกอบจากสำนักการสังคีต กรมศิลปากร โดยมีหน่วยงานภาครัฐ ภาคเอกชน และประชาชนทั่วไป เข้าร่วมงานดังกล่าว และวันศุกร์ที่ 17 มีนาคม 2566 เวลา 08.00 น. มีพิธีเก็บอัฐิ เพื่อนำไปลอยอังคาร ณ ปากอ่าวแม่น้ำเจ้าพระยา จังหวัดสมุทรปราการ
#ช่วย24ชั่วโมง
#พม24ชม
#ข่าวพม

ที่มา : https://www.thaigov.go.th/news/contents/details/66292