รัฐบาลไทย-ข่าวทำเนียบรัฐบาล-รมว.พม. นำทีม ลงพื้นที่ จ.แพร่ เสริมพลังคลังปัญญาผู้สูงอายุ  พร้อมหนุนสร้างอาชีพรายได้


วันศุกร์ที่ 17 มีนาคม 2566
รมว.พม. นำทีม ลงพื้นที่ จ.แพร่ เสริมพลังคลังปัญญาผู้สูงอายุ  พร้อมหนุนสร้างอาชีพรายได้
รมว.พม. นำทีม ลงพื้นที่ จ.แพร่ เสริมพลังคลังปัญญาผู้สูงอายุ  พร้อมหนุนสร้างอาชีพรายได้
วันที่ 16 มี.ค. 66 เวลา 10.30 น. นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) ลงพื้นที่จังหวัดแพร่ ณ ศูนย์พัฒนาคุณภาพชีวิตและส่งเสริมอาชีพผู้สูงอายุตำบลนาจักร อำเภอเมืองแพร่ เพื่อเป็นประธานเปิดโครงการเสริมพลังคลังปัญญาเพื่อพัฒนาศักยภาพศูนย์พัฒนาคุณภาพชีวิตและส่งเสริมอาชีพผู้สูงอายุ ประจำปี 2566  “การจัดงานแสดงผลิตภัณฑ์และถ่ายทอดภูมิปัญญาผู้สูงอายุ” พร้อมมอบความช่วยเหลือให้ประชาชนกลุ่มเปราะบางในพื้นที่ ด้วยการมอบเงินสงเคราะห์เด็กในครอบครัวยากจน 30 ราย เงินสงเคราะห์ผู้สูงอายุในภาวะยากลำบาก 10 ราย  เงินกู้ยืมเพื่อประกอบอาชีพสำหรับผู้สูงอายุ 5 ราย และเงินอุดหนุนตามโครงการสนับสนุนการปรับสภาพแวดล้อมที่อยู่อาศัยสำหรับคนพิการและผู้สูงอายุ 9 ราย
นายจุติ กล่าวว่า จังหวัดแพร่ มีครัวเรือนทั้งหมด 182,675 ครัวเรือน โดยมีครัวเรือนเปราะบาง 30,442 ครัวเรือน ซึ่งมีคนพิการ 23,033 คน และมีผู้สูงอายุมากถึง 114,007 คน คิดเป็นร้อยละ 26.51 นับเป็นอันดับ 2 ของประเทศไทย รองจากจังหวัดลำปาง ทั้งนี้  กระทรวง พม. โดยกรมกิจการผู้สูงอายุ (ผส.) ได้ขับเคลื่อนศูนย์พัฒนาคุณภาพชีวิตและส่งเสริมอาชีพผู้สูงอายุ (ศพอส.) เป็นกลไกสำคัญการพัฒนาผู้สูงอายุในชุมชน ด้วยคุณภาพมาตรฐานการบริหารจัดการและการดำเนินกิจกรรมต่อเนื่อง เพื่อส่งเสริมให้ผู้สูงอายุได้รับการพัฒนาครบทุกมิติทั้งด้านสุขภาพ สังคม เศรษฐกิจ และสภาพแวดล้อม อีกทั้งเป็นศูนย์ถ่ายทอดภูมิปัญญาผู้สูงอายุ และศูนย์ส่งเสริมอาชีพและจำหน่ายผลิตภัณฑ์ชุมชน
นายจุติ กล่าวต่อไปว่า  นอกจากนี้ กระทรวง พม. ได้ขับเคลื่อนศูนย์ช่วยเหลือสังคมตำบลในพื้นที่จังหวัดแพร่ โดยมีการจัดตั้งคณะทำงานเพื่อเป็นศูนย์กลางการพัฒนาและการบริการสวัสดิการสังคมและความมั่นคงของมนุษย์แบบจุดเดียวเบ็ดเสร็จ (One Stop Service – OSS) เพื่อช่วยเหลือและบริการประชาชนทุกกลุ่มเป้าหมายให้สามารถเข้าถึงสิทธิสวัสดิการสังคมของรัฐได้อย่างทั่วถึงและแก้ปัญหาที่เกิดขึ้นในพื้นที่ได้อย่างรวดเร็วทันเหตุการณ์ โดยบูรณาการทำงานร่วมกันระหว่างภาคีเครือข่ายและหน่วยงานสังกัดกระทรวง พม. ได้แก่ ศพอส. ศูนย์บริการคนพิการทั่วไป และศูนย์พัฒนาครอบครัวในชุมชน เป็นต้น รวมทั้งอาสาสมัครพัฒนาสังคมและความมั่นคงของมนุษย์ (อพม.)
นายจุติ กล่าวเพิ่มเติมว่า  จากนั้น ตนพร้อมคณะผู้บริหารกระทรวง พม. ลงพื้นที่ ณ ศูนย์พัฒนาคุณภาพชีวิตและส่งเสริมอาชีพผู้สูงอายุตำบลป่าแมต อำเภอเมืองแพร่ เพื่อมอบประกาศนียบัตรแก่ผู้ผ่านการอบรมตามโครงการอบรมพัฒนาศักยภาพอาสาสมัครพัฒนาสังคมและความมั่นคงของมนุษย์ (เชี่ยวชาญด้านผู้สูงอายุ) ประจำปี 2566 พร้อมมอบความช่วยเหลือให้ประชาชนกลุ่มเปราะบางในพื้นที่ ด้วยการมอบเงินสงเคราะห์เด็กในครอบครัวยากจน 35 ราย  เงินสงเคราะห์ผู้สูงอายุในภาวะยากลำบาก 15 ราย เงินอุดหนุนโครงการปรับสภาพแวดล้อมและสิ่งอำนวยความสะดวกของผู้สูงอายุ 2 ราย เงินกู้ยืมกองทุนส่งเสริมและพัฒนาคุณภาพชีวิตคนพิการ 5 ราย และรถเข็นวิลแชร์ รถโยกสำหรับคนพิการ 6 ราย
#ช่วย24ชั่วโมง  #พม24ชม  #ข่าวพม

ที่มา : https://www.thaigov.go.th/news/contents/details/66262