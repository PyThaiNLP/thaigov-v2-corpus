รัฐบาลไทย-ข่าวทำเนียบรัฐบาล-“ชัยวุฒิ” ยินดีคนไทย “พ.ร.ก.ปราบอาชญากรรมออนไลน์” ประกาศใช้แล้ว แนะผู้เสียหายแจ้งธนาคารระงับบัญชีม้าได้ทันที เตือนคนทำผิดรีบไปยกเลิกบัญชีม้าก่อนเจอโทษหนัก


วันศุกร์ที่ 17 มีนาคม 2566
“ชัยวุฒิ” ยินดีคนไทย “พ.ร.ก.ปราบอาชญากรรมออนไลน์” ประกาศใช้แล้ว แนะผู้เสียหายแจ้งธนาคารระงับบัญชีม้าได้ทันที เตือนคนทำผิดรีบไปยกเลิกบัญชีม้าก่อนเจอโทษหนัก
“ชัยวุฒิ” ยินดีคนไทย “พ.ร.ก.ปราบอาชญากรรมออนไลน์” ประกาศใช้แล้ว แนะผู้เสียหายแจ้งธนาคารระงับบัญชีม้าได้ทันที เตือนคนทำผิดรีบไปยกเลิกบัญชีม้าก่อนเจอโทษหนัก
นายชัยวุฒิ ธนาคมานุสรณ์ รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอีเอส) ซึ่งอยู่ระหว่างการประชุมWorld Summit on the Information Society Forum 2023 นครเจนีวา สวิตเซอร์แลนด์ กล่าวแสดงความยินดีกับคนไทยทุกคน หลัง พระราชกำหนดมาตรการป้องกันและปราบปรามอาชญากรรมทางเทคโนโลยี มีการประกาศลงในราชกิจจานุเบกษา และจะมีผลบังคับใช้ ตั้งแต่วันที่ 17 มี.ค. เป็นต้นไป  ซึ่งกฎหมายฉบับนี้เป็นกฎหมายสำคัญ ที่รัฐบาลผลักดันออกมาเพื่อแก้ไขปัญหาการหลอกลวงทางออนไลน์ และปัญหาอาชกรรมทางออนไลน์ทั้งหมด คาดว่าปัญหาจะลดลงอย่างแน่นอน โดยหลังจากนี้ หากประชาชนถูกหลอกลวงทางออนไลน์ ขอให้รีบแจ้งไปที่ธนาคารโดยตรง เพื่อที่ธนาคารจะได้ระงับบัญชีไม่ให้เงินถูกโอนออกไปเป็นทอดๆ ซึ่งธนาคารจะมีอำนาจระงับบัญชีต้องสงสัยได้ทันที จากเดิมต้องรอไปแจ้งความก่อนถึงจะระงับบัญชีได้
ส่วนบัญชีม้า และเบอร์มือถือม้า ที่รับจ้างเปิดให้คนร้ายนำไปใช้หลอกลวงประชาชน จากนี้จะมีความผิดทางกฎหมาย โดยมีโทษจำคุก3 ปี ปรับ3 แสนบาท  ดังนั้นประชาชนที่กำลังทำความผิดให้ไปแจ้งยกเลิกบัญชีผิดกฎหมายเหล่านี้โดยด่วน เพราะถือว่ามีความผิดตามกฎหมายนี้ ถือว่าได้ไม่คุ้มเสีย เพราะรับจ้างได้เงินเพียง 500 - 2,000 บาทแต่ต้องมาโดนปรับหนักถึง 300,000 บาท และจำคุกอีก 3ปี  โดยทั้งหมดนี้เป็นเพียงมาตรการขั้นต้น ซึ่งสัปดาห์หน้านายกรัฐมนตรี จะมีคณะกรรมการขึ้นมากำหนดมาตรการแก้ไขปัญหาต่างๆ เพิ่มเติม ให้ครอบคลุมความเดือดร้อนของประชาชนอย่างเร่งด่วนด้วย
“ขอขอบคุณพี่น้องประชาชนที่ช่วยกัน ร้องเรียนแจ้งเบาะแส  ทำให้สังคมตื่นตัว สามารถรับมือกับปัญหาอาชญากรรมทางออนไลน์ได้มากขึ้น พร้อมขอบคุณเจ้าหน้าที่ตำรวจ และหน่วยงานที่เกี่ยวข้อง ที่ช่วยกันปราบปรามผู้กระทำความผิดอย่างต่อเนื่อง ตามนโยบายของรัฐบาล ทำให้ปัญหาแก๊งคอลเซ็นเตอร์ลดลง แต่ยังคงมีรูปแบบการหลอกลวงใหม่ๆที่เกิดขึ้น ซึ่งกระทรวงดีอีเอส จะร่วมมือกับหน่วยงานเฝ้าระวัง เพื่อแก้ไขปัญหาให้ประชาชนมีความมั่นคง และมีความปลอดภัยทางไซเบอร์อย่างสูงสุด” นายชัยวุฒิ กล่าว
_______________

ที่มา : https://www.thaigov.go.th/news/contents/details/66253