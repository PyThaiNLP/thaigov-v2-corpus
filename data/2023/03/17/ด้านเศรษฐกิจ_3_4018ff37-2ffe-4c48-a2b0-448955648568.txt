รัฐบาลไทย-ข่าวทำเนียบรัฐบาล- ไอแบงก์ ร่วมสานต่อโครงการ ‘reBOX’ ปี 66 กล่องรักที่สัมผัสได้ พร้อมส่งมอบกล่องและซองกระดาษ 120 กิโลกรัม รีไซเคิลสร้างประโยชน์สู่คนพิการ


วันศุกร์ที่ 17 มีนาคม 2566
17/03/2566
พิมพ์
ไอแบงก์ ร่วมสานต่อโครงการ ‘reBOX’ ปี 66 กล่องรักที่สัมผัสได้ พร้อมส่งมอบกล่องและซองกระดาษ 120 กิโลกรัม รีไซเคิลสร้างประโยชน์สู่คนพิการ
ไอแบงก์สนับสนุนโครงการ reBOX กิจกรรมเพื่อสังคมของไปรษณีย์ไทย ภายใต้แนวคิด ‘กล่องรักที่สัมผัสได้’ เปลี่ยนกล่องเก่าเป็นกล่องใหม่ สร้างประโยชน์แล้วส่งมอบหน่วยงานคนพิการ
ธนาคารอิสลามแห่งประเทศไทย (ไอแบงก์) ร่วมสานต่อสนับสนุนโครงการ reBOX กิจกรรมเพื่อสังคมของไปรษณีย์ไทย โดยในปี 2566 นี้จัดภายใต้แนวคิด ‘กล่องรักที่สัมผัสได้’ เปลี่ยนกล่องเก่าเป็นกล่องใหม่ สร้างประโยชน์แล้วส่งมอบให้หน่วยงานคนพิการ ใช้ประโยชน์ในการส่งต่อสิ่งต่างๆเพื่อคนพิการ
โดยปีนี้ถือเป็นปีที่ 2 ของไอแบงก์ที่ให้ความร่วมมือในโครงการ reBOX เพราะเล็งเห็นประโยชน์ของโครงการทั้งในแง่ของการดูแลสิ่งแวดล้อมและเผื่อแผ่ช่วยเหลือสังคม ไอแบงก์ได้รณรงค์เชิญชวนให้พนักงานในสำนักงานใหญ่นำกล่องหรือซองกระดาษที่ไม่ใช้แล้วทุกประเภทมาร่วมบริจาค ณ จุดรับบริจาค สำหรับปีที่ผ่านมาไอแบงก์สามารถส่งต่อกล่องและซองกระดาษที่ไม่ใช้แล้วปริมาณ 170 กิโลกรัมให้แก่ไปรษณีย์ไทยเพื่อนำไปรีไซเคิลเป็นชุดโต๊ะ เก้าอี้ส่งให้กับโรงเรียนตำรวจตระเวนชายแดนทั่วประเทศ และสำหรับปีนี้ไอแบงก์ยังเดินหน้าสนับสนุนโครงการต่อเนื่อง พร้อมส่งมอบกล่องและซองกระดาษอีกเป็นจำนวน 120 กิโลกรัม เมื่อช่วงเช้าวันที่ 16 มีนาคม 2566 ณ ธนาคารอิสลามแห่งประเทศไทย อาคารนวม สำนักงานใหญ่

ที่มา : https://www.thaigov.go.th/news/contents/details/66263