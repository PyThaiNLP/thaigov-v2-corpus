รัฐบาลไทย-ข่าวทำเนียบรัฐบาล-ปลัดกระทรวงยุติธรรม​ ให้การต้อนรับผู้บริหารสำนักงาน​ ก.พ.ร.​ ร่วมหารือแนวทางการขับเคลื่อนการพัฒนาระบบราชการระหว่าง​สำนักงาน​ ก.พ.ร.​ และกระทรวงยุติธรรม


วันอังคารที่ 28 กุมภาพันธ์ 2566
28/02/2566
พิมพ์
ปลัดกระทรวงยุติธรรม​ ให้การต้อนรับผู้บริหารสำนักงาน​ ก.พ.ร.​ ร่วมหารือแนวทางการขับเคลื่อนการพัฒนาระบบราชการระหว่าง​สำนักงาน​ ก.พ.ร.​ และกระทรวงยุติธรรม
ปลัดกระทรวงยุติธรรม​ ให้การต้อนรับผู้บริหารสำนักงาน​ ก.พ.ร.​ ร่วมหารือแนวทางการขับเคลื่อนการพัฒนาระบบราชการระหว่าง​สำนักงาน​ ก.พ.ร.​ และกระทรวงยุติธรรม
ในวันอังคารที่ ๒๘ กุมภาพันธ์ ๒๕๖๖ เวลา ๐๙.๓๐ น. ณ​ ห้องประชุม​กระทรวง​ยุติธรรม​ ๑๐-๐๑​​ อาคาร​กระทรวง​ยุติธรรม นางพงษ์สวาท กายอรุณสุทธิ์ ปลัดกระทรวงยุติธรรม พร้อมด้วย นายวัลลภ​ นาคบัว​ รองปลัดกระทรวงยุติธรรม​ นายสหการณ์ เพ็ชรนรินทร์ รองปลัดกระทรวงยุติธรรม​ นางอรัญญา ทองน้ำตะโก​ รองปลัดกระทรวงยุติธรรม​ พันตำรวจโท​ ประวุธ วงศ์สีนิล​ รองปลัดกระทรวงยุติธรรม​ และผู้บริหารกระทรวงยุติธรรม​ ให้การต้อนรับคณะผู้บริหารสำนักงานคณะกรรมการพัฒนาระบบราชการ​ (ก.พ.ร.)​ นำโดย​ นางสาวอ้อนฟ้า​ เวชชาชีวะ​ เลขาธิการ​ ก.พ.ร.​ เพื่อหารือแนวทางการขับเคลื่อนการพัฒนาระบบราชการระหว่างสำนักงาน​ ก.พ.ร.​ และกระทรวงยุติธรรม
โดยปลัดกระทรวงยุติธรรม​ ​ได้นำเสนอนโยบายการพัฒนาระบบราชการของกระทรวงยุติธรรม​ โดยมีใจความสำคัญตอนหนึ่ง​ ว่า​ กระทรวงยุติธรรมให้ความสำคัญกับการพัฒนาระบบราชการมาอย่างต่อเนื่อง โดยถ่ายทอดนโยบายการพัฒนาระบบราชการตามเป้าหมายที่รัฐบาลกำหนดไว้ โดยการเชื่อมโยงแผนยุทธศาสตร์ในระดับต่าง ๆ ไปสู่แผนปฏิบัติการ รวมทั้งกำชับไปยังเจ้าหน้าที่ในส่วนการปฏิบัติเพื่อการขับเคลื่อนตัวชี้วัด การพัฒนาการบริหาร ตลอดจนการพัฒนากระบวนการทำงาน เพื่อให้มีการปรับปรุงระบบการทำงานในกระทรวงยุติธรรมอย่างต่อเนื่อง ซึ่งจะนำไปสู่จุดหมายสูงสุด คือ การอำนวยความยุติธรรมให้กับประชาชน โดยยึดประชาชนเป็นศูนย์กลาง
ทั้งนี้​ จากการหารือร่วมกัน​ สำนักงาน​ ก.พ.ร. ได้ถ่ายทอดองค์ความรู้เกี่ยวกับแนวทางการขับเคลื่อนการพัฒนาระบบราชการให้แก่ข้าราชการและเจ้าหน้าที่ของกระทรวงยุติธรรม พร้อมทั้งได้ให้ทิศทางการพัฒนาระบบราชการในประเด็นที่สำคัญ​ ได้แก่​ การพัฒนาบริการภาครัฐและการพัฒนาประสิทธิภาพภาครัฐเพื่อประชาชน​ การขับเคลื่อน​ Strategic KPIs &​ Joint KPIs การเพิ่มประสิทธิภาพองค์กรมหาชนในกำกับ​ และการปรับปรุงแนวทางการแบ่งส่วนราชการภายในกรม​ รวมทั้งการเปิดโอกาสให้ส่วนราชการได้ขอรับคำปรึกษาและคำแนะนำเกี่ยวกับการพัฒนาระบบราชการ

ที่มา : https://www.thaigov.go.th/news/contents/details/65571