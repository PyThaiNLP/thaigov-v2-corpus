รัฐบาลไทย-ข่าวทำเนียบรัฐบาล-“ทิพานัน” ย้ำประกาศผลบัตรสวัสดิการแห่งรัฐแล้ววันนี้ ผ่าน-ไม่ผ่าน ต้องทำอย่างไรบ้าง  ย้ำ “พล.อ.ประยุทธ์” มุ่งลดความเหลื่อมล้ำทุกมิติ


วันพุธที่ 1 มีนาคม 2566
01/03/2566
พิมพ์
“ทิพานัน” ย้ำประกาศผลบัตรสวัสดิการแห่งรัฐแล้ววันนี้ ผ่าน-ไม่ผ่าน ต้องทำอย่างไรบ้าง  ย้ำ “พล.อ.ประยุทธ์” มุ่งลดความเหลื่อมล้ำทุกมิติ
“ทิพานัน” ย้ำประกาศผลบัตรสวัสดิการแห่งรัฐแล้ววันนี้ ผ่าน-ไม่ผ่าน ต้องทำอย่างไรบ้าง  ย้ำ “พล.อ.ประยุทธ์” มุ่งลดความเหลื่อมล้ำทุกมิติ
วันที่ 1 มีนาคม 2566 น.ส.ทิพานัน ศิริชนะ รองโฆษกประจำสำนักนายกรัฐมนตรี เปิดเผยว่า ตามที่คณะรัฐมนตรีเมื่อวันที่ 28 กุมภาพันธ์ 2566 ที่ผ่านมา ที่มีพล.อ.ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เป็นประธาน ได้เห็นชอบโครงการบัตรสวัสดิการแห่งรัฐ ประจำปี 65 วงเงินรวม 9,140 ล้านบาท โดยมีจำนวนผู้ที่มีรายได้น้อยที่ได้รับสิทธิ 14.59 ล้านคน จากที่ลงทะเบียนไว้ 22 ล้านคน โดยกำหนดให้ประกาศผลการพิจารณาคุณสมบัติ ในวันที่ 1 มีนาคม 2566 นั้น พี่น้องประชาชน สามารถตรวจสอบผลการพิจารณาคุณสมบัติได้ 3 ช่องทางดังนี้
1. เว็บไซต์ https://บัตรสวัสดิการแห่งรัฐ.mof.go.th หรือ https://welfare.mof.go.th ได้ตั้งแต่เวลา 6.00 น. ถึง 23.00 น. ของทุกวัน
2. หน่วยงานรับลงทะเบียนทั้ง 7 หน่วยงาน ได้แก่ สาขาของธนาคารเพื่อการเกษตรและสหกรณ์การเกษตร (ธ.ก.ส.) ธนาคารออมสิน ธนาคารกรุงไทย จำกัด (มหาชน) (ธนาคารกรุงไทยฯ) สำนักงานคลังจังหวัดทั้ง 76 จังหวัดทั่วประเทศ สังกัดกรมบัญชีกลาง ที่ว่าการอำเภอ สำนักงานเขตกรุงเทพมหานคร ทั้ง 50 เขต และศาลาว่าการเมืองพัทยา เมืองพัทยา ตามวันและเวลาทำการของแต่ละหน่วยงาน สำหรับการตรวจสอบผลการพิจารณาคุณสมบัติ ในช่วงวันหยุดเสาร์ - อาทิตย์ และวันหยุดนักขัตฤกษ์ให้ขึ้นอยู่กับการพิจารณาของหน่วยงานรับลงทะเบียนแต่ละแห่ง
3. โทรศัพท์สอบถามได้ที่หน่วยงานที่เกี่ยวข้อง ได้แก่ สำนักงานปลัดกระทรวงการคลัง สำนักงานเศรษฐกิจการคลัง และ Call Center โครงการบัตรสวัสดิการแห่งรัฐ วันจันทร์ – วันศุกร์ ตามเวลาทำการของแต่ละหน่วยงาน
น.ส.ทิพานัน กล่าวว่า ทั้งนี้เมื่อตรวจสอบคุณสมบัติเรียบร้อยแล้ว มีขั้นตอนในการปฏิบัติดังนี้
1.ผู้ผ่านการพิจารณา
-เริ่มการยืนยันตัวตนผ่าน e-KYC และต้องผูกบัญชีพร้อมเพย์กับเลขประจำตัวประชาชนเพื่อรับสิทธิสวัสดิการโดยผูกกับธนาคารใดก็ได้ โดยต้องยืนยันตัวตน ณ ธนาคารกรุงไทยฯ ธนาคารออมสิน และ ธ.ก.ส. จะต้องนำบัตรประจำตัวประชาชนอเนกประสงค์ (Smart Card) เพื่อใช้ในการยืนยันตัวตนด้วย ณ ธนาคารดังกล่าวตามวันและเวลาทำการของแต่ละธนาคาร ตั้งแต่วันที่ 1 มีนาคม 2566 เป็นต้นไป
-เมื่อยืนยันตัวตนเสร็จเรียบร้อยแล้วจะสามารถตรวจสอบสถานะการยืนยันตัวตนของตนเองผ่านทางเว็บไซต์ https://บัตรสวัสดิการแห่งรัฐ.mof.go.th หรือ https://welfare.mof.go.th ในวันถัดไป หรือติดต่อสอบถามเจ้าหน้าที่หน่วยงานรับลงทะเบียนทั้ง 7 หน่วยงาน หรือโทรศัพท์สอบถามได้ที่หน่วยงานที่เกี่ยวข้อง
-วันที่ 1 เมษายน 2566 เริ่มใช้สิทธิสวัสดิการแห่งรัฐสำหรับผู้ยืนยันตัวตนสำเร็จภายในวันที่ 26 มีนาคม 2566 โดยหากยืนยันตัวตนหลังวันดังกล่าวจะได้ใช้สิทธิตามที่กระทรวงการคลังกำหนด
2.ผู้ไม่ผ่านเกณฑ์การพิจารณา
-สามารถยื่นขออุทธรณ์ผลการพิจารณาคุณสมบัติได้ ตั้งแต่วันที่ 1 มีนาคม - 1 พฤษภาคม 2566 ผ่าน 2 ช่องทาง ได้แก่
(1)ขออุทธรณ์ผลการพิจารณาคุณสมบัติด้วยตนเองผ่านทางเว็บไซต์ https://บัตรสวัสดิการแห่งรัฐ.mof.go.th หรือ https://welfare.mof.go.th ได้ตั้งแต่เวลา 6.00 น. ถึง 23.00 น. ของทุกวัน
(2 )ขออุทธรณ์ผลการพิจารณาคุณสมบัติผ่านหน่วยงานรับลงทะเบียนทั้ง 7 หน่วยงาน ได้แก่ ธนาคารออมสิน ธนาคารกรุงไทยฯ ธ.ก.ส. สำนักงานคลังจังหวัดทุกจังหวัด ที่ว่าการอำเภอทุกอำเภอ สำนักงานเขตกรุงเทพมหานคร และศาลาว่าการเมืองพัทยา ตามวันและเวลาทำการของแต่ละหน่วยงาน
“พล.อ.ประยุทธ์ มุ่งแก้ไขปัญหายากจนและความเหลื่อมล้ำในทุกมิติ  จึงมุ่งมั่นพัฒนาบัตรสวัสดิการแห่งรัฐ ให้เป็นนวัตกรรมที่ช่วยพัฒนาคุณภาพชีวิตให้ดีขึ้นตรงกลุ่มเป้าหมายที่แท้จริง มีประสิทธิภาพและประสิทธิผล ช่วยแบ่งเบาภาระค่าครองชีพ และกระตุ้นเศรษฐกิจ ให้เกิดการจับจ่ายใช้สอยกระจายรายได้ในชุมชน ส่งผลไปยังภาพรวมของเศรษฐกิจ ที่มีผลงานสามารถพิสูจน์ได้ ตามนโยบายไม่ทิ้งใครไว้ข้างหลังจริงๆ”น.ส.ทิพานัน กล่าว

ที่มา : https://www.thaigov.go.th/news/contents/details/65593