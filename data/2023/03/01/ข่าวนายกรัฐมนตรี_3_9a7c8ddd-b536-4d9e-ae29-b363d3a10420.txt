รัฐบาลไทย-ข่าวทำเนียบรัฐบาล-​นายกรัฐมนตรีหารือรองนายกรัฐมนตรีและรัฐมนตรีว่าการกระทรวงการต่างประเทศราชอาณาจักรกัมพูชา ย้ำความร่วมมือที่ใกล้ชิดในทุกระดับ


วันพฤหัสบดีที่ 23 กุมภาพันธ์ 2566
23/02/2566
พิมพ์
​นายกรัฐมนตรีหารือรองนายกรัฐมนตรีและรัฐมนตรีว่าการกระทรวงการต่างประเทศราชอาณาจักรกัมพูชา ย้ำความร่วมมือที่ใกล้ชิดในทุกระดับ
เพื่อสนับสนุนการฟื้นฟู และเพื่อประชาชนของทั้งสองประเทศอย่างมั่นคงและยั่งยืน
วันนี้ (23 กุมภาพันธ์ 2566) เวลา 16.00 น. ณ ห้องสีงาช้าง ตึกไทยคู่ฟ้า ทำเนียบรัฐบาล นายปรัก สุคน (H.E. Mr. Prak Sokhonn) รองนายกรัฐมนตรีและรัฐมนตรีว่าการกระทรวงการต่างประเทศและความร่วมมือระหว่างประเทศราชอาณาจักรกัมพูชา เข้าเยี่ยมคารวะ พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ในโอกาสเยือนไทยอย่างเป็นทางการ นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยสาระสำคัญ ดังนี้
นายกรัฐมนตรีกล่าวยินดีที่ได้พบ พร้อมฝากความระลึกถึงไปยังนายกรัฐมนตรีฮุน เซน โดยนายกรัฐมนตรียินดีกับความสำเร็จในการเป็นประธานอาเซียนของกัมพูชาในปีที่ผ่านมา ซึ่งทำให้ไทยได้มีโอกาสหารือทวิภาคี ผลักดันความร่วมมือระหว่างกันในหลายวาระ ทั้งระดับทวิภาคและพหุภาคีกับนายกรัฐมนตรีฮุน เซน นายกรัฐมนตรีเห็นควรสนับสนุนให้หน่วยงานที่เกี่ยวข้องของทั้งสองฝ่ายประสานการทำงานกันอย่างใกล้ชิดเพื่อนำสิ่งที่ได้หารือไปปฏิบัติอย่างเป็นรูปธรรม โอกาสนี้นายกรัฐมนตรีได้อวยพรให้กัมพูชาประสบความสำเร็จในการเป็นเจ้าภาพจัดการแข่งขันซีเกมส์ในปีนี้ ด้วย
นายกรัฐมนตรีกล่าวว่า การประชุมคณะกรรมการเขตแดนร่วม (Joint Boundary Committee – JBC) ว่างเว้นมากว่า 10 ปีแล้ว จึงขอฝ่ายกัมพูชาพิจารณาเป็นเจ้าภาพการประชุม JBC ครั้งต่อไป เพื่อผลักดันความร่วมมือให้มีความคืบหน้า ซึ่งไทยต้องการเห็นความคืบหน้าในเรื่องการสำรวจและจัดทำหลักเขตแดน เพราะเป็นประโยชน์ต่อการพัฒนาและยกระดับคุณภาพชีวิตของประชาชนบริเวณชายแดน
รองนายกรัฐมนตรีกัมพูชากล่าวรู้สึกเป็นเกียรติที่ได้พบ พร้อมนำความระลึกถึงจากนายกรัฐมนตรีฮุน เซนมายังนายกรัฐมนตรีด้วย โดยการเดินทางมาเยือนไทยในครั้งนี้เพื่อติดตามการหารือระหว่างผู้นำทั้งสองที่ผ่านมา เพื่อกระชับความสัมพันธ์ และส่งเสริมความร่วมมือระหว่างกันอย่างรอบด้านให้ใกล้ชิดยิ่งขึ้น และยินดีที่ได้ร่วมพิธีเปิดใช้สะพานมิตรภาพไทย–กัมพูชา ที่บ้านหนองเอี่ยน–สตึงบท ซึ่งการเปิดสะพานนี้มีความหมายต่อประชาชนกัมพูชาเป็นอย่างมาก และยังจะช่วยเพิ่มปริมาณการค้าชายแดน และอำนวยความสะดวกการไปมาหาสู่ระหว่างประชาชนของทั้งสองประเทศอีกด้วย
ทั้งสองฝ่ายได้หารือในประเด็นที่เป็นประโยชน์ร่วมกัน ดังนี้
นายกรัฐมนตรีเชื่อมั่นว่าไทยและกัมพูชาจะร่วมมือกันเชื่อมโยงเศรษฐกิจสองประเทศ ช่วยฟื้นฟูเศรษฐกิจอย่างมั่นคง และยั่งยืน ให้สามารถบรรลุเป้าหมายการค้า 15,000 ล้านดอลลาร์สหรัฐ ภายในปี 2568 ด้านรองนายกรัฐมนตรีกัมพูชากล่าวยินดีที่การค้าระหว่างสองประเทศเพิ่มมากขึ้น โดยปีที่ผ่านมามูลค่าการค้าเพิ่มขึ้นมากกว่าก่อนสถานการณ์โควิด และเชื่อมั่นเช่นกันว่าทั้งสองประเทศจะสามารถบรรลุตามเป้าหมายการค้าที่ตั้งไว้ได้อย่างแน่นอน
นายกรัฐมนตรีกล่าวขอบคุณกัมพูชาสำหรับความร่วมมือ ในการจัดการปัญหาขบวนการหลอกลวงทางโทรศัพท์ข้ามชาติ (แก๊งคอลเซ็นเตอร์) และขอบคุณที่รัฐบาลกัมพูชาให้ความสำคัญกับการป้องกันและปราบปรามขบวนการดังกล่าว โดยรองนายกรัฐมนตรีกัมพูชาย้ำถึงความพร้อมของกัมพูชาที่จะร่วมมือกับไทยอย่างเต็มที่ ซึ่งทั้งสองฝ่ายเห็นพ้องที่จะตั้งคณะทำงานร่วม เพื่อเป็นกลไกหลักในการประสานงานการแก้ไขปัญหาอย่างมีประสิทธิภาพมากยิ่งขึ้น เนื่องจากปัญหาดังกล่าวไม่เพียงส่งผลเสียต่อทั้งสองประเทศ แต่ส่งผลเสียรวมถึงในภูมิภาค
นายกรัฐมนตรีกล่าวขอบคุณไปยังนายกรัฐมนตรีฮุน เซน ที่ได้สั่งการให้หน่วยงานที่เกี่ยวข้องของกัมพูชาร่วมมือกับฝ่ายไทยในเก็บกู้ทุ่นระเบิดเพื่อมนุษยธรรมในพื้นที่ชายแดนในทันที เนื่องจากรัฐบาลไทยห่วงใยประชาชนทั้งสองประเทศ ซึ่งโอกาสนี้ นายกรัฐมนตรีได้กล่าวกับรองนายกรัฐมนตรีกัมพูชาว่า อาจพิจารณาเริ่มดำเนินการในพื้นที่นำร่อง 10 แห่ง ซึ่งไทยได้เสนอให้กัมพูชาพิจารณาแล้ว ด้านรองนายกรัฐมนตรีกัมพูชากล่าวพร้อมเดินหน้าร่วมมือกับไทยอย่างเต็มที่ เพื่อความปลอดภัยของประชาชน

ที่มา : https://www.thaigov.go.th/news/contents/details/65379