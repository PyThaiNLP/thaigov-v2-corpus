รัฐบาลไทย-ข่าวทำเนียบรัฐบาล-“อนุทิน” ชื่นชม เขตสุขภาพ 11,12 พัฒนาระบบบริการเพื่อประชาชน พร้อมตอบโจทย์ Health for Wealth


วันศุกร์ที่ 24 กุมภาพันธ์ 2566
“อนุทิน” ชื่นชม เขตสุขภาพ 11,12 พัฒนาระบบบริการเพื่อประชาชน พร้อมตอบโจทย์ Health for Wealth
รองนายกรัฐมนตรีและรัฐมนตรีว่าการกระทรวงสาธารณสุข ชื่นชมการพัฒนาระบบบริการเขตสุขภาพที่ 11 และ 12 ให้ประชาชนเข้าถึงบริการสุขภาพแบบไร้รอยต่อ ลดแออัด ลดรอคอย มี 3 หมอคอยดูแล พัฒนาบริการ Mechanical thrombectomy เข้าถึง พึ่งได้ หายอัมพาต
รองนายกรัฐมนตรีและรัฐมนตรีว่าการกระทรวงสาธารณสุข ชื่นชมการพัฒนาระบบบริการเขตสุขภาพที่ 11 และ 12 ให้ประชาชนเข้าถึงบริการสุขภาพแบบไร้รอยต่อ ลดแออัด ลดรอคอย มี 3 หมอคอยดูแล พัฒนาบริการ Mechanical thrombectomy เข้าถึง พึ่งได้ หายอัมพาต เตรียมพร้อมระบบสาธารณสุขทางทะเล ผู้สูงอายุได้รับการดูแลอย่างเป็นระบบ จัดการโควิดชายแดนใต้ ใช้เทคโนโลยีในการให้บริการ พร้อมสร้างขวัญกำลังใจผู้ปฏิบัติงาน และยังส่งเสริมกัญชาทางการแพทย์ การท่องเที่ยวเชิงสุขภาพ สอดรับนโยบาย “Health for Wealth”
วันนี้ (24 กุมภาพันธ์ 2566) ที่โรงพยาบาลสงขลา จ.สงขลา นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข พร้อมด้วย นพ.โอภาส การย์กวินพงศ์ ปลัดกระทรวงสาธารณสุข และผู้บริหารกระทรวงสาธารณสุข ติดตามการดำเนินงานพร้อมมอบนโยบายให้เขตสุขภาพที่ 11 และ 12 โดยมี นายมาหะมะพีสกรี วาแม รองผู้ว่าราชการจังหวัดสงขลา นพ.กิตติศักดิ์ อักษรวงศ์ ผู้ตรวจราชการกระทรวงสาธารณสุข เขตสุขภาพที่ 11 และ นพ.สวัสดิ์ อภิวัจนีวงศ์ ผู้ตรวจราชการกระทรวงสาธารณสุข เขตสุขภาพที่ 12 ให้การต้อนรับ และกล่าวว่า ในปี 2566 กระทรวงสาธารณสุขมุ่งเน้นการพัฒนางานภายใต้นโยบาย “Health for Wealth คนไทยสุขภาพดี เศรษฐกิจมั่งคั่ง” โดย 4 ปีที่ผ่านมา มีผลการดำเนินงานเป็นที่ประจักษ์ ทั้งการพัฒนาระบบบริการสุขภาพให้ประชาชนเข้าถึงได้สะดวก รวดเร็วมากขึ้น ยกระดับการสร้างเสริมสุขภาพเพื่อคนไทยแข็งแรง ดูแลผู้สูงอายุอย่างเป็นระบบและทั่วถึง นำสุขภาพมาขับเคลื่อนเศรษฐกิจด้วยการส่งเสริมผลิตภัณฑ์และบริการสุขภาพ มุ่งสู่การเป็นศูนย์กลางบริการสุขภาพและการท่องเที่ยวเชิงสุขภาพ รวมถึงการพัฒนาข้อมูลสุขภาพดิจิทัลให้ประชาชนสามารถนำไปใช้ประโยชน์ ในการสร้างเสริมสุขภาพและเข้าถึงบริการสุขภาพได้ทุกที่ไร้รอยต่อ
นายอนุทิน กล่าวต่อว่า เขตสุขภาพมีบทบาทสำคัญในการดำเนินงานตามนโยบายและตอบโจทย์การดูแลสุขภาพประชาชนในพื้นที่ได้เป็นอย่างดี จึงได้สนับสนุนการกระจายอำนาจไปยังเขตสุขภาพเพื่อให้เกิดความคล่องตัวในการบริหารจัดการและบูรณาการร่วมกับหน่วยงานอื่นๆ ในพื้นที่ให้เกิดความยั่งยืน ซึ่งต้องขอชื่นชมเขตสุขภาพที่ 11 และ 12 ที่ได้ดำเนินงานสอดรับกับนโยบาย และพัฒนาระบบบริการ ทำให้ประชาชนได้รับบริการอย่างไร้รอยต่อ ลดความเหลื่อมล้ำในการเข้าถึงบริการ ทั้งโครงการ 3 หมอ, การฟอกไตฟรี, มะเร็งรักษาทุกที่, ดูแลสุขภาพผู้สูงอายุและจัดสิ่งสนับสนุน ทั้งผ้าอ้อมสำเร็จรูป แว่นสายตา ฟันเทียม รากฟันเทียม, มีการจัดการปัญหา  โควิด 19 ในพื้นที่ชายแดนใต้ และการบรรจุข้าราชการจากสถานการณ์โควิด 19, พัฒนาระบบสาธารณสุขทางทะเล Sky doctor, บริการคลินิกกัญชาและส่งเสริมการท่องเที่ยวเชิงสุขภาพ ตอบสนองนโยบาย Health for Wealth, พัฒนาระบบ Digital health, ให้บริการ Mechanical thrombectomy เข้าถึง พึ่งได้ หายอัมพาต ดูแลรักษาผู้ป่วยโรคหลอดเลือดสมองในภาคใต้แบบไร้รอยต่อ ผู้ป่วยสามารถกลับไปช่วยเหลือตัวเองได้ปกติหรือเกือบปกติ
ด้าน นพ.กิติศักดิ์ อักษรวงศ์ ผู้ตรวจราชการกระทรวงสาธารณสุข เขตสุขภาพที่ 11 กล่าวว่า เขตสุขภาพที่ 11 ประกอบด้วย 7 จังหวัด โดยแต่ละจังหวัดมีผลงานเด่น ได้แก่ จ.กระบี่ เป็น wellness center/การท่องเที่ยวเชิงสุขภาพ, จ.ภูเก็ต ด้านกัญชาทางการแพทย์/Phuket sandbox, จ.สุราษฎร์ธานี ด้านระบบสุขภาพปฐมภูมิ 3 หมอ,จ.นครศรีธรรมราช ด้านการพัฒนาระบบการแพทย์ฉุกเฉิน ลดป่วย ลดตาย, จ.พังงา ด้านสาธารณสุขทางทะเล/sky doctor, จ.ชุมพร ด้านการดูแลสุขภาพผู้สูงอายุ และ จ.ระนอง ด้านการจัดการ Covid 19 การให้บริการ Telemedicine
นพ.สวัสดิ์ อภิวัจนีวงศ์ ผู้ตรวจราชการกระทรวงสาธารณสุข เขตสุขภาพที่ 12 กล่าวว่า เขตสุขภาพที่ 12 ประกอบด้วย 7 จังหวัด ได้แก่ จ.สตูล ตรัง พัทลุง ยะลา ปัตตานี นราธิวาส และสงขลา ผลงานเด่น อาทิ การจัดการปัญหาโควิดชายแดนใต้, ระบบ 3 หมอ 3 มอบ ดูแลประชาชนในพื้นที่, การเปิดคลินิกกัญชาทางการแพทย์ครอบคลุมทุก รพ., บริการฟอกไตฟรีที่เตรียมขยายให้ครอบคลุมทุกอำเภอเพื่อให้ผู้ป่วยเข้าถึงบริการที่สะดวกและใกล้บ้าน, การพัฒนาระบบบริจาคและปลูกถ่ายอวัยวะ, บูรณาการการรักษาโรคมะเร็งครบวงจร ทำการผ่าตัดที่ รพ.หาดใหญ่ และส่งรับบริการรังสีรักษาที่ รพ.นาหม่อม ช่วยลดความแออัด ลดระยะเวลารอคอย, การพัฒนาระบบสาธารณสุขทางทะเลบนเกาะหลีเป๊ะ ส่งต่อรักษาโดย Sky Doctor และการพัฒนาบริการ Mechanical thrombectomy เข้าถึง พึ่งได้ หายอัมพาต ซึ่งเป็นการรักษาผู้ป่วยโรคหลอดเลือดสมองตีบหรืออุดตันเฉียบพลัน ด้วยวิธีลากลิ่มเลือดผ่านสายสวนหลอดเลือดสมอง ที่ให้ผลการรักษาดีกว่าการให้ยาละลายลิ่มเลือดเพียงอย่างเดียว โดยตั้งแต่ปี 2563-2565  รพ.ตรัง และ รพ.หาดใหญ่ ให้การรักษาผู้ป่วยทั้งในเขตสุขภาพที่ 11 และเขตสุขภาพที่ 12 รวม 268 ราย ช่วยให้ผู้ป่วยสามารถกลับไปใช้ชีวิตได้ปกติหรือเกือบปกติมากขึ้น
*************************************** 24 กุมภาพันธ์ 2566

ที่มา : https://www.thaigov.go.th/news/contents/details/65405