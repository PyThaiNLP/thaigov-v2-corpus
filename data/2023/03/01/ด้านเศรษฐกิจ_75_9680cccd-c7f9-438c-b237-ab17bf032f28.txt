รัฐบาลไทย-ข่าวทำเนียบรัฐบาล-กรมทางหลวงชนบท ฟื้นฟูถนนจากเหตุภัยพิบัติ สาย อย.6057 อำเภอลาดบัวหลวง และบางไทร จังหวัดพระนครศรีอยุธยา เพื่อป้องกันน้ำท่วมขัง


วันอังคารที่ 28 กุมภาพันธ์ 2566
กรมทางหลวงชนบท ฟื้นฟูถนนจากเหตุภัยพิบัติ สาย อย.6057 อำเภอลาดบัวหลวง และบางไทร จังหวัดพระนครศรีอยุธยา เพื่อป้องกันน้ำท่วมขัง
บรรเทาความเดือดร้อนและเพิ่มประสิทธิภาพในการเดินทางให้สัญจรได้อย่างสะดวกปลอดภัย ตามนโยบายของรัฐมนตรีว่าการกระทรวงคมนาคม คาดแล้วเสร็จเดือนกันยายน 2566
กรมทางหลวงชนบท (ทช.) กระทรวงคมนาคม ดำเนินโครงการซ่อมฟื้นฟูทางหลวงชนบท อันเนื่องมาจากเหตุภัยพิบัติ ถนนทางหลวงชนบทสาย อย.6057 บ้านรอซีดี - บ้านม้า อำเภอลาดบัวหลวง และบางไทร จังหวัดพระนครศรีอยุธยา เพื่อแก้ไขปรับปรุงถนนที่ได้รับความเสียหายจากเหตุภัยพิบัติ ป้องกัน น้ำท่วมขังในพื้นที่ บรรเทาความเดือดร้อนและเพิ่มประสิทธิภาพในการเดินทางให้ประชาชนสัญจรได้อย่างสะดวกปลอดภัย ตามนโยบายของ นายศักดิ์สยาม ชิดชอบ รัฐมนตรีว่าการกระทรวงคมนาคม
เส้นทางดังกล่าวเป็นถนนเชื่อมต่อระหว่างอำเภอลาดบัวหลวง - อำเภอบางไทร อยู่ระหว่าง ทล.340 กับ ทล.3111 และเป็นถนนแนวคันกั้นน้ำเหนือ - ใต้ เลียบคลองพระยาบันลือฝั่งตะวันออก ป้องกันน้ำเหนือช่วงฤดูฝนไม่ให้ไหลเข้าพื้นที่เศรษฐกิจอำเภอลาดหลุมแก้วและอำเภอเมืองปทุมธานี ข้างทางด้านริมคลองเป็นแนวกำแพงคอนกรีตเสริมเหล็กตลอดแนว ริมทางมีสถานที่ราชการหลายแห่ง อาทิ มัสยิด โรงเรียน โรงพยาบาลส่งเสริมสุขภาพตำบล องค์กรปกครองส่วนท้องถิ่นหลายตำบล ตลอดจนเป็นเส้นทางขนส่งพืชผลทางการเกษตรที่ได้รับผลกระทบจากอุทกภัยและภัยแล้งมาอย่างต่อเนื่อง ทำให้ถนนได้รับความเสียหายตามอายุการใช้งานและทรุดตัวเป็นช่วง ๆ ส่งผลให้ท่อสูบน้ำทางการเกษตรของประชาชนได้รับผลกระทบ ทช. จึงได้ดำเนินโครงการซ่อมฟื้นฟูถนนสายดังกล่าว รวมระยะทาง 8.5 กิโลเมตร ช่วง กม. ที่ 3+500 - 12+000 เป็นผิวจราจรแบบแอสฟัลท์คอนกรีต 2 ช่องจราจรไป - กลับ ผิวจราจรกว้าง 6 เมตร ไหล่ทางกว้างข้างละ 0 - 1 เมตร ก่อสร้างรางระบายน้ำคอนกรีตเสริมเหล็ก ติดตั้งไฟฟ้าแสงสว่างตลอดโครงการ พร้อมป้ายอำนวยความปลอดภัย แก้ไขท่อสูบน้ำทางการเกษตรและบ่อพัก คาดว่าจะดำเนินการแล้วเสร็จในเดือนกันยายน 2566 ใช้งบประมาณ 90.950 ล้านบาท นอกจากนี้ มีโครงการซ่อมฟื้นฟูทางหลวงชนบทอันเนื่องมาจากเหตุภัยพิบัติในพื้นที่จังหวัดพระนครศรีอยุธยาที่เตรียมดำเนินการอีก 4 สายทาง ได้แก่ 1) ถนนทางหลวงชนบทสาย อย.3049 แยก ทล.340 - บ้านบางตาเถร อำเภอลาดบัวหลวง ระยะทาง 8.500 กิโลเมตร 2) ถนนทางหลวงชนบทสาย อย.5034 แยก อย.3006 - บ้านดอนทอง อำเภอลาดบัวหลวง และเสนา ระยะทาง 3.295 กิโลเมตร 3) ถนนทางหลวงชนบทสาย อย.4038 แยก ทล.3412 - บ้านสวนถั่ว อำเภอบางบาล และเสนา ระยะทาง 5.577 กิโลเมตร และ 4) ถนนทางหลวงชนบทสาย อย.4044 แยก ทล.3454 - บ้านเจ้าเจ็ด อำเภอเสนา ระยะทาง 0.650 กิโลเมตร
อย่างไรก็ตาม ก่อนดำเนินงานทุกโครงการ ทช. ได้มีการจัดประชุมการมีส่วนร่วมภาคประชาชน (MOU) เพื่อเป็นการสร้างความเข้าใจ และให้สอดคล้องกับความต้องการของประชาชนในพื้นที่ โดยในที่ประชุมได้มีการนำเสนอความเป็นมา ลักษณะโครงการ ขั้นตอนการดำเนินงาน พร้อมทั้งรับฟังข้อเสนอแนะ รวมถึงเปิดโอกาสให้ประชาชนในพื้นที่และหน่วยงานที่เกี่ยวข้องร่วมแสดงความคิดเห็นอีกด้วย

ที่มา : https://www.thaigov.go.th/news/contents/details/65541