รัฐบาลไทย-ข่าวทำเนียบรัฐบาล-“ ชีวิตคือการวิจัย “ รมว.อว. กล่าว ม.สวนดุสิต มหาวิทยาลัยรับใช้สังคม แนะสร้างหลักสูตรจากความเป็นเลิศที่มีอยู่


วันจันทร์ที่ 27 กุมภาพันธ์ 2566
“ ชีวิตคือการวิจัย “ รมว.อว. กล่าว ม.สวนดุสิต มหาวิทยาลัยรับใช้สังคม แนะสร้างหลักสูตรจากความเป็นเลิศที่มีอยู่
“ ชีวิตคือการวิจัย “ รมว.อว. กล่าว ม.สวนดุสิต มหาวิทยาลัยรับใช้สังคม แนะสร้างหลักสูตรจากความเป็นเลิศที่มีอยู่
3 กุมภาพันธ์ 2565 ณ ห้องประชุมสำนักงานมหาวิทยาลัย ชั้น 5 มหาวิทยาลัยสวนดุสิต/ ศ.(พิเศษ) ดร.เอนก เหล่าธรรมทัศน์  รัฐมนตรีว่าการกระทรวงการอุดมศึกษา วิทยาศาสตร์ วิจัยและนวัตกรรม บรรยายพิเศษภายใต้กิจกรรม ”จิบกาแฟ คิดอย่างรัฐมนตรี” ในหัวข้อ “ชีวิตคือการวิจัย” โดยมีนายสัมพันธ์ เย็นสำราญ ที่ปรึกษารัฐมนตรีว่าการกระทรวงการอุดมศึกษา วิทยาศาสตร์ วิจัยและนวัตกรรม รศ.ดร.ศิโรจน์ ผลพันธิน อธิการบดีมหาวิทยาลัยสวนดุสิต รองศาสตราจารย์ ดร.สุขุม เฉลยทรัพย์ ประธานที่ปรึกษาอธิการบดี คณะผู้บริหาร และคณาจารย์เข้าร่วมรับฟังการบรรยาย
ศ.(พิเศษ) ดร.เอนก เหล่าธรรมทัศน์ รัฐมนตรีว่าการกระทรวงการอุดมศึกษา วิทยาศาสตร์ วิจัยและนวัตกรรม  กล่าวว่า การที่ อว. ควบรวมเป็นกระทรวงได้ ถือเป็นชัยชนะของนวัตกรรม ที่มหาวิทยาลัย กระทรวงวิทยาศาสตร์เดิม และสถาบันและหน่วยงานที่สนับสนุนทุนวิจัยและคิดยุทธศาสตร์ ซึ่งประกอบไปด้วยนักศึกษากว่า 2,000,000 คน คณาจารย์และผู้สนับสนุนกว่า 200,000 คน ซึ่งเราจะต้องผนึกกำลังกันเพื่อคิดสร้างสรรรค์ผลงานและยกระดับการศึกษาไทยให้ก้าวไกล มหาวิทยาลัยสวนดุสิต เป็นมหาวิทยาลัยที่รับใช้สังคมซึ่งเราต้องดึงศักยภาพตรงนี้มาใช้
ศ.(พิเศษ) ดร.เอนก เหล่าธรรมทัศน์  กล่าวต่อไปว่า การทำงานทุกแห่งต้องมีเป้าหมาย ต้องมีธง ต้องตั้งเป้าความสำเร็จอย่างชัดเจน อาทิ ภายใน 5 ปี มหาวิทยาลัยต่างๆ ต้องมีความเป็นเลิศในด้านใดด้านหนึ่ง ต้องมียุทธศาสตร๋ ดังนั้น มหาวิทยาลัยสวนดุสิตต้องมีความชัดเจนว่าในอนาคตข้างหน้าจะไปในทิศทางใด มหาวิทยาลัยสวนดุสิตเป็นมหาวิทยาลัยที่มีผลงานมากและครอบคลุมหลายจังหวัดในประเทศไทย เป็นมหาวิทยาลัยที่มีความคิดสร้างสรรค์ นอกจากนั้น  ยังใช้คนในพื้นที่มาเป็นผู้นำ ทำให้มีความรู้ความเข้าใจในจุดเด่นของจังหวัดนั้น ๆ และเกาะติดพื้นที่ สามารถยกระดับพื้นที่ได้อย่างรวดเร็วและไปในทิศทางที่ดี เราต้องดึงของดีของเราออกมาให้เป็นหลักสูตรและเผยแพร่ไปยังที่ต่าง ๆ เพื่อให้เขาสนใจและอยากที่จะมาศึกษาในที่ของเรา

ที่มา : https://www.thaigov.go.th/news/contents/details/65491