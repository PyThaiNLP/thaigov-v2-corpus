รัฐบาลไทย-ข่าวทำเนียบรัฐบาล-หัวหน้าผู้ตรวจฯ เป็นสักขีพยานส่งมอบเครื่องจักรทำอิฐของโรงงานให้ชุมชนใกล้โรงงานศรีตรังฯ เมืองอุบล


วันพฤหัสบดีที่ 23 กุมภาพันธ์ 2566
23/02/2566
พิมพ์
หัวหน้าผู้ตรวจฯ เป็นสักขีพยานส่งมอบเครื่องจักรทำอิฐของโรงงานให้ชุมชนใกล้โรงงานศรีตรังฯ เมืองอุบล
นายวิษณุ ทับเที่ยง หัวหน้าผู้ตรวจราชการกระทรวงอุตสาหกรรม เป็นสักขีพยานส่งมอบเครื่องจักรทำอิฐของโรงงานให้ชุมชนใกล้โรงงานศรีตรังฯ เมืองอุบล
วันนี้ 22 กุมภาพันธ์ 2566 เวลา 15.00 น. นายวิษณุ ทับเที่ยง หัวหน้าผู้ตรวจราชการกระทรวงอุตสาหกรรม และ นายวรรณเวทย์ ศิวารัตน์ อุตสาหกรรมจังหวัดอุบลราชธานี และข้าราชการสำนักงานอุตสาหกรรมจังหวัดอุบลราชธานี เข้าเยี่ยมชม บริษัท ศรีตรัง แอโกรอินดัสทรี จำกัด (มหาชน) ตั้งอยู่ใน อ.วาริชำราบ จ.อุบลราชธานี ประกอบกิจการผลิตยางแท่ง STR 20 โดยบริษัทฯ นำเสนอโครงการที่เกี่ยวข้องกับ การจัดการสิ่งแวดล้อม / CSR / ความปลอดภัย รวมทั้งการป้องกันและแก้ไขปัญหาเรื่องกลิ่นจากการประกอบการ เพื่อไม่ให้ส่งผลกระทบต่อชุมชนรอบโรงงาน
ทั้งนี้ หัวหน้าผู้ตรวจฯ ได้เป็นสักขีพยานในพิธีส่งมอบเครื่องมือและเครื่องจักรอุปกรณ์ สำหรับทำอิฐ S-brick “อิฐยั่งยืน อิฐรักษ์โลก”ของบริษัทฯ ที่นำขี้เถ้าไม้เบญจพรรณจากหม้อไอน้ำของโรงงานมาใช้ประโยชน์ และถ่ายทอดองค์ความรู้ให้ชุมชนสามารถทำ S-brick ได้ด้วยตนเอง เพื่อเป็นรายได้เสริม ในเบื้องต้นโรงงานดังกล่าว ยินดีรับซื้อ S-brick กลับมาใช้ และร่วมมือกับชุมชนในการหาช่องทางการตลาดในอนาคต อีกด้วย

ที่มา : https://www.thaigov.go.th/news/contents/details/65343