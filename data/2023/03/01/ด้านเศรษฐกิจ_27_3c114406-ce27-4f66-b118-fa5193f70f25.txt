รัฐบาลไทย-ข่าวทำเนียบรัฐบาล-กรมเจ้าท่า รายงานความคืบหน้ากรณีเรือไฟฟ้าไฟไหม้ กู้เรือลำที่เกิดเหตุขึ้นได้แล้ว พร้อมตรวจสอบหาสาเหตุการเกิดเพลิงไหม้ร่วมกับตำรวจพิสูจน์หลักฐาน


วันพฤหัสบดีที่ 23 กุมภาพันธ์ 2566
กรมเจ้าท่า รายงานความคืบหน้ากรณีเรือไฟฟ้าไฟไหม้ กู้เรือลำที่เกิดเหตุขึ้นได้แล้ว พร้อมตรวจสอบหาสาเหตุการเกิดเพลิงไหม้ร่วมกับตำรวจพิสูจน์หลักฐาน
...
กรมเจ้าท่า รายงานความคืบหน้ากรณีเรือไฟฟ้าไฟไหม้ กู้เรือลำที่เกิดเหตุขึ้นได้แล้ว พร้อมตรวจสอบหาสาเหตุการเกิดเพลิงไหม้ร่วมกับตำรวจพิสูจน์หลักฐาน
สำนักงานเจ้าท่าภูมิภาคที่ 6 รายงานความคืบหน้าการกู้เรือ Mine Smart Ferry 29 ที่เกิดเพลิงไหม้และจมลงบริเวณหน้าโป๊ะเทียบเรือ บริษัท ปิยะศิริวานิช จำกัด อ.พระประแดง จ.สมุทรปราการ พร้อมออกคำสั่งให้กู้เรือภายใน 7 วัน ตามข้อสั่งการนายสรพงศ์ ไพฑูรย์พงษ์ รักษาการอธิบดีกรมเจ้าท่า และกระทรวงคมนาคม โดยรัฐมนตรีว่าการกระทรวงคมนาคม (นายศักดิ์สยาม ชิดชอบ) และรัฐมนตรีช่วยว่าการกระทรวงคมนาคม (ดร.อธิรัฐ รัตนเศรษฐ)
ในวันที่ 23 กุมภาพันธ์ 2566 บริษัทเจ้าของเรือได้ดำเนินการกู้เรือลำที่เกิดเหตุขึ้นมาเรียบร้อยแล้ว สำนักงานเจ้าท่าภูมิภาคสาขาสมุทรปราการ จึงแจ้งประธานคณะทำงานสอบสวนอุบัติเหตุทางน้ำของสำนักงานเจ้าท่าภูมิภาคที่ 6 และแจ้งประสานไปยังตำรวจพิสูจน์หลักฐานภาค 1 เพื่อเข้าตรวจสอบสาเหตุ ในเวลาประมาณ 13.00 น. นายฉัตรชัย เวชสาร ผู้อำนวยการสำนักงานเจ้าท่าภูมิภาคสาขาสมุทรปราการ ร่วมกับตำรวจพิสูจน์หลักฐานภาค 1 เข้าตรวจสอบเรือ Mine Smart Ferry 29 ต้นเพลิงที่เกิดเหตุเพลิงไหม้ โดยจะนำแบตเตอรี่ของเรือลำที่เกิดเหตุเพลิงไหม้ไปตรวจสอบหาสาเหตุ ดังนั้น กรมเจ้าท่า โดยนายปรีชา เพชรเลิศ ประธานคณะทำงานสอบสวนอุบัติเหตุของสำนักงานเจ้าท่าภูมิภาคที่ 6 ได้ทำหนังสือถึงนายกสภาวิศวกร เพื่อเชิญผู้เชี่ยวชาญด้านวิศวกรรมยานยนต์พลังงานไฟฟ้าและแบตเตอรี่ไฟฟ้า เข้าร่วมตรวจสอบเพื่อหาสาเหตุที่แท้จริงของการเกิดเหตุเพลิงไหม้ครั้งนี้ ในวันอังคารที่ 28 กุมภาพันธ์ 2566 พร้อมนี้บริษัทฯ เจ้าของเรือจะประสานกับพนักงานสอบสวนเจ้าของคดี และตำรวจพิสูจน์หลักฐานภาค 1 เพื่อนำแบตเตอรี่ไปตรวจพิสูจน์ โดยจะแจ้งกำหนดวันให้คณะทำงานสอบสวนอุบัติเหตุของสำนักงานเจ้าท่าภูมิภาคที่ 6 ร่วมดำเนินการหาสาเหตุในครั้งนี้ และหาแนวทางป้องกันไม่ให้เกิดเหตุในลักษณะเดียวกันซ้ำอีก หากผลการตรวจสอบเป็นอย่างไรจะแจ้งให้ทราบในโอกาสต่อไป

ที่มา : https://www.thaigov.go.th/news/contents/details/65380