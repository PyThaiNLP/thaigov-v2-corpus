รัฐบาลไทย-ข่าวทำเนียบรัฐบาล-​‘รมช.มนัญญา’ ประกาศปี 2566 ‘ปีทุเรียนไทยคุณภาพ’ สั่งตรวจเข้มทุเรียนส่งออกทุกชิปเมนท์ 


วันอังคารที่ 28 กุมภาพันธ์ 2566
​‘รมช.มนัญญา’ ประกาศปี 2566 ‘ปีทุเรียนไทยคุณภาพ’ สั่งตรวจเข้มทุเรียนส่งออกทุกชิปเมนท์
​‘รมช.มนัญญา’ ประกาศปี 2566 ‘ปีทุเรียนไทยคุณภาพ’ สั่งตรวจเข้มทุเรียนส่งออกทุกชิปเมนท์ ให้ กวก.ประสานจังหวัดสกัดทุเรียนอ่อน  ทุกรูปแบบ เล็งเพิ่มคน-เครื่องมือ รองรับฤดูทุเรียนตะวันออก
นางสาวมนัญญา ไทยเศรษฐ์ รัฐมนตรีช่วยว่าการกระทรวงเกษตรและสหกรณ์ เปิดเผยภายหลังเป็นประธานการประชุม “มาตรการควบคุมคุณภาพทุเรียนส่งออกไปสาธารณรัฐประชาชนจีน” พร้อมมอบนโยบายการกำกับดูแลการส่งออกทุเรียนไปจีนในฤดูกาลผลิตปี 2566 แก่คณะผู้บริหารและนายด่านตรวจพืช กรมวิชาการเกษตร และผ่านระบบ Zoom Cloud Meeting ณ ห้องประชุมใหญ่ อาคารศูนย์ปฏิบัติการฝึกอบรมและถ่ายทอดเทคโนโลยี กรมวิชาการเกษตร ว่า ในฤดูกาลผลิตทุเรียนปี 2566 นี้ ประเทศไทยจะมีนโยบายให้เป็นปีทุเรียนไทยคุณภาพ เพื่อรักษาตลาดส่งออกทุเรียนของไทย เนื่องจากขณะนี้ไทยมีคู่แข่งทางการค้ามากขึ้น โดยล่าสุดประเทศจีนอนุญาตให้ประเทศเวียดนามและฟิลิปปินส์สามารถส่งออกผลทุเรียนไปยังจีนได้แล้ว ดังนั้นการที่จะสามารถรักษาตลาดส่งออกทุเรียนไทยไว้ได้ จึงต้องให้ความสำคัญในเรื่องของคุณภาพที่ได้มาตรฐานเท่านั้น นอกจากนี้ยังได้กำชับให้เจ้าหน้าที่ตรวจเข้มทุเรียนส่งออกไปจีน โดยให้ตรวจเข้มทุกชิปเมนท์ทั้งการขนส่งทางบก เรือ และอากาศ หากพบกระทำผิดไม่เป็นไปตามมาตรฐานทุเรียนส่งออกหรือแนวทางปฏิบัติตามพิธีสารไทย-จีน กรมวิชาการเกษตรจะไม่ออกใบรับรองสุขอนามัยพืชเพื่อการส่งออกอย่างเด็ดขาด และสำหรับกรณีทุเรียนแช่เยือกแข็งนั้น ให้มีการตรวจการนำเข้าและส่งออกอย่างเข้มงวด แม้ว่าจะเป็นการนำเข้าโดยกฎหมายของกระทรวงพาณิชย์ก็ตาม แต่กระทรวงเกษตรฯ โดยกรมวิชาการเกษตร มีหน้าที่ต้องตรวจในเรื่องโรคพืช โรคแมลง เพราะหากมีการนำเข้ามาเพื่อส่งออกก็จะต้องใช้ชื่อของประเทศไทย ทั้งที่เป็นทุเรียนจากประเทศอื่น ดังนั้น เพื่อรักษาชื่อเสียงและมาตรฐานทุเรียนไทย หากพบผิดต้องก็ต้องระงับการส่งออก นอกจากนั้น ให้เพิ่มการตรวจติดตามด้วยว่าเมื่อนำทุเรียนแช่เยือกแข็งเข้ามาแล้ว นำไปใช้ทำอะไร หรือส่งออกไปที่ไหนบ้าง ส่วนในเรื่องของทุเรียนอ่อน ให้กรมวิชาการเกษตรไปดูว่าจะสามารถดำเนินการอย่างไร ในกรณีที่ตรวจสอบพบว่ามีการตัดออกมาจำหน่าย ซึ่งก่อนหน้านี้กรมวิชาการเกษตรจะใช้วิธีการพ่นสีทุเรียน แต่ยังมีปัญหาว่ามีการนำกลับมาขายข้างทาง ทำให้ผู้บริโภคเสียหายเมื่อซื้อไปแล้วพบว่าเป็นทุเรียนอ่อน ดังนั้นให้ไปหารือกับจังหวัดในการดำเนินการว่าจะมีมาตรการเพิ่มเติมหรือไม่ เพื่อแก้ไขปัญหานี้ เช่น การเผาทำลาย หรือนำไปประมูลเพื่อทำทุเรียนแปรรูป เป็นต้น
สำหรับในช่วงฤดูผลผลิตทุเรียนภาคตะวันออกที่จะเริ่มออกสู่ตลาดมาก ตั้งแต่เดือนมีนาคมเป็นต้นไป ให้กรมวิชาการเกษตรไปพิจารณาว่าจะเพิ่มกำลังเจ้าหน้าที่และเครื่องไม้เครื่องมือรองรับในการตรวจทุเรียนเพื่อส่งออกอย่างไร เพื่อให้ทันกับการส่งออกและปริมาณผลผลิตที่เพิ่มมากขึ้น รวมถึงความเข้มงวดในการตรวจทุกชิปเมนท์ และการตรวจติดตามสวนทุเรียนที่ได้มาตรฐานการปฏิบัติทางการเกษตรที่ดี หรือ GAP (Good Agricultural Practices) และโรงคัดบรรจุที่ได้มาตรฐานหลักเกณฑ์วิธีการที่ดีในการผลิต หรือ GMP (Good Manufacturing Practice) เพื่อรักษามาตรฐานการส่งออกให้เป็นไปตามข้อตกลงของประเทศคู่ค้า เพราะไทยได้ทำข้อตกลงเรื่องมาตรฐานการส่งออกกับประเทศปลายทาง จึงยิ่งต้องทำให้ไทยกลับมาเข้มงวดภายในประเทศมากยิ่งขึ้น เพื่อรักษามาตรฐานและความเชื่อถือระหว่างประเทศคู่ค้า
“ปี 2566 นี้ จะต้องเพิ่มความเข้มข้นให้มากขึ้น เพื่อให้ทุเรียนไทยและทุเรียนที่ส่งออกไปจีนมีคุณภาพ โดยกำชับให้กรมวิชาการเกษตรรักษาพันธุ์และคุณภาพมาตรฐาน และเป็นพี่เลี้ยงให้กับเกษตรกรและผู้ประกอบการ โดยต้องหมั่นอบรมชี้แจงสร้างความเข้าใจกฎระเบียบที่จะต้องมีการปรับปรุงให้สอดคล้องกับความต้องการของประเทศคู่ค้าอยู่สม่ำเสมอ เนื่องจากเรามีคู่แข่งเพิ่มขึ้น โดยเฉพาะปีนี้จีนได้อนุญาตให้เวียดนามและฟิลิปินส์ส่งทุเรียนเข้าประเทศได้ถือเป็นคู่แข่งรายใหม่ ดังนั้นการปลูกทุเรียนและการค้าทุเรียนของไทยจะต้องไม่หยุดพัฒนาคุณภาพ เพื่อไม่ให้ทุเรียนอ่อนหรือทุเรียนด้อยคุณภาพเล็ดลอดออกไป และเพื่อรักษาเกษตรกรและตลาดการส่งออกทุเรียนของไทย ดังนั้นจึงได้กำชับให้เจ้าหน้าที่ทุกคนทำงานอย่างตรงไปตรงมา เพราะเราไม่มีนโยบายสนับสนุนให้ใครกระทำผิด หากเจ้าหน้าที่ของรัฐกระทำผิด ผลกระทบจะตกอยู่ที่เกษตรกร” รมช.มนัญญา กล่าว
นายระพีภัทร์ จันทรศรีวงศ์ อธิบดีกรมวิชาการเกษตร กล่าวว่า ในปี 2565 ที่ผ่านมาสำนักควบคุมพืชและวัสดุการเกษตร กรมวิชาการเกษตร ซึ่งมีหน้าที่ตรวจสินค้าพืชตามพระราชบัญญัติกักพืช พ.ศ.2507 และที่แก้ไขเพิ่มเติมเพื่อออกใบรับรองสุขอนามัยพืชประกอบการส่งออกสินค้าไปยังต่างประเทศ ได้ตรวจและออกใบรับรองสุขอนามัยพืชมากกว่า 400,000 ฉบับ สร้างรายได้เข้าประเทศเป็นจำนวนมาก  โดยมีทุเรียนเป็นสินค้าเกษตรที่สำคัญมีการส่งออกไปสาธารณรัฐประชาชนจีนมากเป็นอันดับ 1 มูลค่าการส่งออกมากกว่าแสนล้านบาท
ทั้งนี้ กรมวิชาการเกษตรได้ตั้งหน่วยเฉพาะกิจ เพื่อดำเนินการตรวจสอบทุเรียนต้องได้คุณภาพ และปราบปรามทุเรียนสวมสิทธิ์ขั้นเด็ดขาด โดยออกมาตรการควบคุมกำกับดูแลให้ครอบคลุมทั้งการนำเข้าและการส่งออกทุเรียน ทั้งนี้ ได้ย้ำว่า การส่งออกทุเรียนทุกชิปเม้นท์จะต้องผ่านการตรวจใบรับรอง GAP ที่รับรองจากสำนักวิจัยและพัฒนาการเกษตรเขตที่ 6 และเขตที่เกี่ยวข้อง โดยด่านตรวจพืช สำนักควบคุมพืชและวัสดุการเกษตร ทุเรียนทุกชิปเม้นท์ 100 % ที่ส่งออกต้องผ่านการตรวจคุณภาพ (เปอร์เซ็นต์น้ำหนักแห้งเนื้อทุเรียน) และผ่านการตรวจศัตรูพืช ตลอดจนเงื่อนไขต่าง ๆ ตามข้อตกลงตามพิธีสารไทย-จีน เพื่อรับรองสุขอนามัยพืช รวมทั้งผนึกซีลกรมวิชาการเกษตรท้ายตู้จนถึงปลายทางประเทศจีน
สำหรับการส่งออกทุเรียนสดตั้งแต่เดือนมกราคม - 16 กุมภาพันธ์ 2566 ส่งออกไปแล้วจำนวน 16 ชิปเมนท์ ปริมาณ 27,327.95 ตัน คิดเป็นมูลค่า 2,823.77 ล้านบาท

ที่มา : https://www.thaigov.go.th/news/contents/details/65573