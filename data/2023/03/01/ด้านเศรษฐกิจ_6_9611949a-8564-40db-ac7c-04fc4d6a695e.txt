รัฐบาลไทย-ข่าวทำเนียบรัฐบาล-กรมทางหลวง ดำเนินโครงการก่อสร้างขยายทางหลวงหมายเลข 3056 สาย ตำบลบ้านหว้า - อำเภอภาชี จังหวัดพระนครศรีอยุธยา คาดว่าจะแล้วเสร็จปลายปี 2566 เพิ่มศักยภาพโครงข่ายคมนาคมสู่ภาคกลาง


วันพฤหัสบดีที่ 23 กุมภาพันธ์ 2566
กรมทางหลวง ดำเนินโครงการก่อสร้างขยายทางหลวงหมายเลข 3056 สาย ตำบลบ้านหว้า - อำเภอภาชี จังหวัดพระนครศรีอยุธยา คาดว่าจะแล้วเสร็จปลายปี 2566 เพิ่มศักยภาพโครงข่ายคมนาคมสู่ภาคกลาง
.....
กรมทางหลวง (ทล.) กระทรวงคมนาคม โดยสำนักก่อสร้างทางที่ 1 ดำเนินโครงการก่อสร้างขยายทางหลวงหมายเลข 3056 สาย ตำบลบ้านหว้า - อำเภอภาชี ให้เป็น 4 ช่องจราจร ตลอดสาย โดยมีความคืบหน้าแล้วร้อยละ 90 ในพื้นที่จังหวัดพระนครศรีอยุธยา ตามนโยบายของ นายศักดิ์สยาม ชิดชอบ รัฐมนตรีว่าการกระทรวงคมนาคม ที่ต้องการพัฒนาด้านคมนาคมและระบบโลจิสติกส์ทางหลวงหมายเลข 3056 สาย ตำบลบ้านหว้า - อำเภอภาชี เป็นส่วนหนึ่งของทางหลวงแผ่นดินที่สำคัญที่กระจายโครงข่ายการคมนาคมสู่ภาคกลาง เนื่องจากเป็นทางหลวงขนาด 2 ช่องจราจร และมีบางช่วงได้ก่อสร้างเป็นทางขนาด 4 ช่องจราจร เสร็จเรียบร้อยแล้ว ดังนั้น เพื่อเป็นการป้องกันการจราจรติดขัดเนื่องจากปัญหาคอขวด รวมทั้งเป็นการเติมเต็มโครงข่ายทางหลวงให้เป็น 4 ช่องจราจรตลอดสาย กรมทางหลวงจึงได้ดำเนินการก่อสร้างขยายสายทางดังกล่าว ดังนี้
ตอนที่ 1 กม. ที่ 0+000 - 5+523 ขยายจาก 2 ช่องจราจร เป็น 6 ช่องจราจร (ไป - กลับ ข้างละ 3 ช่องจราจร)อยู่ระหว่างการก่อสร้าง คาดว่าจะแล้วเสร็จประมาณปลายปี 2566
ตอนที่ 2 กม. ที่ 15+132 - 22+882 ก่อสร้างแล้วเสร็จ ขยายจาก 2 ช่องจราจร เป็น 4 ช่องจราจร (ไป - กลับ ข้างละ 2 ช่องจราจร) รวมระยะทางตลอดสายประมาณ 12 กิโลเมตร วงเงินงบประมาณ 902.4880 ล้านบาท ลักษณะเป็นมาตรฐานทางชั้นพิเศษ มีผิวทาง และไหล่ทางเป็นคอนกรีต หนา 28 เซนติเมตร ช่องจราจรกว้างช่องละ 3.50 เมตร ไหล่ทางกว้าง 2.50 เมตร เกาะกลางเป็นแบบแบริเออร์คอนกรีต พร้อมติดตั้งไฟฟ้าแสงสว่างและอุปกรณ์อำนวยความปลอดภัย ซึ่งจะทำให้สายทางนี้มีขนาด 4 ช่องจราจรต่อเนื่องตลอดสายทางอย่างสมบูรณ์
ทั้งนี้ เมื่อโครงการก่อสร้างดังกล่าวแล้วเสร็จ   จะเป็นเส้นทางที่สำคัญต่อเศรษฐกิจการค้า เป็นโครงการสร้างพื้นฐานสำคัญในการอำนวยความสะดวกให้ประชาชนในพื้นที่แหล่งผลิตสินค้า ทั้งภาคเกษตร อุตสาหกรรม และการขนส่งสินค้าได้รับความสะดวก ประหยัดเวลา และมีความปลอดภัยในชีวิตและทรัพย์สินมากยิ่งขึ้น ซึ่งเป็นนโยบายหลักของรัฐบาลและ ทล. ในการนำความเจริญมาสู่ทุกภูมิภาคและประเทศชาติต่อไป
ทล. ขอความร่วมมือผู้ใช้ทางปฏิบัติตาม “ชีวิตวิถีใหม่ ขับขี่อย่างปลอดภัย ไร้อุบัติเหตุ” ขับขี่ด้วยความระมัดระวังเพื่อความปลอดภัยของตัวท่านและผู้ร่วมทาง ประชาชนสามารถสอบถามเส้นทางการเดินทางได้ที่ สายด่วน ทล. โทร. 1586 (โทรฟรีทุกเครือข่ายตลอด 24 ชั่วโมง)

ที่มา : https://www.thaigov.go.th/news/contents/details/65340