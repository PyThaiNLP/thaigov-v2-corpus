รัฐบาลไทย-ข่าวทำเนียบรัฐบาล-รมว.พม. หนุนความเป็นเลิศชาติพันธุ์  สร้าง Soft Power ดันเศรษฐกิจชุมชน


วันจันทร์ที่ 27 กุมภาพันธ์ 2566
รมว.พม. หนุนความเป็นเลิศชาติพันธุ์  สร้าง Soft Power ดันเศรษฐกิจชุมชน
รมว.พม. หนุนความเป็นเลิศชาติพันธุ์  สร้าง Soft Power ดันเศรษฐกิจชุมชน
เมื่อวันที่ 25 ก.พ. 66 เวลา 11.00 น. นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานเปิดกิจกรรม "มหัศจรรย์วิถีชีวิตชนเผ่า Amazing tribal way of life" เพื่อเผยแพร่ประชาสัมพันธ์อัตลักษณ์ของราษฎรบนพื้นที่สูง 8 ชนเผ่าในจังหวัดเชียงราย ได้แก่ การแต่งกาย การแสดง ผลิตภัณฑ์สินค้า และแหล่งท่องเที่ยว เป็นการส่งเสริมให้ราษฎรบนพื้นที่สูงสามารถสร้างอาชีพและรายได้จากอัตลักษณ์และทุนทางสังคมที่มีอยู่ นำไปสู่การพึ่งพาตนเองและการพัฒนาที่ยั่งยืนต่อไป โดยมีนายสุทธิรัตน์ แสงเพ็ญจันทร์ ปลัดอำเภอแม่จัน กล่าวต้อนรับ ทั้งนี้ นายอนุกูล ปีดแก้ว ปลัดกระทรวงการพัฒนาสังคมและความมั่นคงของมนุษย์ พร้อมนายกิตติ อินทรกุล รองอธิบดีกรมพัฒนาสังคมและสวัสดิการ และคณะผู้บริหารกระทรวง พม. ผู้บริหารท้องถิ่น ผู้นำชุมชน และผู้แทน 8 ชนเผ่า  เข้าร่วมงาน ณ ศูนย์พัฒนาราษฎรบนพื้นที่สูงจังหวัดเชียงราย ตำบลป่าซาง อำเภอแม่จัน จังหวัดเชียงราย
นายจุติ กล่าวว่า กระทรวง พม. ได้ให้ความสำคัญกับราษฎรบนพื้นที่สูง โดยพัฒนาคุณภาพชีวิต ด้วยการสร้างโอกาส สร้างอาชีพรายได้ในอนาคต ที่ต้องบูรณาการทำงานร่วมกัน ซึ่งสิ่งที่อยากเห็นคือความยั่งยืนจากอัตลักษณ์ของชนเผ่าจริงๆ วันนี้ ต้องปรับและออกแบบผลิตภัณฑ์สินค้าของชนเผ่าให้สอดคล้องกับการเปลี่ยนแปลงของโลก ในขณะเดียวกัน ต้องรักษาอัตลักษณ์ ศิลปะวัฒนธรรมของชนเผ่าไว้ ทั้งนี้ ตนเห็นโอกาสพิเศษเรื่อง Soft Power เป็นอำนาจที่มองไม่เห็น แต่เป็นพลังทางวัฒนธรรมและสังคม ที่สามารถบ่งบอกถึงอัตลักษณ์ของประเทศและชุมชนนั้นได้ ซึ่งประเทศไทยถูกจัดอันดับเรื่อง Soft Power เป็นลำดับต้นๆ ของโลก จึงอยากให้ใช้โอกาสและทรัพยากรที่มีอยู่อย่างคุ้มค่า ให้เห็นว่าอัตลักษณ์ของคนไทยและชนเผ่านั้น มีความสำคัญกับการก่อร่างสร้างประเทศไทยมาได้อย่างไร และขอยืนยันว่ารัฐบาลไม่ทิ้งใครไว้ข้างหลัง ได้ให้ความสำคัญเรื่อง Soft Power เพื่อรักษาอัตลักษณ์ ศิลปะวัฒนธรรมไทยของกลุ่มชาติพันธุ์
นายจุติ กล่าวเพิ่มเติมว่า นอกจากนี้ ขอแนะนำเรื่องการสร้างร้านกาแฟที่เป็นแบรนด์ของชนเผ่าให้น่าสนใจ เพื่อให้ทุกคนทั่วโลกได้มาอุดหนุน และวันนี้ เราได้รับความร่วมมือจาก DTAC เข้ามาช่วยสนับสนุนการขายของออนไลน์ และจะช่วยประชาสัมพันธ์ร้านกาแฟของชนเผ่า รวมถึงการทำพิพิธภัณฑ์ออนไลน์สำหรับกลุ่มชาติพันธุ์ หากเราดำเนินการได้ ยิ่งจะทำให้มีคนทั่วโลกมาสนใจเพิ่มขึ้น สามารถสร้างงาน สร้างอาชีพรายได้ และสร้างความสุขในชุมชน ทั้งนี้ เราต้องพัฒนาไปด้วยกัน เราต้องเดินไปด้วยกัน โดยไม่ทิ้งใครไว้ข้างหลัง โดยคณะดำเนินงานราษฎรบนพื้นที่สูงจังหวัดเชียงราย จะเป็นต้นแบบและตัวอย่างด้านการพัฒนาที่มีคุณภาพ มีความเข้มแข็งต่อเนื่อง และนำไปสู่ความยั่งยืน อีกทั้งผู้บริหารกระทรวง พม. ต้องร่วมมือกันกับตำบลป่าซาง กลุ่มชาติพันธุ์ และภาคีเครือข่ายในพื้นที่ วางแผนระยะ 5 ปี 10 ปี และขับเคลื่อนงานอย่างเข้มแข็ง เพื่อความเป็นเลิศของชาติพันธุ์ ไม่ใช่ความอยู่รอดของชาติพันธุ์
#ช่วย24ชั่วโมง   #ช่วย24ชม   #ข่าวพม.

ที่มา : https://www.thaigov.go.th/news/contents/details/65479