รัฐบาลไทย-ข่าวทำเนียบรัฐบาล-รองนายกฯ พลเอก ประวิตรฯ บูรณาการ One Map และหลักกฎหมาย ดำเนินการแก้ปัญหาพื้นที่ทับซ้อน ยืนยันให้ความเป็นธรรมกับประชาชน


วันพฤหัสบดีที่ 23 กุมภาพันธ์ 2566
23/02/2566
พิมพ์
รองนายกฯ พลเอก ประวิตรฯ บูรณาการ One Map และหลักกฎหมาย ดำเนินการแก้ปัญหาพื้นที่ทับซ้อน ยืนยันให้ความเป็นธรรมกับประชาชน
รองนายกฯ พลเอก ประวิตรฯ บูรณาการ One Map และหลักกฎหมาย ดำเนินการแก้ปัญหาพื้นที่ทับซ้อน ยืนยันให้ความเป็นธรรมกับประชาชน
วันนี้ (23 กุมภาพันธ์ 2566) เวลา 10.30 น. ณ มูลนิธิอนุรักษ์ป่ารอยต่อ 5 จังหวัด ผ่านระบบ VTC พลเอก ประวิตร วงษ์สุวรรณ รองนายกรัฐมนตรี เป็นประธานการประชุมคณะอนุกรรมการนโยบาย แนวทางและมาตรการการบริหารจัดการที่ดินและทรัพยากรที่ดิน ครั้งที่ 1/2566 โดยได้รับทราบความคืบหน้าผลการตรวจสอบพื้นที่ ที่ยื่นคำขอเพื่อจัดให้มีโฉนดชุมชน จำนวน 486 ชุมชน โดยสามารถดำเนินการตาม สำนักงานคณะกรรมการนโยบายที่ดินแห่งชาติ ได้ 322 ชุมชน อนุญาตได้ตามกฎหมายของหน่วยงานเจ้าของพื้นที่ 35 ชุมชน อยู่ระหว่างตรวจสอบ 63 ชุมชน และไม่สามารถดำเนินการได้อีก 66 ชุมชน
ทั้งนี้ที่ประชุมพิจารณาและให้ความเห็นชอบ ให้กรมป่าไม้ เพิกถอนพื้นที่ป่าสงวนแห่งชาติเขาค้อ จังหวัดเพชรบูรณ์ ที่กองทัพภาคที่ 3 ส่งคืนป่าไม้ ในพื้นที่ ที่มีสภาพการใช้ประโยชน์ เป็นพื้นที่เกษตร พื้นที่เอกชนและพื้นที่ส่วนราชการใช้ประโยชน์ รวมทั้งพื้นที่ตรวจยึดดำเนินคดี และพื้นที่ที่ยังไม่ได้รังวัด เนื้อที่ 75,675 ไร่  และให้กรมธนารักษ์ไปดำเนินการตามกฎหมายที่ราชพัสดุ สำหรับพื้นที่คงสภาพป่าไม้ เนื้อที่ 12,688 ไร่ เพื่อรักษาสภาพป่า และให้จัดทำแผนบริหารจัดการและหลักเกณฑ์การเข้าทำประโยชน์ที่เหมาะสม รวมทั้งดำเนินงานในพื้นที่ที่ตรวจยึดดำเนินคดีตามกระบวนการยุติธรรม พร้อมทั้งเห็นชอบแนวทางการใช้เส้นปรับปรุงการสำรวจแนวเขต ปี 43 ปรับปรุงแผนที่แนวเขตที่ดินของรัฐแบบบูรณาการ ( One Map ) พื้นที่อุทยานทับลาน จังหวัดปราจีนบุรี และจังหวัดนครราชสีมา และดำเนินคดีกับผู้กระทำผิดตามกระบวนการยุติธรรม โดยให้กรมอุทยานแห่งชาติ และกรมป่าไม้ ส่งมอบพื้นที่กันออกจากเขตอุทยานทับลาน ให้สำนักงานการปฏิรูปที่ดินเพื่อเกษตรกรรมดำเนินการจัดที่ดินให้ประชาชนอยู่อาศัยทำกินตามแนวทางสำนักงานคณะกรรมการนโยบายที่ดินแห่งชาติ
รวมทั้งการทบทวนการจัดหาประโยชน์ในที่ดินของรัฐแปลง “ดงน้ำจั้น ดงบ้านอ้น และดงเหล่แขม” ตำบลกมลาไสย และตำบลหลักเมือง อำเภอกมลาไสย จังหวัดกาฬสินธุ์ และแนวทางการสร้างมูลค่าที่ดินที่รัฐจัดให้กับประชาชน ตามแนวทาง 3 ด้าน ประกอบด้วย การปรับปรุงกฎหมายและระเบียบ การกำหนดแนวทางการประเมินมูลค่าที่ดินและทรัพย์สินที่รัฐจัดให้กับประชาชน และการจัดให้มีระบบหรือสถาบันที่ให้สินเชื่อ ระยะกลางและระยะยาว
พลเอก ประวิตร วงษ์สุวรรณ กล่าวถึงการแก้ปัญหาปัญหาพื้นที่ทับซ้อน เขตปฏิรูปที่ดิน ที่ดินทำกินของราษฎรที่อยู่อาศัยมาแต่เดิม โครงการพัฒนาพื้นที่เพื่อความมั่นคง (พมพ.) และโครงการจัดที่ดินทำกินให้กับราษฎรผู้ยากไร้ในพื้นที่ป่าสงวนเสื่อมโทรม (คจก.)  กับพื้นที่อุทยาน เป็นการดำเนินการตามกฎหมาย นโยบายรัฐบาลโดยยึดมติคณะรัฐมนตรีต่อเนื่องมา การดำเนินการจึงต้องรอบคอบ โดยยึดตามแนวปรับปรุงแผนที่เขตที่ดินของรัฐแบบบูรณาการ ( One Map ) ทั้งนี้เมื่อเสนอ สำนักงานคณะกรรมการนโยบายที่ดินแห่งชาติให้ความเห็นชอบแล้ว ขอให้ทุกหน่วยงาน เร่งดำเนินการในส่วนที่เกี่ยวข้อง เพื่อให้การแก้ปัญหาที่ยืดเยื้อยาวนาน เกิดความเป็นธรรมกับประชาชนที่อาศัยอยู่เดิมและเกิดประโยชน์ส่วนรวมกับประเทศชาติ

ที่มา : https://www.thaigov.go.th/news/contents/details/65364