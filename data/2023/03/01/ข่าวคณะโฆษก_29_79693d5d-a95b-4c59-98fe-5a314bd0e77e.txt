รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯ ยินดี ประเทศไทย ได้รับเลือกเป็นเจ้าภาพจัดการประชุมใหญ่ระดับนานาชาติ 2 รายการ สมาคมสหพันธ์นิทรรศการและการประชุมแห่งเอเชีย AFECA และ สมาคมการประชุมนานาชาติ ICCA 


วันจันทร์ที่ 27 กุมภาพันธ์ 2566
27/02/2566
พิมพ์
โฆษกรัฐบาลเผย นายกฯ ยินดี ประเทศไทย ได้รับเลือกเป็นเจ้าภาพจัดการประชุมใหญ่ระดับนานาชาติ 2 รายการ สมาคมสหพันธ์นิทรรศการและการประชุมแห่งเอเชีย AFECA และ สมาคมการประชุมนานาชาติ ICCA
สะท้อนและยืนยันถึงศักยภาพไทย ในการเป็นจุดหมายปลายทางในฝัน สร้างเม็ดเงิน
วันนี้ (วันที่ 27 กุมภาพันธ์ 2566) นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ยินดีที่ประเทศไทยได้รับเลือกให้เป็นเจ้าภาพจัดการประชุมใหญ่ระดับนานาชาติอย่างต่อเนื่อง เชื่อมั่น และชื่นชมในศักยภาพการจัดการประชุมซึ่งไทยทำได้ดีมาโดยตลอด
โฆษกประจำสำนักนายกรัฐมนตรี กล่าวว่าประเทศไทยได้รับเลือกให้เป็นเจ้าภาพจัดการประชุมระดับนานาชาติ 2 รายการ ได้แก่ สมาคมการประชุมนานาชาติ (International Congress and Convention Association: ICCA) ประกาศจัดประชุมใหญ่ประจำปีที่ไทยในเดือนพฤศจิกายน 2566 นี้ และสมาคมสหพันธ์นิทรรศการและการประชุมแห่งเอเชีย (Asian Federation of Exhibition and Convention Associations: AFECA) ประกาศอย่างเป็นทางการให้ไทยเป็นเจ้าภาพจัดการประชุมสามัญประจำปี Annual General Meeting 2023 (AFECA AGM 2023) ที่จะจัดขึ้นที่กรุงเทพมหานคร ในช่วงเดือนตุลาคม 2566 ภายใต้แนวคิด “ASIA UNITES” โดยจะมีสมาชิก 155 องค์กรจาก 19 ประเทศเดินทางมาร่วมประชุม ซึ่งการที่ไทยได้รับเกียรตินี้สะท้อนและยืนยันถึงศักยภาพการเป็นจุดหมายปลายทางในฝันของไทย เชื่อมั่นว่าจะสร้างเม็ดเงินหมุนเวียนขับเคลื่อนเศรษฐกิจไทยจำนวนมาก
นอกจากนี้ การเป็นเจ้าภาพ AFECA AGM 2023 ของไทยถือเป็นโอกาสที่ดีสำหรับอุตสาหกรรมไมซ์ของเอเชีย เนื่องจากเป็นเวทีที่ผู้เชี่ยวชาญ และผู้นำในอุตสาหกรรมการจัดประชุมและนิทรรศการประจำภูมิภาคเอเชียจะมารวมตัวกัน เพื่อแลกเปลี่ยน และเรียนรู้ซึ่งกันและกัน เพื่อหารือแนวทางยกระดับอุตสาหกรรมไมซ์ของภูมิภาคสู่ระดับโลก
“นายกรัฐมนตรีเชื่อมั่นว่าอุตสาหกรรมไมซ์เป็นอีกหนึ่งแรงหนุนในการขับเคลื่อนเศรษฐกิจไทยให้แข็งแกร่ง อีกทั้งยังเป็นการสอดแทรกและส่งเสริมนโยบาย soft power และ โมเดลเศรษฐกิจ BCG ของไทย ซึ่งนายกรัฐมนตรี ให้ความสำคัญ และเดินหน้าผลักดันมาโดยตลอด ทุกการประชุมจะเป็นโอกาสในการนำเสนอความพร้อมและศักยภาพของไทย ซึ่งหน่วยงานที่เกี่ยวข้องได้ขานรับ และนำเสนอด้วยเช่นกัน ทั้งนี้ นายกรัฐมนตรีเชื่อว่า ไทยจะมีโอกาสเป็นเจ้าภาพ และนำเสนอวัฒนธรรม เอกลักษณ์ความเป็นไทย เทคโนโลยีและนวัตกรรมในอีกหลายโครงการ อาทิ ICCA Congress 2023 มหกรรมพืชสวนโลก จังหวัดอุดรธานี 2569 และ Expo 2028 Phuket” นายอนุชาฯ กล่าว

ที่มา : https://www.thaigov.go.th/news/contents/details/65471