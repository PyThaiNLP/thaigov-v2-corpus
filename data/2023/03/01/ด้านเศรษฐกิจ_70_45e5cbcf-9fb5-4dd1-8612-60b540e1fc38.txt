รัฐบาลไทย-ข่าวทำเนียบรัฐบาล- ไอแบงก์ แสดงความเสียใจต่อเหตุการณ์แผ่นดินไหวในตุรเคีย และส่งมอบเงินบริจาคช่วยเหลือกว่า 1 ล้านบาท ผ่านสถานทูตตุรเคีย


วันอังคารที่ 28 กุมภาพันธ์ 2566
28/02/2566
พิมพ์
ไอแบงก์ แสดงความเสียใจต่อเหตุการณ์แผ่นดินไหวในตุรเคีย และส่งมอบเงินบริจาคช่วยเหลือกว่า 1 ล้านบาท ผ่านสถานทูตตุรเคีย
ไอแบงก์แสดงความเสียใจต่อเหตุการณ์แผ่นดินไหวครั้งรุนแรงในตุรเคียและส่งมอบเงินบริจาคจำนวน 1,138,000 บาท เมื่อช่วงเช้าวันจันทร์ที่ 27 กุมภาพันธ์ 2566 ณ สถานเอกอัครราชทูตสาธารณรัฐตุรเคียประจำประเทศไทย อาคาร เอ็มไพร์ทาวเวอร์
ธนาคารอิสลามแห่งประเทศไทย (ไอแบงก์) นำโดย นายภูมิศักดิ์ อรัญญาเกษมสุข ประธานกรรมการธนาคาร พร้อมด้วยนายระบิล พรพัฒน์กุล ประธานอนุกรรมการบริหาร นางวชิรญา เพิ่มภูศรี กรรมการธนาคาร นางวรรณพร เทพหัสดิน ณ อยุธยา กรรมการธนาคาร และนายทวีลาภ ฤทธาภิรมย์ กรรมการและผู้จัดการธนาคาร เดินทางเข้าพบ นางแซรัป แอร์ซอย (H.E. Mrs. Serap Ersoy) เอกอัครราชทูตสาธารณรัฐตุรเคียประจำประเทศไทย เพื่อแสดงความเสียใจต่อเหตุการณ์แผ่นดินไหวครั้งรุนแรงในตุรเคียและส่งมอบเงินบริจาคจำนวน 1,138,000 บาท เมื่อช่วงเช้าวันจันทร์ที่ 27 กุมภาพันธ์ 2566 ณ สถานเอกอัครราชทูตสาธารณรัฐตุรเคียประจำประเทศไทย อาคาร เอ็มไพร์ทาวเวอร์
ไอแบงก์นับเป็นสถาบันการเงินแห่งแรกที่ได้เปิดช่องทางให้ประชาชนชาวไทยได้มีส่วนร่วมในการช่วยเหลือผู้ที่ได้รับผลกระทบจากภัยพิบัติแผ่นดินไหวในประเทศตุรเคีย โดยการเปิดรับบริจาคเงินผ่านบัญชีออมทรัพย์ เลขที่ 008-1-36170-1 สำนักงานอโศก ชื่อบัญชี “ไอแบงก์และคนไทย ช่วยเหลือผู้ประสบภัยแผ่นดินไหวประเทศตุรเคีย” ตั้งแต่หลังประสบเหตุเพียงหนึ่งวัน และธนาคารได้ประชาสัมพันธ์เชิญชวนไม่ว่าจะเป็นลูกค้า หรือพนักงานของธนาคาร รวมไปถึงคนไทยทุกคนที่ประสงค์ร่วมช่วยเหลือ ตั้งแต่วันที่ 7 - 23 กุมภาพันธ์ 2566 ที่ผ่านมา ซึ่งมียอดเงินบริจาคเข้าบัญชี รวม 1,819 รายการ เป็นจำนวนเงินบริจาคทั้งสิ้น 1,138,000 บาท นอกจากนี้นายภูมิศักดิ์ และกรรมการธนาคาร ยังได้ร่วมขอพรให้รัฐบาลและประชาชนชาวตุรเคียผ่านพ้นช่วงเวลายากลำบากนี้ไปได้โดยเร็ว ในขณะที่เอกอัครราชทูตฯ ได้ขอบคุณการริเริ่มของไอแบงก์และไมตรีจิตของชาวไทย และแสดงความซาบซึ้งใจผ่านมายังไอแบงก์ด้วย
ไอแบงก์เป็นธนาคารที่ใช้หลักชะรีอะฮ์ (หลักศาสนาอิสลาม) เป็นธรรมนูญในการดำเนินธุรกิจ ดังนั้นการช่วยเหลือเพื่อนมนุษย์ที่ได้รับความทุกข์ยาก หรือความเป็นภราดรภาพ หรือในอิสลามเรียกว่า “อุคูวะห์อิสลามียะห์” เป็นสิ่งที่พึงกระทำ ทั้งนี้ เพื่อเป็นการแสดงออกถึงความเป็นน้ำหนึ่งใจเดียวกัน เหตุการณ์ครั้งนี้ถือเป็นภัยธรรมชาติครั้งรุนแรง ที่ผ่านมาประเทศไทยเคยประสบกับเหตุสึนามิเราก็เคยได้รับการช่วยเหลือจากประเทศอื่นๆ ในครั้งนี้ก็ถือเป็นการส่งกำลังใจจากประชาชนคนไทยที่น่าภูมิใจ และขอขอบพระคุณผู้มีส่วนร่วมทุกท่านที่ทำให้โครงการนี้ประสบความสำเร็จลุล่วงไปด้วยดีและขอให้ความดีของทุกท่านถูกตอบรับจากพระผู้เป็นเจ้าครับ นายทวีลาภ กล่าวทิ้งท้าย

ที่มา : https://www.thaigov.go.th/news/contents/details/65535