รัฐบาลไทย-ข่าวทำเนียบรัฐบาล-“กรุงไทย” เกาะติดเทรนด์หุ้นจีนฟื้นตัว เสนอขาย DR อ้างอิงหุ้น “ผิงอัน” ยักษ์ใหญ่ธุรกิจประกัน และ “เน็ตอีส” บริษัทเกมชั้นนำ เปิดเทรด 15 มี.ค.นี้


วันอังคารที่ 28 กุมภาพันธ์ 2566
28/02/2566
พิมพ์
“กรุงไทย” เกาะติดเทรนด์หุ้นจีนฟื้นตัว เสนอขาย DR อ้างอิงหุ้น “ผิงอัน” ยักษ์ใหญ่ธุรกิจประกัน และ “เน็ตอีส” บริษัทเกมชั้นนำ เปิดเทรด 15 มี.ค.นี้
“ธนาคารกรุงไทย” เกาะติดเทรนด์หุ้นจีนฟื้นตัวแข็งแกร่ง เตรียมเสนอขาย DR 2 ตัวใหม่ อ้างอิงหุ้นประกันยักษ์ใหญ่ของจีน “ผิงอัน (Ping An)” และหุ้นเกมชั้นนำของจีน “เน็ตอีส (NetEase)” ดีเดย์เข้าเทรดในตลาดหุ้นไทย 15 มีนาคมนี้
นายรวินทร์ บุญญานุสาสน์ รองกรรมการผู้จัดการใหญ่ สายงานธุรกิจตลาดเงินตลาดทุน ธนาคารกรุงไทย เปิดเผยว่า จากกระแสตอบรับที่ดีในการเสนอขายตราสารแสดงสิทธิในหลักทรัพย์ต่างประเทศ ออกโดยธนาคารกรุงไทย (DR80) ซึ่งอ้างอิงหุ้นบริษัทชั้นนำในตลาดโลก ทั้ง อาลีบาบา (BABA80) แอปเปิ้ล (AAPL80X) บีวายดี (BYDCOM80) และเทสลา (TSLA80X) สะท้อนได้จากปริมาณการซื้อขายและมูลค่าตลาดที่เติบโตอย่างก้าวกระโดดในปี 2565 ธนาคารเดินหน้าคัดสรรหุ้นต่างประเทศ เพื่อตอบโจทย์ผู้ลงทุนอย่างต่อเนื่อง ล่าสุด เตรียมออก DR อ้างอิงหุ้นสามัญบริษัท ผิงอัน อินชัวรันซ์ (กรุ๊ป) ออฟ ไชน่า จำกัด (PINGAN80) และ บริษัท เน็ตอีส อิงค์ (NETEASE80) ซึ่งจดทะเบียนในตลาดหลักทรัพย์ฮ่องกง (HKEX) เสนอขายในตลาดหลักทรัพย์แห่งประเทศไทย (SET) ด้วยวิธี Direct Listing ตั้งแต่วันที่ 15 มีนาคม 2566 เป็นต้นไป โดยผู้ลงทุนไม่ต้องจองซื้อ และซื้อขายขั้นต่ำเพียง 1 หน่วย ด้วยสกุลเงินบาท
ทั้งนี้ หุ้นจีนเป็นทางเลือกที่น่าสนใจ สำหรับผู้ลงทุนที่สนใจลงทุนในหุ้นต่างประเทศ จากปีที่ผ่านมาตลาดหุ้นจีนปรับตัวลดลงไปมาก อีกทั้งรัฐบาลจีนประกาศเปิดประเทศเมื่อปลายปี 2565 พร้อมมีมาตรการกระตุ้นเศรษฐกิจออกมาอย่างต่อเนื่อง จึงมีโอกาสฟื้นตัวสูง โดย “ผิงอัน” เป็นบริษัทประกันขนาดใหญ่ที่สุดของจีน และอยู่ในอันดับต้นๆ ของโลก มีมูลค่าตลาดประมาณ 4.5 ล้านล้านบาท (ข้อมูล ณ 21 ก.พ. 66) มีฐานลูกค้ารายย่อยจำนวน 225 ล้านราย และฐานลูกค้าออนไลน์จำนวน 668 ล้านราย (ข้อมูล ณ 30 มิ.ย. 65) มีโอกาสเติบโตสูง จากพฤติกรรมผู้บริโภคที่หันมาใส่ใจสุขภาพและบริหารความเสี่ยงมากขึ้น นอกจากนี้ ผิงอันยังมีนโยบายนำเทคโนโลยี Fintech & Healthtech ขับเคลื่อนธุรกิจในอนาคต
สำหรับ “เน็ตอีส” เป็นบริษัทเกมรายใหญ่อันดับต้นๆ ของจีน โดดเด่นในด้านการพัฒนาเกมออนไลน์ โดยลงทุนพัฒนาและวิจัย (R&D) อย่างต่อเนื่อง มีธุรกิจการอนุญาตให้ใช้สิทธิ (Licensing) ทั้งเกมในมือถือและคอมพิวเตอร์ รวมถึงให้บริการสื่อบันเทิงออนไลน์ รายได้เติบโตแบบก้าวกระโดด โดยไตรมาส 3 ปี 2565 มีรายได้รวม 7.1 หมื่นล้านหยวน หรือ ประมาณ 3.5 แสนล้านบาท และขยายธุรกิจผ่านการเข้าซื้อกิจการในหลายประเทศ เช่น ญี่ปุ่น ฝรั่งเศส และ สหรัฐอเมริกา พร้อมขยายเข้าไปทำธุรกิจอื่น ๆ เช่น แพลตฟอร์มสำหรับการฟังเพลงออนไลน์ หรือ ยูดาว ผู้ผลิตอุปกรณ์และแพลตฟอร์มสำหรับการเรียนการสอน เป็นต้น
การเสนอขาย DR ครั้งนี้ สอดคล้องกับการดำเนินงานของธนาคาร ที่ให้ความสำคัญกับสิ่งแวดล้อม สังคม และธรรมาภิบาล (ESG) ตอบโจทย์เป้าหมายการพัฒนาอย่างยั่งยืน (SDGs) ทั้งการแก้ปัญหาสิ่งแวดล้อม และการลดความเหลื่อมล้ำ ด้วยผลิตภัณฑ์แบบไร้กระดาษ (Paperless) ทำรายการซื้อขายผ่านแอปพลิเคชัน Streaming by Settrade ได้ทันที ช่วยให้ผู้ลงทุนเข้าถึงการลงทุนได้ทั่วถึง เท่าเทียม นอกจากนี้ ทั้งสองบริษัทให้ความสำคัญกับการทำธุรกิจอย่างยั่งยืน มีการวัดผลการดำเนินงานและผ่านเกณฑ์ ESG โดยผิงอัน เป็นบริษัทจีนบริษัทแรกที่เข้าร่วม Climate Action 100+ สะท้อนความมุ่งมั่นบริหารจัดการเรื่องการเปลี่ยนแปลงสภาพภูมิอากาศ สำหรับเน็ตอีส ได้รับคัดเลือกให้เป็นสมาชิก Dow Jones Sustainability World Index ประจำปี 2565 และ ดัชนี Dow Jones Sustainability Emerging Markets Index เป็นครั้งแรก
สำหรับผู้ลงทุนที่สนใจ สอบถามรายละเอียดเพิ่มเติมได้ที่ธนาคารกรุงไทยทุกสาขาหรือ Krungthai Contact Center โทร. 02-111-1111 หรือ www.krungthai.com

ที่มา : https://www.thaigov.go.th/news/contents/details/65548