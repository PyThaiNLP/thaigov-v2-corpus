รัฐบาลไทย-ข่าวทำเนียบรัฐบาล-เอกอัครราชทูตสาธารณรัฐเกาหลีประจำประเทศไทยเข้าพบ รมว.อว. ผลักดันความร่วมมือด้านเทคโนโลยีแห่งอนาคต


วันจันทร์ที่ 27 กุมภาพันธ์ 2566
เอกอัครราชทูตสาธารณรัฐเกาหลีประจำประเทศไทยเข้าพบ รมว.อว. ผลักดันความร่วมมือด้านเทคโนโลยีแห่งอนาคต
เอกอัครราชทูตสาธารณรัฐเกาหลีประจำประเทศไทยเข้าพบ รมว.อว. ผลักดันความร่วมมือด้านเทคโนโลยีแห่งอนาคต
เมื่อวันที่ 7 กุมภาพันธ์ 2566 ศ.(พิเศษ) ดร.เอนก เหล่าธรรมทัศน์ รัฐมนตรีว่าการกระทรวงการอุดมศึกษา วิทยาศาสตร์ วิจัยและนวัตกรรม (รมว.อว.) และ ศ.ดร.นพ. สิริฤกษ์ ทรงศิวิไล ปลัดกระทรวง อว. พร้อมด้วยผู้บริหารระดับสูงกระทรวง อว. ได้ร่วมหารือกับ นายมุน ซึง-ฮย็อน (H.E. Mr. Moon Seoung-hyun) เอกอัครราชทูตสาธารณรัฐเกาหลีประจำประเทศไทย ณ ห้องพระจอมเกล้า ชั้น 4 อาคารพระจอมเกล้า สป.อว.
ในโอกาสนี้ ทั้งสองฝ่ายได้หารือเกี่ยวกับความร่วมมือระหว่างสองประเทศ รวมทั้งได้มีการแลกเปลี่ยนข้อคิดเห็นในเรื่องการส่งเสริมความร่วมมือด้านอุดมศึกษา วิทยาศาสตร์ วิจัยและนวัตกรรม ในประเด็นเทคโนโลยีแห่งอนาคต (Future Technology) ที่สาธารณรัฐเกาหลีและประเทศไทยสามารถมีความร่วมมือกัน ได้แก่ (1) เทคโนโลยีนิวเคลียร์ โดยเฉพาะการใช้ประโยชน์พลังงานนิวเคลียร์ในทางสันติ (2) เทคโนโลยีด้านอวกาศ ซึ่งสาธารณรัฐเกาหลีและประเทศไทยอยู่ระหว่างการวางแผนจัดตั้ง Space port โดยจะมีการลงนาม Implementation Agreement เพื่อศึกษาความเป็นไปได้เชิงลึกในการจัดตั้ง Space port ในประเทศไทย ในช่วงกลางเดือนกุมภาพันธ์ และ (3) รถยนต์ไฟฟ้า (EV) ซึ่งสาธารณรัฐเกาหลีและประเทศไทยเห็นร่วมกันว่าจะเป็นตลาดรถยนต์แห่งอนาคต โดยเฉพาะอุตสาหกรรมการผลิตแบตเตอรี่ เป็นต้น ซึ่งคาดว่า 3 เทคโนโลยีนี้จะช่วยส่งเสริมการลงทุนของบริษัทเอกชนสาธารณรัฐเกาหลีในประเทศไทยให้มากยิ่งขึ้น
พร้อมกันนี้ อว. ยังเสนอให้สาธารณรัฐเกาหลีพิจารณาประเทศไทยเป็นศูนย์กลางแห่งอาเซียน (Hub for South East Asia) ด้าน Technology and Innovation ซึ่งจะช่วยดึงดูดบริษัทเอกชนและบุคลากรที่มีความสามารถในด้าน IT, AI และ IoT เพื่อพัฒนางานวิจัยจากหน่วยงานวิจัยและมหาวิทยาลัยจากทั้งสองประเทศ นอกจากนี้ ทั้งสองฝ่ายเห็นตรงกันว่า การพัฒนาความร่วมมือด้านอุดมศึกษา วิทยาศาสตร์ วิจัยและนวัตกรรม ควรดำเนินในรูปแบบของ Project มากยิ่งขึ้น เพื่อให้เกิดผลรับที่เป็นรูปธรรม และพร้อมสนับสนุนให้เกิดการสร้างกลไกการทำงานด้าน อววน. โดยคณะกรรมการร่วมระหว่างสองประเทศด้าน อววน. (Joint Committee) โดยมีกรอบความร่วมมือใหญ่ควบคุมการทำงานให้เป็นไปในทิศทางเดียวกันมากขึ้น ซึ่งจะทำให้การดำเนินงานมีความชัดเจนและต่อเนื่อง

ที่มา : https://www.thaigov.go.th/news/contents/details/65496