รัฐบาลไทย-ข่าวทำเนียบรัฐบาล-ปลัดฯ ณัฐพล มอบนโยบาย สอจ. โซนเหนือ ใช้แนวคิด MIND พัฒนาผู้ประกอบการให้มี 4 มิติ เพื่อสร้างความสำเร็จธุรกิจ เคียงคู่ชุมชนมีสุข


วันจันทร์ที่ 27 กุมภาพันธ์ 2566
27/02/2566
พิมพ์
ปลัดฯ ณัฐพล มอบนโยบาย สอจ. โซนเหนือ ใช้แนวคิด MIND พัฒนาผู้ประกอบการให้มี 4 มิติ เพื่อสร้างความสำเร็จธุรกิจ เคียงคู่ชุมชนมีสุข
ปลัดกระทรวงอุตสาหกรรม มอบนโยบาย สอจ. โซนเหนือ ใช้แนวคิด MIND พัฒนาผู้ประกอบการให้มี 4 มิติ เพื่อสร้างความสำเร็จธุรกิจ เคียงคู่ชุมชนมีสุข
เมื่อวันที่ 25 กุมภาพันธ์ 2566 ดร.ณัฐพล รังสิตพล ปลัดกระทรวงอุตสาหกรรม เป็นประธานในพิธีเปิดการสัมมนา เชิงปฏิบัติการ เรื่อง “เทคนิคการบริหารจัดการเรื่องร้องเรียน ครั้งที่ 2” จัดโดย กองตรวจราชการ สำนักงานปลัดกระทรวงอุตสาหกรรม ในฐานะที่ได้รับมอบหมายให้ปฏิบัติหน้าที่ศูนย์รับเรื่องร้องเรียนเกี่ยวกับการประกอบกิจการอุตสาหกรรม พร้อมด้วย นางสาวณัฏฐิญา เนตยสุภา รองอธิบดีกรมส่งเสริมอุตสาหกรรม รักษาราชการแทนรองปลัดกระทรวงอุตสาหกรรม นางสาวณิรดา วิสุทธิชาติธาดา ผู้ช่วยปลัดกระทรวงอุตสาหกรรม และคณะผู้บริหารกระทรวงอุตสาหกรรม เข้าร่วม ณ โรงแรม แกรนด์ ปา รีสอร์ต จังหวัดลำพูน
การสัมมนาในครั้งนี้ มีวัตถุประสงค์เพื่อเสริมสร้างความรู้ ความเข้าใจในข้อกฎหมายที่เกี่ยวข้องกับเรื่องร้องเรียน การแก้ไขปัญหาร้องเรียนซ้ำซากของประชาชน และการส่งเสริมการบูรณาการการแก้ไขปัญหาข้อร้องเรียนและเหตุภาวะฉุกเฉิน โดยกำหนดจัดให้มีการสัมมนา จำนวน 6 ครั้ง ในภูมิภาคต่าง ๆ สำหรับกิจกรรมในวันนี้ จัดขึ้นเป็นครั้งที่ 2 มีวิทยากรผู้เชี่ยวชาญมาบรรยายให้ความรู้ ดังนี้ การแจ้งข้อมูลการประกอบกิจการโรงงานด้วยระบบ i-Single Form โดย ผู้ช่วยปลัดกระทรวงอุตสาหกรรม กรณีตัวอย่างและข้อควรรู้เกี่ยวกับคดีศาลปกครอง และการแก้ไขข้อร้องเรียนตาม กฎหมายโรงงาน โดยผู้อำนวยการกองกฎหมาย สำนักงานปลัดกระทรวงอุตสาหกรรม การแก้ไขปัญหาเรื่องร้องเรียน จากการประกอบการอุตสาหกรรมพื้นที่จังหวัดเชียงใหม่ และการแลกเปลี่ยนเรียนรู้ โดยหัวหน้ากลุ่มโรงงาน สำนักงานอุตสาหกรรมจังหวัดเชียงใหม่
และการชี้แจงแนวทางการดำเนินงานศูนย์รับเรื่องร้องเรียนเกี่ยวกับการประกอบการอุตสาหกรรม สำนักงานปลัดกระทรวงอุตสาหกรรม โดย กองตรวจราชการ สปอ.
โดยมี ข้าราชการ และเจ้าหน้าที่ เข้าร่วมสัมมนา เพื่อให้เกิดการแลกเปลี่ยนเรียนรู้ และขยายผลไปยังเจ้าหน้าที่ของสำนักงานอุตสาหกรรมจังหวัด ในเขตพื้นที่ภาคเหนือตอนบนและจังหวัดใกล้เคียง จำนวน 12 จังหวัด ได้แก่ เชียงราย เชียงใหม่ น่าน  พะเยา แพร่ แม่ฮ่องสอน ลำปาง ลำพูน อุตรดิตถ์ ตาก สุโขทัย และกำแพงเพชร ศูนย์ส่งเสริมอุตสาหกรรมภาคที่ 1  สำนักงานอุตสาหกรรมพื้นฐานและการเหมืองแร่ เขต 3 เชียงใหม่ ศูนย์วิจัยและพัฒนาวัสดุอุตสาหกรรมสร้างสรรค์ กสอ. และศูนย์วิจัยและเตือนภัยมลพิษโรงงานภาคเหนือ กรมโรงงานอุตสาหกรรม รวมจำนวน 32 คน
ทั้งนี้ ปลัดฯ ณัฐพล ได้มอบนโยบายให้ สอจ. มุ่งขับเคลื่อนแนวทางการปฏิบัติงานโดยตอบสนองนโยบาย MIND ใช้ หัว และ ใจ ปั้นอุตสาหกรรมคู่ชุมชน เพื่อให้ผู้ประกอบการและชุมชนอยู่ร่วมกันอย่างมีความสุข ดังนี้
1. การพัฒนาอุตสาหกรรม ต้องให้โรงงานอุตสาหกรรมเติบโตอย่างสมดุลและเกิดความยั่งยืน โดยมีองค์ประกอบ 4 มิติ ประกอบด้วย ความสำเร็จของธุรกิจ การดูแลชุมชนและสังคม การรักษาสิ่งแวดล้อม และการกระจายรายได้สู่ชุมชน ซึ่งจะขาดอย่างหนึ่งอย่างใดไปไม่ได้
2. การนำระบบลงทะเบียนอิเล็กทรอนิกส์ เข้ามาเก็บข้อมูลของผู้ประกอบการเพื่อเป็นฐานข้อมูลสำหรับการวิเคราะห์ภาคอุตสาหกรรมต่อไป
3. การให้บริการของ SME D Bank นอกจากจะให้บริการด้านสินเชื่อแล้ว ควรส่งเสริมให้ผู้ประกอบการมีขีดความสามารถในการประกอบธุรกิจด้วย
4. สอจ. ต่าง ๆ ควรพิจารณาบทบาทภารกิจของหน่วยงาน เพื่อให้การส่งเสริม สนับสนุนและพัฒนาครอบคลุมทั้งระบบ โดยมุ่งให้โรงงานอุตสาหกรรมมีศักยภาพ การประกอบที่ดี และมุ่งสู่ความยั่งยืน เช่น การส่งเสริมให้โรงงานทำถูกกฎหมาย การส่งเสริมด้านความปลอดภัยในโรงงาน การดูแลรักษาสิ่งแวดล้อมในโรงงานและชุมชนรอบข้าง เพื่อให้โรงงาน สังคม ชุมชนโดยรอบอยู่ร่วมกันอย่างสงบสุข เป็นต้น
ทั้งนี้ หากโรงงานอุตสาหกรรมทั่วประเทศดำเนินการได้ตามแนวทางนี้ เชื่อว่าจะทำให้ประเทศไทยเป็นประเทศที่น่าลงทุนด้านอุตสาหกรรมแห่งหนึ่งของโลก และสามารถนำพาให้เศรษฐกิจเจริญเติบโต เข้มแข็ง และยั่งยืนไปพร้อม ๆ กัน
จากนั้น ปลัดฯ ณัฐพล พร้อมคณะ ได้เดินทางไปเยี่ยมชมการดำเนินงาน ธนาคารพัฒนาวิสาหกิจขนาดกลางและขนาดย่อมแห่งประเทศไทย (ธพว.) สาขาลำพูน พร้อมแนะนำแนวทางการช่วยเหลือด้านสินเชื่อต่าง ๆ ให้เข้าถึงกลุ่มลูกค้า ผู้ประกอบการได้ง่าย เพราะในด้านการแข่งขัน กลุ่มลูกค้ารายใหญ่ มักใช้บริการธนาคารพาณิชย์ขนาดใหญ่ เพราะฉะนั้น ธพว. จึงต้องมุ่งไปยังกลุ่มผู้ประกอบการรายเล็ก ๆ ถึงกลาง หรือเป็นผู้ประกอบการรายใหม่ ที่กำลังมองหาแหล่งเงินทุน พร้อมกับการเสนอผลิตภัณฑ์ต่าง ๆ ที่เรามี ให้ตรงกับกลุ่มลูกค้า เพื่อให้ตอบโจทย์กับผู้ประกอบการมากที่สุด

ที่มา : https://www.thaigov.go.th/news/contents/details/65474