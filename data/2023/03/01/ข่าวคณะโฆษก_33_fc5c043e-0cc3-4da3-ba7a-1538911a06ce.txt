รัฐบาลไทย-ข่าวทำเนียบรัฐบาล-โฆษกรัฐบาลเผย รัฐบาลพร้อมดึงตลาดนักท่องเที่ยวเรือสำราญเพิ่มรายได้ พร้อมร่วมมือกับ Netflix จัดทำคู่มือการท่องเที่ยวไทย ส่งเสริมอุตสาหกรรมการท่องเที่ยว และ Soft power


วันอังคารที่ 28 กุมภาพันธ์ 2566
28/02/2566
พิมพ์
โฆษกรัฐบาลเผย รัฐบาลพร้อมดึงตลาดนักท่องเที่ยวเรือสำราญเพิ่มรายได้ พร้อมร่วมมือกับ Netflix จัดทำคู่มือการท่องเที่ยวไทย ส่งเสริมอุตสาหกรรมการท่องเที่ยว และ Soft power
โฆษกรัฐบาลเผย รัฐบาลพร้อมดึงตลาดนักท่องเที่ยวเรือสำราญเพิ่มรายได้ พร้อมร่วมมือกับ Netflix จัดทำคู่มือการท่องเที่ยวไทย ส่งเสริมอุตสาหกรรมการท่องเที่ยว และ Soft power
(วันที่ 28 กุมภาพันธ์ 2566) นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม พร้อมสนับสนุนให้ภาคการท่องเที่ยวไทยฟื้นตัวต่อเนื่อง เสริมแนวทางดึงตลาดนักท่องเที่ยวจากเรือสำราญ รวมถึงการร่วมมือกับแพลตฟอร์มวีดีโอสตรีมมิ่ง Netflix จัดทำคู่มือการท่องเที่ยวไทย ประชาสัมพันธ์การท่องเที่ยวไทย ขับเคลื่อนการท่องเที่ยวไทย และเศรษฐกิจ
โฆษกประจำสำนักนายกรัฐมนตรี กล่าวว่า ข้อมูลจากกระทรวงท่องเที่ยวและกีฬาระบุว่า การท่องเที่ยวโดยเรือสำราญนับเป็นหนึ่งในรูปแบบของการเดินทางท่องเที่ยวที่ได้รับความนิยม มีแนวโน้มและอัตราการเติบโตในภาพรวมทั่วโลกก็เพิ่มขึ้น ซึ่งในฤดูกาลท่องเที่ยวช่วงเดือนตุลาคม ถึงเดือนมีนาคมของทุกปี มีผู้โดยสารเที่ยวเรือสำราญเฉลี่ยต่อลำ 1,800-2,400 คน มักเดินทางมายังประเทศไทยในลักษณะของ One Day Trip โดยไม่พักค้างคืน ซึ่งนักท่องเที่ยวเรือสำราญจะมีอัตราการใช้จ่ายโดยเฉลี่ยสูงกว่านักท่องเที่ยวทั่วไป 4 - 10 เท่า โดยนิยมกรรมท่องเที่ยวทางทะเล อาหารไทย สปา การแสดงทางวัฒนธรรม รวมถึงของฝากของขวัญและของที่ระลึก ซึ่งไทยได้พัฒนา และยกระดับท่าเรือสำหรับการท่องเที่ยว ทำให้อัตราการเดินทางเข้าของเรือสำราญ รวมถึงจำนวนนักท่องเที่ยวสูงขึ้น เชื่อมั่นว่าจะเพิ่มรายได้เข้าไทย โดยภาพรวมรายได้อุตสาหกรรมจากเรือสำราญในปี 2562 ก่อนเกิดโควิดระบาด สามารถสร้างรายได้เฉลี่ยกว่า 4,840 ล้านบาทต่อปี
โฆษกประจำสำนักนายกรัฐมนตรี กล่าวว่า นอกจากรัฐบาลจะส่งเสริมการท่องเที่ยวในรูปแบบใหม่ๆ รัฐบาลยังได้ผลักดัน อุตสาหกรรมภาพยนตร์และการท่องเที่ยวเชิงวัฒนธรรม เพื่อส่งเสริมการท่องเที่ยว และ Soft power อีกด้วย โดยหน่วยงานของรัฐบาล ได้จับมือกับแพลตฟอร์มวีดีโอสตรีมมิ่ง Netflix เพื่อจัดทำคู่มือการท่องเที่ยวไทย ในคอนเซ็ปต์ “Uncover Thailand : A Creative Travel Guide” (https://thailandtravelmap.com/) โดยคู่มือการท่องเที่ยวนี้ จะพานักท่องเที่ยวไปเยือนสถานที่ถ่ายทำของภาพยนตร์และซีรีส์ทั้งของไทยและต่างชาติที่รับชมได้บน Netflix รวมถึงสิ่งที่น่าสนใจ และต่อยอดการท่องเที่ยวได้จากภาพยนตร์และซีรีส์ โดยเชื่อว่าจะสามารถดึงดูดนักท่องเที่ยวกลุ่มความสนใจพิเศษ เช่น กลุ่มผู้ชื่นชอบภาพยนตร์ หรือ กลุ่มแฟนคลับนักแสดง รวมทั้งเป็นอีกหนึ่งช่องทางในการประชาสัมพันธ์ข้อมูลการท่องเที่ยวและส่งเสริมภาพลักษณ์ประเทศไทย ควบคู่กับช่วยเผยแพร่วัฒนธรรมไทยให้เป็นที่รู้จักอย่างกว้างขวางมากยิ่งขึ้น
“นายกรัฐมนตรีพร้อมให้การส่งเสริมการท่องเที่ยวรูปแบบใหม่ รวมถึงการผลักดัน Soft power ให้เป็นหนึ่งในอุตสาหกรรมสร้างสรรค์ของไทย ซึ่งจะช่วยเพิ่มมูลค่าทางเศรษฐกิจ และคุณค่าทางสังคม รวมทั้งเชื่อว่าจะเป็นโอกาสเปิดช่องทางสำหรับธุรกิจใหม่ๆ ในประเทศไทย” นายอนุชาฯกล่าว

ที่มา : https://www.thaigov.go.th/news/contents/details/65522