รัฐบาลไทย-ข่าวทำเนียบรัฐบาล-อว. เร่งรัดและขยายผลการจัดหลักสูตรพัฒนาบุคลากรตามแนวทาง CWIE+EEC Model Type A ในสถาบันอุดมศึกษา


วันจันทร์ที่ 27 กุมภาพันธ์ 2566
อว. เร่งรัดและขยายผลการจัดหลักสูตรพัฒนาบุคลากรตามแนวทาง CWIE+EEC Model Type A ในสถาบันอุดมศึกษา
อว. เร่งรัดและขยายผลการจัดหลักสูตรพัฒนาบุคลากรตามแนวทาง CWIE+EEC Model Type A ในสถาบันอุดมศึกษา
3 กุมภาพันธ์ 2566 ณ ห้องประชุมเทียนกิ่ง ชั้น 3 โรงแรม เฮลท์แลนด์ รีสอร์ท แอนด์ สปา พัทา จังหวัดชลบุรี / ดร. อรสา ภาววิมล ที่ปรึกษารัฐมนตรีว่าการกระทรวงการอุดมศึกษา วิทยาศาสตร์ วิจัยและนวัตกรรม เป็นประธานกล่าวเปิดการประชุมเพื่อสร้างความร่วมมือระหว่างสถาบันอุดมศึกษากับสถานประกอบการในการจัดหลักสูตรตามแนวทาง Demand Driven Education (CWIE + EEC Model Type A) โดยมี ดร. อภิชาต ทองอยู่ ที่ปรึกษาพิเศษด้านการพัฒนาการศึกษาบุคลากรและพื้นที่ สานักงานคณะกรรมการนโยบายเขตพัฒนาพิเศษภาคตะวันออก นายชนินทร์ ขาวจันทร์  รองเลขาธิการสานักงานคณะกรรมการส่งเสริมการลงทุน ผศ.ดร. ณยศ คุรุกิจโกศล รองอธิการบดีฝ่ายกิจการเขตพัฒนาพิเศษภาคตะวันออก และคณบดีคณะวิศวกรรมศาสตร์ ม.บูรพา คณาจารย์ และนักวิจัยเข้าร่วมงาน
ดร. อรสา ภาววิมล ที่ปรึกษารัฐมนตรีว่าการกระทรวงการอุดมศึกษา วิทยาศาสตร์ วิจัยและนวัตกรรม กล่าวว่า ตลอดระยะเวลาที่ผ่านมานั้น สถาบันอุดมศึกษาซึ่งเป็นหน่วยผลิตกำลังคนออกไปทำงานพัฒนาประเทศในภาคส่วนต่าง ๆ ได้มีการปรับตัวมาอย่างต่อเนื่อง เมื่อต้องเผชิญกับการเปลี่ยนแปลงในโลกยุคใหม่ที่สภาพแวดล้อมทางธุรกิจการค้ามีการเปลี่ยนแปลงอย่างมาก ไม่ว่าจะได้รับผลกระทบจากความก้าวหน้าของเทคโนโลยี การเปลี่ยนแปลงโครงสร้างทางเศรษฐกิจ สังคม ประชากร สิ่งแวดล้อม รวมทั้งโรคระบาด ทำให้เกิดการพลิกโฉมความต้องการกำลังคนที่แตกต่างไปจากเดิม การเข้าถึงความต้องการและการสร้างความร่วมมือกับผู้ใช้บัณฑิตจึงเป็นความท้าทายอย่างมากต่อสถาบันอุดมศึกษา กระทรวง อว. ตระหนักและพยายามเร่งรัดพัฒนาการอุดมศึกษาไทย โดยมุ่งเน้นการสร้างสมรรถนะของผู้เรียนเป็นสำคัญ เพื่อสนับสนุนการจัดการเรียนการสอนของสถาบันอุดมศึกษา ให้ผู้เรียนได้เรียนรู้โดยการปฏิบัติงานจริง พัฒนาผู้เรียนให้มีความรู้ ทักษะ สมรรถนะและคุณลักษณะอื่นตามความต้องการของประเทศ
ดร. อรสา ภาววิมล กล่าวต่อไปว่า อว. มีนโยบายอย่างชัดเจนในการผนึกกำลังทุกภาคส่วน ร่วมจัดสหกิจศึกษาและการศึกษาเชิงบูรณาการกับการทำงาน หรือ CWIE ซึ่งเป็นการจัดการศึกษาตามแนวทาง Demand Driven Education สามารถผลิตบัณฑิตคุณภาพที่ตอบสนองความต้องการของตลาดงานได้อย่างแท้จริง และเมื่อวันที่ 16 ธันวาคม 2565 ที่ผ่านมา คณะกรรมการมาตรฐานการอุดมศึกษาได้ออกประกาศ เรื่อง หลักเกณฑ์และแนวปฏิบัติเพื่อส่งเสริมการจัดหลักสูตร CWIE เพื่อให้สถาบันอุดมศึกษาสามารถจัดหลักสูตร CWIE ได้อย่างมีคุณภาพมาตรฐาน ซึ่งมีความสอดคล้องกับรูปแบบ EEC Model Type A ที่สำนักงานคณะกรรมการ นโยบายเขตพัฒนาพิเศษภาคตะวันออก หรือ EEC กำลังดำเนินการส่งเสริมให้กับสถาบันอุดมศึกษาและสถานประกอบการ ในพื้นที่ EEC
“สำหรับปีงบประมาณ 2566 สป.อว. ยังคงได้รับงบประมาณสนับสนุนการดำเนินงานโครงการอย่างต่อเนื่อง โดยในปีนี้จะเป็นการดำเนินโครงการในชื่อ “โครงการเร่งรัดและขยายผล การจัดหลักสูตรพัฒนาบุคลากรตามแนวทาง CWIE+EEC Model Type A (CWIE+EEC Model Type A Master Class) ในสถาบันอุดมศึกษา” ซึ่งคาดหวังว่าจะทำให้เกิดการขยายผลในวงกว้าง มีความหลากหลายทั้งหลักสูตรที่เข้าร่วมโครงการ ทั้ง Mentor กลุ่มใหม่ที่จะมาเป็นพี่เลี้ยงให้กับสถาบันอุดมศึกษากลุ่มใหม่ ๆ เพื่อให้สามารถเพิ่มจำนวนหลักสูตรขึ้นอีกเป็น 2 เท่า และเพิ่มจำนวนนักศึกษาได้มากขึ้น เป็น 150 คน โดย Mentor จะยังคงเป็นหัวใจสำคัญในการดำเนินงานที่เป็นระบบ ทำหน้าที่พัฒนาความร่วมมือระหว่างสถาบันอุดมศึกษาและสถานประกอบการ” ดร. อรสา กล่าว

ที่มา : https://www.thaigov.go.th/news/contents/details/65492