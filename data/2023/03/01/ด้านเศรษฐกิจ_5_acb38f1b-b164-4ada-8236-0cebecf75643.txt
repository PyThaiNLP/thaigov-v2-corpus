รัฐบาลไทย-ข่าวทำเนียบรัฐบาล-หน.ผู้ตรวจราชการ ก.อุตฯ ลงพื้นที่ตรวจราชการรอบที่ 1 จ.ศรีสะเกษ พร้อมมอบนโยบายการปฏิบัติงาน เน้นนโยบาย MIND ใช้หัวและใจขับเคลื่อนแผนงานปี 2566


วันพฤหัสบดีที่ 23 กุมภาพันธ์ 2566
23/02/2566
พิมพ์
หน.ผู้ตรวจราชการ ก.อุตฯ ลงพื้นที่ตรวจราชการรอบที่ 1 จ.ศรีสะเกษ พร้อมมอบนโยบายการปฏิบัติงาน เน้นนโยบาย MIND ใช้หัวและใจขับเคลื่อนแผนงานปี 2566
หน.ผู้ตรวจราชการ ก.อุตฯ ลงพื้นที่ตรวจราชการรอบที่ 1 จ.ศรีสะเกษ พร้อมมอบนโยบายการปฏิบัติงาน เน้นนโยบาย MIND ใช้หัวและใจขับเคลื่อนแผนงานปี 2566 มุ่งยกระดับ “ปั้นอุตสาหกรรมคู่ชุมชน”
วันพุธที่ 22 กุมภาพันธ์ 2566 นายวิษณุ ทับเที่ยง หัวหน้าผู้ตรวจราชการกระทรวงอุตสาหกรรม ลงพื้นที่ตรวจราชการกรณีปกติ รอบที่ 1 ประจำปีงบประมาณ พ.ศ. 2566 สำนักงานอุตสาหกรรมจังหวัดศรีสะเกษ โดยมีนายณัฐ อารีกุล อุตสาหกรรมจังหวัดศรีสะเกษ พร้อมด้วยเจ้าหน้าที่ เข้าร่วมประชุมรับการตรวจราชการพร้อมรับมอบนโยบายในการปฏิบัติงาน
โดย หน.ผู้ตรวจฯ ได้ถ่ายทอดและเน้นย้ำนโยบาย MIND ที่ปลัดกระทรวงอุตสาหกรรมให้ไว้เป็นแนวการทำงานของทุกหน่วยงานของกระทรวงอุตสาหกรรม MIND ใช้หัวและใจขับเคลื่อนแผนงานปี 2566 มุ่งยกระดับ “ปั้นอุตสาหกรรมคู่ชุมชน” 4 มิติ คือ 1) ความสำเร็จทางธุรกิจ การปรับธุรกิจให้เหมาะสมกับโลกอนาคต 2) การดูแลสังคมโดยรอบโรงงานอุตสาหกรรม ทั้งยามปกติ และเมื่อเกิดวิกฤต 3) การดูแลรักษาสิ่งแวดล้อมที่ตอบโจทย์ไทยและประชาคมโลก 4) การกระจายรายได้ให้แก่ประชาชน และมีชีวิตความเป็นอยู่ที่ดีขึ้น เน้น “การสร้างงาน สร้างอาชีพ” และกระตุ้นผู้ประกอบการให้ดำเนินธุรกิจเพื่อสังคม (Social Enterprise : SE) ทำงานร่วมกับชุมชน และเครือข่ายเพื่อพัฒนาคุณภาพชีวิตให้ประชาชนในพื้นที่อย่างจริงจัง
โดยที่ หน.ผู้ตรวจฯ ได้ให้ข้อเสนอแนะการตรวจราชการ ดังนี้ 1. การตรวจกำกับดูแลโรงงานอุตสาหกรรม เน้นย้ำให้เร่งรัดการตรวจกำกับดูแล โรงงานอุตสาหกรรมที่มีน้ำเสีย มลพิษทางอากาศ และโรงงานอุตสาหกรรมที่มีความเสี่ยงจะเกิดผลกระทบสิ่งแวดล้อมจากการประกอบกิจการ ให้ปฏิบัติตามกฎหมาย (ซึ่งต้องการให้มีการตรวจกำกับ 100% ของโรงงานในพื้นที่) เพื่อป้องกันปัญหาข้อร้องเรียนของผลกระทบที่เกิดจากประกอบการของโรงงานต่อชุมชนโดยรอบโรงงาน พร้อมให้คำปรึกษาแนะนำแก่ผู้ประกอบการหากมีปัญหาอุปสรรคในการประกอบธุรกิจในพื้นที่ 2. ให้สำนักงานอุตสาหกรรมจังหวัดประชาสัมพันธ์ และพร้อมเป็นผู้ที่สามารถให้คำปรึกษาเกี่ยวกับการใช้ระบบและการกรอกข้อมูลลงใน I - Single Form ต่อผู้ประกอบการภาคอุตสาหกรรมในพื้นที่ ซึ่งเป็นนโยบายสำคัญของกระทรวงอุตสาหกรรม
3. การรับรองอุตสาหกรรมสีเขียว (GI) ให้เร่งประชาสัมพันธ์ ชี้แจงถึงความสำคัญของการเข้าร่วมโครงการพร้อมเชิญชวนสมัครเข้าร่วมโครงการฯ พร้อมเตรียมยกระดับการขอรับรองอุตสาหกรรมสีเขียวให้ผู้ประกอบการต่อไป
4. กำกับ ติดตาม ควบคุมอย่างเข้มงวดเพื่อป้องกัน การเผาอ้อยในพื้นที่ และการขนส่งอ้อยเข้าโรงงานให้เป็นไปตามกฎหมาย พร้อมทั้งบูรณาการการทำงานร่วมกับหน่วยงานทุกภาคส่วนในจังหวัด ในการปราบปรามการเผาอ้อยให้หมดไป
5. ประชาสัมพันธ์ พร้อมช่วยคัดเลือกและเสนอรายชื่อโรงงานในพื้นที่ ที่มีการประกอบการที่ดีเป็นแบบอย่างได้ เพื่อเข้าร่วมกิจกรรมคัดเลือกรางวัลอุตสาหกรรมดีเด่นและอุตสาหกรรมยอดเยี่ยมของกระทรวงอุตสาหกรรม
6. ปัญหาผังเมืองที่เป็นอุปสรรคต่อการพัฒนาภาคอุตสาหกรรมของจังหวัด ขอให้อุตสาหกรรมจังหวัดรวบรวมข้อมูลปัญหาและอุปสรรคจากภาคเอกชนในพื้นที่ และนำเสนอการแก้ไขผังเมืองเริ่มต้นตั้งแต่การประชุมภายในจังหวัด เพื่อให้มีต้นเรื่องจากจังหวัดเสนอเข้าไปสู่หน่วยงานส่วนกลาง เพื่อดำเนินการพิจารณาแก้ไขผังเมืองให้ตอบสนองต่อภาคอุตสาหกรรมต่อไป
สุดท้าย ได้ให้กำลังใจในการปฏิบัติงาน และขอให้ปฏิบัติงานอย่างบูรณาการกับทุกภาคส่วน เพื่อให้เกิดประสิทธิภาพประสิทธิผลในการปฏิบัติหน้าที่ในการให้บริการแก่ผู้ประกอบการ ประชาชน ต่อไป
ต่อมาในเวลา 11.50 น. ห้องประชุมสำนักงานอุตสาหกรรมจังหวัดศรีสะเกษ นายวิษณุ ทับเที่ยง หัวหน้าผู้ตรวจราชการกระทรวงอุตสาหกรรม ร่วมประชุมชี้แจงการดำเนินการขับเคลื่อนนโยบายสำคัญของรัฐบาล กระทรวงอุตสาหกรรม และปรับการดำเนินสู่การขับเคลื่อนอุตสาหกรรมวิถีใหม่ใน 4 มิติ อย่างสมดุลและยั่งยืนตามนโยบายปลัดกระทรวงอุตสาหกรรมที่เกี่ยวข้องในเชิงพื้นที่ และรับฟังแนวทางการดำเนินงานและความร่วมมือในการบูรณาการการทำงานระหว่างหน่วยงานในพื้นที่ ปัญหาอุปสรรค ข้อเสนอแนะจากหน่วยงานต่างๆ ได้แก่ ผู้จัดการ ธพว. สาขาศรีสะเกษ (นายยุทธนา พันธ์ปรีชา) และภาคเอกชน สภาอุตสาหกรรมจังหวัดศรีสะเกษ (นายเกษมศานต์ ศรีโพนทอง (รองประธานสภาอุตสาหกรรมจังหวัดศรีสะเกษ) พร้อมร่วมหารือในหัวข้อการดำเนินงานของภาคอุตสาหกรรมในพื้นที่
โดยเน้นสร้างความร่วมมือของภาคีเครือข่ายภาคเอกชนในจังหวัดศรีสะเกษ บูรณาการร่วมกันเพื่อก่อให้เกิดการขับเคลื่อนตามนโยบาย MIND อย่างเป็นรูปธรรม ควบคู่ไปกับการอำนวยความสะดวก และจัดทำโครงการให้ตอบสนองต่อความต้องการของผู้ประกอบการในพื้นที่

ที่มา : https://www.thaigov.go.th/news/contents/details/65338