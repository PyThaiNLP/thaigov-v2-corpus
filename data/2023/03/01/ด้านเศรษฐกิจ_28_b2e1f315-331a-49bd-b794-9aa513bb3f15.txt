รัฐบาลไทย-ข่าวทำเนียบรัฐบาล-กรมเจ้าท่า พร้อมยกระดับมาตรฐานการขนส่งทางน้ำ จากการตรวจประเมินของ IMSAS ร่วมสร้างมาตรฐานความปลอดภัยและสิ่งแวดล้อมทางทะเลของประเทศ


วันพฤหัสบดีที่ 23 กุมภาพันธ์ 2566
กรมเจ้าท่า พร้อมยกระดับมาตรฐานการขนส่งทางน้ำ จากการตรวจประเมินของ IMSAS ร่วมสร้างมาตรฐานความปลอดภัยและสิ่งแวดล้อมทางทะเลของประเทศ
...
กรมเจ้าท่า พร้อมยกระดับมาตรฐานการขนส่งทางน้ำ จากการตรวจประเมินของ IMSAS ร่วมสร้างมาตรฐานความปลอดภัยและสิ่งแวดล้อมทางทะเลของประเทศ
จากนโยบายของนายศักดิ์สยาม ชิดชอบ รัฐมนตรีว่าการกระทรวงคมนาคม มอบหมายให้กรมเจ้าท่า เป็นหน่วยงานหลักในการรับการตรวจประเมินจากองค์การทางทะเลระหว่างประเทศภาคบังคับ (IMO Member State Audit Scheme, IMSAS) ในวันที่ 20 - 27 กุมภาพันธ์ 2566 โดยกล่าวว่า ในการตรวจประเมินดังกล่าว มั่นใจว่าประเทศไทยจะผ่านเกณฑ์ตรวจประเมินอย่างแน่นอน พร้อมเน้นย้ำถึงความมุ่งมั่นของประเทศไทยที่มีต่ออาณัติของ IMO ในการพัฒนาการขนส่งทางทะเลอย่างยั่งยืน พร้อมร่วมแผนการปฏิบัติระหว่างรัฐสมาชิกในการบรรลุเป้าหมายร่วมกัน เพื่อการขนส่งระหว่างประเทศที่ปลอดภัยและเป็นมิตรต่อสิ่งแวดล้อม
วันที่ 23 กุมภาพันธ์ 2566 นายสรพงศ์ ไพฑูรย์พงษ์  รักษาการแทนอธิบดีกรมเจ้าท่า กระทรวงคมนาคม พร้อมด้วย นายนรินทร์ศักย์ สัทธาประสิทธิ์ ผู้อำนวยการสำนักมาตรฐานทะเบียนเรือ ร่วมให้การต้อนรับ หัวหน้าทีมผู้ตรวจประเมินประเทศสมาชิกองค์การทางทะเลระหว่างประเทศภาคบังคับ (IMSAS)  นายโมลเอน อาซอฟ ในการตรวจประเมินภารกิจด้านการค้นหาและช่วยเหลือผู้ประสบภัย รวมทั้งการให้บริการด้านวิทยุและการสื่อสารซึ่งเป็นหนึ่งในหัวข้อที่ประเทศสมาชิกขององค์การทางทะเลระหว่างประเทศ (IMO) ณ สำนักงานคณะกรรมการค้นหาและช่วยเหลืออากาศยานและเรือที่ประสบภัยและสำนักงานสืบสวนอุบัติเหตุทางน้ำ ซึ่งเป็นหน่วยงานที่จะช่วยในการขับเคลื่อนการดำเนินงาน พัฒนาประสิทธิภาพด้านความปลอดภัยและยกระดับการให้บริการด้านค้นหาและช่วยเหลือฯ และการสืบสวนอุบัติเหตุทางน้ำให้เป็นไปตามมาตรฐานองค์การทางทะเลระหว่างประเทศ (IMO) กำหนดและสร้างความเชื่อมั่น สำหรับเป็นส่วนหนึ่งในการยกระดับมาตรฐานความปลอดภัยทางทะเลของประเทศ ให้เป็นที่ยอมรับในระดับสากล พร้อมกันนี้รักษาการอธิบดีกรมเจ้าท่า ยังได้มอบหมายให้นายพิทักษ์ วัฒนพงษ์วิศาล ผู้อำนวยการสำนักความปลอดภัยและสิ่งแวดล้อมทางน้ำ และผู้แทนกรมเจ้าท่า ร่วมให้ข้อมูลการตรวจประเมิน ณ การท่าเรือแห่งประเทศไทย (ท่าเรือกรุงเทพ) กรมอุทกศาสตร์ กองทัพเรือ และ กรมอุตุนิยมวิทยาอีกด้วย
ทั้งนี้กระบวนการตรวจประเมิน IMSAS เป็นมาตรการเชิงสร้างสรรค์ (Positive Measure) ของ IMO ในการยกระดับการดำเนินการตามพันธกรณีของอนุสัญญาระหว่างประเทศด้านความปลอดภัยและการปกป้องคุ้มครองสิ่งแวดล้อมทางทะเล รวมทั้งเป็นการรวบรวมผลการปฏิบัติจากประเทศสมาชิกต่าง ๆ เพื่อนำไปใช้เป็นข้อมูลในการจัดทำโครงการช่วยเหลือทางวิชาการ ให้ประเทศสมาชิกได้ยกระดับความสามารถในการปฏิบัติตามพันธกรณีของอนุสัญญาได้โดยไม่ทิ้งประเทศใดไว้ข้างหลัง ซึ่งเป็นไปตามแนวทางการพัฒนาอย่างยั่งยืนขององค์การสหประชาชาติ
โดยผลของการตรวจประเมิน IMSAS จะไม่มีการประกาศว่า ผ่านหรือไม่ผ่าน โดยจะมีการแจ้งถึงสิ่งที่ตรวจพบ (Finding) และข้อสังเกต (Observation) เกี่ยวกับการดำเนินการในฐานะรัฐเจ้าของธง (Flag State) รัฐเจ้าของท่าเรือ (Port State) และรัฐชายฝั่ง (Coastal State) ให้ประเทศสมาชิกที่ถูกตรวจประเมินทราบ เพื่อนำสิ่งเหล่านั้นไปปรับปรุงและจัดทำแผนแก้ไขปรับปรุง (Corrective Action Plan : CAP) เพื่อยกระดับมาตรฐานด้านความปลอดภัยและสิ่งแวดล้อมทางทะเล โดยจะมีการตรวจสอบและติดตามการดำเนินการตาม CAP เป็นระยะ และจะมีการตรวจประเมินในครั้งต่อไปทุกรอบระยะเวลา 7 ปี ซึ่งแนวทางดังกล่าวจะทำให้มั่นใจว่าประเทศสมาชิกมีการปรับปรุงการปฏิบัติอย่างต่อเนื่อง รวมถึงประเมินผล ทบทวน ติดตามการดำเนินการตามพันธกรณีและข้อแก้ไขของอนุสัญญาได้อย่างมีประสิทธิภาพ เพื่อให้บรรลุผลสัมฤทธิ์ในการสร้างความปลอดภัยในการเดินเรือและการขนส่งทางทะเล รวมทั้งการปกป้องคุ้มครองสิ่งแวดล้อมทางทะเลต่อไป

ที่มา : https://www.thaigov.go.th/news/contents/details/65381