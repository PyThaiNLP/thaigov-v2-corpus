รัฐบาลไทย-ข่าวทำเนียบรัฐบาล-“หมอรุ่งเรือง” โฆษก สธ. รับรางวัลศิษย์เก่าดีเด่น มอ. 2565


วันอังคารที่ 28 กุมภาพันธ์ 2566
“หมอรุ่งเรือง” โฆษก สธ. รับรางวัลศิษย์เก่าดีเด่น มอ. 2565
“หมอรุ่งเรือง” โฆษกกระทรวงสาธารณสุข รับรางวัลศิษย์เก่าดีเด่น มหาวิทยาลัยสงขลานครินทร์ ประจำปี 2565 ด้านความสำเร็จในอาชีพหน้าที่การงาน และสร้างคุณประโยชน์ให้สังคม จากผลงานเด่นทั้งการเป็นผู้สอบสวนโรคไข้หวัดนก
“หมอรุ่งเรือง” โฆษกกระทรวงสาธารณสุข รับรางวัลศิษย์เก่าดีเด่น มหาวิทยาลัยสงขลานครินทร์ ประจำปี 2565 ด้านความสำเร็จในอาชีพหน้าที่การงาน และสร้างคุณประโยชน์ให้สังคม จากผลงานเด่นทั้งการเป็นผู้สอบสวนโรคไข้หวัดนก ร่วมจัดทำแผนยุทธศาสตร์โรคติดต่ออุบัติใหม่แห่งชาติ พัฒนาหน่วยเชิงรุกช่วงโควิด 19 และจัดทำข้อเสนอทางวิชาการเพื่อการควบคุมโรค
มหาวิทยาลัยสงขลานครินทร์ ได้ประกาศผลการคัดเลือกศิษย์เก่าดีเด่น  ประจำปี 2565 ซึ่ง นพ.รุ่งเรือง กิจผาติ หัวหน้าที่ปรึกษาระดับกระทรวง (นพ.ทรงคุณวุฒิ ระดับ 11) และโฆษกกระทรวงสาธารณสุข ได้รับรางวัลศิษย์เก่าดีเด่นด้านความสำเร็จในอาชีพ หน้าที่การงาน และสร้างคุณประโยชน์ให้สังคม โดยมีผลงานที่สำคัญ อาทิ การสอบสวนโรคไข้หวัดนก ได้ผ่าชันสูตรศพก่อนพบว่าสามารถติดต่อจากคนสู่คนได้ นำมาซึ่งการปรับแผนรับมือ และยังได้รับการเผยแพร่ผลงานใน New England Journal of Medicine (N Engl J Med . 2005 Jan 27;352(4):333-40) ทำให้การควบคุมการระบาดโรคไข้หวัดนกในประเทศไทยประสบความสำเร็จ นอกจากนี้ ยังศึกษาและพัฒนาระบบตรวจวิเคราะห์และเฝ้าระวังโรคระบบทางห้องปฏิบัติการ ได้รับรางวัลการพัฒนาระบบราชการจาก ก.พ.ร. และเผยแพร่ในวารสารวิชาการระดับโลก เป็นรากฐานของการรับมือโรคอุบัติใหม่จนถึงปัจจุบัน
ในช่วงที่ปฏิบัติราชการสังกัดกรมควบคุมโรค ยังได้ดำรงตำแหน่งสำคัญต่างๆ เช่น ผู้อำนวยการสำนักโรคติดต่ออุบัติใหม่ สำนักโรคติดต่อทั่วไป กองป้องกันควบคุมโรคด้วยวัคซีน และสถาบันป้องกันควบคุมโรคเขตเมือง มีผลงานสำคัญ เช่น โครงการเฉลิมพระเกียรติฯ ฉีดวัคซีนคอตีบ 22 ล้านเข็ม ทำให้ปัจจุบันโรคคอตีบสงบลง และไม่เป็นปัญหาสำคัญในประเทศไทยอีกต่อไป, การจัดทำแผนยุทธศาสตร์โรคติดต่ออุบัติใหม่แห่งชาติ ซึ่งเป็นพื้นฐานสำคัญในการพัฒนารับมือโรคติดต่ออุบัติใหม่ เช่น เมอร์ส ไข้หวัดใหญ่ โรคมือเท้าปาก และในช่วงการแพร่ระบาดของโรคโควิด 19 ได้พัฒนาหน่วยปฏิบัติการเชิงรุกออกตรวจโรคตามพื้นที่ต่างๆ หรือ CCRT (COVID - 19 Comprehensive Response Team) และเริ่มฉีดวัคซีนโควิด 19 ให้ประชาชนที่บ้าน ในชุมชน และพื้นที่ห่างไกล ป้องกันการเจ็บป่วยรุนแรงและเสียชีวิตของกลุ่มเสี่ยง ผู้สูงอายุ ผู้มีโรคประจำตัว รวมถึงยังดำรงตำแหน่งประธานในคณะกรรมการ MIU นำเสนอข้อมูลและแนวทางการควบคุมโรค บูรณาการร่วมกับคณะทำงานของกระทรวงสาธารณสุข ซึ่งเป็นส่วนหนึ่งของความสำเร็จในการควบคุมโรคโควิด 19 ของประเทศไทย
ก่อนหน้านี้ นพ.รุ่งเรือง เคยได้รับรางวัลแพทย์ในดวงใจ และรางวัลศิษย์เก่าดีเด่น คณะแพทยศาสตร์ มหาวิทยาลัยสงขลานครินทร์ ในโอกาสครบรอบ 50 ปี คณะแพทยศาสตร์ และล่าสุดได้รับคัดเลือกให้รับรางวัล “ศิษย์เก่าดีเด่น” มหาวิทยาลัยสงขลานครินทร์
***************************************** 28 กุมภาพันธ์ 2566

ที่มา : https://www.thaigov.go.th/news/contents/details/65575