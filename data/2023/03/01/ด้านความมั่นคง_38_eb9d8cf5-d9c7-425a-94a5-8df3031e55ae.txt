รัฐบาลไทย-ข่าวทำเนียบรัฐบาล-อธิบดีกรมการจัดหางาน เปิดงานมหกรรมอาชีพและนัดพบแรงงานใหญ่ “สร้างงาน สร้างอาชีพ เมืองมหาสารคาม”


วันพุธที่ 1 มีนาคม 2566
01/03/2566
พิมพ์
อธิบดีกรมการจัดหางาน เปิดงานมหกรรมอาชีพและนัดพบแรงงานใหญ่ “สร้างงาน สร้างอาชีพ เมืองมหาสารคาม”
วันที่ 1 มีนาคม 2566 นายไพโรจน์ โชติกเสถียร อธิบดีกรมการจัดหางาน เป็นประธานเปิดงานมหกรรมอาชีพและนัดพบแรงงานใหญ่ “สร้างงาน สร้างอาชีพ เมืองมหาสารคาม”
พร้อมมอบเกียรติบัตรแก่ผู้สนับสนุนการจัดงาน โดยมีนายทรงศิลป์ ประสีระเก จัดหางานจังหวัดมหาสารคาม กล่าวรายงาน ณ โรงแรมตักสิลา จังหวัดมหาสารคาม และนายวิวัฒน์ อินทร์ไทยวงศ์ รองผู้ว่าราชการจังหวัดมหาสารคาม ให้การต้อนรับ
โดยนายไพโรจน์ ฯ กล่าวว่า  การจัดงานในวันนี้มีเป้าหมายเพื่อส่งเสริมการมีงานทำให้แก่ ผู้ว่างงาน คนหางาน ประชาชนทั่วไปที่ต้องการหางานทำ เพิ่มโอกาสคัดเลือกตำแหน่งงานว่างที่ตรงกับความรู้ความสามารถและได้สมัครงานกับนายจ้าง/สถานประกอบการจำนวนมากในคราวเดียว และเพื่ออำนวยความสะดวกให้นายจ้าง/สถานประกอบการและผู้สมัครงานได้พบและพิจารณาคัดเลือกกันโดยตรง อีกทั้งสนับสนุนให้นักเรียน นักศึกษา ได้ทราบข้อมูลอาชีพ และการศึกษา เพื่อวางแผนศึกษาต่อตามความถนัด มีโอกาสเรียนรู้และฝึกปฏิบัติอาชีพอิสระหลากหลายอาชีพ โดยไม่เสียค่าใช้จ่าย ซึ่งอาจช่วยจุดประกายความคิดทางอาชีพ สามารถนำไปประกอบอาชีพหลักหรืออาชีพเสริมในอนาคตได้ นอกจากนี้ยังถือโอกาสมอบเกียรติบัตรเพื่อขอบคุณอาสาสมัครเครือข่ายการแนะแนวอาชีพ จำนวน 14 ราย สถานประกอบการที่ให้สิทธิกับผู้พิการตามมาตรา 35 จำนวน 2 ราย และหน่วยงานที่ให้การสนับสนุนการจัดงาน จำนวน 7 ราย ซึ่งทั้งหมดถือเป็นผู้สนับสนุนภารกิจของสำนักงานจัดหางานจังหวัดมหาสารคามมาโดยตลอด
“รัฐมนตรีสุชาติ ให้ความสำคัญต่อการแก้ไขปัญหาความยากจน โดยเน้นการสร้างงาน สร้างรายได้ที่ยั่งยืน ซึ่งงานมหกรรมอาชีพและนัดพบแรงงานใหญ่จะเป็นส่วนช่วยส่งเสริมให้เกิดการจ้างงาน ลดปัญหาการว่างงานไปพร้อมกับการขาดแคลนแรงงาน” อธิบดีกรมการจัดหางาน กล่าว
นายไพโรจน์ ฯ กล่าวต่อไปว่า ขอเชิญชวนผู้สนใจสมัครงาน และประชาชนทั่วไป เข้าร่วมงานได้ระหว่างวันที่ 1 – 2 มีนาคม 2566 ตั้งแต่เวลา 09.00 - 15.00 น. ที่ห้องตักสิลาคอนเวนชั่นฮอลล์ 2 โรงแรมตักสิลา จังหวัดมหาสารคาม โดยภายในงานมีนายจ้าง/สถานประกอบการชั้นนำ อาทิ บริษัท สยามแม็คโคร จำกัด บริษัท สยามโกลบอลเฮ้าส์ จำกัด (มหาชน) กลุ่มบริษัท อารีมิตร กรุ๊ป โรงแรมศรีพันวา จ.ภูเก็ต โรงแรมบาบาบีชคลับนาใต้ จ.พังงา เป็นต้น ตำแหน่งงานว่าง 675 ตำแหน่ง จำนวนมากว่า 4,824 อัตรา อาทิตำแหน่งธุรการ แคชเชียร์ ผู้จัดการฝ่ายขาย/ผู้จัดการสาขา ผู้จัดการฝ่ายบุคคล นอกจากนี้ยังมีกิจกรรมที่น่าสนใจมากมาย อาทิ การบรรยายโดยผู้ประสบความสำเร็จในอาชีพ Young Smart Farmer ของจังหวัดมหาสารคาม การแนะแนวอาชีพ ทดสอบความถนัดความพร้อมทางอาชีพ นิทรรศการโลกอาชีพ โลกการศึกษา การสาธิตอาชีพอิสระกว่า 40 อาชีพ อาทิ พวงมาลัยผ้าขาวม้า ปลาร้าบองสมุนไพร เครื่องสำอางจากเห็ด เพ้นท์เล็บอคิริค ผ้าฝ้ายย้อมคราม ผักไฮโดรโปนิกส์ เป็นต้น การบรรยายให้ความรู้เกี่ยวกับความสำเร็จในการประกอบอาชีพ การแสดงและจำหน่ายสินค้าคุณภาพจากกลุ่มรับงานไปทำที่บ้าน การออกร้านจำหน่ายผลิตภัณฑ์ของผู้พิการและผู้สูงอายุ ภูมิปัญญาท้องถิ่น การให้บริการด้านแรงงานของหน่วยงานในสังกัดกระทรวงแรงงาน เลือกชิมอาหารอร่อยจากร้านค้าแฟรนไชส์ และ Food Truck อาทิ เคบับ K-BE BUB MAN รถไอศกรีมหลากรส เครื่องดื่มรวมมิตร เจ้บลหมูปิ้ง พร้อมร่วมสนุกกับกิจกรรมตอบคำถามชิงรางวัลรับของที่ระลึก
สำหรับผู้ที่กำลังว่างงาน และทุกคนที่ต้องการมีงานทำ สามารถใช้บริการจัดหางานได้ที่ สำนักงานจัดหางานจังหวัดทุกจังหวัด สำนักงานจัดหางานกรุงเทพมหานครพื้นที่ 1 – 10 หรือเลือกหางานผ่านระบบออนไลน์ บนแพลตฟอร์ม “ไทยมีงานทำ” ซึ่งให้บริการทั้ง Web Application ที่เว็บไซต์ ไทยมีงานทำ.doe.go.th  และ Mobile Application หรือสอบถามข้อมูลเพิ่มเติมที่สายด่วนกระทรวงแรงงาน 1506 กด 2 กรมการจัดหางาน หรือสายด่วนกรมการจัดหางาน 1694” อธิบดีกรมการจัดหางาน กล่าวทิ้งท้าย

ที่มา : https://www.thaigov.go.th/news/contents/details/65612