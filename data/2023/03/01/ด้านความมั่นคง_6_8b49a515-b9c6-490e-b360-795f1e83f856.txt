รัฐบาลไทย-ข่าวทำเนียบรัฐบาล-ความสัมพันธ์ระหว่างไทย-สิงคโปร์ สู่การพัฒนาความร่วมมือในทุกมิติ


วันพฤหัสบดีที่ 23 กุมภาพันธ์ 2566
ความสัมพันธ์ระหว่างไทย-สิงคโปร์ สู่การพัฒนาความร่วมมือในทุกมิติ
(22 กุมภาพันธ์ 2566 เวลา 15.30 น.) พลเอก สนิธชนก สังขจันทร์ ปลัดกระทรวงกลาโหม ให้การต้อนรับ นาย Kevin Cheok (เควิน ฉ็อก) เอกอัครราชทูตสาธารณรัฐสิงคโปร์ ประจำประเทศไทย ณ ห้องพระบารมีปกเกล้า ในศาลาว่าการกลาโหม
เพื่อแนะนำตัวในโอกาสเข้ารับหน้าที่ และพัฒนาความร่วมมือระหว่างสองประเทศให้มีความแน่นแฟ้นมากยิ่งขึ้น
โดยปลัดกระทรวงกลาโหมได้กล่าวชื่นชมบทบาทในการผลักดันความร่วมมือของทั้งสองประเทศ ซึ่งจะเป็นการพัฒนาไปสู่ความร่วมมือในด้านต่างๆ อาทิ ด้านสาธารณสุข การเปิดพรมแดน ความร่วมมือเพื่อพัฒนาเมืองอัจฉริยะ การพัฒนาอย่างยั่งยืน เศรษฐกิจสีเขียวตามแนวคิด BCG Model ของไทย กับ Green Plan 2030 ของสิงคโปร์ ตลอดจน Digital Economy โดยกระทรวงกลาโหมยินดีสนับสนุนการปฏิบัติหน้าที่อย่างเต็มที่ อีกทั้งมีความยินดีที่ทั้งสองประเทศสามารถกลับมาดำเนินความร่วมมือระหว่างกันได้อย่างเต็มศักยภาพภายหลังสถานการณ์การแพร่ระบาดของโควิด 19 มีพัฒนาการที่ดีขึ้น
ทั้งนี้ ความสัมพันธ์ระหว่างไทย – สิงคโปร์ มีมาอย่างยาวนานกว่า 50 ปี โดยเฉพาะความสัมพันธ์ทางทหารที่มีความใกล้ชิดกันในทุกมิติ ทั้งการแลกเปลี่ยนการเยือน การแลกเปลี่ยนด้านการข่าว การแลกเปลี่ยนที่นั่งฝึกศึกษา การฝึกระดับทวิภาคีและพหุภาคี และความร่วมมือด้านอุตสาหกรรมป้องกันประเทศ อีกทั้งมีการจัดทำบันทึกความเข้าใจ และความตกลงระหว่างกระทรวงกลาโหมกับกระทรวงกลาโหมสิงคโปร์ ซึ่งครอบคลุมในทุกระดับ

ที่มา : https://www.thaigov.go.th/news/contents/details/65369