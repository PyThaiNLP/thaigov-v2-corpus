รัฐบาลไทย-ข่าวทำเนียบรัฐบาล-รมว.พม. ชูพลัง บวร พัฒนาคุณภาพชีวิตคนทุกช่วงวัย พร้อมนำร่องบ้านกลาง วัดหัวฝาย ดูแลผู้สูงอายุเปราะบาง


วันจันทร์ที่ 27 กุมภาพันธ์ 2566
รมว.พม. ชูพลัง บวร พัฒนาคุณภาพชีวิตคนทุกช่วงวัย พร้อมนำร่องบ้านกลาง วัดหัวฝาย ดูแลผู้สูงอายุเปราะบาง
รมว.พม. ชูพลัง บวร พัฒนาคุณภาพชีวิตคนทุกช่วงวัย พร้อมนำร่องบ้านกลาง วัดหัวฝาย ดูแลผู้สูงอายุเปราะบาง
เมื่อวันที่ 26 ก.พ. 66 เวลา 10.00 น. นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานเปิด “มหกรรมสังคมไทยไม่ทิ้งใครไว้ข้างหลัง ด้วยพลังบวร” เพื่อขับเคลื่อนงานเชิงพื้นที่ด้านการพัฒนาคุณภาพชีวิตคนทุกช่วงวัยในทุกมิติ โดยไม่ทอดทิ้งใครไว้ข้างหลัง ซึ่งเกิดจากการมีส่วนร่วมของทุกภาคส่วน โดยเฉพาะหลัก "บวร" บ้าน วัด ราชการ โดยมี ท่านพระครูปิยวรรณพิพัฒน์ เจ้าอาวาสวัดหัวฝาย ผู้อำนวยการโรงเรียนผู้สูงอายุวัดหัวฝาย และประธานเครือข่ายโรงเรียนผู้สูงอายุแห่งประเทศไทย กล่าวอารัมภกถา ทั้งนี้ นายอนุกูล ปีดแก้ว ปลัดกระทรวงการพัฒนาสังคมและความมั่นคงของมนุษย์ (ปลัด พม.) พร้อมคณะผู้บริหารกระทรวง พม. ผู้บริหารท้องถิ่น ผู้นำชุมชน ผู้แทนภาคีเครือข่ายผู้สูงอายุ  และอาสาสมัครพัฒนาสังคมและความมั่นคงของมนุษย์ (อพม.) ในพื้นที่จังหวัดเชียงราย เข้าร่วมงาน ณ วัดหัวฝาย อําเภอพาน จังหวัดเชียงราย จากนั้น ได้ลงพื้นที่เยี่ยมให้กำลังใจกลุ่มเปราะบางทั้งคนพิการและผู้สูงอายุในชุมชนติดกับวัดหัวฝาย ซึ่งได้รับการพัฒนาคุณภาพชีวิตด้านที่อยู่อาศัยจากการซ่อมแซมปรับปรุงบ้าน
นายจุติ กล่าวว่า  จากรายงานของนายอำเภอพาน ทราบว่าจังหวัดเชียงรายมีผู้สูงอายุ 200,000 กว่าราย ซึ่งบ้านกลางในความดูแลของวัดหัวฝายเป็นศูนย์ดูแลสุขภาพและให้การบำบัดเยียวยาเชิงรุกแก่ผู้สูงอายุที่ประสบปัญหาความเดือดร้อนทางสังคม  เปรียบเสมือนกับมือที่มองไม่เห็น เป็นหัวใจที่มองไม่เห็น ซึ่งการมีองค์กรที่ขับเคลื่อนโดยท่านพระครูปิยวรรณพิพัฒน์ นั้น เป็นการดำเนินการตามหลักคำสอนของพระสัมมาสัมพุทธเจ้าคือ ตนเป็นที่พึ่งแห่งตน โดยท่านจะไม่รอความช่วยเหลือจากส่วนราชการต่างๆ เพราะข้อจำกัดเรื่องงบประมาณ ซึ่งต่อไป จะได้ขยายผลสัมฤทธิ์ไปยัง 17 จังหวัดภาคเหนือและทั่วประเทศ
นายจุติ กล่าวต่อไปว่า ในอนาคตอันใกล้ จะมีจำนวนผู้สูงอายุเพิ่มสูงขึ้นถึง 20 ล้านคน หากประสบปัญหาสุขภาพ จะมีสถานที่ดูแลได้ หากประสบกับความเครียด ความทุกข์ จะสามารถมาพึ่งธรรมะ พึ่งพระ พึ่ง อพม. ได้ ทั้งนี้ กระทรวง พม. พร้อมให้การสนับสนุนท่านพระครูปิยวรรณพิพัฒน์ ทำงานช่วยเหลือสังคมด้วยโครงการต่างๆ ของวัดหัวฝาย เพื่อพัฒนาคุณภาพชีวิตที่ดีขึ้นให้กับประชาชนกลุ่มเปราะบาง
นายจุติ กล่าวเพิ่มเติมว่า “มหกรรมสังคมไทยไม่ทิ้งใครไว้ข้างหลัง ด้วยพลังบวร” ประกอบด้วยกิจกรรมที่น่าสนใจ ได้แก่ 1) การลงนามบันทึกข้อตกลงความร่วมมือในการพัฒนาคุณภาพชีวิตคนทุกช่วงวัย ภายใต้แนวคิด “บวร” ระหว่างกระทรวง พม. โดยสำนักงานพัฒนาสังคมและความมั่นคงของมนุษย์จังหวัดเชียงราย และหน่วยงานที่เกี่ยวข้องในจังหวัดเชียงราย 2) การมอบประกาศนียบัตรผู้ผ่านโครงการอบรมหลักสูตรพระบริบาลภิกษุไข้และหลักสูตรการดูแลผู้สูงอายุขั้นเบื้องต้น 120 ชั่วโมง แก่พระคีลานุปัฎฐาก จํานวน 50 รูป เพื่อฉลองพระชนมายุ 8 รอบ สมเด็จพระสังฆราช ซึ่งวัดหัวฝายเป็นวัดหนึ่งในโครงการฯ ที่รัฐบาลมีเป้าหมายในการพัฒนาพระภิกษุสงฆ์เป็นพระบริบาล 22,000 วัดทั่วประเทศ  3) การมอบประกาศนียบัตรผู้ผ่านโครงการอบรมหลักสูตรการดูแลผู้สูงอายุขั้นเบื้องต้น 18 ชั่วโมง แก่ผู้สูงอายุและประชาชนทั่วไป จํานวน 70 คน 4) การมอบเงินสงเคราะห์และสวัสดิการให้กับกลุ่มเปราะบาง รวม 31 ราย  5) การรับมอบผ้าห่มกันหนาว 100 ผืน จากมูลนิธิเมืองไทยยิ้มให้กับผู้แทนผู้สูงอายุ อําเภอพาน จังหวัดเชียงราย  6) พิธีเปิดโดมและมูลนิธิปิยวรรณพิพัฒน์  และ 7) นิทรรศการมีชีวิต “อุ้ยสอนหลาน หลานสอนอุ้ย” ภายใต้มิติการพัฒนา 6 ด้าน
#ช่วย24ชั่วโมง   #ช่วย24ชม   #ข่าวพม.

ที่มา : https://www.thaigov.go.th/news/contents/details/65481