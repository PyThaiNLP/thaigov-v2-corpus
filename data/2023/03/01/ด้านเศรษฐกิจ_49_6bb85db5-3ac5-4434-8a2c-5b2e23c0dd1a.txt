รัฐบาลไทย-ข่าวทำเนียบรัฐบาล-ปลัดฯ ณัฐพล นำทีม MIND ตรวจเยี่ยมการดำเนินงาน สอจ.พะเยา ย้ำให้โรงงานเดินตามแนว 4 มิติ เพื่อให้ธุรกิจเกิดความเข้มแข็งและยั่งยืน


วันจันทร์ที่ 27 กุมภาพันธ์ 2566
27/02/2566
พิมพ์
ปลัดฯ ณัฐพล นำทีม MIND ตรวจเยี่ยมการดำเนินงาน สอจ.พะเยา ย้ำให้โรงงานเดินตามแนว 4 มิติ เพื่อให้ธุรกิจเกิดความเข้มแข็งและยั่งยืน
การตรวจเยี่ยมการดำเนินงาน สอจ.พะเยา ให้โรงงานเดินตามแนว 4 มิติ เพื่อให้ธุรกิจเกิดความเข้มแข็งและยั่งยืน
จังหวัดพะเยา - วันที่ 24 กุมภาพันธ์ 2566 ดร.ณัฐพล รังสิตพล ปลัดกระทรวงอุตสาหกรรม ลงพื้นตรวจเยี่ยม พร้อมมอบนโยบายการดำเนินงาน แก่คณะผู้บริหาร ข้าราชการ และเจ้าหน้าที่ สำนักงานอุตสาหกรรมจังหวัดพะเยา พร้อมด้วย นางสาวณัฏฐิญา เนตยสุภา รองอธิบดีกรมส่งเสริมอุตสาหกรรม รักษาราชการแทนรองปลัดกระทรวงอุตสาหกรรม นายวิษณุ ทับเที่ยง หัวหน้าผู้ตรวจราชการกระทรวงอุตสาหกรรม นางสาวณิรดา วิสุทธิชาติธาดา ผู้ช่วยปลัดกระทรวงอุตสาหกรรม และคณะผู้บริหารกระทรวงอุตสาหกรรม โดยมี นายพงษ์เกษม โพธิ์แก้ว อุตสาหกรรมจังหวัดพะเยา ให้การต้อนรับพร้อมนำเสนอรายงานภาพรวมการดำเนินงานของสำนักงานอุตสาหกรรมจังหวัดพะเยา ณ อุตสาหกรรมจังหวัดพะเยา
สอจ.พะเยา ตั้งอยู่ที่ตำบลแม่กา อำเภอเมืองพะเยา จังหวัดพะเยา สินค้าอุตสาหกรรมในจังหวัดส่วนใหญ่เป็นผลผลิตจากพืช การแปรรูปอาหาร และอุตสาหกรรมอโลหะ ปัจจุบันมีเจ้าหน้าที่รวม 18 คน โดยในปี 2566 มีแนวทางในการปฏิบัติงานโดยตอบสนองนโยบาย MIND ใช้ หัว และ ใจ ปั้นอุตสาหกรรมคู่ชุมชน มีแผนการดำเนินงานในด้านการพัฒนาศักยภาพผู้ประกอบการอุตสาหกรรมแปรรูปการเกษตร การส่งเสริมการแปรรูปสินค้าเกษตรเพื่อเพิ่มมูลค่าด้วยเทคโนโลยีและนวัตกรรม เป็นต้น
ปลัดกระทรวงอุตสาหกรรม ได้ให้คำแนะนำว่า การพัฒนาอุตสาหกรรม ต้องให้โรงงานอุตสาหกรรมเติบโตอย่างสมดุล ธุรกิจจึงจะเกิดความยั่งยืน โดยมีองค์ประกอบ 4 มิติ ประกอบด้วย ความสำเร็จของธุรกิจ การดูแลชุมชนและสังคม การรักษาสิ่งแวดล้อม และการกระจายรายได้สู่ชุมชน ซึ่งจะขาดอย่างหนึ่งอย่างใดไปไม่ได้ รวมถึงได้เน้นย้ำให้ สอจ. ประชาสัมพันธ์เชิญชวนสถานประกอบการต่าง ๆ สมัครเข้ารับการคัดเลือกรางวัลอุตสาหกรรม ประจำปี 2566 นอกจากนี้ สอจ. ควรพิจารณาบทบาทภารกิจของหน่วยงาน เพื่อให้การส่งเสริม สนับสนุนและพัฒนาโรงงานอุตสาหกรรมให้มีศักยภาพมากขึ้นและมุ่งสู่ความยั่งยืน เช่น การส่งเสริมให้โรงงานทำถูกกฎหมาย มีการประกอบการที่ดี การดูแลรักษาสิ่งแวดล้อม การพัฒนามาตรฐานผลิตภัณฑ์ เป็นต้น
ด้าน รองปลัดฯ ณัฏฐิญา กล่าวเสริมว่า สอจ. ควรพิจารณายุทธศาสตร์ โครงสร้างพื้นฐาน และแนวทางพัฒนาของจังหวัด เพื่อให้สามารถกำหนดทิศทางในการพัฒนาอุตสาหกรรมได้อย่างถูกต้อง ส่วนในด้านการดูแลสถานที่ทำงาน ก็มีส่วนช่วยส่งเสริมให้เกิดคุณภาพชีวิตการทำงานที่ดี จึงควรดูแลรักษาสิ่งแวดล้อมให้น่าอยู่ และมีสภาพพร้อมใช้งาน
ส่วน หน.ผตร. ขอให้ สอจ. เข้าไปดูแลบริษัท เจ.เค. ชนาธาร จำกัด ที่มีปัญหาด้านน้ำเสียไม่ให้ส่งผลกระทบกับชุมชนโดยรอบ ส่วนบริษัท ไทยลัมเฮง เอสทีอาร์ จำกัด ที่มียางก้อนถ้วยส่งกลิ่นเหม็นไปยังชุมชนโดยรอบ ควรเข้าไปดูแลอย่างใกล้ชิดและแนะนำให้โรงงานสร้างอาคารเป็นแบบระบบปิด นอกจากนี้ ควรสร้างความเข้าใจและทบทวนกระบวนการออกใบอนุญาตโรงงานให้ถูกต้องเป็นไปในแนวทางเดียวกัน

ที่มา : https://www.thaigov.go.th/news/contents/details/65473