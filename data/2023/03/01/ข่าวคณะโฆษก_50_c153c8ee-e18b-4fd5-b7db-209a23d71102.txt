รัฐบาลไทย-ข่าวทำเนียบรัฐบาล-ครม. ขยายระยะเวลาโครงการสินเชื่อเพื่อเป็นค่าใช้จ่ายสำหรับผู้มีอาชีพอิสระ ที่ได้รับผลกระทบจากการแพร่ระบาดโควิด - 19   ถึงมีนาคม 2568   ช่วยลูกหนี้ธ. ออมสิน และ ธ.ก.ส.  


วันอังคารที่ 28 กุมภาพันธ์ 2566
28/02/2566
พิมพ์
ครม. ขยายระยะเวลาโครงการสินเชื่อเพื่อเป็นค่าใช้จ่ายสำหรับผู้มีอาชีพอิสระ ที่ได้รับผลกระทบจากการแพร่ระบาดโควิด - 19   ถึงมีนาคม 2568   ช่วยลูกหนี้ธ. ออมสิน และ ธ.ก.ส.
ครม. ขยายระยะเวลาโครงการสินเชื่อเพื่อเป็นค่าใช้จ่ายสำหรับผู้มีอาชีพอิสระ ที่ได้รับผลกระทบจากการแพร่ระบาดโควิด - 19   ถึงมีนาคม 2568   ช่วยลูกหนี้ธ. ออมสิน และ ธ.ก.ส.   มีเวลาสามารถทยอยชำระหนี้ได้ตามศักยภาพ
นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี แถลงมติคณะรัฐมนตรี วันนี้ (28 กุมภาพันธ์  2566) ปรับปรุงหลักเกณฑ์การดำเนินโครงการสินเชื่อเพื่อเป็นค่าใช้จ่ายสำหรับผู้มีอาชีพอิสระ ที่ได้รับผลกระทบจากการแพร่กระจายของโรคติดเชื้อไวรัสโคโรนา (โรคโควิด - 19 ) ขยายระยะเวลากู้เพิ่มอีก 2 ปี จากเดิมไม่เกิน 3 ปี เป็นไม่เกิน 5 ปี สิ้นสุดระยะเวลากู้วันที่ 24 มี.ค. 2568  เพื่อช่วยให้ลูกหนี้ที่ประสบปัญหาสภาพคล่องทางการเงินและมีรายได้ไม่เพียงพอที่จะชำระหนี้ตามกำหนด  มีเวลาในการผ่อนชำระหนี้มากขึ้นและสามารถทยอยชำระหนี้ได้ตามศักยภาพ
โครงการสินเชื่อเพื่อเป็นค่าใช้จ่ายสำหรับผู้มีอาชีพอิสระที่ได้รับผลกระทบจากโรคโควิด - 19   มีวัตถุประสงค์เพื่อเพิ่มสภาพคล่องชั่วคราวในการดำรงชีวิตแก่ประชาชนที่มีอาชีพอิสระ  เช่น หาบเร่ แผงลอย ลูกจ้างภาคการเกษตร เป็นต้น  ซึ่งมีภาระค่าใช้จ่ายจำเป็นหรือภาระหนี้ที่ต้องชำระ เช่น สินเชื่อรถยนต์ สินเชื่อที่อยู่อาศัย หรือจำเป็นต้องใช้จ่ายฉุกเฉิน รวมถึงป้องกันการผิดนัดชำระหนี้หรือพึ่งพาสินเชื่อที่มีอัตราดอกเบี้ยสูงหรือสินเชื่อนอกระบบ โดยวงเงินสินเชื่อรวม 40,000 ล้านบาท โดยธนาคารออมสินสนับสนุนสินเชื่อวงเงิน 20,000 ล้านบาท และ ธ.ก.ส. สนับสนุนสินเชื่อวงเงินรวม 20,000 ล้านบาท  ให้วงเงินสินเชื่อ  10,000 บาท/ราย และอัตราดอกเบี้ยคงที่ไม่เกินร้อยละ 0.10 /เดือน ระยะเวลากู้ไม่เกิน 3 ปี ปลอดชำระเงินต้นและดอกเบี้ย 12 เดือน   ปัจจุบัน ได้สิ้นสุดระยะเวลาดำเนินโครงการฯ หรือสิ้นสุดการอนุมัติสินเชื่อแล้วตั้งแต่วันที่ 30 มิ.ย. 2564  โดยข้อมูล ณ วันที่ 21 ก.พ. 66  ธ.ออมสิน มียอดอนุมัติสินเชื่อ  1,980,464 ราย เป็นจำนวนเงินทั้งสิ้น  19,804.64 ล้านบาท และมียอดสินเชื่อคงค้าง 6,669 ล้านบาท  ขณะที่ ธ.ก.ส. มียอดอนุมัติสินเชื่อจำนวน  913,548 ราย เป็นจำนวนเงินทั้งสิ้น  9,086 ล้านบาท และมียอดสินเชื่อคงค้าง 2,349 ล้านบาท

ที่มา : https://www.thaigov.go.th/news/contents/details/65568