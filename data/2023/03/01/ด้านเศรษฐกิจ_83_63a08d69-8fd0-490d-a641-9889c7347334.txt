รัฐบาลไทย-ข่าวทำเนียบรัฐบาล-กรมเจ้าท่า จัดประชุมรับฟังความคิดเห็น แผนจัดการมลพิษทางน้ำเนื่องจากน้ำมันและเคมีภัณฑ์ บูรณาการร่วมภาครัฐ ภาคเอกชน ก่อนนำไปสู่การปฏิบัติจริง 


วันอังคารที่ 28 กุมภาพันธ์ 2566
กรมเจ้าท่า จัดประชุมรับฟังความคิดเห็น แผนจัดการมลพิษทางน้ำเนื่องจากน้ำมันและเคมีภัณฑ์ บูรณาการร่วมภาครัฐ ภาคเอกชน ก่อนนำไปสู่การปฏิบัติจริง
...
กรมเจ้าท่า จัดประชุมรับฟังความคิดเห็น แผนจัดการมลพิษทางน้ำเนื่องจากน้ำมันและเคมีภัณฑ์ บูรณาการร่วมภาครัฐ ภาคเอกชน ก่อนนำไปสู่การปฏิบัติจริง
จากนโยบายรัฐบาล และกระทรวงคมนาคม โดยรัฐมนตรีว่าการกระทรวงคมนาคม (นายศักดิ์สยาม ชิดชอบ) และรัฐมนตรีช่วยว่าการกระทรวงคมนาคม (ดร.อธิรัฐ รัตนเศรษฐ) มอบหมายให้กรมเจ้าท่า จัดรับฟังความคิดเห็นแผนการขจัดมลพิษทางน้ำเนื่องจากน้ำมันและเคมีภัณฑ์ เพื่อรวบรวมความคิดเห็นของผู้ที่มีส่วนได้ส่วนเสียทั้งภาครัฐและเอกชน รวมถึงประชาชน ต่อแผนจัดการมลพิษทางน้ำเนื่องจากน้ำมันและเคมีภัณฑ์ และแผนปฏิบัติการตามระเบียบสำนักนายกรัฐมนตรีว่าด้วยการจัดการมลพิษทางน้ำเนื่องจากน้ำมันและเคมีภัณฑ์ พ.ศ. 2565
วันที่ 28 กุมภาพันธ์ 2566 นายสรพงศ์ ไพฑูรย์พงษ์ รักษาการอธิบดีกรมเจ้าท่า มอบหมายให้ นายภูริพัฒน์​ ธีระกุลพิศุทธิ์​ รองอธิบดีกรมเจ้าท่า​ ด้านปลอดภัย เป็นประธานฯ ในการประชุมรับฟังความคิดเห็น แผนจัดการมลพิษทางน้ำ เนื่องจากน้ำมันและเคมีภัณฑ์ และแผนปฏิบัติการ ณ ห้องประชุมพัชราวดี โรงแรมปรินซ์พาเลซ กรุงเทพฯ
น้ำมันและเคมีภัณฑ์ เป็นสิ่งที่มีบทบาทและมีความสำคัญอย่างยิ่งต่อเศรษฐกิจและประชาชน เนื่องจากน้ำมันและเคมีภัณฑ์มีอยู่เฉพาะบางแห่งและบางพื้นที่ของโลก ดังนั้นการผลิตและการใช้ประโยชน์จากน้ำมันและเคมีภัณฑ์จึงจำเป็นต้องมีระบบการขนส่งเข้ามามีส่วนร่วม ซึ่งการขนส่งน้ำมันหรือเคมีภัณฑ์จึงนิยมใช้ระบบการขนส่งทางเรือเป็นหลักเนื่องจากมีค่าใช้จ่ายต่ำกว่าการขนส่งในรูปแบบอื่นๆ ถึงแม้ว่าการขนส่งน้ำมันหรือเคมีภัณฑ์ทางเรือจะมีมาตรการเฝ้าระวังและป้องกันเพียงใด อุบัติเหตุจากการขนส่งย่อมเกิดขึ้นได้เสมอ ซึ่งหากน้ำมันหรือเคมีภัณฑ์รั่วไหลลงสู่ทะเลหรือแหล่งน้ำสาธารณะใด ย่อมหลีกเลี่ยงไม่ได้ถึงผลกระทบและความเสียหายอย่างร้ายแรงต่อสิ่งแวดล้อมและประชาชน
ดังนั้น กรมเจ้าท่า โดยสำนักความปลอดภัยและสิ่งแวดล้อมทางน้ำ จึงได้จัดประชุมรับฟังความคิดเห็นต่อร่างแผนจัดการมลพิษทางน้ำเนื่องจากน้ำมันและเคมีภัณฑ์ และแผนปฏิบัติการ โดยอาศัยอำนาจตามความในข้อ 9 แห่งระเบียบสำนักนายกรัฐมนตรีว่าด้วยการจัดการมลพิษทางน้ำเนื่องจากน้ำมันและเคมีภัณฑ์ พ.ศ. 2565 โดยคณะทำงานจัดทำร่างแผนจัดการมลพิษทางน้ำเนื่องจากน้ำมันและเคมีภัณฑ์ หน่วยงานอื่นที่เกี่ยวข้อง รวมถึงผู้เชี่ยวชาญต่าง ๆ ได้ร่วมกันจัดทำแผนจัดการมลพิษทางน้ำเนื่องจากน้ำมันและเคมีภัณฑ์ และแผนปฏิบัติการ เพื่อกำหนดภารกิจ แนวทางในการปฏิบัติงาน ยุทธวิธี และหน้าที่ความรับผิดชอบขององค์กรต่างๆ ประกอบด้วยหน่วยงานภาครัฐและภาคเอกชน ให้สามารถประสานความร่วมมือและระดมทรัพยากรที่มีอยู่มาใช้ร่วมกันในการขจัดมลพิษทางน้ำเนื่องจากน้ำมันและเคมีภัณฑ์ในน่านน้ำไทยได้อย่างรวดเร็ว และมีประสิทธิภาพสูงสุดในการลดผลกระทบต่อสภาพแวดล้อมและทรัพยากรธรรมชาติ พร้อมใช้เป็นแนวทางให้แก่หน่วยงานที่เกี่ยวข้องดำเนินการตามแผนที่กำหนดต่อไป

ที่มา : https://www.thaigov.go.th/news/contents/details/65569