รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯ ชื่นชมนักกีฬาแบดมินตันเยาวชนไทย คว้าแชมป์ 3 ประเภท ในการแข่งขันแบดมินตัน ระดับเยาวชนนานาชาติ ITALIAN JUNIOR 2023 พร้อมเชิญชวนส่งกำลังใจในการแข่งขันครั้งต่อไป


วันจันทร์ที่ 27 กุมภาพันธ์ 2566
27/02/2566
พิมพ์
โฆษกรัฐบาลเผย นายกฯ ชื่นชมนักกีฬาแบดมินตันเยาวชนไทย คว้าแชมป์ 3 ประเภท ในการแข่งขันแบดมินตัน ระดับเยาวชนนานาชาติ ITALIAN JUNIOR 2023 พร้อมเชิญชวนส่งกำลังใจในการแข่งขันครั้งต่อไป
โฆษกรัฐบาลเผย นายกฯ ชื่นชมนักกีฬาแบดมินตันเยาวชนไทย คว้าแชมป์ 3 ประเภท ในการแข่งขันแบดมินตัน ระดับเยาวชนนานาชาติ ITALIAN JUNIOR 2023 พร้อมเชิญชวนชาวไทยร่วมส่งกำลังใจในการแข่งขันครั้งต่อไป
(วันที่ 27 กุมภาพันธ์ 2566) นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหมแสดงความยินดีกับนักกีฬาแบดมินตันเยาวชนไทยที่ทำผลงานได้ดีเยี่ยม สามารถคว้าแชมป์ได้ถึง 3 ประเภท และรองแชมป์ 1 ประเภท ในการแข่งขันแบดมินตัน ระดับเยาวชนนานาชาติ ในการแข่งขัน อิตาเลี่ยน จูเนียร์ 2023 (ITALIAN JUNIOR 2023) ซึ่งเป็นการแข่งขันเก็บคะแนนสะสม World Junior Ranking ของสหพันธ์แบดมินตันโลก (Badminton World Federation: BWF) ที่เมืองมิลาน ประเทศอิตาลี ระหว่างวันที่ 24 - 26 กุมภาพันธ์ 2566 ที่ผ่านมา เป็นการยืนยันศักยภาพทางด้านกีฬาของไทยในเวทีนานาชาติ
โฆษกประจำสำนักนายกรัฐมนตรี กล่าวเพิ่มเติมว่า ในการแข่งขันครั้งนี้ มีนักกีฬาแบดมินตันเยาวชนไทยผ่านเข้าลุ้นแชมป์ในรอบชิงชนะเลิศได้ถึง 4 ประเภท และสามารถคว้าแชมป์ไปได้ 3 ประเภท ได้แก่ 1) ประเภทคู่ผสม ต้า ธนากร มีชัย กับ กวางตุ้ง ฟุ้งฟ้า กอปรธรรมกิจ สามารถเอาชนะ แอรอน ไต้ กับ ฉาง เหวินซื่อ จากมาเลเซีย ไป 2-0 เกม 2) ประเภทชายเดี่ยว กาย ณชกร ภู่ศรี สามารถเอาชนะ อัปเปอร์ วงทรัพย์ วงศ์ทรัพย์อินทร์ (ชิงแชมป์กันเอง) ไป 2-1 เกม และ 3) ประเภทหญิงคู่ ส้มโอ ปทิต ศรีสวัสดิ์ กับ กวางตุ้ง ฟุ้งฟ้า กอปรธรรมกิจ สามารถเอาชนะ อะตอม ศิรดา รุ่งพิบูลโสภิษฐ์ กับ ปอย เมทิกา พุทธวิลัย (ชิงแชมป์กันเอง) ไป 2-1 เกม และรองแชมป์ ทั้งนี้ ประเภทหญิงเดี่ยว โดย อะตอม ศิรดา รุ่งพิบูลโสภิษฐ์ พ่ายให้กับ อึ้ง ยี่ซิง จากมาเลเซีย ไป 0-2 เกม
สำหรับการแข่งขันครั้งต่อไป นักกีฬาแบดมินตันเยาวชนไทยจะเดินทางไปเข้าร่วมการแข่งขันแบดมินตัน ระดับเยาวชนนานาชาติ ในการแข่งขัน โยเน๊กซ์ ดัทช์ จูเนียร์ อินเตอร์เนชั่นแนล 2023 (YONEX DUTCH JUNIOR INTERNATIONAL 2023) ในการแข่งขันเก็บคะแนนสะสม World Junior Ranking ของสหพันธ์แบดมินตันโลก (BWF) ในวันที่ 1-5 มีนาคม 2566 ที่เมืองฮาร์เลม ประเทศเนเธอร์แลนด์
“นายกรัฐมนตรีแสดงความยินดีและชื่นชมความสำเร็จของนักกีฬาแบดมินตันเยาวชนไทยที่สามารถทำผลงานในการแข่งขันฯ ได้อย่างโดดเด่น สะท้อนให้เห็นถึงศักยภาพ และความสามารถของนักกีฬาไทย ส่วนผู้ที่ผิดหวังอย่าเสียใจ แต่ให้เก็บเป็นประสบการณ์ ฝึกฝนเพื่อความสำเร็จในอนาคต คนไทยพร้อมให้กำลังใจ พร้อมทั้งเชิญชวนชาวไทยร่วมส่งกำลังใจให้นักกีฬาแบดมินตันเยาวชนไทยในการแข่งขันเก็บคะแนนครั้งต่อไปด้วย” นายอนุชาฯ กล่าว

ที่มา : https://www.thaigov.go.th/news/contents/details/65503