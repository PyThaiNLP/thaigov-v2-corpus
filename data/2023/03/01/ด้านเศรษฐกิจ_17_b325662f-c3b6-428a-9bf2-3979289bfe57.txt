รัฐบาลไทย-ข่าวทำเนียบรัฐบาล-กระทรวงเกษตรฯจัดรวมพลเกษตรกรและองค์กรเกษตรกรเสริมความรู้ สร้างความพร้อมสู่การเป็นผู้ประกอบการด้านการเกษตร


วันพฤหัสบดีที่ 23 กุมภาพันธ์ 2566
กระทรวงเกษตรฯจัดรวมพลเกษตรกรและองค์กรเกษตรกรเสริมความรู้ สร้างความพร้อมสู่การเป็นผู้ประกอบการด้านการเกษตร
กระทรวงเกษตรฯจัดรวมพลเกษตรกรและองค์กรเกษตรกรเสริมความรู้ สร้างความพร้อมสู่การเป็นผู้ประกอบการด้านการเกษตร
ดร.เฉลิมชัย ศรีอ่อนรัฐ มนตรีว่าการกระทรวงเกษตรและสหกรณ์ เป็นประธานเปิดโครงการสัมมนาเพิ่มศักยภาพเกษตรกรและองค์กรเกษตรกรสู่การเป็นผู้ประกอบการด้านการเกษตร (Agri – Entrepreneur) ที่จัดขึ้นระหว่างวันที่ 22 – 24 กุมภาพันธ์ 2566 ณ โรงแรมทีเคพาเลซแอนด์คอนเวนชั่น กรุงเทพมหานคร ซึ่งการจัดงานดังกล่าวมีวัตถุประสงค์เพื่อขับเคลื่อนการพัฒนาเกษตรกรและองค์กรเกษตรกรและเชื่อมโยงภาคีเครือข่ายสู่การเป็นผู้ประกอบการด้านการเกษตรและเผยแพร่ผลงานดีเด่นของเกษตรกรและองค์กรเกษตรกรให้ประจักษ์ต่อสาธารณะโดยมีผู้เข้าร่วมการสัมมนาประกอบด้วยผู้นำกลุ่มแม่บ้านเกษตรกรผู้นำกลุ่มส่งเสริมอาชีพการเกษตรผู้นำกลุ่มยุวเกษตรกรระดับอุดมศึกษา Smart Farmer ต้นแบบผู้แทนอาสาสมัครเกษตรหมู่บ้าน (อกม.) และวิทยากรเจ้าหน้าที่ส่งเสริมการเกษตรทั้งส่วนภูมิภาคและส่วนกลาง
รัฐมนตรีว่าการกระทรวงเกษตรและสหกรณ์ กล่าวว่ากระทรวงเกษตรและสหกรณ์ยังคงเน้นย้ำให้ทุกหน่วยงานทำงานในเชิงรุกมากขึ้นโดยให้นำเอาเทคโนโลยีนวัตกรรมและผลสำเร็จจากการวิจัยมาขยายผลเพื่อให้เกษตรกรสามารถลดเพิ่มมูลค่าสินค้าเกษตร ลดต้นทุน เพิ่มผลผลิต รักษาคุณภาพ และผลิตสินค้าตรงตามความต้องการของตลาดตลอดจนบูรณาการการทำงานทั้งภายในกระทรวงหน่วยงานภาครัฐอื่นๆภาคเอกชนและทุกภาคส่วนเพื่อสร้างความเข้มแข็งให้กับภาคการเกษตรโดยการสร้างเครื่องมือและโอกาสให้พี่น้องเกษตรกรสร้างความเข้มแข็งให้กับเกษตรกรและองค์กรเกษตรอย่างต่อเนื่องนอกจากนี้ยังมุ่งเน้นในการสร้างความเข้มแข็งให้กับสถาบันเกษตรกรเพื่อพัฒนาต่อยอดให้เป็นผู้ประกอบการด้านการเกษตรมุ่งผลักดันและขับเคลื่อนการพัฒนาเกษตรกรให้เป็น Smart Farmer และองค์กรเกษตรกรให้เป็น Smart Group พร้อมทั้งยกระดับสู่การเป็นผู้ประกอบการด้านการเกษตรโดยเกษตรกรยุคใหม่ต้องก้าวทันและใช้ประโยชน์จากเทคโนโลยีนวัตกรรมและความคิดสร้างสรรค์ในการสร้างมูลค่าให้กับสินค้าเกษตรและบริการการขยายช่องทางการตลาดการสร้างตราสินค้าให้เป็นที่ยอมรับและการใช้ประโยชน์จากทรัพย์สินทางปัญญาในเชิงพาณิชย์รวมทั้งการปรับตัวสู่ธุรกิจรูปแบบใหม่ๆในการขับเคลื่อนธุรกิจ
ด้านนายเข้มแข็ง ยุติธรรมดำรง อธิบดีกรมส่งเสริมการเกษตร กล่าวว่าในปี 2566 กรมส่งเสริมการเกษตรจะดำเนินการยกระดับเตรียมความพร้อมให้กับกลุ่มส่งเสริมอาชีพการเกษตรกลุ่มแม่บ้านเกษตรกรกลุ่มยุวเกษตรกรในระดับอุดมศึกษาเพื่อให้มีทักษะการเป็นผู้ประกอบการด้านการเกษตรเบื้องต้นพร้อมทั้งส่งเสริมการผลิตเพื่อสร้างความมั่นคงด้านอาหารในครัวเรือนเกษตรกรและชุมชนส่งเสริมงานเคหกิจเกษตรในครัวเรือนเกษตรสูงวัยและการเสริมสร้างความเข้มแข็งของอาสาสมัครเกษตรหมู่บ้าน (อกม.) เพื่อเป็นกลไกสนับสนุนการขับเคลื่อนงานของกระทรวงเกษตรและสหกรณ์และกรมส่งเสริมการเกษตรในระดับพื้นที่ตลอดจนการพัฒนาเกษตรกรปราดเปรื่อง (Smart Farmer) ให้เป็นผู้ประกอบการเกษตรที่มีการบริหารจัดการการเกษตรด้วยเทคโนโลยีสมัยใหม่ความคิดสร้างสรรค์และนวัตกรรมสามารถพึ่งพาตนเองได้และเป็นผู้นำทางการเกษตรสร้างเครือข่ายความร่วมมือเพื่อขับเคลื่อนงานส่งเสริมการเกษตรและองค์กรเกษตรกรให้มีความเข้มแข็งมีรายได้เพียงพอมีคุณภาพชีวิตที่ดีมีความมั่นคงในอาชีพและดำเนินงานด้านการเกษตรได้อย่างมีประสิทธิภาพจนทำให้ชุมชนเติบโตทางเศรษฐกิจจากฐานการเกษตรได้อย่างมั่นคงและยั่งยืน

ที่มา : https://www.thaigov.go.th/news/contents/details/65357