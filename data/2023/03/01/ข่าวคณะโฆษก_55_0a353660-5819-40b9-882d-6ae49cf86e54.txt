รัฐบาลไทย-ข่าวทำเนียบรัฐบาล-​รัฐบาลเร่งเครื่องหนุนหน่วยงานรัฐใช้ระบบดิจิทัลให้บริการประชาชน สพร.เปิด “ระบบท้องถิ่นดิจิทัล” ชวน อปท.ทั่วประเทศเข้าร่วม ยกประสิทธิภาพบริการด้านการอนุญาต ชำระค่าธรรมเนียม


วันพุธที่ 1 มีนาคม 2566
01/03/2566
พิมพ์
​รัฐบาลเร่งเครื่องหนุนหน่วยงานรัฐใช้ระบบดิจิทัลให้บริการประชาชน สพร.เปิด “ระบบท้องถิ่นดิจิทัล” ชวน อปท.ทั่วประเทศเข้าร่วม ยกประสิทธิภาพบริการด้านการอนุญาต ชำระค่าธรรมเนียม
​รัฐบาลเร่งเครื่องหนุนหน่วยงานรัฐใช้ระบบดิจิทัลให้บริการประชาชน สพร.เปิด “ระบบท้องถิ่นดิจิทัล” ชวน อปท.ทั่วประเทศเข้าร่วม ยกประสิทธิภาพบริการด้านการอนุญาต ชำระค่าธรรมเนียม
วันที่ 1 มีนาคม 2566 น.ส.ไตรศุลี ไตรสรณกุล รองโฆษกประจำสำนักนายกรัฐมนตรี กล่าวว่า รัฐบาลได้ขับเคลื่อนการพัฒนาระบบบริหารจัดการภาครัฐตามยุทธศาสตร์ชาติ โดยให้ความสำคัญกับการนำระบบดิจิทัลเข้ามาสนับสนุนการบริการประชาชนในด้านต่างๆ พล.อ.ประยุทธ์ จันทร์โอชา นายกรัฐมนตรีและรมว.กลาโหม ได้เน้นย้ำถึงนโยบายที่การพัฒนาระบบบริการ ที่ต้องเกิดขึ้นอย่างครอบคลุมทั้งหน่วยงานรัฐบาลกลาง และท้องถิ่น
เพื่อรับกับนโยบายของนายกรัฐมนตรี  สำนักงานพัฒนารัฐบาลดิจิทัล (องค์การมหาชน) (สพร.) หรือ DGA ได้พัฒนาระบบท้องถิ่นดิจิทัล (Digital Government Platform) เพื่อเป็นเครื่องมือส่งเสริมและสนับสนุนการทำงานขององค์กรปกครองส่วนท้องถิ่น (อปท.) ด้วยระบบดิจิทัลให้มีประสิทธิภาพ ประชาชนได้รับความสะดวกมากขึ้น และขณะนี้ สพร. อยู่ในช่วงการเชิญชวน อปท. ทั่วประเทศเข้ามาใช้ระบบ ล่าสุดได้ลงนามกับองค์การบริหารส่วนจังหวัด (อบจ.) องค์การบริหารส่วนตำบล(อบต.) และ เทศบาล 56 แห่ง เพื่อดำเนินการติดตั้งระบบ อบรมการใช้งานให้กับเจ้าหน้าที่ที่เกี่ยวข้อง และยังคงเปิดรับสำหรับ อปท. ที่สนใจอย่างต่อเนื่อง
น.ส.ไตรศุลี กล่าวว่า ระบบท้องถิ่นดิจิทัล เป็นแพลตฟอร์มกลางที่ช่วยสนับสนุนงานบริการของ อปท. เพื่อให้บริการประชาชนและเพิ่มประสิทธิภาพการทำงานของเจ้าหน้าที่ใน 5 บริการหลัก คือ 1)ระบบบริหารจัดการจุดเดียวเบ็ดเสร็จ (OSS) 2)ระบบขออนุญาตก่อสร้าง (สำหรับพื้นที่ไม่เกิน 150 ตร.ม.) ที่ 3)ระบบออกหนังสือรับรองแจ้งสถานที่จำหน่ายอาหารหรือสถานที่สะสมอาหารออนไลน์
4) ระบบชำระค่าธรรมเนียมต่างๆ อาทิ ค่าขยะ ค่าบำบัดน้ำเสีย ผ่านระบบออนไลน์ เพียงสแกน QR Code และ 5) ระบบสารบรรณอิเล็กทรอนิกส์ สำหรับหน่วยงาน หรือ เจ้าหน้าที่รัฐ สามารถใช้งานระบบสารบรรณอิเล็กทรอนิกส์ เพื่อรับ-ส่งหนังสือราชการกับหน่วยงานภาครัฐอื่นๆ ได้รวดเร็ว และประหยัดในการจัดพิมพ์เอกสารและจัดหาแฟ้มเก็บเอกสารต่างๆ
น.ส.ไตรศุลี กล่าวว่า อทป. ที่สนใจสามารถศึกษาข้อมูล เกี่ยวกับระบบท้องถิ่นดิจิทัล ที่ https://bit.ly/3Iokaz3   หรือโทรสอบถามเกี่ยวกับขั้นตอนการสมัครและอัตราค่าบริการที่ 02 612 6060 และช่องทางอีเมล [email protected]

ที่มา : https://www.thaigov.go.th/news/contents/details/65580