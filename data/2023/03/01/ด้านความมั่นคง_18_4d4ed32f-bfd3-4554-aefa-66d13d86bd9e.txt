รัฐบาลไทย-ข่าวทำเนียบรัฐบาล-อำเภอจอมพระ จ.สุรินทร์ Kick off โครงการหนึ่งตำบล หนึ่งหมู่บ้านยั่งยืน (Sustainable Village) ส่งเสริมการทำงานเป็นทีม (Partnership) สอดคล้องกับเป้าหมายการพัฒนาอย่างยั่งยืน (UN SDGs)


วันเสาร์ที่ 25 กุมภาพันธ์ 2566
25/02/2566
พิมพ์
อำเภอจอมพระ จ.สุรินทร์ Kick off โครงการหนึ่งตำบล หนึ่งหมู่บ้านยั่งยืน (Sustainable Village) ส่งเสริมการทำงานเป็นทีม (Partnership) สอดคล้องกับเป้าหมายการพัฒนาอย่างยั่งยืน (UN SDGs)
อำเภอจอมพระ จังหวัดสุรินทร์ Kick off โครงการหนึ่งตำบล หนึ่งหมู่บ้านยั่งยืน (Sustainable Village) ส่งเสริมการทำงานเป็นทีม (Partnership) สอดคล้องกับเป้าหมายการพัฒนาอย่างยั่งยืน (UN SDGs)
วันนี้ (25 ก.พ. 66) นายสรพงษ์ ชายแก้ว นายอำเภอจอมพระ เปิดเผยว่า อำเภอจอมพระ จังหวัดสุรินทร์ ร่วมกับภาคีเครือข่ายทั้ง 7 ขับเคลื่อนโครงการ “หนึ่งตำบล หนึ่งหมู่บ้านยั่งยืน (Sustainable Village)” เพื่อเฉลิมพระเกียรติสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา และโครงการ พลัง “บวร” บำบัดทุกข์ บำรุงสุข แบบบูรณาการ เพื่อการพัฒนาสู่หมู่บ้านอย่างยั่งยืน พร้อมทั้งมีการลงนามบันทึกข้อตกลงการบูรณาการ(MOU) โครงการฯ ระดับตำบล และทำกิจกรรม Work shop ร่วมกัน ณ หมู่บ้านเป้าหมาย บ้านสำโรง หมู่ที่ 10 ตำบลหนองสนิท อำเภอจอมพระ จังหวัดสุรินทร์ โดยมี เจ้าคณะอำเภอจอมพระ หัวหน้าส่วนราชการ ผู้บริหารองค์กรปกครองส่วนท้องถิ่น ผู้ปกครองท้องที่ และองค์กรภาคีเครือข่าย 7 ภาคี ประกอบด้วย ชุดปฏิบัติการตำบล เจ้าคณะอำเภอ เจ้าคณะตำบล นายกองค์การบริหารส่วนตำบลหนองสนิท กำนัน ผู้ใหญ่บ้าน จำนวน 10 หมู่บ้าน และผู้บริหารสถานศึกษาในตำบล จำนวน 6 แห่ง ร่วมกิจกรรม
นายสรพงษ์ ชายแก้ว นายอำเภอจอมพระ กล่าวว่า ตามที่กระทรวงมหาดไทย ได้ขับเคลื่อนนโยบายในการเสริมสร้างคุณภาพชีวิตที่ดีให้กับประชาชนอย่างยั่งยืน ด้วยการดำเนินโครงการอำเภอบำบัดทุกข์ บำรุงสุข แบบบูรณาการอย่างยั่งยืน เพื่อมุ่งสร้างเสริมให้เกิดการทำงานเป็นทีม (Partnership) สอดคล้องกับเป้าหมายการพัฒนาอย่างยั่งยืน (UN SDGs) ด้วยการใช้กลไกของกระทรวงมหาดไทยในระดับพื้นที่ ทั้งทีมอำเภอ ตำบล หมู่บ้าน ได้แก่ ปลัดอำเภอ ทีมคณะกรรมการหมู่บ้าน และทีมจิตอาสาทั้ง 7 ภาคีเครือข่ายในพื้นที่อำเภอ ประกอบด้วย ภาคราชการ ภาคผู้นำศาสนา ภาคผู้นำวิชาการ ภาคเอกชน ภาคประชาสังคม ภาคประชาชน และภาคสื่อสารมวลชน บูรณาการทำงานร่วมกันเพื่อสร้างชุมชน/หมู่บ้าน เพื่อสร้างความสุขที่ยั่งยืนให้กับประชาชน
“ในวันนี้ อำเภอจอมพระและภาคีเครือข่ายทุกภาคส่วน ได้ประกาศเจตจำนงร่วมกันในการขับเคลื่อนโครงการ “หนึ่งตำบล หนึ่งหมู่บ้านยั่งยืน (Sustainable Village)” เพื่อเฉลิมพระเกียรติสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา เนื่องในโอกาสทรงเจริญพระชนมายุ 3 รอบ 36 พรรษา เพื่อส่งเสริมและสนับสนุนการพัฒนาคุณภาพชีวิตของพี่น้องประชาชนให้มีความเป็นอยู่ที่ดีขึ้น ลดความเหลื่อมล้ำพร้อมทั้งขับเคลื่อนเป้าหมายการพัฒนาอย่างยั่งยืน (Sustainable Development Goals : SDGs) ด้วยการน้อมนำหลักปรัชญาของเศรษฐกิจพอเพียง ภายใต้เป้าหมายการสร้างความยั่งยืนในทุกมิติ ทั้งสังคม เศรษฐกิจและสิ่งแวดล้อม ผนวกกับพลัง “บวร” ส่งเสริมและสนับสนุนให้ทุกฝ่ายร่วมมือกันเป็นอย่างดีทั้งบ้าน วัด โรงเรียน หน่วยงานราชการ และ องค์กรเอกชน ตามโครงการ พลัง “บวร” บำบัดทุกข์ บำรุงสุข แบบบูรณาการ นำไปสู่การสร้างประโยชน์ให้แก่สังคม ตลอดจนการส่งเสริมสัมมาชีพ การเสริมสร้างสังคมสุขภาวะ สร้างความสุขให้เกิดขึ้นในสังคมไทย และขยายผลให้สังคมมีความสุขมีคุณภาพชีวิตที่ดีอย่างยั่งยืน” นายสรพงษ์ฯ กล่าว
นายสรพงษ์ ชายแก้ว นายอำเภอจอมพระ กล่าวอีกว่า นอกจากนี้ พวกเราได้ร่วมกันทำกิจกรรมมากมาย อาทิ กิจกรรมทำบุญตักบาตรถนนสายวัฒนธรรม เสริมสร้างให้คนไทยในสังคมมีจิตใจที่เป็นบุญเป็นกุศลเสื่อมใสในพระพุทธศาสนา กิจกรรมการมอบทุนการศึกษาให้กับนักเรียน การมอบสิ่งของอุปโภคบริโภคให้กับกลุ่มเปราะบาง เพื่อเสริมสร้างให้เกิดความรู้รักสามัคคีเกื้อกูลซึ่งกันและกันในชุมชนและสังคม การเสวนารับฟังปัญหาและจัดทำแผนพัฒนาหมู่บ้าน เพื่อส่งเสริมการเรียนรู้เพื่อพัฒนาสู่การจัดทำแผนพัฒนาเชิงบูรณาการในพื้นที่ให้สอดคล้องกับบริบทของพื้นที่ การปลูกผักตามโครงการ “บ้านนี้มีรัก ปลูกผักกินเอง” เพื่อส่งเสริมให้พี่น้องประชาชนทุกครัวเรือนได้มีแนวทางการสร้างความมั่นคงทางอาหารในระดับครัวเรือนและชุมชน ด้วยการปลูกพืชผักสวนครัว พืชสมุนไพร เพื่อลดรายจ่าย ในการดำรงชีวิตประจำวันของประชาชน และการจัดทำถังขยะเปียกลดโลกร้อน เพื่อส่งเสริมการการคัดแยกขยะและจัดการขยะอย่างถูกวิธี กำจัดขยะมูลฝอยตั้งแต่ต้นทางถึงปลายทาง สามารถลดขยะ ลดการปล่อยก๊าซคาร์บอนไดออกไซต์ ลดการเกิดภาวะโลกร้อน สร้างสิ่งแวดล้อมที่ดีเพื่อโลกของเรา ไปสู่เป้าหมายพัฒนาที่ยั่งยืน (SDGs) ซึ่งทุกคนที่มาร่วมกันทำกิจกรรมครั้งนี้ แสดงให้เห็นถึงความมุ่งมั่นตั้งใจที่จะพัฒนาชุมชน เพื่อให้พี่น้องประชาชนชาวอำเภอจอมพระ สามารถพึ่งพาตนเองได้ และมีชีวิตความเป็นอยู่ที่ดีขึ้นได้อย่างยั่งยืน

ที่มา : https://www.thaigov.go.th/news/contents/details/65446