รัฐบาลไทย-ข่าวทำเนียบรัฐบาล-ความร่วมมือระหว่างไทย-ลาว ในการสร้างความเข้มแข็งและเสถียรภาพในภูมิภาค


วันพฤหัสบดีที่ 23 กุมภาพันธ์ 2566
ความร่วมมือระหว่างไทย-ลาว ในการสร้างความเข้มแข็งและเสถียรภาพในภูมิภาค
​(23 ก.พ. 2566 เวลา 13.00 น.) พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม มอบหมายให้ พลเอก สนิธชนก สังขจันทร์ ปลัดกระทรวงกลาโหม ให้การต้อนรับ พลตรี พันแสง บุนพัน
รองหัวหน้ากรมใหญ่เสนาธิการกองทัพประชาชนลาว (เทียบเท่าผู้บัญชาการทหารบก) ณ ห้องพระบารมีปกเกล้า ในศาลาว่าการกลาโหม
โดยปลัดกระทรวงกลาโหมกล่าวต้อนรับรองหัวหน้ากรมใหญ่เสนาธิการกองทัพประชาชนลาว ในโอกาสเดินทางเยือนไทยในฐานะแขกของกองทับบก และยินดีที่จะได้ร่วมหารือเพื่อพัฒนาความร่วมมือระหว่างสองประเทศให้มีความก้าวหน้ามากยิ่งขึ้น สำหรับความสัมพันธ์อันดีของทั้งสองประเทศนั้นมีความร่วมมืออย่างใกล้ชิดในทุกมิติ อาทิ ความร่วมมือในกรอบทวิภาคีและพหุภาคี ความร่วมมือในการพัฒนาพื้นที่ชายแดน การเสริมสร้างเส้นทางคมนาคมเชื่อมโยงกับอนุภูมิภาคและภูมิภาค การแลกเปลี่ยนการเยือนระหว่างผู้นำรัฐบาล
ทั้งนี้ ในห้วง พ.ย. 2566 ไทยจะเป็นเจ้าภาพจัดการประชุมผู้บัญชาการทหารบก กลุ่มประเทศอาเซียน (ASEAN Chief of Armies Multilateral Meeting: ACAMM) ซึ่งนับเป็นโอกาสอันดีในการแลกเปลี่ยนวิสัยทัศน์และสานต่อความร่วมมือระหว่างมิตรประเทศทั้งในด้านความมั่นคง ด้านการพัฒนากำลังพล และด้านการช่วยเหลือประชาชน รวมทั้งเป็นการเสริมสร้างความเข้มแข็งและเสถียรภาพในภูมิภาค เพื่อความเจริญมั่นคงของอาเซียนด้วย

ที่มา : https://www.thaigov.go.th/news/contents/details/65371