รัฐบาลไทย-ข่าวทำเนียบรัฐบาล-กรมการขนส่งทางราง ขอเชิญร่วมประกวดออกแบบมาสคอตและตราสัญลักษณ์ (MASCOT & LOGO CONTEST) 


วันพุธที่ 1 มีนาคม 2566
กรมการขนส่งทางราง ขอเชิญร่วมประกวดออกแบบมาสคอตและตราสัญลักษณ์ (MASCOT & LOGO CONTEST)
ชิงเงินรางวัลรวม 100,000 บาท ส่งผลงานได้ตั้งแต่วันนี้ ถึง 31 มีนาคม 2566
นายพิเชฐ คุณาธรรมรักษ์ อธิบดีกรมการขนส่งทางราง กระทรวงคมนาคม เปิดเผยว่า กรมการขนส่งทางราง (ขร.) ได้ดำเนินโครงการ ออกแบบ และพัฒนาระบบฐานข้อมูลผู้ประกอบการและการออกใบอนุญาตด้านการขนส่งทางรางผ่านระบบดิจิทัล (e - License R) เพื่อให้สอดคล้องนโยบายในการพัฒนาการขนส่งทางรางให้เป็นโครงข่ายการเดินทางและขนส่งหลักของประเทศ ซึ่งการพัฒนาดังกล่าว จะต้องมีการกำกับให้เป็นไปตามมาตรฐานที่กำหนดอย่างจริงจัง จึงได้มีการจัดทำร่างพระราชบัญญัติการขนส่งทางราง พ.ศ.... ขึ้นเพื่อให้ผู้ประกอบกิจการขนส่งทางรางต้องดำเนินการให้มีความเหมาะสม เป็นธรรมแก่ผู้ให้บริการและผู้ใช้บริการ โดย พ.ร.บ. ดังกล่าวนั้น กำหนดให้ผู้ประกอบกิจการขนส่งทางรางและผู้ประจำหน้าที่ด้านการขนส่งทางราง จำเป็นต้องได้รับใบอนุญาต เพื่อยกมาตรฐานการให้บริการด้านระบบราง ให้ประชาชนได้รับความสะดวก รวดเร็วและปลอดภัยในการเดินทาง
ดังนั้น เพื่อเป็นการส่งเสริมและยกระดับภาพลักษณ์การขนส่งทางรางให้มีมาตรฐาน โดยการกำหนดให้มีการออกใบอนุญาต ให้เป็นที่รู้จักในวงกว้างมากยิ่งขึ้น กรมการขนส่งทางรางจึงจัดกิจกรรมการประกวดออกแบบมาสคอตและตราสัญลักษณ์ (MASCOT & LOGO CONTEST) "การออกใบอนุญาตด้านการขนส่งทางรางผ่านระบบดิจิทัล (e - License R)" ภายใต้โครงการออกแบบ และพัฒนาระบบฐานข้อมูลผู้ประกอบการและการออกใบอนุญาตด้านการขนส่งทางรางผ่านระบบดิจิทัล (e - License R) ชิงเงินรางวัลรวม 100,000 บาท เปิดโอกาสให้ผู้สนใจ ทั้งนิสิต นักศึกษาและบุคคลทั่วไปไม่จำกัดอายุ สามารถร่วมส่งผลงานการออกแบบเข้าร่วมกิจกรรมได้ ตั้งแต่วันนี้ ถึง วันที่ 31 มีนาคม 2566 ทั้งนี้ สามารถออกแบบมาสคอตเป็นรูปทรงต่างๆ ที่สะท้อนถึง"การออกใบอนุญาตด้านการขนส่งทางรางผ่านระบบดิจิทัล (e - License R)" ได้อย่างสร้างสรรค์ การออกแบบ 1 ชิ้น จะต้องมีผลงานให้เห็น 4 ด้าน คือ ด้านหน้า ด้านหลัง ด้านซ้ายและด้านขวา ส่งเป็นไฟล์นามสกุล .jpg .png .pdf และ .psd หรือ .ai สามารถส่งผลงานได้ไม่จำกัดจำนวน
ผู้สนใจสามารถอ่านรายละเอียดและดาวน์โหลดใบสมัครได้ที่ www.drt.go.th หรือ www.facebook.com/DRT.OfficialFanpage และส่งใบสมัคร และผลงานได้ทาง  e-mail : [email protected] สอบรายละเอียดเพิ่มเติมได้ที่กลุ่มประชาสัมพันธ์ ขร. โทร. 0 - 2164 - 2626 ต่อ 1501 - 1503 ในวันและเวลาราชการ

ที่มา : https://www.thaigov.go.th/news/contents/details/65591