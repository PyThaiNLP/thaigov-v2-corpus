รัฐบาลไทย-ข่าวทำเนียบรัฐบาล-ผู้ตรวจวีระกิตติ์ฯ ตรวจราชการภาคเหนือเยี่ยมชมวิสาหกิจชุมชนผู้ผลิตครกหิน พร้อมเยี่ยมชมสถานประกอบการที่ได้รับการรับรอง มอก.เอส


วันพฤหัสบดีที่ 23 กุมภาพันธ์ 2566
23/02/2566
พิมพ์
ผู้ตรวจวีระกิตติ์ฯ ตรวจราชการภาคเหนือเยี่ยมชมวิสาหกิจชุมชนผู้ผลิตครกหิน พร้อมเยี่ยมชมสถานประกอบการที่ได้รับการรับรอง มอก.เอส
ผู้ตรวจวีระกิตติ์ฯ ตรวจราชการภาคเหนือเยี่ยมชมวิสาหกิจชุมชนผู้ผลิตครกหิน ที่ดำเนินกิจการสอดคล้องกับนโยบาย MIND ของกระทรวงอุตสาหกรรม พร้อมเยี่ยมชมสถานประกอบการที่ได้รับการรับรอง มอก.เอส
เมื่อวันอังคารที่ 21 กุมภาพันธ์ 2566 เวลา 9.00 น. นายวีระกิตติ์ รันทกิจธนวิชญ์ ผู้ตรวจราชการกระทรวงอุตสาหกรรม ได้ลงพื้นที่จังหวัดตาก เยี่ยมชมวิสาหกิจชุมชน ผู้ผลิตครกหิน (ร้านศิลาทิพย์) ตำบลไม้งาม อำเภอเมือง จังหวัดตาก ซึ่งได้ดำเนินกิจการที่มีความสอดคล้องกับนโยบาย MIND ของกระทรวงอุตสาหกรรม ทั้ง 4 มิติ มีการพัฒนากระบวนการผลิตโดยการใช้นวัตกรรมเซาะร่องมาใช้เพื่อไม่ให้สากหลุดจากตัวครก มีการออกแบบสไตล์ญี่ปุ่น มีการนำผลผลิตไปจำหน่ายต่อที่อ่างศิลาและต่างประเทศ เช่น ฮ่องกง และพม่า มีช่องทางการจำหน่ายทั้ง Offline และ Online มีการนำวัสดุในพื้นที่ตามธรรมชาติมาผลิตและแปรรูป ซึ่งเป็นวัสดุที่มีความเป็นเอกลักษณ์เฉพาะที่สามารถได้ในท้องถิ่น มีการรักษาคุณภาพอยู่เสมอ ผ่านการรับรองระบบคุณภาพมาตรฐาน มผช. และ GI มีการสร้างประโยชน์จากวัสดุให้ได้มากที่สุด นำหลัก Zero waste มาใช้ใหม่ให้เพิ่มมูลค่าเป็นผลิตภัณฑ์แกะสลักที่สวยงาม
เวลา 10.00 น. ผู้ตรวจวีระกิตติ์ฯ ได้ลงพื้นที่เยี่ยมชมการดำเนินกิจการของร้านเถียงนา Coffe and Bakery Farm อำเภอเมือง จังหวัดตาก โดยร้านเถียงนา Coffe and Bakery Farm ประกอบกิจการ ร้านกาแฟกึ่งร้านอาหาร บริการเครื่องดื่ม อาหารและอาหารว่าง ได้รับการรับรองมาตรฐานอุตสาหกรรม มอก.เอส (89-2562) การบริการร้านกาแฟ เมื่อปี 2565 ทั้งนี้ได้มีการส่งเสริมอาชีพและรายได้ให้แก่คนในชุมชนอีกด้วย
และในเวลา 14.30 น. ผู้ตรวจวีระกิตติ์ฯ ได้ตรวจราชการและการดำเนินงานของสำนักงานอุตสาหกรรมจังหวัดอุตรดิตถ์ ประจำปีงบประมาณ พ.ศ.2566 รอบที่ 1 ซึ่งมี นายบุญอุ้ม วงศ์บุตร อุตสาหกรรมจังหวัดอุตรดิตถ์และเจ้าหน้าที่เข้าร่วม โดย ผู้ตรวจวีระกิตติ์ฯ ได้ชี้แจงนโยบายและแผนการตรวจราชการ และเน้นย้ำให้เจ้าหน้าที่ทุกคนดำเนินงานตามนโยบาย MIND ของกระทรวงอุตสาหกรรม ทั้ง 4 มิติ ได้แก่ 1.ความสำเร็จของธุรกิจ 2.ชุมชน สังคม 3.สิ่งแวดล้อม และ 4.การกระจายรายได้ให้กับชุมชน ให้มีประสิทธิภาพและเกิดผลสัมฤทธิ์ให้เห็นเป็นรูปธรรม ตามแนวคิด "ใช้ หัว และ ใจ ปั้นอุตสาหกรรมคู่ชุมชน"
ทั้งนี้ ผู้ตรวจวีระกิตติ์ฯ ได้ขอบคุณและให้กำลังใจเจ้าหน้าที่ทุกท่านในการปฏิบัติงาน และได้มอบนโยบายและข้อเสนอแนะ อาทิ การประชาสัมพันธ์การแจ้งข้อมูลการประกอบกิจการโรงงานรายเดือน (รง.8) และรายปี (รง.9) ตามกฎหมาย ตามแบบ Single Form เน้นย้ำการเบิกจ่ายงบประมาณ ให้เป็นไปตามมาตรการเร่งรัดการเบิกจ่ายงบประมาณ ตามมติ ครม. ชื่นชมการส่งเสริมโรงงานให้ได้การรับรองอุตสาหกรรมสีเขียวที่เป็นไปตามเป้าหมายที่ 80% เน้นย้ำการตรวจกำกับดูแลสถานประกอบกิจการโรงงานให้ได้ 100% การขออนุญาตและการรายงานการจัดการของเสีย (สก.1,2,3) ให้เป็นไปตามที่กฎหมายกำหนด การดำเนินงานการประเมินคุณธรรมและความโปร่งใสในการดำเนินงานภาครัฐ (ITA) โดยให้มีคะแนนที่เพิ่มขึ้นจากปีที่ผ่านมา การดำเนินงานเกี่ยวกับโครงการต่างๆ ที่ได้รับงบประมาณให้เป็นไปตามเป้าหมายที่กำหนด
.
นอกจากนี้ ยังได้พบปะและรับฟังข้อคิดเห็น ข้อเสนอแนะ ในการพัฒนาอุตสาหกรรมและบูรณาการการทำงานในพื้นที่จากตัวแทนภาคเอกชนและหน่วยงานต่างๆ ที่อยู่ภายใต้กระทรวงอุตสาหกรรม อาทิ ประธานสภาอุตสาหกรรมจังหวัดอุตรดิตถ์ ประธานหอการค้าจังหวัดอุตรดิตถ์ และธนาคารพัฒนาวิสาหกิจขนาดกลางและขนาดย่อมแห่งประเทศไทย สาขาจังหวัดอุตรดิตถ์

ที่มา : https://www.thaigov.go.th/news/contents/details/65344