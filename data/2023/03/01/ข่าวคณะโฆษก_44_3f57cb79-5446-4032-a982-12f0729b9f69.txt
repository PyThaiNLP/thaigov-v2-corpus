รัฐบาลไทย-ข่าวทำเนียบรัฐบาล-ครม.เห็นชอบให้ไทยสนับสนุนงบประมาณแก่โครงการรางวัลบีซีจีของเอเปคต่อเนื่องทุกปี ไม่เกินปีละ 15,000 ดอลลาร์   


วันอังคารที่ 28 กุมภาพันธ์ 2566
28/02/2566
พิมพ์
ครม.เห็นชอบให้ไทยสนับสนุนงบประมาณแก่โครงการรางวัลบีซีจีของเอเปคต่อเนื่องทุกปี ไม่เกินปีละ 15,000 ดอลลาร์
ครม.เห็นชอบให้ไทยสนับสนุนงบประมาณแก่โครงการรางวัลบีซีจีของเอเปคต่อเนื่องทุกปี ไม่เกินปีละ 15,000 ดอลลาร์
น.ส.ไตรศุลี ไตรสรณกุล รองโฆษกประจำสำนักนายกรัฐมนตรี กล่าวว่า ที่ประชุมคณะรัฐมนตรี(ครม.) วันที่ 28 ก.พ. 66 ได้เห็นชอบการสนับสนุนงบประมาณโดยสมัครใจแก่โครงการรางวัลบีซีจีของเอเปคของไทยอย่างต่อเนื่องทุกปี ปีละไม่เกิน 15,000 ดอลลาร์สหรัฐฯ (ประมาณ 526,000 บาท) โดยเบิกจ่ายจากงบประมาณของกระทรวงการต่างประเทศเริ่มตั้งแต่ปีงบประมาณ 2567 เป็นต้นไป
สำหรับรางวัลบีซีจีของเอเปคนี้ ได้ริเริ่มโดยประเทศไทย และได้มีการประกาศเปิดตัวรางวัลในช่วงการเป็นเจ้าภาพเอเปค ครั้งที่ 33 เมื่อปี 2565 ที่ผ่านมา เป้าหมายของรางวัลนี้มีขึ้นเพื่อสนับสนุนการดำเนินการตามเป้าหมายกรุงเทพมหานครว่าด้วยเศรษฐกิจบีซีจี สร้างความตระหนักรู้เกี่ยวกับแนวคิดบีซีจีในภูมิภาคเอเปค โดยให้การยกย่องบุคคลหรือองค์กรที่ได้นำแนวคิดบีซีจีไปปฏิบัติจนประสบผลสำเร็จ เป็นแบบอย่างให้แก่ผู้อื่นได้
โดยรางวัลมี 3 ประเภท ได้แก่ สตรี, เยาวชน และวิสาหกิจขนาดกลาง ขนาดย่อม และรายย่อย ซึ่งผู้ชนะแต่ละรายละได้รับเงินรางวัล 5,000 ดอลลาร์สหรัฐ (ประมาณ 175,330 บาท) ซึ่งเงินรางวัลนี้มาจากงบประมาณสนับสนุนโดยความสมัครใจจากเขตเศรษฐกิจเอเปค  โดยจะเริ่มมอบรางวัลในปี 2566 เป็นปีแรก ซึ่งจะเปิดรับการเสนอชื่อผู้เข้าชิงรางวัลจากทุกเขตเศรษฐกิจในเดือนมี.ค. 66 คัดเลือกผู้ชนะในครึ่งหลังปี66 และประกาศผู้ชนะในช่วงการประชุมเอเปค ครั้งที่34 ที่นครซานฟรานซิสโก สหรัฐอเมริกา
กระทรวงการต่างประเทศเสนอว่า ไทยในฐานะผู้ริเริ่มโครงการ จึงควรสนับสนุนงบประมาณปีละ 15,000 ดอลลาร์ เป็นประจำทุกปี ตั้งแต่ปี 2567 เป็นต้นไป เพื่อสร้างความต่อเนื่องในการดำเนินการตามเป้าหมายกรุงเทพฯ และสร้างความตระหนักรู้เกี่ยวกับแนวคิดบีซีจี

ที่มา : https://www.thaigov.go.th/news/contents/details/65560