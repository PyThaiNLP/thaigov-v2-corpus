รัฐบาลไทย-ข่าวทำเนียบรัฐบาล-​โฆษกรัฐบาลเผย นายกฯ ห่วงใยประชาชน ให้ระมัดระวังและดูแลสุขภาพ ช่วงวันที่ 25 – 28 กุมภาพันธ์ 2566 ภาคใต้ฝนจะตกหนัก 


วันศุกร์ที่ 24 กุมภาพันธ์ 2566
24/02/2566
พิมพ์
​โฆษกรัฐบาลเผย นายกฯ ห่วงใยประชาชน ให้ระมัดระวังและดูแลสุขภาพ ช่วงวันที่ 25 – 28 กุมภาพันธ์ 2566 ภาคใต้ฝนจะตกหนัก
ภาคเหนือจะมีอุณหภูมิลดลง
วันนี้ (24 กุมภาพันธ์ 2566) นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า กรมอุตุนิยมวิทยาได้ออกประกาศเตือนว่าในช่วงวันที่ 25 – 28 กุมภาพันธ์ 2566 ให้ประชาชนบริเวณภาคใต้ระมัดระวัง ฝนตกหนักและฝนตกสะสม อาจเกิดน้ำท่วมฉับพลัน น้ำป่าไหลหลาก และประเทศไทยตอนบนมีอากาศหนาวเย็นลง อุณหภูมิจะลดลง 2-5 องศาเซลเซียส กับมีลมแรง
โฆษกประจำสำนักนายกรัฐมนตรี กล่าวว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม มีความเป็นห่วงประชาชนที่อาจได้รับผลกระทบจากสภาพอากาศ โดยในช่วงวันที่ 25-28 ก.พ. 66 มรสุมตะวันออกเฉียงเหนือที่พัดปกคลุมอ่าวไทย ภาคใต้ และทะเลอันดามันจะมีกำลังแรงขึ้น ทำให้ภาคใต้ตอนล่างมีฝนเพิ่มขึ้นและมีฝนตกหนักบางแห่ง ขอให้ประชาชนบริเวณภาคใต้ตอนล่างระวังอันตรายจากฝนตกหนักและฝนที่ตกสะสม ซึ่งอาจทำให้เกิดน้ำท่วมฉับพลันและน้ำป่าไหลหลาก โดยเฉพาะพื้นที่ลาดเชิงเขาใกล้ทางน้ำไหลผ่านและพื้นที่ลุ่มไว้ด้วย ส่วนชาวเรือเดินเรือด้วยความระมัดระวัง และหลีกเลี่ยงบริเวณที่มีฝนฟ้าคะนอง ส่วนเรือเล็กบริเวณอ่าวไทยควรงดออกจากฝั่งในช่วงเวลาดังกล่าว รวมทั้งระวังอันตรายจากคลื่นลมแรงที่ซัดเข้าหาฝั่งไว้ด้วย
นอกจากนี้ บริเวณความกดอากาศสูงหรือมวลอากาศเย็นกำลังแรงจากประเทศจีนจะแผ่เสริมลงมาปกคลุมประเทศไทยตอนบนและทะเลจีนใต้ ทำให้ประเทศไทยตอนบนมีอากาศหนาวเย็นลง อุณหภูมิจะลดลง 2-5 องศาเซลเซียส กับมีลมแรง
โฆษกประจำสำนักนายกรัฐมนตรีกล่าวเพิ่มเติมให้ประชาชนดูแลสุขภาพจากอากาศที่เปลี่ยนแปลง รวมถึงช่วยเฝ้าระวังภัยจากอัคคีภัยที่อาจเกิดขึ้นจากอากาศที่แห้ง รวมทั้ง ปฏิบัติตามคำแนะนำจากหน่วยงานที่เกี่ยวข้องเพื่อความปลอดภัย โดยประชาชนสามารถติดตามประกาศจากกรมอุตุนิยมวิทยา และสามารถติดตามข้อมูลที่เว็บไซต์กรม อุตุนิยมวิทยา http://www.tmd.go.th หรือที่ 0-2399-4012-13 และ 1182 ได้ตลอด 24 ชั่วโมง

ที่มา : https://www.thaigov.go.th/news/contents/details/65385