รัฐบาลไทย-ข่าวทำเนียบรัฐบาล-ผู้ตรวจวีระกิตติ์ฯ ตรวจราชการภาคเหนือพร้อมร่วมพิธีลงนามบันทึกข้อตกลงความร่วมมือ (MOU) ระหว่าง สอจ.สุโขทัยและสถานประกอบการ


วันศุกร์ที่ 24 กุมภาพันธ์ 2566
24/02/2566
พิมพ์
ผู้ตรวจวีระกิตติ์ฯ ตรวจราชการภาคเหนือพร้อมร่วมพิธีลงนามบันทึกข้อตกลงความร่วมมือ (MOU) ระหว่าง สอจ.สุโขทัยและสถานประกอบการ
การตรวจราชการภาคเหนือพร้อมร่วมพิธีลงนามบันทึกข้อตกลงความร่วมมือ (MOU) ระหว่าง สอจ.สุโขทัยและสถานประกอบการเพื่อดำเนินงานตามนโยบาย MIND ของกระทรวงอุตสาหกรรม
วันพฤหัสบดีที่ 23 กุมภาพันธ์ 2566 เวลา 9.30 น. นายวีระกิตติ์ รันทกิจธนวิชญ์ ผู้ตรวจราชการกระทรวงอุตสาหกรรม ร่วมพิธีลงนามบันทึกข้อตกลงความร่วมมือ (MOU) ระหว่างสำนักงานอุตสาหกรรมจังหวัดสุโขทัย, บริษัทน้ำตาลทิพย์สุโขทัย จำกัด และ บริษัท ยูเอซี โกบอล จำกัด (มหาชน) ในการดำเนินงานตามนโยบาย MIND ของกระทรวงอุตสาหกรรม
เวลา 10.00 น. ผู้ตรวจฯ วีระกิตติ์ ตรวจราชการและการดำเนินงานของสำนักงานอุตสาหกรรมจังหวัดสุโขทัย ประจำปีงบประมาณ พ.ศ.2566 รอบที่ 1 ซึ่งมี นายสุรพงษ์ พินิตเกียรติสกุล อุตสาหกรรมจังหวัดสุโขทัยและเจ้าหน้าที่อุตสาหกรรมจังหวัดสุโขทัยเข้าร่วม พร้อมนี้ ผู้ตรวจฯ ได้ชี้แจงนโยบายและแผนการตรวจราชการ และเน้นย้ำให้เจ้าหน้าที่ทุกคนดำเนินงานตามนโยบาย MIND ของกระทรวงอุตสาหกรรม ทั้ง 4 มิติ ได้แก่ 1.ความสำเร็จของธุรกิจ 2.การดูแลชุมชนและสังคม 3.สิ่งแวดล้อม และ 4.การกระจายรายได้ให้กับชุมชน ให้มีประสิทธิภาพและเกิดผลสัมฤทธิ์ให้เห็นเป็นรูปธรรม ตามแนวคิด "ใช้ หัว และ ใจ ปั้นอุตสาหกรรมคู่ชุมชน" พร้อมมอบนโยบายและข้อเสนอแนะในการปฏิบัติงาน อาทิ เน้นย้ำการตรวจกำกับดูแลสถานประกอบกิจการโรงงานให้ได้ 100% การขออนุญาตและการรายงานการจัดการของเสีย (สก.1,2,3) ให้เป็นไปตามที่กฎหมายกำหนด เร่งรัดการส่งเสริมโรงงานให้ได้การรับรองอุตสาหกรรมสีเขียวที่เป็นไปตามเป้าหมายที่ 80% การติดตามโรงงานที่มีการร้องเรียนและฟ้องร้อง การประชาสัมพันธ์การแจ้งข้อมูลการประกอบกิจการโรงงานรายเดือน (รง.8) และรายปี (รง.9) ตามกฎหมาย ตามแบบ Single Form เน้นย้ำการเบิกจ่ายงบประมาณให้เป็นไปตามมาตรการเร่งรัดการเบิกจ่ายงบประมาณ ตามมติ ครม. การดำเนินงานการประเมินคุณธรรมและความโปร่งใสในการดำเนินงานภาครัฐ (ITA) โดยให้มีคะแนนที่เพิ่มขึ้นจากปีที่ผ่านมา
นอกจากนี้ ยังได้พบปะและรับฟังข้อคิดเห็น ข้อเสนอแนะ ในการพัฒนาอุตสาหกรรมและบูรณาการการทำงานในพื้นที่จากตัวแทนภาคเอกชนและหน่วยงานต่างๆ ที่อยู่ภายใต้กระทรวงอุตสาหกรรม อาทิ ประธานสภาอุตสาหกรรมจังหวัดสุโขทัย ประธานหอการค้าจังหวัดสุโขทัย และธนาคารพัฒนาวิสาหกิจขนาดกลางและขนาดย่อมแห่งประเทศไทย สาขาจังหวัดสุโขทัย
และในเวลา 13.30 น. ผู้ตรวจฯ วีระกิตติ์ ได้ลงพื้นที่ตรวจราชการ ณ บริษัท ฟาเธอร์ แมน กรุ๊ป จำกัด ตำบลบ้านสวน อำเภอเมืองสุโขทัย จังหวัดสุโขทัย ประกอบกิจการแปรรูปผักผลไม้ เช่น กล้วยอบแผ่น กล้วยตาก มะม่วงอบแห้ง กล้วยทอดอบเนย โดยบริษัทฯ ได้ดำเนินกิจการที่มีความสอดคล้องกับนโยบาย MIND ของกระทรวงอุตสาหกรรม ทั้ง 4 มิติ มีการส่งออกผลิตภัณฑ์ส่งออกไปยังประเทศอเมริกาและญี่ปุ่น มีการนำพลังงานแสงอาทิตย์มาใช้ในการแปรรูปผลิตภัณฑ์ เพื่อลดการใช้พลังงานและรักษาความสะอาดจากฝุ่นละออง มีการดูแลสังคมโดยรอบโรงงานและมีการกระจายรายได้ให้กับประชาชนในพื้นที่โดยการรับซื้อผลิตภัณฑ์ทางการเกษตรของเกษตรกรในพื้นที่อีกด้วย

ที่มา : https://www.thaigov.go.th/news/contents/details/65398