รัฐบาลไทย-ข่าวทำเนียบรัฐบาล-พ่อเมืองอ่างทองยืนยัน ผู้ประสบภัยทุกครัวเรือนจะได้รับเงินช่วยเหลือตามมติคณะรัฐมนตรีอย่างครบถ้วนและทั่วถึง


วันพุธที่ 1 มีนาคม 2566
01/03/2566
พิมพ์
พ่อเมืองอ่างทองยืนยัน ผู้ประสบภัยทุกครัวเรือนจะได้รับเงินช่วยเหลือตามมติคณะรัฐมนตรีอย่างครบถ้วนและทั่วถึง
พ่อเมืองอ่างทองยืนยัน ผู้ประสบภัยทุกครัวเรือนจะได้รับเงินช่วยเหลือตามมติคณะรัฐมนตรีอย่างครบถ้วนและทั่วถึง
เมื่อวันที่ 1 มี.ค. 66 นายรังสรรค์ ตันเจริญ ผู้ว่าราชการจังหวัดอ่างทอง เปิดเผยถึงกรณีสื่อมวลชนเผยแพร่ข่าว ว่า มีบุคคลโพสต์ในโซเชียลมีเดียว่าจะเตรียมว่ายน้ำข้ามแม่น้ำเจ้าพระยา จ.อ่างทอง ทวงเงินเยียวยาน้ำท่วมปี 65 กว่า 13,423 ครัวเรือน ๆ ละ 30,000 บาท จากรัฐบาลเพื่อพี่น้องชาวอ่างทอง นั้น
นายรังสรรค์ ตันเจริญ ผู้ว่าราชการจังหวัดอ่างทอง กล่าวว่า จังหวัดอ่างทองขอเรียนว่า การสื่อสารผ่านทางโซเชียลมีเดียของบุคคลท่านดังกล่าว น่าจะเป็นการสื่อสารในลักษณะการทำแคมเปญการหาเสียงว่าน้ำท่วมจะเหมาจ่ายครัวเรือนละ 30,000 บาท ไม่ใช่เป็นการทวงเงินเยียวยาน้ำท่วมที่ประชาชนยังไม่ได้รับ ส่วนบุคคลที่จะว่ายน้ำนั้นมีบ้านเกิดอยู่จังหวัดอ่างทอง และได้มีการลงพื้นที่มาหาเสียงเปิดตัวลงสมัครสมาชิกสภาผู้แทนราษฎร (ส.ส.) ที่จังหวัดอ่างทองครั้งหนึ่งแล้วในงานศาลเจ้ากวนอูที่ผ่านมา
นายรังสรรค์ ตันเจริญ ผู้ว่าราชการจังหวัดอ่างทอง กล่าวต่ออีกว่า สำหรับในส่วนของการจ่ายเงินช่วยเหลือผู้ประสบอุทกภัยในพื้นที่จังหวัดอ่างทอง ขอยืนยันว่า ผู้ประสบภัยทุกครัวเรือนจะได้รับเงินช่วยเหลือตามมติคณะรัฐมนตรีอย่างครบถ้วนและทั่วถึง จำนวน 24,492 ครัวเรือน วงเงิน 143.56 ล้านบาท แต่ในขณะนี้ยังมีผู้ประสบภัยบางส่วนที่อยู่ระหว่างดำเนินการจ่ายเงินเยียวยา ได้แก่
กลุ่มที่ 1. กลุ่มที่แก้ไขข้อมูลจำนวน 211 ราย ซึ่งจะทำการโอนเงินไม่เกินวันที่ 3 มีนาคม 66 นี้
กลุ่มที่ 2. กลุ่มผู้ประสบภัยน้ำท่วมในช่วงฤดูฝน ปี 2565 เพิ่มเติม (หลัง 28 ต.ค. 65) จำนวน 61 ครัวเรือน ที่ได้รับอนุมัติเงินช่วยเหลือเพิ่มเติมตามมติคณะรัฐมนตรีเมื่อวันที่ 28 ก.พ. 66 โดยทางจังหวัดได้เร่งรัดให้อำเภอทำข้อมูลลงระบบภายในวันนี้
กลุ่มที่ 3. ความช่วยเหลือด้านการเกษตรทุกประเภท จำนวน 55.79 ล้านบาท จังหวัดได้ส่งข้อมูลให้กระทรวงเกษตรและสหกรณ์ครบถ้วนแล้ว และได้รับข้อมูลล่าสุดว่า ขณะนี้กรมบัญชีกลาง กระทรวงการคลัง อยู่ระหว่างดำเนินการอนุมัติขยายวงเงิน ก่อนโอนเข้าบัญชีเกษตรกร แยกเป็น ด้านพืช 45.46 ล้านบาท ด้านประมง 8.53 ล้านบาท และด้านปศุสัตว์ 1.79 ล้านบาท
และกลุ่มที่ 4. ความช่วยเหลือด้านที่อยู่อาศัย วงเงินความช่วยเหลือ 20.07 ล้านบาท ซึ่งวงเงินงบประมาณที่ได้รับจัดสรรไม่เพียงพอ โดยทางจังหวัดอ่างทองได้ทำเรื่องขอขยายวงเงินไปยังกรมป้องกันและบรรเทาสาธารณภัย (ปภ.) เพื่อนำมาจ่ายเยียวยาประชาชนแล้ว
“จังหวัดอ่างทอง ขอเรียนยืนยันว่า การเยียวยาช่วยเหลือพี่น้องประชาชนผู้ประสบอุทกภัยในทุกพื้นที่ของจังหวัดอ่างทอง ทางอำเภอและองค์กรปกครองส่วนท้องถิ่นทุกแห่ง ได้ดำเนินการอย่างครบถ้วน ทั่วถึง และพี่น้องประชาชนที่ได้รับผลกระทบได้รับรู้ รับทราบ และมีความพึงพอใจ เพราะจังหวัดอ่างทอง มุ่งเน้นขับเคลื่อนการดูแลพี่น้องประชาชนที่ได้รับผลกระทบทุกคนด้วยพลังของภาคีเครือข่ายทั้ง 7 ภาคี อย่างเต็มกำลังความสามารถ ครอบคลุมในทุกมิติ โดยไม่ทิ้งใครไว้ข้างหลัง เพราะความทุกข์ของพี่น้องประชาชน คือความทุกข์ของข้าราชการทุกคน ดังนั้น พี่น้องประชาชนทุกคนต้องได้รับการดูแลจากภาครัฐอย่างทั่วถึงตามหลักเกณฑ์ที่กฎหมายกำหนดอย่างแน่นอน ทั้งนี้ หากพี่น้องประชาชนมีข้อสอบถามเพิ่มเติม สามารถติดต่อศูนย์ดำรงธรรมจังหวัดอ่างทอง หรือโทรสายด่วนศูนย์ดำรงธรรม 1567 ตลอด 24 ชั่วโมง” ผวจ.อ่างทอง กล่าวเพิ่มเติมในช่วงท้าย

ที่มา : https://www.thaigov.go.th/news/contents/details/65618