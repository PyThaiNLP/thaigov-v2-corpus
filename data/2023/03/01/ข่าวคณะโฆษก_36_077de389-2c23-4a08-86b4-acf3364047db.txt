รัฐบาลไทย-ข่าวทำเนียบรัฐบาล-ครม.มีมติเห็นชอบแก้ไขเพิ่มเติมอัตราค่าใช้จ่ายทุนการศึกษาปริญญาโททางการสอนในต่างประเทศ โครงการผลิตครูเพื่อพัฒนาท้องถิ่น พ.ศ.59-72 ให้สอดคล้องกับค่าครองชีพของแต่ละประเทศ


วันอังคารที่ 28 กุมภาพันธ์ 2566
28/02/2566
พิมพ์
ครม.มีมติเห็นชอบแก้ไขเพิ่มเติมอัตราค่าใช้จ่ายทุนการศึกษาปริญญาโททางการสอนในต่างประเทศ โครงการผลิตครูเพื่อพัฒนาท้องถิ่น พ.ศ.59-72 ให้สอดคล้องกับค่าครองชีพของแต่ละประเทศ
ครม.มีมติเห็นชอบแก้ไขเพิ่มเติมอัตราค่าใช้จ่ายทุนการศึกษาปริญญาโททางการสอนในต่างประเทศ โครงการผลิตครูเพื่อพัฒนาท้องถิ่น พ.ศ.59-72 ให้สอดคล้องกับค่าครองชีพของแต่ละประเทศ
น.ส.ทิพานัน ศิริชนะ รองโฆษกประจำสำนักนายกรัฐมนตรี เปิดเผยผลการประชุมคณะรัฐมนตรี (ครม.) วันที่ 28 กุมภาพันธ์ 2566 ว่า ที่ประชุมครม. มีมติเห็นชอบทบทวน มติ ครม. เมื่อวันที่ 29 มี.ค. 59 เรื่องโครงการผลิตครูเพื่อพัฒนาท้องถิ่น (พ.ศ. 2559-2572) ในประเด็นอัตราค่าใช้จ่ายทุนการศึกษาระดับปริญญาโทในต่างประเทศ ตามที่กระทรวงการอุดมศึกษา วิทยาศาสตร์ วิจัย และนวัตกรรมเสนอ เพื่อให้นักศึกษาทุนโครงการฯ มีค่าใช้จ่ายที่เหมาะสมในการศึกษาต่อ ในต่างประเทศ สอดคล้องกับค่าครองชีพของแต่ละประเทศ
น.ส.ทิพานัน กล่าวว่า โครงการดังกล่าว เดิมได้กำหนดอัตราค่าใช้จ่ายเป็นทุนการศึกษาปริญญาโททางการสอนในต่างประเทศ อัตรา 1,547,500 บาท/คน/ปี แต่ขอให้แก้ไขเพิ่มเติมให้อัตราค่าใช้จ่ายเป็นทุนการศึกษาดังกล่าวให้เป็นไปตามอัตราค่าใช้จ่ายนักเรียนทุนรัฐบาลที่สำนักงานคณะกรรมการข้าราชการพลเรือน (ก.พ.) กำหนด โดยเป็นอัตราที่ไม่เกินกรอบวงเงินเดิมของโครงการฯ ที่ได้รับอนุมัติจาก ครม. เมื่อวันที่ 29 มี.ค. 59
อัตราค่าใช้จ่ายเป็นทุนการศึกษาปริญญาโททางการสอนในต่างประเทศ กำหนด ดังนี้
1. สำหรับการศึกษาในประเทศสหรัฐอเมริกา รุ่นบรรจุปี พ.ศ.2559-2561 มีผู้รับทุนในแต่ละปี 4 คน อัตราค่าใช้จ่าย 2,702,470 บาท/คน/ปี
2. สำหรับการศึกษาในประเทศอังกฤษ รุ่นบรรจุปี พ.ศ.2559-2561 มีผู้รับทุนในแต่ละปี 15 คน อัตราค่าใช้จ่าย 2,163,740 บาท/คน/ปี
3. สำหรับการศึกษาในประเทศออสเตรเลีย รุ่นบรรจุปี พ.ศ.2559-2561 มีผู้รับทุนในแต่ละปี 4 คน อัตราค่าใช้จ่าย 1,795,550 บาท/คน/ปี
4. สำหรับการศึกษาในประเทศนิวซีแลนด์ รุ่นบรรจุปี พ.ศ.2559-2561 มีผู้รับทุนในแต่ละปี 1 คน อัตราค่าใช้จ่าย 1,357,080 บาท/คน/ปี
“รัฐบาล พล.อ. ประยุทธ์ จันทร์โอชา นายกรัฐมนตรีให้ความสำคัญในการพัฒนาคุณภาพการศึกษาของคนไทย ซึ่งการเพิ่มศักยภาพของบุคคลากรทางการศึกษาเป็นรากฐานที่สำคัญ ครม.จึงมีมติเห็นชอบโครงการนี้ในเมื่อวันที่ 29 มี.ค. 59 สำหรับตลอดระยะเวลาโครงการ 14 ปี โดยมีวัตถุประสงค์เพื่อผลิตครูระบบจำกัดรับ (ระบบปิด) ในสาขาและพื้นที่ที่ขาดแคลน โดยการคัดเลือกคนดี คนเก่ง เข้ามาศึกษาวิชาชีพครู เมื่อสำเร็จการศึกษาแล้วจะได้รับการบรรจุเข้ารับราชการครูและบุคลากรทางการศึกษาในภูมิลำเนาตนเอง และเมื่อทำงานครบ 3 ปี จะมีทุนการศึกษาต่อระดับปริญญาโททั้งในและต่างประเทศ จำนวนรุ่นละ 100 ทุน แบ่งเป็น ทุนการศึกษาต่อในประเทศ 50 ทุน และทุนการศึกษาต่อต่างประเทศ 50 ทุน” น.ส.ทิพานัน กล่าว

ที่มา : https://www.thaigov.go.th/news/contents/details/65552