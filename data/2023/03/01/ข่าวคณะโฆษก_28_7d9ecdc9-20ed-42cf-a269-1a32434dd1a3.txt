รัฐบาลไทย-ข่าวทำเนียบรัฐบาล-​รองโฆษกรัฐบาล ย้ำเตือนประชาชนอย่าหลงเชื่อทำใบขับขี่ปลอมทางออนไลน์ หากพบการปลอมแปลงใบขับขี่จะดำเนินคดีทุกราย โทษจำคุกตั้งแต่ 6 เดือน - 5 ปี ปรับตั้งแต่ 10,000 - 100,000 บาท


วันจันทร์ที่ 27 กุมภาพันธ์ 2566
27/02/2566
พิมพ์
​รองโฆษกรัฐบาล ย้ำเตือนประชาชนอย่าหลงเชื่อทำใบขับขี่ปลอมทางออนไลน์ หากพบการปลอมแปลงใบขับขี่จะดำเนินคดีทุกราย โทษจำคุกตั้งแต่ 6 เดือน - 5 ปี ปรับตั้งแต่ 10,000 - 100,000 บาท
​รองโฆษกรัฐบาล ย้ำเตือนประชาชนอย่าหลงเชื่อทำใบขับขี่ปลอมทางออนไลน์ หากพบการปลอมแปลงใบขับขี่จะดำเนินคดีทุกราย โทษจำคุกตั้งแต่ 6 เดือน - 5 ปี ปรับตั้งแต่ 10,000 - 100,000 บาท
วันที่ 27 กุมภาพันธ์ 2566 นางสาวรัชดา ธนาดิเรก รองโฆษกประจำสำนักนายกรัฐมนตรี เปิดเผยว่า ปัจจุบันมีกลุ่มมิจฉาชีพแอบอ้างว่าสามารถรับทำธุรกรรมกับกรมการขนส่งทางบก (ขบ.) ผ่านทางเพจเฟซบุ๊ก โดยเฉพาะรับทำหรือต่ออายุใบขับขี่รถยนต์ ซึ่งพฤติกรรมของกลุ่มมิจฉาชีพจะนำรูปตราสัญลักษณ์ ขบ. มาใส่ในรูปโปรไฟล์ หรือนำรูปภาพของผู้ที่ได้รับใบขับขี่มาแอบอ้าง เพื่อสร้างความน่าเชื่อถือ โดยจะโฆษณาหลอกลวงว่าสามารถออกใบขับขี่หรือต่ออายุใบขับขี่ โดยไม่ต้องเดินทางไปที่สำนักงานขนส่ง หรือใช้คำว่า “รับทำใบขับขี่ไม่ต้องสอบ ไม่ต้องอบรม รอรับได้เลย” และมีการเรียกเก็บค่าใช้จ่ายในการดำเนินการอยู่ที่ประมาณ 1,000 - 6,000 บาท เมื่อผู้เสียหายโอนเงินไปแล้วจะเรียกร้องให้โอนเงินเพิ่มอีกและเงียบหาย ไม่สามารถตามคืนได้หรือจะได้รับใบขับขี่ปลอม
นางสาวรัชดา เตือนประชาชนว่าอย่าหลงเชื่อหรือทำธุรกรรมกับทางเพจเฟซบุ๊กชวนเชื่อทำใขขับขี่เด็ดขาดนอกจากจะทำให้สูญเสียทรัพย์สินและเอกสารส่วนบุคคลแล้ว  ยังเสี่ยงได้รับใบขับขี่ปลอม ซึ่งผู้หลงเชื่อจะมีความผิดตามประมวลกฎหมายอาญาความผิดฐานปลอมแปลงเอกสารทางราชการหรือใช้เอกสารราชการปลอม มีโทษจำคุกตั้งแต่ 6 เดือน - 5 ปี ปรับตั้งแต่ 10,000 - 100,000 บาท หรือทั้งจำทั้งปรับ ทั้งนี้ หากพบเพจเฟซบุ๊กปลอมขอให้กดรายงานบัญชีหรือเพจเฟซบุ๊ก (report) หรือสามารถแจ้งเบาะแสมายังกรมการขนส่งทางบกได้โดยตรง หรือ โทร.1584 ตลอด 24 ชั่วโมง กรมการขนส่งทางบกได้ติดตามดำเนินการเรื่องดังกล่าวอย่างจริงจังและต่อเนื่อง โดยได้แจ้งความดำเนินคดีไปแล้วหลายราย “
“การขอรับใบขับขี่ทุกชนิดมีมาตรฐานเดียวกันทั่วประเทศ ผู้ที่ต้องการขอรับใบขับขี่สามารถดำเนินการ ตั้งแต่การตรวจสอบเอกสาร การทดสอบสมรรถภาพร่างกาย การอบรม การทดสอบข้อเขียน การทดสอบขับรถ ที่สำนักงานขนส่งหรือโรงเรียนสอนขับรถที่รับรองโดยกรมการขนส่งทางบก และการถ่ายรูปเพื่อออกใบอนุญาตขับรถต้องมาดำเนินการได้ที่สำนักงานขนส่งเท่านั้น” นางสาวรัชดา ย้ำ

ที่มา : https://www.thaigov.go.th/news/contents/details/65470