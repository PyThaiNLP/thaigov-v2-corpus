รัฐบาลไทย-ข่าวทำเนียบรัฐบาล-ดีอีเอส โชว์ศักยภาพดิจิทัลไทย เป็นหนึ่งในอาเซียน ในงาน โมบาย เวิลด์ คองเกรส 2023 ที่สเปน


วันอังคารที่ 28 กุมภาพันธ์ 2566
ดีอีเอส โชว์ศักยภาพดิจิทัลไทย เป็นหนึ่งในอาเซียน ในงาน โมบาย เวิลด์ คองเกรส 2023 ที่สเปน
ดีอีเอส โชว์ศักยภาพดิจิทัลไทย เป็นหนึ่งในอาเซียน ในงาน โมบาย เวิลด์ คองเกรส 2023 ที่สเปน
นายชัยวุฒิ ธนาคมานุสรณ์ รัฐมนตรีว่าการกระทรวงดิจิทัลเพื่อเศรษฐกิจและสังคม ได้เดินทางเข้าร่วมการประชุม GSMA Ministerial Programme ระหว่างวันที่ 27 กุมภาพันธ์ - 1 มีนาคม 2566 เมืองบาร์เซโลนา ราชอาณาจักรสเปน ซึ่งการประชุมดังกล่าวเป็นส่วนหนึ่งของงาน Mobile World Congress 2023 (MWC2023) นับเป็นงานประชุมนานาชาติและนิทรรศการด้านการสื่อสารไร้สายและเทคโนโลยีดิจิทัลที่ใหญ่ที่สุดในโลก โดยเมื่อวันที่ 27 กุมภาพันธ์ 2566 รัฐมนตรีว่าการกระทรวงดิจิทัลเพื่อเศรษฐกิจและสังคม ได้เข้าร่วมการประชุมโต๊ะกลมระดับรัฐมนตรี และปาฐกถาพิเศษ ในหัวข้อ Innovation underpins the creation of new digital products and services and their application in the digital economy
ทั้งนี้ ได้นำเสนอนโยบายและแผนระดับชาติว่าด้วยการพัฒนาดิจิทัล เพื่อเศรษฐกิจและสังคม พ.ศ. 2561 – 2580 ซึ่งมีเป้าหมายในการขับเคลื่อนประเทศไปสู่การเป็น Digital Thailand และกล่าวถึงบทบาทของเทคโนโลยีปัจจุบันที่จะช่วยให้บรรลุเป้าหมายได้ อาทิ เทคโนโลยี Big Data, AI และ Blockchain รวมถึง โครงการที่สำคัญของไทยที่มีการนำเทคโนโลยีดิจิทัลมาขับเคลื่อน อาทิ Smart City Thailand และ Thailand Digital Valley พร้อมเน้นย้ำนโยบายของรัฐบาลไทยในการป้องกันและปราบปราม Online scams และแก๊งคอลเซนเตอร์ อีกด้วย
นอกจากนี้ Mr. Sigve Brekke CEO ของ บริษัท เทเลนอร์ กรุ๊ป ได้ขอเข้าพบหารือกับรัฐมนตรีว่าการกระทรวงฯ เพื่อนำเสนอการดำเนินงานขององค์กร และการดำเนินธุรกิจในภูมิภาคเอเชีย รวมถึงประเทศไทย และได้กล่าวขอบคุณรัฐบาลไทยที่ให้การสนับสนุนภาคเอกชนมาโดยตลอด และพร้อมจะหาแนวทางความร่วมมือที่จะเป็นประโยชน์ต่อผู้ใช้บริการในประเทศไทยต่อไป
_____________

ที่มา : https://www.thaigov.go.th/news/contents/details/65534