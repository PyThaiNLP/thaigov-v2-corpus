รัฐบาลไทย-ข่าวทำเนียบรัฐบาล-"ชัยวุฒิ" ผลักดันแก้ปัญหา online scams ในเวทีการประชุมระหว่างประเทศ


วันพุธที่ 1 มีนาคม 2566
"ชัยวุฒิ" ผลักดันแก้ปัญหา online scams ในเวทีการประชุมระหว่างประเทศ
"ชัยวุฒิ" ผลักดันแก้ปัญหา online scams ในเวทีการประชุมระหว่างประเทศ
นายชัยวุฒิ ธนาคมานุสรณ์ รัฐมนตรีว่าการกระทรวงดิจิทัลเพื่อเศรษฐกิจและสังคมได้เข้าร่วมการประชุม GSMA Ministerial Programme ภายใต้งาน Mobile World Congress 2023 (MWC 2023) ณ เมืองบาร์เซโลนา ราชอาณาจักรสเปน โดยในการประชุมดังกล่าว ได้มีการหารือกับผู้บริหาร GSMA และผู้บริหารบริษัท OneWeb ถึงแนวทางความร่วมมือในอนาคตระหว่างภาครัฐและภาคเอกชน ด้านการพัฒนาโทรคมนาคมและเทคโนโลยีสารสนเทศ รวมถึงเทคโนโลยีดิจิทัลในประเทศไทยตลอดจนได้ผลักดันแนวทางความร่วมมือในการแก้ปัญหา online scams
นอกจากนี้ รัฐมนตรีว่าการกระทรวงฯ ได้หารือกับผู้ประกอบการด้านเทคโนโลยีและ startups ภายในงาน MWC ซึ่งเป็นงานระดับโลกที่จัดขึ้นเป็นประจำทุกปี และมีชื่อเสียงที่สุดในวงการอุตสาหกรรมโทรศัพท์เคลื่อนที่ และมีนิทรรศการด้านเทคโนโลยีโทรคมนาคมของบริษัทชั้นนำทั่วโลกเข้าร่วม โดยในปีนี้มีหัวข้อหลักสำคัญ (Theme) คือ 5G Acceleration, Metaverse, AI และ Digital Everything
ขณะที่ นายเวทางค์ พ่วงทรัพย์ รองปลัดกระทรวงดิจิทัลเพื่อเศรษฐกิจและสังคม ได้เข้าร่วมการประชุมกับผู้บริหารสหภาพโทรคมนาคมระหว่างประเทศ หรือ ITU และรัฐมนตรีด้าน ICT/ดิจิทัลจากประเทศต่าง ๆ โดยได้ยกหัวข้อแนวทางความร่วมมือในการแก้ปัญหา online scams ในที่ประชุม ซึ่งปัญหานี้เป็นปัญหาที่เกิดขึ้นในทุกประเทศทั่วโลก โดยในที่ประชุมมีรัฐมนตรีด้านไอซีที/ดิจิทัลเข้าร่วมการประชุม ประมาณ 20 ประเทศ อาทิ สวีเดน แอฟริกาใต้ อินเดีย อูกานดา อาเจนติน่า ปาเลสไตน์ ไนจีเรีย กัมพูชา และไทย
___________________

ที่มา : https://www.thaigov.go.th/news/contents/details/65589