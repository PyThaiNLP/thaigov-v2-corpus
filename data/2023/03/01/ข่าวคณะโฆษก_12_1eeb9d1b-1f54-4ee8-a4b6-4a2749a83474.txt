รัฐบาลไทย-ข่าวทำเนียบรัฐบาล-​โฆษกรัฐบาลเผย นายกฯ รับทราบรายงานผลประกอบการ AOT ผู้โดยสารเพิ่มขึ้น 233% 


วันศุกร์ที่ 24 กุมภาพันธ์ 2566
24/02/2566
พิมพ์
​โฆษกรัฐบาลเผย นายกฯ รับทราบรายงานผลประกอบการ AOT ผู้โดยสารเพิ่มขึ้น 233%
เที่ยวบินเพิ่มขึ้น 105%
วันนี้ (24 กุมภาพันธ์ 2566) นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม รับทราบรายงานจาก บริษัท ท่าอากาศยานไทย จำกัด (มหาชน) หรือ AOT ที่เปิดเผยถึงปริมาณการจราจรทางอากาศของท่าอากาศยานทั้ง 6 แห่ง ของ AOT มีจำนวนเที่ยวบินรวม 150,378 เที่ยวบิน เพิ่มขึ้น 105.04% เมื่อเปรียบเทียบกับช่วงเดียวกันของปีก่อน แบ่งเป็นเที่ยวบินระหว่างประเทศ 66,829 เที่ยวบิน และเที่ยวบินภายในประเทศ 83,549 เที่ยวบิน จำนวนผู้โดยสารรวมมีทั้งหมด 23.01 ล้านคน เพิุ่มขึ้น 232.93% เมื่อเปรียบเทียบกับช่วงเดียวกันของปีก่อน โดยแบ่งเป็นผู้โดยสารระหว่างประเทศ 10.98 ล้านคน และผู้โดยสารภายในประเทศ 12.03 ล้านคน
โฆษกประจำสำนักนายกรัฐมนตรี กล่าวว่า ผลประกอบการในไตรมาสแรก ของปีงบประมาณ 2566 (ตุลาคม-ธันวาคม 2565) อุตสาหกรรมการบินฟื้นตัว เห็นได้ชัดเจนจากจำนวนเที่ยวบิน จำนวนผู้โดยสาร ทำให้ในไตรมาสแรกของปีงบประมาณ 2566 AOT สามารถพลิกทำกำไรสุทธิได้เป็นจำนวน 342.77 ล้านบาท เมื่อเปรียบเทียบกับช่วงเดียวกันของปีก่อนที่ขาดทุน 4,271.66 ล้านบาท นอกจากนี้ยังมีรายได้จากการขาย และบริการเพิ่มขึ้น จากการเพิ่มขึ้นทั้งรายได้ที่เกี่ยวกับกิจการ และที่ไม่เกี่ยวกับกิจการการบิน 6,496.69 ล้านบาท หรือเท่ากับ 279.15%
“นายกรัฐมนตรีรับทราบผลประกอบการจาก AOT และได้ประเมินแนวโน้มเศรษฐกิจไทย ทั้งในภาคอุตสาหกรรมการบิน การท่องเที่ยวและบริการ และภาคอื่น ๆ เห็นได้อย่างชัดเจนว่าฟื้นตัวอย่างต่อเนื่อง ซึ่งนายกรัฐมนตรีขอบคุณการทำงานของทุกหน่วยงาน องค์กร ทั้งภาครัฐ และเอกชนที่เกี่ยวข้อง ที่ได้ดำเนินนโยบายที่สอดรับกับรัฐบาล ทำให้แนวทางการทำงานเป็นไปในทิศทางเดียวกันอย่างมีประสิทธิภาพ จนผลประกอบการกลับมาฟื้นตัว ทั้งนี้ เชื่อมั่นว่าแนวโน้มเศรษฐกิจในปี 2566 ของทุกภาคส่วนมีแนวโน้มที่ดีขึ้นอย่างต่อเนื่อง ซึ่งจะสะท้อนเศรษฐกิจภาพรวมของประเทศที่มั่นใจว่าจะมีแนวโน้มที่สดใสในเร็ววัน” นายอนุชาฯ กล่าว

ที่มา : https://www.thaigov.go.th/news/contents/details/65388