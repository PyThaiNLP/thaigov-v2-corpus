รัฐบาลไทย-ข่าวทำเนียบรัฐบาล-สธ. มอบรางวัลศรีสังวาลย์ ประจำปี 2564 แก่พยาบาลดีเด่นระดับประเทศ 3 สาขา


วันจันทร์ที่ 27 กุมภาพันธ์ 2566
สธ. มอบรางวัลศรีสังวาลย์ ประจำปี 2564 แก่พยาบาลดีเด่นระดับประเทศ 3 สาขา
กระทรวงสาธารณสุข ประกาศมอบรางวัลศรีสังวาลย์ ประจำปี 2564 แก่พยาบาลผู้มีผลงานพัฒนาวิชาชีพดีเด่นระดับประเทศ ใน 3 สาขาได้แก่ ผู้นำการพยาบาลระดับนโยบาย พยาบาลในสถานบริการ และพยาบาลในชุมชน เป็นกำลังใจในการพัฒนางานพยาบาลทั้งด้านบริการ บริหารและวิชาการ
กระทรวงสาธารณสุข ประกาศมอบรางวัลศรีสังวาลย์ ประจำปี 2564 แก่พยาบาลผู้มีผลงานพัฒนาวิชาชีพดีเด่นระดับประเทศ ใน 3 สาขา ได้แก่ ผู้นำการพยาบาลระดับนโยบาย พยาบาลในสถานบริการ และพยาบาลในชุมชน เป็นกำลังใจในการพัฒนางานพยาบาลทั้งด้านบริการ บริหารและวิชาการ เพื่อให้ประชาชนได้รับบริการทางการพยาบาลที่มีคุณภาพ ได้มาตรฐาน และปลอดภัย
วันนี้ (27 กุมภาพันธ์ 2566) ที่ ห้องประชุมแสงสิงแก้ว กรมการแพทย์ นายแพทย์โอภาส การย์กวินพงศ์ ปลัดกระทรวงสาธารณสุข เป็นประธานการประชุมคณะกรรมการรางวัลศรีสังวาลย์ ครั้งที่ 1/2566 และกล่าวว่า กระทรวงสาธารณสุขให้ความสำคัญในการเสริมสร้างขวัญและกำลังใจของบุคลากรทางการแพทย์ทุกสาขาวิชาชีพ โดย “รางวัลศรีสังวาลย์” เป็นรางวัลที่กระทรวงสาธารณสุขร่วมกับสภาการพยาบาลจัดทำขึ้น เพื่อมอบแก่พยาบาลที่มีผลงานดีเด่นระดับประเทศและเป็นที่ประจักษ์ทั้งในด้านบริการ บริหารและวิชาการ ก่อให้เกิดผลดีในการดูแลสุขภาพประชาชนไทย โดยได้รับพระราชทานพระบรมราชานุญาตให้เชิญพระนามาภิไธย “ศรีสังวาลย์” เป็นชื่อรางวัล และให้เชิญพระอักษรพระนามาภิไธย “ส.ว.” ประดิษฐานบนโล่รางวัล ทั้งนี้ เพื่อรำลึกพระกรุณาธิคุณของสมเด็จพระศรีนครินทราบรมราชชนนี ที่มีต่อพสกนิกรชาวไทย และวิชาชีพการพยาบาลและการผดุงครรภ์
โดยในปี 2564 มีผู้ผ่านการพิจารณาคัดเลือกจากคณะกรรมการรางวัลศรีสังวาลย์ ตามกระบวนการและเกณฑ์การคัดเลือกจากองค์กรต่าง ๆ ทั้งภาครัฐและเอกชน ให้ได้รับรางวัล 3 สาขา ประกอบด้วย 1) สาขาผู้นำการพยาบาลระดับนโยบาย ได้แก่ รองศาสตราจารย์ ดร.ประคิณ สุจฉายา 2) สาขาการพยาบาลในสถานบริการ ได้แก่ นางสาวหรรษา เทียนทอง และ 3) สาขาการพยาบาลในชุมชน ได้แก่ นางสาวเสาวณีย์ อุ่ยตระกูล ซึ่งคณะกรรมการจะนำผู้ได้รับรางวัลเข้าเฝ้าฯ สมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี รับพระราชทานรางวัลศรีสังวาลย์ ประจำปี 2564 ในวันพุธที่ 19 เมษายน 2566 ณ ศาลาดุสิดาลัย สวนจิตรลดา
***************************************** 27 กุมภาพันธ์ 2566

ที่มา : https://www.thaigov.go.th/news/contents/details/65490