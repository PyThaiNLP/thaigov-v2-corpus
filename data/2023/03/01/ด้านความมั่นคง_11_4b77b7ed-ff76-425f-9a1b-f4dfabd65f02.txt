รัฐบาลไทย-ข่าวทำเนียบรัฐบาล-ก.แรงงาน จัดงานมหกรรมอาชีพและนัดพบแรงงานใหญ่ “ได้คนตรงงาน ได้งานตรงใจ @ระยอง” เสิร์ฟงานกว่า 12,000 อัตรา


วันศุกร์ที่ 24 กุมภาพันธ์ 2566
24/02/2566
พิมพ์
ก.แรงงาน จัดงานมหกรรมอาชีพและนัดพบแรงงานใหญ่ “ได้คนตรงงาน ได้งานตรงใจ @ระยอง” เสิร์ฟงานกว่า 12,000 อัตรา
วันที่  24 กุมภาพันธ์ 2566 นายไพโรจน์ โชติกเสถียร อธิบดีกรมการจัดหางาน มอบหมาย นางสาวบุณยวีร์ ไขว้พันธุ์ รองอธิบดีกรมการจัดหางาน เป็นประธานเปิดงานมหกรรมอาชีพและนัดพบแรงงานใหญ่ “ได้คนตรงงาน ได้งานตรงใจ @ระยอง”
มีนายสนธยา กาลาศรี จัดหางานจังหวัดระยอง กล่าวรายงาน ว่าที่เรือตรี ชูชีพ อรุณเหลือง ผู้อำนวยการวิทยาลัย  เทคนิคระยอง ให้การต้อนรับ ณ วิทยาลัยเทคนิคระยอง ตำบลท่าประดู่ อำเภอเมืองระยอง จังหวัดระยอง โดยนางสาวบุณยวีร์ ฯ กล่าวว่า หลังการแพร่ระบาดของโรคโควิด – 19 โลกได้ก้าวสู่การเปลี่ยนแปลง การพัฒนาทางเทคโนโลยีดิจิทัล และปัญญาประดิษฐ์ (AI) ส่งผลกระทบต่อพฤติกรรมและวิถีการดำเนินชีวิตของผู้คน เป็นตัวเร่งให้หลายอุตสาหกรรมปรับตัวรับวิถีใหม่หรือ “NEW NORMAL” ส่งผลให้เกิดอาชีพใหม่ขึ้นมากมาย สถานศึกษามีการปรับตัวและพัฒนาหลักสูตรการศึกษา เพื่อให้สอดรับกับการเปลี่ยนแปลง การที่กรมการจัดหางาน โดยสำนักงานจัดหางานจังหวัดระยอง ร่วมกับวิทยาลัยเทคนิคระยอง จัดงานมหกรรมอาชีพและนัดพบแรงงานใหญ่ครั้งนี้ จึงเป็นการอำนวยความสะดวกให้กับนักเรียน นักศึกษา ประชาชนทั่วไป ได้เข้าถึงบริการของรัฐ ข้อมูลอาชีพ ข้อมูลการศึกษา ได้เปิดโลกทัศน์ด้านอาชีพที่หลากหลาย และมีโอกาสฝึกปฏิบัติอาชีพที่ตนเองสนใจ รู้สภาวะและแนวโน้มตลาดแรงงาน  แนวทางการประกอบอาชีพยุคใหม่ อาชีพที่เหมาะสมกับตนเอง ขณะเดียวกันนายจ้าง/ สถานประกอบการ ก็สามารถคัดเลือกผู้สมัครได้สอดคล้องกับกิจกรรม เป็นการเพิ่มโอกาสการจ้างงาน และเป็นการประหยัดเวลาและค่าใช้จ่ายในการเดินทาง ซึ่งสอดคล้องกับนโยบายของนายสุชาติ ชมกลิ่น รัฐมนตรีว่าการกระทรวงแรงงาน ที่มุ่งมั่นให้กรมการจัดหางาน กระทรวงแรงงาน ให้ความสำคัญต่อการแก้ไขปัญหาความยากจน โดยเน้นการสร้างงาน สร้างรายได้ที่ยั่งยืน
นางสาวบุณยวีร์ ฯ กล่าวต่อไปว่า สำหรับงานวันมหกรรมอาชีพฯ มีกำหนดจัดขึ้นระหว่างวันที่ 24 – 25 กุมภาพันธ์ 2566 ตั้งแต่เวลา 09.00 - 16.00 น. ณ วิทยาลัยเทคนิคระยอง ตำบลท่าประดู่ อำเภอเมืองระยอง จังหวัดระยอง ภายในงานมีนายจ้าง/สถานประกอบการชั้นนำ ร่วมรับสมัครและสัมภาษณ์งาน จำนวน 80 แห่ง อาทิ บริษัท ฟอร์ด มอเตอร์ คัมปะนี (ประเทศไทย) จำกัด บริษัท เอสซีจี เคมิคอลส์ จำกัด (มหาชน) บริษัท ไออาร์พีซี จำกัด (มหาชน) บริษัท เอ็กโก เอ็นจิเนียริ่ง แอนด์ เซอร์วิส จำกัด บริษัท เอจีซี วีนิไทย จำกัด (มหาชน) ตำแหน่งงานว่าง 231 ตำแหน่ง จำนวน 12,141 อัตรา โดยตำแหน่งงานที่มีความต้องการมากที่สุด 5 อันดับแรก ได้แก่ พนักงานฝ่ายผลิต ช่างเทคนิคเจ้าหน้าที่ประจำสำนักงาน (เช่น ธุรการ จัดซื้อ บัญชี) วิศวกร และพนักงานขาย ตามลำดับ นอกจากนี้ยังมีกิจกรรมที่น่าสนใจมากมาย อาทิ การแนะแนวอาชีพ ทดสอบความถนัดความพร้อมทางอาชีพ นิทรรศการนวัตกรรมเกี่ยวกับอาชีพ และนิทรรศการโลกอาชีพและการศึกษา นิทรรศการอาชีพจากหน่วยงานสังกัดกระทรวงแรงงาน การสาธิตอาชีพอิสระกว่า 20 อาชีพ อาทิ เสื้อกัดสี ผ้ามัดย้อมสไตล์ญี่ปุ่น กระเป๋าผ้าอีโค่ปริ้นท์ลายใบไม้ พิซซ่ามินิ ไอศกรีมโฮมเมด เป็นต้น การบรรยายให้ความรู้เกี่ยวกับความสำเร็จในการประกอบอาชีพ การแสดงและจำหน่ายสินค้าคุณภาพจากกลุ่มรับงานไปทำที่บ้าน และสินค้า OTOP ของจังหวัดระยอง เลือกชิมอาหารอร่อยจากร้านค้าแฟรนไชส์ และ Food Truck อาทิ ร้านเรมีลูกชิ้นปลาระเบิด ไฉไลเฉาก๊วย เปาชิบัน ก๋วยเตี๋ยวต้มยำ และไอศกรีมมะพร้าวปั่น พร้อมร่วมสนุกกับกิจกรรมตอบคำถามชิงรางวัลรับของที่ระลึก
“ทั้งนี้ ผู้ที่กำลังว่างงาน และทุกคนที่ต้องการมีงานทำ สามารถใช้บริการจัดหางานได้ที่ สำนักงานจัดหางานจังหวัดทุกจังหวัด สำนักงานจัดหางานกรุงเทพมหานครพื้นที่ 1 – 10 หรือเลือกหางานผ่านระบบออนไลน์ บนแพลตฟอร์ม “ไทยมีงานทำ” ซึ่งให้บริการทั้ง Web Application ที่เว็บไซต์ ไทยมีงานทำ.doe.go.th  และ Mobile Application หรือสอบถามข้อมูลเพิ่มเติมที่สายด่วนกระทรวงแรงงาน 1506 กด 2 กรมการจัดหางาน หรือสายด่วนกรมการจัดหางาน 1694” รองอธิบดีกรมการจัดหางาน กล่าวทิ้งท้าย

ที่มา : https://www.thaigov.go.th/news/contents/details/65404