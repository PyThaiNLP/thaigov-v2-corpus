รัฐบาลไทย-ข่าวทำเนียบรัฐบาล-วธ.จัดงานวันศิลปินแห่งชาติ น้อมรำลึกพระปฐมบรมศิลปินแห่งกรุงรัตนโกสินทร์ จัดนิทรรศการ เผยแพร่ประวัติและผลงานศิลปินแห่งชาติ 24 ก.พ. - 8 มี.ค. นี้ ณ ศูนย์วัฒนธรรมแห่งประเทศไทย


วันศุกร์ที่ 24 กุมภาพันธ์ 2566
วธ.จัดงานวันศิลปินแห่งชาติ น้อมรำลึกพระปฐมบรมศิลปินแห่งกรุงรัตนโกสินทร์ จัดนิทรรศการ เผยแพร่ประวัติและผลงานศิลปินแห่งชาติ 24 ก.พ. - 8 มี.ค. นี้ ณ ศูนย์วัฒนธรรมแห่งประเทศไทย
วธ.จัดงานวันศิลปินแห่งชาติ น้อมรำลึกพระปฐมบรมศิลปินแห่งกรุงรัตนโกสินทร์ เชิญชวนนักเรียน-ประชาชนเข้าชมนิทรรศการ เผยแพร่ประวัติและผลงานศิลปินแห่งชาติ 24 กุมภาพันธ์ - 8 มีนาคม นี้ ณ ห้องนิทรรศการหมุนเวียน ศูนย์วัฒนธรรมแห่งประเทศไทย
วธ.จัดงานวันศิลปินแห่งชาติ น้อมรำลึกพระปฐมบรมศิลปินแห่งกรุงรัตนโกสินทร์ เชิญชวนนักเรียน-ประชาชนเข้าชมนิทรรศการ เผยแพร่ประวัติและผลงานศิลปินแห่งชาติ 24 กุมภาพันธ์ - 8 มีนาคม นี้ ณ ห้องนิทรรศการหมุนเวียน ศูนย์วัฒนธรรมแห่งประเทศไทย
วันที่ 24 กุมภาพันธ์ 2566 นายอิทธิพล คุณปลื้ม รัฐมนตรีว่าการกระทรวงวัฒนธรรม เป็นประธานในพิธีทำบุญอุทิศส่วนกุศลให้ศิลปินแห่งชาติผู้ล่วงลับและเปิดนิทรรศการแสดงประวัติ ผลงานของศิลปินแห่งชาติ พุทธศักราช 2564 เนื่องในวันศิลปินแห่งชาติ  โดยมีนางยุพา ทวีวัฒนะกิจบวร ปลัดกระทรวงวัฒนธรรม พร้อมผู้บริหาร คุณหญิงปัทมา ลีสวัสดิ์ตระกูล ประธานกรรมการกองทุนส่งเสริมงานวัฒนธรรม นายโกวิท ผกามาศ อธิบดีกรมส่งเสริมวัฒนธรรม ศิลปินแห่งชาติ เข้าร่วมแสดงความยินดีและชมนิทรรศการแสดงประวัติ ผลงานของศิลปินแห่งชาติ พุทธศักราช 2564 ณ ศูนย์วัฒนธรรมแห่งประเทศไทย โดยศิลปินแห่งชาติที่เข้าร่วมงาน อาทิ  สมศักดิ์ เชาว์ธาดาพงศ์  กมล ทัศนาญชลี  ศ.เกียรติศักดิ์ ชานนนารถ  วรนันท์ ชัชวาลทิพากร  สิงห์คม บริสุทธิ์  เผ่า สุวรรณศักดิ์ศรี  ปัญญา วิจินธนสาร  ธงชัย รักปทุม  ชมัยภร บางคมบาง  อรสม สุทธิสาคร  รุ่งฤดี เพ็งเจริญ  วินัย พันธุรักษ์  วิรัช อยู่ถาวร  ประยงค์ ชื่นเย็น  ธนิสร์ ศรีกลิ่นดี  สุประวัติ ปัทมสูต  ทัศนีย์ ขุนทอง  ชัยชนะ บุญนะโชติ  รศ.ศุภชัย จันทร์สุวรรณ์  ศ.ปริญญา ตันติสุข  นางสุดา ชื่นบาน  นางเพ็ญศรี  เคียงศิริ
นายอิทธิพล คุณปลื้ม รัฐมนตรีว่าการกระทรวงวัฒนธรรม (รมว.วธ.) ประธานเปิดนิทรรศการฯ กล่าวว่า ศิลปินแห่งชาติถือเป็นปราชญ์แห่งแผ่นดิน เป็นผู้มีความรู้ความสามารถเป็นเลิศในศิลปะแขนงต่าง ๆ ที่ได้อุทิศตนสร้างสรรค์ ถ่ายทอดผลงานด้านศิลปะ เป็นประโยชน์ต่อสังคมและประเทศชาติ ซึ่งรัฐบาลโดยกระทรวงวัฒนธรรม (วธ.) มีนโยบายส่งเสริม สนับสนุน และสร้างขวัญกำลังใจแก่ศิลปินแห่งชาติ มาอย่างต่อเนื่อง นิทรรศการเผยแพร่ประวัติและผลงานศิลปินแห่งชาติ พุทธศักราช 2564 ที่กรมส่งเสริมวัฒนธรรมจัดขึ้นนี้ ถือเป็นการเผยแพร่ผลงานอันทรงคุณค่าของศิลปินแห่งชาติให้เป็นที่ประจักษ์อย่างกว้างขวาง อันจะเป็นประโยชน์ และสร้างแรงบันดาลใจในการศึกษาเรียนรู้ และการสืบสานศิลปวัฒนธรรมของชาติ สืบไป
ด้าน นายโกวิท ผกามาศ อธิบดีกรมส่งเสริมวัฒนธรรม เปิดเผยว่า การจัดนิทรรศการครั้งนี้ มีวัตถุประสงค์เพื่อเป็นการน้อมรำลึกถึงพระบาทสมเด็จพระพุทธเลิศหล้านภาลัย ผู้ทรงเป็นพระปฐมบรมศิลปินแห่งกรุงรัตนโกสินทร์ เนื่องในวันคล้ายวันพระบรมราชสมภพ ในวันศุกร์ที่ 24 กุมภาพันธ์ และเพื่อให้ประชาชนเกิดการรับรู้และให้ความสำคัญกับวันศิลปินแห่งชาติ ซึ่งตรงกับวันที่ 24 กุมภาพันธ์ของทุกปี ทั้งยังเป็นการเผยแพร่เกียรติคุณของศิลปินแห่งชาติ ให้เป็นที่ประจักษ์แก่สาธารณชนอย่างกว้างขวาง ทั้งนี้ ตั้งแต่เริ่มโครงการคัดเลือกศิลปินแห่งชาติ เมื่อ พ.ศ.2528 ถึงปัจจุบัน มีศิลปินได้รับการยกย่องเชิดชูเกียรติ รวม 343 คน ซึ่งเสียชีวิตไปแล้ว 173 คน
อธิบดีกรมส่งเสริมวัฒนธรรม กล่าวต่อไปว่า สำหรับนิทรรศการประวัติและผลงานของศิลปินแห่งชาติ พุทธศักราช 2564 ทั้ง 12 คน ประกอบด้วย สาขาทัศนศิลป์ นางวรรณี ชัชวาลทิพากร (ภาพถ่าย) ศาสตราจารย์ถาวร โกอุดมวิทย์ (ภาพพิมพ์) ศาสตราจารย์เกียรติคุณอรศิริ ปาณินท์ (สถาปัตยกรรมพื้นถิ่น)  นายมีชัย แต้สุจริยา (ทอผ้า) สาขาวรรณศิลป์ นางนันทพร ศานติเกษม นายวิชชา ลุนาชัย สาขาศิลปะการแสดง ผู้ช่วยศาสตราจารย์ธรรมนิตย์ นิคมรัตน์ (โนรา) นายกำปั่น นิธิวรไพบูลย์ (เพลงโคราช) นายไพฑูรย์ เข้มแข็ง (นาฏศิลป์ไทย-โขน ละคร) ศาสตราจารย์ณรงค์ฤทธิ์ ธรรมบุตร (ดนตรีสากล-ประพันธ์เพลงคลาสสิก) นายสลา คุณวุฒิ (ดนตรีไทยสากล-ประพันธ์เพลงไทยลูกทุ่ง) และนายนพพล โกมารชุน (ภาพยนตร์และละคร)
นักเรียน นักศึกษา ประชาชนทั่วไป สามารถเข้าชมนิทรรศการเผยแพร่ประวัติและผลงานศิลปินแห่งชาติ พุทธศักราช 2564 ณ ห้องนิทรรศการหมุนเวียน ศูนย์วัฒนธรรมแห่งประเทศไทย ระหว่างวันที่ 24 กุมภาพันธ์ - 8 มีนาคม 2566 นี้ ในเวลาราชการ

ที่มา : https://www.thaigov.go.th/news/contents/details/65420