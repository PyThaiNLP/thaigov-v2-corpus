รัฐบาลไทย-ข่าวทำเนียบรัฐบาล-รฟม. มอบ "ชุดตั้งตัว" ให้ 10 อันดับผู้ผ่านการคัดเลือก "แผนเปิดร้านน้ำชง" ในโครงการ รฟม. ปั้นอาชีพ ปีที่ 3 "ชงดี มีกำไร"


วันพฤหัสบดีที่ 23 กุมภาพันธ์ 2566
รฟม. มอบ "ชุดตั้งตัว" ให้ 10 อันดับผู้ผ่านการคัดเลือก "แผนเปิดร้านน้ำชง" ในโครงการ รฟม. ปั้นอาชีพ ปีที่ 3 "ชงดี มีกำไร"
.....
การรถไฟฟ้าขนส่งมวลชนแห่งประเทศไทย (รฟม.) กระทรวงคมนาคม ร่วมกับ โครงการรถไฟฟ้าสายสีเหลือง ช่วงลาดพร้าว - สำโรง เดินสายมอบ “ชุดตั้งตัว” ประกอบด้วย เคาน์เตอร์ร้าน อุปกรณ์และวัตถุดิบ ให้แก่ 10 ผู้ผ่านการคัดเลือก แผนงานเปิดร้านน้ำชง ค้าขายได้จริง ภายหลังเข้าอบรมชงกาแฟโบราณและน้ำชงแบบต่าง ๆ ในโครงการ รฟม. ปั้นอาชีพ ปีที่ 3 ตามแนวคิด “ชงดี มีกำไร”
นางสาวจิรฐา วัฒนประดิษฐ์ ผู้อำนวยการสำนักสื่อสารองค์กร รฟม. ในฐานะผู้จัดการโครงการด้านประชาสัมพันธ์และชุมชนสัมพันธ์ โครงการรถไฟฟ้าสายสีเหลืองฯ กล่าวว่า หลังจากจบโครงการ รฟม. ปั้นอาชีพ ปีที่ 3 ซึ่งจัดอบรมฟรี ในหัวข้อ การชงกาแฟโบราณและน้ำชงแบบต่าง ๆ เทคนิคการถ่ายรูปเพื่อโปรโมทสินค้า และการตลาดยุคออนไลน์ เพื่อสร้างอาชีพให้แก่ ชาวชุมชนบริเวณแนวสายทางรถไฟฟ้ามหานคร สายสีเหลือง (MRT Yellow Line) ใน 10 เขตพื้นที่ของกรุงเทพฯ และสมุทรปราการ มีผู้สนใจส่งแผนงานเปิดร้านเข้ามาเพื่อชิง “ชุดตั้งตัว” เป็นจำนวนมาก โดยทาง รฟม. ได้พิจารณามอบชุดตั้งตัวให้กับผู้ที่ผ่านการคัดเลือก 10 ราย ซึ่งนำเสนอแผนงานได้รัดกุม ทำขายได้จริง ทั้งนี้ รฟม. รู้สึกยินดีเป็นอย่างยิ่งที่ได้ร่วมเป็นส่วนหนึ่งในการส่งเสริมให้คนในชุมชนมี  อาชีพสร้างรายได้เลี้ยงชีพได้อย่างยั่งยืน
สามารถสอบถามข้อมูลโครงการรถไฟฟ้าสายสีเหลืองฯ ได้ที่เว็บไซต์ www.mrta-yellowline.com เฟซบุ๊กแฟนเพจโครงการรถไฟฟ้าสายสีเหลืองฯ และไลน์ : @mrtyellowline หรือติดตามข้อมูลข่าวสาร รฟม. เพิ่มเติมได้ที่ เว็บไซต์ รฟม. www.mrta.co.th และเฟซบุ๊กแฟนเพจการรถไฟฟ้าขนส่งมวลชนแห่งประเทศไทย หรือ Call Center รฟม. โทรศัพท์ 0 2716 4044
“รฟม. ร่วมยกระดับเมืองด้วยโครงข่ายรถไฟฟ้าขนส่งมวลชนและนวัตกรรม เพื่ออนาคตที่ยั่งยืน”

ที่มา : https://www.thaigov.go.th/news/contents/details/65376