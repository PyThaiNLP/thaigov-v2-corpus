รัฐบาลไทย-ข่าวทำเนียบรัฐบาล-ดีอีเอส สแกนข่าวปลอมพบนโยบายรัฐพุ่งไม่หยุด ด้าน“การลงทุน-สินเชื่อกู้ยืม” ยังติดท็อป 10 ประจำสัปดาห์ เตือนประชาชนรู้เท่าทันข่าวปลอม


วันเสาร์ที่ 25 กุมภาพันธ์ 2566
ดีอีเอส สแกนข่าวปลอมพบนโยบายรัฐพุ่งไม่หยุด ด้าน“การลงทุน-สินเชื่อกู้ยืม” ยังติดท็อป 10 ประจำสัปดาห์ เตือนประชาชนรู้เท่าทันข่าวปลอม
ดีอีเอส สแกนข่าวปลอมพบนโยบายรัฐพุ่งไม่หยุด ด้าน“การลงทุน-สินเชื่อกู้ยืม” ยังติดท็อป 10 ประจำสัปดาห์ เตือนประชาชนรู้เท่าทันข่าวปลอม
กระทรวงดิจิทัลเพื่อเศรษฐกิจและสังคม (ดีอีเอส) สรุปสถานการณ์เฟคนิวส์รายสัปดาห์ พบข่าวปลอมนโยบายรัฐไม่แผ่ว ประชาชนให้ความสนใจข่าวหลอกลงทุน ปล่อยสินเชื่อ เงินกู้   ติดอันดับมากสุด เตือนอย่าเสียรู้โจร เช็คข้อมูลทุกด้านให้ดีก่อนหลงเชื่อ
นางสาวนพวรรณ หัวใจมั่น โฆษกกระทรวงดิจิทัลเพื่อเศรษฐกิจและสังคม ฝ่ายการเมือง (ดีอีเอส) กล่าวว่าสรุปผลการมอนิเตอร์ และรับแจ้งข่าวปลอมของศูนย์ต่อต้านข่าวปลอมประจำวันที่ 17 - 23 กุมภาพันธ์ 2566    พบข้อความที่เข้ามาทั้งหมด 3,257,539 ข้อความ โดยมีข้อความที่ต้องดำเนินการตรวจสอบ (Verify) ทั้งสิ้น229ข้อความ แบ่งเป็นข้อความที่มาจาก Social listening จำนวน 194 ข้อความ และข้อความที่มาจาก Line Official จำนวน 35 ข้อความ รวมเรื่องที่ต้องดำเนินการตรวจสอบ 128 เรื่อง
ทั้งนี้ ดีอีเอสได้แบ่งข่าวปลอมที่ได้รับความสนใจ เป็น 4 กลุ่ม ประกอบด้วย
กลุ่มที่ 1 ข่าวปลอมเรื่องนโยบายรัฐบาล ข่าวสารทางราชการ ความสงบเรียบร้อยของสังคม ขัดศีลธรรมอันดี และความมั่นคงภายในประเทศจำนวน 73 เรื่อง
กลุ่มที่ 2 ข่าวปลอมเรื่องผลิตภัณฑ์สุขภาพ วัตถุอันตราย เครื่องสำอาง รวมถึงสินค้าและบริการที่ผิดกฎหมาย จำนวน27 เรื่อง
กลุ่มที่ 3 ข่าวปลอมเรื่องภัยพิบัติ จำนวน 7 เรื่อง
กลุ่มที่ 4 ข่าวปลอมเศรษฐกิจ จำนวน 21 เรื่อง
สำหรับข่าวปลอมทั้ง 4 กลุ่มมีความเกี่ยวเนื่องกับเรื่องโควิค-19 จำนวน 1 เรื่อง
นางสาวนพวรรณ กล่าวต่อว่า เมื่อพิจารณาจากข่าวปลอมที่ได้รับความสนใจลำดับต้นๆ ในสัปดาห์ล่าสุดนี้ พบว่าส่วนใหญ่เป็นข่าวปลอมด้านนโยบายรัฐบาล สำหรับข่าวปลอมที่มีคนสนใจสูงสุด 10 อันดับระหว่างวันที่ 17 – 23 กุมภาพันธ์ 2566 มีดังนี้
อันดับที่ 1 เรื่อง ปตท. เปิดลงทุนหุ้นน้ำมัน เริ่มต้น 1,000 บาท
อันดับที่ 2 เรื่อง ออมสินปล่อยสินเชื่อเพื่อเป็นค่าใช้จ่าย ผ่านเพจ Chesley Bosco
อันดับที่ 3 เรื่อง ตลาดหลักทรัพย์แห่งประเทศไทย รับสมัครเทรดหุ้น ลงทุนขั้นต่ำ 100 บาท
อันดับที่ 4 เรื่อง บริษัทแอปฯ ขายของออนไลน์ เปิดรับสมัครพนักงานกดยืนยันออเดอร์ ทำงานผ่านมือถือ
อันดับที่ 5 เรื่อง เพจเฟซบุ๊กชื่อ เงินเด่วน เพื่อคุณ เป็นเพจของธนาคารกรุงไทย เปิดให้กู้ทุกอาชีพ
อันดับที่ 6 เรื่อง ผลิตภัณฑ์เสริมอาหาร คอร์ดี้ โก ลดไขมันในเลือด ลดเบาหวาน ลดน้ำตาลในเลือดลดอาการอักเสบบำรุงไต
อันดับที่ 7 เรื่อง ริดสีดวงเป็นสัญญาณเตือนของมะเร็งลำไส้ใหญ่
อันดับที่ 8 เรื่อง ธนาคารออมสินเปิดเพจชื่อ Aomsin Gsb
อันดับที่ 9 เรื่อง รพ. ศิริราช รับสมัครคนเลี้ยงลูกอยู่บ้าน สร้างรายรับได้ 1,500 - 3,500 บาทต่อวัน
อันดับที่ 10 เรื่อง กรมพัฒนาธุรกิจการค้ารับสมัครตัวแทนจำหน่าย ไม่สต็อกสินค้า รายได้ 500 - 1,500 บาทต่อวัน
ทั้งนี้ กระทรวงดิจิทัลเพื่อเศรษฐกิจและสังคม ได้ติดตามความเคลื่อนไหวข้อความที่ผิดปกติในทุกช่องทาง และได้มีการติดตามการกระทำผิดอย่างต่อเนื่องเพื่อปกป้องประชาชนจากมิจฉาชีพในทุกรูปแบบ โดยเฉพาะเรื่องการหลอกลวงให้กู้เงิน หลอกลงทุน ให้สินเชื่อต่าง ๆ ของมิจฉาชีพที่ปลอมเป็นสถาบันทางการเงิน หรือบริษัทที่น่าเชื่อถือรวมถึง การรับจ้างเปิดบัญชีม้า-ซิมม้า จะมีความผิดตามพ.ร.ก.ป้องกันและปราบปรามอาชญากรรม     ไซเบอร์ คือโทษจำคุก 3 ปี ปรับ 300,000บาท จึงขอความร่วมมือจากประชาชน เลือกแชร์ข้อมูลที่เป็นประโยชน์และถูกต้อง หรือหากท่านได้รับการแจ้งข้อมูลที่ผิดปกติ ผ่านเอสเอ็มเอส หรือทางโทรศัพท์ เพื่อป้องกันความเสียหายที่จะเกิดขึ้น โดยสามารถติดตามและแจ้งเบาะแสข่าวปลอมได้ผ่านช่องทางต่าง ๆ ของศูนย์ต่อต้านข่าวปลอมดังนี้ไลน์@antifakenewscenter เว็บไซต์https://www.antifakenewscenter.com/ทวิตเตอร์https://twitter.com/AFNCThailand และโทรสายด่วน GCC 1111 ต่อ 87 ตลอด 24 ชั่วโมง
__________

ที่มา : https://www.thaigov.go.th/news/contents/details/65440