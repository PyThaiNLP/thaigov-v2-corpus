รัฐบาลไทย-ข่าวทำเนียบรัฐบาล-​รองนายกฯ “อนุทิน” ร่วมยินดีแชมป์รายการ ฮอนด้า แอลพีจีเอ ไทยแลนด์ 2023 ชื่นชมผลงาน 2 โปรกอล์ฟสาวไทยจบอันดับ2 และ3  ยกเป็นหนึ่งการแข่งขันผลักดันการพัฒนากีฬากอล์ฟไทย 


วันอาทิตย์ที่ 26 กุมภาพันธ์ 2566
26/02/2566
พิมพ์
​รองนายกฯ “อนุทิน” ร่วมยินดีแชมป์รายการ ฮอนด้า แอลพีจีเอ ไทยแลนด์ 2023 ชื่นชมผลงาน 2 โปรกอล์ฟสาวไทยจบอันดับ2 และ3  ยกเป็นหนึ่งการแข่งขันผลักดันการพัฒนากีฬากอล์ฟไทย
​รองนายกฯ “อนุทิน” ร่วมยินดีแชมป์รายการ ฮอนด้า แอลพีจีเอ ไทยแลนด์ 2023 ชื่นชมผลงาน 2 โปรกอล์ฟสาวไทยจบอันดับ2 และ3  ยกเป็นหนึ่งการแข่งขันผลักดันการพัฒนากีฬากอล์ฟไทย หนุน Sport tourism ไทยโกอินเตอร์
วันที่ 26 กุมภาพันธ์ 2566 น.ส.ไตรศุลี ไตรสรณกุล รองโฆษกประจำสำนักนายกรัฐมนตรี กล่าวว่า วันนี้ (26 ก.พ.) นายอนุทิน ชาญวีรกูล รองนายกรัฐมนตรีและ รมว.สาธารณสุข ได้ร่วมในพิธีมอบรางวัลแก่ผู้ชนะในการแข่งขันรายการ ฮอนด้า แอลพีจีเอ ไทยแลนด์ 2023 ซึ่งปีนี้จัดขึ้นระหว่างวันที่ 23-26 ก.พ. 66 ที่ สนามสยามคันทรีคลับ โอลด์คอร์ส พัทยา จ.ชลบุรี มีนักกอล์ฟหญิงระดับโลกเข้าร่วม 72 คน สำหรับแชมป์ทัวน์นาเมนต์นี้ตกเป็นของ ลิเลีย วู โปรกอล์ฟสาวจาก สหรัฐอเมริกา ส่วนนักกอล์ฟจากไทยก็สามารถทำผลงานได้อย่างยอดเยี่ยมโดย โปรซิม ณัฐกฤตา วงศ์ทวีลาภ และ โปรจีน อาฒยา ฐิติกุล จบที่อันดับที่2 และ 3 ตามลำดับ
รองนายกรัฐมนตรีชื่นชมผลงานของนักกีฬา และขอบคุณผู้จัดงาน บริษัท ฮอนด้า ออโตโมบิล และบริษัท ไอเอ็มจี เซอร์วิสเซส ตลอดจนผู้สนับสนุน ที่ได้จัดรายการนี้ต่อเนื่องมาเป็นปีที่ 16  ซึ่งถือเป็นทัวร์นาเมนต์ที่จัดมายาวนานที่สุดในภูมิภาคเอเชียตะวันออกเฉียงใต้ เป็นหนึ่งรายการแข่งขันระดับโลกที่กระตุ้นให้เกิดการพัฒนาของนักกอล์ฟอาชีพของไทยอย่างมาก พร้อมกับได้ส่งเสริมการท่องเที่ยวในประเทศด้วย Sport tourism  เพราะจัดการแข่งขันซึ่งเป็นรายการกีฬาระดับโลกแต่ละครั้งได้ดึงดูดให้มีผู้ชมจากในและต่างประเทศเดินทางเข้าร่วมจำนวนมาก
โดยรองนายกรัฐมนตรียังระบุด้วยว่า รัฐบาลไทยยังหวังว่าจะมีการจัดรายการแข่งขันนี้ในประเทศไทยทุกปี และเป็นรายการกีฬาที่ทำให้คนทั่วโลกรู้จักประเทศไทย ส่งเสริมให้วัฒนธรรม การต้อนรับ และสถานที่ท่องเที่ยวของไทยเป็นที่รู้จักในระดับสากลจากกิจกรรมนี้ เพราะแม้แฟนกอล์ฟทั่วโลกไม่ได้มาชมการแข่งขันในสนามก็สามารถติดตามบรรยากาศและได้รู้จักประเทศไทยผ่านการถ่ายทอดสด เช่นเดียวกับปีนี้ที่มีการถ่ายทอดสดไปยัง 42 ประเทศทั่วโลก
น.ส.ไตรศุลี กล่าวว่า รัฐบาลโดยหน่วยงานภายใต้กระทรวงการท่องเที่ยวและกีฬา ได้แก่ การกีฬาแห่งประเทศไทย(กกท.) การกีฬาแห่งประเทศไทย (กกท.) กองทุนพัฒนากีฬาแห่งชาติ การท่องเที่ยวแห่งประเทศไทย(ททท.) รวมถึงสำนักงานส่งเสริมการจัดประชุมและนิทรรศการ(องค์การมหาชน) (สสปน.)ได้เล็งเห็นความสำคัญของการพัฒนาที่ต่อเนื่องข้างต้น จึงได้ร่วมสนับสนุนการแข่งขันในรายการในครั้งนี้ด้วย
นอกจากนี้ ก่อนที่การแข่งขันจะเริ่มขึ้น กกท. ยังได้ร่วมกับผู้จัดการงานดำเนินโครงการต่างๆ ที่เป็นการพัฒนาอุตสาหกรรมกอล์ฟไทย เช่น โครงการ “Road to Honda LPGA Thailand” ซึ่งจัดการแข่งขัน Honda LPGA Thailand 2023 National Qualifiers เพื่อให้นักกอล์ฟไทยได้สิทธิ์ในการเข้าร่วมแข่งขันในทัวร์นาเม้นท์นี้ร่วมกับนักกอล์ฟระดับโลก โดยมีการระดมทุนจากค่าสมัครจากการแข่งขันNational Qualifiers เพื่อไปจัดซื้อเครื่องมือและอุปกรณ์ทางการแพทย์ มอบให้แก่โรงพยาบาลส่งเสริมสุขภาพบ้านตาลหมัน อ.โป่ง จ.ชลบุรี  และการนำรายได้จากการประมูลของที่ระลึกจากนักกีฬาบริจาคให้แก่ ศิริราชมูลนิธิ ด้วย

ที่มา : https://www.thaigov.go.th/news/contents/details/65460