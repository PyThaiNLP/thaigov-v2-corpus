รัฐบาลไทย-ข่าวทำเนียบรัฐบาล-ผู้ว่าฯ เมืองสิงห์ฯ เอามื้อสามัคคี รวมพลังภาคีเครือข่าย ขับเคลื่อนโครงการถังขยะเปียกลดโลกร้อน ภายใต้แนวคิด “ผู้นำต้องทำก่อน” มุ่งขยายผลอย่างต่อเนื่อง สร้างความยั่งยืนในชีวิต


วันเสาร์ที่ 25 กุมภาพันธ์ 2566
25/02/2566
พิมพ์
ผู้ว่าฯ เมืองสิงห์ฯ เอามื้อสามัคคี รวมพลังภาคีเครือข่าย ขับเคลื่อนโครงการถังขยะเปียกลดโลกร้อน ภายใต้แนวคิด “ผู้นำต้องทำก่อน” มุ่งขยายผลอย่างต่อเนื่อง สร้างความยั่งยืนในชีวิต
ผู้ว่าฯ เมืองสิงห์ฯ เอามื้อสามัคคี รวมพลังภาคีเครือข่าย ขับเคลื่อนโครงการถังขยะเปียกลดโลกร้อน ภายใต้แนวคิด “ผู้นำต้องทำก่อน” มุ่งขยายผลอย่างต่อเนื่อง สร้างความยั่งยืนในชีวิตให้พี่น้องประชาชน
วันนี้ (25 ก.พ. 2566) นายสุพจน์ ยศสิงห์คำ ผู้ว่าราชการจังหวัดสิงห์บุรี เปิดเผยว่า จังหวัดสิงห์บุรีได้รณรงค์และขับเคลื่อนโครงการถังขยะเปียกลดโลกร้อนอย่างต่อเนื่อง เพื่อสร้างสิ่งแวดล้อมที่ดีให้โลกใบนี้ สร้างคุณภาพชีวิตที่ดีให้กับพี่น้องประชาชน ด้วยแนวคิด “ผู้นำต้องทำก่อน” ขับเคลื่อนสู่โครงการ “ผู้ว่าฯ ชวนคิด ชวนทำ ผู้นำต้องทำก่อน” กิจกรรม “หิ้วปิ่นโต เอามื้อสามัคคี” จัดขึ้นที่ศูนย์โคกหนองนา โรงเรียนพรหมบุรีรัชดาภิเษก อำเภอพรหมบุรี จังหวัดสิงห์บุรี โดยมีหัวหน้าส่วนราชการระดับจังหวัด/อำเภอ กำนัน ผู้ใหญ่บ้าน ผู้บริหารองค์การปกครองส่วนท้องถิ่น และประชาชนในพื้นที่ ร่วมกิจกรรม
นายสุพจน์ ยศสิงห์คำ ผู้ว่าราชการจังหวัดสิงห์บุรี กล่าวว่า ในการจัดกิจกรรมเอามื้อสามัคคีครั้งนี้ ผู้ร่วมงานต่างนำอาหารที่แต่ละครัวเรือนได้ประกอบอาหารกันเอง ใส่ปิ่นโตคนละ 1 เถา มาร่วมรับประทานอาหารมื้อเย็นด้วยกัน โดยกับข้าวส่วนใหญ่ล้วนปรุงจากผักสวนครัว ที่ชาวบ้านได้น้อมนำพระราชดำริของสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี ในด้านการเสริมสร้างความมั่นคงทางอาหาร “บ้านนี้มีรัก ปลูกผักกินเอง” “ทางนี้มีผลผู้คนรักกัน” มาประกอบอาหารในแต่ล่ะครัวเรือน โดยภายหลังจากการรับประทานอาหารแล้วเสร็จได้ร่วมกันคัดแยกขยะเปียกใส่ลงถังขยะเปียกลดโลกร้อนโดยผู้ว่าราชการจังหวัดสิงห์บุรี เป็นผู้สาธิตการคัดแยกเศษอาหารลงในถังขยะเปียกลดโลกร้อนเอง รวมทั้งได้มีการเสวนาแลกเปลี่ยนถึงประโยชน์ และข้อปัญหาและอุปสรรคในการคัดแยกขยะเปียกอีกด้วย
ผวจ.สิงห์บุรี กล่าวต่ออีกว่า การจัดกิจกรรมในครั้งนี้ เพื่อรณรงค์ให้พี่น้องประชาชนในพื้นที่ตลอดจนภาคีเครือข่ายทั้ง 7 ภาคี อันได้แก่ ภาครัฐ ภาคผู้นำศาสนา ภาควิชาการ ภาคเอกชน ภาคประชาสังคม ภาคประชาชน และภาคสื่อสารมวลชน มีส่วนร่วมในกิจกรรมดังกล่าว เช่น การรับประทานอาหารร่วมกัน การทำกิจกรรมคัดแยกขยะเปียก และการพูดคุยเสวนา โดยได้เน้นย้ำว่า การจะทำให้ทุกองค์กรและภาคีเครือข่ายมาร่วมทำกิจกรรมอย่างจริงจังต่อเนื่อง "ตัวผู้นำ" ซึ่งในที่นี้คือ ผู้ว่าราชการจังหวัด นายอำเภอ ผู้นำท้องที่ ต้องเป็น "ผู้นำที่แท้จริง" ที่จะนำพาทุกองค์กร ทุกภาคเครือข่ายมาพูดคุย ทำกิจกรรม และแลกเปลี่ยนปัญหาและข้ออุปสรรคร่วมกัน
“ปัจจุบัน อำเภอพรหมบุรี มีจำนวนครัวเรือน 6,444 ครัวเรือน ในช่วงระยะเวลาที่ผ่านมาได้มีการดำเนินการจัดทำถังขยะเปียกลดโลกร้อนแล้ว 6,315 ครัวเรือน คิดเป็นร้อยละ 98 จากครัวเรือนทั้งหมดของอำเภอพรหมบุรี ซึ่งต้องขอชื่นชมและขอขอบคุณ กำนัน ผู้ใหญ่บ้าน และประชาชนในแต่ละตำบล แต่ละหมู่บ้าน ของอำเภอพรหมบุรี ที่ร่วมแรงร่วมใจกันรักษาสิ่งแวดล้อม และปฏิบัติตามเป้าหมายการพัฒนาที่ยั่งยืนขององค์การสหประชาชาติ (SDGs) เพื่อรักษาโลกใบเดียวนี้ โดยในขณะนี้ในพื้นที่อำเภอพรหมบุรีมีการขยายวงรอบของการจัดทำถังขยะเปียกไปในวงรอบที่ 3 และ 4 ของกลุ่มเป้าหมายเป็นครัวเรือนใกล้เคียง ซึ่งได้รับการตอบรับเป็นอย่างดี และจะขยายวงรอบต่อ ๆ ไป จนพื้นที่ของอำเภอพรหมบุรี มีการคัดแยกขยะอินทรีย์และถังขยะเปียก จนครบ 100 % ทุกพื้นที่” ผวจ.สิงห์บุรี กล่าวทิ้งท้าย

ที่มา : https://www.thaigov.go.th/news/contents/details/65447