รัฐบาลไทย-ข่าวทำเนียบรัฐบาล-“สาธิต” วางศิลาฤกษ์อาคารสำนักงานสาธารณสุข จ.ระยอง เป็นหน่วยประสานการพัฒนาบริการรองรับเขตพัฒนาพิเศษภาคตะวันออก


วันพฤหัสบดีที่ 23 กุมภาพันธ์ 2566
“สาธิต” วางศิลาฤกษ์อาคารสำนักงานสาธารณสุข จ.ระยอง เป็นหน่วยประสานการพัฒนาบริการรองรับเขตพัฒนาพิเศษภาคตะวันออก
รัฐมนตรีช่วยว่าการกระทรวงสาธารณสุข เป็นประธานวางศิลาฤกษ์อาคารสำนักงานสาธารณสุขจังหวัดระยอง 5 ชั้น เป็นหน่วยประสานการพัฒนาระบบบริการ อำนวยความสะดวกให้กับประชาชนเข้าถึงบริการได้สะดวกยิ่งขึ้น รองรับพื้นที่เขตพัฒนาพิเศษภาคตะวันออก
วันนี้ (23 กุมภาพันธ์ 2566) ที่สำนักงานสาธารณสุขจังหวัดระยอง อ.เมือง จ.ระยอง ดร.สาธิต ปิตุเตชะ รัฐมนตรีช่วยว่าการกระทรวงสาธารณสุข พร้อมคณะ เป็นประธานพิธีวางศิลาฤกษ์อาคารสำนักงานสาธารณสุขจังหวัดระยอง 5 ชั้น โดยมีนายแพทย์มนู ศุกลสกุล สาธารณสุขนิเทศก์ เขตสุขภาพที่ 6 นายไตรภพ วงศ์ไตรรัตน์ ผู้ว่าราชการจังหวัดระยอง นายสุนทร เหรียญภูมิการกิจ นายแพทย์สาธารณสุขจังหวัดระยอง นายแพทย์ภูษิต ทรัพย์สมพล ผู้อำนวยการโรงพยาบาลศูนย์ระยอง หน่วยงานที่เกี่ยวข้อง และเจ้าหน้าที่ เข้าร่วมพิธี
ดร.สาธิต  กล่าวว่า กระทรวงสาธารณสุขมีนโยบายพัฒนาระบบบริการสุขภาพพื้นที่ภาคตะวันออก เนื่องจากเป็นเขตเศรษฐกิจพิเศษของประเทศ มีการกำหนดให้ชายฝั่งทะเลภาคตะวันออกเป็นประตูทางออกให้กับภาคตะวันออกเฉียงเหนือในการส่งสินค้าออกไปจำหน่ายต่างประเทศ เป็นที่ตั้งของนิคมอุตสาหกรรมมีโรงแยกก๊าซธรรมชาติ กลุ่มอุตสาหกรรมปิโตรเคมี อุตสาหกรรมปุ๋ยเคมี ท่าเรือน้ำลึกขนส่งสินค้า และมีการวางแผนก่อสร้างรถไฟความเร็วสูงที่จะเชื่อมต่อสนามบินอู่ตะเภา ทำให้มีนักลงทุนและแรงงานต่างชาติเข้ามาทำงานจำนวนมาก ส่งผลให้มีผู้มารับบริการด้านการแพทย์และสาธารณสุขเพิ่มมากขึ้นด้วย กระทรวงสาธารณสุขจึงมีแผนขยายอาคารสำนักงาน 5 ชั้น เพื่อเป็นหน่วยประสานการพัฒนาระบบบริการ รองรับพื้นที่เขตพัฒนาพิเศษภาคตะวันออก ช่วยอำนวยความสะดวกในการติดต่อ ประสานงาน แก่ประชาชนและหน่วยงานที่เกี่ยวข้อง
ทั้งนี้ สำนักงานสาธารณสุขจังหวัดระยอง ได้รับจัดสรรงบประมาณรายจ่ายประจำงบประมาณ พ.ศ. 2566 รายการงบลงทุน อาคารสำนักงานสาธารณสุขจังหวัด เป็นอาคารคอนกรีตเสริมเหล็ก 5 ชั้น พื้นที่ใช้สอยประมาณ 3,520 ตารางเมตร วงเงินงบประมาณ 60,704,000 บาท เพื่อก่อสร้างทดแทนอาคารหลังเก่าที่มีสภาพทรุดโทรม ตามแผนงบลงทุน
************************************** 23 กุมภาพันธ์ 2566

ที่มา : https://www.thaigov.go.th/news/contents/details/65360