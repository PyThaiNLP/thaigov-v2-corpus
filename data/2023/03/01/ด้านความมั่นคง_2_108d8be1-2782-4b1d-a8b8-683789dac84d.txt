รัฐบาลไทย-ข่าวทำเนียบรัฐบาล-นายอำเภอเมืองภูเก็ต นำทีม 7 ภาคีเครือข่าย ปลุกพลังพี่น้องประชาชนเสนอแนวทางพัฒนาพื้นที่ผ่านโครงการหนึ่งตำบล หนึ่งหมู่บ้านยั่งยืน เพื่อสร้างคุณภาพชีวิตที่ดีให้กับพี่น้องประชาชน


วันพุธที่ 22 กุมภาพันธ์ 2566
22/02/2566
พิมพ์
นายอำเภอเมืองภูเก็ต นำทีม 7 ภาคีเครือข่าย ปลุกพลังพี่น้องประชาชนเสนอแนวทางพัฒนาพื้นที่ผ่านโครงการหนึ่งตำบล หนึ่งหมู่บ้านยั่งยืน เพื่อสร้างคุณภาพชีวิตที่ดีให้กับพี่น้องประชาชน
นายอำเภอเมืองภูเก็ต นำทีม 7 ภาคีเครือข่าย ปลุกพลังพี่น้องประชาชนเสนอแนวทางพัฒนาพื้นที่ผ่านโครงการหนึ่งตำบล หนึ่งหมู่บ้านยั่งยืน เพื่อสร้างคุณภาพชีวิตที่ดีให้กับพี่น้องประชาชนในพื้นที่อย่างยั่งยืน
วันนี้ (22 ก.พ. 66) นายไพโรจน์ ศรีละมุล นายอำเภอเมืองภูเก็ต เปิดเผยว่า อำเภอเมืองภูเก็ต มีความมุ่งมั่นในการเสริมสร้างพลังการมีส่วนร่วมของทุกภาคีเครือข่ายในพื้นที่ ตามที่กระทรวงมหาดไทยได้ดำเนินการฝึกอบรมพัฒนา “ทีมอำเภอ” ภายใต้ชื่อ “โครงการอำเภอบำบัดทุกข์ บำรุงสุขแบบบูรณาการอย่างยั่งยืน” เพื่อเสริมสร้างพลังการมีส่วนร่วมในการส่งเสริมการพัฒนาพื้นที่ให้เกิดความยั่งยืน ตามเป้าหมายการพัฒนาที่ยั่งยืน (UN SDGs) ทั้ง 17 ข้อ โดยส่งเสริมบทบาท “ทีมอำเภอ” ได้แก่ 1) ทีมที่เป็นการทางการ จัดตั้งตามกฎหมาย คือ ปลัดอำเภอประจำตำบล ข้าราชการประจำตำบล กำนัน ผู้ใหญ่บ้าน กม. อปท. และ 2) ทีมจิตอาสา อันประกอบด้วย ท่านนายอำเภอ และภาคีเครือข่ายทั้ง 7 ภาคี ได้แก่ ภาครัฐ ภาคผู้นำศาสนา ภาควิชาการ ภาคเอกชน ภาคประชาสังคม ภาคประชาชน และภาคสื่อสารมวลชน ขยายผลสร้าง “ทีมตำบล” “ทีมหมู่บ้าน” และทำให้มีระบบ “คุ้ม” หรือ “หย่อม” ให้เกิดขึ้นในทุกหมู่บ้าน เพื่อเป็นพลังการสร้างคุณภาพชีวิตที่ดีอย่างยั่งยืนให้กับประชาชน
นายไพโรจน์ ศรีละมุล นายอำเภอเมืองภูเก็ต กล่าวว่า เมื่อวานนี้ (21 ก.พ. 66) ตนได้นำ "ทีมอำเภอ" ลงพื้นที่ ณ อาคารอเนกประสงค์ หมู่ที่ 5 ตำบลวิชิต อำเภอเมืองภูเก็ต จังหวัดภูเก็ต รับฟังปัญหาของพี่น้องประชาชนบ้านชิดเชี่ยว ต.วิชิต อ.เมืองภูเก็ต ในการประชุมประชาคมหมู่บ้าน ตามโครงการหนึ่งตำบล หนึ่งหมู่บ้านพัฒนายั่งยืนในพื้นที่ชุมชนเป้าหมาย ในการขับเคลื่อนให้เป็น "หมู่บ้านยั่งยืน" (Sustainable Village) เฉลิมพระเกียรติ สมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา โดยมีทีมผู้นำขับเคลื่อนยุทธศาสตร์ฯ ระดับอำเภอ ปลัดประจำตำบลวิชิต พัฒนาการอำเภอเมืองภูเก็ต ผู้ใหญ่บ้านหมู่ที่ 5 บ้านชิดเชี่ยว ส่วนราชการ หน่วยงานที่เกี่ยวข้อง อสม. และประชาชนในพื้นที่บ้านชิดเชี่ยวร่วมประชุม
นายไพโรจน์ ศรีละมุล นายอำเภอเมืองภูเก็ต กล่าวต่ออีกว่า ในการประชุมประชาคมครั้งนี้ ได้มีพี่น้องประชาชนเสนอข้อคิดเห็นต่าง ๆ เพื่อการพัฒนาหมู่บ้านและประชาชนในหมู่บ้านในมิติต่าง ๆ อาทิ การการติดตั้งระบบไฟฟ้าแสงสว่างบริเวณถนนสาธารณะในหมู่บ้าน การจัดระเบียบสายสื่อสารภายในหมู่บ้าน การส่งเสริมกลุ่มอาชีพ การน้อมนำพระราชดำริสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี ในการเสริมสร้างความมั่นคงด้านอาหาร ปลูกพืชผักสวนครัวรั้วกินได้ การจัดทำถังขยะเปียกลดโลกร้อน การส่งเสริมและสร้างจิตสำนึกคัดแยกขยะตั้งแต่ครัวเรือน และการปรับสภาพพื้นผิวถนนที่มีลูกระนาดมากเกินไป รวมถึงข้อเสนอแนะด้านอื่น ๆ
นายไพโรจน์ ศรีละมุล นายอำเภอเมืองภูเก็ต กล่าวในช่วงท้ายว่า อำเภอเมืองภูเก็ต จะได้บูรณาการทุกภาคส่วนที่เกี่ยวข้อง โดยเฉพาะอย่างยิ่งทีมอำเภอ ที่ประกอบด้วยทีมข้าราชการผู้รับผิดชอบในพื้นที่ คณะกรรมการหมู่บ้าน ผู้บริหารองค์กรปกครองส่วนท้องถิ่น ตลอดจนทีมภาคีเครือข่ายจิตอาสา นำข้อเสนอจากการประชาคม มาวางแผนในการแก้ไขปัญหา เพื่อให้เสียงสะท้อนของพี่น้องประชาชน ได้รับการแก้ไขปัญหา และเป็นการสร้างพลังการมีส่วนร่วมในการพัฒนาพื้นที่โดยประชาชนและภาคีเครือข่าย เป็นต้นแบบการพัฒนาที่ยั่งยืนตามหลักการพัฒนาที่ยั่งยืนข้อที่ 17 สร้าง partnership เพื่อให้ทั้ง 16 ข้อ และความต้องการของประชาชนบรรลุความต้องการ อันจะยังผลให้พี่น้องประชาชนมีคุณภาพชีวิตที่ดีอย่างยั่งยืน

ที่มา : https://www.thaigov.go.th/news/contents/details/65325