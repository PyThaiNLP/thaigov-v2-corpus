รัฐบาลไทย-ข่าวทำเนียบรัฐบาล-ผช.ปกอ.ณิรดา นำทีม MIND เยี่ยมชมการทอผ้าไหมยกดอก ของเด่นเมืองลำพูน


วันจันทร์ที่ 27 กุมภาพันธ์ 2566
27/02/2566
พิมพ์
ผช.ปกอ.ณิรดา นำทีม MIND เยี่ยมชมการทอผ้าไหมยกดอก ของเด่นเมืองลำพูน
ผู้ช่วยปลัดกระทรวงอุตสาหกรรมนำทีม MIND เยี่ยมชมการทอผ้าไหมยกดอก ของเด่นเมืองลำพูน
เมื่อวันที่ 26 กุมภาพันธ์ 2566 นางสาวณิรดา วิสุทธิชาติธาดา ผู้ช่วยปลัดกระทรวงอุตสาหกรรม ลงพื้นที่เยี่ยมชมการดำเนินงาน ศูนย์เรียนรู้ผ้าและอนุรักษ์การทอผ้าไทยยกดอกลำพูน พร้อมด้วย นางจันทนา ไวยาวัจมัย อุตสาหกรรมจังหวัดลำพูน นายสุภชัย ไวยาวัจมัย อุตสาหกรรมจังหวัดลำปาง นางสาวชลาริน นิลพิฤกษ์ ผู้อำนวยการกองกลาง นายจักรพันธ์ เด่นดวงบริพันธ์ ผู้อำนวยการกองตรวจราชการ นายดุสิต อนันตรักษ์ ผู้อำนวยการศูนย์เทคโนโลยีสารสนเทศ และคณะผู้บริหารกระทรวงอุตสาหกรรม เข้าร่วม ณ ศูนย์เรียนรู้ผ้าและอนุรักษ์การทอผ้าไทยยกดอกลำพูน จังหวัดลำพูน
ศูนย์เรียนรู้ผ้าและอนุรักษ์การทอผ้าไทยยกดอกลำพูน จัดตั้งขึ้นเพื่อเป็นศูนย์การแลกเปลี่ยนเรียนรู้ การยกระดับการผลิต การทอผ้าไหมยกดอกลำพูน การเป็นแหล่งให้บริการ เผยแพร่ข้อมูล และองค์ความรู้เรื่องการผลิตผ้าไหมยกดอกลำพูน และการย้อมสีธรรมชาติอย่างครบวงจร นอกจากนี้ยังเป็นแหล่งในการผลิตผ้าไหมทอมือ สามารถสร้างงาน สร้างอาชีพและสร้างรายได้ให้แก่คนในชุมชน อีกทั้งยังเป็นการอนุรักษ์และสืบทอดภูมิปัญญาการทอผ้าไหมยกดอกลำพูนและการย้อมสีธรรมชาติให้คงอยู่สืบไป
สำหรับแหล่งเรียนรู้ภายในศูนย์ ประกอบด้วย 3 ส่วนสำคัญ ได้แก่ ส่วนที่ 1 แปลงหม่อนและโรงเลี้ยงหม่อนไหม ซึ่งเป็นจุดเรียนรู้ต้นกำเนิดของความเป็นไหมไทย มีกิจกรรมเรียนรู้วิธีการเก็บผลหม่อน ส่วนที่ 2 โรงย้อมผ้าสีธรรมชาติและโรงทอผ้าไหม เป็นแหล่งเรียนรู้กระบวนการย้อมสีธรรมชาติ เช่น แก่นฝาง แก่นไม้ประโหด ใบหูกวาง และดอกไม้ให้สี มีกิจกรรมให้ได้ทดลองย้อมสีธรรมชาติด้วยเทคนิคมัดย้อม การกรอไหมและการทอผ้าไหม ส่วนที่ 3 ศูนย์จำหน่ายผลิตภัณฑ์และพิพิธภัณฑ์ผ้าไหมยกดอก ซึ่งเป็นแหล่งรวบรวมและจำหน่ายผลิตภัณฑ์ของกลุ่ม เช่น ผลิตภัณฑ์จากหม่อน แยมหม่อน น้ำหม่อน ผลิตภัณฑ์จากผ้าไหมยกดอก

ที่มา : https://www.thaigov.go.th/news/contents/details/65475