รัฐบาลไทย-ข่าวทำเนียบรัฐบาล-“ธนกร” แจงผลงานรัฐบาลเป็นรูปธรรมจับต้องได้ วางระบบพัฒนาโครงสร้างพื้นฐาน ยกระดับภาคอีสานให้เป็นศูนย์กลางของภูมิภาค ย้ำมาตรการฟื้นฟูเศรษฐกิจต่าง ๆ ประชาชนได้รับประโยชน์ 


วันพฤหัสบดีที่ 23 กุมภาพันธ์ 2566
23/02/2566
พิมพ์
“ธนกร” แจงผลงานรัฐบาลเป็นรูปธรรมจับต้องได้ วางระบบพัฒนาโครงสร้างพื้นฐาน ยกระดับภาคอีสานให้เป็นศูนย์กลางของภูมิภาค ย้ำมาตรการฟื้นฟูเศรษฐกิจต่าง ๆ ประชาชนได้รับประโยชน์
“ธนกร” แจงผลงานรัฐบาลเป็นรูปธรรมจับต้องได้ วางระบบพัฒนาโครงสร้างพื้นฐาน ยกระดับภาคอีสานให้เป็นศูนย์กลางของภูมิภาค ย้ำมาตรการฟื้นฟูเศรษฐกิจต่าง ๆ ประชาชนได้รับประโยชน์ ชูนายกฯ “ทำแล้ว-ทำอยู่-ทำต่อ” สะท้อนตัวตนคนทำงานที่ชัดเจนและตัวจริง
วันนี้ (23 ก.พ. 2566) เวลา 09.30 น. นายธนกร วังบุญคงชนะ รัฐมนตรีประจำสำนักนายกรัฐมนตรี พร้อมด้วย พลโท สรรเสริญ แก้วกำเนิด อธิบดีกรมประชาสัมพันธ์ และคณะผู้บริหารกรมประชาสัมพันธ์ ลงพื้นที่ตรวจเยี่ยมการบริหารจัดการเมืองอัจฉริยะ ที่โรงเรียนอนุบาลสาธิตเทศบาลนครขอนแก่น โดยมีนายธีระศักดิ์ ฑีฆายุพันธุ์ นายกเทศมนตรีนครขอนแก่น และประชาชนชาวขอนแก่นให้การต้อนรับและนำชมห้องเรียนอัจฉริยะ ชมนิทรรศการเมืองอัจฉริยะ ขอนแก่นโลคาร์บอน กองทุนตั้งตัว สาธิตการเตรียมพร้อมป้องกันเหตุร้ายในสถานศึกษา
รัฐมนตรีประจำสำนักนายกรัฐมนตรี กล่าวว่า จังหวัดขอนแก่น เป็นศูนย์กลางของภาคตะวันออกเฉียงเหนือ เป็นเมืองที่มีศักยภาพสูงทั้งผู้คน ธุรกิจ การศึกษา อุตสาหกรรม การเกษตร การแพทย์ และการคมนาคมขนส่ง เชื่อมโยงประเทศอื่นในภูมิภาค สามารถสร้างเศรษฐกิจให้กับภาคอีสานและประเทศไทยอย่างมหาศาล รัฐบาลได้ขับเคลื่อนการพัฒนาพื้นที่เป้าหมายที่คัดเลือกเป็นเมืองอัจฉริยะต้นแบบด้วยกัน 7 จังหวัด ได้แก่ กรุงเทพมหานคร เชียงใหม่ ภูเก็ต ขอนแก่น ชลบุรี ระยอง และฉะเชิงเทรา ให้เป็นเมืองอัจฉริยะ หรือ Smart City โดยการนำเทคโนโลยีมาผสานกับการใช้ชีวิตของประชาชน เป็นการสร้างเมืองที่จะมีการเติบโตอย่างยั่งยืน เน้นการจัดสมดุลของสิ่งแวดล้อม ประหยัดพลังงานและเลือกใช้พลังงานสะอาด เทศบาลนครขอนแก่น ได้ขับเคลื่อนเมืองอัจฉริยะ (Smart City) โดยให้ความสำคัญต่อการพัฒนาเมืองอย่างบูรณาการระหว่างคน เมือง และเทคโนโลยี มีความอัจฉริยะและสมดุลใน 7 ด้าน ประกอบด้วย ด้านเศรษฐกิจ (economy) สิ่งแวดล้อม (environment) การศึกษา (education) การดำรงชีพ (living) การจัดการภาครัฐ (governance) การจัดการพลังงาน (energy) การคมนาคมขนส่ง (mobility)
เวลา 11.00 น. รัฐมนตรีประจำสำนักนายกรัฐมนตรีและคณะ ลงพื้นที่เยี่ยมชมการศึกษาวิจัยออกแบบและสร้างรถไฟฟ้ารางเบา “แทรมน้อย” รถไฟฟ้ารางเบาต้นแบบขบวนแรกที่เป็นฝีมือคนไทย และชมการฝึกปฏิบัติของนักศึกษา มหาวิทยาลัยเทคโนโลยีราชมงคลอีสานวิทยาเขตขอนแก่น ซึ่งเป็นศูนย์วิจัยพัฒนาทดสอบและถ่ายทอดเทคโนโลยีรถไฟฟ้าระบบราง เพื่อรองรับกลุ่มธุรกิจขนส่งระบบรางและรถไฟความเร็วสูง ที่กำลังจะเกิดขึ้นในอนาคต ตามแนวทางการพัฒนาเมืองอัจฉริยะ เป็น Smart Mobility
ทั้งนี้ ที่ผ่านมา คณะรัฐมนตรี ได้อนุมัติให้เทศบาลนครขอนแก่นตั้งบริษัทขอนแก่นพัฒนาเมือง เพื่อระดมทุนในการที่โครงการพัฒนาระบบขนส่งสาธารณะในเขตเมือง โดยมีภาคเอกชน และมหาวิทยาลัยเทคโนโลยีราชมงคลอีสาน วิทยาเขตขอนแก่น ร่วมกันศึกษาวิจัยออกแบบ และสร้างรถไฟฟ้ารางเบาหรือ แทรมน้อย เป็นขบวนรถไฟฟ้ารางเบาต้นแบบขบวนแรกของประเทศไทยที่เกิดขึ้นโดยฝีมือคนไทยและจะเป็นต้นแบบให้กับการขนส่งระบบรางของเมืองขอนแก่นและเมืองใหญ่ในประเทศต่อไป
รัฐมนตรีประจำสำนักนายกรัฐมนตรีกล่าวว่า แทรมน้อยต้นแบบ เป็นการสาธิตให้ประชาชนสามารถสัมผัสและเรียนรู้ไปด้วยกันถึงระบบขนส่งสาธารณะที่ไม่ก่อให้เกิดมลพิษ และประหยัดพื้นที่ถนน ลดปัญหาการจราจรติดขัด และขบวนรถแทรมน้อยยังจะเป็นต้นแบบในการพัฒนาระบบขนส่งสาธารณะระบบใหญ่คือรถไฟฟ้า LRT ที่จะเกิดขึ้นในเขตเทศบาลนครขอนแก่น ในอนาคตอันใกล้ สายแรกมีการศึกษาออกแบบไว้แล้วคือสายท่าพระ-สำราญ ระยะทาง 22.8 กิโลเมตร 16 สถานี และจะเกิดขึ้นในอนาคตรวม 5 สายตามแผนที่มีการศึกษาออกแบบไว้ คาดว่าจะส่งผลถึงอุตสาหกรรมต่อเนื่องกับการผลิตรถไฟฟ้ารางเบา สร้างงาน สร้างรายได้ ให้กับชาวขอนแก่นหรือใกล้เคียง ลดการนำเข้าจากต่างประเทศได้ด้วยมูลค่าการนำเข้าขบวนละ 90 ล้านบาท ขณะที่การผลิตในประเทศใช้งบ 70 ล้านบาท
“วันนี้เห็นได้ชัดว่ารัฐบาล พล.อ.ประยุทธ์ มุ่งมั่นในการพัฒนาโครงสร้างพื้นฐาน และวางระบบการขนส่ง ซึ่งจะทำให้ครอบคลุมอย่างครบวงจรทั่วประเทศ ท่านนายกฯ ได้แสดงวิสัยทัศน์ ทำแล้ว-ทำอยู่-ทำต่อ สะท้อนตัวตนและการทำงานของท่านที่ผ่านมาอย่างแจ่มชัด เพราะท่านได้ทำหลายสิ่งให้กับประเทศนี้ วางระบบโครงสร้างพื้นฐาน สร้างเสถียรภาพทางสังคม และยังคงทำอยู่ และจะทำอีกต่อไป” นายธนกร กล่าว

ที่มา : https://www.thaigov.go.th/news/contents/details/65375