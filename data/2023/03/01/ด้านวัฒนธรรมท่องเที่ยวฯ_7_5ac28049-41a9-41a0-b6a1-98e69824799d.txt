รัฐบาลไทย-ข่าวทำเนียบรัฐบาล-นายกรัฐมนตรี-ครม. เยี่ยมชมกิจกรรม “ประทีปแห่งพระธรรม นำศรัทธา บูชาเพ็ญเดือน 3” ประชาสัมพันธ์งานวันมาฆบูชา พุทธศักราช 2566 วธ.จัดกิจกรรม 4-6 มีนาคมนี้ 


วันอังคารที่ 28 กุมภาพันธ์ 2566
นายกรัฐมนตรี-ครม. เยี่ยมชมกิจกรรม “ประทีปแห่งพระธรรม นำศรัทธา บูชาเพ็ญเดือน 3” ประชาสัมพันธ์งานวันมาฆบูชา พุทธศักราช 2566 วธ.จัดกิจกรรม 4-6 มีนาคมนี้
นายกรัฐมนตรี-ครม. เยี่ยมชมกิจกรรม “ประทีปแห่งพระธรรม นำศรัทธา บูชาเพ็ญเดือน 3” ประชาสัมพันธ์งานวันมาฆบูชา พุทธศักราช 2566 วธ.จัดกิจกรรม 4-6 มีนาคมนี้ เชิญชวนพุทธศาสนิกชนสักการะพระบรมสารีริกธาตุ พระธาตุประจำปีเกิด และทำบุญตักบาตรพระสงฆ์ 66 รูป
นายกรัฐมนตรี-ครม. เยี่ยมชมกิจกรรม “ประทีปแห่งพระธรรม นำศรัทธา บูชาเพ็ญเดือน 3” ประชาสัมพันธ์งานวันมาฆบูชา พุทธศักราช 2566 วธ.จัดกิจกรรม 4-6 มีนาคมนี้ เชิญชวนพุทธศาสนิกชนสักการะพระบรมสารีริกธาตุ พระธาตุประจำปีเกิด และทำบุญตักบาตรพระสงฆ์ 66 รูปที่ลานคนเมือง Walk Rally 9 มงคล สักการะสิ่งศักดิ์สิทธิ์และเวียนเทียนที่วัดสุทัศนเทพวราราม และลานคนเมือง
วันอังคารที่ 28 กุมภาพันธ์ 2566 ก่อนการประชุมคณะรัฐมนตรี (ครม.) ที่ตึกสันติไมตรี ทำเนียบรัฐบาล นายอิทธิพล คุณปลื้ม รัฐมนตรีว่าการกระทรวงวัฒนธรรม พร้อมด้วยนางยุพา ทวีวัฒนะกิจบวร ปลัดกระทรวงวัฒนธรรม นายชัยพล สุขเอี่ยม อธิบดีกรมการศาสนา นายโกวิท ผกามาศ อธิบดีกรมส่งเสริมวัฒนธรรม นางสาวฐิต์ณัฐ สมบัติศิริ ผู้ช่วยปลัดกระทรวงวัฒนธรรม ผู้บริหาร ข้าราชการ และเจ้าหน้าที่กระทรวงวัฒนธรรมร่วมให้การต้อนรับ พลเอก ประยุทธ์ จันทร์โอชา นายกรัฐมนตรี คณะรัฐมนตรีและสื่อมวลชน พร้อมทั้งนำชมกิจกรรมประชาสัมพันธ์ “ประทีปแห่งพระธรรม นำศรัทธา บูชาเพ็ญเดือน 3” งานส่งเสริมพระพุทธศาสนา เนื่องในเทศกาลวันมาฆบูชา พุทธศักราช 2566 โดยนายกรัฐมนตรีและครม.เยี่ยมชมนิทรรศการองค์ความรู้วันมาฆบูชา ร่วมสักการะพระบรมสารีริกธาตุจากวัดบวรนิเวศวิหาร และรับชมการสาธิตการไหว้พระในบ้านในวันพระใหญ่เพื่อเสริมสิริมงคล และการสวดมนต์หมู่สรรเสริญพระรัตนตรัย ทำนองสรภัญญะของคณะนักเรียนระดับประถมศึกษา ประเภททีมหญิงล้วน ชนะเลิศ ระดับส่วนกลาง (กรุงเทพมหานคร) ประจำปี พุทธศักราช 2566 โรงเรียนวัดกระทุ่มเสือปลา พร้อมพูดคุยและนำเสนอองค์ความรู้วันมาฆบูชา การสาธิตส่งบัตรอวยพรวันมาฆบูชาออนไลน์ (E-Card) การตอบปัญหาธรรมะออนไลน์ กับตัวแทนนักเรียนโรงเรียนวัดอินทาราม ผ่านโทรศัพท์มือถือและตู้คีออส และรับมอบสื่อประชาสัมพันธ์เทศกาลวันมาฆบูชา พุทธศักราช 2566
นายอิทธิพล คุณปลื้ม รัฐมนตรีว่าการกระทรวงวัฒนธรรม (รมว.วธ.) กล่าวว่า ในเดือนมีนาคมที่จะถึงนี้ มีวันสำคัญทางพระพุทธศาสนา คือ วันมาฆบูชา เป็นวันที่พระพุทธองค์ได้ทรงแสดงพระธรรมโอวาทปาติโมกข์ อันเป็นหลักการที่สำคัญยิ่ง เรียกว่าเป็นหัวใจของพุทธศาสนาที่สอนให้ละเว้นความชั่ว หมั่นทำความดี และทำใจให้บริสุทธิ์ วันมาฆบูชาในปีนี้ กระทรวงวัฒนธรรม โดยกรมการศาสนา กำหนดจัดกิจกรรม “ประทีปแห่งพระธรรม นำศรัทธา บูชาเพ็ญเดือน 3” ในงานส่งเสริมพระพุทธศาสนา เนื่องในเทศกาลวันมาฆบูชา พุทธศักราช 2566 ทั้งในส่วนกลางและส่วนภูมิภาคทั่วประเทศ โดยในส่วนกลาง ร่วมกับวัดสุทัศนเทพวราราม กรุงเทพมหานคร และองค์กรเครือข่ายทางพระพุทธศาสนา จัดกิจกรรมระหว่างวันที่ 4 – 6 มีนาคม 2566 ประกอบด้วย พิธีอัญเชิญพระบรมสารีริกธาตุ สักการะพระธาตุประจำปีเกิด 12 ปีนักษัตร พิธีทำบุญตักบาตรพระสงฆ์ 66 รูป จัดแสดงนิทรรศการวันมาฆบูชา กิจกรรมส่งเสริมคุณธรรมจริยธรรมสำหรับเด็กและเยาวชน ได้แก่ การประกวดบรรยายธรรม การประกวดสุนทรพจน์ การประกวดอาราธนาศาสนพิธี และกิจกรรม “มีเทศน์ มี talk” จากพระธรรมวิทยากรเครือข่ายธรรมะอารมณ์ดี เกมคุณธรรม และตอบปัญหาธรรมะ การแสดงทางศิลปวัฒนธรรม จากศูนย์ศึกษาพระพุทธศาสนาวันอาทิตย์ ชมภาพยนตร์ส่งเสริมคุณธรรมจริยธรรม การสาธิตและจำหน่ายผลิตภัณฑ์จากชุมชน ณ ลานคนเมือง ศาลาว่าการกรุงเทพมหานคร และในวันที่ 6 มีนาคม 2566 จัดพิธีเจริญพระพุทธมนต์ เวียนเทียน และกิจกรรม Walk Rally 9 มงคล สักการะสิ่งศักดิ์สิทธิ์ ณ วัดสุทัศนเทพวราราม เขตพระนคร กรุงเทพมหานคร นอกจากนี้ยังได้จัดกิจกรรมผ่านช่องทางออนไลน์ โดยจัดทำบัตรอวยพรวันมาฆบูชาออนไลน์ (E-Card) และเชิญชวนประชาชนร่วมกิจกรรมตอบปัญหาธรรมะออนไลน์ ผ่านทาง www.dra.go.th อีกด้วย
รัฐมนตรีว่าการกระทรวงวัฒนธรรม (รมว.วธ.) กล่าวต่อว่า ในส่วนภูมิภาค ร่วมกับสำนักงานวัฒนธรรมจังหวัด องค์กรเครือข่ายทางพระพุทธศาสนา และหน่วยงานต่างๆ ในพื้นที่ บูรณาการการจัดกิจกรรมส่งเสริมพระพุทธศาสนา ระหว่างวันที่ 1 – 6 มีนาคม 2566 ตามบริบทของแต่ละจังหวัด ได้แก่ กิจกรรมส่งเสริมคุณธรรมจริยธรรมในมิติศาสนา ในรูปแบบสื่อสร้างสรรค์ กิจกรรมสืบสานเทศกาล ประเพณี และวัฒนธรรม นำวิถีถิ่น วิถีไทย ภูมิปัญญาท้องถิ่นของแต่ละภูมิภาค และส่งเสริมต่อยอดผลิตภัณฑ์จากภูมิปัญญา ความเชื่อ เคารพศรัทธาเชิงสร้างสรรค์ กระทรวงวัฒนธรรมขอเชิญชวนพุทธศาสนิกชนทุกท่านร่วมกิจกรรมทางพระพุทธศาสนา เนื่องในวันมาฆบูชา ละชั่ว ทำดี ทำจิตใจให้บริสุทธิ์ นำหลักธรรมคำสอนทางพระพุทธศาสนามาประพฤติปฏิบัติในชีวิตประจำวัน เพื่อน้อมรำลึกถึงพระพุทธคุณขององค์พระสัมมาสัมพุทธเจ้า
ทั้งนี้ เพื่อเป็นการอำนวยความสะดวกแก่ประชาชนและผู้ที่สนใจ สามารถสอบถามรายละเอียดกิจกรรมเพิ่มเติมได้ที่ สายด่วนวัฒนธรรม 1765

ที่มา : https://www.thaigov.go.th/news/contents/details/65542