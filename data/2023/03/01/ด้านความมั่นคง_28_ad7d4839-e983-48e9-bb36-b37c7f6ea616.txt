รัฐบาลไทย-ข่าวทำเนียบรัฐบาล-รมว.เฮ้ง ห่วงลูกจ้าง เหตุไฟไหม้ตึกแถวย่านช่องนนทรี สั่ง กสร. เร่งตรวจสอบข้อเท็จจริง


วันจันทร์ที่ 27 กุมภาพันธ์ 2566
27/02/2566
พิมพ์
รมว.เฮ้ง ห่วงลูกจ้าง เหตุไฟไหม้ตึกแถวย่านช่องนนทรี สั่ง กสร. เร่งตรวจสอบข้อเท็จจริง
รัฐมนตรีว่าการกระทรวงแรงงาน ห่วงลูกจ้าง เหตุไฟไหม้ตึกแถวย่านช่องนนทรี สั่ง กสร. เร่งตรวจสอบข้อเท็จจริง เตรียมเชิญนายจ้างพบ 7 มีนาคมนี้
นายสุชาติ ชมกลิ่น รัฐมนตรีว่าการกระทรวงแรงงาน เปิดเผยถึงกรณีเกิดเหตุเพลิงไหม้อาคารพาณิชย์ มีลูกจ้างได้รับบาดเจ็บหลายราย ว่า ตนมีความห่วงใยลูกจ้างที่ได้รับบาดเจ็บจากเหตุการณ์ดังกล่าว จึงได้สั่งการให้เจ้าหน้าที่ในสังกัดกระทรวงแรงงานเร่งตรวจสอบข้อเท็จจริง เบื้องต้นได้รับรายงานจากพนักงานตรวจความปลอดภัย สำนักงานสวัสดิการและคุ้มครองแรงงานกรุงเทพมหานครพื้นที่ 1 และศูนย์ความปลอดภัยในการทำงานเขต 11 (ตลิ่งชัน) ว่า วันที่ 27 กุมภาพันธ์ 2566 เวลา 01.22 น. เกิดเหตุเพลิงไหม้อาคารพาณิชย์ 4 ชั้น แขวงช่องนนทรี เขตยานนาวา กรุงเทพฯ ซึ่งเป็นที่ตั้งของห้างหุ้นส่วนจำกัดแห่งหนึ่ง ประกอบกิจการขายส่งผักและผลไม้ โดยต้นเพลิงเกิดขึ้นบริเวณชั้น 2 ของอาคาร ได้รับความเสียหายหมดทั้งชั้น และมีลูกจ้างได้รับบาดเจ็บ 11 ราย เป็นชาย 4 ราย และหญิง 7 ราย ถูกนำส่งโรงพยาบาล ลูกจ้างหญิง 2 ราย ได้รับบาดเจ็บสาหัสเนื่องจากวิ่งฝ่าเปลวเพลิงออกมาจากอาคาร คือนางสาวติ๋ว วันเสาร์ อายุ 47 ปี รักษาตัวอยู่ที่โรงพยาบาลเจริญกรุงประชารักษ์ และนางสาวนวลพรรณ บุตะเคียน อายุ 28 ปี รักษาตัวอยู่ที่โรงพยาบาลเลิดสิน สำหรับลูกจ้างอีก 9 คน ตรวจเช็คร่างกายแล้วไม่พบว่าได้รับอันตรายเพียงแค่สำลักควันเท่านั้น จึงกลับมาพักที่บ้านพัก จากการตรวจสอบสันนิษฐานเบื้องต้นว่า อาจเกิดจากไฟฟ้าลัดวงจรที่ปลั๊กไฟต่อพ่วง อย่างไรก็ตาม ผมได้สั่งการให้เจ้าหน้าที่ติดตามสถานการณ์ พร้อมเร่งตรวจสอบข้อเท็จจริง เพื่อดำเนินการตามอำนาจหน้าที่ต่อไป
ด้าน นายนิยม สองแก้ว อธิบดีกรมสวัสดิการและคุ้มครองแรงงาน (กสร.) กล่าวว่า พนักงานตรวจความปลอดภัย สำนักงานสวัสดิการและคุ้มครองแรงงานกรุงเทพมหานครพื้นที่ 1 และศูนย์ความปลอดภัยในการทำงานเขต 11 (ตลิ่งชัน) เชิญนายจ้าง และผู้ที่เกี่ยวข้องมาสอบข้อเท็จจริงเพิ่มเติม ในวันที่ 7 มีนาคม 2566 พร้อมตรวจสอบว่า นายจ้างมีการฝ่าฝืนไม่ปฏิบัติตามกฎหมายหรือพระราชบัญญัติความปลอดภัย อาชีวอนามัย และสภาพแวดล้อมในการทำงาน พ.ศ. 2554,กฎกระทรวงกำหนดมาตรฐานในการบริหาร จัดการ และดำเนินการด้านความปลอดภัย อาชีวอนามัย และสภาพแวดล้อมในการทำงาน เกี่ยวกับการป้องกันและระงับอัคคีภัย พ.ศ. 2555 กฎกระทรวงกำหนดมาตรฐานในการบริหารจัดการและดำเนินการด้านความปลอดภัย อาชีวอนามัยและสภาพแวดล้อมในการทำงานเกี่ยวกับไฟฟ้า พ.ศ. 2558 หรือไม่ หากนายจ้างไม่ปฏิบัติตามกฎหมายดังกล่าวจะดำเนินการตามกฎหมายต่อไป

ที่มา : https://www.thaigov.go.th/news/contents/details/65511