รัฐบาลไทย-ข่าวทำเนียบรัฐบาล-พ่อเมืองคอนเผย "พุทธศาสนิกชน​ล้นหลามกว่า 2,000 คน" ร่วมย้อนประวัติศาสตร์ "สวมใส่ชุดไทยพื้นถิ่นนครศรีธรรมราช ตักบาตรทุกเช้าวันอาทิตย์ที่วัดพระบรมธาตุ" 


วันอาทิตย์ที่ 26 กุมภาพันธ์ 2566
26/02/2566
พิมพ์
พ่อเมืองคอนเผย "พุทธศาสนิกชน​ล้นหลามกว่า 2,000 คน" ร่วมย้อนประวัติศาสตร์ "สวมใส่ชุดไทยพื้นถิ่นนครศรีธรรมราช ตักบาตรทุกเช้าวันอาทิตย์ที่วัดพระบรมธาตุ"
พ่อเมืองคอนเผย "พุทธศาสนิกชน​ล้นหลามกว่า 2,000 คน" ร่วมย้อนประวัติศาสตร์ "สวมใส่ชุดไทยพื้นถิ่นนครศรีธรรมราช ตักบาตรทุกเช้าวันอาทิตย์ที่วัดพระบรมธาตุ" ตามแนวทาง "มาน๊ะ มานคร มาหาศรัทธา" พร้อมเชิญชวนร่วมสัปดาห์วันมาฆบูชา 2-6 มีนาคม ศกนี้
วันที่ 26 กุมภาพันธ์ 2566 เวลา 06.30 น.​ ที่บริเวณถนนราชดำเนิน วัดพระมหาธาตุ วรมหาวิหาร อ.เมืองนครศรีธรรมราช จ.นครศรีธรรมราช นายอภินันท์​ เผือกผ่อง​ ผู้ว่าราชการจังหวัดนครศรีธรรมราช​ พร้อมด้วยนางพิชานันท์​ เผือกผ่อง​ ประธานแม่บ้าน​มหาดไทย​จังหวัด​นครศรี​ธรรมราช​ นำหัวหน้าส่วนราชการ พี่น้องประชาชน และนักท่องเที่ยวทั้งชาวไทยและต่างชาติกว่า 2,000 คน​ ร่วมนุ่งโจงกระเบนและสวมใส่ชุดไทยพื้นถิ่นเมืองนครศรีธรรมราช ทำกิจกรรมตักบาตรเช้าวันอาทิตย์ ตามแนวทางส่งเสริมการท่องเที่ยวของจังหวัด ภายใต้แนวคิด “มาน๊ะ มานคร มาหาศรัทธา”
นายอภินันท์​ เผือกผ่อง​ ผู้ว่าราชการจังหวัดนครศรีธรรมราช​ เปิดเผยว่า จังหวัดนครศรีธรรมราช เป็นจังหวัดที่มีประวัติศาสตร์ความเป็นมานับพันปี เป็นพื้นที่แห่งการหลอมรวมพลังความศรัทธาต่อพระพุทธศาสนามาอย่างยาวนาน มีพระมหาธาตุเป็นพุทธสถานที่สำคัญตอกย้ำถึงความเป็นอารยธรรม และวิถีชีวิตของพุทธศาสนิกชนในพื้นที่จังหวัด ซึ่งด้วยเอกลักษณ์และอัตลักษณ์ดังกล่าว จังหวัดนครศรีธรรมราช จึงได้ขับเคลื่อนกิจกรรมด้านการสืบสานประเพณีวัฒนธรรมอันดีงาม เพื่อเพิ่มศักยภาพด้านการท่องเที่ยวเชิงศาสนา ศิลปะ และวัฒนธรรม พร้อมทั้งส่งเสริมให้ประชาชนมีคุณภาพชีวิตที่ดี มีความสุข มีความภาคภูมิในในมรดกธรรม และเพื่อความเป็นสิริมงคลแก่ตนเองและครอบครัว เพื่อให้สมกับความเป็นอารยธรรมของคนนครศรีธรรมราช อันหมายถึง ความเจริญด้วยความดีงาม
"ด้วยจุดเด่นของจังหวัดนครศรีธรรมราชที่มีวัดในพระพุทธศาสนามากกว่า 600 วัด และในจำนวนดังกล่าวมีวัดที่มีชื่อเสียงเป็นที่เคารพเลื่อมใสศรัทธาของพุทธศาสนิกชนทั่วประเทศไทยและทั่วทุกมุมโลกเดินทางมาสักการะบูชาเป็นจำนวนมาก หรืออาจเรียกได้ว่าครั้งหนึ่งในชีวิตต้องมาสักการะพุทธสถานที่เมืองคอน ประกอบกับจังหวัดนครศรีธรรมราชมุ่งเน้นในการส่งเสริมและพัฒนาคุณภาพชีวิตของพี่น้องประชาชนโดยใช้ภูมิปัญญาและวัฒนธรรมด้านการแต่งกายมาเป็นเครื่องมือที่สำคัญ เพราะนครศรีธรรมราช มีความโดดเด่นด้านเอกลักษณ์การแต่งกายด้วยผ้าพื้นถิ่นมาตั้งแต่โบราณ อันส่งผลให้เกิดการกระตุ้นเม็ดเงินเศรษฐกิจฐานราก จึงเป็นที่มาของกิจกรรม "สวมใส่ชุดไทยพื้นถิ่นนครศรีธรรมราช ตักบาตรทุกเช้าวันอาทิตย์ที่วัดพระบรมธาตุ" ที่ได้ดำเนินการมาอย่างต่อเนื่อง ในทุกเช้าวันอาทิตย์ โดยมีวัตถุประสงค์สำคัญ หลายประการคือ เป็นการสืบสานรักษาประเพณี วัฒนธรรมอันดีงามของพุทธศาสนิกชนให้สืบทอดจากรุ่นศูนย์รุ่นจากปู่ย่าตายายมายังลูกหลาน ได้เข้าวัดทำบุญตักบาตร รักษาศีล ปฏิบัติธรรม นอกจากนี้ยังเป็นการส่งเสริมวัฒนธรรม "ผ้าไทยใส่ให้สนุก" อันเป็นพระดำริ ของสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา ซึ่งกระทรวงมหาดไทยนำมาขยายผลเป็นนโยบายสำคัญเพื่อให้ประชาชนตระหนักและภาคภูมิใจในความเป็นไทย ในความเป็นท้องถิ่น ผ่านการสวมใส่ชุดไทยพื้นถิ่นนครศรีธรรมราช ทั้งยังเป็นการส่งเสริมให้นักท่องเที่ยวได้เข้าวัดทำบุญตักบาตร รักษาศีล ปฏิบัติธรรม โดยนุ่งโจงกระเบน สวมใส่เสื้อผ้าไทย ชุดผ้าไทย ผ้ายกนครศรีธรรมราช มาทำบุญตักบาตร และทำกิจกรรมต่างๆในชีวิตประจำวัน เพื่อให้จังหวัดนครศรีธรรมราช ที่เป็นดินแดนแห่งความเป็นมรดกโลกทางวัฒนธรรม ที่ผู้คนมีความภาคภูมิใจในอัตลักษณ์ของความเป็น "คนนคร" โดยนำต้นทุนทางวัฒนธรรม ที่สามารถนำมาส่งเสริมการท่องเที่ยวของจังหวัดได้ ประกอบกับจังหวัดนครศรีธรรมราชได้ยึดหลักการ partnership ตามเป้าหมายการพัฒนาที่ยั่งยืน (SDGs) ข้อที่ 17 โดยมีคณะสงฆ์เป็นภาคีเครือข่ายสำคัญ ตามหลัก "บวร" ด้วยความร่วมมือร่วมใจของทุกภาคีเครือข่าย ในอนาคต จังหวัดนครศรีธรรมราชจะเป็นเมืองที่มีภาพลักษณ์ในด้านการท่องเที่ยวทางวัฒนธรรมเฉกเช่นเดียวกับ เมืองหลวงพระบาง สปป.ลาว เมืองมรดกโลก ที่ผู้คนต่างสวมใส่ชุดพื้นเมือง มาทำบุญตักบาตร ด้วยอากัปกิริยาที่สำรวม ด้วยจิตใจที่สงบ ทำบุญตักบาตรด้วยความเคารพนบนอบ ประพฤติปฏิบัติตนเหมาะสมกับความเป็นชาวพุทธ เพื่อดำรงไว้ซึ่งพระพุทธศาสนาให้คงอยู่คู่กับผืนแผ่นดิน และคู่กับโลกใบนี้ตลอดไป" ผวจ.นครศรรธรรมราช กล่าวเน้นย้ำ
นายอภินันท์​ เผือกผ่อง​ ผู้ว่าราชการจังหวัดนครศรีธรรมราช​ กล่าวเพิ่มเติมว่า นอกจากนี้ ในปีนี้ วันมาฆบูชา จะตรงกับวันจันทร์ที่ 6 มีนาคม 2566 เป็นวันขึ้น 15 ค่ำ เดือน 3 ซึ่งถือเป็นวันสำคัญทางพระพุทธศาสนาที่พี่น้องประชาชนชาวจังหวัดนครศรีธรรมราชจะร่วมกันจัดงานที่เป็นมหากุศลยิ่งใหญ่ และเป็นการจัดงานสืบสานประเพณีวัฒนธรรมอันเป็นเอกลักษณ์ของบรรพบุรุษชาวนครศรีธรรมราชที่สืบทอดมาช้านาน จึงได้กำหนดการจัดงานสัปดาห์มาฆบูชาแห่ผ้าขึ้นธาตุ ประจำปี 2566 ระหว่างวันที่ 2-6 มีนาคม 2566 ใน 3 สถานที่ ประกอบด้วย 1) วัดพระมหาธาตุ วรมหาวิหาร 2) สนามหน้าเมืองนครศรีธรรมราช และ 3) อำเภอปากพนัง จังหวัดนครศรีธรรมราช เพื่อให้พุทธศาสนิกชนได้ตระหนักถึงความสำคัญของวันมาฆบูชา ซึ่งวันสำคัญทางพระพุทธศาสนา ตลอดจนเพื่อเป็นการส่งเสริมการท่องเที่ยวเชิงศิลปวัฒนธรรม กิจกรรมภายในงาน จะประกอบด้วย กิจกรรมสมโภชผ้าพระบฏพระราชทาน พิธีทำบุญตักบาตรเนื่องในวันมาฆบูชา พิธีอัญเชิญและถวายผ้าพระบฏพระราชทานโดยขบวนแห่ผ้าพระบฏกว่า 100 ขบวน กิจกรรมประดับตกแต่งเมืองด้วยผ้าพระบฎ กิจกรรมสวดพระด้าน กิจกรรมสวดมนต์เจริญจิตตภาวนา กิจกรรมกวนข้าวยาคู กิจกรรมสวดพระด้าน ชม “การร่ายรำที่สวยงามของสตรี แต่งชุดผ้าพื้นถิ่นนครศรีธรรมราชจากทุกอำเภอกว่า 1,000 คน และพิธีเวียนเทียนเนื่องในวันมาฆบูชา" โดยในปีนี้ สมเด็จพระอริยวงศาคตญาณ สมเด็จพระสังฆราช สกลมหาสังฆปรินายก ได้ประทานผ้าพระบฎ จำนวน 1 ผืน แก่จังหวัดนครศรีธรรมราช ซึ่งนับเป็นพระกรุณาธิคุณและเป็นสิริมงคลแก่ชาวจังหวัดนครศรีธรรมราช อย่างหาที่สุดมิได้
"จังหวัดนครศรีธรรมราช จึงขอเชิญชวนประชาชนและพุทธศาสนิกชน ร่วมงานสัปดาห์ส่งเสริมพระพุทธศาสนา เนื่องในเทศกาลมาฆบูชา ในงานประเพณีมาฆบูชาแห่ผ้าขึ้นธาตุ ประจำปี 2566 ระหว่างวันที่ 2-6 มีนาคม 2566 ณ วัดพระมหาธาตุ วรมหาวิหาร, สนามหน้าเมืองนครศรีธรรมราช และอำเภอปากพนัง จังหวัดนครศรีธรรมราช โดยขอความร่วมมือแต่งกายด้วยชุดเสื้อผ้าสีขาวหรือสีนวล/ผ้าพื้นถิ่นนครศรีธรรมราช โทนสีขาวหรือสีนวล เพื่อร่วมกันสืบทอดพระพุทธศาสนา และร่วมกันสืบสานประเพณีที่ดีงามให้อยู่คู่กับเมืองนครศรีธรรมราชและประเทศไทยตลอดไปอย่างยั่งยืน" ผวจ.นครศรีธรรมราช กล่าวในช่วงท้าย

ที่มา : https://www.thaigov.go.th/news/contents/details/65465