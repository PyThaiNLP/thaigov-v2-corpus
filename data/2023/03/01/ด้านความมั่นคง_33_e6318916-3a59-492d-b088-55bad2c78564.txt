รัฐบาลไทย-ข่าวทำเนียบรัฐบาล-จับกัง 1 ห่วงเหตุเครนถล่มทับลูกจ้างทำเสียชีวิตและบาดเจ็บ ย่านจตุจักร สั่งการ กสร. และ สปส. ลงพื้นที่ตรวจสอบและช่วยเหลือตามกฎหมายทันที


วันอังคารที่ 28 กุมภาพันธ์ 2566
28/02/2566
พิมพ์
จับกัง 1 ห่วงเหตุเครนถล่มทับลูกจ้างทำเสียชีวิตและบาดเจ็บ ย่านจตุจักร สั่งการ กสร. และ สปส. ลงพื้นที่ตรวจสอบและช่วยเหลือตามกฎหมายทันที
จับกัง 1 ห่วงเหตุเครนถล่มทับลูกจ้างทำเสียชีวิตและบาดเจ็บ ย่านจตุจักร สั่งการ กสร. และ สปส. ลงพื้นที่ตรวจสอบและช่วยเหลือตามกฎหมายทันที
รมว.แรงงาน ห่วงเหตุปั่นจั่นหอสูงถล่มทับลูกจ้างทำเสียชีวิต 1 ราย และบาดเจ็บ 2 ราย ย่านจตุจักร ได้สั่งการกรมสวัสดิการและคุ้มครองแรงงาน (กสร.) และสำนักงานประกันสังคม (สปส.) ลงพื้นที่ตรวจสอบหาสาเหตุการเกิดอุบัติเหตุ พร้อมช่วยเหลือให้ได้รับสิทธิประโยชน์ตามกฎหมายทันที
วันนี้ (28 กุมภาพันธ์ 2566) นายสุชาติ ชมกลิ่น รัฐมนตรีว่าการกระทรวงแรงงาน เปิดเผยถึงกรณีสื่อมวลชนเสนอข่าวปั่นจั่นหอสูงถล่มทับลูกจ้าง ย่านจตุจักร ทำให้ลูกจ้างบาดเจ็บและเสียชีวิต นั้น ทันทีที่ทราบข่าว ตนได้สั่งการให้กรมสวัสดิการและคุ้มครองแรงงาน (กสร.) ส่งพนักงานตรวจความปลอดภัย สำนักงานสวัสดิการและคุ้มครองแรงงานกรุงเทพมหานครพื้นที่ 9 (สรพ.9) และศูนย์ความปลอดภัยในการทำงานเขต 12 (มีนบุรี) หรือ ศปข.12 พร้อมด้วยสำนักงานประกันสังคมกรุงเทพมหานครพื้นที่ 2 (สปส.2) ลงพื้นที่ตรวจสอบสาเหตุของอุบัติเหตุดังกล่าวพร้อมให้ความช่วยเหลือลูกจ้างที่ได้รับบาดเจ็บและทายาทลูกจ้างที่เสียชีวิตทันที เบื้องต้นได้รับรายงานว่า เหตุเกิดเมื่อเวลาประมาณ 16.35 น. ของวันที่ 27 กุมภาพันธ์ 2566 ปั่นจั่นหอสูงได้ถล่มทับลูกจ้างสถานที่เกิดเหตุอยู่ภายในไซต์งานก่อสร้างเป็นโครงการก่อสร้างอยู่ระหว่างการตรวจสอบ ซึ่งอยู่ด้านข้างห้างสรรพสินค้าเจเจมอลล์ ถนนกำแพงเพชร 2 แขวงจตุจักร เขตจตุจักร กรุงเทพมหานคร ทำให้มีลูกจ้างเสียชีวิต 1 ราย ทราบชื่อ นาย SOPHANNA SOEY สัญชาติกัมพูชา อายุ 32 ปี และลูกจ้างได้รับบาดเจ็บ 2 ราย หลังเข้ารับการรักษาแล้วสามารถกลับไปพักรักษาตัวที่ห้องพักได้ ทั้งนี้ ตนขอแสดงความเสียใจกับครอบครัวลูกจ้างผู้เสียชีวิต และขอแสดงความห่วงใยลูกจ้างที่ได้รับบาดเจ็บมา ณ โอกาสนี้ อย่างไรก็ตาม ตนได้มอบหมายให้หน่วยงานสังกัดกระทรวงแรงงานเร่งช่วยเหลือสิทธิประโยชน์ต่าง ๆ ตามกฎหมายแก่ลูกจ้างที่ได้รับบาดเจ็บและครอบครัวลูกจ้างผู้เสียชีวิตพึงได้รับต่อไป
ด้าน นายเกริกไกร นาสมยนต์ ผู้ตรวจราชการกรม กรมสวัสดิการและคุ้มครองแรงงาน (กสร.) กล่าวเพิ่มเติมว่า วันนี้ตนได้นำพนักงานตรวจความปลอดภัยสำนักงานสวัสดิการและคุ้มครองแรงงานกรุงเทพมหานครพื้นที่ 9 ศูนย์ความปลอดภัยในการทำงานเขต 12 กองความปลอดภัยแรงงาน และสำนักงานประกันสังคมกรุงเทพมหานครพื้นที่ 2 ลงพื้นที่เพื่อตรวจสอบหาสาเหตุที่เกิดขึ้น โดยในส่วนของกรมสวัสดิการและคุ้มครองแรงงานได้เชิญนายจ้างและผู้ที่เกี่ยวข้องมาพบในวันที่ 8 มีนาคม 2566 เพื่อสอบข้อเท็จจริงเพิ่มเติม ว่ามีการฝ่าฝืนหรือไม่ปฏิบัติตามพระราชบัญญัติความปลอดภัย อาชีวอนามัย และสภาพแวดล้อมในการทำงาน พ.ศ. 2554 และกฎกระทรวง กำหนดมาตรฐานในการบริหาร จัดการ และดำเนินการด้านความปลอดภัย อาชีวอนามัย และสภาพแวดล้อมในการทำงานเกี่ยวกับเครื่องจักร ปั้นจั่น และหม้อน้ำ พ.ศ. 2564 หรือไม่ หากพบว่ามีการฝ่าฝืนหรือปฏิบัติไม่ถูกต้องจะดำเนินการตามขั้นตอนของกฎหมายต่อไป สำหรับสำนักงานประกันสังคม ลูกจ้างผู้เสียชีวิต คือ นาย SOPHANNA SOEY สัญชาติกัมพูชา เป็นผู้ประกันตน เบื้องต้นทายาทจะได้รับสิทธิประโยชน์กรณีเสียชีวิตเนื่องจากการทำงานเป็น ค่าทำศพ จำนวน 50,000 บาท เงินทดแทนกรณีเสียชีวิต และเงินบำเหน็จชราภาพ ซึ่งสำนักงานประกันสังคมกรุงเทพมหานครพื้นที่ 2 จะเร่งดำเนินการตามสิทธิต่อไป

ที่มา : https://www.thaigov.go.th/news/contents/details/65537