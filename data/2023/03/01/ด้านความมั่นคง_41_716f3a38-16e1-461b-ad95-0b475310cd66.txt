รัฐบาลไทย-ข่าวทำเนียบรัฐบาล-​รมว.สุชาติ สั่ง กสร. รุดสอบพร้อมให้ความเป็นธรรม กรณีลูกจ้างชูป้ายทวงค่าจ้างหน้าหมู่บ้านดัง


วันพุธที่ 1 มีนาคม 2566
01/03/2566
พิมพ์
​รมว.สุชาติ สั่ง กสร. รุดสอบพร้อมให้ความเป็นธรรม กรณีลูกจ้างชูป้ายทวงค่าจ้างหน้าหมู่บ้านดัง
รัฐมนตรีว่าการกระทรวงแรงงาน สั่งกรมสวัสดิการและคุ้มครองแรงงาน (กสร.) ตรวจสอบข้อเท็จจริง กรณีลูกจ้างสาวชูป้ายทวงถามค่าจ้างจากนายจ้างหน้าหมู่บ้านดัง จ.นนทบุรี พร้อมให้ความเป็นธรรมแก่ลูกจ้างและนายจ้าง
นายสุชาติ ชมกลิ่น รัฐมนตรีว่าการกระทรวงแรงงาน เปิดเผยถึง กรณีสื่อสังคมออนไลน์ เผยแพร่ข่าวลูกจ้างทำงานบ้านชูป้ายทวงถามค่าจ้างกับนายจ้างหน้าหมู่บ้านดัง จ.นนทบุรี ว่า ผมได้สั่งการให้กรมสวัสดิการและคุ้มครองแรงงาน (กสร.) ลงพื้นที่ร่วมกับหน่วยงานในสังกัดกระทรวงแรงงานและหน่วยงานที่เกี่ยวข้องเพื่อตรวจสอบข้อเท็จจริงในทันที เบื้องต้นได้รับรายงานว่า ลูกจ้างดังกล่าวเป็นลูกจ้างหญิง สัญชาติเมียนมา ทำงานเป็นแม่บ้านและเลี้ยงดูบุตรของนายจ้าง ได้รับค่าจ้างรายเดือนๆละ 16,000 บาท เริ่มทำงานตั้งแต่ปลายปี 2565 ถึงกลางเดือนกุมภาพันธ์ 2566 ซึ่งในช่วงเดือนกุมภาพันธ์นายจ้างได้ขอลดค่าจ้างและขอลดวันหยุดประจำสัปดาห์ลง ลูกจ้างจึงได้ขอลาออก แต่นายจ้างไม่อนุญาตจึงได้ลาออกจากงานและยังไม่ได้รับค่าจ้างในเดือนกุมภาพันธ์ จึงมาชูป้ายทวงถามค่าจ้างจากนายจ้างตามที่ปรากฎเป็นข่าว ซึ่งในวันนี้ (1 มีนาคม 2566) พนักงานตรวจแรงงานสำนักงานสวัสดิการและคุ้มครองแรงงานจังหวัดนนทบุรี ได้รับคำร้อง (คร.7) จากลูกจ้างไว้แล้ว ทั้งนี้ ผมได้กำชับให้เจ้าหน้าที่ดำเนินการโดยรับฟังข้อเท็จจริงและให้ความเป็นธรรมแก่ทั้งสองฝ่าย
นายนิยม สองแก้ว อธิบดีกรมสวัสดิการและคุ้มครองแรงงาน (กสร.) กล่าวเพิ่มเติมว่า หลังจากพนักงานตรวจแรงงาน สำนักงานสวัสดิการและคุ้มครองแรงงานจังหวัดนนทบุรี ได้รับคำร้องจากลูกจ้างแล้ว จะเชิญนายจ้างและผู้เกี่ยวข้องมาพบเพื่อสอบข้อเท็จจริง และจะชี้แจงข้อกฎหมายตามกฎกระทรวง ฉบับที่ 14 (พ.ศ.2555) ออกตามความในพระราชบัญญัติคุ้มครองแรงงาน พ.ศ.2541 ใช้บังคับกับนายจ้างซึ่งลูกจ้างทำงานเกี่ยวกับงานบ้านอันมิได้ประกอบธุรกิจรวมอยู่ด้วย และจะดำเนินการตามขั้นตอนของกฎหมาย เพื่อให้เกิดความเป็นธรรมแก่ทั้งสองฝ่ายต่อไป

ที่มา : https://www.thaigov.go.th/news/contents/details/65623