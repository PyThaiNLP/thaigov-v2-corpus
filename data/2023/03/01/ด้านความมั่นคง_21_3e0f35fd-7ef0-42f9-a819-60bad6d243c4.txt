รัฐบาลไทย-ข่าวทำเนียบรัฐบาล-"วัด ประชา รัฐ สร้างสุข" พระอาจารย์แก้ว วัดตะโก นำพ่อเมืองกรุงเก่า และภาคีเครือข่าย จัดงาน "วิ่งแล้วรวย" รวยสุขภาพ รวยบุญบารมี รวยทรัพย์สินเงินทอง สร้างสุขภาพ และความสุขที่ยั่งยืน


วันอาทิตย์ที่ 26 กุมภาพันธ์ 2566
26/02/2566
พิมพ์
"วัด ประชา รัฐ สร้างสุข" พระอาจารย์แก้ว วัดตะโก นำพ่อเมืองกรุงเก่า และภาคีเครือข่าย จัดงาน "วิ่งแล้วรวย" รวยสุขภาพ รวยบุญบารมี รวยทรัพย์สินเงินทอง สร้างสุขภาพ และความสุขที่ยั่งยืน
"วัด ประชา รัฐ สร้างสุข" พระอาจารย์แก้ว วัดตะโก นำพ่อเมืองกรุงเก่า และภาคีเครือข่าย จัดงาน "วิ่งแล้วรวย" รวยสุขภาพ รวยบุญบารมี รวยทรัพย์สินเงินทอง สร้างสุขภาพ และความสุขที่ยั่งยืนให้กับประชาชน
เมื่อเวลา 06.00 น.วันที่ 26 กุมภาพันธ์ 2566 ที่บริเวณหน้าอาคารหลวงพ่อรวยองค์ใหญ่ที่สุดในโลก อนุสรณ์ 100 ปี หลวงพ่อรวย วัดตะโก อำเภอภาชี จังหวัดพระนครศรีอยุธยา นายนิวัฒน์ รุ่งสาคร ผู้ว่าราชการจังหวัดพระนครศรีอยุธยา เป็นประธานเปิดกิจกรรม "วิ่งแล้วรวย" พร้อมมอบโล่รางวัลให้กับผู้ได้รับรางวัลชนะเลิศประเภทต่าง ๆ โดยมี นางวัชราภรณ์ รุ่งสาคร ประธานแม่บ้านมหาดไทยจังหวัดพระนครศรีอยุธยา พลตรี อภิชัย วิไลเนตร ผู้บัญชาการมณฑลทหารบกที่ 18 นายแพทย์ยุทธนา วรรณโพธิ์กลาง นายแพทย์สาธารณสุขจังหวัดพระนครศรีอยุธยา นายวิรัติ แข็งขัน ท่องเที่ยวและกีฬาจังหวัดพระนครศรีอยุธยา นายบุญเชิด กิตติธรางกูร ผู้อำนวยการสำนักงานพระพุทธศาสนาจังหวัดพระนครศรีอยุธยา นางพิศมัย เลิศอิทธิบาท ประชาสัมพันธ์จังหวัดพระนครศรีอยุธยา นางสาวอภิสรา เกษอินทร์ นายอำเภอภาชี นางสมทรง พันธ์เจริญวรกุล นายกองค์การบริหารส่วนจังหวัดพระนครศรีอยุธยา นายสเกน จันทร์ผดุงสุข นายกเทศบาลตำบลภาชี ภาคีเครือข่าย และนักวิ่งเข้าร่วมงานกว่า 1,500 คน ร่วมในงาน โดยได้รับเมตตาจาก พระครูปลัดสุวัฒนเถรคุณ (ธรรมทส ขนฺติพโล ป.ธ.4) พระอาจารย์แก้ว รองเจ้าคณะอำเภอภาชี เจ้าอาวาสวัดตะโก และคณะสงฆ์วัดตะโก ประพรมน้ำพระพุทธมนต์ คล้องเหรียญรางวัล และสวดเจริญชัยมงคลคาถา เพื่อความเป็นสิริมงคล
พระครูปลัดสุวัฒนเถรคุณ (พระอาจารย์แก้ว) กล่าวว่า การจัดกิจกรรม "วิ่งแล้วรวย" ในวันนี้ จัดขึ้นเพื่อสืบสานเจตนารมณ์ของหลวงพ่อรวย ที่ต้องการให้วัดเป็นที่พึ่งของทางญาติโยม กิจการพระศาสนา สังคมและสาธารณประโยชน์ โดยในกิจกรรมนี้ ทางวัดตะโกได้จัดทำ "เลสวิ่งแล้วรวย วัดตะโก ปี 2563 หลวงพ่อรวย ครบ 99 ปี" โดยรายได้หลังหักค่าใช้จ่าย มอบให้กับโรงพยาบาลภาชี เพื่อสร้างอาคารผู้ป่วยและจัดซื้ออุปกรณ์ทางการแพทย์
""วิ่งแล้วรวย" เป็นกิจกรรมที่คณะสงฆ์อำเภอภาชี และคณะสงฆ์ในพื้นที่จังหวัดพระนครศรีอยุธยา ขับเคลื่อนตามนโยบายของมหาเถรสมาคม ที่มีมติเห็นชอบให้ "โครงการวัด ประชา รัฐ สร้างสุข" ซึ่งหัวใจของโครงการนี้ คือ กลไกการสร้างสายสัมพันธ์ความร่วมแรงร่วมใจกันของวัด ชุมชน และภาคีเครือข่ายในท้องถิ่น ด้วยอุดมการณ์ร่วมกัน คือ ศรัทธาปสาทะในบวรพระพุทธศาสนา และเจตจำนงให้วัดเป็นสถานสัปปายะ อำนวยสันติรสแก่ผู้เข้ามาพึ่งพาบำบัดทุกข์ และเสริมสร้างความสุขทั้งแก่กายและใจ อันจะนำไปสู่ความวัฒนาสถาวรของชาติ และสถาบันพระพุทธศาสนา ดังพุทธศาสนสุภาษิต สพฺเพสํ สงฺฆภูตานํ สามคฺคี วุฑฺฒิสาธิกา ความพร้อมเพรียงแห่งชนผู้อยู่ร่วมกันเป็นหมู่ ยังความเจริญวัฒนาถาวรให้สำเร็จ" พระครูปลัดสุวัฒนเถรคุณ กล่าวเพิ่มเติม
นายนิวัฒน์ รุ่งสาคร ผู้ว่าราชการจังหวัดพระนครศรีอยุธยา กล่าวว่า "วิ่งแล้วรวย" เป็นงานวิ่งที่พี่น้องประชาชนชาวจังหวัดพระนครศรีอยุธยาและพี่น้องประชาชนคนไทยทั่วประเทศ ผู้มีจิตใจที่รุกรบในการมุ่งสร้างเสริมสุขภาพของตนเองให้เป็นผู้มีความพร้อมที่จะสร้างสรรค์ประโยชน์ สร้างสรรค์สิ่งที่ดีให้กับชีวิต ด้วยการมาร่วมทำบุญ เพื่อให้ร่างกายรวยสุขภาพ รวยบุญบารมี รวยทรัพย์สิน รวยเงินทอง ด้วย "ร่างกายและจิตใจของเราเอง" ตามเจตนารมณ์เมตตาของท่านผู้ดำริให้มีกิจกรรมวิ่งแล้วรวยนี้ คือ พระครูปลัดสุวัฒนเถรคุณ (พระอาจารย์แก้ว) รองเจ้าคณะอำเภอภาชี เจ้าอาวาสวัดตะโก แห่งนี้
นายนิวัฒน์ รุ่งสาคร ผู้ว่าราชการจังหวัดพระนครศรีอยุธยา กล่าวเพิ่มเติมว่า "วิ่งแล้วรวย" เป็นกิจกรรมที่สอดคล้องกับแนวทางการขับเคลื่อนกิจกรรมตามบันทึกข้อตกลงความร่วมมือการดำเนินการ "โครงการวัด ประชา รัฐ สร้างสุข ระยะที่ 2" ที่ได้รับเมตตาจากเจ้าประคุณสมเด็จพระมหาวีรวงศ์ กรรมการมหาเถรสมาคม เลขานุการสมเด็จพระสังฆราช ประธานกรรมการฝ่ายสาธารณูปการของมหาเถรสมาคม เป็นประธานการลงนามบันทึกข้อตกลงร่วมกับนายสุทธิพงษ์ จุลเจริญ ปลัดกระทรวงมหาดไทย ส่วนราชการ และภาคีเครือข่าย โดยเฉพาะอย่างยิ่ง การส่งเสริมสุขภาวะ สุขภาพ และการจัดการสิ่งแวดล้อมภายในวัด และบริเวณใกล้เคียง และหลักการสัปปายะ ทำให้วัดเป็นสิ่งแวดล้อมที่เหมาะสม ที่มาเกื้อกูลให้การทำสิ่งที่ดีแก่ชีวิต เป็นการเปิดพื้นที่ให้วัด ประชาชน และภาคราชการได้เรียนรู้ และทำงานร่วมกัน ซึ่งมีวิสัยทัศน์และเป้าหมายสำคัญคือ “วัดสวยด้วยความสุุข” และ “การสร้างวัดในใจคน" ทำให้พี่น้องประชาชนทั้งพุทธศาสนิกชนและผู้นับถือศาสนาต่าง ๆ ได้มีสุขภาพกายที่แข็งแรง สุขภาพใจที่เข้มแข็ง สุขภาพจิตที่มั่นคง อันจะนำมาซึ่งสมาธิ และปัญญา โดยมี พระครูปลัดสุวัฒนเถรคุณ หรือ พระอาจารย์แก้ว ผู้เป็นภาคีเครือข่ายผู้นำศาสนา เป็นผู้นำให้เกิดกิจกรรมดี ๆ ที่สร้างความเจริญรุ่งเรือง หลอมรวมความเป็นชาติ ขนบ ธรรมเนียม ประเพณี วัฒนธรรมของชุมชน ด้วยกิจกรรมส่งเสริมสุขภาพ
"วิ่งแล้วรวย นอกจากทุกท่านจะรวยสุขภาพจากการวิ่งแล้ว ยังรวยเพื่อน รวยอารมณ์ขัน รวยความรักในครอบครัว เพราะสมาชิกในครอบครัว ทั้งคุณพ่อ คุณแม่ ลูก ๆ ปู่ ย่า ตา ยาย ได้มาร่วมทำกิจกรรมครอบครัว สมาชิกในชุมชนได้มาร่วมสนับสนุน มาร่วมทำกิจกรรมสร้างสีสัน มาร่วมแจกน้ำ แจกอาหาร แจกของว่าง ให้กับนักวิ่งจากทั่วทุกสารทิศ อันเป็นการเสริมสร้างความสมัครสมานสามัคคี ความสัมพันธ์อันดีของคนในชุมชน อันจะยังผลทำให้พี่น้องประชาชนมีคุณภาพชีวิตที่ดีอย่างยั่งยืน" ผวจ.พระนครศรีอยุธยา กล่าวในช่วงท้าย

ที่มา : https://www.thaigov.go.th/news/contents/details/65464