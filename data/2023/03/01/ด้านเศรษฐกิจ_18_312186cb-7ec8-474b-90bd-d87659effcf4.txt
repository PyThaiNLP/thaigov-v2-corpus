รัฐบาลไทย-ข่าวทำเนียบรัฐบาล-พลาดไม่ได้ 24 กุมภาพันธ์ นี้ รฟท. เปิดจองตั๋ว ขบวนรถจักรไอน้ำนำเที่ยว


วันพฤหัสบดีที่ 23 กุมภาพันธ์ 2566
พลาดไม่ได้ 24 กุมภาพันธ์ นี้ รฟท. เปิดจองตั๋ว ขบวนรถจักรไอน้ำนำเที่ยว
เส้นทางประวัติศาสตร์ กรุงเทพ - อยุธยา เนื่องในวันสถาปนากิจการรถไฟไทยครบ 126 ปี
นายเอกรัช ศรีอาระยันพงษ์ ผู้อำนวยการศูนย์ประชาสัมพันธ์ การรถไฟแห่งประเทศไทย (รฟท.) กระทรวงคมนาคม เปิดเผยว่า เนื่องในโอกาสวันคล้ายวันสถาปนากิจการรถไฟครบรอบ 126 ปี วันที่ 26 มีนาคม 2566 รฟท. ได้จัดเดินขบวนพิเศษรถจักรไอน้ำนำเที่ยว เส้นทางกรุงเทพ - อยุธยา พร้อมกับเปิดโอกาสให้ประชาชน และนักท่องเที่ยว ได้ร่วมเดินทางย้อนอดีตบนเส้นทางรถไฟสายประวัติศาสตร์ และร่วมน้อมรำลึกในพระมหากรุณาธิคุณของพระบาทสมเด็จพระจุลจอมเกล้าเจ้าอยู่หัว รัชกาลที่ 5 เสด็จพระราชดำเนินทรงประกอบพิธีเปิดการเดินรถไฟระหว่างสถานีกรุงเทพ - สถานีกรุงเก่า  เมื่อวันที่ 26 มีนาคม 2439
ทั้งนี้  รฟท. เปิดจำหน่ายตั๋วโดยสาร ตั้งแต่วันที่ 24 กุมภาพันธ์ 2566 เวลา 08.30 น. เป็นต้นไป ที่สถานีรถไฟทุกแห่ง หรือช่องทางจำหน่ายตั๋วระบบออนไลน์ของ รฟท. อัตราค่าโดยสาร รถธรรมดาชั้น 3 ไป - กลับ ผู้ใหญ่/เด็ก ราคา 299 บาท และตู้โดยสารปรับอากาศ (รถโอทอป) ราคา 799 บาท (บริการอาหารว่างและน้ำดื่มทั้งเที่ยวไป - กลับ)
สำหรับการจัดเดินขบวนพิเศษรถจักรไอน้ำนำเที่ยวประวัติศาสตร์ เส้นทางกรุงเทพ - อยุธยา - กรุงเทพ รฟท. ได้นำหัวรถจักรไอน้ำ รุ่นแปซิฟิก หมายเลข 824 และ 850 รุ่นหลังสงครามโลกครั้งที่ 2 ผลิตโดยบริษัท นิปปอน ชาร์เรียว จำกัด ซึ่งปัจจุบันได้เก็บรักษาและซ่อมบำรุงอยู่ที่โรงรถจักรธนบุรีมาให้บริการลากจูง ในขบวนที่ 901/902  ออกจากสถานีกรุงเทพ (หัวลำโพง) เวลา 08.10 น. ถึงสถานีอยุธยา เวลา 10.20 น. จากนั้นนักท่องเที่ยวมีเวลาเดินทางไหว้พระขอพรสิ่งศักดิ์สิทธิ์ในจังหวัดพระนครศรีอยุธยา และท่องเที่ยวโบราณสถานที่ทรงคุณค่าทางประวัติศาสตร์ หรือร้านอาหารแบบผสมผสานกับบรรยากาศของความเป็นเมืองเก่าประมาณ 6 ชั่วโมง และเดินทางกลับออกจากสถานีอยุธยา เวลา 16.40 น. ถึงกรุงเทพ เวลา 18.55 น.
ทั้งนี้ ขบวนรถจะหยุดรับ-ส่งผู้โดยสารที่สถานีสามเสน บางซื่อ และรังสิต ซึ่งนักท่องเที่ยวสามารถขึ้นหรือลงตามสถานีดังกล่าวได้ ขณะที่ประชาชนทั่วไปที่ไม่ได้เดินทางแต่อาศัยอยู่ใกล้เคียงเส้นทางรถไฟสายกรุงเทพ - อยุธยา สามารถร่วมบันทึกความทรงจำ ถ่ายภาพหัวรถจักรไอน้ำในเส้นทางที่ขบวนรถวิ่งผ่านได้เช่นกัน
นอกจากนี้ พิเศษ สุดสำหรับนักท่องเที่ยวที่เดินทางทริปนี้ รฟท. ร่วมกับ ททท.จังหวัดพระนครศรีอยุธยา มอบบัตรเข้าชมพิพิธภัณฑสถานแห่งชาติเจ้าสามพระยา ที่จัดแสดงโบราณวัตถุที่พบจากกรุพระปรางค์วัดราชบูรณะ และโบราณวัตถุในจังหวัดพระนครศรีอยุธยา ฟรี เพียงแสดงตั๋วโดยสารรถไฟที่จุดลงทะเบียนบริเวณทางเข้าอาคารพิพิธภัณฑสถานแห่งชาติเจ้าสามพระยา สนใจสอบถามข้อมูลเพิ่มเติมได้ที่ศูนย์บริการลูกค้าสัมพันธ์ หมายเลขโทรศัพท์ 1690 ตลอด 24 ชั่วโมง หรือเว็บไซต์ www.railway.co.th หรือเฟซบุ๊ก แฟนเพจ ทีมพีอาร์การรถไฟแห่งประเทศไทย

ที่มา : https://www.thaigov.go.th/news/contents/details/65358