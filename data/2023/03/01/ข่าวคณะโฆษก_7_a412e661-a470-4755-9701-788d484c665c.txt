รัฐบาลไทย-ข่าวทำเนียบรัฐบาล-โฆษกรัฐบาลเผย นายกชื่นชมผลงาน ทัพนักกีฬาวีลแชร์เรซซิ่งไทยร่วมแข่ง Sharjah 2023 International Open Para Athletics Meeting ที่เมืองชาร์จาห์ (Sharjah) สหรัฐอาหรับเอมิเรตส์ 


วันพฤหัสบดีที่ 23 กุมภาพันธ์ 2566
23/02/2566
พิมพ์
โฆษกรัฐบาลเผย นายกชื่นชมผลงาน ทัพนักกีฬาวีลแชร์เรซซิ่งไทยร่วมแข่ง Sharjah 2023 International Open Para Athletics Meeting ที่เมืองชาร์จาห์ (Sharjah) สหรัฐอาหรับเอมิเรตส์
โฆษกรัฐบาลเผย นายกชื่นชมผลงาน ทัพนักกีฬาวีลแชร์เรซซิ่งไทยร่วมแข่ง Sharjah 2023 International Open Para Athletics Meeting ที่เมืองชาร์จาห์ (Sharjah) สหรัฐอาหรับเอมิเรตส์ ฟอร์มดี ได้รับถึง 9 เหรียญทอง 8 เหรียญเงิน และ 5 เหรียญทองแดง รวม 22 เหรียญ
วันที่ 23 กุมภาพันธ์ 2566 นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ยินดีที่ได้ทราบว่า นักกีฬาวีลแชร์เรซซิ่งไทย ได้รับเหรียญทั้งหมด 22 เหรียญ จากการแข่งขัน Sharjah 2023 International Open Para Athletics Meeting ที่เมืองชาร์จาห์ (Sharjah) สหรัฐอาหรับเอมิเรตส์ เมื่อวันที่ 20-22 กุมภาพันธ์ 2566 ส่งผลให้ไทยได้อันดับ 1 จากการแข่งขันนี้
โฆษกประจำสำนักนายกรัฐมนตรี กล่าวว่า ในการแข่งขันครั้งนี้ ประเทศไทยได้ส่งนักกีฬาวีลแชร์เรซซิ่งเข้าร่วม ทั้งหมดจำนวน 14 ราย ซึ่งผลการแข่งขันปรากฎว่า นายพงศกร แปยอ สามารถคว้าเหรียญทองได้ 3 เหรียญทอง จากการแข่งขันในรุ่น T53 ระยะ 100 เมตร 400 เมตร และ 800 เมตร นายชัยวัฒน์ รัตนะ นักกีฬาวีลแชร์เรซซิ่งทีมชาติไทย สังกัด สมาคมกีฬาคนพิการทางสมองแห่งประเทศไทย ได้รับ 1 เหรียญทอง จากการแข่งขันในรุ่น T34 ระยะทาง 100 เมตร นายอธิวัฒน์ แพงเหนือ ได้รับ 3 เหรียญทองจากการแข่งขันรุ่นT54 ระยะทาง 100 เมตร 200 เมตร และ 400 เมตร นายพิชญา คูรัตนศิริ สามารถคว้าเหรียญทองมาได้อีก 2 เหรียญทองในประเภทการแข่งขัน T33/44/52 ระยะทาง 1,500 เมตร และประเภท T52 ระยะทาง 400 เมตร
ซึ่งจากการแข่งขันในรายการนี้ ทัพนักกีฬาวีลแชร์เรซซิ่งทีมชาติไทย โดยทัพนักกีฬาวีลแชร์เรซซิ่งไทย ทำผลงานไปได้ทั้งหมด 9 เหรียญทอง 8 เหรียญเงิน และ 5 เหรียญทองแดง รวม 22 เหรียญ ทำให้ไทยได้อันดับที่ 1 ของรายการในการแข่งขันวีลแชร์เรซซิ่งรายการนี้ โดยการแข่งขันครั้งนี้ เป็นการเก็บสถิติ (MES) เพื่อเข้าร่วมการแข่งขันเอเชี่ยนพาราเกมส์ ครั้งที่ 4 (2022 Asian Para Games) ณ เมืองหางโจว สาธารณรัฐประชาชนจีน อาเซียนพาราเกมส์ 2023 (2023 ASEAN Para Games) ณ กรุงพนมเปญ ประเทศกัมพูชา รวมถึง กรีฑาคนพิการชิงแชมป์โลก (World Para Athletics championships Paris’23)  กีฬาพาราลิมปิกเกมส์(Paris Paralympic 2024) ณ กรุงปารีส ประเทศฝรั่งเศส และ พารา แอธเลติกส์ เวิลด์แชมเปี้ยนชิพส์ 2024(2024 World Para Athletics Championships) ณ โกเบ ประเทศญี่ปุ่น
“นายกรัฐมนตรี ชื่นชมผลงานของทัพนักกีฬาวีลแชร์เรซซิ่งทีมชาติไทย ที่สามารถทำผลงานในการแข่งขันได้อย่างยอดเยี่ยม รับเหรียญรางวัลจากการแข่งขันในหลายประเภท ทั้งนี้ นายกรัฐมนตรีได้ขอบคุณความตั้งใจทัพนักกีฬาวีลแชร์เรซซิ่ง ผู้ฝึกซ้อม และทุกท่านที่มีส่วนเกี่ยวข้อง ที่ทำให้การแข่งขันในครั้งนี้ประสบผลสำเร็จ เป็นอีกความภูมิใจของแฟนกีฬาไทย นอกจากนี้ นายกรัฐมนตรีขอแรงเชียร์จากคนไทยทุกคน ในการแข่งขันวีลแชร์เรซซิ่งระดับนานาชาติของนักกีฬาไทย” นายอนุชาฯกล่าว

ที่มา : https://www.thaigov.go.th/news/contents/details/65354