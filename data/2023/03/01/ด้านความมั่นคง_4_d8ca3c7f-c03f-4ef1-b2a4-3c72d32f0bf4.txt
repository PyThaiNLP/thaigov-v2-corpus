รัฐบาลไทย-ข่าวทำเนียบรัฐบาล-​อธิบดีกกจ. เตือน แก๊ง Call Center อ้างชื่อกรมการจัดหางาน ลวงทำงานออนไลน์


วันพฤหัสบดีที่ 23 กุมภาพันธ์ 2566
23/02/2566
พิมพ์
​อธิบดีกกจ. เตือน แก๊ง Call Center อ้างชื่อกรมการจัดหางาน ลวงทำงานออนไลน์
กรมการจัดหางาน เตือนประชาชนอย่าหลงเชื่อ หลังแก๊ง Call Center ระบาดหนัก แอบอ้างชื่อกรมการจัดหางาน ชวนทำงานออนไลน์ หวังรีดข้อมูลส่วนบุคคล
นายไพโรจน์ โชติกเสถียร อธิบดีกรมการจัดหางาน เปิดเผยว่า ปัจจุบันกรมการจัดหางานพบมิจฉาชีพรูปแบบใหม่ แอบอ้างชื่อกรมการจัดหางาน ชักชวนทำงานออนไลน์ในรูปแบบดูโฆษณาเพื่อเพิ่มยอดวิว บางรายมีการ ADD LINE เพื่อใช้ติดต่อ และแสดงตัวเป็นเจ้าหน้าที่รัฐเพิ่มความน่าเชื่อถือ โดยกลุ่มคนเหล่านี้จะสอบถามข้อมูลส่วนบุคคล เช่น เลขที่บัญชี เลขที่บัตรประชาชน ซึ่งทำให้ประชาชนเสี่ยงต่อการถูกนำข้อมูลดังกล่าว ไปสร้างความเสียหายต่อชื่อเสียง ทรัพย์สิน หรือนำไปสวมตัวตนสมัคร Application ทางการเงิน
“กรมการจัดหางานขอเตือนว่า หากพบเห็นการชักชวนให้สมัครงานในตำแหน่งต่าง ๆ ทางโทรศัพท์ โปรดอย่าหลงเชื่อ เพราะกรมการจัดหางาน ไม่มีนโยบายติดต่อพี่น้องประชาชนทางโทรศัพท์ให้สมัครงาน หรือชักชวนหารายได้เสริม สำหรับผู้ที่ต้องการหางานทำกรม ฯ มีช่องทางให้บริการผ่านระบบออนไลน์ ทางเว็บไชต์ ไทยมี  งานทำ.doe.go.th หรือทาง Mobile Application "ไทยมีงานทำ"  หรือหากไม่สะดวกใช้บริการผ่านระบบออนไลน์สามารถขอรับบริการได้ที่สำนักงานจัดหางานจังหวัด สำนักงานจัดหางานกรุงเทพมหานครพื้นที่ 1 – 10 ” อธิบดีกรมการจัดหางาน กล่าว

ที่มา : https://www.thaigov.go.th/news/contents/details/65337