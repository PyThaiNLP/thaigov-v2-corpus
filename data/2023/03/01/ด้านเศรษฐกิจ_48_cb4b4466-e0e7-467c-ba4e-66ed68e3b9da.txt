รัฐบาลไทย-ข่าวทำเนียบรัฐบาล-‘รมช.มนัญญา’ เปิดงานวันสหกรณ์แห่งชาติจังหวัดอุทัยธานี ประจำปี 2566 ครบรอบ 107 ปี การสหกรณ์ไทย 


วันอาทิตย์ที่ 26 กุมภาพันธ์ 2566
‘รมช.มนัญญา’ เปิดงานวันสหกรณ์แห่งชาติจังหวัดอุทัยธานี ประจำปี 2566 ครบรอบ 107 ปี การสหกรณ์ไทย
‘รมช.มนัญญา’ เปิดงานวันสหกรณ์แห่งชาติจังหวัดอุทัยธานี ประจำปี 2566 ครบรอบ 107 ปี การสหกรณ์ไทย ส่งเสริมพัฒนาระบบสหกรณ์ให้เข้มแข็ง สร้างประโยชน์แก่ประชาชน
นางสาวมนัญญา ไทยเศรษฐ์ รัฐมนตรีช่วยว่าการกระทรวงเกษตรและสหกรณ์ กล่าวในโอกาสเป็นประธานพิธีเปิดงานวันสหกรณ์แห่งชาติจังหวัดอุทัยธานี ประจำปี 2566 เพื่อน้อมรำลึกถึงพระกรุณาธิคุณของพระราชวรวงศ์เธอกรมหมื่นพิทยาลงกรณ์ “พระบิดาแห่งการสหกรณ์ไทย” โดยมี นายอลงกต วรกี รองผู้ว่าราชการจังหวัดอุทัยธานี นายวิศิษฐ์ ศรีสุวรรณ์ อธิบดีกรมส่งเสริมสหกรณ์ ผู้บริหาร หัวหน้าส่วนราชการกระทรวงเกษตรและสหกรณ์ ประธานกรรมการสหกรณ์การเกษตรเมืองอุทัยธานี จำกัด ณ อาคารสวนน้ำเฉลิมพระเกียรติ (บึงพระชนก) อำเภอเมือง จังหวัดอุทัยธานี ว่า ระบบสหกรณ์ดำเนินการบนพื้นฐานของการพึ่งตนเองและการพึ่งพาซึ่งกันและกันของสมาชิก ซึ่งสอดคล้องกับแนวคิดเศรษฐกิจพอเพียงของพระบาทสมเด็จพระบรมชนกาธิเบศร มหาภูมิพลอดุยเดชมหาราช บรมนาถบพิตร ที่ช่วยส่งเสริมให้สมาชิกมีความกินดี อยู่ดี มีภูมิคุ้มกัน สามารถผ่านพ้นวิกฤตทางเศรษฐกิจหลายครั้งมาได้อย่างมั่นคง ทำให้เกิดความเชื่อมั่นในระบบสหกรณ์ว่า สามารถแก้ไขปัญหาด้านการดำรงชีวิตและการประกอบอาชีพของประชาชนได้อย่างแท้จริง ระบบสหกรณ์จึงเป็นระบบที่ได้รับการสนับสนุนและส่งเสริมให้แพร่หลายมากขึ้น อย่างไรก็ตามจากสถานการณ์วิกฤติและปัญหาต่าง ๆ ที่เกิดขึ้น ทำให้ระบบสหกรณ์ต้องมุ่งเน้นการส่งเสริมความเป็นปึกแผ่นเข้มแข็งของสมาชิก มีการสื่อสารเพื่อสร้างความเข้าใจระหว่างกันให้มากขึ้น ร่วมมือกันรณรงค์ส่งเสริมให้ประชาชนทั่วไปได้ตระหนักถึงคุณค่าของระบบสหกรณ์ รวมทั้งร่วมแรงร่วมใจกันพัฒนาโครงสร้างการบริหารจัดการ และแผนการดำเนินการต่าง ๆ ของสหกรณ์และกลุ่มเกษตรกร ให้มีคุณภาพและประสิทธิภาพมากยิ่งขึ้น เพื่อให้สหกรณ์และกลุ่มเกษตรกรเป็นสถาบันที่มีบทบาทสำคัญในการแก้ไขปัญหาและพัฒนาด้านเศรษฐกิจและสังคม ของพี่น้องประชาชนกลุ่มต่าง ๆ ได้อย่างกว้างขวางยิ่งขึ้น
โอกาสนี้ รัฐมนตรีช่วยว่าการกระทรวงเกษตรและสหกรณ์ ได้มอบประกาศเกียรติคุณ สหกรณ์ดีเด่น ระดับจังหวัด ประจำปี พ.ศ.2565/2566 ให้แก่ สหกรณ์ออมทรัพย์ครูอุทัยธานี จำกัด และมอบประกาศเกียรติคุณ ผลการจัดระดับชั้นสหกรณ์ ชั้น 1 ประจำปีงบประมาณ พ.ศ. 2565 จำนวน 8 แห่ง ได้แก่ 1) สหกรณ์ออมทรัพย์ครูอุทัยธานี จำกัด 2) สหกรณ์ออมทรัพย์สาธารณสุขอุทัยธานี จำกัด 3) สหกรณ์ออมทรัพย์ตำรวจภูธรจังหวัดอุทัยธานี จำกัด 4) สหกรณ์การเกษตรลานสัก จำกัด 5) สหกรณ์การเกษตรหนองฉาง จำกัด 6) สหกรณ์เครดิตยูเนี่ยนห้วยขาแข้ง จำกัด 7) สหกรณ์การเกษตรบ้านทัพคล้าย จำกัด และ 8) สหกรณ์เครดิตยูเนี่ยนทองหลางสามัคคี จำกัด ตลอดจนมอบเงินออมทรัพย์ออมความดีของขบวนการสหกรณ์และกลุ่มเกษตรกรในจังหวัดอุทัยธานีเพื่อสนับสนุนอุปกรณ์ทางการแพทย์ ให้กับโรงพยาบาลอุทัยธานี พร้อมทั้งร่วมมอบทุนการศึกษาให้กับนักเรียนในพื้นที่เขตอำเภอเมืองอุทัยธานี จำนวน 10 ทุนอีกด้วย
ทั้งนี้ วันที่ 26 กุมภาพันธ์ ของทุกปี เป็นวันสหกรณ์แห่งชาติ โดยพระราชวรวงศ์เธอ กรมหมื่นพิทยาลงกรณ์ ทรงก่อตั้งสหกรณ์ขึ้นเป็นครั้งแรกในประเทศไทย ชื่อสหกรณ์วัดจันทร์ ไม่จำกัดสินใช้ ณ ตำบลวัดจันทร์ อำเภอเมืองพิษณุโลก จังหวัดพิษณุโลก เมื่อวันที่ 26 กุมภาพันธ์ พ.ศ.2459 จนถึงปัจจุบันครบรอบ 107 ปี เพื่อให้เป็นส่วนหนึ่งในการช่วยแก้ไขปัญหาด้านเศรษฐกิจและสังคมของพี่น้องประชาชน โดยเฉพาะผู้ที่มีรายได้น้อยและเป็นผู้ประกอบการรายย่อย ต่อมาแนวคิดเรื่องสหกรณ์ได้แพร่ขยายไปทั่วประเทศและมีความสำคัญต่อระบบเศรษฐกิจและความมั่นคงของสังคมอย่างต่อเนื่อง ปัจจุบัน ประเทศไทยมีสหกรณ์จำนวนทั้งสิ้น 6,561 สหกรณ์ และมีสมาชิกสหกรณ์รวมประมาณ 11 ล้านคน สำหรับจังหวัดอุทัยธานี มีสหกรณ์และกลุ่มเกษตรกร จำนวน 103 แห่ง กระจายในทุกอำเภอทั่วจังหวัด มีสมาชิก จำนวน 79,889 คน มีทุนเรือนหุ้น จำนวน 5,964 ล้านบาท

ที่มา : https://www.thaigov.go.th/news/contents/details/65463