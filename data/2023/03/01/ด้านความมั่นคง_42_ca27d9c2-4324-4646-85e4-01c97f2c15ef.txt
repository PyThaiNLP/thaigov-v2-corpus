รัฐบาลไทย-ข่าวทำเนียบรัฐบาล-รมว.สุชาติ หารือเอกอัครราชทูต ณ กรุงแคนเบอร์รา เร่งขยายตลาดแรงงานภาคเกษตรในออสเตรเลีย


วันพุธที่ 1 มีนาคม 2566
01/03/2566
พิมพ์
รมว.สุชาติ หารือเอกอัครราชทูต ณ กรุงแคนเบอร์รา เร่งขยายตลาดแรงงานภาคเกษตรในออสเตรเลีย
รมว.สุชาติ หารือเอกอัครราชทูต ณ กรุงแคนเบอร์รา เร่งขยายตลาดแรงงานภาคเกษตรในออสเตรเลีย
วันที่ 1 มีนาคม 2566 นายสุชาติ ชมกลิ่น รัฐมนตรีว่าการกระทรวงแรงงาน พร้อมด้วย นายสุรชัย ชัยตระกูลทอง ผู้ช่วยรัฐมนตรีประจำกระทรวงแรงงาน นายบุญชอบ สุทธมนัสวงษ์ ปลัดกระทรวงแรงงาน และผู้บริหารระดับสูงกระทรวงแรงงาน เข้าพบ นางสาวอาจารี ศรีรัตนบัลล์ เอกอัครราชทูตไทย ณ กรุงแคนเบอร์รา ในโอกาสเดินทางเยือนประเทศออสเตรเลีย เพื่อประชุมหารือข้อราชการด้านแรงงาน ในประเด็นการให้ความคุ้มครองและสิทธิประโยชน์ของแรงงานไทยในภาคเกษตร และแนวโน้มการขยายตลาดแรงงานไทยในภาคอุตสาหกรรม ภาคการบริการ เช่น สาขานวดไทย สปา และพ่อครัว แม่ครัวไทย เพื่อเพิ่มโอกาสในการผลักดันให้แรงงานไทยไปทำงานในออสเตรเลียมากขึ้น ตลอดจนหารือในการจัดตั้งสำนักงานแรงงานในเครือรัฐออสเตรเลีย เพื่อเป็นศูนย์กลางในการติดต่อ และอำนวยความสะดวกให้แรงงานไทยที่ทำงาน ณ ทำเนียบเอกอัครราชทูต ณ กรุงแคนเบอร์รา ประเทศออสเตรเลีย
นายสุชาติ กล่าวว่า วันนี้ผมและผู้บริหารกระทรวงแรงงาน ขอขอบคุณท่านเอกอัครราชทูตไทย ณ กรุงแคนเบอร์รา ที่ให้การดูแลแรงงานไทยเป็นอย่างดีทั้งในเรื่องของชีวิตความเป็นอยู่และได้รับการคุ้มครองสิทธิตามกฎหมาย การที่แรงงานไทยได้มีโอกาสมาทำงานที่ออสเตรเลียจะเป็นการช่วยพัฒนาทักษะฝีมือ สร้างรายได้ ช่วยยกระดับฐานะแก่ครอบครัว จากการหารือในวันนี้จะเป็นประโยชน์อย่างยิ่งต่อการขยายตลาดแรงงานให้แรงงานไทยสามารถเข้ามาทำงานในออสเตรเลีย ซึ่งเป็นตลาดที่มีศักยภาพเพิ่มมากขึ้น ในตำแหน่งงานที่เหมาะสม และได้รับค่าตอบแทนที่ดี รวมถึงการขยายตลาดแรงงานเพื่อให้ประเทศออสเตรเลียเปิดรับแรงงานในภาคเกษตรจากประเทศไทย เพื่อให้สอดคล้องตามนโยบายรัฐบาลที่ได้ให้ความสำคัญกับการส่งเสริมแรงงานไทยได้เดินทางไปทำงานต่างประเทศ เพื่อให้คนไทยมีงานทำ มีอาชีพ นำรายได้เข้าประเทศและช่วยเพิ่มขีดความสามารถในการแข่งขัน ส่วนการจัดตั้งสำนักงานแรงงานในออสเตรเลียนั้นขณะนี้กระทรวงแรงงานอยู่ระหว่างผลักดัน เพื่อให้เป็นหน่วยงานดูแล ประสาน ส่งเสริม และช่วยเหลือคุ้มครองสิทธิประโยชน์ของแรงงานไทย ซึ่งจะเป็นโอกาสสำคัญที่จะช่วยส่งเสริมให้เกิดความร่วมมือระหว่างไทยและออสเตรเลียในความร่วมมือด้านแรงงานมากขึ้นต่อไป
“ผมขอขอบคุณท่านเอกอัครราชทูตไทย ณ กรุงแคนเบอร์รา ที่ได้หารือในวันนี้ ถือเป็นนิมิตรหมายอันดีที่จะช่วยสร้างโอกาสให้แรงงานไทยได้มาทำงานในออสเตรเลียมากขึ้น สามารถเพิ่มทักษะฝีมือ ยกระดับรายได้ให้กับตนเอง และครอบครัว ที่สำคัญจะช่วยสร้างเม็ดเงินเข้าประเทศและเพิ่มขีดความสามารถในการแข่งขันอีกด้วย” นายสุชาติ กล่าวตอนท้าย
ด้าน นางสาวอาจารี ศรีรัตนบัลล์ เอกอัครราชทูตไทย ณ กรุงแคนเบอร์รา ประเทศออสเตรเลีย กล่าวว่า "ขอชื่นชมแรงงานไทยเป็นแรงงานที่มีคุณภาพ ขยันทำงาน อดทน เรียนรู้งานได้รวดเร็ว ที่สำคัญมีทักษะและความสามารถที่หลากหลาย โดยเฉพาะภาคบริการ เช่น กุ๊ก บาเทนเดอร์ พนักงานบริการเครื่องดื่ม พนักงานเสิร์ฟ ซึ่งงานบริการถือเป็นเอกลักษณ์และเสน่ห์ของคนไทย เป็นที่ประทับใจของชาวต่างชาติ การหารือครั้งนี้จึงเป็นโอกาสดีที่กระทรวงแรงงานจะได้ขยายตลาดแรงงานให้คนไทยที่มีฝีมือ มีมาตรฐานได้มีโอกาสมาทำงานในออสเตรเลียเพิ่ม เนื่องจากตลาดแรงงานในออสเตรเลียอยู่ในภาวะขยายตัว และเป็นตลาดรองรับแรงงานไทยที่สำคัญต่อไปในอนาคต อย่างไรก็ดีตลาดแรงงานในออสเตรเลียขณะนี้มีความต้องการแรงงาน ประเภทช่างเชื่อม ช่างเทคนิค วิศวกร และช่างทักษะฝีมือ จำนวนมาก" เอกอัครราชทูต กล่าว
+++++++++++++++++++
กองเผยแพร่และประชาสัมพันธ์
1 มีนาคม 2566

ที่มา : https://www.thaigov.go.th/news/contents/details/65624