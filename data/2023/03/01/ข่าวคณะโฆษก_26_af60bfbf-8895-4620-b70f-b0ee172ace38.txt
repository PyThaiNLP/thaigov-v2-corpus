รัฐบาลไทย-ข่าวทำเนียบรัฐบาล-​รัฐบาลย้ำเตือนคนไทย ทำงานต่างประเทศให้ไปอย่างถูกกฎหมาย เพื่อมีหลักประกันกรณีเจ็บป่วย ประสบอุบัติเหตุ เสียชีวิต


วันจันทร์ที่ 27 กุมภาพันธ์ 2566
27/02/2566
พิมพ์
​รัฐบาลย้ำเตือนคนไทย ทำงานต่างประเทศให้ไปอย่างถูกกฎหมาย เพื่อมีหลักประกันกรณีเจ็บป่วย ประสบอุบัติเหตุ เสียชีวิต
​รัฐบาลย้ำเตือนคนไทย ทำงานต่างประเทศให้ไปอย่างถูกกฎหมาย เพื่อมีหลักประกันกรณีเจ็บป่วย ประสบอุบัติเหตุ เสียชีวิต ด้านผู้หลบหนีทำงานในเกาหลีใต้ 28 ก.พ. นี้วันสุดท้ายรายงานตัวกลับไทยโดยสมัครใจก่อนเจอค่าปรับหนัก 30 ล้านวอน
วันที่ 27 กุมภาพันธ์ 2566 น.ส.ไตรศุลี ไตรสรณกุล รองโฆษกประจำสำนักนายกรัฐมนตรี กล่าวว่า ตามที่ยังปรากฏกรณีแรงงานจากไทยได้ลักลอบไปทำงานต่างประเทศอย่างผิดกฎหมายอยู่เป็นจำนวนมาก โดยเฉพาะการเดินทางไปในลักษณะเป็นกรุ๊ปทัวร์แล้วหนีทัวร์ไปทำงานในพื้นที่ต่างๆ ของประเทศปลายทาง รัฐบาลขอย้ำเตือนอีกครั้ง ขอให้ผู้ที่ประสงค์จะไปทำงานต่างประเทศทุกคนให้ไปอย่างถูกกฎหมาย เพื่อให้มีหลักประกัน ไม่ถูกนายจ้างเอารัดเอาเปรียบ ได้รับความคุ้มครองกรณีเจ็บป่วย ประสบอุบัติเหตุ เสียชีวิต หรือประสบเหตุไม่คาดคิดซึ่งสามารถเกิดขึ้นได้ตลอดเวลา
ทั้งนี้ การเดินทางไปทำงานต่างประเทศอย่างถูกกฎหมายสามารถดำเนินการผ่านทั้งกรมการจัดหางาน หรือบริษัทจัดการหางานเอกชนที่มีความน่าเชื่อถือ ขึ้นทะเบียนกับกระทรวงแรงงาน และควรศึกษาสิทธิประโยชน์ความคุ้มครองแรงงานในประเทศจุดหมายที่ต้องการไปทำงาน ซึ่งสำนักประสานความร่วมมือระหว่างประเทศ สำนักงานปลัดกระทรวงแรงงาน ได้จัดทำคู่มือให้คำแนะนำสำหรับแรงงานไทยในประเทศต่าง โดยผู้สนใจสามารถศึกษาข้อมูลได้ตามลิงค์ https://bit.ly/41vRQn9
“การไปทำงานต่างประเทศมีโอกาสที่แรงงานจะประสบเหตุไม่คาดคิด ไม่ว่าจะเป็นอุบัติเหตุ การเจ็บป่วย หรือร้ายแรงถึงขั้นเสียชีวิต ซึ่งหากเดินทางไปอย่างถูกกฎหมายก็จะได้รับความคุ้มครองตามกฎหมายของประเทศนั้นๆ รวมถึงการช่วยเหลือจากทางการไทยเช่นสิทธิตามกองทุนเพื่อช่วยเหลือคนหางานไปทำงานในต่างประเทศ”น.ส.ไตรศุลี กล่าว
น.ส.ไตรศุลี กล่าวว่า สำหรับกรณีที่เกาหลีใต้ ซึ่งเป็นหนึ่งในประเทศที่คนไทยไปทำงานแบบผิดกฎหมายจำนวนมากนั้น วันที่ 28 ก.พ. นี้ จะเป็นวันสุดท้ายที่กระทรวงยุติธรรม เกาหลีใต้ เปิดให้ชาวต่างชาติที่ลักลอบทำงานอย่างผิดกฎหมายสามารถรายงานตัวเพื่อออกจากเกาหลีใต้โดยสมัครใจ โดยสามารถรายงานตัวที่สำนักงานตรวจคนเข้าเมืองหรือผ่านออนไลน์ที่ www.hikorea.go.kr พร้อมกับเอกสารประกอบ ได้แก่ พาสปอร์ต ใบแจ้งการเดินทาง และบัตรโดยสารเครื่องบิน หากเลยเวลาที่กำหนดแล้วและทางการตรวจสอบพบการทำงานงานผิดกฎหมาย จะถูกปรับ 30 ล้านวอน หรือคิดเป็นเงินไทยประมาณ 800,000 บาท และจะถูกเพิ่มความเข้มงวดในการเดินทางกลับเข้าประเทศเกาหลีใต้
ทั้งนี้ ชาวไทยในเกาหลีใต้สามารถสอบถามข้อมูลเพิ่มเติมได้ที่ Immigration Contact Center โทร.1345 (มีล่ามภาษาไทยบริการ) หรือเว็บไซต์ Korea Immigration Service ที่ www.immigration.go.kr

ที่มา : https://www.thaigov.go.th/news/contents/details/65468