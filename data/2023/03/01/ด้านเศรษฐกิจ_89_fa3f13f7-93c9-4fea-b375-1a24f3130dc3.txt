รัฐบาลไทย-ข่าวทำเนียบรัฐบาล-ผู้ตรวจสมพลฯ ลงพื้นที่ชัยภูมิ ตรวจราชการรอบ 1 พร้อมพบปะผู้ประกอบการในพื้นที่ แจ้งนโยบาย MIND ของกระทรวงอุตสาหกรรม


วันพุธที่ 1 มีนาคม 2566
01/03/2566
พิมพ์
ผู้ตรวจสมพลฯ ลงพื้นที่ชัยภูมิ ตรวจราชการรอบ 1 พร้อมพบปะผู้ประกอบการในพื้นที่ แจ้งนโยบาย MIND ของกระทรวงอุตสาหกรรม
ผู้ตรวจราชการ ลงพื้นที่ชัยภูมิ ตรวจราชการรอบ 1 พร้อมพบปะผู้ประกอบการในพื้นที่ แจ้งนโยบาย MIND ของกระทรวงอุตสาหกรรม เพื่อมุ่งยกระดับ “อุตสาหกรรมดีอยู่คู่กับชุมชนอย่างยั่งยืน”
เมื่อวันที่ 27 กุมภาพันธ์ 2566 นายสมพล โนดไธสง ผู้ตรวจราชการกระทรวงอุตสาหกรรม พร้อมด้วย นายวีระวัฒน์ ศรีสม อุตสาหกรรมจังหวัดชัยภูมิ และคณะเจ้าหน้าที่ ได้ลงพื้นที่ตรวจเยี่ยมสถานประกอบการอุตสาหกรรม ณ บริษัท น้ำตาลระยอง จำกัด ประกอบกิจการ ผลิตน้ำตาลทรายดิบ ซึ่งการประกอบกิจการได้ดำเนินการตามนโยบาย MIND ใน 4 มิติ มิติที่ 1 ความสำเร็จทางธุรกิจ กำลังการผลิต 15,000 ตัน/วัน ผลิตน้ำตาลทรายดิบ 50,874.90 ตัน มิติที่ 2 การดูแลสังคมโดยรอบโรงงาน ลดความเสี่ยงความขัดแย้ง และกระตุ้นให้เกิดการประกอบกิจการที่ดี สร้างความมั่นใจให้กับประชาชน มิติที่ 3 การดูแลรักษาสิ่งแวดล้อม ด้วยการประชาสัมพันธ์ ส่งเสริม รณรงค์ลดการเผาอ้อยที่ก่อให้เกิด PM 2.5 พร้อมจัดตั้งคณะกรรมการเครือข่าย เพื่อร่วมกันสร้างจิตสำนึกให้แก่ประชาชนในชุมชนและเปิดโอกาสให้ชุมชน สถานประกอบการ และส่วนราชการที่เกี่ยวข้องได้มีส่วนร่วมในการติดตามป้องกันและเฝ้าระวังการเกิดปัญหาผลกระทบด้านสิ่งแวดล้อมและประชาชนผู้อยู่อาศัยบริเวณโดยรอบ และมิติที่ 4 การกระจายรายได้ให้กับประชาชน เกิดเงินหมุนเวียนในชุมชุม 126 ล้านบาทต่อปี พร้อมสร้างงานสร้างรายได้ ส่งเสริมธุรกิจเพื่อสังคม
ผู้ตรวจสมพลฯ ได้แจ้งนโยบาย MIND ของกระทรวงอุตสาหกรรม ซึ่งมุ่งยกระดับ “อุตสาหกรรมดีอยู่คู่กับชุมชนอย่างยั่งยืน” ทั้ง 4 มิติ ได้แก่ 1.ความสำเร็จของธุรกิจ 2.ชุมชน สังคม 3.สิ่งแวดล้อม และ 4.การกระจายรายได้ให้กับชุมชน เป็นการขับเคลื่อนภาคอุตสาหกรรมและเศรษฐกิจ พร้อมทั้งได้กำชับให้ปฏิบัติตามนโยบายการควบคุมอ้อยเผาไฟ ซึ่งจะต้องร่วมมือกันทุกภาคส่วน เพื่อให้ปริมาณอ้อยเผาไฟลดลงเป็นไปตามนโยบายและที่กฎหมายกำหนด
นอกจากนี้ในวันเดียวกัน นายสมพล โนดไธสง ผู้ตรวจราชการกระทรวงอุตสาหกรรม ได้ตรวจราชการกรณีปกติ รอบที่ 1 ประจำปีงบประมาณ พ.ศ. 2566 สำนักงานอุตสาหกรรมจังหวัดชัยภูมิ ซึ่งมี นายวีระวัฒน์ ศรีสม อุตสาหกรรมจังหวัดชัยภูมิ และเจ้าหน้าที่ สอจ.ชัยภูมิ เข้าร่วมรับการตรวจราชการในครั้งนี้ รายงานตามประเด็นการตรวจราชการกรณีการตรวจกำกับ เร่งรัด ติดตาม เพื่อขับเคลื่อนการดำเนินงานที่สำคัญ และโครงการสำคัญของกระทรวงอุตสาหกรรม
ทั้งนี้ ผู้ตรวจสมพลฯ ได้มอบนโยบายโดยเน้นย้ำให้เจ้าหน้าที่ทุกคนดำเนินการตาม MIND ของกระทรวงอุตสาหกรรม ใช้หัวและใจขับเคลื่อนแผนงานปี 2566 มุ่งยกระดับ “อุตสาหกรรมดีอยู่คู่กับชุมชนอย่างยั่งยืน” ทั้ง 4 มิติ ได้แก่ 1.ความสำเร็จของธุรกิจ 2.ชุมชน สังคม 3.สิ่งแวดล้อม และ 4.การกระจายรายได้ให้กับชุมชน พร้อมข้อเสนอแนะในการปฏิบัติงาน รวมทั้งแนวทางปฏิบัติงานตามข้อสั่งการที่จะต้องปฏิบัติอย่างเคร่งครัด อาทิ การเบิกจ่ายงบประมาณให้เป็นไปตามแผนที่กำหนดและเป็นไปตามมาตรการเร่งรัดการเบิกจ่ายงบประมาณ ตามมติ ครม. รวมทั้งจะต้องจัดสรรและบริหารจัดการการใช้จ่ายงบประมาณอย่างรอบคอบ การตรวจ กำกับ ดูแลสถานประกอบการเน้นย้ำให้ตรวจ กำกับ ดูแลให้ครบถ้วน ดำเนินการตามแผนการตรวจ พร้อมจัดทำบันทึกการตรวจสอบทุกครั้ง โดยเฉพาะรายที่จะต้องมีเอกสารรับรองความปลอดภัย เพื่อเตรียมความพร้อมรองรับการตรวจของหน่วยตรวจสอบ รวมทั้งให้คำปรึกษาแนะนำแก่ผู้ประกอบการให้ปฏิบัติให้ถูกต้องตามกฎหมาย หากพบข้อบกพร่องให้สั่งการตาม พ.ร.บ.ที่เกี่ยวข้อง การอำนวยความสะดวกในการพิจารณาอนุญาตฯ จะต้องดำเนินการตามขั้นตอนให้อยู่ในกรอบระยะเวลาและอำนาจหน้าที่

ที่มา : https://www.thaigov.go.th/news/contents/details/65594