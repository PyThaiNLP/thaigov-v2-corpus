รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม เร่งทุกหน่วยใน ยธ.ช่วยกันร่าง กม.ปศุสัตว์ หลังมท. ปลดล็อกจัดแข่ง-เล่นพนัน ชี้จะเป็น Soft Power กระตุ้นเศรษฐกิจ-ท่องเที่ยว


วันจันทร์ที่ 27 กุมภาพันธ์ 2566
27/02/2566
พิมพ์
รัฐมนตรีว่าการกระทรวงยุติธรรม เร่งทุกหน่วยใน ยธ.ช่วยกันร่าง กม.ปศุสัตว์ หลังมท. ปลดล็อกจัดแข่ง-เล่นพนัน ชี้จะเป็น Soft Power กระตุ้นเศรษฐกิจ-ท่องเที่ยว
รัฐมนตรีว่าการกระทรวงยุติธรรม เร่งทุกหน่วยใน ยธ.ช่วยกันร่าง กม.ปศุสัตว์ หลังมท. ปลดล็อกจัดแข่ง-เล่นพนัน ชี้จะเป็น Soft Power กระตุ้นเศรษฐกิจ-ท่องเที่ยว แนะทำกติกาให้เป็นสากล ขอ ขรก. กระตือรือร้นรักษามาตรฐานกระทรวงเกรดเอ
นายสมศักดิ์ เทพสุทิน รัฐมนตรีว่าการกระทรวงยุติธรรม กล่าวว่า หลังจากที่ตนได้ผลักดันร่างกฎหมายที่เกี่ยวกับปศุสัตว์ ซึ่งได้เสนอหลักการผ่านความเห็นชอบของนายกรัฐมนตรีแล้ว โดยขณะนี้ทางกระทรวงมหาดไทย ได้ออกหนังสือแนวทางการอนุญาตจัดให้มีการเล่นการพนันประเภทสัตว์ต่อสู้กันหรือแข่งขันสัตว์ถึงผู้ว่าราชการจังหวัดทุกจังหวัด ซึ่งจะทำให้กีฬาสัตว์ท้องถิ่น เช่น วัวชน ไก่ชน ปลากัด และม้า จัดการแข่งขันและเล่นพนันได้ ซึ่งเรื่องนี้จะเป็น ซอฟท์พาวเวอร์ (Soft Power) ที่จะช่วยให้ระบบเศรษฐกิจและการท่องเที่ยวของไทยเป็นที่น่าสนใจของชาวต่างชาติ เพราะทุกวันนี้ ทุกภูมิภาคมีการจัดแข่งขันสัตว์ และมีสนามแข่งขัน ซึ่งเป็นวิถีชีวิตและประเพณีของไทยมาอย่างยาวนาน
นายสมศักดิ์ กล่าวอีกว่า ตนอยากให้หน่วยงานในกระทรวงยุติธรรม ช่วยกันเสนอแนะความเห็นในการร่างกฎหมาย เพราะกฎหมายนี้จะเป็นประโยชน์อย่างมากกับประชาชน เช่น การทำสัตว์กีฬา วัวชน ไก่ชนเปิดให้นักท่องเที่ยวได้เข้าชม โดยออกกติกาให้เป็นสากล อาทิ การใช้ผ้าพันเขาวัวสองสี เพื่อให้คนดูแยกออกเหมือนนวมในกีฬามวย การใส่อุปกรณ์เพื่อลดการบาดเจ็บของสัตว์ เพื่อดึงดูดนักท่องเที่ยวต่างชาติให้เข้ามา ก็จะสามารถเก็บค่าเข้าชมได้เยอะขึ้น รวมถึงการพัฒนาสายพันธุ์สัตว์ ทำใบเพ็ดดีกรี ( Pedigree) หรือ ใบประวัติ  ซึ่งจะเป็นสิ่งที่จะเป็นตัวช่วยให้ทราบถึงที่มาที่ไปของวัว ไก่ ม้า หรือสัตว์เลี้ยง เวลาขายก็จะได้ราคาสูงกว่าเดิม
"ผมอยากให้ทุกหน่วยงานในกระทรวงช่วยกันดู อย่างเรื่องการพนัน หากเราทำให้ถูกต้อง ทำแพลตฟอร์มออนไลน์ มีการเก็บภาษี ก็จะสามารถเอาเงินเข้ารัฐเพื่อนำมาใช้ในการพัฒนาประเทศได้ เพราะกระทรวงมหาดไทยจะมีการเปิดให้เล่นอยู่แล้ว เราก็ควรทำให้เป็นระบบ โดยกฎหมายนี้หากทำสำเร็จจะช่วยชาวบ้านและเกษตรกรจำนวนมาก ผมอยากให้ทุกคนกระตือรือร้น เพราะที่ผ่านมาเราก็ทำงานที่เป็นตัวอย่างให้กระทรวงอื่นๆ ทำตามจนได้รับคำชื่นชมว่าเป็นกระทรวงเกรดเอแล้ว เช่น การไกล่เกลี่ยหนี้สิน ขอให้ทุกคนรักษามาตรฐานความดีไว้ แม้ช่วงนี้เป็นปลายสมัยรัฐบาล ก็อย่าเกียร์ว่าง ทำงานช่วยประชาชนอย่างเต็มที่" นายสมศักดิ์ กล่าว

ที่มา : https://www.thaigov.go.th/news/contents/details/65476