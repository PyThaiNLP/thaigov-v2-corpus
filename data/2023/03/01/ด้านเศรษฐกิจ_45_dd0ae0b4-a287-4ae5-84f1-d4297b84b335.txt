รัฐบาลไทย-ข่าวทำเนียบรัฐบาล-เลขานุการ รมว.เกษตรฯ มอบทุนการศึกษาแก่บุตร-ธิดา สื่อมวลชนสายเกษตรประจำปี 2566 


วันเสาร์ที่ 25 กุมภาพันธ์ 2566
เลขานุการ รมว.เกษตรฯ มอบทุนการศึกษาแก่บุตร-ธิดา สื่อมวลชนสายเกษตรประจำปี 2566
มุ่งหวังให้มีความรู้ความสามารถ และประสบความสำเร็จ เพื่อเป็นกำลังของชาติในอนาคตต่อไป
นายธนา ชีรวินิจ เลขานุการรัฐมนตรีว่าการกระทรวงเกษตรและสหกรณ์ เป็นประธานในพิธีมอบทุนการศึกษาแก่บุตร-ธิดา สื่อมวลชนสายเกษตรประจำปี 2566 จัดขึ้นโดยสมาคมสื่อมวลชนเกษตรแห่งประเทศไทย รวมพลครอบครัวคนข่าวเกษตร ณ ห้องประชุมอานนท์ กรมประมง โดยในปีนี้ได้จัดขึ้นเป็นปีที่ 14 และสมาคมฯ ยังได้รับการสนับสนุนงบประมาณจากหน่วยงานภาครัฐและเอกชน ด้วยดีมาโดยตลอด ซึ่งในปีนี้ สมาคมฯ ได้คัดเลือกบุตร-ธิดาของสมาชิกสมาคมสื่อมวลซนเกษตรแห่งประเทศไทย ตั้งแต่ระดับอนุบาลถึงระดับปริญญาตรี เข้ารับทุนการศึกษาทั้งหมด 51 ทุน ทุนละ 5,000 บาท รวมเป็นเงินทั้งสิ้น 255,000 บาท โดยผู้เข้ารับทุนทั้งหมด เป็นบุตร-ธิดา ของสื่อมวลชนสายเกษตร ทุกแขนง ทั้งสื่อสิ่งพิมพ์รายวัน สื่อวิทยุ สื่อโทรทัศน์ สื่อนิตยสาร และสื่อออนไลน์
เลขานุการรัฐมนตรีว่าการกระทรวงเกษตรและสหกรณ์ กล่าวว่า สื่อมวลชนเปรียบเสมือนเป็นทองหลังพระที่ทำให้งานของกระทรวงเกษตรฯ ไปสู่พี่น้องประชาชน ซึ่งตลอด 4 ปีที่ผ่านมาได้ร่วมงานกันเป็นอย่างดี จนทำให้กระทรวงเกษตรฯ ได้รับคำชื่นชมจากพี่น้องประชาชนว่าเป็นกระทรวงที่ดูแลพี่น้องประชาชนดีที่สุดในช่วงสถานการณ์โควิด-19 การจัดงานในวันนี้ จึงมีความยินดีอย่างยิ่งที่จะเป็นการให้ความรู้ ให้การศึกษา ซึ่งจะทำให้ลูกหลานมีความรู้ความสามารถที่จะพัฒนาประเทศ ในนามรัฐมนตรีว่าการกระทรวงเกษตรและสหกรณ์ ขอให้ลูกหลานทุกคนตั้งใจศึกษาเล่าเรียน และประสบความสำเร็จ เพื่อเป็นกำลังของชาติในอนาคตต่อไป

ที่มา : https://www.thaigov.go.th/news/contents/details/65441