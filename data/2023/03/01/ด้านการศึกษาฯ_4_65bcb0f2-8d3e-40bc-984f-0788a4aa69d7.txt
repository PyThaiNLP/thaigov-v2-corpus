รัฐบาลไทย-ข่าวทำเนียบรัฐบาล-"อว.พารู้ พารัก รากเหง้าแผ่นดินไทย" สารคดีประวัติศาสตร์ 3 เรื่อง 3 รส


วันจันทร์ที่ 27 กุมภาพันธ์ 2566
"อว.พารู้ พารัก รากเหง้าแผ่นดินไทย" สารคดีประวัติศาสตร์ 3 เรื่อง 3 รส
"อว.พารู้ พารัก รากเหง้าแผ่นดินไทย" สารคดีประวัติศาสตร์ 3 เรื่อง 3 รส สัมผัสรากเหง้าภูมิปัญญาในอดีต เรียนรู้ปัจจุบัน ต่อยอดสร้างโอกาสในอนาคต
3 กุมภาพันธ์ 2566 กระทรวงการอุดมศึกษา วิทยาศาสตร์ วิจัยและนวัตกรรม (อว.) ร่วมกับ สำนักงานการวิจัยแห่งชาติ (วช.) และธัชชา วิทยสถานสังคมศาสตร์ มนุษยศาสตร์ และศิลปกรรมศาสตร์แห่งประเทศไทย จับมือ มหาวิทยาลัยศิลปากร และองค์การกระจายเสียงและแพร่ภาพสาธารณะแห่งประเทศไทย (ส.ส.ท.) ผลิตภาพยนตร์สารคดีที่สะท้อนประวัติศาสตร์ รากเหง้าของคนไทย จากโครงการ "อว.พารู้ พารัก รากเหง้าแผ่นดินไทย" เป็นทั้งความบันเทิงและเครื่องมือสื่อสารที่ทรงพลังในการบอกเล่าเรื่องราวที่เชื่อมโยงอดีตมาสู่ปัจจุบัน สร้างแรงบันดาลใจสู่การรักษา "ศิลปวัฒนธรรม" ของประเทศ ทั้งส่วนที่เป็นการอนุรักษ์ การปรับเปลี่ยนและพัฒนา ให้คนไทยและเยาวชนคนรุ่นใหม่มีความเข้าใจและความภาคภูมิใจในประวัติศาสตร์ความเป็นไทยให้ถึงแก่น นำไปสู่การเรียนรู้และต่อยอดสร้างโอกาสในอนาคต โดยได้รับเกียรติจาก ศ.(พิเศษ) ดร.เอนก เหล่าธรรมทัศน์ รัฐมนตรีว่าการกระทรวงการอุดมศึกษา วิทยาศาสตร์ วิจัยและนวัตกรรม เป็นประธานแถลงข่าวเปิดตัวโครงการ พร้อมด้วย ศ.ดร.นพ.สิริฤกษ์ ทรงศิวิไล ปลัดกระทรวง อว. ดร.วิภารัตน์ ดีอ่อง ผู้อำนวยการ วช. ผู้บริหารหน่วยงาน มหาวิทยาลัย ผู้ทรงคุณวุฒิ และแขกผู้มีเกียรติเข้าร่วมงาน ณ ห้องแถลงข่าว ชั้น 1 สำนักงานปลัดกระทรวงการอุดมศึกษา วิทยาศาสตร์ วิจัยและนวัตกรรม
สารคดีสั้น 3 เรื่อง 3 รส เป็นเรื่องราวจากหลักฐานข้อมูลทางประวัติศาสตร์ ที่ถูกสืบค้น รวบรวม และบันทึกไว้ โดยนักวิชาการโบราณคดี จาก ม.ศิลปากร ในมุมใหม่ที่ไม่เคยถูกเปิดเผยมาก่อน ที่สร้างความภาคภูมิใจและแรงบันดาลใจจากภูมิปัญญาในอดีต เชื่อมโยงรากเหง้าอันรุ่งเรือง มั่งคั่งและรุ่งโรจน์ สู่การเรียนรู้และต่อยอดในปัจจุบัน เพื่อทำอดีตให้เป็นโอกาสของอนาคต นำไปสู่การรับรู้และมีทัศนคติของการเป็นพลเมือง การอยู่ร่วมกันอย่างไม่แบ่งแยก การเข้าใจบริบทของการเปลี่ยนแปลง และร่วมกันพัฒนาประเทศต่อไป โดยมีรายละเอียดของสารคดีสั้นทั้ง 3 เรื่อง ได้แก่
1. มรสุมแสงดาว...เรื่องราวของสุวรรณภูมิ ไม่ใช่ดินแดนแห่งความเชื่อหรือตำนาน แต่เป็นดินแดนของประวัติศาสตร์ ภูมิปัญญา การค้า มิใช่เป็นเพียงอดีต "รุ่งเรือง" แต่จะเป็นอนาคตรุ่งโรจน์ที่ของภูมิภาคเอเชียตะวันออกเฉียงใต้
2. เกลือศาสตร์...เรื่องราวประวัติศาสตร์ของวัตถุดิบอาหารที่สำคัญอย่างยิ่งสำหรับคนไทยอย่าง "เกลือ" ทรัพยากรที่มีค่าดั่งทอง ที่สร้างความ "มั่งคั่ง" ให้แผ่นดิน ในดินแดนที่เคยถูกเรียกว่าสุวรรณภูมิ
3. แพรวพราว...เรื่องราวของหญิงสาวคนรุ่นใหม่ ที่เห็นคุณค่าวิถีแห่งวัฒนธรรมโบราณ นำมาเรียนรู้และต่อยอดงานของเธอจน "รุ่งโรจน์" ประสบความสำเร็จ
นอกจากนี้ โครงการ "อว.พารู้ พารัก รากเหง้าแผ่นดินไทย" ยังมีโครงการสำหรับเยาวชนคนรุ่นใหม่ที่สนใจประวัติศาสตร์มาร่วมสร้างสรรค์ไอเดีย ในโครงการประกวดภาพยนตร์สั้นประวัติศาสตร์ แก่นไทย เชื่อมไทย เชื่อมโลก และโครงการพัฒนาสื่อทางประวัติศาสตร์ผ่าน Interactive Storytelling Game เพื่อถ่ายทอดวัฒนธรรมความเป็นไทยไปสู่คนรุ่นใหม่ได้รู้จักมากยิ่งขึ้น
ทั้งนี้ สามารถติดตามรับชมสารคดีแนวประวัติศาสตร์ 3 เรื่อง 3 รส ก่อนใคร ในวันที่ 4 กุมภาพันธ์ 2566 เวลา 10.00 น. ทาง www.VIPA.me

ที่มา : https://www.thaigov.go.th/news/contents/details/65493