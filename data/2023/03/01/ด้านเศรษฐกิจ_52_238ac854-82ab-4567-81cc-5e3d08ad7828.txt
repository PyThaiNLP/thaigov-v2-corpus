รัฐบาลไทย-ข่าวทำเนียบรัฐบาล-กรมการขนส่งทางบก เผย “ระบบแจ้งเตือนถุงลมนิรภัย” แจ้งเตือนเจ้าของรถแล้วกว่า 50,000 ราย แก้ไขถุงลมนิรภัยไปแล้วกว่า 6,000 คัน เพิ่มขึ้นกว่า 60% เมื่อเปรียบเทียบกับปีที่ผ่านมา 


วันจันทร์ที่ 27 กุมภาพันธ์ 2566
กรมการขนส่งทางบก เผย “ระบบแจ้งเตือนถุงลมนิรภัย” แจ้งเตือนเจ้าของรถแล้วกว่า 50,000 ราย แก้ไขถุงลมนิรภัยไปแล้วกว่า 6,000 คัน เพิ่มขึ้นกว่า 60% เมื่อเปรียบเทียบกับปีที่ผ่านมา
...
กรมการขนส่งทางบก เผย “ระบบแจ้งเตือนถุงลมนิรภัย” แจ้งเตือนเจ้าของรถแล้วกว่า 50,000 ราย แก้ไขถุงลมนิรภัยไปแล้วกว่า 6,000 คัน เพิ่มขึ้นกว่า 60% เมื่อเปรียบเทียบกับปีที่ผ่านมา
นายจิรุตม์ วิศาลจิตร อธิบดีกรมการขนส่งทางบก กระทรวงคมนาคม กล่าวว่า ตามที่มีรายงานปัญหาการทำงานผิดปกติของถุงลมนิรภัยยี่ห้อทาคาตะ (Takata) ในรถยนต์ที่ผลิตและจำหน่ายในระหว่างปี 2541 - 2561 ที่เป็นปัญหาในหลายประเทศทั่วโลกรวมทั้งประเทศไทย ซึ่งอาจเป็นอันตรายกับผู้ขับรถและผู้โดยสาร กรมการขนส่งทางบก (ขบ.) สมาคมอุตสาหกรรมยานยนต์ไทย และบริษัทรถยนต์ ได้ร่วมกันดำเนินมาตรการต่าง ๆ ตั้งแต่ปี 2561 เพื่อแจ้งให้เจ้าของรถที่เข้าข่ายรถติดตั้งถุงลมนิรภัยยี่ห้อทาคาตะ นำรถมาตรวจสอบและแก้ไขถุงลมนิรภัย         อย่างต่อเนื่อง ทั้งในด้านการสนับสนุนข้อมูลเพื่อใช้ติดต่อเจ้าของรถ รวมถึงการจัดกิจกรรมประชาสัมพันธ์ ตามช่องทางสื่อสารของ ขบ. โดย ขบ. สมาคมอุตสาหกรรมยานยนต์ไทย และบริษัทรถยนต์ ได้ร่วมกันจัดทำและเปิดใช้งาน “ระบบแจ้งเตือนถุงลมนิรภัย” ตั้งแต่วันที่ 23 มกราคม 2566 เพื่อแจ้งเตือนเมื่อดำเนินการทางทะเบียนและภาษีรถทั้งที่สำนักงานขนส่งทั่วประเทศและระบบชำระภาษีรถประจำปีออนไลน์ (DLT E-Service) หากระบบตรวจสอบ และพบว่าเป็นรถที่เข้าข่ายเปลี่ยนถุงลมนิรภัย เจ้าหน้าที่จะทำการแจ้งโดยทันที หรือในกรณีดำเนินการชำระภาษีรถประจำปีผ่านระบบออนไลน์ (DLT E-Service) ระบบจะขึ้นหน้าต่างแจ้งเตือนทันที โดยทั้ง 2 ระบบจะมีการขอข้อมูล ชื่อ - นามสกุล และเบอร์ติดต่อ เพื่อนำไปใช้ในการติดต่อให้เจ้าของรถนำรถไปตรวจสอบและแก้ไขถุงลมนิรภัย ซึ่งประชาชนสามารถเลือกได้ว่าจะยินยอมให้ข้อมูลหรือปฏิเสธไม่ให้ข้อมูล ทั้งนี้ เมื่อดำเนินการด้านทะเบียนและภาษีรถแล้วเสร็จจะมีข้อความเตือนที่ใบเสร็จรับเงินให้นำรถเข้ารับบริการที่ศูนย์บริการใกล้บ้านหรือตรวจสอบข้อมูลได้ที่ www.checkairbag.com ทั้งนี้ ภายหลังจากเปิดใช้งานระบบมาเป็นระยะเวลา 1 เดือน ตั้งแต่วันที่ 23 มกราคม - 22 กุมภาพันธ์ 2566 มีการแจ้งเตือนแล้ว 50,420 คัน และมีการนำรถเข้าแก้ไขถุงลมนิรภัยแล้ว จำนวน 6,646 คัน ซึ่งเมื่อเปรียบเทียบกับสถิติการแก้ไขถุงลมนิรภัยเฉลี่ยต่อเดือนเมื่อปี 2565 (ประมาณ 4,123 คันต่อเดือน) พบว่าเพิ่มขึ้นกว่า 60%
อธิบดีกรมการขนส่งทางบก กล่าวเพิ่มเติมว่า เพื่อให้ประชาชนใช้รถที่ได้มาตรฐานและปลอดภัย จึงขอเชิญชวนประชาชนตรวจสอบว่ารถของท่านเข้าข่ายต้องเข้ารับการตรวจสอบและแก้ไขถุงลมนิรภัยหรือไม่ ผ่านช่องทางเว็บไซต์ www.checkairbag.com หากพบว่าเป็นรถที่เข้าข่ายติดตั้งถุงลมนิรภัยยี่ห้อทาคาตะ ให้รีบนำรถเข้ารับการตรวจสอบและแก้ไขที่ศูนย์บริการรถยนต์ใกล้บ้านท่านทั่วประเทศ “ฟรี..ไม่เสียค่าใช้จ่ายใด ๆ ทั้งสิ้น” ขบ. มีเป้าหมายที่จะต้องเรียกคืนรถที่เข้าข่ายทุกคันเข้ารับการตรวจสอบและแก้ไขถุงลมนิรภัย เพื่อเป็นการปกป้องชีวิตและทรัพย์สินของผู้บริโภค และเพื่อให้เกิดความปลอดภัยสูงสุดต่อประชาชนผู้ใช้รถทุกคนต่อไป

ที่มา : https://www.thaigov.go.th/news/contents/details/65478