รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม เตรียมขนกระทรวงยุติธรรม ลงภาคใต้ ดูสาธิตแข่งขันชนวัว เพื่อกำหนดในกฎหมายส่งเสริมปศุสัตว์ หลังผ่านครม.แล้ว 


วันพุธที่ 1 มีนาคม 2566
01/03/2566
พิมพ์
รัฐมนตรีว่าการกระทรวงยุติธรรม เตรียมขนกระทรวงยุติธรรม ลงภาคใต้ ดูสาธิตแข่งขันชนวัว เพื่อกำหนดในกฎหมายส่งเสริมปศุสัตว์ หลังผ่านครม.แล้ว
รัฐมนตรีว่าการกระทรวงยุติธรรม เตรียมขนกระทรวงยุติธรรม ลงภาคใต้ ดูสาธิตแข่งขันชนวัว เพื่อกำหนดในกฎหมายส่งเสริมปศุสัตว์ หลังผ่านครม.แล้ว แย้ม จับตา จะไปช่วยจะไปช่วยขับเคลื่อนเรื่องวัวให้พรรคใด
วันที่ 1 มีนาคม 2566 เมื่อเวลา 10.00 น. นายสมศักดิ์ เทพสุทิน รัฐมนตรีว่าการกระทรวงยุติธรรม เป็นประธานการประชุมผู้บริหารกระทรวงยุติธรรม โดยมีนางพงษ์สวาท กายอรุณสุทธิ์ ปลัดกระทรวงยุติธรรม ว่าที่ร้อยตรี ธนกฤต จิตรอารีย์รัตน์ เลขานุการ รมว.ยุติธรรม น.ส.ณัฐธ์ภัสส์ ยงใจยุทธ ผู้ช่วย รมว.ยุติธรรม นายธนวัชร นิติกาญจนา ที่ปรึกษา รมว.ยุติธรรม พร้อมด้วยผู้บริหารกระทรวง เข้าร่วม ที่กระทรวงยุติธรรม
โดยนายสมศักดิ์ กล่าวว่า วันที่ 2-4 มีนาคม นี้ ตนมีกำหนดการเดินทางลงพื้นที่จังหวัดนครศรีธรรมราช จังหวัดตรัง และจังหวัดสงขลา เพื่อสร้างการรับรู้และการมีส่วนร่วมภาคประชาชนในการป้องกัน ปราบปราม และแก้ไขปัญหายาเสพติด พร้อมจะลงพื้นที่ติดตามการสาธิตแข่งขันชนวัวด้วย เพื่อให้ผู้บริหารกระทรวงยุติธรรม ที่กำลังขับเคลื่อนออกกฎหมายส่งเสริมปศุสัตว์ ได้เห็นภาพและเข้าใจมากยิ่งขึ้น เพราะการออกกฎหมาย ก็เพื่อให้แต่ละสนามมีมาตรฐานกลาง อย่างบางสนามในพื้นที่ภาคใต้ ยังเป็นสี่เหลี่ยม ซึ่งเสี่ยงที่วัวจะเข้ามุมและพลาดเสียชีวิตได้ ดังนั้น เราต้องยกเลิกสนามสี่เหลี่ยม และปรับให้เป็นสนามวงกลม
นายสมศักดิ์ กล่าวอีกว่า การแข่งขันชนวัวที่ผ่านมา อาจจะแยกวัวไม่ออก เนื่องจากสีของวัวอาจจะเหมือนกัน ส่งผลให้นักท่องเที่ยวไม่เข้าใจ ตนจึงได้เปลี่ยนการท่องเที่ยว ด้วยการเสนอให้แต่ละสนามชนวัว ทำสัญลักษณ์ให้แตกต่าง เช่น ผ้าพันเขาแต่ละตัว หรือ ติดสติ๊กเกอร์แบ่งสี โดยเรื่องเหล่านี้ทั้งหมด จะถูกกำหนดอยู่ในกฎหมายที่กระทรวงยุติธรรม กำลังผลักดันอยู่ ที่ขณะนี้ ผ่านความเห็นชอบจากคณะรัฐมนตรีแล้ว เมื่อวันที่ 21 ก.พ.ที่ผ่านมา ซึ่งจะช่วยยกระดับให้กีฬาชนวัว มีความปลอดภัยเป็นไปตามมาตรฐานสากล โดยจะช่วยดึงดูดให้นักท่องเที่ยวเข้ามาชมได้ง่ายขึ้น
“ขณะนี้ หลายหน่วยงานก็ได้เริ่มสนับสนุนเรื่องนี้แล้ว อย่าง กระทรวงอุตสาหกรรม ก็ได้มอบใบรับรองมาตรฐาน มอก.เอส ให้กับสนามชนวัว เพื่อเข้าสู่มาตรฐานสากลแล้ว จากนี้ ก็จะต้องมีการยกระดับการเพาะสายพันธุ์ ให้ได้มูลค่าหลักล้านบาท และในช่วงฤดูการเลือกตั้ง ก็ถือว่า เป็นสิ่งที่น่ายินดีกับพี่น้องเกษตรกร ที่หลายพรรคการเมือง เริ่มแข่งเสนอนโยบายเกี่ยวกับการเลี้ยงวัวแล้ว เช่น พรรครวมไทยสร้างชาติ ที่ได้เสนอนโยบายโครงการวัวล้านครอบครัว หรือ พรรคเพื่อไทย ที่เริ่มพูดถึงโครงการโคล้านตัวแล้วเหมือนกัน ซึ่งนโยบายเรื่องวัว ผมคิดมาแล้ว 20 ปี ดังนั้น การที่หลายพรรคการเมืองให้ความสนใจ ก็เท่ากับว่า ความคิดของผมยังทันสมัย จึงเป็นนโยบายของหลายพรรคในวันนี้ แต่พรรคไหนจะได้ตัวผมไปขับเคลื่อนเรื่องนี้ ก็ต้องรอติดตามดู” รมว.ยุติธรรม

ที่มา : https://www.thaigov.go.th/news/contents/details/65610