รัฐบาลไทย-ข่าวทำเนียบรัฐบาล-จีนพร้อมผนึกความร่วมมือด้านเทคโนโลยีการสำรวจดวงจันทร์กับไทย


วันจันทร์ที่ 27 กุมภาพันธ์ 2566
จีนพร้อมผนึกความร่วมมือด้านเทคโนโลยีการสำรวจดวงจันทร์กับไทย
จีนพร้อมผนึกความร่วมมือด้านเทคโนโลยีการสำรวจดวงจันทร์กับไทย
ศาสตราจารย์พิเศษเอนก เหล่าธรรมทัศน์ รัฐมนตรีว่าการกระทรวงการอุดมศึกษา วิทยาศาสตร์ วิจัย และนวัตกรรม (อว.) และศาสตราจารย์ นายแพทย์ สิริฤกษ์ ทรงศิวิไล ปลัดกระทรวง อว. พร้อมด้วย อัครราชทูต ณ กรุงปักกิ่ง และผู้บริหารกระทรวง อว. ประชุมหารือกับ Mr. Zhang Kejian, Administrator of  China National Space Administration (CNSA) เมื่อวันที่ 9 กุมภาพันธ์ 2566 ณ สาธารณรัฐประชาชนจีน
โดยในการพบปะหารือฝ่ายไทยได้เสนอขอรับการสนับสนุนการส่งดาวเทียมขนาดเล็กไปยังวงโคจรของดวงจันทร์ซึ่งฝ่ายจีนยินดีให้การสนับสนุนการดำเนินการโดยส่งดาวเทียมของไทยร่วมไปกับภารกิจ ฉางเอ๋อ 7 (Chang'e 7) ที่มีแผนเดินทางไปสำรวจดวงจันทร์ในปี 2569
อนึ่ง ดาวเทียมขนาดเล็กที่ไทยเสนอให้ส่งไปกับดาวเทียมฉางเอ๋อ 7 นี้ จะมีภารกิจหลักเป็นการทดสอบระบบนำร่อง ระบบสื่อสารทางไกล และเทคโนโลยีที่จำเป็นในการสำรวจอวกาศห้วงลึกที่ต้องเผชิญกับรังสีพลังงานสูงในระยะไกลจากโลก  ภารกิจที่ฝ่ายไทยเสนอร่วมกับจีนนี้เป็นโครงการนำร่องภายใต้การดำเนินงานของภาคีความร่วมมืออวกาศไทย (Thai Space Consortium) เพื่อเตรียมความพร้อมส่งดาวเทียมไปโคจรศึกษาวิจัยดวงจันทร์ภายใน 7 ปี
ทั้งนี้ CNSA ยังยินดีให้การสนับสนุนบุคลากรในการทำงานร่วมกับหน่วยงานด้านอวกาศของไทยผ่านกิจกรรมการแลกเปลี่ยนบุคลากร อาทิ การเป็นวิทยากร อาจารย์ที่ปรึกษา และการถ่ายทอดองค์ความรู้ เพื่อสนับสนุนการดำเนินงานของ Sirindhorn Center for Geo-Informatics (SCGI)  ในการเรียนการสอน ตลอดจนการพัฒนาหลักสูตรนานาชาติด้านเทคโนโลยีอวกาศและภูมิสารสนเทศในภูมิภาคอาเซียน นอกจากนี้   CNSA จะประสานงานกับมหาวิทยาลัยที่มีหลักสูตรด้านเทคโนโลยีอวกาศและหลักสูตรที่เกี่ยวข้อง (เช่น Beihang University และอื่นๆ) ในการที่จะสนับสนุนทุน
ให้บุคลากรในประเทศไทยและสมาชิกอาเซียนเข้ารับการศึกษาหรือดำเนินการวิจัยพัฒนาในมหาวิทยาลัยของจีนอีกด้วย

ที่มา : https://www.thaigov.go.th/news/contents/details/65497