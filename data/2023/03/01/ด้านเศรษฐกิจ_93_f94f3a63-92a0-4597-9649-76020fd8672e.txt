รัฐบาลไทย-ข่าวทำเนียบรัฐบาล-กรมทางหลวงชนบท ชวนเดินทางรับลมบนถนนสาย ลย.2010 จังหวัดเลย สู่ปลายทางที่โอบล้อมด้วยธรรมชาติ


วันพุธที่ 1 มีนาคม 2566
กรมทางหลวงชนบท ชวนเดินทางรับลมบนถนนสาย ลย.2010 จังหวัดเลย สู่ปลายทางที่โอบล้อมด้วยธรรมชาติ
“อ่างเก็บน้ำห้วยกระทิง” ส่งเสริมการท่องเที่ยวภายในประเทศ ตามนโยบายรัฐมนตรีว่าการกระทรวงคมนาคม
กรมทางหลวงชนบท (ทช.) กระทรวงคมนาคม เชิญชวนประชาชนเดินทางท่องเที่ยวบนถนนทางหลวงชนบทสาย ลย.2010 จังหวัดเลย เข้าสู่แหล่งธรรมชาติอ่างเก็บน้ำห้วยกระทิง ส่งเสริมเศรษฐกิจการท่องเที่ยวภายในประเทศ ตามนโยบายของนายศักดิ์สยาม ชิดชอบ รัฐมนตรีว่าการกระทรวงคมนาคม
จังหวัดเลย “เมืองแห่งทะเลภูเขา สุดหนาวในสยาม ดอกไม้งามสามฤดู ถิ่นที่อยู่อริยสงฆ์ มั่นคงความสะอาด” เป็นจังหวัดที่มีแหล่งท่องเที่ยวที่น่าสนใจเป็นจำนวนมาก ทช. ขอแนะนำสถานที่ท่องเที่ยวชื่อดังประจำฤดูร้อนของจังหวัดที่อยู่ห่างตัวเมืองเพียง 20 นาที นั่นคือ “อ่างเก็บน้ำห้วยกระทิง” หรืออ่างเก็บน้ำห้วยน้ำหมานที่โอบล้อมไปด้วยป่าไผ่และภูเขาในพื้นที่วนอุทยานหริรักษ์ พร้อมทั้งกิจกรรมล่องแพชมวิว เล่นน้ำ หรือนั่งพักผ่อนดื่มด่ำบรรยากาศได้ทั้งวันกับครอบครัว หากจะนั่งปาร์ตี้กับเพื่อน ๆ ไปพร้อมกับชิมอาหารพื้นบ้านเลิศรส อาทิ ปลากระบอก ปลาเผา โดยกลุ่มแม่บ้านชุมชน รวมถึงสามารถเดินทางมาสัมผัสไอหมอกสะท้อนแดดยามเช้าบนผืนน้ำ หรือชมแสงอาทิตย์ตกยามเย็นได้ในทุกฤดูกาล นอกจากนี้ ขอแนะนำให้ขับรถไปสัมผัสภูบ่อบิด จุดชมวิวที่สูงที่สุดในเมืองเลย ภูป่าเปาะ จุดชมพระอาทิตย์ขึ้นและตก ชมทะเลหมอก มองเห็นวิวภูหอ และภูอื่น ๆ ได้รอบทิศอีกทั้งสามารถลองแวะไปศึกษาเพิ่มเติมความรู้ที่สถานที่เที่ยวเชิงวัฒนธรรมในอำเภอเชียงคาน คือ บ้านพิพิธภัณฑ์ไทดำ แหล่งเรียนรู้วิถีชีวิต วัฒนธรรม ประเพณี ภาษาของชาวไทดำ สำหรับการเดินทางนั้นสะดวกมาก โดยห้วยกระทิง อยู่ห่างจากตัวเมืองเลยเพียงแค่ประมาณ 17 กิโลเมตร ทช. การเดินทางเริ่มต้นจากแยกแขวงทางหลวงเลยที่ 1 ใช้เส้นทางหลวงแผ่นดินหมายเลข 21 สระบุรี - หล่มสัก ประมาณ 13.8 กิโลเมตร จนถึงสามแยก (กม. ที่ 399) ให้เลี้ยวขวาเข้าสู่ถนนทางหลวงชนบทสาย ลย.2010 จะมีป้ายแนะนำสถานที่ท่องเที่ยวอยู่บริเวณต้นทาง จากนั้น มุ่งหน้าตามเส้นทางไปประมาณ 3.5 กิโลเมตร จะถึงแพชุมชนที่คอยให้บริการอยู่หลายร้าน ซึ่งระหว่างทางสามารถแวะเช็กอินที่จุดถ่ายรูปห้วยกระทิงได้อีกด้วย
ทั้งนี้ ทช. ขอให้ประชาชนเดินทางท่องเที่ยวบนถนนทางหลวงชนบทอย่างมั่นใจ และโปรดสังเกตป้ายจราจร เพื่อความปลอดภัยในการสัญจรของท่าน สามารถสอบถามข้อมูลเพิ่มเติม

ที่มา : https://www.thaigov.go.th/news/contents/details/65605