รัฐบาลไทย-ข่าวทำเนียบรัฐบาล-กรมเจ้าท่า ส่วนภูมิภาคที่ 1 คุมเข้ม ดูแลความปลอดภัยทางน้ำ 


วันอังคารที่ 28 กุมภาพันธ์ 2566
กรมเจ้าท่า ส่วนภูมิภาคที่ 1 คุมเข้ม ดูแลความปลอดภัยทางน้ำ
...
กรมเจ้าท่า ส่วนภูมิภาคที่ 1 คุมเข้ม ดูแลความปลอดภัยทางน้ำ
จากนโยบายรัฐบาล และกระทรวงคมนาคม โดยรัฐมนตรีว่าการกระทรวงคมนาคม (นายศักดิ์สยาม ชิดชอบ) และรัฐมนตรีช่วยว่าการกระทรวงคมนาคม (ดร.อธิรัฐ รัตนเศรษฐ) มอบหมายให้ กรมเจ้าท่า ดูแลความปลอดภัยและอำนวยความสะดวกให้กับพี่น้องประชาชนในการเดินทางทางน้ำทั่วประเทศ
นายสรพงศ์ ไพฑูรย์พงษ์ รักษาการอธิบดีกรมเจ้าท่า เปิดเผยว่า ได้มอบหมายให้สำนักงานเจ้าท่าส่วนภูมิภาคที่ 1 ที่ครอบคลุมดูแลพื้นที่บริเวณภาคเหนือ ได้แก่ เชียงใหม่ นครสวรรค์  เชียงราย พิษณุโลก และแพร่ โดยพื้นที่ต่าง ๆ มีแม่น้ำสายสำคัญ อาทิ แม่น้ำยม แม่น้ำวัง แม่น้ำปิง แม่น้ำน่าน เป็นต้น โดย กรมเจ้าท่า เน้นย้ำ ให้ความสำคัญด้านการดูแลความปลอดภัยทางน้ำแก่ประชาชนในพื้นที่
โดย สำนักงานเจ้าท่าภูมิภาค สาขาพิษณุโลก ได้จัดเจ้าหน้าที่ปฏิบัติงานตามมาตรการของกรมเจ้าท่า ด้านความปลอดภัยในการเดินทางทางน้ำ​ ออกตรวจความพร้อมของเรือ - แพ​โดยสาร เอกสารประจำเรือ ณ จุดจอดเรือ (ชั่วคราว) เขื่อนภูมิพล อำเภอสามเงา จังหวัดตาก มีจำนวนผู้โดยสารมาใช้บริการแพโดยสาร จำนวน 2 แพ ผู้โดยสารมีจำนวน 48 คน จากผลการตรวจสอบเรือ - แพโดยสาร มีความพร้อมในการใช้งาน จำนวนประชาชน ผู้ใช้บริการไม่หนาแน่น สามารถระบายผู้โดยสารได้ พร้อมกันนี้ ได้ประชาสัมพันธ์เน้นย้ำ นักท่องเที่ยวต้องสวมชูชีพขณะโดยสารเรือ หรือแพทุกครั้ง ผู้ควบคุมเรือห้ามบรรทุกผู้โดยสารเกินกว่าจำนวนที่กำหนด ตรวจเช็คเรือ อุปกรณ์ประจำเรือ ให้ปลอดภัยและเป็นไปตามมาตรฐานที่กรมเจ้าท่ากำหนด และติดตามประกาศแจ้งเตือนจากหน่วยงานราชการและกรมอุตุนิยมวิทยา ก่อนออกเดินเรือทุกครั้ง และหากท่านใดพบเห็นเหตุการณ์ความไม่ปลอดภัยทางน้ำ โทรสายด่วนกรมเจ้าท่า 1199 ได้ตลอด 24 ชั่วโมง

ที่มา : https://www.thaigov.go.th/news/contents/details/65536