รัฐบาลไทย-ข่าวทำเนียบรัฐบาล-นายชยธรรม์ พรหมศร ปลัดกระทรวงคมนาคม ได้ให้การต้อนรับ Mr. MIZUSHIMA Satoru ผู้ช่วยรัฐมนตรีว่าการกระทรวงที่ดิน โครงสร้างพื้นฐาน การขนส่ง และการท่องเที่ยวแห่งญี่ปุ่น (MLIT) 


วันพฤหัสบดีที่ 23 กุมภาพันธ์ 2566
นายชยธรรม์ พรหมศร ปลัดกระทรวงคมนาคม ได้ให้การต้อนรับ Mr. MIZUSHIMA Satoru ผู้ช่วยรัฐมนตรีว่าการกระทรวงที่ดิน โครงสร้างพื้นฐาน การขนส่ง และการท่องเที่ยวแห่งญี่ปุ่น (MLIT)
...
นายชยธรรม์ พรหมศร ปลัดกระทรวงคมนาคม ได้ให้การตอนรับ Mr. MIZUSHIMA Satoru ผู้ช่วยรัฐมนตรีกระทรวงที่ดิน โครงสร้างพื้นฐาน การขนส่ง และการท่องเที่ยวแห่งญี่ปุ่น (MLIT) ในโอกาสที่เดินทางมาเข้าพบหารือความคืบหน้าประเด็นความร่วมมือด้านคมนาคมขนส่งระหว่างไทย - ญี่ปุ่น โดยมี นายพิเชษฐ คุณาธรรมรักษ์ อธิบดีกรมการขนส่งทางราง นายสุรพงษ์ เมี้ยนมิตร รองผู้อำนวยการสำนักงานนโยบายและแผนการขนส่งและจราจร นางสาวไตรทิพย์ ศิวะกฤษณ์กุล คณะกรรมการและรักษาการกรรมการผู้จัดการบริษัท เอสอาร์ที แอสเสท จำกัด และผู้บริหารการรถไฟแห่งประเทศไทย การท่าเรือแห่งประเทศไทย เข้าร่วมหารือ ในวันที่ 22 กุมภาพันธ์ 2566 ณ ห้องประชุมกระทรวงคมนาคม
นายชยธรรม์ พรหมศร กล่าวว่า การประชุมวันนี้เป็นการหารือความคืบหน้าในประเด็นความร่วมมือด้านคมนาคมขนส่งระหว่างไทยและญี่ปุ่น สืบเนื่องจากนายศักดิ์สยาม ชิดชอบ รัฐมนตรีว่าการกระทรวงคมนาคม ได้เข้าร่วมการประชุมหารือทวิภาคีกับรัฐมนตรี MLIT เมื่อวันที่ 7 ธันวาคม 2565 ณ อาคารสำนักงาน MLIT กรุงโตเกียว ประเทศญี่ปุ่น ถือเป็นโอกาสสำคัญในการผลักดันประเด็นการดำเนินงานที่มีร่วมกัน ในปัจจุบันและในอนาคต ระหว่างกระทรวงคมนาคม และ MLIT สำหรับการประชุมหารือในครั้งนี้ ได้หยิบยกประเด็นสำคัญในการพัฒนาระบบขนส่งมวลชนส่วนต่อขยายระยะที่ 2 ซึ่งภาคเอกชนญี่ปุ่นให้ความสนใจเข้ามาลงทุน ในการให้บริการเดินรถ ได้แก่ โครงการระบบรถไฟชานเมืองสายสีแดง ส่วนต่อขยายทั้ง 4 เส้นทาง ที่อยู่ระหว่างเตรียมการขออนุมัติคณะรัฐมนตรีเพื่อทำการก่อสร้าง และโครงการรถไฟฟ้าสายสีม่วง ช่วงเตาปูน - ราษฎร์บูรณะ (วงแหวนกาญจนาภิเษก) ปัจจุบันอยู่ระหว่างก่อสร้างงานโยธา ณ เดือนตุลาคม 2565 มีความก้าวหน้าร้อยละ 3.75 และอยู่ในขั้นตอนการศึกษาและวิเคราะห์โครงการร่วมลงทุนระหว่างรัฐและเอกชน (PPP) ในส่วนงานระบบรถไฟฟ้า การเดินรถ และซ่อมบำรุงรักษา
สำหรับการพัฒนาพื้นที่รอบสถานีขนส่งมวลชนและเมืองอัจฉริยะในโครงการบางซื่อ ซึ่งฝ่ายไทยและญี่ปุ่นได้เห็นชอบการจัดทำแผนร่วมกันในการพัฒนาพื้นที่โดยรอบสถานีขนส่งมวลชน (TOD) บริเวณสถานีกลางกรุงเทพอภิวัฒน์ การแสดงเจตจำนงการต่ออายุบันทึกข้อตกลงความร่วมมือโครงการบางซื่อ และการลงนามบันทึกการหารือระหว่างบริษัท เอสอาร์ที แอสเสท จำกัด และองค์กรพัฒนาและฟื้นฟูเมืองญี่ปุ่น (UR) ที่ทั้งสองฝ่ายเห็นพ้องการพัฒนาพื้นที่สถานีกลางกรุงเทพอภิวัฒน์ โครงสร้างหน่วยงานกำกับดูแลการกำหนดวิสัยทัศน์และการศึกษา และพิจารณาข้อเสนอคัดเลือกพื้นที่นำร่อง (Leading Project Plan) ในพื้นที่ตอนใต้ของโซน E และโซน A
ปลัดกระทรวงคมนาคม กล่าวเพิ่มเติมว่า ผลจากการประชุมในวันนี้ เพื่อแสดงให้เห็นว่ากระทรวงคมนาคมมีความพร้อมในการสานต่อความร่วมมือภายใต้บันทึกความร่วมมือระหว่างกระทรวงคมนาคม และ MLIT ด้านแผนงานนโยบายและเทคโนโลยีการจราจร ฝ่ายญี่ปุ่นคาดหวังให้ความร่วมมือทางวิชาการฉบับนี้เป็นเวทีแลกเปลี่ยนองค์ความรู้ทางเทคนิคในด้านคมนาคมขนส่งที่ทั้งสองฝ่ายสนใจร่วมกัน ซึ่งในชั้นนี้หวังเป็นอย่างยิ่งว่าความร่วมมือทางวิชาการระหว่างกระทรวงคมนาคมและ MLIT จะแปรไปสู่การดำเนินนโยบายที่จับต้องได้ เพื่อประโยชน์ร่วมกันของทั้งประเทศต่อไป

ที่มา : https://www.thaigov.go.th/news/contents/details/65351