รัฐบาลไทย-ข่าวทำเนียบรัฐบาล-กรมทางหลวงชนบท ก่อสร้างสะพานข้ามคลองมหาสวัสดิ์ แก้ปัญหาการจราจรและคอขวดบนถนนราชพฤกษ์เพิ่มประสิทธิภาพการเดินทางให้กับประชาชน


วันศุกร์ที่ 24 กุมภาพันธ์ 2566
กรมทางหลวงชนบท ก่อสร้างสะพานข้ามคลองมหาสวัสดิ์ แก้ปัญหาการจราจรและคอขวดบนถนนราชพฤกษ์เพิ่มประสิทธิภาพการเดินทางให้กับประชาชน
ตามนโยบายของรัฐมนตรีว่าการกระทรวงคมนาคม คาดแล้วเสร็จปี 2568
กรมทางหลวงชนบท (ทช.) กระทรวงคมนาคม ดำเนินโครงการก่อสร้างสะพานข้ามคลองมหาสวัสดิ์ ถนนราชพฤกษ์ เพื่อแก้ไขปัญหาจราจรบนทางขนานถนนราชพฤกษ์ บริเวณจุดคอขวด พร้อมรองรับการขยายตัวของเมืองในอนาคต สนับสนุนยุทธศาสตร์การพัฒนาโครงสร้างพื้นฐานด้านคมนาคมขนส่งให้คล่องตัวมากยิ่งขึ้น ตามนโยบายของ นายศักดิ์สยาม ชิดชอบ รัฐมนตรีว่าการกระทรวงคมนาคม
ปัจจุบันการใช้ที่ดินในพื้นที่จังหวัดนนทบุรีฝั่งตะวันตกของแม่น้ำเจ้าพระยา มีการพัฒนาและเติบโตขึ้นอย่างรวดเร็วโดยเฉพาะริมเขตทางของถนราชพฤกษ์ ทำให้ไม่สามารถรองรับปริมาณการจราจรที่หนาแน่นได้โดยเฉพาะในชั่วโมงเร่งด่วนที่สูงถึง 59,000 คัน/วัน ทำให้ประสิทธิภาพของถนนราชพฤกษ์ลดลง โดยเฉพาะบริเวณสะพานข้ามคลองมหาสวัสดิ์ที่ยังมีสภาพเป็นคอขวดการจราจรติดขัด ส่งผลถึงความปลอดภัยของผู้ใช้รถใช้ถนน มีส่วนทำให้เกิดอุบัติเหตุในสายทาง เนื่องจากเขตทางไม่เพียงพอที่จะก่อสร้างทางขนานในรูปแบบทั่วไปได้ ทช. จึงต้องดำเนินการกำหนดรูปแบบสะพานข้ามคลองมหาสวัสดิ์ให้อยู่ในเขตทางเดิม ซึ่งจะสามารถลดปัญหาสภาพคอขวดและการจราจรในพื้นที่ได้
ได้เข้าดำเนินการปรับพื้นที่เตรียมการก่อสร้างโครงการเมื่อเดือนธันวาคม 2565 ที่ผ่านมา โดยก่อสร้างเป็นสะพานข้ามคลองมหาสวัสดิ์ ขนาด 2 ช่องจราจรต่อทิศทาง บนทางขนานถนนราชพฤกษ์โครงสร้างเสาและโครงสร้างส่วนบนจะเป็นเหล็ก เพื่อให้งานก่อสร้างรวดเร็วและกระทบกับการจราจรบนถนนราชพฤกษ์น้อยที่สุด มีจุดเริ่มต้นงานก่อสร้างประมาณ กม. ที่ 12+850 สิ้นสุดงานก่อสร้างประมาณ กม. ที่ 15+100 สะพานฝั่งขาเข้าความยาวประมาณ 2.1 กิโลเมตร และฝั่งขาออกยาวประมาณ 1.9 กิโลเมตร ใช้งบประมาณในการก่อสร้าง 1,181 ล้านบาท คาดว่าจะดำเนินการแล้วเสร็จในปี 2568

ที่มา : https://www.thaigov.go.th/news/contents/details/65401