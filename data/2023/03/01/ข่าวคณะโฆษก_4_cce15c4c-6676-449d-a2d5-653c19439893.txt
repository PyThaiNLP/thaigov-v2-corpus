รัฐบาลไทย-ข่าวทำเนียบรัฐบาล-​โฆษกรัฐบาลเผย นายกฯ ชื่นชมความร่วมมือหน่วยพระราชทาน-ประชาชนจิตอาสา “เราทำความ ดี ด้วยหัวใจ” ปรับปรุงภูมิทัศน์โดยรอบเส้นทางสัญจรริมคลองในเกาะรัตนโกสินทร์


วันพฤหัสบดีที่ 23 กุมภาพันธ์ 2566
23/02/2566
พิมพ์
​โฆษกรัฐบาลเผย นายกฯ ชื่นชมความร่วมมือหน่วยพระราชทาน-ประชาชนจิตอาสา “เราทำความ ดี ด้วยหัวใจ” ปรับปรุงภูมิทัศน์โดยรอบเส้นทางสัญจรริมคลองในเกาะรัตนโกสินทร์
​โฆษกรัฐบาลเผย นายกฯ ชื่นชมความร่วมมือหน่วยพระราชทาน-ประชาชนจิตอาสา “เราทำความ ดี ด้วยหัวใจ” ปรับปรุงภูมิทัศน์โดยรอบเส้นทางสัญจรริมคลองในเกาะรัตนโกสินทร์ เชิญชวนประชาชนช่วยกันดูแลรักษาให้สวยงามต่อเนื่อง
วันที่ 23 กุมภาพันธ์ 2566 นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม แสดงความชื่นชมและยินดีที่ภูมิทัศน์โดยรอบพื้นที่เส้นทางสัญจรริมคลองในเกาะรัตนโกสินทร์ มีความสวยงามขึ้นอย่างมากในปัจจุบัน ภายหลังจากที่หน่วยพระราชทานและประชาชนจิตอาสา “เราทำความ ดี ด้วยหัวใจ” ร่วมลงพื้นที่ปรับปรุงภูมิทัศน์โดยรอบพื้นที่เส้นทางสัญจรริมคลองในเกาะรัตนโกสินทร์ ประกอบด้วย คลองผดุงกรุงเกษม คลองมหานาค คลองหลอดและคลองเชื่อม และคลองบางลำพู ซึ่งเป็นการช่วยส่งเสริมพัฒนาสิ่งแวดล้อมและคุณภาพชีวิตที่ดีของประชาชนได้อย่างยั่งยืน
นายอนุชากล่าวว่า ตั้งแต่ปี 2561 ที่ผ่านมาถึงปัจจุบัน หน่วยพระราชทานและประชาชนจิตอาสา ได้ร่วมกันพัฒนาและปรับปรุงพื้นที่โดยรอบเส้นทางสัญจรริมคลองในเกาะรัตนโกสินทร์ ได้แก่ การขุดลอกตะกอนเลนในคลองคูเมืองเดิม และคลองหลอดสาขา เพื่อให้น้ำมีความใสสะอาด ไม่ส่งกลิ่นเหม็น การทำความสะอาด-ทาสีผนังคูเมืองเดิม และเก็บขยะมูลฝอย เศษวัสดุเหลือใช้และวัชพืชในคลอง การตัดแต่งกิ่งไม้ จัดระเบียบต้นไม้ตามแนวคลองคูเมืองเดิม การปรับปรุงพื้นผิวการจราจร การจัดระเบียบพื้นที่ของชุมชนโดยรอบ การจัดระเบียบการค้าขายบนทางเท้า การทำความสะอาดศาลาที่พักผู้โดยสารรถประจำทาง ตลอดจนการปรับปรุงจัดระบบการรักษาความปลอดภัย เพื่อเป็นส่วนสำคัญทำให้พื้นที่บริเวณเกาะรัตนโกสินทร์มีความเป็นระเบียบเรียบร้อยสวยงาม แสดงให้เห็นถึงการให้ความสำคัญในการจัดระเบียบโดยรอบพื้นที่ประวัติศาสตร์ ให้เกิดความสวยงาม ปลอดภัย รองรับการเป็นแหล่งท่องเที่ยวทางศิลปะและวัฒนธรรมของกรุงเทพมหานคร
“นายกรัฐมนตรีชื่นชมการดำเนินงานของหน่วยพระราชทานและประชาชนจิตสาอา ‘เราทำความ ดี ด้วยหัวใจ’ ที่ระดมพลังความรัก ความสามัคคี ทั้งของหน่วยงานในพระองค์ หน่วยงานราชการ ภาคเอกชนและชุมชน ร่วมพัฒนาสภาพแวดล้อมโดยรอบพื้นที่เส้นทางสัญจรริมคลองในเกาะรัตนโกสินทร์ตลอดเวลาที่ผ่านมา เพื่อเป็นการแสดงความจงรักภักดี และน้อมสำนึกในพระมหากรุณาธิคุณอย่างหาที่สุดมิได้ และเพื่อพัฒนาคุณภาพชีวิตความเป็นอยู่ของประชาชน โอกาสนี้ นายกรัฐมนตรีขอเชิญชวนพี่น้องประชาชนชาวกรุงเทพมหานคร และทุกฝ่ายที่เกี่ยวข้อง ได้ช่วยกันดูแลรักษาสิ่งแวดล้อมรอบพื้นที่เส้นทางสัญจรริมคลองในเกาะรัตนโกสินทร์ ให้มีความสวยงามอย่างต่อเนื่อง ให้เป็นพื้นที่ที่คนทั่วไปและนักท่องเที่ยวสามารถเดินได้อย่างอุ่นใจ เพื่อคุณภาพชีวิตที่ดีของทุกคน รวมทั้งเพื่อรองรับการเป็นแหล่งท่องเที่ยวทางศิลปะและวัฒนธรรมของกรุงเทพมหานครต่อไป” โฆษกประจำสำนักนายกรัฐมนตรีกล่าว
สำหรับโครงการจิตอาสาคลองผดุงกรุงเกษม มีจุดเริ่มต้นที่วัดเทวราชกุญชร ประตูระบายน้ำเทเวศน์ สิ้นสุดที่แม่น้ำเจ้าพระยาฝั่งโรงแรมรอยัลออร์คิดเชอราตัน ส่วนโครงการจิตอาสาคลองมหานาค จุดเริ่มต้นที่ป้อมมหากาฬ โดยช่วงตลาดโบ๊เบ๊ เป็นจุดที่ประชาชนจิตอาสาลงพื้นที่ช่วยกันปรับภูมิทัศน์บ้านรุกล้ำ และการวางสิ่งของรุกล้ำตามแนวทางเดินรอบเขื่อนกั้นน้ำคลองแสนแสบ ด้านโครงการจิตอาสาคลองหลอดและคลองเชื่อม แบ่งเป็นคลองหลอดฝั่งเจ้าพระยา มีจุดเริ่มต้นที่หน้าโรงแรมรัตนโกสินทร์ถึงท่าเรือราชินี และคลองหลอดฝั่งวัดราชนัดดา มีจุดเริ่มต้นที่หน้าโรงแรมรัตนโกสินทร์ถึงวัดราชนัดดา และโครงการจิตอาสาคลองบางลำพู เริ่มต้นที่ป้อมมหากาฬ (ท่าเรือผ่านฟ้าลีลาศ) ถึงจุดป้อมพระสุเมรุ

ที่มา : https://www.thaigov.go.th/news/contents/details/65330