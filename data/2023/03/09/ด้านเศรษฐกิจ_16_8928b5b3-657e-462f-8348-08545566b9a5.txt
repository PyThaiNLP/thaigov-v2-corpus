รัฐบาลไทย-ข่าวทำเนียบรัฐบาล-เคาะแล้ว!! ครม. เห็นชอบราคาขั้นสุดท้ายปี 64/65 ที่ 1,106.40 บาท/ตัน คาดราคาอ้อยขั้นต้น ปี 65/66 เข้าที่ประชุม ครม. สัปดาห์หน้า


วันพฤหัสบดีที่ 9 มีนาคม 2566
09/03/2566
พิมพ์
เคาะแล้ว!! ครม. เห็นชอบราคาขั้นสุดท้ายปี 64/65 ที่ 1,106.40 บาท/ตัน คาดราคาอ้อยขั้นต้น ปี 65/66 เข้าที่ประชุม ครม. สัปดาห์หน้า
เคาะแล้ว!! ครม. เห็นชอบราคาขั้นสุดท้ายปี 64/65 ที่ 1,106.40 บาท/ตัน คาดราคาอ้อยขั้นต้น ปี 65/66 เข้าที่ประชุม ครม. สัปดาห์หน้า
นายสุริยะ จึงรุ่งเรืองกิจ รัฐมนตรีว่าการกระทรวงอุตสาหกรรม (อก.) เปิดเผยว่า มติคณะรัฐมนตรี เมื่อวันที่ 7 มีนาคม 2566 เห็นชอบกำหนดราคาอ้อยขั้นสุดท้าย ปี 2564/65 ราคาเฉลี่ยทั่วประเทศในอัตราที่ 1,106.40 บาทต่อตันอ้อย ณ ระดับความหวานที่ 10 ซี.ซี.เอส. และกำหนดอัตราขึ้น/ลงของราคาอ้อย เท่ากับ 66.38 บาท ต่อ 1 หน่วย ซี.ซี.เอส. และผลตอบแทนการผลิตและจำหน่ายน้ำตาลทราย 474.17 บาทต่อตันอ้อย ตามที่กระทรวงอุตสาหกรรมเสนอ ซึ่งเพิ่มขึ้นจากราคาอ้อยขั้นต้น ฤดูการผลิตปี 2564/65 ที่ราคา 1,070 บาท ซึ่งการที่ชาวไร่อ้อยมีรายได้เพิ่มขึ้น 36.40 บาท/ตันอ้อย จะสามารถเพิ่มกำลังซื้อและกระตุ้นเศรษฐกิจของประเทศได้อีกทางหนึ่ง
.
นายภานุวัฒน์ ตริยางกูรศรี รองปลัดกระทรวงอุตสาหกรรม รักษาราชการแทนเลขาธิการคณะกรรมการอ้อยและน้ำตาลทราย (สอน.) กล่าวว่า จากที่คณะรัฐมนตรีมีมติเห็นชอบกำหนดราคาอ้อยขั้นสุดท้าย ปี 2564/65 แล้ว หลังจากนี้ สอน. จะดำเนินการประกาศในราชกิจจานุเบกษา เพื่อให้มีผลบังคับใช้ต่อไป อย่างไรก็ตาม จากที่ประชุมคณะกรรมการอ้อยและน้ำตาลทราย (กอน.) เมื่อวันที่ 6 กุมภาพันธ์ 2566 ได้มีมติรับรองและเห็นชอบราคาอ้อยขั้นต้นปีการผลิต 2565/66 ที่ราคา 1,080 บาทต่อตัน ณ ระดับความหวานที่ 10 ซี.ซี.เอส. อัตราขึ้นลง อยู่ที่ 64.80 บาทต่อ 1 หน่วย ซี.ซี.เอส และผลตอบแทนการผลิตและจำหน่ายน้ำตาลทราย ที่ราคา 462.86 บาทต่อตัน ซึ่งคาดว่าจะเสนอต่อคณะรัฐมนตรี (ครม.) เพื่อพิจารณาให้ความเห็นชอบ ในสัปดาห์หน้า ก่อนที่จะประกาศกำหนดในราชกิจจานุเบกษา เพื่อให้มีผลบังคับใช้ และโรงงานน้ำตาลจะได้จ่ายค่าอ้อยให้แก่ชาวไร่อ้อย เพื่อที่ชาวไร่อ้อยจะได้นำเงินไปเป็นเงินทุนหมุนเวียนในการเพาะปลูก การบำรุงรักษาอ้อย และการดำรงชีพต่อไป

ที่มา : https://www.thaigov.go.th/news/contents/details/65925