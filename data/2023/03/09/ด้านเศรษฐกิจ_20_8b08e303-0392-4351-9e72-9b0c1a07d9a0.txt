รัฐบาลไทย-ข่าวทำเนียบรัฐบาล-สำนักงานสลากกินแบ่งรัฐบาล (GLO) ลงพื้นที่เยี่ยมเยียนพบปะ จุดจำหน่ายสลาก 80 ที่อำเภอเมืองภูเก็ต


วันพฤหัสบดีที่ 9 มีนาคม 2566
09/03/2566
พิมพ์
สำนักงานสลากกินแบ่งรัฐบาล (GLO) ลงพื้นที่เยี่ยมเยียนพบปะ จุดจำหน่ายสลาก 80 ที่อำเภอเมืองภูเก็ต
สำนักงานสลากกินแบ่งรัฐบาลลงพื้นที่พบปะตัวแทนจำหน่ายตามโครงการสลาก 80 ในเขตอำเภอเมือง จังหวัดภูเก็ต เพื่อพูดคุย รับฟัง ตลอดจนแลกเปลี่ยนความคิดเห็นเกี่ยวกับการดำเนินโครงการสลาก 80
วันนี้ ( 7 มีนาคม 2566) เวลา 15.00 น. สำนักงานสลากกินแบ่งรัฐบาล โดย นายธนวรรธน์ พลวิชัย กรรมการและโฆษกคณะกรรมการสลากกินแบ่งรัฐบาล ลงพื้นที่พบปะตัวแทนจำหน่ายตามโครงการสลาก 80 ในเขตอำเภอเมือง จังหวัดภูเก็ต เพื่อพูดคุย รับฟัง ตลอดจนแลกเปลี่ยนความคิดเห็นเกี่ยวกับการดำเนินโครงการสลาก 80
สำหรับโครงการสลาก 80 เป็นหนึ่งในหลายโครงการที่สำนักงานฯ ดำเนินการเพื่อแก้ไขปัญหาเกินราคา เป็นการทำรายการซื้อขายสลาก ผ่านแอปพลิเคชันเป๋าตัง และถุงเงิน ขณะนี้ โครงการดังกล่าว เป็นที่รู้จักอย่างแพร่หลาย ปัจจุบัน มีจุดจำหน่ายกระจายอยู่ทั่วประเทศ 1,047 จุด และจะขยายจำนวนจุดจำหน่ายเพิ่มขึ้นในอนาคต เพื่อให้ประชาชนสามารถซื้อสลากได้ในราคา 80 บาท ได้อย่างแพร่หลาย
สำหรับตัวแทนจำหน่ายสลากที่จำหน่ายผ่านจุดจำหน่ายสลาก 80 นั้น แต่ละจุดจะได้รับสลากไปจำหน่ายจุดละ 5-25 เล่ม เป็นการจำหน่ายผ่านแอปเป๋าตัง โดยผู้ซื้อ จะซื้อได้ไม่เกิน 20 ใบ (เนื่องจากเป็นการจำหน่ายสลากที่มีใบสลากให้ผู้ซื้อ จึงต้องจำกัดจำนวนการซื้อ ป้องกันการเวียนซื้อเพื่อนำไปขายต่อ)  และสลากที่จำหน่ายผ่านจุดจำหน่ายสลากต้องมีการประทับตรา บนใบสลาก เพื่อเป็นการแสดงว่า สลากใบนั้นได้จำหน่ายไปแล้ว โดยหมายเลขที่ปรากฏบนตราประทับจะเป็นรหัสแสดงจังหวัด ระบุเขต/อำเภอ และจุดที่เท่าไหร่ของอำเภอนั้นๆ
ทั้งนี้ ตัวแทนจำหน่ายจุดจำหน่ายสลาก 80 ทุกราย จะต้องปฏิบัติตามเงื่อนไขที่กำหนดไว้ในสัญญาเหมือนตัวแทนจำหน่ายทุกประเภท หากฝ่าฝืนไม่ปฏิบัติตาม สำนักงานฯ จะบอกเลิกสัญญา และยกเลิกการเป็นตัวแทนจำหน่ายทันทีเช่นเดียวกัน
สำหรับผู้ซื้อสลาก หากไม่ได้ซื้อจากจุดจำหน่ายสลาก 80 แต่ปรากฏว่ามีเครื่องหมายประทับ แสดงว่าสลากใบนั้น เคยขายให้กับใครมาก่อนแล้ว  หากมีการถูกรางวัล และมีการแจ้งอายัด ในขั้นตอนการสืบสวนจะถือว่า ผู้ซื้อสลาก หรือผู้ที่ซื้อคนแรก มีสิทธิในการรับรางวัล ไม่ใช่คนซื้อจากแผงทั่วไป จึงขอแนะนำ ให้ตรวจสอบสลากก่อนซื้อ หรือตรวจสอบจุดจำหน่ายในเขตพื้นที่ต่างๆ ได้ ผ่านทางเว็บไซต์สำนักงานสลากกินแบ่งรัฐบาล www.glo.or.th  หรือสอบถามได้ที่ Call Center โทร. 0-2528-9999

ที่มา : https://www.thaigov.go.th/news/contents/details/65932