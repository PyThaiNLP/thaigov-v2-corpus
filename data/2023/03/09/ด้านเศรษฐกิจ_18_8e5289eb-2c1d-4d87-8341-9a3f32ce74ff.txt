รัฐบาลไทย-ข่าวทำเนียบรัฐบาล-ธอส. เปิดศูนย์รับแจ้งเหตุภัยทางการเงินจากมิจฉาชีพ โทร. 02-645-9000 กด 33 ตลอด 24 ชั่วโมง


วันพฤหัสบดีที่ 9 มีนาคม 2566
09/03/2566
พิมพ์
ธอส. เปิดศูนย์รับแจ้งเหตุภัยทางการเงินจากมิจฉาชีพ โทร. 02-645-9000 กด 33 ตลอด 24 ชั่วโมง
ธอส. เปิดศูนย์รับแจ้งเหตุภัยทางการเงินจากมิจฉาชีพ โดยสามารถแจ้งเหตุได้ที่ G H Bank Call Center โทร. 02-645-9000 กด 33 เพื่อเป็นการร่วมสนับสนุนนโยบายของรัฐบาลและธนาคารแห่งประเทศไทย ในการเร่งแก้ไขปัญหามิจฉาชีพหลอกลวงประชาชนผ่านช่องทางออนไลน์
นายณรงค์พล ประภานิรินธน์ รักษาการผู้ช่วยกรรมการผู้จัดการ สายงานสื่อสารและภาพลักษณ์องค์กร ธนาคารอาคารสงเคราะห์ (ธอส.) เปิดเผยว่า เพื่อเป็นการร่วมสนับสนุนนโยบายของรัฐบาลและธนาคารแห่งประเทศไทย ในการเร่งแก้ไขปัญหามิจฉาชีพหลอกลวงประชาชนผ่านช่องทางออนไลน์ ซึ่งเป็นเหตุให้มีผู้ที่หลงเชื่อต้องสูญเสียทรัพย์สินโดยไม่รู้ตัว ธอส. จึงเปิดศูนย์รับแจ้งเหตุภัยทางการเงินจากมิจฉาชีพ โดยสามารถแจ้งเหตุได้ที่ G H Bank Call Center โทร. 02-645-9000 กด 33 เพื่อเป็นช่องทางด่วนในการช่วยเหลือและอำนวยความสะดวกให้แก่ลูกค้า ประชาชนสามารถโทรแจ้งเหตุมายังธนาคารได้ ทุกวันตลอด 24 ชั่วโมง โดยทันทีที่ลูกค้าพบว่าบัญชีเงินฝากธนาคารอาคารสงเคราะห์ของตนเองเกิดธุรกรรมที่ผิดปกติ มีการโอนเงินออกจากบัญชีโดยที่ตนเองไม่ใช่ผู้ทำธุรกรรม หรือสงสัยว่าตนเองมีความเสี่ยงจากการถูกล่อลวงให้ตกเป็นเหยื่อของมิจฉาชีพ สามารถโทรติดต่อที่ ศูนย์รับแจ้งเหตุภัยทางการเงินจากมิจฉาชีพ ของ ธอส. ได้ทันทีเพื่อระงับการทำธุรกรรม สกัดกั้นและบรรเทาความเสียหายที่อาจจะเกิดขึ้นโดยเร็วที่สุด
ทั้งนี้ ธอส. ยังขอยืนยันว่า ธนาคารไม่มีนโยบายส่ง SMS แบบมีลิงค์ไปยังหมายเลขโทรศัพท์มือถือของลูกค้าและประชาขนทั่วไป เพื่อเชิญชวนให้ทำธุรกรรมทางการเงิน ขอข้อมูลส่วนบุคคล มอบโปรโมชั่นพิเศษ ส่วนลด ของรางวัลหรือของสมนาคุณใด ๆ แก่ลูกค้าผ่านช่องทางนี้โดยเด็ดขาด ดังนั้น หากได้รับ SMS ลักษณะดังกล่าว โปรดอย่าหลงเชื่อ ควรตรวจสอบความน่าเชื่อถือและแหล่งที่มาของ SMS ก่อนทุกครั้ง โดยลูกค้าสามารถติดตามช่องทางการสื่อสารหรือติดต่อสอบถาม และร่วมสนุกในกิจกรรมต่าง ๆ ของธนาคารได้ที่ Facebook Fanpage ธนาคารอาคารสงเคราะห์, LINE Official Account @GHBank และ @ghbbuddy รวมถึงเว็บไซต์ธนาคารอาคารสงเคราะห์ www.ghbank.co.th

ที่มา : https://www.thaigov.go.th/news/contents/details/65928