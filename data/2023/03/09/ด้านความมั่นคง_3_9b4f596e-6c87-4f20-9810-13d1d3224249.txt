รัฐบาลไทย-ข่าวทำเนียบรัฐบาล-อธิบดีกรมการปกครองสั่งการตรวจสอบกรณีปรากฏปลอมแปลงเอกสารบัตรประชาชนบนโลกออนไลน์ ย้ำเตือนเป็นการกระทำที่มีความผิดฐานปลอมแปลงเอกสารราชการ พร้อมทั้งประสานจังหวัดกาญจนบุรีกล่าวโทษเอาผิด


วันพฤหัสบดีที่ 9 มีนาคม 2566
09/03/2566
พิมพ์
อธิบดีกรมการปกครองสั่งการตรวจสอบกรณีปรากฏปลอมแปลงเอกสารบัตรประชาชนบนโลกออนไลน์ ย้ำเตือนเป็นการกระทำที่มีความผิดฐานปลอมแปลงเอกสารราชการ พร้อมทั้งประสานจังหวัดกาญจนบุรีกล่าวโทษเอาผิด
อธิบดีกรมการปกครองสั่งการตรวจสอบกรณีปรากฏปลอมแปลงเอกสารบัตรประชาชนบนโลกออนไลน์ ย้ำเตือนเป็นการกระทำที่มีความผิดฐานปลอมแปลงเอกสารราชการ พร้อมทั้งประสานจังหวัดกาญจนบุรีกล่าวโทษเอาผิดตามกฎหมาย
วันนี้ (9 มี.ค. 66) นายแมนรัตน์ รัตนสุคนธ์ อธิบดีกรมการปกครอง เปิดเผยถึงกรณีบุคคลตามภาพถ่ายที่ปรากฏว่ามีบัตรประชาชนหลายใบและมีชื่อที่แตกต่างกันถึง 7 ใบ ซึ่งกรมการปกครอง ในฐานะสำนักทะเบียนกลาง ได้มอบหมายให้สำนักบริหารการทะเบียน ตรวจสอบฐานข้อมูลสำนักทะเบียนกลาง ทะเบียนบัตรประจำตัวประชาชนแล้วพบว่า บุคคลตามภาพถ่ายตามหลักฐานทางทะเบียนและข้อมูลการขอมีบัตร ชื่อ นายภาคิน สุขประพันธ์ โดยในกรณีดังกล่าว เป็นการปลอมแปลงบัตร ที่ไม่ได้เกี่ยวข้องกับข้อมูลในฐานข้อมูลระบบการจัดทำบัตรประจำตัวประชาชนของกรมการปกครองแต่อย่างใด เป็นการใช้ชื่อบุคคลอื่นกระทำการปลอมแปลงบัตรขึ้นมาเอง โดยกรมการปกครองจะมีหนังสือแจ้งจังหวัดกาญจนบุรีซึ่งเป็นนายทะเบียนท้องที่ดำเนินการจัดทำหนังสือกล่าวโทษต่อพนักงานสอบสวนสถานีตำรวจภูธรอำเภอเมืองกาญจนบุรี เพื่อดำเนินการตามกฎหมายต่อไป
“การดำเนินการปลอมแปลงรายละเอียดชื่อในบัตรประจำตัวประชาชน เป็นการกระทำความผิดตามประมวลกฎหมายอาญา มาตรา 265 ผู้ใดปลอมเอกสารสิทธิ หรือเอกสารราชการ ต้องระวางโทษจำคุกตั้งแต่ 6 เดือนถึง 5 ปี และปรับตั้งแต่ 10,000 – 100,000 บาท” นายแมนรัตน์ฯ กล่าว
นายแมนรัตน์ รัตนสุคนธ์ อธิบดีกรมการปกครอง กล่าวเพิ่มเติมว่า สำหรับประเด็นที่สังคมได้มีข้อสงสัยว่า การปลอมแปลงเอกสารบัตรประชาชนลักษณะนี้ จะมีผลกับการเลือกตั้งที่กำลังจะมีขึ้นหรือไม่นั้น ขอยืนยันว่า บุคคลดังกล่าวไม่สามารถนำเอกสารที่ปลอมแปลงขึ้นมาไปใช้ในการเลือกตั้งได้ เนื่องจากฐานข้อมูลทะเบียนราษฎรและบัตรประชาชนที่กรมการปกครองในฐานะสำนักทะเบียนกลางจัดส่งให้คณะกรรมการการเลือกตั้งนั้น ไม่ปรากฏชื่ออื่น ๆ นอกเหนือจากชื่อจริงของบุคคลนั้น ๆ ซึ่งการแสดงตนเพื่อใช้สิทธิเลือกตั้งจะมีการตรวจสอบความถูกต้องตรงกันของรายการบัตรประจำตัวประชาชนกับรายการทะเบียนบ้าน โดยหากพี่น้องประชาชนท่านใดมีข้อสงสัยหรือมีเบาะแสการกระทำผิดในลักษณะนี้ในพื้นที่อื่น ๆ สามารถแจ้งผ่านสายด่วนศูนย์ดำรงธรรม โทร. 1567 ตลอด 24 ชั่วโมง

ที่มา : https://www.thaigov.go.th/news/contents/details/65898