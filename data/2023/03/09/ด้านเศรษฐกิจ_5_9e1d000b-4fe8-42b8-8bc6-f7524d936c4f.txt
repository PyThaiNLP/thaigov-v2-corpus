รัฐบาลไทย-ข่าวทำเนียบรัฐบาล-แจ้งเตือนการกระทำที่อาจเข้าข่ายเป็นความผิด ตามพระราชกำหนดการกู้ยืมเงินที่เป็นการฉ้อโกงประชาชน พ.ศ. 2527


วันพฤหัสบดีที่ 9 มีนาคม 2566
09/03/2566
พิมพ์
แจ้งเตือนการกระทำที่อาจเข้าข่ายเป็นความผิด ตามพระราชกำหนดการกู้ยืมเงินที่เป็นการฉ้อโกงประชาชน พ.ศ. 2527
แจ้งเตือนประชาชนให้ระมัดระวังการชักชวนเข้าร่วมลงทุนผ่านช่องทางออนไลน์ที่มีลักษณะเป็นแชร์ลูกโซ่ ซึ่งอาจเข้าข่ายกระทำความผิดตามพระราชกำหนดการกู้ยืมเงินที่เป็นการฉ้อโกงประชาชน พ.ศ. 2527
นายพรชัย ฐีระเวช ผู้อำนวยการสำนักงานเศรษฐกิจการคลัง ในฐานะโฆษกกระทรวงการคลัง แจ้งเตือนประชาชนให้ระมัดระวังการชักชวนเข้าร่วมลงทุนผ่านช่องทางออนไลน์ที่มีลักษณะเป็นแชร์ลูกโซ่ ซึ่งอาจเข้าข่ายกระทำความผิดตามพระราชกำหนดการกู้ยืมเงินที่เป็นการฉ้อโกงประชาชน พ.ศ. 2527 (พระราชกำหนดการกู้ยืมเงินฯ) สืบเนื่องจากปัจจุบันมีบุคคล กลุ่มบุคคลหรือบริษัทหลายแห่งได้จัดหาวิธีการหรือรูปแบบการระดมทุนในรูปแบบใหม่ ๆ เพื่อจูงใจให้ประชาชนทั่วไปเข้าร่วมลงทุน อาทิ การโฆษณาชักชวนให้นำเงินร่วมลงทุนและสัญญาจะให้ผลตอบแทนตามจำนวนเงินที่ลงทุน ซึ่งมีรูปแบบการเสนอผลตอบแทนที่ดึงดูดใจ เป็นการให้เงินและทองรูปพรรณ ของมีค่า เป็นต้น โดยเมื่อคำนวณแล้วเป็นอัตราผลตอบแทนที่สูง
กระทรวงการคลังจึงขอแจ้งเตือนประชาชนให้ระมัดระวัง เนื่องจากพฤติการณ์ดังกล่าว น่าจะมีลักษณะเป็นการหลอกลวงและอาจเข้าข่ายเป็นการกระทำความผิดตามพระราชกำหนดการกู้ยืมเงินฯ กล่าวคือ 1) มีการโฆษณาชักชวนหรือประกาศให้ปรากฏต่อประชาชน เช่น การชักชวนผ่านออนไลน์ เป็นต้น 2) มีการให้สัญญาว่าจะจ่ายหรืออาจจ่ายผลประโยชน์ตอบแทนจากการเข้าร่วมการลงทุนซึ่งการจ่ายผลตอบแทนจะจ่ายเป็นเงิน ทรัพย์สิน หรือผลประโยชน์อื่นใดก็ได้ 3) ผลประโยชน์ตอบแทนที่จะจ่ายให้นั้นมีอัตราที่สูงกว่าอัตราดอกเบี้ยสูงสุดที่สถาบันการเงินตามกฎหมายว่าด้วยดอกเบี้ยเงินให้กู้ยืมของสถาบันการเงินจะพึงจ่ายได้  และ 4) มิได้มีการประกอบกิจการที่ชอบด้วยกฎหมายที่จะให้ผลประโยชน์ตอบแทนในอัตราที่สูงตามที่สัญญานั้นได้ แต่สุดท้ายก็ใช้วิธีการหมุนเวียนเงินจ่ายให้กับผู้ร่วมลงทุนโดยนำเงินจากผู้ร่วมลงทุนรายใหม่จ่ายคืนให้กับผู้ร่วมลงทุนรายต้น ๆ
ทั้งนี้ ขอให้ประชาชนที่ถูกชักชวนให้ร่วมลงทุนผ่านช่องทางออนไลน์ ได้ตระหนักและระมัดระวังกลุ่มมิจฉาชีพที่แฝงตัวในรูปแบบบุคคลหรือกลุ่มบุคคลหรืออาจอ้างอิงบุคคลที่มีชื่อเสียง มาเพื่อโน้มน้าวหลอกลวงประชาชนให้หลงเชื่อ จนอาจทำให้เกิดความเสียหายต่อทรัพย์สินของท่านได้ สำหรับประชาชนที่ร่วมลงทุนผ่านช่องทางออนไลน์แล้วเกิดความเสียหายต่อทรัพย์สินสามารถแจ้งความร้องทุกข์ได้ที่สถานีตำรวจในท้องที่ที่เกิดเหตุ (เพื่อไม่ให้คดีขาดอายุความ) หรือเว็บไซต์สำนักงานตำรวจแห่งชาติ (www.thaipoliceonline.com) หรือส่งเรื่องร้องเรียนมาที่กองนโยบายพัฒนาระบบการเงินภาคประชาชน สำนักงานเศรษฐกิจการคลัง (สศค.) ซึ่ง สศค. จะประสานหน่วยงานที่เกี่ยวข้องดำเนินการตามกฎหมายให้ถึงที่สุด
หากท่านมีข้อสงสัยประการใด สามารถสอบถามได้ที่ ส่วนป้องปรามการเงินนอกระบบ กองนโยบายพัฒนาระบบการเงินภาคประชาชน สํานักงานเศรษฐกิจการคลัง ถนนพระราม 6 เขตพญาไท กรุงเทพฯ 10400 โทร. 0 2169 7128 ถึง 36 ต่อ 153 - 160 หรือศูนย์รับแจ้งการเงินนอกระบบ โทร. 1359
กองนโยบายพัฒนาระบบการเงินภาคประชาชน สำนักงานเศรษฐกิจการคลัง
โทร. 02 169 7127 ถึง 36 ต่อ 160 หรือศูนย์รับแจ้งการเงินนอกระบบ สายด่วน 1359 กด 1

ที่มา : https://www.thaigov.go.th/news/contents/details/65903