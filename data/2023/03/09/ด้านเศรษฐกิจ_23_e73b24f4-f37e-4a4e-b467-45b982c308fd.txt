รัฐบาลไทย-ข่าวทำเนียบรัฐบาล-ที่ปรึกษารัฐมนตรี ก.อุตฯ เยี่ยมชมงาน วิฟ เอเชีย และ มีท โปร เอเชีย พร้อมดันภาคเกษตรและอุตสาหกรรมไทยด้วยนวัตกรรม  


วันพฤหัสบดีที่ 9 มีนาคม 2566
09/03/2566
พิมพ์
ที่ปรึกษารัฐมนตรี ก.อุตฯ เยี่ยมชมงาน วิฟ เอเชีย และ มีท โปร เอเชีย พร้อมดันภาคเกษตรและอุตสาหกรรมไทยด้วยนวัตกรรม
ที่ปรึกษารัฐมนตรี ก.อุตฯ เยี่ยมชมงาน วิฟ เอเชีย และ มีท โปร เอเชีย พร้อมดันภาคเกษตรและอุตสาหกรรมไทยด้วยนวัตกรรม
วันนี้ (9 มีนาคม 2566 - กรุงเทพฯ) นายสุชาติ ไตรแสงรุจิระ ที่ปรึกษารัฐมนตรีว่าการกระทรวงอุตสาหกรรมเข้าเยี่ยมชมงาน VIV Asia 2023 (วิฟ เอเชีย 2566) ซึ่งเป็นงานแสดงสินค้าและงานประชุมสัมมนาระดับโลก สำหรับอุตสาหกรรมปศุสัตว์และสัตว์น้ำครบวงจร ครอบคลุมตั้งแต่อาหารสัตว์สู่อาหารเพื่อการบริโภค ในภูมิภาคเอเชีย และเยี่ยมชมงาน Meat Pro Asia (มีท โปร เอเชีย) ซึ่งเป็นงานแสดงเทคโนโลยีและสินค้าเพื่อการเจรจาธุรกิจสำหรับกระบวนการผลิตเนื้อสัตว์ อาหาร และบรรจุภัณฑ์ครบวงจร ที่จัดขึ้นพร้อมกัน ณ อาคารชาเลนเจอร์ 1-3 อิมแพ็ค เมืองทองธานี ตั้งแต่วันที่ 8-10 มีนาคม 2566 เพื่อสำรวจเทคโนโลยีและนวัตกรรมใหม่ๆ ในภาคเกษตรกรรมและปศุสัตว์ซึ่งมีมากกว่า 1,200 บริษัทชั้นนำจาก 62 ประเทศมาจัดแสดงในครั้งนี้ นำมาสู่การเชื่อมโยงและสานต่อความร่วมมือในการผลักดันนโยบายตามยุทธศาสตร์เกษตรและสหกรณ์ระยะ 20 ปีซึ่งเป็นนโยบายระดับชาติที่ทางกระทรวงอุตสาหกรรมกำลังมุ่งพัฒนาอย่างเป็นรูปธรรม
ภายในงานได้เยี่ยมชมบูธแสดงสินค้าจากผู้ประกอบการในอุตสาหกรรมอาทิ บริษัท นิวทริไบร์ท จำกัด นำเสนอถึงนโยบายของบริษัทในระยะยาว อีก 10-20 ปี / บริษัท BASF มีพูดคุยกันถึงนโยบายเพื่อความยั่งยืนที่ใส่ใจสิ่งแวดล้อมและคาร์บอนฟุตพริ้นท์ / บริษัท ดีเอสเอ็ม ผู้ผลิตวิตามินรายใหญ่ที่สุดในโลก เจรจาถึงนโยบายการนำเข้าและส่งออกเพื่อช่วยกระตุ้นภาคอุตสาหกรรมในระดับประเทศ / บริษัท ไดมอนด์ วี ผู้ผลิตอาหารเสริมเพื่อการส่งเสริมสุขภาพสัตว์ มีการพูดคุยกันถึงโอกาสทางธุรกิจของประเทศแถบภูมิภาคเอเชียตะวันออกเฉียงใต้ ซึ่งประเทศไทยเป็นประเทศที่ถูกจับตามองและมีแนวโน้มที่จะเติบโตอย่างมาก
นาย สุชาติ ไตรแสงรุจิระ ที่ปรึกษารัฐมนตรีว่าการกระทรวงอุตสาหกรรม ได้กล่าวว่า “การสร้างความมั่นคงทางการเงินของภาคการเกษตรและเน้นการจัดการทรัพยากรการเกษตรอย่างยั่งยืน เป็นวิสัยทัศน์หลักของยุทธศาสตร์เกษตรและสหกรณ์ระยะ 20 ปีซึ่งเป็นนโยบายระดับชาติ อันเป็นรากฐานในการกำหนดอนาคตของการทำฟาร์มอัจฉริยะในราชอาณาจักรและ Smart Farming ซึ่งสอดคล้องกับกลยุทธ์และเป้าหมายการพัฒนาที่ยั่งยืนของสหประชาชาติ (SDGs) รวมถึง BCG Model ที่เอาเทคโนโลยี นวัตกรรม และวิทยาศาสตร์เข้ามาช่วยในการขับเคลื่อนประเทศตามนโยบายของกระทรวงอุตสาหกรรม การมาเยี่ยมชมงานใน วิฟ เอเชีย และ มีท โปร เอเชีย 2023 ในครั้งนี้ทำให้เรามองเห็นถึงแนวทางในการนำเทคโนโลยีและนวัตกรรมทางการเกษตรสมัยใหม่จากนานาชาติมาต่อยอดสู่การพัฒนาธุรกิจเกษตรและปศุสัตว์ไทยต่อไป”
งาน VIV Asia และ Meat Pro Asia จัดขึ้นระหว่างวันที่ 8-10 มีนาคม 2566 ณ อาคารชาเลนเจอร์ 1-3 อิมแพ็ค เมืองทองธานี สอบถามรายละเอียดเพิ่มเติมที่ www.vivasia.nl จัดโดย วีเอ็นยู เอเชีย แปซิฟิค

ที่มา : https://www.thaigov.go.th/news/contents/details/65937