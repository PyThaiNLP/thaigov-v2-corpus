รัฐบาลไทย-ข่าวทำเนียบรัฐบาล-ผู้ตรวจสมพลฯ ลงพื้นที่พิจิตร ตรวจเยี่ยมสถานประกอบการตัดเย็บเสื้อผ้าสำเร็จรูปต้นแบบ “อุตสาหกรรมดีอยู่คู่ชุมชนอย่างยั่งยืน”


วันพฤหัสบดีที่ 9 มีนาคม 2566
09/03/2566
พิมพ์
ผู้ตรวจสมพลฯ ลงพื้นที่พิจิตร ตรวจเยี่ยมสถานประกอบการตัดเย็บเสื้อผ้าสำเร็จรูปต้นแบบ “อุตสาหกรรมดีอยู่คู่ชุมชนอย่างยั่งยืน”
ผู้ตรวจราชการกระทรวงอุตสาหกรรม ลงพื้นที่พิจิตร ตรวจเยี่ยมสถานประกอบการตัดเย็บเสื้อผ้าสำเร็จรูปต้นแบบ “อุตสาหกรรมดีอยู่คู่ชุมชนอย่างยั่งยืน”
เมื่อวันที่ 7 มีนาคม 2566 เวลา 13.00 น. นายสมพล โนดไธสง พร้อมด้วยนายชัยทัต สมิตินนท์ อุตสาหกรรมจังหวัดพิจิตร และนายสิทธิรงณ์ เร่งเงียบ ผู้อำนวยการศูนย์ส่งเสริมอุตสาหกรรมภาคที่ 3 และคณะลงพื้นที่ตรวจเยี่ยมสถานประกอบการอุตสาหกรรมในพื้นที่จังหวัดพิจิตร ณ บริษัท นันยางการ์เม้นท์ จำกัด ประกอบกิจการ ตัดเย็บเสื้อผ้าสำเร็จรูป
โดยผู้ตรวจฯ ได้แจ้งนโยบาย MIND ของกระทรวงอุตสาหกรรม ซึ่งมุ่งยกระดับ “อุตสาหกรรมดีอยู่คู่ชุมชนอย่างยั่งยืน” ทั้ง 4 มิติ ได้แก่ 1.ความสำเร็จของธุรกิจ 2.ชุมชน สังคม 3.สิ่งแวดล้อม และ 4.การกระจายรายได้ให้กับชุมชน ซึ่งการประกอบกิจการได้ดำเนินการตามนโยบาย MIND ใน 4 มิติ
มิติที่ 1 ความสำเร็จทางธุรกิจ โดยกลุ่มบริษัทนันยางมีธุรกิจในเครือ 14 บริษัทฯ พร้อมพนักงานกว่า 14,000 คน ในประเทศไทย ลาว เวียดนาม และสหรัฐอเมริกา ที่ให้บริการสิ่งทอครบวงจรตั้งแต่การปั่นเส้นด้าย การผลิตผ้าผืน การย้อม และการตัดเย็บเสื้อผ้า
มิติที่ 2 การดูแลสังคมโดยรอบโรงงาน ด้วยการมอบทุนการศึกษาสำหรับโรงเรียนในชุมชน บริษัทฯ มีชมรมทูบี นัมเบอร์ วัน ในสถานประกอบการ เพื่อป้องกันและต่อต้านยาเสพในบริษัทฯ
มิติที่ 3 การดูแลรักษาสิ่งแวดล้อม มีการจัดการขยะ การจัดการของเสียอันตราย และไม่อันตรายจากการผลิต การตรวจวัดคุณภาพสิ่งแวดล้อม การผลิตเส้นใยรีไซเคิล
มิติที่ 4 การกระจายรายได้ให้กับประชาชน จัดกิจกรรม "อุตสาหกรรม SME เศรษฐกิจดีสู่ชุมชน เปิดโอกาสให้แม่ค้าในชุมชนมาจำหน่ายสินค้าภายในบริษัทฯ เพื่อเพิ่มรายได้สู่ชุมชนและอำนวยความสะดวกให้แก่พนักงาน
ทั้งนี้ ผู้ตรวจสมพลฯ ได้ให้ข้อคิดเห็นกับทางสถานประกอบการโดยสามารถแนะนำประชาชนในชุมชนบริเวณรอบสถานประกอบการเข้ารับการอบรมกับทางศูนย์ส่งเสริมอุตสาหกรรมภาคที่ 3 เพื่อเป็นการส่งเสริมอาชีพ

ที่มา : https://www.thaigov.go.th/news/contents/details/65909