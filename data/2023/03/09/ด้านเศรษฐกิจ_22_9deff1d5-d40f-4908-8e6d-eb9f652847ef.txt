รัฐบาลไทย-ข่าวทำเนียบรัฐบาล-กรมเจ้าท่า เร่งตรวจสอบกรณี เรือล่มบริเวณแม่น้ำมูล โรงเรียนบ้านสุวรรณวารี จังหวัดอุบลราชธานี


วันพฤหัสบดีที่ 9 มีนาคม 2566
กรมเจ้าท่า เร่งตรวจสอบกรณี เรือล่มบริเวณแม่น้ำมูล โรงเรียนบ้านสุวรรณวารี จังหวัดอุบลราชธานี
...
กรมเจ้าท่า เร่งตรวจสอบกรณี เรือล่มบริเวณแม่น้ำมูล โรงเรียนบ้านสุวรรณวารี จังหวัดอุบลราชธานี
ตามนโยบายรัฐบาล และกระทรวงคมนาคม โดยรัฐมนตรีว่าการกระทรวงคมนาคม (นายศักดิ์สยาม ชิดชอบ) และรัฐมนตรีช่วยว่าการกระทรวงคมนาคม (ดร.อธิรัฐ รัตนเศรษฐ) ได้มอบหมายให้กรมเจ้าท่า ควบคุม กำกับ และอำนวยความสะดวกและความปลอดภัยทางน้ำแก่ประชาชนและนักท่องเที่ยว
นายสรพงศ์ ไพฑูรย์พงษ์ รักษาการอธิบดีกรมเจ้าท่า กระทรวงคมนาคม ได้มอบหมายให้นายภูริพัฒน์ ธีระกุลพิศุทธิ์ รองอธิบดีกรมเจ้าท่า (ด้านปลอดภัย) สั่งการให้สำนักงานเจ้าท่าภูมิภาคที่ 7 เร่งตรวจสอบกรณีเรือล่มบริเวณแม่น้ำมูล โรงเรียนบ้านสุวรรณวารี ตำบลคำเขื่อนแก้ว อำเภอสิรินธร อุบลราชธานี
จากเหตุการณ์เรือล่ม เมื่อวันที่ 9 มีนาคม 2566 เวลา 00.30 น. สำนักงานเจ้าท่าภูมิภาคที่ 7 สาขาอุบลราชธานี พร้อมด้วยเจ้าหน้าที่ จำนวน 5 นาย ได้นำยานพาหนะเรือตรวจการณ์เจ้าท่า 2103 และเรือตรวจการณ์ (เจ็ตสกี) 345 โดยบูรณาการ ร่วมกับหน่วยกู้ภัยมูลนิธิศิษย์พระจี้กงอุบลราชธานี ค้นหาผู้สูญหาย บริเวณแม่น้ำมูล โรงเรียนบ้านสุวรรณวารี ตำบลคำเขื่อนแก้ว อำเภอสิรินธร จังหวัดอุบลราชธานี จากการตรวจสอบเบื้องต้นพบว่า ผู้ขับเรือ คือ นายธวัชชัย พิมพ์จันทร์ ไม่มีประกาศนียบัตรผู้ทำการในเรือ ทั้งฝ่ายเดินเรือ (นายท้ายเรือกลลำน้ำชั้นสอง) และฝ่ายช่างกลเรือ (คนใช้เครื่องจักรยนต์ชั้นสอง) ขณะเกิดเหตุมีผู้โดยสารประมาณ 19 คน รวมคนขับ มีผู้เสียชีวิต 2 ราย สูญหาย 3 ราย จากการสอบสวนในเบื้องต้นเกิดจากมีงานบุญฝั่งตรงข้าม และเกิดการทะเลาะวิวาทภายในงาน ประชาชนได้ลงเรือโดยสารเกินจำนวน เพื่อข้ามฟากมายังฝั่งตรงข้าม ทำให้เรือล่ม ซึ่งจากจำนวนผู้สูญหาย 3 ราย จำนวน 2 ใน 3 ของผู้สูญหายมีภรรยาและบุตรของคนขับเรือร่วมด้วย ขณะนี้ได้ดำเนินการกู้เรือ และค้นหาผู้สูญหาย แต่เนื่องด้วยน้ำลึก กระแสน้ำเชี่ยวเป็นอุปสรรคในการค้นหายากขึ้น สำหรับผู้กระทำความผิด กรมเจ้าท่า ได้แจ้งข้อกล่าวหาที่สถานีตำรวจอำเภอสิรินธร ตามกฎ ระเบียบ ข้อบังคับของกรมเจ้าท่าแล้ว หากพบเห็นเหตุการณ์ความไม่ปลอดภัยทางน้ำ โทรแจ้งสายด่วนอธิบดีกรมเจ้าท่า 1199 ได้ตลอด 24 ชั่วโมง

ที่มา : https://www.thaigov.go.th/news/contents/details/65934