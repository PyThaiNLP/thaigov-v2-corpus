รัฐบาลไทย-ข่าวทำเนียบรัฐบาล-ผู้ตรวจวีระกิตติ์ฯ ลงพื้นที่สมุทรปราการ ตรวจราชการรอบ 1 พร้อมพบปะและรับฟังข้อคิดเห็น ข้อเสนอแนะ ในการพัฒนาอุตสาหกรรมและบูรณาการการทำงาน


วันพฤหัสบดีที่ 9 มีนาคม 2566
09/03/2566
พิมพ์
ผู้ตรวจวีระกิตติ์ฯ ลงพื้นที่สมุทรปราการ ตรวจราชการรอบ 1 พร้อมพบปะและรับฟังข้อคิดเห็น ข้อเสนอแนะ ในการพัฒนาอุตสาหกรรมและบูรณาการการทำงาน
ผู้ตรวจราชการกระทรวงอุตสาหกรรม ลงพื้นที่สมุทรปราการ ตรวจราชการรอบ 1 พร้อมพบปะและรับฟังข้อคิดเห็น ข้อเสนอแนะ ในการพัฒนาอุตสาหกรรมและบูรณาการการทำงานจากตัวแทนภาคเอกชนและหน่วยงานต่าง ๆ และเยี่ยมชมสถานประกอบการในพื้นที่
เมื่อวันที่ 7 มีนาคม 2566 นายวีระกิตติ์ รันทกิจธนวิชญ์ ผู้ตรวจราชการกระทรวงอุตสาหกรรม ลงพื้นที่จังหวัดสมุทรปราการ ได้ตรวจราชการประจำปีงบประมาณ พ.ศ.2566 รอบที่ 1 โดยมีนายอำนวย สุวรรณรักษ์ อุตสาหกรรมจังหวัดสมุทรปราการและเจ้าหน้าที่เข้าร่วม พร้อมนี้ ผู้ตรวจฯ ได้ชี้แจงนโยบายและแผนการตรวจราชการ และเน้นย้ำให้เจ้าหน้าที่ทุกคนดำเนินงานตามนโยบาย MIND ของกระทรวงอุตสาหกรรม ทั้ง 4 มิติ ได้แก่ 1.ความสำเร็จของธุรกิจ 2.การดูแลชุมชนและสังคม 3.การรักษาสิ่งแวดล้อม และ 4.การกระจายรายได้ให้กับชุมชน ให้มีประสิทธิภาพและเกิดผลสัมฤทธิ์ให้เห็นเป็นรูปธรรม ตามแนวคิด "ใช้ หัว และ ใจ ปั้นอุตสาหกรรมคู่ชุมชน"
ทั้งนี้ ผู้ตรวจฯ ได้ขอบคุณและให้กำลังใจเจ้าหน้าที่ทุกท่านในการปฏิบัติงาน และได้มอบนโยบายและข้อเสนอแนะ อาทิ เน้นย้ำการตรวจกำกับดูแลสถานประกอบการให้ได้ 100% การขออนุญาตและการรายงานการจัดการของเสีย (สก.1,2,3) ให้เป็นไปตามที่กฎหมายกำหนด ชื่นชมการส่งเสริมโรงงานที่ได้การรับรองอุตสาหกรรมสีเขียวให้เป็นไปตามเป้าหมายที่ 80% การประชาสัมพันธ์การแจ้งข้อมูลการประกอบกิจการโรงงานรายเดือน (รง.8) และรายปี (รง.9) ตามกฎหมาย ตามแบบ i-Single Form เน้นย้ำการเบิกจ่ายงบประมาณของ สอจ.สมุทรปราการ ให้เป็นไปตามมาตรการเร่งรัดการเบิกจ่ายงบประมาณ ตามมติ ครม. การดำเนินงานการประเมินคุณธรรมและความโปร่งใสในการดำเนินงานภาครัฐ (ITA) โดยให้มีคะแนนที่เพิ่มขึ้นจากปีที่ผ่านมา ดำเนินงานเกี่ยวกับโครงการต่าง ๆ ที่ได้รับงบประมาณให้เป็นไปตามเป้าหมายที่กำหนดไว้
นอกจากนี้ ยังได้พบปะและรับฟังข้อคิดเห็น ข้อเสนอแนะ ในการพัฒนาอุตสาหกรรมและบูรณาการการทำงานในพื้นที่จากตัวแทนภาคเอกชนและหน่วยงานต่าง ๆ อาทิ ประธานสภาอุตสาหกรรมจังหวัดสมุทรปราการ ผู้แทนหอการค้าจังหวัดสมุทรปราการ และธนาคารพัฒนาวิสาหกิจขนาดกลางและขนาดย่อมแห่งประเทศไทย สาขาจังหวัดสมุทรปราการ
และในเวลา 13.30 น. ผู้ตรวจฯ วีระกิตติ์ ได้ลงพื้นที่ตรวจราชการ ณ บริษัท ไวด์ เฟธ ฟู้ดส์ จำกัด นิคมอุตสาหกรรมบางพลี อำเภอบางพลี จังหวัดสมุทรปราการ ประกอบกิจการ ผลิตขนมอบกรอบปรุงรสเพื่อการส่งออก ทั้งนี้ บริษัท ไวด์ เฟธ ฟู้ดส์ จำกัด ได้มีการดำเนินการส่งเสริมวิสาหกิจชุมชนบางเสาธง โดยให้ความช่วยเหลือในเรื่องมาตรฐานและคุณภาพของอาหาร ซึ่งบริษัท ไวด์ เฟธ ฟู้ดส์ จำกัด มีความเชี่ยวชาญ และได้ให้คำแนะนำต่าง ๆ รวมถึงให้การสนับสนุนด้านวิชาการเพื่อให้วิสาหกิจชุมชนบางเสาธงเกิดความความยั่งยืนต่อไป

ที่มา : https://www.thaigov.go.th/news/contents/details/65912