รัฐบาลไทย-ข่าวทำเนียบรัฐบาล-บสย. ศึกษาดูงานระบบการค้ำประกันสินเชื่อ ณ ประเทศญี่ปุ่น


วันพฤหัสบดีที่ 9 มีนาคม 2566
09/03/2566
พิมพ์
บสย. ศึกษาดูงานระบบการค้ำประกันสินเชื่อ ณ ประเทศญี่ปุ่น
บสย. เดินทางไปศึกษาดูงานระบบการค้ำประกันสินเชื่อและนโยบายของรัฐบาลประเทศญี่ปุ่น ในการสนับสนุนการเข้าถึงแหล่งทุนของผู้ประกอบการ SMEs ผ่านการค้ำประกันสินเชื่อ ณ กรุงโตเกียว ประเทศญี่ปุ่น
นายเอด วิบูลย์เจริญ ประธานกรรมการ บรรษัทประกันสินเชื่ออุตสาหกรรมขนาดย่อม (บสย.) พร้อมด้วยคณะกรรมการ บสย. นายสิทธิกร ดิเรกสุนทร กรรมการและผู้จัดการทั่วไป และคณะผู้บริหาร บสย. เดินทางไปศึกษาดูงานระบบการค้ำประกันสินเชื่อและนโยบายของรัฐบาลประเทศญี่ปุ่น ในการสนับสนุนการเข้าถึงแหล่งทุนของผู้ประกอบการ SMEs ผ่านการค้ำประกันสินเชื่อ ณ กรุงโตเกียว ประเทศญี่ปุ่น โดยมีหน่วยงานราชการและสถาบันที่เข้าพบเพื่อศึกษาดูงาน ดังนี้
1) กระทรวงเศรษฐกิจ การค้าและอุตสาหกรรม (Ministry of Economy, Trade and Industry : METI) โดย Mr. Shinichi Kijima, Deputy Director และคณะ ให้การต้อนรับและบรรยายถึงนโยบายรัฐบาลญี่ปุ่นในการสนับสนุนระบบการค้ำประกันสินเชื่อ สถาบันประกันสินเชื่อ และการช่วยเหลือ SMEs ระหว่างการแพร่ระบาดของไวรัสโคโรน่า 2019  (COVID-19) และแนวทางการฟื้นฟู
2) สถาบันJapan Federation of Credit Guarantee Corporations (JFG) โดย Mr.Takashi  Yamamoto ประธานกรรมการ ให้การต้อนรับ และบรรยายถึงการสนับสนุนการดำเนินงาน การชดเชยความเสียหาย แหล่งเงินทุนและสร้างความเข้มแข็งให้กับสถาบันค้ำประกันสินเชื่อ (Credit Guarantee Corporation :CGC) ทั้งหมดรวม 51 แห่งทั่วประเทศ
3) สถาบัน Japan Finance Corporation (JFC) โดย Mr. Kenzo Yoneda, Senior Managing Director และคณะให้การต้อนรับและบรรยายถึงระบบการค้ำประกันสินเชื่อ และมาตรการช่วยเหลือผู้ประกอบการ SMEs และธุรกิจขนาดเล็ก (Micro Enterprises) รวมถึงกลุ่ม Startup และกลุ่มแนวคิดการดำเนินธุรกิจอย่างยั่งยืน (Environmental Social and Governance : ESG) ที่ให้ความสำคัญต่อสิ่งแวดล้อม (Environmental)  สังคม (Social) และการกำกับดูแล (Governance)
4) สถาบัน Credit Guarantee Corporation of Tokyo (CGCT) โดย Mr. Satoshi Ikegami,  Director และคณะให้การต้อนรับและบรรยายถึง ระบบการค้ำประกันสินเชื่อและการช่วยเหลือผู้ประกอบการ SMEs ของสถาบัน
5) โรงงาน Arakawa Recycling Center โดยผู้บริหารโรงงาน และคณะให้การต้อนรับและบรรยายถึงการอนุรักษ์สิ่งแวดล้อมโดยการนำวัสดุใช้แล้วมา Recycle กลับมาเป็นวัตถุดิบและใช้งานอีกครั้ง
ทั้งนี้ คณะกรรมการและผู้บริหารของ บสย. ได้มีโอกาสแลกเปลี่ยนความรู้และความเห็นกับผู้บริหารสถาบันต่างๆ อย่างกว้างขวาง ได้ทราบถึงระบบการค้ำประกันสินเชื่อ และนโยบายของรัฐบาลประเทศญี่ปุ่นในการสนับสนุนการเข้าถึงแหล่งทุนของผู้ประกอบการ SMEs ผ่านการค้ำประกันสินเชื่อ ซึ่งจะเป็นประโยชน์ต่อการกำหนดนโยบายในการดำเนินงานของ บสย. การสนับสนุนการเข้าถึงแหล่งทุนของ SMEs และการพัฒนาศักยภาพของ SMEs ต่อไปในอนาคต

ที่มา : https://www.thaigov.go.th/news/contents/details/65901