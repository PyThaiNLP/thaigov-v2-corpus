รัฐบาลไทย-ข่าวทำเนียบรัฐบาล-ผู้ตรวจสมพลฯ ลงพื้นที่พิจิตร ตรวจราชการรอบ 1 เน้นย้ำดำเนินการตาม MIND ของกระทรวงอุตสาหกรรม ใช้หัวและใจ ขับเคลื่อนแผนงานปี 2566


วันพฤหัสบดีที่ 9 มีนาคม 2566
09/03/2566
พิมพ์
ผู้ตรวจสมพลฯ ลงพื้นที่พิจิตร ตรวจราชการรอบ 1 เน้นย้ำดำเนินการตาม MIND ของกระทรวงอุตสาหกรรม ใช้หัวและใจ ขับเคลื่อนแผนงานปี 2566
ผู้ตรวจราชการกระทรวงอุตสาหกรรม ลงพื้นที่พิจิตร ตรวจราชการรอบ 1 เน้นย้ำดำเนินการตาม MIND ของกระทรวงอุตสาหกรรม ใช้หัวและใจ ขับเคลื่อนแผนงานปี 2566 มุ่งยกระดับ “อุตสาหกรรมดีอยู่คู่ชุมชนอย่างยั่งยืน” ทั้ง 4 มิติ
เมื่อวันที่ 7 มีนาคม 2566 เวลา 09.00 น. นายสมพล โนดไธสง ผู้ตรวจราชการกระทรวงอุตสาหกรรม ลงพื้นที่จังหวัดพิจิตร ตรวจราชการกรณีปกติ รอบที่ 1 ประจำปีงบประมาณ พ.ศ. 2566 โดยมี นายชัยทัต สมิตินนท์ อุตสาหกรรมจังหวัดพิจิตร พร้อมด้วยนายสิทธิรงณ์ เร่งเงียบ ผู้อำนวยการศูนย์ส่งเสริมอุตสาหกรรมภาคที่ 3 นายวิโรจน์ เรืองเลิศศิลป์ ผู้อำนวยการสำนักงานนิคมอุตสาหกรรมพิจิตร และเจ้าหน้าที่เข้าร่วมรับการตรวจราชการในครั้งนี้ รายงานตามประเด็นการตรวจราชการกรณีการตรวจกำกับ เร่งรัด ติดตาม เพื่อขับเคลื่อนการดำเนินงานที่สำคัญ และโครงการสำคัญของกระทรวงอุตสาหกรรม
ทั้งนี้ ผู้ตรวจสมพลฯ ได้มอบนโยบายและเน้นย้ำให้เจ้าหน้าที่ทุกคนดำเนินการตาม MIND ของกระทรวงอุตสาหกรรม ใช้หัวและใจ ขับเคลื่อนแผนงานปี 2566 มุ่งยกระดับ “อุตสาหกรรมดีอยู่คู่ชุมชนอย่างยั่งยืน” ทั้ง 4 มิติ ได้แก่ 1.ความสำเร็จของธุรกิจ 2.ชุมชน สังคม 3.สิ่งแวดล้อม และ 4.การกระจายรายได้ให้กับชุมชน พร้อมข้อเสนอแนะในการปฏิบัติงาน รวมทั้งแนวทางปฏิบัติงานตามข้อสั่งการที่จะต้องปฏิบัติอย่างเคร่งครัด อาทิ การเบิกจ่ายงบประมาณให้เป็นไปตามแผนที่กำหนดและเป็นไปตามมาตรการเร่งรัดการเบิกจ่ายงบประมาณ ตามมติ ครม. รวมทั้งจะต้องจัดสรรและบริหารจัดการการใช้จ่ายงบประมาณอย่างรอบคอบ การตรวจ กำกับ ดูแลโรงงานให้ดำเนินการอย่างละเอียดครบถ้วนทุกประเด็น มีแผนปฏิบัติงานที่ชัดเจน และมีบันทึกการตรวจสอบทุกครั้ง โรงงานค้างชำระค่าธรรมเนียม กรณีโรงงานเลิกประกอบการแต่คงค้างชำระค่าธรรมเนียมให้ติดตามเร่งรัดดำเนินการให้เป็นที่สิ้นสุดและประสานกรมโรงงานอุตสาหกรรมเพื่อจำหน่ายทะเบียน การบริหารจัดการกากอุตสาหกรรมให้ติดตามการขออนุญาตนำกากออกนอกโรงงาน และรายงานข้อมูลกากอุตสาหกรรมผ่านระบบสารสนเทศฯ ให้ดำเนินการภายในระยะเวลาที่กำหนด
รวมทั้งได้รับฟังแนวทางการดำเนินงาน และข้อเสนอแนะจากตัวแทนของภาคเอกชน ได้แก่ หอการค้าจังหวัดพิจิตร สภาอุตสาหกรรมจังหวัดพิจิตร และธนาคารพัฒนาวิสาหกิจขนาดกลางและขนาดย่อมแห่งประเทศไทย สาขาพิจิตร
พร้อมนี้ ผู้ตรวจสมพลฯ และคณะได้ลงพื้นที่ตรวจเยี่ยมศูนย์ส่งเสริมอุตสาหกรรมภาคที่ 3 และให้กำลังใจในการปฏิบัติงาน และขอให้ปฏิบัติงานอย่างเต็มความสามารถในทุกด้าน เพื่อผู้ประกอบการ ประชาชนและกระทรวงอุตสาหกรรม

ที่มา : https://www.thaigov.go.th/news/contents/details/65906