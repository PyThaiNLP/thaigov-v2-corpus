รัฐบาลไทย-ข่าวทำเนียบรัฐบาล-รมว.เฮ้ง เผยความคืบหน้า จับแล้ว 3 เอเย่นแสบหลอกทำงาน ญี่ปุ่น-มัลดีฟส์


วันพฤหัสบดีที่ 9 มีนาคม 2566
09/03/2566
พิมพ์
รมว.เฮ้ง เผยความคืบหน้า จับแล้ว 3 เอเย่นแสบหลอกทำงาน ญี่ปุ่น-มัลดีฟส์
กระทรวงแรงงาน บูรณาการร่วมกับบก.ปคม. ปราบปรามสาย/นายหน้าเถื่อน 3 ราย ข้อหาฉ้อโกง + หลอกลวงคนไทยทำงาน ญี่ปุ่น-มัลดีฟส์ ฝากขัง ณ ศาลอาญา รัชดา
นายสุชาติ ชมกลิ่น รัฐมนตรีว่าการกระทรวงแรงงาน เปิดเผยว่า จากกรณีกลุ่มคนไทยหลายจังหวัดร่วม 20 คน เข้าแจ้งความ ณ กองปราบปรามฯ หลังถูกเอเจนซี่เบี้ยว ทำสัญญา จ่ายเงินค่าดำเนินการพาไปทำงานที่ประเทศญี่ปุ่นและมัลดีฟส์ แล้วไม่ได้เดินทาง กระทรวงแรงงาน โดยกรมการจัดหางานจึงดำเนินการร้องทุกข์กล่าวโทษต่อพนักงานสอบสวน บก.ปคม. เมื่อวันที่ 1 มีนาคม 2566 ที่ผ่านมา เพื่อดำเนินคดีกับสาย/นายหน้าจัดหางานเถื่อน จำนวน 3 คน ในฐานความผิดตาม พรบ.จัดหางานและคุ้มครองคนหางานฯ มาตรา 66 ข้อหา "การโฆษณาการจัดหางานไม่เป็นไปตามระเบียบที่รัฐมนตรีกำหนด" มีโทษจำคุกไม่เกิน 3 ปี หรือปรับไม่เกิน 60,000 บาท หรือทั้งจำทั้งปรับ และมาตรา 91 ตรี ข้อหา "หลอกลวงผู้อื่นว่าสามารถหางาน หรือสามารถส่งไปฝึกงานในต่างประเทศได้ และโดยการหลอกลวงดังว่านั้นได้ไปซึ่งเงินหรือทรัพย์สินหรือประโยชน์อื่นใดจากผู้ถูกหลอกลวง ซึ่งต้องระวางโทษจำคุกตั้งแต่ 3 – 10 ปีหรือปรับตั้งแต่ 60,000 – 200,000 บาท หรือทั้งจำทั้งปรับ ล่าสุด บก.ปคม.ได้จับกุมตัวผู้ต้องหาทั้ง 3 คน จากบ้านพักและนำตัวไปฝากขัง ณ ศาลอาญา รัชดาแล้ว ในข้อหากระทำความผิดฐาน ร่วมกันฉ้อโกง และข้อหาโฆษณาการจัดหางานไม่เป็นไปตามระเบียบที่รัฐมนตรีกำหนด และร่วมกันหลอกลวงผู้อื่นว่าสามารถหางานหรือสามารถส่งไปฝึกงานในต่างประเทศได้และโดยการหลอกลวงดังว่านั้น ได้ไปซึ่งเงินหรือทรัพย์สินหรือประโยชน์อื่นใดจากผู้ถูกหลอกลวง
“ที่ผ่านมาการถูกหลอกไปทำงานต่างประเทศมีทั้งกรณีที่หลอกลวงให้เสียค่าใช้จ่ายแต่ไม่ได้เดินทาง และกรณีที่ได้เดินทางไปต่างประเทศแล้วแต่การจ้างงานไม่เป็นไปตามข้อตกลง มีการบังคับให้ทำงานผิดกฎหมาย รายได้-สวัสดิการไม่เป็นธรรม ทำร้ายร่างกาย ถูกยึดหนังสือเดินทาง บางรายให้เซ็นสัญญารับสภาพหนี้ ซึ่งหากคนหางานเลือกไปทำงานอย่างถูกกฎหมายจะป้องกันเรื่องเหล่านี้ได้” รมว. แรงงานกล่าว
ด้านนายไพโรจน์ โชติกเสถียร อธิบดีกรมการจัดหางาน กล่าวว่า สาย- นายหน้าเถื่อนกลุ่มนี้หลอกลวงกลุ่มคนหางานให้ไปทำงานที่ประเทศมัลดีฟ จำนวน 17 คน (ช.4 ญ.13) และทำงานที่ประเทศญี่ปุ่น จำนวน 3 คน ( ญ.3 คน) ตั้งแต่ช่วงเดือนพฤศจิกายน 2565 โดยผู้เสียหายรู้จักนายหน้าผ่านทางเพจเฟซบุ๊ก และถูกชักชวนให้สมัครงานไปทำงานที่ประเทศมัลดีฟส์ ตำแหน่ง พนักงานโรงแรม เงินเดือนประมาณ 80,000 - 90,000 บาท และตำแหน่ง คนงานสวน เงินเดือนประมาณ 72,000 บาท โดยเสียค่าบริการและค่าใช้จ่าย เป็นเงินจำนวนคนละ 50,000 - 85,000 บาท สุดท้ายไม่สามารถจัดส่งไปทำงานได้ตามที่ตกลงกันไว้
“กรมการจัดหางานฝากเตือนผู้ที่สนใจไปทำงานต่างประเทศ ควรศึกษาข้อมูลเกี่ยวกับประเทศที่ตนจะเดินทางไปทำงาน เพื่อป้องกันการถูกหลอกลวงจากสาย/นายหน้าจัดหางานหรือบริษัทจัดหางานเถื่อน รวมถึงหลีกเลี่ยงการถูกนายจ้างในต่างประเทศเอารัดเอาเปรียบและทำร้ายร่างกาย ขอย้ำว่าคนหางานที่จะไปทำงานในต่างประเทศจะต้องเดินทางผ่านด่านตรวจคนหางานและจะต้องยื่นแบบแจ้งการเดินทาง (แบบ จง.12) ต่อเจ้าหน้าที่ด่านฯ ทุกครั้ง ถ้าไม่ผ่านขั้นตอนของด่านตรวจคนหางานดังกล่าวถูกหลอกแน่นอน” อธิบดีกรมการจัดหางาน กล่าว
สำหรับ ผู้ที่สนใจไปทำงานต่างประเทศสามารถศึกษาข้อมูลเกี่ยวกับประเทศที่ตนจะเดินทางไปทำงาน เพื่อป้องกันการหลอกลวงผ่านระบบ e – Service กรมการจัดหางาน ที่เว็บไซต์ doe.go.th หรือเว็บไซต์กองบริหารแรงงานไทยไปต่างประเทศ doe.go.th/overseas หรือที่ Facebook : ศูนย์ประสานการปราบปรามผู้เป็นภัยต่อคนหางาน หรือสอบถามข้อมูลเพิ่มเติมได้ที่สายด่วนกระทรวงแรงงาน โทร. 1506 กด 2 กรมการจัดหางาน

ที่มา : https://www.thaigov.go.th/news/contents/details/65899