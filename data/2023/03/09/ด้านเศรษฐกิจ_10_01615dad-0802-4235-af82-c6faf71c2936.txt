รัฐบาลไทย-ข่าวทำเนียบรัฐบาล-หน.ผู้ตรวจ ก.อุตฯ ลงพื้นที่จังหวัดน่าน เยี่ยมชมสถานประกอบการแปรรูปถั่วลิสง ต่อยอดเกษตรอุตสาหกรรม สร้างรายได้ให้แก่เกษตรกรในพื้นที่


วันพฤหัสบดีที่ 9 มีนาคม 2566
09/03/2566
พิมพ์
หน.ผู้ตรวจ ก.อุตฯ ลงพื้นที่จังหวัดน่าน เยี่ยมชมสถานประกอบการแปรรูปถั่วลิสง ต่อยอดเกษตรอุตสาหกรรม สร้างรายได้ให้แก่เกษตรกรในพื้นที่
หัวหน้าผู้ตรวชราชการกระทรวงอุตสาหกรรม ลงพื้นที่จังหวัดน่าน เยี่ยมชมสถานประกอบการแปรรูปถั่วลิสง ต่อยอดเกษตรอุตสาหกรรม สร้างรายได้ให้แก่เกษตรกรในพื้นที่
เมื่อวันที่ 7 มีนาคม 25666 นายวิษณุ ทับเที่ยง หัวหน้าผู้ตรวจราชการกระทรวงอุตสาหกรรม และคณะ ลงพื้นที่จังหวัดน่านเข้าเยี่ยมชมสถานประกอบการ ณ บริษัท บ้านถั่วลิสง จำกัด ตำบลผาสิงห์ อำเภอเมืองน่าน โดยผลิตภัณฑ์ของบริษัทฯ คือ ถั่วลิสงแปรรูปมากกว่า 20 ชนิด เพื่อเพิ่มมูลค่า พร้อมแบ่งบรรจุซอง ซึ่งเป็นการต่อยอดธุรกิจมาจากห้างหุ้นส่วนจำกัด ซินกวงน่าน จากเดิมที่รับซื้อถั่วลิสงจากเกษตรกร เพื่อนำไปขายต่อในรูปแบบวัตถุดิบให้กับลูกค้าชาวมาเลเซียทั้งหมด ต่อมาได้ขยายกิจการโดยตั้งบริษัท บ้านถั่วลิสง จำกัด และเปลี่ยนมาเป็นการนำถั่วลิสงบางส่วนประมาณร้อยละ 20 มาแปรรูปเป็นผลิตภัณฑ์ต่าง ๆ สำหรับบริโภคภายในประเทศ โดยได้รับคำแนะนำ จากกระทรวงอุตสาหกรรม ในการทดลอง ต่อยอดไอเดีย จนเกิดเป็นผลิตภัณฑ์ต่าง ๆ เช่น ถั่วคั่วทราย เค้กถั่ว นมถั่ว ภายใต้แบรนด์นันทบุรี และบ้านถั่วลิสง รวมกว่า 20 ผลิตภัณฑ์ นอกจากนี้ ยังได้รับการอนุมัติสินเชื่อจากกองทุนพัฒนาเอสเอ็มอีตามแนวประชารัฐ เพื่อสร้างร้านบ้านถั่วลิสง และเปิดให้บริการเมื่อวันที่ 23 พฤศจิกายน 2562 ซึ่งร้านบ้านถั่วลิสง นอกจากจะเป็นการขยายช่องทางการจำหน่ายผลิตภัณฑ์ถั่วลิสงแปรรูป เกิดการบริหารธุรกิจครบวงจรทั้งต้นน้ำ กลางน้ำ และปลายน้ำ แล้ว ที่นี่ยังจะเป็นศูนย์รวบรวมการจำหน่ายสินค้าและผลิตภัณฑ์เกษตรแปรรูปของจังหวัดน่านในเครือข่ายคลัสเตอร์น่านอโกร-อินดัสทรี เป็นศูนย์เรียนรู้เพื่อศึกษาดูงานกระบวนการแปรรูปถั่วลิสง และเกษตรแปรรูปอื่น ๆ รวมถึงเป็นจุดเช็คอินสำหรับนักท่องเที่ยวในการซื้อของฝากได้อีกด้วย

ที่มา : https://www.thaigov.go.th/news/contents/details/65910