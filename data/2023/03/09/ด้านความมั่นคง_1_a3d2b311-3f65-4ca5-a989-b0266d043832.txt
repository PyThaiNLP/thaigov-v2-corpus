รัฐบาลไทย-ข่าวทำเนียบรัฐบาล-อธิบดีกรมการปกครองสั่งการชุดปฏิบัติการพิเศษกรมการปกครองบูรณาการร่วมจังหวัดสงขลา นำหมายศาลบุกค้น ทลาย ร้านขายบุหรี่เถื่อน เหล้าเถื่อนชื่อดังพื้นที่ อ.หาดใหญ่ พร้อมเชิญชวนแจ้งเบาะแส


วันพฤหัสบดีที่ 9 มีนาคม 2566
09/03/2566
พิมพ์
อธิบดีกรมการปกครองสั่งการชุดปฏิบัติการพิเศษกรมการปกครองบูรณาการร่วมจังหวัดสงขลา นำหมายศาลบุกค้น ทลาย ร้านขายบุหรี่เถื่อน เหล้าเถื่อนชื่อดังพื้นที่ อ.หาดใหญ่ พร้อมเชิญชวนแจ้งเบาะแส
อธิบดีกรมการปกครองสั่งการชุดปฏิบัติการพิเศษกรมการปกครองบูรณาการร่วมจังหวัดสงขลา นำหมายศาลบุกค้น ทลาย ร้านขายบุหรี่เถื่อน เหล้าเถื่อนชื่อดังพื้นที่อ.หาดใหญ่ พร้อมเชิญชวนประชาชนแจ้งเบาะแสการกระทำผิดทุกประเภทผ่านสายด่วนศูนย์ดำรงธรรม โทร.1567 ตลอด 24 ชม.
เมื่อวันที่ 8 มีนาคม 2566 นายแมนรัตน์ รัตนสุคนธ์ อธิบดีกรมการปกครอง เปิดเผยว่า เมื่อเวลา 13.00 น. วันนี้ ตนได้สั่งการให้ชุดปฏิบัติการพิเศษกรมการปกครอง บูรณาการจังหวัดสงขลา โดยที่ทำการปกครองจังหวัดสงขลา และที่ทำการปกครองอำเภอหาดใหญ่ร่วมกับสรรพสามิตพื้นที่หาดใหญ่ นำหมายค้นของศาลจังหวัดสงขลา เข้าตรวจค้นร้านค้าจำหน่ายบุหรี่ สุรา และบุหรี่ไฟฟ้าชื่อดังในพื้นที่อำเภอหาดใหญ่ จังหวัดสงขลา ซึ่งจากการสืบสวนพบว่า มีร้านค้าลักลอบจำหน่ายบุหรี่หนีภาษี สุราหนีภาษี รวมถึงบุหรี่ไฟฟ้า โดยมีลักษณะร้านที่ติดตั้งลูกกรงอย่างแน่นหนา และจะจำหน่ายส่งให้กับลูกค้าผ่านลูกกรงของร้าน โดยได้ทำการเข้าตรวจค้นร้านค้า จำนวน 3 ร้าน ได้แก่ 1) ร้าน ฟาสต์ สโตร์ ตั้งอยู่บริเวณถนนนิพัทธ์สงเคราะห์ 1 ตำบลหาดใหญ่ 2) ร้าน Gin ตั้งอยู่บริเวณถนนตันรัตนากร ตำบลหาดใหญ่ อำเภอหาดใหญ่ และ 3) ร้านค้าไม่มีชื่อ ตั้งอยู่ที่บริเวณถนนตันรัตนากร ตำบลหาดใหญ่ อำเภอหาดใหญ่ โดยในเบื้องต้น พบของกลาง บุหรี่หนีภาษี สุราหนีภาษี บุหรี่ไฟฟ้า จำนวนมาก ซึ่งขณะนี้อยู่ระหว่างการตรวจนับของเจ้าหน้าที่
“การเข้าตรวจค้นตามหมายค้นของศาลจังหวัดสงขลาในครั้งนี้ สืบเนื่องมาจากกรมการปกครองได้รับแจ้งจากผู้ประกอบการในพื้นที่อำเภอหาดใหญ่ผ่านศูนย์ดำรงธรรมกระทรวงมหาดไทย ว่าได้รับความเดือดร้อนจากการที่มีผู้ประกอบธุรกิจขายสินค้าประเภทเหล้าปลอม บุหรี่เถื่อน รวมถึงบุหรี่ไฟฟ้าจำนวนมากในพื้นที่ ทำให้ส่งผลกระทบกับผู้ประกอบธุรกิจอย่างถูกต้องตามกฎหมาย เพราะเป็นการจำหน่ายที่ไม่เป็นธรรมในการแข่งขันทางการค้า และยังเป็นการกระทำที่ไม่ปฏิบัติตามกฎหมาย เมื่อศูนย์ดำรงธรรมกระทรวงมหาดไทยทราบเรื่อง จึงได้รายงานผู้บังคับบัญชาตามลำดับชั้น และได้มอบหมายให้ศูนย์ปฏิบัติการบังคับใช้กฎหมายพนักงานฝ่ายปกครอง (ศก.ปค.) สำนักการสอบสวนและนิติการ (สน.สก.) ดำเนินการสืบหาข้อมูลจากแหล่งข่าวในพื้นที่ เพื่อตรวจสอบการกระทำความผิดพร้อมดำเนินการขออนุมัติหมายค้นจากศาลจังหวัดสงขลาเพื่อตรวจสอบการกระทำความผิด” นายแมนรัตน์ฯ กล่าวเพิ่มเติม
นายแมนรัตน์ รัตนสุคนธ์ อธิบดีกรมการปกครอง กล่าวในช่วงท้ายว่า เพื่อไม่ให้ร้านค้าหรือผู้ประกอบการในลักษณะนี้ อาศัยช่องว่างแอบลักลอบจำหน่ายสินค้าที่อาจเข้าข่ายการกระทำความผิดฐานฟอกเงิน ได้สั่งการให้พนักงานฝ่ายปกครองชุดจับกุม ประสานสำนักงานป้องกันและปราบปรามการฟอกเงิน (ปปง.) เพื่อตรวจสอบเส้นทางการเงินต่อไปด้วย ทั้งนี้ หากพี่น้องประชาชนพบเห็นเบาะแสการกระทำผิด ไม่ว่ารูปแบบใด สามารถให้ข้อมูลข่าวสารได้ที่ศูนย์ดำรงธรรมจังหวัด/อำเภอ สายด่วน 1567 โทรฟรี ตลอด 24 ชั่วโมง หรือเว็บไซต์ damrongdhama.dopa.go.th หรือแอปพลิเคชั่น Dopa Help ทั้งระบบ Android และ iOS
ด้าน นายรณรงค์ ทิพย์ศิริ ผู้ตรวจราชการกรมการปกครอง ปฏิบัติหน้าที่ผู้อำนวยการศูนย์ปฏิบัติการบังคับใช้กฎหมายพนักงานฝ่ายปกครอง สำนักการสอบสวนและนิติการ กรมการปกครอง กล่าวว่า ที่ผ่านมาประเทศไทยได้รับความเสียหายเป็นอย่างมากจากปัญหาการลักลอบนำสินค้าหนีภาษีเข้ามาขายภายในประเทศ โดยมูลค่าความเสียหายต่อปี ไม่ต่ำกว่า 1,000 ล้านบาท ซึ่งในกรณีนี้ เมื่อกรมการปกครอง ได้รับข้อมูลจากศูนย์ดำรงธรรม กระทรวงมหาดไทย ได้เข้าทำการขอหมายค้นจากศาลจังหวัดสงขลา และบูรณาการร่วมกับจังหวัดสงขลา นำกำลังพนักงานฝ่ายปกครองบูรณาการร่วมกับสรรพสามิตพื้นที่หาดใหญ่ เข้าตรวจค้นและเข้าจับกุมผู้กระทำความผิด โดยการปฏิบัติการเข้าตรวจต้นในวันนี้ไม่พบตัวผู้ประกอบการ พบเพียงแต่ลูกจ้างที่เป็นแรงงานต่างด้าวผิดกฎหมาย ซึ่งทางเจ้าหน้าที่อยู่ระหว่างการทำบันทึกการจับกุมในการกระทำความผิดเพิ่มเติม ณ ที่ทำการปกครองอำเภอหาดใหญ่ จังหวัดสงขลา เพื่อเร่งค้นหาผู้ประกอบการที่เป็นผู้กระทำความผิดกฎหมายมาดำเนินคดีตามกฎหมายต่อไป พร้อมกันนี้ ได้ตั้งข้อสังเกตว่า ร้านค้าที่จำหน่ายสิ่งของผิดกฎหมายประเภทบุหรี่หนีภาษี สุราหนีภาษี และบุหรี่ไฟฟ้า มักจะตั้งอยู่ใกล้กับผู้ประกอบการขนส่ง เพื่อสะดวกในการจำหน่ายผ่านช่องทางต่าง ๆ

ที่มา : https://www.thaigov.go.th/news/contents/details/65895