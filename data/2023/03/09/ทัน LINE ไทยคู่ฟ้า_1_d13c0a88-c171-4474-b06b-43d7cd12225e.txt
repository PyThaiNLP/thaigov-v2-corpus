รัฐบาลไทย-ข่าวทำเนียบรัฐบาล-ครม. ขยายเวลามาตรการ “ยกเว้นภาษีเงินได้ 50 %” สำหรับบริษัท-ห้างหุ้นส่วนนิติบุคคล “จ้างงานผู้พ้นโทษ” ต่ออีก 4 ปี


วันพฤหัสบดีที่ 9 มีนาคม 2566
ครม. ขยายเวลามาตรการ “ยกเว้นภาษีเงินได้ 50 %” สำหรับบริษัท-ห้างหุ้นส่วนนิติบุคคล “จ้างงานผู้พ้นโทษ” ต่ออีก 4 ปี
....
ที่ประชุมครม. (7 มี.ค. 66) อนุมัติร่างพระราชกฤษฎีกาออกตามความในประมวลรัษฎากรว่าด้วยการยกเว้นรัษฎากร (ฉบับที่ ..) พ.ศ. .... ซึ่งเป็นการขยายระยะเวลามาตรการภาษี เพื่อสนับสนุนการจ้างงานผู้พ้นโทษออกไปอีก 4 ปี
.
สำหรับรอบระยะเวลาบัญชีที่เริ่มในหรือหลังวันที่ 1 ม.ค. 65 แต่ไม่เกินวันที่ 31 ธ.ค. 68 (4 ปีภาษี) เนื่องจากมาตรการเดิมสิ้นสุดเมื่อวันที่ 31 ธ.ค. 64 ที่ผ่านมา ซึ่งการขยายเวลามาตรการดังกล่าว เป็นการจูงใจให้ผู้ประกอบการ “รับผู้พ้นโทษ” เข้าทำงานอย่างต่อเนื่อง
.
โดยบริษัทหรือห้างหุ้นส่วนนิติบุคคลที่จ้างงานผู้พ้นโทษ ที่ได้รับการปล่อยตัวจากเรือนจำไม่เกิน 3 ปี นับแต่วันที่ได้รับการปล่อยตัวเข้าทำงาน จะได้รับการ “ยกเว้นภาษีเงินได้นิติบุคคล” จำนวนร้อยละ 50 ของรายจ่ายที่ได้จ่ายเป็นค่าใช้จ่ายในการจ้างผู้พ้นโทษเฉพาะที่ไม่เกิน 15,000 บาท/คน/เดือน
.
มาตรการดังกล่าว เป็นการเปิดโอกาสให้ผู้พ้นโทษราว 39,000 คน มีงานทำหลังได้รับการปล่อยตัว สามารถประกอบอาชีพโดยสุจริตหาเลี้ยงตนเองและครอบครัวได้
.
อ่านเพิ่มเติม คลิก https://www.thaigov.go.th/news/contents/details/65810
#ไทยคู่ฟ้า #สื่อสารรัฐบาลไทย
-------------------

ที่มา : https://www.thaigov.go.th/news/contents/details/65917