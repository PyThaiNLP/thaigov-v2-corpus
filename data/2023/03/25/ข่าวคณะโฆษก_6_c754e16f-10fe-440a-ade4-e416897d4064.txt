รัฐบาลไทย-ข่าวทำเนียบรัฐบาล-​โฆษกรัฐบาลเผยฯ นายกฯ ยินดี กรุงเทพฯ ติดอันดับ 5 เมืองท่องเที่ยวยอดนิยมระดับโลก ปี 2566 จาก Airbnb สะท้อนความนิยมของไทยต่อการเป็นจุดหมายปลายทางด้านการท่องเที่ยวที่สำคัญ 


วันเสาร์ที่ 25 มีนาคม 2566
25/03/2566
พิมพ์
​โฆษกรัฐบาลเผยฯ นายกฯ ยินดี กรุงเทพฯ ติดอันดับ 5 เมืองท่องเที่ยวยอดนิยมระดับโลก ปี 2566 จาก Airbnb สะท้อนความนิยมของไทยต่อการเป็นจุดหมายปลายทางด้านการท่องเที่ยวที่สำคัญ
​โฆษกรัฐบาลเผยฯ นายกฯ ยินดี กรุงเทพฯ ติดอันดับ 5 เมืองท่องเที่ยวยอดนิยมระดับโลก ปี 2566 จาก Airbnb สะท้อนความนิยมของไทยต่อการเป็นจุดหมายปลายทางด้านการท่องเที่ยวที่สำคัญ
นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ยินดีที่กรุงเทพมหานคร ติดอันดับ 5 เมืองท่องเที่ยวยอดนิยมระดับโลก ประจำปี 2566 จากการจัดอันดับของ Airbnb ซึ่งเป็นแพลตฟอร์มจองที่พักยอดนิยมของนักท่องเที่ยวทั่วโลก โดยอ้างอิงจากการค้นหาที่พักระหว่างไตรมาส 1-3 /2565 เพื่อเช็คอินในปี 2565 เปรียบเทียบกับการค้นหาช่วงเวลาเดียวกันในปี 2564 สะท้อนการฟื้นตัวของอุตสาหกรรมท่องเที่ยวไทยที่แข็งแกร่ง
โฆษกประจำสำนักนายกรัฐมนตรี กล่าวว่า Airbnb เผยข้อมูลว่า นักเดินทางจากทั่วโลกต่างมีความตื่นเต้นที่จะได้สัมผัสกับภูมิประเทศทางธรรมชาติอันสวยงามของประเทศไทย มรดกทางวัฒนธรรม อาหารท้องถิ่น การบริการและต้อนรับอันอบอุ่นระดับโลก ซึ่งทำให้กรุงเทพฯ ได้รับการจัดอันดับให้อยู่ในลำดับที่ 5 เมืองท่องเที่ยวยอดนิยมระดับโลก ประจำปี 2566 ทั้งนี้ กรุงเทพฯ ยังเป็นจุดหมายปลายทางในประเทศไทยที่มีการจองที่พักมากที่สุดบน Airbnb ในปี 2565 ตามมาด้วย ภูเก็ต พัทยา เชียงใหม่ และเกาะสมุย จากกลุ่มนักเดินทาง Airbnb จากสหรัฐอเมริกา ตามด้วยสหราชอาณาจักร ยุโรป และประเทศในเอเชียแปซิฟิก ได้แก่ เกาหลีใต้ ออสเตรเลีย และจีน
นอกจากนี้ Airbnb ได้เปิดเผยเพิ่มเติมว่า ช่วงเทศกาลสงกรานต์ของไทยจะเป็นการฟื้นตัวครั้งสำคัญของการท่องเที่ยวขาเข้า (Inbound Tourism) จากรายงานการค้นหาที่พักของนักเดินทางในช่วงเทศกาลสงกรานต์เพิ่มขึ้นกว่า 310 % จากช่วงเดียวกันของปีก่อน ซึ่งเมืองในประเทศไทย กรุงเทพฯ ยังเป็นจุดหมายปลายทางยอดนิยมที่มีการค้นหามากสุดตามด้วยพัทยา เชียงใหม่ กระบี่ และภูเก็ต โดยนักท่องเที่ยวต่างชาติที่จะเดินทางเข้ามาในช่วงเทศกาลสงกรานต์นี้ พบว่ามีนักท่องเที่ยวจากออสเตรเลีย อันดับ 1 ตามด้วยสหรัฐ สหราชอาณาจักร เยอรมนี ฝรั่งเศส สิงคโปร์ เกาหลีใต้ จีน และมาเลเซีย รวมทั้งกว่า 20% ของนักท่องเที่ยวจากจีน ได้ค้นหาที่พักในไทยสำหรับการท่องเที่ยวช่วงฤดูใบไม้ผลิเดือนเมษายน – พฤษภาคม 2566 อีกด้วย ทั้งนี้ สอดคล้องกับรายงานข้อมูลของ กองเศรษฐกิจการท่องเที่ยวและกีฬา กระทรวงการท่องเที่ยวและกีฬา ที่เปิดเผยว่า นักท่องเที่ยวต่างชาติที่เข้ามาในประเทศไทย เดือนมกราคม 2566 มีจำนวน 2,144,948 คน เพิ่มขึ้นถึง +1,502.76% เมื่อเปรียบเทียบกับเดือนมกราคม 2565 ซึ่งมีจำนวนนักท่องเที่ยวต่างชาติ 133,828 คน
“นายกรัฐมนตรียินดีกับผลการจัดอันดับดังกล่าว ซึ่งสะท้อนความร่วมมือของทุกภาคส่วนที่ร่วมกันฟื้นฟูภาคอุตสาหกรรมการท่องเที่ยว รวมทั้งเป็นตัวเลขที่หมายถึงความนิยม ความชื่นชอบการท่องเที่ยวในประเทศไทย ซึ่งมีกิจกรรม และรูปแบบที่หลากหลายตามแต่ละฤดูกาล อาหารอร่อย ผู้คนเป็นมิตร ราคาไม่แพง” นายอนุชาฯ กล่าว

ที่มา : https://www.thaigov.go.th/news/contents/details/66572