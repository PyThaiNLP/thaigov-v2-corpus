รัฐบาลไทย-ข่าวทำเนียบรัฐบาล-สธ.แจงเด็กนักเรียนใกล้โรงหลอมเหล็ก ป่วย 30 คน เป็นอาการโรคระบบทางเดินหายใจไม่เกี่ยวกับซีเซียม


วันเสาร์ที่ 25 มีนาคม 2566
สธ.แจงเด็กนักเรียนใกล้โรงหลอมเหล็ก ป่วย 30 คน เป็นอาการโรคระบบทางเดินหายใจไม่เกี่ยวกับซีเซียม
ผู้ตรวจราชการกระทรวงสาธารณสุข เขตสุขภาพที่ 6 แจง กรณีเด็กนักเรียนชั้นประถม โรงเรียนบ้านโคกกระท้อน ใกล้โรงหลอมเหล็ก อ.กบินทร์บุรี จ.ปราจีนบุรี มีอาการป่วย 30 คน ไม่เกี่ยวกับกัมมันตรังสีซีเซียม-137 ส่วนใหญ่ มีไข้ ไอ เจ็บคอ
ซึ่งเป็นอาการของโรคระบบทางเดินหายใจ เบื้องต้นไม่พบเชื้อโควิด 19 ผลตรวจเลือดเป็นปกติ ให้เจ้าหน้าที่จากสำนักงานป้องกันควบคุมโรคเข้าสอบสวนโรคเพื่อหาสาเหตุแล้ว
วันนี้ (25 มีนาคม 2566) นายแพทย์สุเทพ เพชรมาก ผู้ตรวจราชการกระทรวงสาธารณสุข เขตสุขภาพที่ 6 กล่าวถึงความคืบหน้าการเฝ้าระวังและดูแลสุขภาพผู้ที่มีความเสี่ยงสัมผัสกัมมันตรังสีซีเซียม-137 ว่า ได้รับรายงานจาก นายแพทย์สุรินทร์ สืบซึ้ง นายแพทย์สาธารณสุขจังหวัดปราจีนบุรี ในฐานะผู้บัญชาการเหตุการณ์ศูนย์ปฏิบัติการฉุกเฉินด้านการแพทย์และสาธารณสุข จังหวัดปราจีนบุรี ถึงผลการดำเนินการกรณีเด็กนักเรียนโรงเรียนบ้านโคกกระท้อน หมู่ 10 ตำบลลาดตะเคียน อำเภอกบินทร์บุรี จังหวัดปราจีนบุรี ซึ่งเป็นโรงเรียนระดับประถมศึกษา ตั้งอยู่ห่างจากโรงหลอมเหล็ก ประมาณ 3 กิโลเมตร ทยอยมีอาการป่วยตั้งแต่วันที่ 21-24 มีนาคม 2566 รวม 30 คน ว่า ได้ให้ทีมแพทย์ พยาบาล โรงพยาบาลกบินทร์บุรี และประสานงานกับองค์การบริหารส่วนจังหวัดปราจีนบุรี จัดทีมเจ้าหน้าที่สาธารณสุขจากโรงพยาบาลส่งเสริมสุขภาพตำบลในพื้นที่ เข้าร่วมประเมินอาการและให้การรักษา โดยผลการตรวจเด็กนักเรียนทั้ง 30 คน ไม่พบการติดเชื้อโควิด 19 ในจำนวนนี้ มีอาการของโรคระบบทางเดินหายใจ 23 คน ส่วนใหญ่มีไข้ ไอ เจ็บคอ และมีน้ำมูก บางรายมีผื่นแดง ตาแดง ที่เหลืออีก 7 คน ไม่มีอาการใดๆ จึงได้ให้ยารักษาตามอาการ และเจาะเลือดเพื่อตรวจโลหิต จำนวน 13 คน พบว่า ผลเลือดปกติ
“กรณีดังกล่าวไม่ได้เกี่ยวข้องกับการได้รับผลกระทบจากซีเซียม-137 แต่อย่างใด คาดว่ามาจากการแพร่ระบาดของโรคติดเชื้อทางเดินหายใจ ซึ่งสำนักงานป้องกันควบคุมโรคที่ 6 (สคร.) จังหวัดชลบุรี ได้ส่งเจ้าหน้าที่เข้าดำเนินการสอบสวนโรคเพื่อหาสาเหตุแล้ว อย่างไรก็ตาม สำนักงานสาธารณสุขจังหวัดปราจีนบุรี จะเฝ้าระวังสุขภาพและติดตามอาการอย่างใกล้ชิดต่อไป โดยอาการที่พบจากการได้รับรังสี เช่น ผิวหนังเป็นแผล คลื่นไส้ อาเจียน เวียนศีรษะ ท้องเสีย หากประชาชนที่อยู่บริเวณใกล้เคียงโรงหลอมเหล็ก มีข้อสงสัยหรือวิตกกังวล สามารถเข้ารับการปรึกษาได้ที่สถานพยาบาลใกล้บ้าน หรือติดต่อสายด่วน 1422 ของกรมควบคุมโรค” นายแพทย์สุเทพกล่าว
******************************************** 25 มีนาคม 2566

ที่มา : https://www.thaigov.go.th/news/contents/details/66574