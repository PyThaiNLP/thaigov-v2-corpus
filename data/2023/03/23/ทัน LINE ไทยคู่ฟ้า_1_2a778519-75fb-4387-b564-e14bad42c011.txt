รัฐบาลไทย-ข่าวทำเนียบรัฐบาล-ขึ้นทะเบียน “ไข่ครอบสงขลา” เป็นสินค้า GI เมนูจากภูมิปัญญาท้องถิ่น ที่มีมานานกว่า 100 ปี


วันพฤหัสบดีที่ 23 มีนาคม 2566
ขึ้นทะเบียน “ไข่ครอบสงขลา” เป็นสินค้า GI เมนูจากภูมิปัญญาท้องถิ่น ที่มีมานานกว่า 100 ปี
.....
กรมทรัพย์สินทางปัญญา กระทรวงพาณิชย์ ประกาศขึ้นทะเบียนสิ่งบ่งชี้ทางภูมิศาสตร์ (GI) ไข่ครอบสงขลา เป็นสินค้า GI ตัวใหม่ของไทย
.
ไข่ครอบสงขลา (Songkhla Steamed Egg Yolks หรือ Khai Khrop Songkhla) เป็นอาหารพื้นถิ่นที่ผลิตและแปรรูปในอ.สทิงพระ อ.กระแสสินธุ์ อ.ระโนด และอ.สิงหนคร จ.สงขลา ซึ่งเป็นวิธีการถนอมอาหารจากภูมิปัญญาท้องถิ่นของคนในพื้นที่ที่สืบทอดกันมานานกว่า 100 ปี โดยนำไข่แดงจากไข่เป็ด 2 ใบ ใส่ลงในเปลือกไข่ 1 ใบที่ตัดแต่งขอบ แล้วนำไปนึ่งจะมีสีแดงอมส้ม ผิวมันวาว โดดเด่นด้วยเนื้อสัมผัส 3 ระดับ คือ เนื้อลาวา เนื้อยางมะตูม เนื้อดั้งเดิม มีรสหวานและเค็มเล็กน้อย ไม่มีกลิ่นคาว
.
ถือเป็นสินค้าปศุสัตว์ GI ลำดับที่ 5 ต่อจากไข่เค็มไชยา หมูย่างเมืองตรัง เนื้อโคขุนโพนยางคำ และผ้าฝ้ายทอผสมขนแกะบ้านห้วยห้อม โดยหลังจากได้รับการขึ้นทะเบียน GI แล้ว กระทรวงพาณิชย์ จะผลักดันให้จังหวัดจัดทำระบบควบคุมมาตรฐานสินค้าและการอนุญาตให้ใช้ตรา GI ไทย ส่งเสริมการตลาด เพิ่มมูลค่าผ่านการพัฒนาสินค้าและบรรจุภัณฑ์ให้ตรงตามความต้องการของผู้บริโภค ปัจจุบันไทยมีสินค้า GI ที่ประกาศขึ้นทะเบียนแล้ว 177 สินค้าครอบคลุม 77 จังหวัดทั่วประเทศ
#ไทยคู่ฟ้า #สื่อสารรัฐบาลไทย
-------------------

ที่มา : https://www.thaigov.go.th/news/contents/details/66504