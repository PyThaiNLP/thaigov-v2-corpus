รัฐบาลไทย-ข่าวทำเนียบรัฐบาล-กำลังพล สป. หัวใจจิตอาสาสร้างรอยยิ้มให้น้องๆ ซ่อมห้องน้ำ-เก็บขยะ-ตัดแต่งกิ่งไม้ ปรับภูมิทัศน์ ร.ร. โสตศึกษาทุ่งมหาเมฆ


วันพฤหัสบดีที่ 23 มีนาคม 2566
กำลังพล สป. หัวใจจิตอาสาสร้างรอยยิ้มให้น้องๆ ซ่อมห้องน้ำ-เก็บขยะ-ตัดแต่งกิ่งไม้ ปรับภูมิทัศน์ ร.ร. โสตศึกษาทุ่งมหาเมฆ
(22 มี.ค. 66) สำนักงานปลัดกระทรวงกลาโหมจัดกิจกรรมโครงการจิตอาสาพัฒนา "เราทำความ ดี ด้วยหัวใจ" การบำเพ็ญสาธารณประโยชน์และสาธารณกุศล
เนื่องในวันคล้ายวันพระราชสมภพสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี 2 เม.ย. 66 และวันคล้ายวันสถาปนากระทรวงกลาโหม ครบ 136 ปี โดยมี พลเอก สนิธชนก สังขจันทร์ ปลัดกระทรวงกลาโหม เป็นประธานฯ ณ โรงเรียนโสตศึกษาทุ่งมหาเมฆ เขตสาทร กรุงเทพฯ
ภายในกิจกรรมมีการปรับปรุงภูมิทัศน์ ทำความสะอาด เก็บขยะ ตัดแต่งกิ่งไม้ ทาสีทางเท้า การปรับปรุงสาธารณูปโภคโดยการซ่อมแซมห้องน้ำชาย หญิง ห้องอเนกประสงค์ รวมทั้งการส่งมอบเครื่องอุปโภคบริโภคและของใช้ที่จำเป็นให้แก่น้องๆ ได้แก่ ข้าวสาร เครื่องปรุงอาหาร นมกล่อง และผลิตภัณฑ์ทำความสะอาด เป็นต้น และการเลี้ยงอาหารกลางวันให้กับผู้บกพร่องทางการได้ยิน ทางสติปัญญา และออทิสติก สำหรับการทำกิจกรรมจิตอาสาในครั้งนี้ ถือเป็นการพัฒนาและยกระดับจิตใจของกำลังพลให้มีความเป็นจิตสาธารณะในสังคมไทยเพิ่มมากขึ้น ตลอดจนสร้างความสามัคคีให้เกิดขึ้นในหมู่คณะในการช่วยเหลือสังคมต่อไป

ที่มา : https://www.thaigov.go.th/news/contents/details/66482