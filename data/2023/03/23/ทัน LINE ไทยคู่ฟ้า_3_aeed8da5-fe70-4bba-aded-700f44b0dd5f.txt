รัฐบาลไทย-ข่าวทำเนียบรัฐบาล-จับตา! ภัยคุกคามทางไซเบอร์ ภายหลัง กมช. เผยสถิติ “หน่วยงานด้านการศึกษา – สาธารณสุข” ถูกโจมตีทางไซเบอร์สูงสุด แนะหน่วยงานรัฐตรวจสอบระบบสม่ำเสมอ


วันพฤหัสบดีที่ 23 มีนาคม 2566
จับตา! ภัยคุกคามทางไซเบอร์ ภายหลัง กมช. เผยสถิติ “หน่วยงานด้านการศึกษา – สาธารณสุข” ถูกโจมตีทางไซเบอร์สูงสุด แนะหน่วยงานรัฐตรวจสอบระบบสม่ำเสมอ
.....
นับตั้งแต่ ปี 2564 – 2565 ที่คณะกรรมการรักษาความมั่นคงปลอดภัยไซเบอร์แห่งชาติ หรือ กมช. ได้ดำเนินการรักษาความมั่นคงปลอดภัยไซเบอร์ และได้จัดเก็บสถิติภาพรวมภัยคุกคามทางไซเบอร์ในช่วงเวลาดังกล่าว พบว่า
.
มีจำนวนทั้งสิ้น 551 เหตุการณ์ เช่น การโจมตีด้วยการแฮ็กเว็บไซต์ (Hacked Website), Ransomware (มัลแวร์เรียกค่าไถ่) Emotet Malware (มัลแวร์ที่มีความสามารถในการขโมยข้อมูลทางการเงิน) เป็นต้น รวมทั้งได้คาดการณ์แนวโน้มภัยคุกคามทางไซเบอร์ที่จะเกิดขึ้น ดังนี้
.
> การโจมตีด้วยการแฮ็กเว็บไซต์ “หน่วยงานราชการและหน่วยงานสำคัญ” เป็นรูปแบบที่ถูกตรวจพบมากที่สุด
> หน่วยงาน “ด้านการศึกษาและด้านสาธารณสุข” พบการโจมตีทางไซเบอร์สูงสุด
> อาชญากรทางไซเบอร์ในไทยมีการใช้เทคนิคผสมผสานระหว่าง Phishing และ Social Engineering (เทคนิคการหลอกลวงโดยใช้หลักการพื้นฐานทาง “จิตวิทยา” เพื่อให้เหยื่อเปิดเผยข้อมูล) ทำให้มีหลากหลายรูปแบบในการหลอกลวงเหยื่อเพื่อให้ได้ทรัพย์สิน
.
นอกจากนี้ กมช. ได้เสนอแนะ/ข้อปฏิบัติ สำหรับการแก้ปัญหาสถานการณ์ภัยคุกคามทางไซเบอร์ “สำหรับหน่วยงานรัฐ” คือ
1. หากถูกโจมตีด้วยการแฮ็กเว็บไซต์ หน่วยงานภาครัฐและผู้ดูแลระบบ ให้ดำเนินการปรับปรุง “แพทช์” ของระบบปฏิบัติการ หรือระบบบริหารจัดการเว็บไซต์ให้เป็นปัจจุบัน
2. การดูแลเว็บไซต์และระบบที่เกี่ยวข้อง มุ่งรักษาระบบและตรวจสอบอย่างสม่ำเสมอ รวมถึงการกำหนดคุณสมบัติเพื่อการจัดจ้างทำเว็บไซต์
3. หน่วยงานภาครัฐสร้างความตระหนักรู้ถึงสถานการณ์อาชญากรรมทางไซเบอร์แก่ประชาชน
4. การป้องกันความเสี่ยงมัลแวร์เรียกค่าไถ่ ให้ดำเนินการปรับปรุงแผนปฏิบัติการอย่างต่อเนื่อง ให้ความสำคัญกับการสำรองข้อมูล ตรวจสอบอย่างสม่ำเสมอ และปฏิบัติตามพระราชบัญญัติการรักษาความมั่นคงปลอดภัยไซเบอร์ พ.ศ. 2562
.
อ่านเพิ่มเติม คลิก https://www.thaigov.go.th/news/contents/details/66422
#ไทยคู่ฟ้า #สื่อสารรัฐบาลไทย
-------------------

ที่มา : https://www.thaigov.go.th/news/contents/details/66506