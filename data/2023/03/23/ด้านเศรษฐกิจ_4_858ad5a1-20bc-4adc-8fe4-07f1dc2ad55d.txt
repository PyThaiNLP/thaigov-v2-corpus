รัฐบาลไทย-ข่าวทำเนียบรัฐบาล-การยาสูบฯ ให้เช่าที่ดินทำเลดีย่านเจริญกรุงติดเอเชียทีค และแปลงใหญ่ จ.หนองคาย ติดชายแดนไทยลาว  


วันพฤหัสบดีที่ 23 มีนาคม 2566
23/03/2566
พิมพ์
การยาสูบฯ ให้เช่าที่ดินทำเลดีย่านเจริญกรุงติดเอเชียทีค และแปลงใหญ่ จ.หนองคาย ติดชายแดนไทยลาว
การยาสูบแห่งประเทศไทย (ยสท.) เปิดประมูลให้เช่าที่ดินทำเลดีระยะยาว 30 ปี จำนวน 3 แปลง
การยาสูบแห่งประเทศไทย (ยสท.) เปิดประมูลให้เช่าที่ดินทำเลดีระยะยาว 30 ปี จำนวน 3 แปลง ได้แก่ “แปลงโกดังแองโกล” โฉนดเลขที่ 6009 และ 23614 เนื้อที่ 5-1-58.2 ไร่ ตั้งอยู่ในซอยเจริญกรุง 80 กรุงเทพมหานคร ภายในพื้นที่มีอาคารคลังสินค้า 2 หลัง พื้นที่อาคาร 6,140 ตารางเมตร ที่ตั้งโครงการใกล้กับเอเชียทีค เดอะริเวอร์ฟรอนต์ และย่านธุรกิจถนนสาทร สีลม ส่วนอีก 2 แปลง อยู่ในภาคตะวันออกเฉียงเหนือ ได้แก่ “แปลงบ้านพัก (สหผล) ขอนแก่น” โฉนดเลขที่ 332 เนื้อที่ 6-3-18.8 ไร่ ริมถนนแจ้งสนิท อำเภอบ้านไผ่ ขอนแก่น อยู่ในย่านชุมชนตลาดบ้านไผ่ และ “แปลงลานหินคลุก หนองคาย” โฉนดเลขที่ 102741 เนื้อที่ 9-2-40.7 ไร่ ตั้งอยู่ติดถนนมิตรภาพ (ทล.2) ห่างจากด่านพรมแดนไทย-ลาว เพียง 300 เมตร (ฝั่งขาเข้า) ทำเลย่านขนส่ง การท่องเที่ยว การค้าชายแดน
ผลการประเมินความเป็นไปได้โครงการพัฒนาที่ดินทั้ง 3 แปลง โดย บริษัท โมเดอร์น พร็อพเพอร์ตี้ คอลซัลแตนท์ จำกัด ที่ปรึกษาโครงการฯ มีดังนี้
(1) “แปลงโกดังแองโกล” เหมาะสำหรับพัฒนาเป็นโรงแรมระดับ 3 ดาว หรือโครงการเซอร์วิส อพาร์ทเม้นท์ เนื่องจากมีกลุ่มเป้าหมายเป็นนักท่องเที่ยวและชาวต่างชาติที่ทำงานในย่านถนนสาทร สีลม (CBD: Central Business District)
(2) “แปลงบ้านพัก (สหผล) ขอนแก่น” ศักยภาพโครงการที่จะพัฒนาได้ เช่น โรงแรมขนาดเล็ก (Budget Hotel) โดยมีกลุ่มลูกค้าเป้าหมายเป็นนักธุรกิจ ข้าราชการ ญาติผู้ป่วยที่เดินทางมาโรงพยาบาลบ้านไผ่ และอพาร์ทเม้นท์รองรับคนทำงานในละแวกใกล้เคียง
(3) “แปลงลานหินคลุก หนองคาย” เหมาะสำหรับพัฒนาเป็นสถานีบริการน้ำมัน โรงแรม อาคารร้านค้า ศูนย์ขนส่งสินค้าชายแดน เป็นต้น เนื่องจากเป็นที่ดินแปลงแรกโซนขาเข้าจากด่านพรมแดน ไทย-ลาว สามารถนำมาพัฒนาในเชิงพาณิชย์ได้
นักลงทุนที่สนใจร่วมพัฒนาโครงการอสังหาริมทรัพย์ทั้ง 3 แปลง สามารถเข้าร่วมประชุมทดสอบความสนใจของนักลงทุน (Market Sounding) ในรูปแบบออนไลน์ผ่านโปรแกรม ZOOM โดย ยสท. ร่วมกับ บริษัท โมเดอร์น พร็อพเพอร์ตี้ คอลซัลแตนท์ จำกัด ที่ปรึกษาโครงการฯ กำหนดจัดงานในวันที่ 20 เมษายน 2566 เวลา 08.30 – 12.00 น. หากนักลงทุนสนใจเข้าร่วมการประชุมออนไลน์ ติดต่อได้ที่ คุณนันทพร พึ่งประเสริฐ โทร.  0-2294-9368-9 หรือ 08-1094-6475 Email: nantaporn@m-property.co.th line: @m-property หรือติดต่อที่สำนักพัฒนาธุรกิจ ยสท. โทร: 0-2229-1000 ต่อ 1866, 2328 ติดตามข่าวสารการให้เช่าที่ดินของ ยสท. ได้ที่ www.thaitobacco.or.th

ที่มา : https://www.thaigov.go.th/news/contents/details/66493