รัฐบาลไทย-ข่าวทำเนียบรัฐบาล-“ไรเดอร์สะดวกซื้อ” ขอบคุณ รมว.แรงงานช่วยเหลือทันใจ 


วันพุธที่ 15 มีนาคม 2566
15/03/2566
พิมพ์
“ไรเดอร์สะดวกซื้อ” ขอบคุณ รมว.แรงงานช่วยเหลือทันใจ
ตัวแทนไรเดอร์สะดวกซื้อขอบคุณทุกฝ่าย ที่ช่วยเหลือให้ได้รับค่าจ้างค่าตอบแทนค้างจ่ายอย่างรวดเร็ว หลังโดนยื้อกว่า 2 สัปดาห์
วันที่ 15 มีนาคม 2566 รัฐมนตรีว่าการกระทรวงแรงงาน ส่งนางเธียรรัตน์ นะวะมะวัฒน์ โฆษกกระทรวงแรงงาน (ฝ่ายการเมือง) ลงพื้นที่ร่วมกับพนักงานตรวจแรงงาน สำนักงานสวัสดิการและคุ้มครองแรงงานจังหวัดสมุทรปราการ สอบถามข้อเท็จจริงกรณีไรเดอร์ถูกค้างจ่ายค่าจ้าง เพื่อสอบถามกรณีที่นายจ้างผู้ว่าจ้างซับคอนแทรคได้จ่ายค่าจ้าง ค่าตอบแทนให้แก่ลูกจ้างแทนผู้รับจ้างงานช่วง (Sub-contractor) โดยพบนายเอก พรหมพงศ์ หนึ่งในไรเดอร์ร้านสะดวกซื้อ ผู้ได้รับผลกระทบ ซึ่งได้แจ้งกับพนักงานตรวจแรงงานว่า ได้รับค่าจ้าง ค่าตอบแทนครบแล้ว และขอขอบคุณรัฐมนตรีว่าการกระทรวงแรงงานและทุกฝ่ายที่เกี่ยวข้องที่ได้ให้ความช่วยเหลือในครั้งนี้
นายสุชาติ ชมกลิ่น รัฐมนตรีว่าการกระทรวงแรงงาน เปิดเผยภายหลังทราบว่าไรเดอร์ร้านสะดวกซื้อ กล่าวขอบคุณกระทรวงแรงงาน กรณีให้ความช่วยเหลือได้รับค่าจ้างค่าตอบแทน เป็นไปอย่างรวดเร็วว่า ผมก็รู้สึกยินดีที่มีส่วนในการให้ความช่วยเหลือลูกจ้างที่ได้รับความเดือดร้อนในครั้งนี้ และก็ขอขอบคุณทางนายจ้างผู้ว่าจ้างซับคอนแทรค ที่เห็นถึงความเดือดร้อนของลูกจ้างแล้วไม่ได้นิ่งนอนใจ และให้ความร่วมมือกับหน่วยงานในกระทรวงแรงงานดูแลลูกจ้างกลุ่มนี้ ทั้งนี้ ผมขอฝากไปยังนายจ้างเจ้าของสถานประกอบการและลูกจ้างกรณีที่มีปัญหาด้านแรงงานขอให้หันหน้าเข้าหากันและเจรจากันตามหลักทวิภาคี หากมีข้อสงสัยหรือต้องการปรึกษาหารือ สามารถติดต่อได้ที่ สำนักงานสวัสดิการและคุ้มครองแรงงานกรุงเทพมหานคร 10 พื้นที่ หรือสำนักงานสวัสดิการและคุ้มครองแรงงานจังหวัดทุกจังหวัด หรือ สายด่วน 1506 กด 3 หรือ 1546
ด้านนายเอก พรหมพงศ์ หนึ่งในไรเดอร์ร้านสะดวกซื้อ กล่าวว่า “ขอขอบคุณรัฐมนตรีว่าการกระทรวงแรงงานที่สั่งการ รวมทั้งช่วยประสานงานกับผู้เกี่ยวข้อง ทำให้พวกผมได้รับค่าจ้างและค่าตอบแทนอย่างรวดเร็ว และขอบคุณนายจ้างผู้ว่าจ้างซับคอนแทรคที่เล็งเห็นถึงความเดือดร้อนและบรรเทาความเดือดร้อนให้กับพวกผมด้วยการจ่ายค่าจ้างแทนซับคอนแทรค ขอบคุณครับ”

ที่มา : https://www.thaigov.go.th/news/contents/details/66194