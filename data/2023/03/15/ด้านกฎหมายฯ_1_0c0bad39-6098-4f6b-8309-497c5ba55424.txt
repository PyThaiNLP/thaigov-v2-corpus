รัฐบาลไทย-ข่าวทำเนียบรัฐบาล-"สมศักดิ์" ลุยพิจิตร-นครสวรรค์ ปราบยาเสพติด โชว์ นั่ง รมว.ยุติธรรม ๔ ปี ยึดอายัดทรัพย์ได้ ๔ หมื่นล้านบาท


วันพุธที่ 15 มีนาคม 2566
15/03/2566
พิมพ์
"สมศักดิ์" ลุยพิจิตร-นครสวรรค์ ปราบยาเสพติด โชว์ นั่ง รมว.ยุติธรรม ๔ ปี ยึดอายัดทรัพย์ได้ ๔ หมื่นล้านบาท
"สมศักดิ์" ลุยพิจิตร-นครสวรรค์ ปราบยาเสพติด โชว์ นั่ง รมว.ยุติธรรม ๔ ปี ยึดอายัดทรัพย์ได้ ๔ หมื่นล้านบาท
ในวันพุธที่ ๑๕ มีนาคม ๒๕๖๖ เวลา ๐๙.๐๐ น. ณ เรือนจำจังหวัดพิจิตร นายสมศักดิ์ เทพสุทิน รัฐมนตรีว่าการกระทรวงยุติธรรม เดินทางตรวจเยี่ยมเรือนจำ และมอบนโยบาย โดยมี นายดิเรก สุขเกษม ผู้บัญชาการเรือนจำจังหวัดพิจิตร ข้าราชการ และเจ้าหน้าที่ให้การต้อนรับ
โดยนายสมศักดิ์ กล่าวว่า การดำเนินการภายในเรือนจำเราต้องดำเนินงานตามมาตรฐาน SOP และหลักสิทธิมนุษยชน รวมถึงต้องมีการสอนภาษาอังกฤษและอาชีพต่างๆ เพื่อให้ผู้พ้นโทษออกไปมีงานทำ ไม่กลับมาทำผิดซ้ำ โดยขณะนี้ เราได้มีการจัดตั้งนิคมอุตสาหกรรมราชทัณฑ์นำร่องไปแล้วที่ จ.สมุทรสาคร และเราจะตั้งให้ได้ ๕ แห่ง ๕ ภาค ทั่วประเทศ เพราะตนอยากให้ผู้ต้องขังตั้งใจฝึกอาชีพและประพฤติตนให้ดี เพื่อเป็นคนดีคืนสู่สังคม
จากนั้น นายสมศักดิ์ ได้ชมการแสดงจากผู้ต้องขัง และชมตัวอย่างผลิตภัณฑ์จากการฝึกอาชีพ อาทิ ขนมเบเกอรี่ ไม้กวาด การปลูกไม้ดัดสวยงาม
ต่อมาเวลา ๑๐.๐๐ น. นายสมศักดิ์ ได้เดินทางไปยัง ห้างแฮปปี้พลาซ่า อ.เมือง จ.พิจิตร เพื่อเป็นประธานโครงการสร้างการรับรู้และการมีส่วนร่วมของภาคประชาชนในการป้องกันและแก้ไขปัญหายาเสพติด ภาคเหนือตอนล่าง โดยมี นายพยนต์ อัศวพิชยนต์ ผู้ว่าราชการจังหวัดพิจิตร ว่าที่ ร.ต.ธนกฤต จิตรอารีย์รัตน์ เลขานุการรัฐมนตรีว่าการกระทรวงยุติธรรม นายมานะ ศิริพิทยาวัฒน์ รองเลขาธิการ ป.ป.ส.​ หัวหน้าส่วนราชการ เจ้าหน้าที่ เครือข่ายเยาวชน คณะกรรมการชุมชน สมาชิกเครือข่ายกองทุนแม่ของแผ่นดิน และประชาชน รวม ๗๐๐ คน ร่วมงาน
นายสมศักดิ์ กล่าวว่า ยาเสพติดเป็นอันตรายต่อชีวิต อย่างล่าสุดมีกรณี คนเมายาบ้า กัญชา ก่อเหตุกราดยิงผู้อื่นเสียชีวิต ๑ ราย บาดเจ็บ ๒ ราย และมีรถยนต์เสียหายอีก ที่ จ.สุพรรณบุรี ซึ่งเรื่องนี้เป็นพิษภัยจากยาเสพติด ตนจึงเร่งลงพื้นที่ให้ความรู้กับหน่วยงานต่างๆ เกี่ยวกับประมวลกฎหมายและมาตรการต่างๆ เพื่อให้การป้องกันและปราบปรามมีประสิทธิภาพสูงสุด ส่วนผู้เสียหายนั้น ตนได้สั่งการให้สำนักงานยุติธรรมจังหวัด ลงพื้นที่แจ้งสิทธิการช่วยเหลือเยียวยาผู้เสียหาย ตาม พ.ร.บ.ค่าตอบแทนแก่ผู้เสียหาย ค่าทดแทน และค่าใช้จ่ายแก่จำเลยในคดีอาญา โดยผู้เสียชีวิต จะได้รับเงินเยียวยารวม ๑๑๐,๐๐๐ บาท คือ ค่าเสียชีวิต ๕๐,๐๐๐ บาท ค่าทำศพ ๒๐,๐๐๐ บาท ค่าขาดผู้อุปการะเลี้ยงดู ๔๐,๐๐๐ บาท ส่วนผู้ได้รับบาดเจ็บจะได้ค่ารักษาพยาบาล ๔๐,๐๐๐ บาท ค่าฟื้นฟูร่างกาย ๒๐,๐๐๐ บาท ค่าหยุดประกอบอาชีพตามจำนวนวัน และค่าเสียหายอื่นๆอีก ไม่เกิน ๕๐,๐๐๐ บาท โดยขณะนี้ตนได้เสนอแก้หลักเกณฑ์เพิ่มเงินเยียวยา กรณีเสียชีวิตปกติ ของเดิม ๑๑๐,๐๐๐ บาท ของใหม่ ๒๒๕,๐๐๐ บาท กรณีเสียชีวิตพิเศษ(แบบทรมาน) ของเดิม ๒๐๐,๐๐๐ บาท ของใหม่ ๕๗๕,๐๐๐ บาท
"จะเห็นได้ว่า ยาเสพติด เป็นภัยต่อสังคม ผมจึงเร่งดำเนินการปราบปราม ด้วยการยึดอายัดทรัพย์ของเครือข่ายผู้ค้ายาเสพติด เพื่อตัดวงจรการค้ายา ซึ่งก่อนผมเป็นรมว.ยุติธรรม ยึดอายัดทรัพย์ได้ไม่เกินปีละ ๙๐๐ ล้านบาท แต่ตั้งแต่ผมเป็นรัฐมนตรี สามารถยึดอายัดทรัพย์รวม ๔ ปี ได้ถึง ๔หมื่นล้านบาท ซึ่งผมเชื่อมั่นว่า จะช่วยให้ยาเสพติดลดน้อยลงได้" รมว.ยุติธรรม กล่าว
โดยในช่วงบ่าย นายสมศักดิ์ ได้เดินทางไปยัง มหาวิทยาลัยเจ้าพระยา อ.เมือง จ.นครสวรรค์ เพื่อเป็นประธานโครงการสร้างการรับรู้และการมีส่วนร่วมของภาคประชาชนในการป้องกันและแก้ไขปัญหายาเสพติด ภาคเหนือตอนล่าง โดยมี นางพรเพชร เขมวิรัตน์ รองผู้ว่าราชการจังหวัดนครสวรรค์ ว่าที่ ร.ต.ธนกฤต จิตรอารีย์รัตน์ เลขานุการรัฐมนตรีว่าการกระทรวงยุติธรรม นายมานะ ศิริพิทยาวัฒน์ รองเลขาธิการ ป.ป.ส.​ หัวหน้าส่วนราชการ เจ้าหน้าที่ เครือข่ายเยาวชน คณะกรรมการชุมชน สมาชิกเครือข่ายกองทุนแม่ของแผ่นดิน และประชาชน ร่วมงาน

ที่มา : https://www.thaigov.go.th/news/contents/details/66184