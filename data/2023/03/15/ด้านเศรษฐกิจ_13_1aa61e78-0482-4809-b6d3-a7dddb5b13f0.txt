รัฐบาลไทย-ข่าวทำเนียบรัฐบาล-ปลัดฯ ณัฐพล เคาะเกณฑ์รางวัลอุตสาหกรรม ปี 2566 ย้ำทุกกิจการที่ได้รับคัดเลือกต้องมี MIND ครบทั้ง 4 มิติ


วันพุธที่ 15 มีนาคม 2566
15/03/2566
พิมพ์
ปลัดฯ ณัฐพล เคาะเกณฑ์รางวัลอุตสาหกรรม ปี 2566 ย้ำทุกกิจการที่ได้รับคัดเลือกต้องมี MIND ครบทั้ง 4 มิติ
ปลัดกระทรวงอุตสาหกรรม เคาะเกณฑ์รางวัลอุตสาหกรรม ปี 2566 ย้ำทุกกิจการที่ได้รับคัดเลือกต้องมี MIND ครบทั้ง 4 มิติ
ปลัดฯ ณัฐพล เคาะเกณฑ์รางวัลอุตสาหกรรม ปี 2566 ย้ำทุกกิจการที่ได้รับคัดเลือกต้องมี MIND ครบทั้ง 4 มิติ
เมื่อวันที่ 14 มีนาคม 2566 ดร.ณัฐพล รังสิตพล ปลัดกระทรวงอุตสาหกรรม เป็นประธานการประชุมคณะกรรมการรางวัลอุตสาหกรรม ประจำปี 2566 โดยมี นางสาวณัฏฐิญา เนตยสุภา รองอธิบดีกรมส่งเสริมอุตสาหกรรม รักษาราชการแทนรองปลัดกระทรวงอุตสาหกรรม นายวิษณุ ทับเที่ยง หัวหน้าผู้ตรวจราชการกระทรวงอุตสาหกรรม  นายสมพล โนดไธสง นายวีระกิตติ์ รันทกิจธนวิชญ์ ผู้ตรวจราชการกระทรวงอุตสาหกรรม นางสาวณิรดา วิสุทธิชาติธาดา ผู้ช่วยปลัดกระทรวงอุตสาหกรรม พร้อมด้วยผู้บริหาร และเจ้าหน้าที่สังกัดกระทรวงอุตสาหกรรม เข้าร่วมการประชุม ณ ห้องประชุม อก.1 ชั้น 2 อาคารสำนักงานปลัดกระทรวงอุตสาหกรรม และผ่านระบบ Zoom Meeting
โดยปลัดกระทรวงอุตสาหกรรม ได้สั่งการให้คณะทำงานรางวัลฯ ทุกประเภท พิจารณาทบทวนหลักเกณฑ์การพิจารณารางวัลอุตสาหกรรม และรางวัลอุตสาหกรรมยอดเยี่ยม ประจำปี 2566 โดยสถานประกอบการที่ได้รับรางวัล นอกจากจะต้องมีคุณสมบัติตรงตามหลักเกณฑ์ของแต่ละประเภทรางวัลแล้ว จะต้องมีองค์ประกอบของการเป็นอุตสาหกรรมดีมี MIND ครบทั้ง 4 มิติอย่างสมดุลเพื่อให้เกิดความยั่งยืน ประกอบด้วย มิติที่ 1 ความสำเร็จทางธุรกิจ มิติที่ 2 การดูแลสังคมโดยรอบโรงงานอุตสาหกรรม มิติที่ 3 การรักษาสิ่งแวดล้อมที่ตอบโจทย์ไทยและประชาคมโลก มิติที่ 4 การกระจายรายได้ให้กับประชาชนและชีวิตความเป็นอยู่ที่ดีขึ้น
ทั้งนี้ รสอ.รก.รปอ.ณัฏฐิญา ได้นำเสนอแนวทางการพิจารณาหลักเกณฑ์รางวัลอุตสาหกรรมขนาดกลางและขนาดย่อมดีเด่น ประเภทการบริหารจัดการที่ดี โดยการนำนโยบาย MIND ทั้ง 4 มิติ เข้ามาเป็นหลักเกณฑ์การพิจารณารางวัลฯ ประกอบด้วย ความสำเร็จทางธุรกิจ การดูแลสังคม การรักษาสิ่งแวดล้อม และการกระจายรายได้ให้กับประชาชน ดังนี้
หมวดที่ 1 การนำองค์กรและแผนการดำเนินธุรกิจสู่การประกอบการดีที่สมดุลและยั่งยืน ประกอบด้วย การนำองค์กรที่ดี การวางกลยุทธ์และแผนธุรกิจสู่การประกอบการดีที่สมดุลและยั่งยืน การถ่ายทอดกลยุทธ์สู่การปฏิบัติ และความใส่ใจผู้รับบริการ
หมวดที่ 2 การบริหารจัดการธุรกิจที่ดีมุ่งสู่การเปลี่ยนผ่านอุตสาหกรรม 4.0 ประกอบด้วย การบริหารแบรนด์และการตลาด การบริหารการผลิตและควบคุมคุณภาพผลิตภัณฑ์ การบริหารทรัพยากรบุคคล การบริหารการเงินและการบัญชี และการเป็นองค์กรที่ขับเคลื่อนด้วยข้อมูลและนวัตกรรม
หมวดที่ 3 ความมีส่วนร่วมและความรับผิดชอบต่อผู้มีส่วนได้ส่วนเสียอย่างรอบด้าน ประกอบด้วย จรรยาบรรณทางธุรกิจที่มีต่อผู้มีส่วนได้ส่วนเสีย ความปลอดภัยและอาชีวอนามัย การประกอบการที่ให้ความสำคัญกับความเท่าเทียมและสิทธิมนุษยชน และการสร้างความมีส่วนร่วมและพัฒนาเครือข่าย
หมวดที่ 4 การประกอบการที่ยั่งยืนและเป็นมิตรกับสิ่งแวดล้อม ประกอบด้วย ความรับผิดชอบของการประกอบการ การบริหารจัดการความเสี่ยงและผลกระทบ การปรับตัวเชิงรุกเพื่อตอบสนองต่อทิศทางด้านสิ่งแวดล้อมของโลก และการสื่อสารและขยายผลการปฏิบัติการด้านสิ่งแวดล้อม
หมวดที่ 5 การพัฒนาและสร้างความเป็นอยู่ที่ดีให้กับสังคมและชุมชน ประกอบด้วย แผนงานและการปฏิบัติการเพื่อพัฒนา ความคิดริเริ่มของการปฏิบัติการ และความมีส่วนร่วมในการปฏิบัติการของบุคลากรในองค์กรและชุมชนเป้าหมาย
หมวดที่ 6 ผลลัพธ์ของการบริหารจัดการที่ดีสู่องค์กรประกอบการดีที่สมดุลและยั่งยืน ประกอบด้วย ผลลัพธ์การนำองค์กรและแผนการดำเนินธุรกิจ ผลลัพธ์การประกอบการธุรกิจ ผลลัพธ์การบริหารจัดการทรัพยากรบุคคลที่ดี ผลลัพธ์สัมพันธภาพที่ดีของสถานประกอบการและประชาชน ผลลัพธ์การปฏิบัติการด้านสิ่งแวดล้อมและลดก๊าซเรือนกระจก และผลลัพธ์การสร้างมูลค่าเพิ่มและกระจายรายได้

ที่มา : https://www.thaigov.go.th/news/contents/details/66188