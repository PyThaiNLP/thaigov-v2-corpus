รัฐบาลไทย-ข่าวทำเนียบรัฐบาล-รฟม. จัดอบรม “อาสาจราจร” ให้แก่ผู้ปฏิบัติงานจาก โครงการรถไฟฟ้าสายสีม่วง ช่วงเตาปูน - ราษฎร์บูรณะ (วงแหวนกาญจนาภิเษก)


วันพุธที่ 15 มีนาคม 2566
รฟม. จัดอบรม “อาสาจราจร” ให้แก่ผู้ปฏิบัติงานจาก โครงการรถไฟฟ้าสายสีม่วง ช่วงเตาปูน - ราษฎร์บูรณะ (วงแหวนกาญจนาภิเษก)
เพื่อสนับสนุนงานจราจร พร้อมอำนวยความสะดวกประชาชนตามแนวสายทาง
การรถไฟฟ้าขนส่งมวลชนแห่งประเทศไทย (รฟม.) กระทรวงคมนาคม  โดยโครงการรถไฟฟ้าสายสีม่วง ช่วงเตาปูน – ราษฎร์บูรณะ (วงแหวนกาญจนาภิเษก) จัดอบรม “อาสาจราจร” ให้แก่ผู้ปฏิบัติงานจากโครงการรถไฟฟ้าสายสีม่วงฯ จำนวนกว่า 100 คน เพื่อเพิ่มพูนความรู้ความเข้าใจในกฎจราจร รวมถึงวิธีการควบคุมและอำนวยความสะดวกงานด้านจราจร ให้มีความพร้อมในการช่วยเหลือตำรวจจราจรขณะปฏิบัติหน้าที่ได้อย่างถูกต้อง โดยได้รับความร่วมมือจากฝ่ายจราจรในสถานีตำรวจตามแนวสายทางของโครงการรถไฟฟ้าสายสีม่วงฯ ได้แก่ สถานีตำรวจนครบาลสามเสน สถานีตำรวจนครบาลบุปผาราม สถานีตำรวจนครบาลราษฎร์บูรณะ สถานีตำรวจนครบาลบางคอแหลม และสถานีตำรวจภูธรพระประแดง เป็นผู้ให้การอบรม
สำหรับอาสาจราจรที่ผ่านการอบรมทั้งภาคทฤษฎีและภาคปฏิบัตินั้น ทางโครงการรถไฟฟ้าสายสีม่วงฯ จะส่งไปประจำจุดทางข้ามสำคัญต่างๆ ที่มีประชาชนเดินทางสัญจรหนาแน่น เช่น บริเวณถนนสามเสน โรงเรียนศึกษานารีบนถนนประชาธิปก สะพานลอยบนถนนอรุณอัมรินทร์ ทางข้ามหน้าตลาดสดบางปะกอก เป็นต้น ท่านที่สนใจสามารถสอบถามข้อมูลโครงการฯ ได้ที่ Facebook โครงการรถไฟฟ้าสายสีม่วง ช่วงเตาปูน - ราษฎร์บูรณะ และ Line @mrtpurpleline หรือติดตามข้อมูลข่าวสาร รฟม. เพิ่มเติมได้ที่เว็บไซต์ รฟม. www.mrta.co.th และเฟซบุ๊กแฟนเพจ การรถไฟฟ้าขนส่งมวลชนแห่งประเทศไทย หรือ Call Center รฟม. โทรศัพท์ 0 2716 4044

ที่มา : https://www.thaigov.go.th/news/contents/details/66172