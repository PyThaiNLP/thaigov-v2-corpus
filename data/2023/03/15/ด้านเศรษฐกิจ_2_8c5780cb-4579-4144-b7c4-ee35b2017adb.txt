รัฐบาลไทย-ข่าวทำเนียบรัฐบาล-กรรมการผู้จัดการ ธอส. คว้ารางวัล TOP CEO 2 ปีติดต่อกัน ขณะที่ ธอส. คว้ารางวัลแบรนด์โดดเด่นประจำปี Outstanding Brands


วันพุธที่ 15 มีนาคม 2566
15/03/2566
พิมพ์
กรรมการผู้จัดการ ธอส. คว้ารางวัล TOP CEO 2 ปีติดต่อกัน ขณะที่ ธอส. คว้ารางวัลแบรนด์โดดเด่นประจำปี Outstanding Brands
กรรมการผู้จัดการ ธอส. รับรางวัลสุดยอดผู้นำซีอีโอแห่งปี 2022 (TOP CEO) และรางวัลแบรนด์โดดเด่นประจำปี 2022 (Outstanding Brands) ในงาน "2022 Asia CEO Summit & Award Ceremony Thailand" โดยมี รมว.ท่องเที่ยวและกีฬา เป็นประธานมอบรางวัล
นายฉัตรชัย ศิริไล กรรมการผู้จัดการ ธนาคารอาคารสงเคราะห์ (ธอส.) เข้ารับรางวัลสุดยอดผู้นำซีอีโอแห่งปี 2022 (TOP CEO) และรางวัลแบรนด์โดดเด่นประจำปี 2022 (Outstanding Brands) ในงาน "2022 Asia CEO Summit & Award Ceremony Thailand" โดยมีนายพิพัฒน์ รัชกิจประการ รัฐมนตรีว่าการกระทรวงการท่องเที่ยวและกีฬา เป็นประธานในพิธีมอบรางวัล ซึ่งจัดขึ้นโดยบริษัท อินฟลูเอ็นเชี่ยล แบรนด์ ประเทศสิงคโปร์ ผู้เชี่ยวชาญด้านการวิจัยและสำรวจข้อมูลเชิงลึกของผู้บริโภคในเอเชีย และบริษัท นิโอ ทาร์เก็ต จำกัด ที่ปรึกษาประชาสัมพันธ์ด้านการสื่อสารองค์กรในประเทศไทย โดยร่วมกันคัดเลือกบุคลากร และหน่วยงานที่ผ่านเกณฑ์การพิจารณา และผลสำรวจกลุ่มผู้บริโภค Gen Y ในประเทศไทย เพื่อรวบรวมความเห็น หรือความชื่นชอบที่ผู้บริโภคมีต่อแบรนด์ต่าง ๆ เป็นแบรนด์ที่อยู่ในใจ และมีอิทธิพลต่อประชาชนสูงสุด โดยนายฉัตรชัย ศิริไล กรรมการผู้จัดการ ธอส. ถือเป็นผู้บริหารสูงสุดของหน่วยงานรัฐวิสาหกิจเพียงรายเดียวที่ได้รับรางวัลสุดยอดผู้นำซีอีโอแห่งปี(TOP CEO) 2 ปีติดต่อกัน ในฐานะผู้บริหารองค์กรที่มีคุณสมบัติโดดเด่นด้านการบริหาร มีวิสัยทัศน์กว้างไกล และสามารถสร้างความแข็งแกร่งแก่ธนาคารให้เติบโตได้อย่างมั่นคงและยั่งยืน ขณะที่รางวัลแบรนด์โดดเด่ประจำปี(Outstanding Brands) มอบให้กับ ธอส. ในฐานะเป็นแบรนด์ที่มีการเติบโตอย่างต่อเนื่องและมีแนวทางการสร้างแบรนด์ที่ยอดเยี่ยม ทั้งนี้ พิธีมอบรางวัลดังกล่าวจัดขึ้น ณ ห้องแกรนด์บอลรูม โรงแรมชาเทรียม แกรนด์ กรุงเทพฯ

ที่มา : https://www.thaigov.go.th/news/contents/details/66166