รัฐบาลไทย-ข่าวทำเนียบรัฐบาล-รองปลัด กษ. เป็นประธานในพิธีลงนามบันทึกข้อตกลงความร่วมมือว่าด้วยการตรวจวิเคราะห์ตัวอย่างเกลือทะเล


วันศุกร์ที่ 31 มีนาคม 2566
รองปลัด กษ. เป็นประธานในพิธีลงนามบันทึกข้อตกลงความร่วมมือว่าด้วยการตรวจวิเคราะห์ตัวอย่างเกลือทะเล
รองปลัด กษ. เป็นประธานในพิธีลงนามบันทึกข้อตกลงความร่วมมือว่าด้วยการตรวจวิเคราะห์ตัวอย่างเกลือทะเล ชวนเกษตรกรผู้ทำนาเกลือทะเลไทยมาขึ้นทะเบียนเกษตรกร เพื่อให้ได้รับสิทธิ์ในการประเมินแปลงนาเกลือทะเลที่เหมาะสมและมีความพร้อมสำหรับเก็บตัวอย่างเกลือทะเล
นายสุรเดช สมิเปรม รองปลัดกระทรวงเกษตรและสหกรณ์ เป็นประธานในพิธีลงนามบันทึกข้อตกลงความร่วมมือว่าด้วยการตรวจวิเคราะห์ตัวอย่างเกลือทะเล ระหว่างกรมส่งเสริมการเกษตร กับกรมวิทยาศาสตร์บริการ ณ ห้องประชุม 7 ชั้น 5 อาคาร 1 กรมส่งเสริมการเกษตร กรุงเทพมหานคร ซึ่งกระทรวงเกษตรและสหกรณ์ โดยกรมส่งเสริมการเกษตร ในฐานะฝ่ายเลขานุการคณะกรรมการพัฒนาเกลือทะเลไทย ได้ดำเนินการวางแผนและขับเคลื่อนการส่งเสริมการประกอบอาชีพทำนาเกลือทะเลอย่างต่อเนื่อง สอดคล้องตามแผนยุทธศาสตร์เกลือทะเลไทย (พ.ศ. 2564 – 2568) ซึ่งการลงนามข้อตกลงความร่วมมือครั้งนี้ เพื่อสนับสนุนเกษตรกรผู้ทำนาเกลือทะเลให้สามารถพัฒนาประสิทธิภาพการผลิตและผลิตภัณฑ์เกลือทะเลให้ได้การรับรองมาตรฐานระดับสากล
ทั้งนี้ กรมส่งเสริมการเกษตรขอเชิญชวนเกษตรกรผู้ทำนาเกลือทะเลไทยมาขึ้นทะเบียนเกษตรกรกับกรมส่งเสริมการเกษตร เพื่อให้ได้รับสิทธิ์ในการประเมินแปลงนาเกลือทะเลที่เหมาะสมและมีความพร้อมสำหรับเก็บตัวอย่างเกลือทะเลส่งตรวจวิเคราะห์ฟรีต่อไป

ที่มา : https://www.thaigov.go.th/news/contents/details/66826