รัฐบาลไทย-ข่าวทำเนียบรัฐบาล-ปลัดเกษตรฯ หารือร่วมฟิลิปปินส์ เตรียมขยายความร่วมมือด้านเกษตรและการค้าระหว่างกัน


วันศุกร์ที่ 31 มีนาคม 2566
ปลัดเกษตรฯ หารือร่วมฟิลิปปินส์ เตรียมขยายความร่วมมือด้านเกษตรและการค้าระหว่างกัน
ปลัดเกษตรฯ หารือร่วมฟิลิปปินส์ เตรียมขยายความร่วมมือด้านเกษตรและการค้าระหว่างกัน
นายประยูร อินสกุล ปลัดกระทรวงเกษตรและสหกรณ์ เปิดเผยภายหลังให้การต้อนรับ ดร. เมอร์ซีดิตา เอ. ซอมบีลา (Dr. Mercedita A. Sombilla) รัฐมนตรีช่วยว่าการกระทรวงเกษตร สาธารณรัฐฟิลิปปินส์ และคณะ เข้าเยี่ยมคารวะเนื่องในโอกาสเดินทางเยือนประเทศไทยและหารือในประเด็นความร่วมมือด้านการเกษตรและประมง ณ กระทรวงเกษตรและสหกรณ์ ว่า การมาเยือนของรัฐมนตรีช่วยว่าการกระทรวงเกษตร สาธารณรัฐฟิลิปปินส์ และคณะในวันนี้ ถือเป็นโอกาสอันดีที่ทั้งสองฝ่ายจะได้ร่วมหารือและหาแนวทางกระชับความสัมพันธ์ด้านการเกษตรระหว่างกันให้ใกล้ชิดยิ่งขึ้น และเป็นการผลักดันให้ความร่วมมือด้านการเกษตรระหว่างไทยกับฟิลิปปินส์เกิดผลเป็นรูปธรรมสูงสุด ซึ่งจะเป็นประโยชน์ต่อการพัฒนาด้านการเกษตรของทั้งสองประเทศ โดยฝ่ายฟิลิปปินส์ได้แสดงความประสงค์ในการเป็นเจ้าภาพจัดการประชุมคณะทำงานร่วมด้านการเกษตร ไทย-ฟิลิปปินส์ ครั้งที่ 2 (The 2nd Meeting of the Joint Agricultural Working Group (JAWG) between Thailand and the Philippines) หลังจากที่ประเทศไทยได้เป็นเจ้าภาพจัดการประชุมคณะทำงานร่วมด้านการเกษตร ไทย-ฟิลิปปินส์ ครั้งที่ 1 เมื่อวันที่ 26-27 มกราคม 2560 ณ กรุงเทพฯ และมีการศึกษาดูงาน ณ จังหวัดฉะเชิงเทรา เพื่อผลักดันความร่วมมือด้านการเกษตรให้มีความก้าวหน้าและเกิดประโยชน์ต่อทั้งสองฝ่ายอย่างแท้จริง
“ฝ่ายไทยจะร่วมหารือกับฝ่ายฟิลิปปินส์เพื่อกำหนดวันประชุมคณะทำงานร่วมด้านการเกษตร ไทย-ฟิลิปปินส์ ครั้งที่ 2 (The 2nd Meeting of the Joint Agricultural Working Group (JAWG) between Thailand and the Philippines) ซึ่งจะจัดขึ้น ณ สาธารณรัฐฟิลิปปินส์ รวมถึงประเด็นการหารือที่ทั้งสองฝ่ายให้ความสนใจ อาทิ การทบทวนบันทึกความเข้าใจว่าด้วยความร่วมมือด้านการเกษตรระหว่างรัฐบาลแห่งราชอาณาจักรไทยกับรัฐบาลสาธารณรัฐฟิลิปปินส์ ที่ได้ลงนามตั้งแต่ปี 2546 การติดตามการเปิดตลาดสินค้าเกษตรระหว่างทั้งสองประเทศ และการสานต่อความร่วมมือด้านประมงและปศุสัตว์ระหว่างไทย–สาธารณรัฐฟิลิปปินส์ รวมทั้งความร่วมมือด้านเกษตรในสาขาใหม่ ๆ เพื่อให้ทันต่อสถานการณ์ของโลกที่เปลี่ยนแปลงไป”

ที่มา : https://www.thaigov.go.th/news/contents/details/66853