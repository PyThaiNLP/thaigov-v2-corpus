รัฐบาลไทย-ข่าวทำเนียบรัฐบาล-การประชุม รมว.คลังอาเซียนอย่างไม่เป็นทางการ การเสวนา Ministerial Fireside Chat ในหัวข้อ “Financing Transition in ASEAN” และการหารือทวิภาคี ณ เกาะบาหลี สาธารณรัฐอินโดนีเซีย


วันศุกร์ที่ 31 มีนาคม 2566
31/03/2566
พิมพ์
การประชุม รมว.คลังอาเซียนอย่างไม่เป็นทางการ การเสวนา Ministerial Fireside Chat ในหัวข้อ “Financing Transition in ASEAN” และการหารือทวิภาคี ณ เกาะบาหลี สาธารณรัฐอินโดนีเซีย
นายอาคม  เติมพิทยาไพสิฐ รมว.คลัง ร่วมการประชุม รมว.คลังอาเซียนอย่างไม่เป็นทางการ (AFMM Retreat) การเสวนา Ministerial Fireside Chat ในหัวข้อ “Financing Transition in ASEAN” รวมถึงการเข้าร่วมหารือทวิภาคีหน่วยงานต่างๆ
นายพรชัย ฐีระเวช ผู้อำนวยการสำนักงานเศรษฐกิจการคลัง ในฐานะโฆษกกระทรวงการคลัง แถลงว่า เมื่อวันพฤหัสบดีที่ 30 มีนาคม 2566 นายอาคม  เติมพิทยาไพสิฐ รัฐมนตรีว่าการกระทรวงการคลัง ได้เข้าร่วมการประชุมรัฐมนตรีว่าการกระทรวงการคลังอาเซียนอย่างไม่เป็นทางการ (AFMM Retreat) การเสวนา Ministerial Fireside Chat ในหัวข้อ “Financing Transition in ASEAN” รวมถึงการเข้าร่วมหารือทวิภาคีกับ H.E. Lawrence Wong รองนายกรัฐมนตรีและรัฐมนตรีว่าการกระทรวงการคลังสาธารณรัฐสิงคโปร์ สภาที่ปรึกษาธุรกิจสหรัฐอเมริกา-อาเซียน (US – ASEAN Business Council: US – ABC) สภาที่ปรึกษาธุรกิจสหภาพยุโรป-อาเซียน (European – ASEAN Business Council: EU – ABC) และ Mr. Masatsugu Asakawa ประธานธนาคารพัฒนาเอเชีย (ASEAN Development Bank: ADB) ซึ่งสามารถสรุปรายละเอียดได้ ดังนี้
1. การประชุม AFMM Retreat รัฐมนตรีว่าการกระทรวงการคลังอาเซียนได้หารืออย่างไม่เป็นทางการในประเด็นความท้าทายที่สำคัญเกี่ยวกับความมั่นคงด้านสินค้าโภคภัณฑ์ โดยเฉพาะพลังงานและอาหาร ในการนี้ รัฐมนตรีว่าการกระทรวงการคลังได้ร่วมแลกเปลี่ยนวิสัยทัศน์ โดยได้กล่าวถึงความสำคัญของการเปลี่ยนผ่านไปสู่การเป็นมิตรกับสิ่งแวดล้อมที่ชัดเจนยิ่งขึ้น ซึ่งจะช่วยสนับสนุนให้สามารถคงรักษาความหลากหลายทางชีวภาพ และส่งผลให้การบริหารจัดการด้านความมั่นคงทางพลังงานและอาหารเป็นไปได้อย่างมีประสิทธิภาพยิ่งขึ้น ทั้งนี้ การไปสู่ความมั่นคงดังกล่าวของแต่ละประเทศสมาชิกอาจมีรายละเอียดวิธีการที่แตกต่างกัน อย่างไรก็ตาม ประเทศสมาชิกอาเซียนมีเป้าหมายเดียวกันที่จะไปสู่ความเป็นกลางทางคาร์บอนให้สำเร็จในอนาคต
2. การเสวนา Ministerial Fireside Chat รัฐมนตรีว่าการกระทรวงการคลังได้รับเชิญให้เข้าร่วมเสวนาในหัวข้อ “Financing Transition in ASEAN” โดยมี H.E. Sri Mulyani Indrawati รัฐมนตรีว่าการกระทรวงการคลังสาธารณรัฐอินโดนีเซีย และรองนายกรัฐมนตรีและรัฐมนตรีว่าการกระทรวงการคลังสาธารณรัฐสิงคโปร์ ร่วมการเสวนา ในการนี้ รัฐมนตรีว่าการกระทรวงการคลังระบุว่า การผลักดันการพัฒนาเศรษฐกิจยั่งยืน (Sustainable Development) ควรดำเนินการควบคู่ไปกับการให้ความสำคัญด้านการเปลี่ยนแปลงสภาพภูมิอากาศ (Climate Change) รวมถึงเน้นย้ำในการให้ความสำคัญกับสิ่งแวดล้อม เนื่องจากประเด็นดังกล่าวส่งผลต่อสุขภาพของบุคลากรแต่ละประเทศและการพัฒนาเศรษฐกิจในภาพรวม ซึ่งการแก้ไขปัญหาด้านสิ่งแวดล้อมจำเป็นต้องได้รับความร่วมมือจากทุกภาคส่วน นอกจากนี้ รัฐมนตรีว่าการกระทรวงการคลังได้กล่าวถึงแนวทางการแก้ไขปัญหาด้านพลังงานของประเทศไทย เช่น การสนับสนุนการใช้โซลาร์เซลล์ การใช้พลังงานชีวมวล (Biomass Energy) การผลักดันนโยบาย 30/30 เพื่อให้มีการผลิตยานยนต์ไฟฟ้าที่สัดส่วนร้อยละ 30 ภายในปี 2573 (ค.ศ. 2030) เป็นต้น
3. การหารือทวิภาคี รัฐมนตรีว่าการกระทรวงการคลังได้หารือทวิภาคีกับหัวหน้าคณะผู้แทนประเทศและอื่น ๆ ดังนี้ (1) รองนายกรัฐมนตรีและรัฐมนตรีว่าการกระทรวงการคลังสาธารณรัฐสิงคโปร์ (2) Ambassador Ted Osius หัวหน้าผู้แทนคณะจาก US – ABC (3) Mr. Martin Hayes หัวหน้าคณะผู้แทนจาก EU – ABC และ (4) ประธาน ADB โดยประเด็นส่วนใหญ่ของการหารือ ได้แก่ นโยบายด้านพลังงาน เช่น การผลักดันโครงการพัฒนาการเชื่อมโยงระบบส่งไฟฟ้าในภูมิภาคอาเซียน (ASEAN Power Grid) การส่งเสริมยานยนต์ไฟฟ้า (Electronic Vehicles: EVs) รวมถึงนโยบายด้านพลังงานทดแทน เป็นต้น นอกจากนี้ ยังได้หารือในประเด็นสำคัญด้านการส่งเสริมโครงการโครงสร้างพื้นฐานทั้งในประเทศไทยและในภูมิภาคอาเซียน
การประชุมในวันนี้ได้สะท้อนให้เห็นถึงความมุ่งมั่นในการร่วมมือกันของประเทศสมาชิกอาเซียนและองค์การระหว่างประเทศต่าง ๆ ที่เกี่ยวข้องในการพัฒนาด้านเศรษฐกิจและการเงินของภูมิภาคอาเซียน เพื่อไปสู่การพัฒนาที่ยั่งยืน ทั้งในด้านเศรษฐกิจและด้านสิ่งแวดล้อม เพื่อขับเคลื่อนภูมิภาคอาเซียนให้มุ่งสู่การเจริญเติบโตที่เข้มแข็ง สมดุล มั่นคง ยั่งยืนและครอบคลุม โดยการประชุมรัฐมนตรีว่าการกระทรวงการคลังอาเซียน ครั้งที่ 27 การประชุมรัฐมนตรีว่าการกระทรวงการคลังและผู้ว่าการธนาคารกลางอาเซียน ครั้งที่ 9 และการประชุมอื่น ๆ ที่เกี่ยวข้อง จะดำเนินต่อไปในวันศุกร์ที่ 31 มีนาคม 2566 ซึ่งประเทศสมาชิกอาเซียนจะหารือกันในประเด็นด้านการเงินเพื่อความยั่งยืนและเศรษฐกิจดิจิทัลต่อไป
กองนโยบายเศรษฐกิจระหว่างประเทศ สำนักงานเศรษฐกิจการคลัง
โทร. 0 2273 9020 ต่อ 3615

ที่มา : https://www.thaigov.go.th/news/contents/details/66812