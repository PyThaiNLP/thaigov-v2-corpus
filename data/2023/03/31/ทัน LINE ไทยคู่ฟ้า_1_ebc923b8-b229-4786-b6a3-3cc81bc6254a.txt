รัฐบาลไทย-ข่าวทำเนียบรัฐบาล-เร่งแก้ปัญหาไกด์ต่างชาติแย่งงานคนไทย ย้ำ! บังคับใช้กฎหมายเข้มงวด ตรวจเจอจับ - ปรับ ดำเนินคดี


วันศุกร์ที่ 31 มีนาคม 2566
เร่งแก้ปัญหาไกด์ต่างชาติแย่งงานคนไทย ย้ำ! บังคับใช้กฎหมายเข้มงวด ตรวจเจอจับ - ปรับ ดำเนินคดี
.....
จากกรณีพบชาวต่างชาติเข้ามาทำงานเป็นมัคคุเทศก์ (ไกด์นำเที่ยว) และแย่งงานมัคคุเทศก์ชาวไทยนั้น ล่าสุด กระทรวงแรงงาน กระทรวงการท่องเที่ยวและกีฬา สำนักงานตำรวจแห่งชาติ ได้เร่งกวดขันและบังคับใช้กฎหมายอย่างเข้มงวดกับผู้ที่ไม่ปฏิบัติตามกฎหมายของประเทศไทย รวมถึงสื่อสารกับนักท่องเที่ยวต่างชาติ ทราบถึงอาชีพที่เป็นอาชีพสงวนของคนไทย ห้ามต่างชาติทำ และแจ้งให้ทราบถึงโทษที่ฝ่าฝืนด้วย
.
พร้อมขอความร่วมมือประชาชนร่วมกันเป็นหูเป็นตา แจ้งเบาะแสแก่เจ้าหน้าที่ได้ที่ กองทะเบียนจัดหางานกลางและคุ้มครองคนหางาน กรมการจัดหางาน อาคารกระทรวงแรงงานชั้น 4 โทร. 02 354 1729 หรือ สำนักงานจัดหางานจังหวัดทุกจังหวัด สำนักงานจัดหางานกรุงเทพมหานครพื้นที่ 1 - 10 หรือ ที่สายด่วนกระทรวงแรงงาน โทร.1506 กด 2 หรือสายด่วน 1694 กรมการจัดหางาน เพื่อประสานงานกับหน่วยงานเกี่ยวข้องดำเนินการตามกฎหมายต่อไป
.
เนื่องจากมัคคุเทศก์หรืองานจัดนำเที่ยวเป็นอาชีพที่ผู้ประกอบวิชาชีพต้องมีสัญชาติไทยเท่านั้น ห้ามคนต่างชาติทำโดยเด็ดขาด หากคนต่างด้าวที่ทำงานโดยไม่มีใบอนุญาตทำงานหรือทำงานนอกเหนือจากที่มีสิทธิจะทำได้ มีโทษปรับตั้งแต่ 5,000 - 50,000 บาท และถูกส่งกลับประเทศทันที รวมทั้งจะถูกห้ามไม่ให้ห้ามขอใบอนุญาตทำงานเป็นเวลา 2 ปี
.
ส่วนนายจ้างหรือสถานประกอบการที่รับคนต่างด้าวที่ไม่มีใบอนุญาตทำงานเข้าทำงาน หรือให้คนต่างด้าวทำงานนอกเหนือจากที่มีสิทธิ มีโทษปรับตั้งแต่ 10,000 - 100,000 บาท ต่อคนต่างด้าวที่จ้างหนึ่งคน หากกระทำผิดซ้ำต้องระวางโทษจำคุกไม่เกิน 1 ปี หรือปรับตั้งแต่ 50,000 - 200,000 บาท ต่อคนต่างด้าวที่จ้างหนึ่งคน และจะถูกห้ามจ้างคนต่างด้าวทำงานเป็นเวลา 3 ปี
#ไทยคู่ฟ้า #สื่อสารรัฐบาลไทย
-------------------

ที่มา : https://www.thaigov.go.th/news/contents/details/66817