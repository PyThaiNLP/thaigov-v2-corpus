รัฐบาลไทย-ข่าวทำเนียบรัฐบาล-รัฐบาลเพิ่มความสะดวกเชื่อมโยงระบบขนส่ง ช่วยประชาชนให้มีคุณภาพชีวิตที่ดี เปิดโครงการ 'บัตรเหมาจ่าย' จ่ายเดือนละ 2,000 บาท ขึ้นรถไฟสายสีแดงได้ 50 เที่ยว รถเมล์ไม่อั้น


วันศุกร์ที่ 31 มีนาคม 2566
31/03/2566
พิมพ์
รัฐบาลเพิ่มความสะดวกเชื่อมโยงระบบขนส่ง ช่วยประชาชนให้มีคุณภาพชีวิตที่ดี เปิดโครงการ 'บัตรเหมาจ่าย' จ่ายเดือนละ 2,000 บาท ขึ้นรถไฟสายสีแดงได้ 50 เที่ยว รถเมล์ไม่อั้น
รัฐบาลเพิ่มความสะดวกเชื่อมโยงระบบขนส่ง ช่วยประชาชนให้มีคุณภาพชีวิตที่ดี เปิดโครงการ 'บัตรเหมาจ่าย' จ่ายเดือนละ 2,000 บาท ขึ้นรถไฟสายสีแดงได้ 50 เที่ยว รถเมล์ไม่อั้น
วันที่ 31 มีนาคม 2566 นางสาวรัชดา ธนาดิเรก รองโฆษกประจำสำนักนายกรัฐมนตรี เปิดเผยว่า รัฐบาลได้เร่งดำเนินการพัฒนาโครงสร้างพื้นฐานด้านคมนาคมขนส่งของไทยมาอย่างต่อเนื่อง โดยเฉพาะการพัฒนาโครงข่ายคมนาคม ได้แก่ การพัฒนาโครงข่ายรถไฟระหว่างเมือง การพัฒนาโครงข่ายขนส่งสาธารณะเพื่อแก้ไขปัญหาการจราจร เพื่อช่วยให้การคมนาคมขนส่งมีความสะดวกรวดเร็ว ช่วยให้ประชาชนมีคุณภาพชีวิตที่ดีขึ้น รัฐบาลโดย กรมการขนส่งทางราง ร่วมกับการรถไฟแห่งประเทศไทย องค์การขนส่งมวลชนกรุงเทพ บริษัท รถไฟฟ้า ร.ฟ.ท. จำกัด และ บมจ. ธนาคารกรุงไทย เปิดมิติใหม่ของเส้นทางคมนาคมให้มีความเชื่อมโยงอย่างต่อเนื่อง เพื่อการเดินทางที่สะดวกปลอดภัย เปิดตัวบัตรเหมาจ่าย TRANSIT PASS RED LINE BKK X BMTA
สำหรับ บัตรเหมาจ่าย TRANSIT PASS RED LINE BKK X BMTA เป็นบัตรโดยสารที่สามารถใช้เดินทางร่วมรถไฟชานเมืองสายสีแดง (ช่วงบางซื่อ-รังสิต และบางซื่อ-ตลิ่งชัน) และรถเมล์ ขสมก.ทั้งรถธรรมดาและรถปรับอากาศไม่จำกัดเที่ยว โดยจำนวนครั้งการเดินทางด้วยรถไฟชานเมืองสายสีแดง สูงสุดจำนวน 50 เที่ยว และรถเมล์ ขสมก. ไม่จำกัดเที่ยว ทั้งนี้ใช้บัตรเหมาจ่ายได้ภายในระยะเวลา 30 วัน นับจากวันที่ผู้โดยสารใช้บัตรครั้งแรกที่รถไฟฟ้าสายสีแดง หรือรถเมล์ ขสมก. อย่างใดอย่างหนึ่ง และเมื่อใช้งานรถไฟฟ้าสายสีแดงครบ 50 เที่ยวแล้ว จะไม่สามารถใช้ได้อีก แต่สามารถใช้ขึ้นรถเมล์ ขสมก. ได้จนกว่าจะครบ 30 วัน  บัตรเหมาจ่ายนี้ผู้โดยสารสามารถชำระค่าโดยสารโดยการใช้บัตรแตะชำระค่าโดยสารที่จุดชำระของรถไฟชานเมือง (สายสีแดง) ตามที่ทางรฟท. กำหนดและเครื่อง EDC บนรถเมล์ ขสมก.  สำหรับราคาค่าออกบัตรเหมาจ่ายมีค่าออกบัตร 100 บาท และราคาบัตรเหมาจ่าย 2,000 บาท
ทั้งนี้ ผู้โดยสารสามารถซื้อบัตรเหมาจ่าย TRANSIT PASS RED LINE BKK X BMTA ครั้งแรกได้ที่ห้องจำหน่ายบัตรโดยสารรถไฟชานเมืองสายสีแดง และเขตการเดินรถตามที่ ขสมก. กำหนด สามารถเติมเงินเข้าบัตรได้หลายช่องทาง เช่น ตู้เอทีเอ็มของธนาคารกรุงไทย แอปพลิเคชัน Krungthai NEXT การเติมเงินผ่านการสแกน QR Code หลังบัตร รวมทั้งการเติมเงินผ่านช่องทางอื่นทาง MOBILE BANKING ของทุกธนาคาร และชำระเงินสดผ่านเครื่อง EDC ณ จุดจำหน่ายบัตร
"บัตรเหมาจ่ายนี้จะช่วยให้เกิดการเดินทางที่เชื่อมต่อกันระหว่างรถไฟชานเมืองสายสีแดง และรถเมล์ ขสมก. ซึ่งผู้โดยสารจะได้รับการบริการที่มีความสะดวก รวดเร็ว และได้รับโปรโมชันที่ประหยัด ถูกกว่าการชื้อบัตรแยกประเภท ทำให้บัตรเหมาใบเดียวช่วยให้การเดินทางสะดวก คุ้ม รวดเร็ว จ่ายค่าโดยสารคล่องตัวผ่านบริการชำระเงินด้วยบัตรเหมาแบบไร้สัมผัส ซึ่งในระยะต่อไปหากจัดทำบัตรเหมาเที่ยวที่ใช้เดินทางร่วมทั้ง รถเมล์ ขสมก. และรถไฟฟ้าทั้งสายสีน้ำเงิน สายสีม่วง รวมทั้ง รถไฟชานเมือง (สายสีแดง) เมื่อคิดในอัตราเหมารายวันแล้วจะทำให้ช่วยลดภาระค่าใช้จ่ายในการเดินทางของประชาชน เกิดความสะดวกรวดเร็วในการเดินทาง ส่งเสริมให้เกิดการใช้ระบบขนส่งมวลชนในพื้นที่กรุงเทพมหานครเพิ่มขึ้นต่อไป" นางสาวรัชดา กล่าว

ที่มา : https://www.thaigov.go.th/news/contents/details/66816