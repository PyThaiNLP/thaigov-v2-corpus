รัฐบาลไทย-ข่าวทำเนียบรัฐบาล-รฟม. จัดกิจกรรม “จอดปุ๊บ รับปั๊บ” ฟรีค่าเดินทาง MRT 200 บาท แก่ผู้สมัคร/ต่ออายุการใช้บริการที่จอดรถ MRT สายสีม่วง แบบรายเดือน ผ่าน Application MRTA Parking


วันศุกร์ที่ 31 มีนาคม 2566
รฟม. จัดกิจกรรม “จอดปุ๊บ รับปั๊บ” ฟรีค่าเดินทาง MRT 200 บาท แก่ผู้สมัคร/ต่ออายุการใช้บริการที่จอดรถ MRT สายสีม่วง แบบรายเดือน ผ่าน Application MRTA Parking
.....
การรถไฟฟ้าขนส่งมวลชนแห่งประเทศไทย (รฟม.) กระทรวงคมนาคม ในฐานะหน่วยงานผู้กำกับดูแลการให้บริการรถไฟฟ้ามหานคร สายฉลองรัชธรรม หรือ MRT สายสีม่วง ได้ดำเนินการจัดกิจกรรม “จอดปุ๊บ รับปั๊บ” มอบสิทธิพิเศษให้แก่ผู้ที่สมัครหรือต่ออายุการใช้บริการจอดรถแบบรายเดือน ณ อาคารจอดแล้วจร MRT สายสีม่วง ผ่าน Application MRTA Parking ตั้งแต่วันที่ 1 - 30 เมษายน 2566 โดยจะได้รับคูปองเติมเงิน (Top up Voucher) มูลค่าการเดินทาง 200 บาท เพื่อใช้เดินทางในระบบรถไฟฟ้า MRT ซึ่งผู้ใช้บริการสามารถนำคูปอง
เติมเงินดังกล่าวมาใช้ในการชำระเงิน เพื่อเป็นส่วนลดการซื้อ เติมเงินหรือเติมเที่ยวเดินทางในบัตรโดยสาร ณ ห้องออกบัตรโดยสารสถานีรถไฟฟ้า MRT สายสีม่วง ทุกสถานี ตั้งแต่วันที่ 1 เมษายน - 31 พฤษภาคม 2566
สำหรับ กิจกรรม “จอดปุ๊บ รับปั๊บ” นี้ เป็นกิจกรรมที่จัดขึ้นเพื่อส่งเสริมให้ประชาชนเลือกเดินทางด้วยรถไฟฟ้าเพิ่มมากขึ้น สอดคล้องตามนโยบายของกระทรวงคมนาคมในการส่งเสริมให้ประชาชนหันมาใช้บริการระบบขนส่งสาธารณะที่เป็นมิตรต่อสิ่งแวดล้อมแทนการใช้รถยนต์ส่วนบุคคล เพื่อบรรเทาปัญหาการจราจรและลดฝุ่นละออง PM 2.5 ซึ่งประชาชนสามารถนำรถยนต์ส่วนบุคคลมาจอดและเดินทางต่อด้วยรถไฟฟ้า MRT ที่สะดวก รวดเร็ว ปลอดภัย และกำหนดเวลาได้ โดยมีอาคารจอดแล้วจรในเส้นทางรถไฟฟ้า MRT สายสีม่วง จำนวน 4 แห่ง ได้แก่ อาคารจอดแล้วจรสถานีคลองบางไผ่ สถานีสามแยกบางใหญ่ สถานีบางรักน้อยท่าอิฐ และสถานีแยกนนทบุรี 1
ซึ่ง รฟม. ได้จัดเตรียมสิ่งอำนวยความสะดวกไว้บริการ เพื่อให้คนทุกคนสามารถเข้าถึงบริการได้อย่างเท่าเทียม ทั้งนี้ ผู้ใช้บริการหรือประชาชนทั่วไปที่สนใจสามารถดาวน์โหลด Application MRTA Parking ได้ทั้งระบบ ปฏิบัติการแบบ android และ ios ซึ่งนอกจากผู้ใช้บริการจะสามารถสมัครและต่ออายุการใช้บริการจอดรถยนต์รายเดือนแบบออนไลน์ได้แล้ว ยังสามารถชำระค่าบริการจอดรถแบบรายเดือนได้ “ครบจบภายในแอปเดียว” ตลอดจนสามารถรับทราบข้อมูลที่จอดรถว่างและข้อมูลประชาสัมพันธ์ของ รฟม. ได้อีกหนึ่งช่องทาง
สอบถามรายละเอียดเพิ่มเติมได้ที่ กองการตลาดและลูกค้าสัมพันธ์ ฝ่ายพัฒนาธุรกิจ โทร 0 2716 4000 ต่อ 2342 และ กองบริหารอาคารจอดรถ ฝ่ายพัฒนาธุรกิจ โทร. 0 2513 1895 หรือ Line@mrtaparking รวมถึงติดตามข้อมูลข่าวสาร รฟม. เพิ่มเติมได้ที่เว็บไซต์ รฟม. www.mrta.co.th เฟซบุ๊กแฟนเพจการรถไฟฟ้าขนส่งมวลชนแห่งประเทศไทย และ Call Center รฟม. โทรศัพท์ 0 2716 4044

ที่มา : https://www.thaigov.go.th/news/contents/details/66838