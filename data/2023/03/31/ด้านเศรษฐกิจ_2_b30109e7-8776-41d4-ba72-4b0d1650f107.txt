รัฐบาลไทย-ข่าวทำเนียบรัฐบาล-กรมเจ้าท่า คุมเข้มความปลอดภัย รับเทศกาลสงกรานต์ ปี 2566 เน้นย้ำความปลอดภัยของประชาชนและนักท่องเที่ยว อุบัติเหตุต้องเป็นศูนย์


วันศุกร์ที่ 31 มีนาคม 2566
กรมเจ้าท่า คุมเข้มความปลอดภัย รับเทศกาลสงกรานต์ ปี 2566 เน้นย้ำความปลอดภัยของประชาชนและนักท่องเที่ยว อุบัติเหตุต้องเป็นศูนย์
...
กรมเจ้าท่า คุมเข้มความปลอดภัย รับเทศกาลสงกรานต์ ปี 2566 เน้นย้ำความปลอดภัยของประชาชนและนักท่องเที่ยว อุบัติเหตุต้องเป็นศูนย์
เมื่อวันที่ 30 เมษายน 2566 2565 นายกริชเพชร ชัยช่วย ผู้ตรวจราชการกระทรวงคมนาคม รักษาราชการแทนอธิบดีกรมเจ้าท่า เป็นประธานในการประชุมเตรียมพร้อมความปลอดภัยก่อนช่วงเทศกาลสงกรานต์ พร้อมด้วย นายวิเชียร เปมานุกรรักษ์ รองอธิบดีกรมเจ้าท่า ด้านปฏิบัติการ และสำนักงานเจ้าท่าภูมิภาคร่วมประชุมผ่านระบบ Zoom Cloud Meeting ณ ห้องประชุมวิสูตรสาคร ชั้น 4 อาคาร 162 ปี กรมเจ้าท่า
กรมเจ้าท่า ในฐานะหน่วยงานที่กำกับดูแลด้านความปลอดภัยทางน้ำ ได้มีการจัดเตรียมแผนความปลอดภัย พร้อมออกประกาศ เรื่อง มาตรการความปลอดภัยในช่วงเทศกาลสงกรานต์ พ.ศ.2566 และประกาศเตือนให้ใช้ความระมัดระวังในการเดินเรือและใช้เรือ พร้อมจัดตั้งคณะทำงานเพื่อตรวจสภาพความปลอดภัยของเรือโดยสาร เรือภัตตาคารและท่าเทียบเรือในแม่น้ำเจ้าพระยา จัดตั้งศูนย์อำนวยความสะดวกและประชาสัมพันธ์ทางน้ำประจำท่าเทียบเรือ พร้อมบูรณาการร่วมกับหน่วยงานที่เกี่ยวข้อง อาทิ กองทัพเรือ สำนักงานตำรวจแห่งชาติ มูลนิธิร่วมกตัญญู เครือข่ายอาสาวารี ฯลฯ โดยกรมเจ้าท่า ได้จัดกำลังพล ประกอบด้วย ส่วนกลาง เจ้าหน้าที่รักษาการณ์ 176 นาย เรือรักษาการณ์ 5 ลำ ส่วนภูมิภาค เจ้าหน้าที่รักษาการณ์ 575 นาย เรือรักษาการณ์ 58 ลำ รวมอัตรากำลังพลทั้งสิ้น 751 นาย เรือรักษาการณ์ 63 ลำ เพื่อเป็นการเตรียมพร้อมตามมาตรการรักษาความปลอดภัยทางน้ำ พร้อมอำนวยความสะดวกต่อประชาชนในช่วงเทศกาลสงกรานต์ระหว่างวันที่ 11 - 17 เมษายน 2566 นี้
ทั้งนี้ เน้นย้ำ กรมเจ้าท่าในส่วนกลางและส่วนภูมิภาค เข้มงวด ตรวจสอบ พร้อมนำมาตรการด้านความปลอดภัยไปเผยแพร่ให้ผู้ประกอบการในพื้นที่รับทราบและร่วมมือในการปฏิบัติ นักท่องเที่ยวต้องสวมชูชีพก่อนออกเดินเรือทุกครั้ง ตรวจสอบความพร้อมของเรือก่อนการใช้งาน รวมทั้งจัดวางอุปกรณ์ช่วยชีวิตและห่วงชูชีพให้อยู่ในพื้นที่ที่ชัดเจน เจ้าของเรือ นายเรือ คนประจำเรือ ต้องตรวจเช็คอุปกรณ์ให้พร้อมใช้งาน พร้อมให้ปฏิบัติงานแบบบูรณาการร่วมกันกับหน่วยงานทุกภาคส่วน เพื่อให้การดูแลรักษาความปลอดภัยทางน้ำในช่วงเทศกาลสงกรานต์ 2566 เป็นไปด้วยความเรียบร้อย ลดการเกิดอุบัติเหตุทางน้ำ พร้อมติดตามข่าวพยากรณ์สภาพอากาศและประกาศต่างๆของทางราชการอย่างต่อเนื่อง หากท่านใดพบเห็นเหตุการณ์ความไม่ปลอดภัยทางน้ำ โทรแจ้งสายด่วน กรมเจ้าท่า 1199 ได้ตลอด 24 ชั่วโมง

ที่มา : https://www.thaigov.go.th/news/contents/details/66815