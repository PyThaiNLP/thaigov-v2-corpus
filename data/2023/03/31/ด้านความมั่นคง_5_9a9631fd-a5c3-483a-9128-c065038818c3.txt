รัฐบาลไทย-ข่าวทำเนียบรัฐบาล-เมืองคอนดึงพลังชุมชน ร่วมใจขับเคลื่อนโครงการหมู่บ้านยั่งยืน Sustainable Village ด้วยโครงการ “บ้านนี้มีรัก ปลูกผักกินเอง” “ทางนี้มีผล ผู้คนรักกัน” พร้อมจับมือ พม. เยี่ยมบ้านมอบเงินฯ


วันศุกร์ที่ 31 มีนาคม 2566
31/03/2566
พิมพ์
เมืองคอนดึงพลังชุมชน ร่วมใจขับเคลื่อนโครงการหมู่บ้านยั่งยืน Sustainable Village ด้วยโครงการ “บ้านนี้มีรัก ปลูกผักกินเอง” “ทางนี้มีผล ผู้คนรักกัน” พร้อมจับมือ พม. เยี่ยมบ้านมอบเงินฯ
เมืองคอนดึงพลังชุมชน ร่วมใจขับเคลื่อนโครงการหมู่บ้านยั่งยืน Sustainable Village ด้วยโครงการ “บ้านนี้มีรัก ปลูกผักกินเอง” “ทางนี้มีผล ผู้คนรักกัน” พร้อมจับมือ พม. เยี่ยมบ้านมอบเงินช่วยเหลือกลุ่มเปราะบาง ณ ตำบลนาเขลียง อำเภอฉวาง จังหวัดนครศรีธรรมราช
วันนี้ (31 มี.ค.66) นายอภินันท์ เผือกผ่อง ผู้ว่าราชการจังหวัดนครศรีธรรมราช เปิดเผยว่า จังหวัดนครศรีธรรมราชได้น้อมนำพระดำริ หนึ่งหมู่บ้านยั่งยืน (Sustainable Village) ของสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา สู่การขับเคลื่อนโครงการ “หนึ่งตำบล หนึ่งหมู่บ้านยั่งยืน” (Sustainable Village) เพื่อเฉลิมพระเกียรติ สมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา เนื่องในวาระทรงเจริญพระชนมายุครบ 3 รอบ 36 พรรษา ในวันที่ 8 มกราคม 2566 อีกทั้งเป็นการส่งเสริมและสนับสนุนการพัฒนาคุณภาพชีวิตของประชาชนในหมู่บ้านให้มีความเป็นอยู่ที่ดีขึ้น ลดความเหลื่อมล้ำ ด้วยการน้อมนำหลักปรัชญาของเศรษฐกิจพอเพียงมาประยุกต์ใช้ ภายใต้เป้าหมายการสร้างความยั่งยืนในทุกมิติ ทั้งสังคม เศรษฐกิจและสิ่งแวดล้อม โดยมีคณะกรรมการหมู่บ้าน (กม.) คณะกรรมการกลางของหมู่บ้านอาสาพัฒนาและป้องกันตนเอง (อพป.) คณะกรรมการชุมชน เป็นกลไกหลักในการขับเคลื่อนร่วมกับ 7 ภาคีเครือข่าย ได้แก่ ภาครัฐ ภาคศาสนา ภาควิชาการ ภาคเอกชน ภาคประชาสังคม ภาคสื่อสารมวลชน และภาคประชาชน บูรณาการการทำงานร่วมกันเพื่อให้ "หมู่บ้านยั่งยืน" (Sustainable Village) เกิดผลเป็นรูปธรรม และสามารถทำให้พี่น้องประชาชนได้สร้างเศรษฐกิจจากฐานรากอย่างยั่งยืน อันสอดคล้องกับเป้าหมายการพัฒนาที่ยั่งยืน (Sustainable Development Goals – SDGs) ซึ่งจังหวัดนครศรีธรรมราช ได้ร่วมลงนามประกาศเจตนารมณ์เพื่อประเทศไทยที่ยั่งยืน (Statement of Commitment to Sustainable Thailand) กับสหประชาชาติประจำประเทศไทย เมื่อวันที่ 6 มิถุนายน 2565 ด้วยความมุ่งมั่นเพื่อทำให้สังคมนครศรีธรรมราชเป็นสังคมแห่งความสุขที่ยั่งยืน
“เมื่อวันที่ 30 มีนาคม ที่ผ่านมา นายสมพงษ์ มากมณี รองผู้ว่าราชการจังหวัดนครศรีธรรมราช ได้ลงพื้นที่ตรวจเยี่ยมและประชุมกลไกขับเคลื่อนโครงการหนึ่งตำบล หนึ่งหมู่บ้านยั่งยืน (Sustainable Village) เพื่อเฉลิมพระเกียรติสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา ในระดับพื้นที่อำเภอ ตำบล และหมู่บ้าน โดยมีหัวหน้าส่วนราชการที่เกี่ยวข้อง ผู้นำท้องถิ่นท้องที่ และตัวแทนประชาชนในพื้นที่เข้าร่วม พร้อมทั้งตรวจเยี่ยมโครงการ "บ้านนี้มีรัก ปลูกผักกินเอง” และโครงการ “ทางนี้มีผล ผู้คนรักกัน” ซึ่งเป็นโครงการที่ผู้นำท้องที่ ท้องถิ่น ส่วนราชการ เอกชน ประชาชนทุกพื้นที่ และภาคีเครือข่ายทุกภาคส่วนในจังหวัดนครศรีธรรมราชร่วมใจกันสนองพระราชดำริของสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี” ผวจ.นครศรีธรรมราช กล่าว
ด้านนายสมพงษ์ มากมณี รองผู้ว่าราชการจังหวัดนครศรีธรรมราช กล่าวว่า จากการลงพื้นที่ตรวจเยี่ยมการขับเคลื่อนโครงการหนึ่งตำบล หนึ่งหมู่บ้านยั่งยืน (Sustainable Village) เฉลิมพระเกียรติฯ ในครั้งนี้ ตนมีความเชื่อมั่นว่าโครงการดังกล่าวนอกจากจะสร้างความมั่นคงด้านอาหาร ความยั่งยืนครอบคลุมในทุกมิติ ทั้งด้านสังคม เศรษฐกิจ สิ่งแวดล้อม และเกิดการพึ่งพาตนเองแล้ว ยังก่อให้เกิดการสร้างความรักความสามัคคี การใช้เวลาร่วมกันเพื่อสร้างสรรค์สิ่งที่ดี Change for Good อย่างมีคุณภาพให้เกิดขึ้นในครอบครัว อีกทั้งลดรายจ่าย เพิ่มรายได้ สร้างสุขภาพที่ดีให้กับสมาชิกในครอบครัวและทุกคนในชุมชน โดยเราสามารถเห็นเป็นรูปธรรมได้เมื่อทุกคนได้ลงมือปฏิบัติจริง เริ่มจากจุดเล็ก ๆ ขยายไปสู่ชุมชน อำเภอ จังหวัด และระดับประเทศ และที่สำคัญ “ผู้นำต้องทำก่อน” ทำเป็นแบบอย่างที่ดี โดยมีท่านผู้ว่าราชการจังหวัดนครศรีธรรมราช ได้เริ่มดำเนินการในพื้นที่ในจวนผู้ว่าราชการจังหวัด ท่านนายอำเภอทำที่บ้านพักนายอำเภอ เป็นต้น
นายสมพงษ์ มากมณี รองผู้ว่าราชการจังหวัดนครศรีธรรมราช กล่าวเพิ่มเติมว่า นอกจากนี้ ยังได้ลงพื้นที่ ณ ศาลาประชาคม หมู่ที่ 2 ตำบลนาเขลียง อำเภอฉวาง จังหวัดนครศรีธรรมราช เพื่อเยี่ยมบ้านและมอบเงินช่วยเหลือจากสำนักงานพัฒนาสังคมและความมั่นคงของมนุษย์จังหวัดนครศรีธรรมราชให้กับครัวเรือนยากจน กลุ่มเปราะบาง ตามเป้าหมาย Thai QM อันถือเป็นการบรรเทาความเดือดร้อนตามปณิธาน “บำบัดทุกข์ บำรุงสุข” โดยได้มีโอกาสเยี่ยมเยียน ให้กำลังใจ รับฟังสภาพปัญหา นำไปสู่การบูรณาการความช่วยเหลือด้านต่าง ๆ ต่อไป ซึ่งการเยี่ยมเยียนในครั้งนี้มุ่งหวังให้กลุ่มเปราะบางมีข้อมูลเข้าถึงสวัสดิการต่าง ๆ ของภาครัฐ และยังเป็นการสนับสนุนให้ผู้นำท้องที่ ท้องถิ่น หน่วยงานในพื้นที่ และอาสาสมัครในชุมชนได้มีการดูแลช่วยเหลือ พัฒนากลุ่มเปราะบางให้สามารถดำรงชีวิตด้วยการพึ่งพาตนเองได้

ที่มา : https://www.thaigov.go.th/news/contents/details/66849