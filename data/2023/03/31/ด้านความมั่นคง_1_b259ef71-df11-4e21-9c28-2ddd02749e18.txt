รัฐบาลไทย-ข่าวทำเนียบรัฐบาล-​รมว.สุชาติ ให้โอวาท ทูต - ที่ปรึกษาฝ่ายแรงงาน ย้ำ!! ดูแลแรงงานไทยควบคู่ขยายตลาด พร้อมจงรักภักดีสถาบันพระมหากษัตริย์


วันศุกร์ที่ 31 มีนาคม 2566
31/03/2566
พิมพ์
​รมว.สุชาติ ให้โอวาท ทูต - ที่ปรึกษาฝ่ายแรงงาน ย้ำ!! ดูแลแรงงานไทยควบคู่ขยายตลาด พร้อมจงรักภักดีสถาบันพระมหากษัตริย์
​รมว.สุชาติ ให้โอวาท ทูต - ที่ปรึกษาฝ่ายแรงงาน ย้ำ!! ดูแลแรงงานไทยควบคู่ขยายตลาด พร้อมจงรักภักดีสถาบันพระมหากษัตริย์
วันที่ 31 มีนาคม 2566 นายสุชาติ ชมกลิ่น รัฐมนตรีว่าการกระทรวงแรงงาน กล่าวมอบโอวาทให้กับข้าราชการกระทรวงแรงงานที่ได้รับการแต่งตั้งให้ไปประจำการในต่างประเทศ จำนวน 7 คน โดยมี นายบุญชอบ สุทธมนัสวงษ์ ปลัดกระทรวงแรงงาน พร้อมด้วยผู้บริหารระดับสูงกระทรวงแรงงาน เข้าร่วมในครั้งนี้ด้วย ณ ห้องจัตุมงคล ชั้น 6 อาคารกระทรวงแรงงาน
นายสุชาติ กล่าวว่า ผมขอแสดงความยินดีกับข้าราชการทุกท่านที่ได้รับการแต่งตั้งให้ไปประจำการในต่างประเทศ ภารกิจหน้าที่ของทูตแรงงานและที่ปรึกษาฝ่ายแรงงานนั้นนอกจากจะทำหน้าที่อำนวยความสะดวก ดูแลแรงงานไทยที่ไปทำงานในต่างประเทศให้ได้รับสิทธิประโยชน์ความคุ้มครอง ยังจะต้องทำหน้าที่ขยายตลาดแรงงานให้กว้างขึ้นควบคู่ไปด้วย เพื่อเพิ่มโอกาสให้คนไทยได้ไปทำงานในต่างประเทศมากขึ้น อีกทั้งต้องใช้ทักษะ ความรู้ความสามารถและประสบการณ์ของตนเองในการบริหารจัดการ โดยเฉพาะการตัดสินใจในแต่ละเรื่องต้องมีความละเอียดรอบคอบ เพื่อรักษาความมั่นคงของประเทศและสร้างความสัมพันธ์อันดีระหว่างประเทศ
นายสุชาติ กล่าวต่อว่า สิ่งสำคัญที่ได้เน้นย้ำให้ทูตแรงงานและที่ปรึกษาฝ่ายแรงงานนำไปยึดถือเป็นแนวทางในการปฏิบัติราชการ คือ การแสดงออกถึงความจงรักภักดีและเทิดทูนต่อสถาบันพระมหากษัตริย์ เป็นผู้นำ ปลูกฝัง สร้างความเข้มแข็ง สมัครสมานสามัคคีในหมู่คณะ ตลอดจนเข้าร่วมกิจกรรมเนื่องในโอกาสวันสำคัญต่าง ๆ ที่เกี่ยวกับสถาบันพระมหากษัตริย์ร่วมกับแรงงานไทย และอาสาสมัครแรงงานในต่างประเทศ รวมทั้งเป็นที่พึ่งของคนไทยในต่างประเทศได้ เนื่องจากข้าราชการที่ไปประจำการในต่างประเทศทุกคนถือเป็นการปฏิบัติหน้าที่ในฐานะทีมประเทศไทย (Team Thailand) ด้วยเช่นกัน
ทั้งนี้ ปัจจุบัน กระทรวงแรงงาน มีสำนักงานแรงงานไทยในต่างประเทศ จำนวน 12 แห่ง 11 ประเทศ โดยในครั้งนี้มีข้าราชการกระทรวงแรงงาน ที่ได้รับการแต่งตั้งให้ไปประจำการที่สำนักงานแรงงานไทยในต่างประเทศ 6 แห่ง ได้แก่ ฝ่ายแรงงาน ประจำสถานเอกอัครราชทูต ณ กรุงเทลอาวีฟ ประเทศอิสราเอล สำนักงานแรงงานในประเทศซาอุดิอาระเบีย (กรุงริยาด) สำนักงานแรงงานในประเทศสิงคโปร์ สำนักงานแรงงาน ณ กรุงมะนิลา (ส่วนที่ 2) สาขาเมืองเกาสง ฝ่ายแรงงาน ณ นครเจนีวา ประเทศสวิตเซอร์แลนด์ และสำนักงานแรงงาน ณ กรุงมะนิลา (ส่วนที่ 2) กรุงไทเป เป็นต้น
+++++++++++++++++++
กองเผยแพร่และประชาสัมพันธ์
31 มีนาคม 2566

ที่มา : https://www.thaigov.go.th/news/contents/details/66843