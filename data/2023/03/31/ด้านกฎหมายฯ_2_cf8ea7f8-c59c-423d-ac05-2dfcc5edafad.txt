รัฐบาลไทย-ข่าวทำเนียบรัฐบาล-ปลัดกระทรวงยุติธรรม เปิดการอบรมหลักสูตร นักกฎหมายภาครัฐ ๔.๐ รุ่นที่ ๕ และปาฐกถาพิเศษในหัวข้อ "บทบาทและความคาดหวังต่อนักกฎหมายภาครัฐสำหรับ Thailand ๔.๐"


วันศุกร์ที่ 31 มีนาคม 2566
31/03/2566
พิมพ์
ปลัดกระทรวงยุติธรรม เปิดการอบรมหลักสูตร นักกฎหมายภาครัฐ ๔.๐ รุ่นที่ ๕ และปาฐกถาพิเศษในหัวข้อ "บทบาทและความคาดหวังต่อนักกฎหมายภาครัฐสำหรับ Thailand ๔.๐"
ปลัดกระทรวงยุติธรรม เปิดการอบรมหลักสูตร นักกฎหมายภาครัฐ ๔.๐ รุ่นที่ ๕ และปาฐกถาพิเศษในหัวข้อ "บทบาทและความคาดหวังต่อนักกฎหมายภาครัฐสำหรับ Thailand ๔.๐"
ในวันพฤหัสบดีที่ ๓๐ มีนาคม ๒๕๖๖ เวลา ๐๙.๓๐ น. นางพงษ์สวาท กายอรุณสุทธิ์ ปลัดกระทรวงยุติธรรม เป็นประธานเปิดการอบรมหลักสูตร นักกฎหมายภาครัฐ ๔.๐ รุ่นที่ ๕ หรือ Lawyers' Enhanced Agility Program (LEAP) และกล่าวปาฐกถาพิเศษ ในหัวข้อ “บทบาทและความคาดหวังต่อนักกฎหมายภาครัฐสำหรับ Thailand ๔.๐” จัดโดยมูลนิธิสถาบันวิจัยและพัฒนาองค์กรภาครัฐ (IRDP) มีผู้เข้ารับการอบรม จำนวน ๑๕ คน ณ ห้องราชดำริ ชั้น ๑๒ โรงแรมอีสติน แกรนด์ สาทร กรุงเทพมหานคร
การอบรมหลักสูตรดังกล่าวฯ จัดขึ้นเพื่อพัฒนาศักยภาพของผู้มีหน้าที่ปฏิบัติงานด้านกฎหมาย และสร้างความรู้ความเข้าใจในภาพรวมทางด้านกฎระเบียบของประเทศ รวมถึงพัฒนาทักษะที่จำเป็นต่อการดำเนินงาน และโครงการหรือปฏิบัติหน้าที่ที่เกี่ยวข้องด้านกฎระเบียบให้แก่หน่วยงานต้นสังกัดได้อย่างมีประสิทธิภาพ และเปิดโอกาสให้ผู้มีหน้าที่ปฏิบัติงานด้านกฎหมายของแต่ละองค์กร ได้มีโอกาสแลกเปลี่ยนความรู้ สร้างสัมพันธภาพซึ่งกันและกัน เพื่อประโยชน์ในการแลกเปลี่ยนข้อมูล แนวคิด และความร่วมมือกันในอนาคต รวมทั้งสร้างวิสัยทัศน์สำหรับผู้ปฏิบัติงาน ในการปฏิบัติตามกฎระเบียบอย่างถูกต้อง ตลอดจนสามารถบูรณาการองค์ความรู้ที่ได้รับไปปรับใช้ให้เกิดประโยชน์ต่อการทำงานในองค์กรของตนได้อย่างมีประสิทธิภาพ
ในการนี้ ปลัดกระทรวงยุติธรรม ได้กล่าวใจความสำคัญตอนหนึ่งว่า รัฐธรรมนูญแห่งราชอาณาจักรไทย พุทธศักราช ๒๕๖๐ มีความเปลี่ยนแปลงต่อความคาดหวังของนักกฎหมายภาครัฐค่อนข้างมาก โดยเฉพาะมาตรา ๗๗ ที่กำหนดให้ รัฐพึงมีกฎหมายเท่าที่จำเป็น ไม่ว่าท่านจะมาจากหน่วยงานใด ท่านต้องดูความจำเป็นของกฎหมาย ให้มีการทบทวน และประเมินผลสัมฤทธิ์ มองสิทธิและประโยชน์ของประชาชนเป็นสำคัญ รวมทั้งให้ตระหนักถึงหน้าที่ของการเป็นนักกฎหมายที่ดี ทั้งนี้ หลักสูตร นักกฎหมายภาครัฐ ๔.๐ เป็นหลักสูตรที่มีคุณภาพ และประสิทธิภาพ จึงหวังเป็นอย่างยิ่งว่าผู้เข้ารับการอบรมทุกท่านจะได้แลกเปลี่ยนมุมมอง ประสบการณ์ และองค์ความรู้ด้านกฎหมาย  แล้วนำสิ่งที่ได้รับจากการอบรมในครั้งนี้ไปพัฒนาและทำประโยชน์เพื่อประชาชนและประเทศชาติให้ดียิ่งขึ้นต่อไป

ที่มา : https://www.thaigov.go.th/news/contents/details/66828