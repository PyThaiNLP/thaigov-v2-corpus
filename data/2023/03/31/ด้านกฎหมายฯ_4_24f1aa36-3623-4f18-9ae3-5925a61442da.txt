รัฐบาลไทย-ข่าวทำเนียบรัฐบาล-การประชุมเตรียมการสำหรับการประชุมคณะกรรมาธิการว่าด้วยการป้องกันอาชญากรรมและความยุติธรรมทางอาญา สมัยที่ ๓๒ (The 32nd Commission on Crime Prevention and Criminal Justice (CCPCJ)) 


วันศุกร์ที่ 31 มีนาคม 2566
31/03/2566
พิมพ์
การประชุมเตรียมการสำหรับการประชุมคณะกรรมาธิการว่าด้วยการป้องกันอาชญากรรมและความยุติธรรมทางอาญา สมัยที่ ๓๒ (The 32nd Commission on Crime Prevention and Criminal Justice (CCPCJ))
การประชุมเตรียมการสำหรับการประชุมคณะกรรมาธิการว่าด้วยการป้องกันอาชญากรรมและความยุติธรรมทางอาญา สมัยที่ ๓๒ (The 32nd Commission on Crime Prevention and Criminal Justice (CCPCJ))
ในวันพฤหัสบดีที่ ๓๐ มีนาคม ๒๕๖๖ เวลา ๑๓.๓๐ น. พันตำรวจโท ประวุธ วงศ์สีนิล รองปลัดกระทรวงยุติธรรม เป็นประธานการประชุมเตรียมการสำหรับการประชุมคณะกรรมาธิการว่าด้วยการป้องกันอาชญากรรมและความยุติธรรมทางอาญา สมัยที่ ๓๒ (The 32nd Commission on Crime Prevention and Criminal Justice (CCPCJ)) ณ ห้องประชุมกระทรวงยุติธรรม ๕-๐๑ อาคารกระทรวงยุติธรรม พร้อมผู้แทนหน่วยงานที่เกี่ยวข้องเข้าร่วมการประชุม โดยนางสาวอทิตยา ทองบุญ ผู้อำนวยการกองการต่างประเทศ สำนักงานปลัดกระทรวงยุติธรรม ทำหน้าที่ฝ่ายเลขานุการ
การประชุม ฯ ในวันนี้มีวัตถุประสงค์เพื่อขอรับท่าทีไทยและหารือเกี่ยวกับบทบาทและการแบ่งภารกิจระหว่างหน่วยงานที่เกี่ยวข้องสำหรับเตรียมการด้านสารัตถะและด้านอื่น ๆ ในการประชุม CCPCJ สมัยที่ ๓๒ ซึ่งมีกำหนดจัดขึ้นระหว่างวันที่ ๒๒-๒๖ พฤษภาคม ๒๕๖๖ โดยกำหนดหัวข้ออภิปรายหลักคือ “Enhancing the functioning of the criminal justice system to ensure access to justice and to realize a safe and secure society” (การยกระดับกลไกการดำเนินกระบวนการยุติธรรมทางอาญาเพื่อรับประกันการเข้าถึงกระบวนการยุติธรรมและสร้างความตระหนักถึงสังคมที่ปลอดภัยและมั่นคง) ในรูปแบบผสม (Hybrid format)
ทั้งนี้ ที่ประชุมได้ร่วมพิจารณาประเด็นต่าง ๆ เช่น การกำหนดท่าทีและการจัดทำถ้อยแถลงของหน่วยงานไทยตามวาระการประชุม การกำหนดองค์ประกอบของคณะผู้แทนไทย การพิจารณาบทบาทของไทยในช่วงการอภิปรายหลัก (Thematic discussion) การพิจารณาเสนอร่างข้อมติของไทย การพิจารณาร่วมอุปถัมภ์ข้อเสนอของประเทศหรือองค์กรระหว่างประเทศระหว่างการประชุม CCPCJ สมัยที่ ๓๒ และการพิจารณาหัวข้อหลัก ระเบียบวาระ และหัวข้อสำหรับการประชุมเชิงปฏิบัติการในการประชุม Crime Congress ครั้งที่ ๑๕ โดยที่ประชุมเห็นชอบตามข้อเสนอของฝ่ายเลขานุการฯ และมอบหมายให้ประสานกระทรวงการต่างประเทศและผู้แทนหน่วยงานที่เกี่ยวข้องเพื่อดำเนินการตามกำหนดระยะเวลาต่อไป

ที่มา : https://www.thaigov.go.th/news/contents/details/66830