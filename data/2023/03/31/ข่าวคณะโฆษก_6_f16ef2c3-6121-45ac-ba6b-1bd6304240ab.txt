รัฐบาลไทย-ข่าวทำเนียบรัฐบาล-​โฆษกรัฐบาลเผย นายกฯ สั่งการกองทัพร่วมมือหน่วยงานทุกภาคส่วน เร่งคลี่คลายสถานการณ์ไฟป่า จ.นครนายกให้ยุติโดยเร็ว 


วันศุกร์ที่ 31 มีนาคม 2566
31/03/2566
พิมพ์
​โฆษกรัฐบาลเผย นายกฯ สั่งการกองทัพร่วมมือหน่วยงานทุกภาคส่วน เร่งคลี่คลายสถานการณ์ไฟป่า จ.นครนายกให้ยุติโดยเร็ว
​โฆษกรัฐบาลเผย นายกฯ สั่งการกองทัพร่วมมือหน่วยงานทุกภาคส่วน เร่งคลี่คลายสถานการณ์ไฟป่า จ.นครนายกให้ยุติโดยเร็ว พร้อมส่งกำลังใจและความห่วงใย ถึงเจ้าหน้าที่ทุกหน่วยที่กำลังปฏิบัติงานในพื้นที่
วันที่ 31 มีนาคม 2566 นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ติดตามสถานการณ์ไฟป่าบริเวณเขาแหลม เขาชะภู เขาตะแบก ต.พรหมณี อ.เมืองนครนายก จ.นครนายก โดยศูนย์บัญชาการกระทรวงกลาโหม ได้สรุปสถานการณ์ไฟป่าบริเวณเขาแหลม เขาชะภู เขาตะแบก ต.พรหมณี อ.เมืองนครนายก จ.นครนายก ณ เวลา 09.00 น. วันนี้ (31 มี.ค. 66) สถานการณ์ทั่วไป พบว่า สถานการณ์ไฟป่าเบาบางลงไม่พบเปลวไฟ มีเพียงกลุ่มควันเล็ก ๆ ประมาณ 2-3 จุด บริเวณยอดเขาตะแบก โดยยังคงต้องเฝ้าระวังกระแสลมกระโชกแรงที่พัดไปทางทิศเหนือ อาจทำให้เปลวเพลิงเกิดโหมปะทุขึ้นได้อีก ซึ่งจะส่งผลกระทบต่อชุมชนในพื้นที่รอยต่อจังหวัดสระบุรีได้
สำหรับการปฏิบัติที่สำคัญในห้วงเวลา เมื่อวันที่ 30 มี.ค. 66 จังหวัดนครนายกได้ประกาศเขตพื้นที่ประสบสาธารณภัย/เขตการให้ความช่วยเหลือผู้ประสบภัยพิบัติกรณีฉุกเฉิน กรณีเหตุอัคคีภัย (ไฟป่า) ในพื้นที่หมู่ที่ 13 ต.พรหมณี อ.เมืองนครนายก และหมู่ที่ 10 หมู่ที่ 11 และหมู่ที่ 13 ต.เขาพระ อ.เมืองนครนายก จ.นครนายก ทั้งนี้ ในห้วงกลางคืนวันที่ 30 มี.ค. เจ้าหน้าที่ตรวจการณ์และเฝ้าไฟ ตรวจไม่พบการลุกลามของไฟป่าเพิ่มเติม
นายอนุชากล่าวด้วยว่า ศูนย์บัญชาการกระทรวงกลาโหมยังได้รายงานแผนปฏิบัติการต่อจากนี้ว่า ในการปฏิบัติการทางอากาศ จะใช้อากาศยานของกองทัพบก กรมป้องกันและบรรเทาสาธารณภัย (ปภ.) กระทรวงทรัพยากรธรรมชาติและสิ่งแวดล้อม เข้าดับไฟที่บริเวณเขาพระ ที่ยังไม่ดับสนิท ขณะที่การปฏิบัติภาคพื้น จะจัดกำลังจากโรงเรียนนายร้อยพระจุลจอมเกล้า และมณฑลทหารบกที่ 12 เฝ้าระวังบริเวณโดยรอบพื้นที่เกิดไฟป่าป้องกันการลุกลามเข้าสู่บ้านเรือนประชาชน
“นายกรัฐมนตรีติดตามสถานการณ์ไฟป่าที่เกิดขึ้นอย่างต่อเนื่อง กำชับให้หน่วยงานกองทัพ ร่วมมือกับหน่วยงานทุกภาคส่วน เร่งคลี่คลายสถานการณ์ให้ยุติโดยเร็ว พร้อมทั้งนายกรัฐมนตรีส่งกำลังใจและความห่วงใยมาถึงเจ้าหน้าที่จากทุกหน่วยที่กำลังปฏิบัติงานอยู่ในพื้นที่ ทั้งช่วยกันดับไฟ เร่งทำแนวกันไฟ เฝ้าระวังบริเวณโดยรอบพื้นที่อย่างเต็มกำลัง โดยขอให้ทุกคนปลอดภัย ทำงานด้วยความระมัดระวังอย่างที่สุด” นายอนุชากล่าว

ที่มา : https://www.thaigov.go.th/news/contents/details/66825