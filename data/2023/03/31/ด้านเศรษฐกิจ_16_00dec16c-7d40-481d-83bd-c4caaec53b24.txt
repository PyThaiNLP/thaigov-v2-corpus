รัฐบาลไทย-ข่าวทำเนียบรัฐบาล-รองปลัดกระทรวงเกษตรและสหกรณ์ ประชุมศูนย์ติดตามและแก้ไขปัญหาภัยพิบัติด้านการเกษตร รับทราบสถานการณ์น้ำ และการบริหารจัดการน้ำในช่วงฤดูแล้ง 


วันศุกร์ที่ 31 มีนาคม 2566
รองปลัดกระทรวงเกษตรและสหกรณ์ ประชุมศูนย์ติดตามและแก้ไขปัญหาภัยพิบัติด้านการเกษตร รับทราบสถานการณ์น้ำ และการบริหารจัดการน้ำในช่วงฤดูแล้ง
รองปลัดกระทรวงเกษตรและสหกรณ์ ประชุมศูนย์ติดตามและแก้ไขปัญหาภัยพิบัติด้านการเกษตร รับทราบสถานการณ์น้ำ และการบริหารจัดการน้ำในช่วงฤดูแล้ง เตรียมการลงพื้นที่ติดตามสถานการณ์และสร้างความเข้าใจแก่เกษตรกรในพื้นที่อย่างใกล้ชิด
นายเศรษฐเกียรติ กระจ่างวงษ์ รองปลัดกระทรวงเกษตรและสหกรณ์ เป็นประธานการประชุมศูนย์ติดตามและแก้ไขปัญหาภัยพิบัติด้านการเกษตร ครั้งที่ 2/2566 โดยมี นายธิติ โลหะปิยะพรรณ ผู้ช่วยปลัดกระทรวงเกษตรและสหกรณ์ และหน่วยงานในสังกัดกระทรวงเกษตรและสหกรณ์ เข้าร่วม ณ ห้องประชุมกระทรวงเกษตรและสหกรณ์ และผ่านสื่ออิเล็กทรอนิกส์ (VDO Conference)
ทั้งนี้ ที่ประชุมได้รับทราบสถานการณ์น้ำ และการบริหารจัดการน้ำในช่วงฤดูแล้ง โดยปริมาณน้ำต้นทุนฤดูแล้งปี 2565/66 มีจำนวน 43,740 ล้าน ลบ.ม. (แผนจัดสรรน้ำฤดูแล้ง 27,685 ล้าน ลบ.ม./ สำรองน้ำต้นฤดูฝน 16,055 ล้าน ลบ.ม.) ปริมาณน้ำเก็บกักทั้งประเทศ (ข้อมูล ณ วันที่ 1 พ.ย. 2565) จำนวน 64,418 ล้าน ลบ.ม. หรือคิดเป็นร้อยละ 84 และรับทราบผลการเพาะปลูกพืชฤดูแล้ง ปี 2565/66 โดยพื้นที่ปลูกข้าวรอบ 2 เกินกว่าแผน รวม 44 จังหวัด พื้นที่ปลูกข้าวเกินกว่าแผนรวม 0.97 ล้านไร่ โดยได้ทำหนังสือนำเรียนรัฐมนตรีว่าการกระทรวงเกษตรและสหกรณ์ และปลัดกระทรวงเกษตรและสหกรณ์ ทราบแล้ว รวมทั้งแจ้งหน่วยงานที่เกี่ยวข้อง ทั้งกรมชลประทาน กรมส่งเสริมการเกษตร สำนักตรวจราชการ และเกษตรและสหกรณ์จังหวัด ที่มีผลการปลูกข้าว (รอบ 2) เกินแผน เพื่อลงพื้นที่ติดตามสถานการณ์ สร้างความเข้าใจ และขอความร่วมมือเกษตรกรให้ลดและงดการปลูกข้าวต่อเนื่อง รวมถึงบริหารจัดการสถานการณ์ให้เป็นไปตามแผน สถานการณ์และแนวทางการบริหารจัดการศัตรูพืช สถานการณ์และการป้องกันโรคลัมปีสกิน ความก้าวหน้าการให้ความช่วยเหลือผู้ที่ได้รับผลกระทบจากสถานการณ์อุทกภัย วาตภัย นอกจากนี้ ยังได้เน้นย้ำให้หน่วยงานที่เกี่ยวข้องดำเนินการตามแนวทางการป้องกันและแก้ไขปัญหาการเผาในพื้นที่เกษตรกรรม ปี 2565/66 ต่อไป

ที่มา : https://www.thaigov.go.th/news/contents/details/66845