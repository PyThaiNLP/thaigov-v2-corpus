รัฐบาลไทย-ข่าวทำเนียบรัฐบาล-ปลัดกระทรวงยุติธรรม เปิดการสัมมนาเพื่อเผยแพร่แผนแม่บทการบริหารงานยุติธรรมแห่งชาติ ฉบับที่ ๔ (พ.ศ.๒๕๖๖-๒๕๖๙)


วันศุกร์ที่ 31 มีนาคม 2566
31/03/2566
พิมพ์
ปลัดกระทรวงยุติธรรม เปิดการสัมมนาเพื่อเผยแพร่แผนแม่บทการบริหารงานยุติธรรมแห่งชาติ ฉบับที่ ๔ (พ.ศ.๒๕๖๖-๒๕๖๙)
ปลัดกระทรวงยุติธรรม เปิดการสัมมนาเพื่อเผยแพร่แผนแม่บทการบริหารงานยุติธรรมแห่งชาติ ฉบับที่ ๔ (พ.ศ.๒๕๖๖-๒๕๖๙)
ในวันศุกร์ที่ ๓๑ มีนาคม ๒๕๖๖ เวลา ๐๙.๐๐ น. นางพงษ์สวาท กายอรุณสุทธิ์ ปลัดกระทรวงยุติธรรม เป็นประธานเปิดการสัมมนาเพื่อเผยแพร่แผนแม่บทการบริหารงานยุติธรรมแห่งชาติ ฉบับที่ ๔ (พ.ศ.๒๕๖๖-๒๕๖๙) โดยมีพันตำรวจโท พงษ์ธร ธัญญสิริ ผู้อำนวยการสำนักงานกิจการยุติธรรม นายชัยวัฒน์ ร่างเล็ก รองผู้อำนวยการสำนักงานกิจการยุติธรรม นายชาตรี จันทร์เพ็ญ รองผู้อำนวยการสำนักงานกิจการยุติธรรม นายนิทัศน์ แสงวัฒนะ ผู้อำนวยการกองนโยบายและประสานแผนกระบวนการยุติธรรม ผู้แทนจากหน่วยงานในสังกัดกระทรวงยุติธรรม หน่วยงานในกระบวนการยุติธรรม และหน่วยงานที่เกี่ยวข้อง รวม ๔๕ หน่วยงาน ประมาณ ๘๐ คน เข้าร่วมฯ ณ โรงแรมมิราเคิล แกรนด์ คอนเวนชั่น กรุงเทพมหานคร
การสัมมนาฯ ในครั้งนี้ จัดขึ้นโดยสำนักงานกิจการยุติธรรม เพื่อเป็นกลไกสำคัญในการเผยแพร่แผนแม่บทการบริหารงานยุติธรรมแห่งชาติ ฉบับที่ ๔ ให้แก่หน่วยงานในกระบวนการยุติธรรม และหน่วยงานที่เกี่ยวข้องรับทราบถึงสาระสำคัญ เป้าหมาย ตลอดจนแนวทางการดำเนินงาน และการขับเคลื่อนแผนแม่บทฯ ไปสู่การปฏิบัติได้อย่างเป็นรูปธรรม รวมถึงทิศทางการพัฒนากระบวนการยุติธรรมในอีก ๔ ปีข้างหน้า โดยผ่านการถ่ายทอดของวิทยากรผู้ทรงคุณวุฒิ การร่วมกันให้ข้อเสนอแนะ และแลกเปลี่ยนแนวคิด เพื่อพัฒนากระบวนการยุติธรรมของผู้แทนจากส่วนราชการ
ปลัดกระทรวงยุติธรรม กล่าวว่า แผนแม่บทการบริหารงานยุติธรรมแห่งชาติ เป็นสิ่งที่จะเป็นตัวกำหนดทิศทาง ในการบริหารงานยุติธรรมต่อไปในอนาคต แผนที่ขับเคลื่อนไปสู่เป้าหมายในทิศทางเดียวกัน ด้วยวิธีการที่คล้ายคลึงกันในกระบวนการงานยุติธรรม เพราะฉะนั้นความสำคัญของแผนแม่บทฯ ที่จัดสัมมนาขึ้นในวันนี้จะไม่ใช่การเผยแพร่ เพื่อให้เป็นการรับรู้ถึงสาระสำคัญเพียงอย่างเดียว แต่จะให้เกิดประโยชน์สูงสุดนั้น ถ้าหากว่าผู้นำการสัมมนาฯ ได้ชี้แนะต่อการพัฒนากระบวนการยุติธรรม เพื่อให้ผู้เข้าร่วมได้รับทราบถึงสิ่งที่ซ่อนอยู่ในเนื้อหาของแผนแม่บทฯ กับสิ่งที่เรามุ่งประสงค์ร่วมกัน ได้แลกเปลี่ยนข้อคิดเห็น ข้อเสนอแนะของผู้แทนจากทุกส่วนงานในการบริหารงานยุติธรรม ซึ่งจะทำให้แผนแม่บทการบริหารงานยุติธรรมแห่งชาติฉบับนี้ มีประสิทธิภาพมากยิ่งขึ้นต่อไป

ที่มา : https://www.thaigov.go.th/news/contents/details/66839