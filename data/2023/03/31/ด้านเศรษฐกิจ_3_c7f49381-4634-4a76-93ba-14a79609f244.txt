รัฐบาลไทย-ข่าวทำเนียบรัฐบาล-รองอธิบดีกรมท่าอากาศยาน ด้านมาตรฐาน ตรวจเยี่ยมการปฏิบัติงานของเจ้าหน้าที่ท่าอากาศยานลำปาง


วันศุกร์ที่ 31 มีนาคม 2566
รองอธิบดีกรมท่าอากาศยาน ด้านมาตรฐาน ตรวจเยี่ยมการปฏิบัติงานของเจ้าหน้าที่ท่าอากาศยานลำปาง
.....
เมื่อวันพฤหัสบดีที่  30  มีนาคม  2566  นายเกียรติชัย ชัยเรืองยศ รองอธิบดีกรมท่าอากาศยาน
ด้านมาตรฐาน กระทรวงคมนาคม ตรวจเยี่ยมการปฏิบัติงานของเจ้าหน้าที่ท่าอากาศยานลำปาง รวมถึงการเตรียมความพร้อมรองรับการเดินทางของผู้โดยสารในช่วงเทศกาลสงกรานต์ 2566 และเป็นประธานการประชุมหารือและติดตามการดำเนินงานท่าอากาศยานในกำกับดูแล ท่าอากาศยานภาคเหนือ 10 แห่ง ครั้งที่ 2/2566
โดยมีนางนวพร มีวาสนา ผู้อำนวยการท่าอากาศยานลำปาง เจ้าหน้าที่ท่าอากาศยานลำปาง เข้าร่วมการประชุม พร้อมด้วยผู้อำนวยการท่าอากาศยานภาคเหนือและเจ้าหน้าที่เข้าร่วมการประชุมผ่านระบบ Zoom Cloud Meeting
ในการนี้รองอธิบดีกรมท่าอากาศยาน ด้านมาตรฐาน ได้กำชับถึงการปฏิบัติงานตามนโยบายของรัฐมนตรีว่าการกระทรวงคมนาคม ด้านการขนส่งทางอากาศ ถึงการเร่งพัฒนาท่าอากาศยานภูมิภาคเป็นศูนย์กลางรวบรวม/กระจายสินค้าเกษตร การจัดตั้งศูนย์จัดจำหน่ายสินค้า OTOP การพัฒนาท่าอากาศยานเพื่อเพิ่มขีดความสามารถในการรองรับนักท่องเที่ยว การพัฒนาระบบการเดินอากาศเพื่อเพิ่มประสิทธิภาพการขนส่งทางอากาศ รวมถึงการบูรณาการความร่วมมือระหว่างหน่วยงานที่เกี่ยวข้องเพื่อยกระดับมาตรฐานอุตสาหกรรมการบิน
จากนั้นรองอธิบดีกรมท่าอากาศยานได้ลงพื้นที่ท่าอากาศยานลำปางเพื่อตรวจความพร้อมของเจ้าหน้าที่ อุปกรณ์อำนวยความสะดวกภายในท่าอากาศยาน รวมถึงระบบการรักษาความปลอดภัย ในการเตรียมความพร้อมรับผู้โดยสารที่จะเดินทางในช่วงเทศกาลสงกรานต์ 2566

ที่มา : https://www.thaigov.go.th/news/contents/details/66818