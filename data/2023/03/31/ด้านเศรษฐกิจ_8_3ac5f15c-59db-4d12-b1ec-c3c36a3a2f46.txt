รัฐบาลไทย-ข่าวทำเนียบรัฐบาล-ไอแบงก์ ร่วมสนับสนุนจัดงานเลี้ยงละศีลอดคณะทูตานุทูตประเทศอิสลามประจำประเทศไทย


วันศุกร์ที่ 31 มีนาคม 2566
31/03/2566
พิมพ์
ไอแบงก์ ร่วมสนับสนุนจัดงานเลี้ยงละศีลอดคณะทูตานุทูตประเทศอิสลามประจำประเทศไทย
ไอแบงก์มอบเงินสนับสนุนการจัดงานเลี้ยงละศีลอดคณะทูตานุทูตประเทศอิสลามประจำประเทศไทยและตัวแทนองค์กรมุสลิมแห่งประเทศไทย ประจำปีฮิจเราะห์ศักราช 1444 ให้แก่นายสามารถ มะลูลีม ประธานมูลนิธิเพื่อศูนย์กลางอิสลามแห่งประเทศไทย
ธนาคารอิสลามแห่งประเทศไทย (ไอแบงก์) โดย นายภูมิศักดิ์ อรัญญาเกษมสุข ประธานกรรมการธนาคาร พร้อมด้วย นายระบิล พรพัฒน์กุล ประธานอนุกรรมการบริหาร นางอัมพร ปุรินทวรกุล กรรมการธนาคาร นางวชิรญา เพิ่มภูศรี กรรมการธนาคาร และนายทวีลาภ ฤทธาภิรมย์ กรรมการและผู้จัดการธนาคาร มอบเงินสนับสนุนการจัดงานเลี้ยงละศีลอดคณะทูตานุทูตประเทศอิสลามประจำประเทศไทยและตัวแทนองค์กรมุสลิมแห่งประเทศไทย ประจำปีฮิจเราะห์ศักราช 1444 ให้แก่นายสามารถ มะลูลีม ประธานมูลนิธิเพื่อศูนย์กลางอิสลามแห่งประเทศไทย ณ มูลนิธิเพื่อศูนย์กลางอิสลามแห่งประเทศไทย เมื่อวันที่ 29 มีนาคม 2566
การจัดงานเลี้ยงละศีลอด คณะทูตานุทูตประเทศอิสลามประจำประเทศไทยและตัวแทนองค์กรมุสลิมแห่งประเทศไทย มีขึ้นเป็นประจำทุกปี โดยมีกระทรวงต่างประเทศเป็นเจ้าภาพร่วมกับมูลนิธิเพื่อศูนย์กลางอิสลามแห่งประเทศไทย สำหรับงานเลี้ยงละศีลอดเดือนรอมฎอนประจำปีฮิจเราะห์ศักราช 1444 ได้รับเกียรติจากนายดอน ปรมัตถ์วินัย รองนายกรัฐมนตรี และรัฐมนตรีว่าการกระทรวงการต่างประเทศ กล่าวปราศรัยและอวยพรเนื่องในเดือนรอมฎอนอันทรงเกียรติ แก่คณะทูตจากประเทศมุสลิมประจำประเทศไทยจำนวน ๒๐ ประเทศ ตลอดจนผู้เข้าร่วมงานอีกกว่า 250 คน ในโอกาสนี้ คณะกรรมการธนาคารอิสลามแห่งประเทศไทย ได้พบปะและกระชับความสัมพันธ์อันดีระหว่างคณะทูตจากประเทศมุสลิมและผู้นำศาสนาอิสลาม นักวิชาการมุสลิม บุคคลสำคัญของสังคมไทยมุสลิม

ที่มา : https://www.thaigov.go.th/news/contents/details/66831