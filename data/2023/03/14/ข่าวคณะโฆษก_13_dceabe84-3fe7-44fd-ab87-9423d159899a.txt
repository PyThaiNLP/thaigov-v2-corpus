รัฐบาลไทย-ข่าวทำเนียบรัฐบาล-ครม.รับทราบความคืบหน้าไทยเข้ารอบสุดท้ายชิงเจ้าภาพจัดประชุมประจำปีสภาผู้ว่าการธนาคารโลกและกองทุนการเงินระหว่างประเทศปี 2569 ลุ้นชิงกับกาตาร์ Spring Meeting ที่สหรัฐฯ เม.ย.นี้รู้ผล


วันอังคารที่ 14 มีนาคม 2566
14/03/2566
พิมพ์
ครม.รับทราบความคืบหน้าไทยเข้ารอบสุดท้ายชิงเจ้าภาพจัดประชุมประจำปีสภาผู้ว่าการธนาคารโลกและกองทุนการเงินระหว่างประเทศปี 2569 ลุ้นชิงกับกาตาร์ Spring Meeting ที่สหรัฐฯ เม.ย.นี้รู้ผล
ครม.รับทราบความคืบหน้าไทยเข้ารอบสุดท้ายชิงเจ้าภาพจัดประชุมประจำปีสภาผู้ว่าการธนาคารโลกและกองทุนการเงินระหว่างประเทศปี 2569 ลุ้นชิงกับกาตาร์ Spring Meeting ที่สหรัฐฯ เม.ย.นี้รู้ผล
น.ส.ไตรศุลี ไตรสรณกุล รองโฆษกประจำสำนักนายกรัฐมนตรี กล่าวว่า ที่ประชุมคณะรัฐมนตรี(ครม.) วันที่ 14 มี.ค. 66  ได้รับทราบผลการดำเนินการเกี่ยวกับที่ประเทศไทยแสดงความสนใจในการเป็นเจ้าภาพจัดประชุมประจำปีสภาผู้ว่าการธนาคารโลกและกองทุนการเงินระหว่างประเทศ (International Monetary Fund: IMF) ปี 2569
กระทรวงการคลังรายงานว่า  เมื่อวันที่ 30 มิ.ย. 65 รัฐมนตรีว่าการกระทรวงการคลังในฐานะผู้ว่าธนาคารโลกของประเทศไทย ได้ส่งหนังสือไปยังธนาคารโลกว่าประเทศไทยในฐานะสมาชิกของธนาคารโลกและIMF มีความสนใจจะเป็นเจ้าภาพการจัดประชุมประจำปีผู้ว่าการธนาคารโลกและIMF ในปี 2569 และได้ให้ข้อมูลเกี่ยวกับความพร้อมในด้านต่างๆ ของประเทศไทยด้วย
สำหรับการประชุมประจำปีสภาผู้ว่าการธนาคารโลกฯ เป็น 1 ใน 2 ประชุมสำคัญของธนาคารโลกและ IMF คือ Spring Meeting ที่จัดขึ้นทุกเดือนเม.ย.ของทุกปีที่กรุงวอชิงตันดี.ซี. สหรัฐฯ  และการประชุมประจำปีสภาผู้ว่าการธนาคารโลกฯ ซึ่งจัดขึ้นในเดือนต.ค. ทุก 3 ปี โดยหมุนเวียนให้ประเทศสมาชิกเสนอตัวเป็นเจ้าภาพ โดยประเทศไทยเคยเป็นเจ้าภาพครั้งล่าสุดเมื่อปี 2534 ที่ศูนย์ประชุมแห่งชาติสิริกิติ์
น.ส.ไตรศุลี กล่าวว่า  ความคืบหน้าล่าสุด ประเทศไทยได้ผ่านการพิจารณาความเหมาะสมในการเป็นเจ้าภาพจัดประชุมประจำปีสภาผู้ว่าธนาคารโลกฯ ปี 2569 โดยคณะทำงานของธนาคารโลกและ IMF ได้เดินทางมาสำรวจสถานที่จัดประชุม โรงแรมที่พัก ระบบคมนาคม และความพร้อมของไทยเมื่อวันที่ 14-16 ธ.ค. 65 ที่ผ่านมา และได้รับคัดเลือกให้ไทยเป็น 1 ใน 2 ประเทศที่มีความเหมาะสมร่วมกับกาตาร์จากก่อนหน้านี้ที่มีประเทศผ่านขั้นตอนการพิจารณาความเหมาะสมในครั้งแรก 5 ประเทศ
ทั้งนี้ ระหว่างการประชุม Spring Meeting ที่สหรัฐฯ ในวันที่ 14 เม.ย. 66 จะมีการสรุปผลการคัดเลือกประเทศที่จะได้เป็นเจ้าภาพต่อคณะกรรมการบริหารกลุ่มออกเสียงของธนาคารโลกและ IMF และมีการลงนาม บันทึกความเข้าใจในการเป็นเจ้าภาพในช่วงการประชุมประจำปีผู้ว่าการธนาคารโลกฯ ในเดือน ต.ค. 66 ณ ราชอาณาจักรโมร็อกโกต่อไป
กระทรวงการคลังแจ้งว่า หากประเทศไทยได้รับเลือก กระทรวงการคลังจะเสนอให้ ครม. พิจารณาให้ความเห็นชอบในการเป็นเจ้าภาพจัดประชุมประจำปีสภาผู้ว่าการธนาคารโลกฯ ปี 2569 พร้อมขออนุมัติวงเงินงบประมาณสำหรับดำเนินการ และอนุมัติการลงนามในร่างบันทึกความเข้าใจฯ ต่อไป  ซึ่งการเป็นเจ้าภาพของประเทศไทยนี้จะเป็นการแสดงบทบาทของไทยในการสนับสนุนการดำเนินงานของสถาบันการเงินระหว่างประเทศ และแสดงศักยภาพ ความพร้อมของไทยในการจัดประชุมระหว่างประเทศ ก่อให้เกิดกิจกรรมทางเศรษฐกิจทั้งในระดับประเทศและระดับท้องถิ่นด้วย
ทั้งนี้ ประเทศไทยได้เข้าเป็นสมาชิกของธนาคารโลกและ IMF มาตั้งแต่วันที่ 3 พ.ค. 2492  โดยมีรัฐมนตรีว่าการกระทรวงการคลังดำรงตำแหน่งผู้ว่าธนาคารโลกของประเทศไทย และผู้ว่าการธนาคารแห่งประเทศไทยเป็นดำรงตำแหน่งผู้ว่าการ IMF ของประเทศไทย เพื่อเป็นผู้แทนของประเทศไทยเข้าร่วมการประชุมหรือภารกิจต่างๆ ของทั้ง 2 องค์กร ที่เกี่ยวข้องและเกิดประโยชน์กับประเทศไทย

ที่มา : https://www.thaigov.go.th/news/contents/details/66129