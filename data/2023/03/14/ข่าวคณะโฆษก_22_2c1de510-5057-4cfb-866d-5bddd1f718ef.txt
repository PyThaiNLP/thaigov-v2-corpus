รัฐบาลไทย-ข่าวทำเนียบรัฐบาล-ครม.ไฟเขียวแผนปฏิบัติราชการประจำปี 67 ของจังหวัดและกลุ่มจังหวัด 1,747 โครงการ วงเงิน 41,903 ล้านบาท และข้อเสนอของส่วนราชการที่สอดคล้องกับเป้าหมายและแนวทางการพัฒนาภาค 364 โครงการ 


วันอังคารที่ 14 มีนาคม 2566
14/03/2566
พิมพ์
ครม.ไฟเขียวแผนปฏิบัติราชการประจำปี 67 ของจังหวัดและกลุ่มจังหวัด 1,747 โครงการ วงเงิน 41,903 ล้านบาท และข้อเสนอของส่วนราชการที่สอดคล้องกับเป้าหมายและแนวทางการพัฒนาภาค 364 โครงการ
ครม.ไฟเขียวแผนปฏิบัติราชการประจำปี 67 ของจังหวัดและกลุ่มจังหวัด 1,747 โครงการ วงเงิน 41,903 ล้านบาท และข้อเสนอของส่วนราชการที่สอดคล้องกับเป้าหมายและแนวทางการพัฒนาภาค 364 โครงการ วงเงิน 787,765 ล้านบาท
น.ส.ไตรศุลี ไตรสรณกุล รองโฆษกประจำสำนักนายกรัฐมนตรี กล่าวว่า ที่ประชุมคณะรัฐมนตรี (ครม.) วันที่ 14 มี.ค. 66 ได้อนุมัติแผนพัฒนาจังหวัดและกลุ่มจังหวัด พ.ศ.2566-70 ฉบับทบทวน ซึ่งได้มีการนำเสนอข้อมูลสำคัญด้านต่างๆ เพื่อประกอบการวิเคราะห์ กำหนดประเด็นการพัฒนาจังหวัดและกลุ่มจังหวัดที่สอดคล้องกับศักยภาพ ตัวชี้วัดและค่าเป้าหมายที่เหมาะสมและเป็นไปได้ และให้จังหวัดและกลุ่มจังหวัดนำความเห็นและข้อเสนอแนะต่างๆ ไปปรับปรุงแผนที่เกี่ยวข้องต่อไป
พร้อมกับอนุมัติแผนปฏิบัติราชการประจำปีงบประมาณ พ.ศ. 2567  ของจังหวัดและกลุ่มจังหวัด รวมทั้งสิ้น 1,747  โครงการ วงเงินรวม 41,903.46 ล้านบาท โดยเมื่อจำแนกตามประเภทโครงการ พบว่าส่วนใหญ่เป็นโครงการด้านการพัฒนาโครงสร้างพื้นฐาน (ร้อยละ 57)  รองลงมาเป็นโรงการด้านการท่องเที่ยว (ร้อยละ 16) ด้านการเกษตร(ร้อยละ9) ด้านการพัฒนาแหล่งน้ำ (ร้อยละ5) ด้านสังคม คุณภาพชีวิตและความมั่นคง(ร้อยละ 5) ด้านอนุรักษ์ทรัพยากรธรรมชาติและสิ่งแวดล้อม(ร้อยละ4) ด้านการค้าการลงทุนและสินค้า OTOP (ร้อยละ3) และอื่นๆ (ร้อยละ1)
น.ส.ไตรศุลี กล่าวว่า  ตามแผนปฏิบัติราชการฯ แยกเป็น 1)โครงการของจังหวัด 76 จังหวัด 1,545 โครงการ วงเงิน 31,290.47 โครงการ ซึ่งประกอบด้วย โครงการที่มีความสำคัญลำดับแรก เชื่อมโยงกับยุทธศาสตร์จังหวัด มีความจำเป็นเร่งด่วนและเป็นปัญหาสำคัญของจังหวัด 1,169 โครงการ วงเงิน 20,662.52 ล้านบาท  และโครงการที่มีความสำคัญและจำเป็นรองลงมา 376 โครงการ วงเงิน 10,627.95 ล้านบาท
2) โครงการและงบประมาณกลุ่มจังหวัด 18 กลุ่มจังหวัด ทั้งโครงการและงบประมาณเพื่อขับเคลื่อนแผนพัฒนากลุ่มจังหวัดตามความต้องการของพื้นที่ และเพื่อขับเคลื่อนแผนพัฒนาในลักษณะคลัสเตอร์ รวม  202 โครงการ งบประมาณ 10,612.99 ล้านบาท แยกเป็นโครงการที่มีความสำคัญลำดับแรกฯ  177 โครงการ วงเงิน 8,651.99 ล้านบาท และโครงการที่มีความสำคัญและจำเป็นรองลงมา  25 โครงการ วงเงิน 1,961 ล้านบาท
น.ส.ไตรศุลี กล่าวว่า ครม.ยังได้อนุมัติข้อเสนอโครงการของส่วนราชการ ประจำปีงบประมาณ พ.ศ. 2567 ที่สอดคล้องกับเป้าหมายและแนวทางการพัฒนาภาค พ.ศ.2566-70 รวม 364 โครงการ วงเงิน 787,765.03  ล้านบาท ซึ่งแยกเป็นโครงการที่สอดคล้องและมีการกระจายประโยชน์ในระดับภาคสูง 88 โครงการ วงเงิน 101,711.41 ล้านบาท  และโครงการที่สอดคล้องกับเป้าหมายและแนวทางการพัฒนาภาค 276 โครงการ วงเงิน 686,053.62 ล้านบาท
ทั้งนี้ หากแยกเป็นรายภูมิภาคแล้วภาคเหนือ 105 โครงการ  223,656 ล้านบาท, ภาคตะวันออกเฉียงเหนือ 111 โครงการ วงเงิน 348,487.93 ล้านบาท, ภาคกลาง 129 โครงการ วงเงิน 1,386.53 ล้านบาท, ภาคตะวันออก 31 โครงการ วงเงิน 86,424.11 ล้านบาท ภาคใต้ 57 โครงการ วงเงิน 124,733.6 ล้านบาท และภาคใต้ชายแดน  31 โครงการ วงเงิน 3,076.6 ล้านบาท

ที่มา : https://www.thaigov.go.th/news/contents/details/66142