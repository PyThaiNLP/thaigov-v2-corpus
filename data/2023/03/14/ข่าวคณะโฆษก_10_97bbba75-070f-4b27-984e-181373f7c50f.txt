รัฐบาลไทย-ข่าวทำเนียบรัฐบาล-ครม. เห็นชอบเพิ่มเงินค่าตอบแทนกำนัน ผู้ใหญ่บ้าน แพทย์ประจำตำบล สารวัตรกำนัน ผู้ช่วยผู้ใหญ่บ้านฝ่ายปกครอง และผู้ช่วยผู้ใหญ่บ้านฝ่ายรักษาความสงบ


วันอังคารที่ 14 มีนาคม 2566
14/03/2566
พิมพ์
ครม. เห็นชอบเพิ่มเงินค่าตอบแทนกำนัน ผู้ใหญ่บ้าน แพทย์ประจำตำบล สารวัตรกำนัน ผู้ช่วยผู้ใหญ่บ้านฝ่ายปกครอง และผู้ช่วยผู้ใหญ่บ้านฝ่ายรักษาความสงบ
ครม. เห็นชอบเพิ่มเงินค่าตอบแทนกำนัน ผู้ใหญ่บ้าน แพทย์ประจำตำบล สารวัตรกำนัน ผู้ช่วยผู้ใหญ่บ้านฝ่ายปกครอง และผู้ช่วยผู้ใหญ่บ้านฝ่ายรักษาความสงบ
นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี แถลงมติคณะรัฐมนตรี วันนี้ ( 14 มีนาคม  2566) เห็นชอบปรับเพิ่มอัตราเงินตอบแทนตำแหน่งกำนัน ผู้ใหญ่บ้าน แพทย์ประจำตำบล สารวัตรกำนัน ผู้ช่วยผู้ใหญ่บ้านฝ่ายปกครอง และผู้ช่วยผู้ใหญ่บ้านฝ่ายรักษาความสงบ  รายละเอียด ดังนี้
(1) การปรับเพิ่มอัตราเงินตอบแทนตำแหน่งกำนัน ผู้ใหญ่บ้าน ฯลฯ แบบปรับฐาน  สรุปได้ ดังนี้
- กำนัน อัตรากำลังคน  7,036 อัตราเงินตอบแทน  12,000 บาท/เดือน (เงินที่ปรับเพิ่มจำนวน  2,000 บาท/เดือน)
- ผู้ใหญ่บ้าน อัตรากำลังคน 67,673     อัตราเงินตอบแทน  10,000 บาท/เดือน   (เงินที่ปรับเพิ่มจำนวน  2,000 บาท/เดือน)
- แพทย์ประจำตำบล   อัตรากำลังคน  7,036 อัตราเงินตอบแทน 6,000 บาท/เดือน (เงินที่ปรับเพิ่มจำนวน  1,000 บาท/เดือน)
- สารวัตรกำนัน อัตรากำลังคน  14,072  อัตราเงินตอบแทน  6,000 บาท/เดือน   (เงินที่ปรับเพิ่มจำนวน  1,000 บาท/เดือน)
- ผู้ช่วยผู้ใหญ่บ้าน ฝ่ายปกครอง  อัตรากำลังคน 149,418  อัตราเงินตอบแทน 6,000 บาท/เดือน (เงินที่ปรับเพิ่มจำนวน  1,000 บาท/เดือน)
- ผู้ช่วยผู้ใหญ่บ้าน ฝ่ายรักษาความสงบ อัตรากำลังคน  46,181  อัตราเงินตอบแทน  6,000 บาท/เดือน (เงินที่ปรับเพิ่มจำนวน  1,000 บาท/เดือน)
(2) ปรับเพิ่มอัตราเงินตอบแทนตำแหน่งกำนัน ผู้ใหญ่บ้าน ฯลฯ แบบขั้นวิ่ง เดิมจากขั้นละ 200 บาทต่อปี ปรับเพิ่มเป็นขั้นละ 300 บาทต่อปี และในกรณีที่ได้ 2 ขั้น  จะปรับจาก 400 บาทต่อปี เป็น 600  บาทต่อปี  ดังนี้
- กำนัน  แบบขั้นวิ่งใหม่ 29.13 บาท/เดือน  ผู้ใหญ่บ้าน  280.15 บาท/เดือน  แพทย์ประจำตำบล  29.13 บาท/เดือน  สารวัตรกำนัน 58.26 บาท/เดือน  ผู้ช่วยผู้ใหญ่บ้าน ฝ่ายปกครอง  618.59 บาท/เดือน  ผู้ช่วยผู้ใหญ่บ้าน ฝ่ายรักษาความสงบ  191.19  บาท/เดือน
รวมงบประมาณ จากการปรับเพิ่มอัตราเงินตอบแทนตำแหน่งกำนัน ผู้ใหญ่บ้าน  ฯลฯ แบบปรับฐาน จำนวน  4,393.50 ล้านบาทต่อปี และแบบขั้นวิ่ง จำนวน 402.15 ล้านบาทต่อปี รวมเป็นเงินทั้งสิ้น จำนวน  4,795.65 ล้านบาทต่อปี
โฆษกประจำสำนักนายกรัฐมนตรี กล่าวว่า กระทรวงมหาดไทยแจ้งว่า อัตราเงินตอบแทนตำแหน่งกำนัน ผู้ใหญ่บ้าน ฯลฯ ใช้มาตั้งแต่ปี 2560 ไม่มีการปรับปรุง  ขณะที่สภาวะเศรษฐกิจและค่าครองชีพสูงขึ้น และหลายหน่วยงานได้ปรับอัตราเงินเดือน หรือเงินตอบแทนไปแล้ว ดังนั้น การปรับปรุงอัตราเงินตอบแทนตำแหน่งในครั้งนี้ จึงเพื่อเป็นขวัญ กำลังใจ ในการปฏิบัติหน้าที่ของกำนัน ผู้ใหญ่บ้าน ฯลฯ และให้สอดคล้องกับ สภาพเศรษฐกิจ สังคม ค่าครองชีพ และทัดเทียมกับค่าตอบแทนของเจ้าหน้าที่รัฐอื่น ๆ รวมทั้งสมาชิกสภาองค์กรปกครองส่วนท้องถิ่นในพื้นที่เดียวกัน

ที่มา : https://www.thaigov.go.th/news/contents/details/66126