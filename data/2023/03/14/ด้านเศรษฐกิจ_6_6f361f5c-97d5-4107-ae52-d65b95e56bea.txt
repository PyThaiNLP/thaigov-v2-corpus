รัฐบาลไทย-ข่าวทำเนียบรัฐบาล-การปรับปรุงหลักเกณฑ์การดำเนินโครงการให้ความช่วยเหลือทางการเงินแก่ผู้ประกอบกิจการใน 3 จังหวัดชายแดนภาคใต้


วันอังคารที่ 14 มีนาคม 2566
14/03/2566
พิมพ์
การปรับปรุงหลักเกณฑ์การดำเนินโครงการให้ความช่วยเหลือทางการเงินแก่ผู้ประกอบกิจการใน 3 จังหวัดชายแดนภาคใต้
เมื่อวันที่ 14 มีนาคม 2566 คณะรัฐมนตรีได้มีมติเห็นชอบการทบทวนมติคณะรัฐมนตรีเมื่อวันที่ 20 ธันวาคม 2565 เพื่อปรับปรุงหลักเกณฑ์การดำเนินโครงการให้ความช่วยเหลือทางการเงินแก่ผู้ประกอบกิจการใน 3 จังหวัดชายแดนภาคใต้ (ปรับปรุงใหม่) ของธนาคารออมสิน
นายอาคม เติมพิทยาไพสิฐ รัฐมนตรีว่าการกระทรวงการคลัง เปิดเผยว่า เมื่อวันที่ 14 มีนาคม 2566 คณะรัฐมนตรีได้มีมติเห็นชอบการทบทวนมติคณะรัฐมนตรีเมื่อวันที่ 20 ธันวาคม 2565 เพื่อปรับปรุงหลักเกณฑ์การดำเนินโครงการให้ความช่วยเหลือทางการเงินแก่ผู้ประกอบกิจการใน 3 จังหวัดชายแดนภาคใต้ (ปรับปรุงใหม่) ของธนาคารออมสิน โดยมีรายละเอียด ดังนี้
1) ปรับปรุงคุณสมบัติของผู้ขอสินเชื่อจากเดิมที่กำหนดให้สินเชื่อแก่ผู้ประกอบการรายใหม่ที่ไม่เคยได้รับสินเชื่อจากโครงการเดิมที่สิ้นสุดระยะเวลาไปแล้วเมื่อวันที่ 31 ธันวาคม 2565 หรือเป็นผู้ที่เคยได้รับสินเชื่อจากโครงการดังกล่าวเป็นระยะเวลาไม่เกิน 5 ปี เป็นสามารถให้สินเชื่อแก่ผู้ประกอบการรายใหม่หรือผู้ประกอบการที่เคยได้รับสินเชื่อตามโครงการเดิม ที่มีความประสงค์เข้าร่วมโครงการ ทั้งนี้ เพื่อเป็นการเสริมสภาพคล่องและแบ่งเบาภาระในช่วงระหว่างวางแผนบริหารจัดการทางการเงินในการชำระคืนสินเชื่อของโครงการเดิม
2) ขยายระยะเวลาเบิกจ่ายสินเชื่อจาก 30 มิถุนายน 2566 เป็นให้ธนาคารออมสินเบิกจ่ายสินเชื่อให้แล้วเสร็จภายในวันที่ 31 ธันวาคม 2567 เพื่อให้ผู้ประกอบการมีระยะเวลาเตรียมความพร้อมในการขอสินเชื่อ
รัฐมนตรีว่าการกระทรวงการคลัง กล่าวเพิ่มเติมว่า กระทรวงการคลังได้ให้ความสำคัญกับการติดตามผลการดำเนินมาตรการต่าง ๆ เพื่อช่วยเหลือผู้ประกอบการอยู่เป็นระยะ โดยพิจารณาถึงข้อจำกัดและปัญหาอุปสรรคของการดำเนินมาตรการดังกล่าว รวมถึงปรับปรุงและออกมาตรการที่เหมาะสมกับสถานการณ์เพื่อดูแลผู้ประกอบการที่ได้รับผลกระทบอย่างทันท่วงที เพื่อให้การดูแลผู้ประกอบการเป็นไปอย่างต่อเนื่อง ทั่วถึง และเพียงพอ
สอบถามข้อมูลเพิ่มเติม
o ธนาคารออมสิน โทร. 02 299 8000 หรือสายด่วน 1115

ที่มา : https://www.thaigov.go.th/news/contents/details/66115