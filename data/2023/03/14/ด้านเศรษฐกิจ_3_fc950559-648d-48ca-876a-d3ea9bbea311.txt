รัฐบาลไทย-ข่าวทำเนียบรัฐบาล-รฟม. ลงพื้นที่ตรวจสอบการดำเนินงานด้านความปลอดภัย การก่อสร้างโครงการรถไฟฟ้าสายสีม่วง ช่วงเตาปูน - ราษฎร์บูรณะ (วงแหวนกาญจนาภิเษก)


วันอังคารที่ 14 มีนาคม 2566
รฟม. ลงพื้นที่ตรวจสอบการดำเนินงานด้านความปลอดภัย การก่อสร้างโครงการรถไฟฟ้าสายสีม่วง ช่วงเตาปูน - ราษฎร์บูรณะ (วงแหวนกาญจนาภิเษก)
ในช่วงเวลากลางวัน (Day Audit) และกลางคืน (Night Audit)
การรถไฟฟ้าขนส่งมวลชนแห่งประเทศไทย (รฟม.) กระทรวงคมนาคม โดย สำนักงานความปลอดภัย อาชีวอนามัยและสภาพแวดล้อมในการทำงาน (สปอ.) ลงพื้นที่ตรวจสอบการดำเนินงานด้านความปลอดภัย การก่อสร้างโครงการรถไฟฟ้าสายสีม่วง ช่วงเตาปูน - ราษฎร์บูรณะ (วงแหวนกาญจนาภิเษก) ในช่วงเวลากลางวัน (Day Audit) บริเวณสถานีสำเหร่ สถานีพระประแดง สถานีครุใน รวมถึงติดตามการก่อสร้างปล่องระบายอากาศที่ 5 บริเวณสวนป่าเฉลิมพระเกียรติ เขตคลองสาน และในช่วงเวลากลางคืน (Night Audit) บริเวณสถานีวชิรพยาบาล และสถานีหอสมุดแห่งชาติ โดยการลงพื้นที่ในครั้งนี้ รฟม. ได้ตรวจสอบการติดตั้งแผงผ้าใบแบริเออร์ ไฟส่องสว่าง ไฟสัญญาณเตือน การยึดวัสดุอุปกรณ์และการติดป้ายปิดเบี่ยงจราจร รวมถึงป้ายเตือนต่างๆ ให้อยู่ในความเรียบร้อย มีความมั่นคงแข็งแรง อยู่ในตำแหน่งที่ปลอดภัย และสามารถเห็นได้อย่างชัดเจน เพื่อให้เกิดความปลอดภัยต่อประชาชนมากที่สุด พร้อมทั้งเน้นย้ำให้เจ้าหน้าที่และผู้เกี่ยวข้องทุกคนปฏิบัติตามมาตรฐานความปลอดภัยอย่างเคร่งครัด เพื่อให้สอดคล้องตาม “ปฏิญญาว่าด้วยความปลอดภัยในการก่อสร้างโครงการระบบรถไฟฟ้าขนส่งมวลชน Zero Fatal Accident” ซึ่งเป็นการเเสดงออกถึงความมุ่งมั่นอย่างเเน่วเเน่ของ รฟม. ในการกำกับดูเเลการก่อสร้างโครงการระบบขนส่งมวลชนในความรับผิดชอบ เพื่อให้บุคลากร ประชาชน ทรัพย์สินสาธารณะ เเละสิ่งเเวดล้อม มีความปลอดภัย อาชีวอนามัยเเละสภาพเเวดล้อมในการทำงานที่ดีป้องกันไม่ให้เกิดเหตุอันไม่พึงประสงค์ ทั้งต่อบุคลากรของโครงการฯ และประชาชนผู้สัญจรบนถนนสาธารณะ นอกจากนี้ ยังได้เน้นย้ำให้เจ้าหน้าที่ยังคงปฏิบัติตนตามมาตรการ D-M-H-T-T ซึ่งเป็นแนวทางปฏิบัติที่กระทรวงสาธารณสุขแนะนำอย่างต่อเนื่อง
ทั้งนี้ โครงการรถไฟฟ้าสายสีม่วงฯ มีความก้าวหน้างานโยธา ณ สิ้นเดือนกุมภาพันธ์ 2566 อยู่ที่ร้อยละ 7.73 โดยท่านที่สนใจสามารถสอบถามข้อมูลโครงการฯ ได้ที่ Facebook โครงการรถไฟฟ้าสายสีม่วง ช่วงเตาปูน - ราษฎร์บูรณะ และ Line @mrtpurpleline หรือติดตามข้อมูลข่าวสาร รฟม. เพิ่มเติมได้ที่เว็บไซต์ รฟม. www.mrta.co.th และเฟซบุ๊กแฟนเพจ การรถไฟฟ้าขนส่งมวลชนแห่งประเทศไทย หรือ Call Center รฟม. โทรศัพท์ 0 2716 4044

ที่มา : https://www.thaigov.go.th/news/contents/details/66101