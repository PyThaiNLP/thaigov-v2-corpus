รัฐบาลไทย-ข่าวทำเนียบรัฐบาล-ข่าวดี! ครม.ปรับเกณฑ์โครงการสินเชื่อผู้ประกอบการจังหวัดชายแดนใต้ ครอบคลุมผู้กู้รายเดิมเข้าถึงสภาพคล่อง


วันอังคารที่ 14 มีนาคม 2566
14/03/2566
พิมพ์
ข่าวดี! ครม.ปรับเกณฑ์โครงการสินเชื่อผู้ประกอบการจังหวัดชายแดนใต้ ครอบคลุมผู้กู้รายเดิมเข้าถึงสภาพคล่อง
ข่าวดี! ครม.ปรับเกณฑ์โครงการสินเชื่อผู้ประกอบการจังหวัดชายแดนใต้ ครอบคลุมผู้กู้รายเดิมเข้าถึงสภาพคล่อง
นางสาวรัชดา ธนาดิเรก รองโฆษกประจำสำนักนายกรัฐมนตรี เปิดเผยหลังการประชุมคณะรัฐมนตรี (ครม.) เมื่อวันที่ 14 มีนาคม 2566 ว่า ครม. เห็นชอบปรับปรุงหลักเกณฑ์การดำเนินโครงการให้ความช่วยเหลือทางการเงินแก่ผู้ประกอบกิจการในสามจังหวัดชายแดนภาคใต้ ซึ่งเป็นการทบทวนมติ ครม. เมื่อวันที่ 20 ธันวาคม  2565 เพื่อช่วยเหลือผู้ประกอบการในพื้นที่สามจังหวัดชายแดนภาคใต้ ให้มีเงินทุนหมุนเวียนเพียงพอในการลงทุนและดำเนินธุรกิจได้อย่างต่อเนื่อง
การปรับปรุงหลักเกณฑ์การดำเนินโครงการในครั้งนี้ มีสาระสำคัญ คือ
1.คุณสมบัติผู้ขอสินเชื่อ ปรับปรุงโดยขยายกลุ่มผู้ขอสินเชื่อให้ครอบคลุมลูกหนี้รายเดิมที่เคยได้รับสินเชื่อโครงการมาแล้วเกิน 5 ปี สามารถเข้าร่วมโครงการได้ จากเดิมที่ผู้ขอสินเชื่อโครงการนี้ จะต้องไม่เคยได้รับสินเชื่อโครงการ หรือได้รับสินเชื่อโครงการมาแล้วไม่เกิน 5 ปี
2.วงเงินโครงการ 25,000 ล้านบาท ปรับปรุงโดยแบ่งออกเป็น 2 ส่วน คือ  1)วงเงิน 20,000 ล้านบาท สำหรับผู้กู้รายเดิมที่เคยได้รับสินเชื่อของโครงการมาแล้วเกิน 5 ปี ซึ่งสิ้นสุดระยะเวลาไปแล้วเมื่อวันที่ 31 ธันวาคม 2565 และมีต้องการขอรับสินเชื่อโครงการต่อเนื่อง 2)วงเงิน 5,000  ล้านบาท สำหรับผู้กู้รายใหม่ที่ยังไม่เคยได้รับสินเชื่อของโครงการมาก่อน  ทั้งนี้ สถาบันการเงินที่เข้าร่วมโครงการจะพิจารณาปล่อยสินเชื่อ โดยให้ความสำคัญกับผู้กู้รายใหม่ที่ยังไม่เคยได้รับสินเชื่อมาก่อนเป็นลำดับแรก
3.วงเงินกู้และขยายระยะเวลาชำระเงินกู้ 3.1 ผู้กู้รายเดิมที่เคยได้รับสินเชื่อโครงการแล้ว แบ่งเป็น (1)ผู้ที่เคยได้รับวงเงินกู้เกิน 20 ล้านบาท กู้ได้สูงสุดไม่เกินวงเงินที่เคยได้รับ โดยต้องชำระเงินกู้ให้คงเหลือไม่เกิน 50 ล้านบาท ภายในวันที่ 31 ธันวาคม 2566 และชำระเงินกู้ให้คงเหลือไม่เกิน 20 ล้านบาท ภายในวันที่ 31 ธันวาคม 2567 หลังจากนั้น ต้องชำระเงินกู้ส่วนที่เหลือให้แล้วเสร็จภายในวันที่ 30 มิถุนายน 2568 (2)ผู้ที่เคยได้รับวงเงินกู้ไม่เกิน 20 ล้านบาท กู้ได้สูงสุดไม่เกิน 20 ล้านบาท ระยะเวลาชำระเงินกู้ภายในวันที่ 30 มิถุนายน 2568 จากเดิมที่กำหนดวงเงินกู้สูงสุดต่อรายไม่เกิน 20 ล้านบาท ระยะเวลาตั้งแต่วันที่ 1 มกราคม 2566 – 30 มิถุนายน 2568 3.2ผู้กู้รายใหม่ ให้วงเงินสูงสุดไม่เกิน 20 ล้านบาท ระยะเวลาชำระเงินกู้ภายในวันที่ 30 มิถุนายน 2568 โดยให้สถาบันการเงินที่เข้าร่วมโครงการ ร่วมกับผู้ประกอบการจัดทำแผนการชำระหนี้และกำหนดหลักเกณฑ์การชำระคืนสินเชื่อ
4.ขยายระยะเวลาเบิกจ่ายสินเชื่อของธนาคารออมสินให้แล้วเสร็จภายใน 31 ธันวาคม 2567 จากเดิมภายใน 30 มิถุนายน 2566
นางสาวรัชดา กล่าวด้วยว่า แม้สถานการณ์ความไม่สงบในพื้นที่จังหวัดชายแดนภาคใต้ที่เริ่มมีแนวโน้มดีขึ้น แต่ผู้ประกอบการในพื้นที่ยังมีข้อจำกัดในเรื่องของเงินทุนหมุนเวียน รัฐบาลจึงปรับปรุงหลักเกณฑ์การดำเนินโครงการให้ครอบคลุมผู้ประกอบการมากขึ้นและสามารถเข้าถึงแหล่งเงินทุนที่เพียงพอต่อการดำเนินธุรกิจได้อย่างต่อเนื่อง

ที่มา : https://www.thaigov.go.th/news/contents/details/66116