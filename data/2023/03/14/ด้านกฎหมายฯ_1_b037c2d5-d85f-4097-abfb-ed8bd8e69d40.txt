รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม เยือนพิษณุโลก-เพชรบูรณ์ แก้ปัญหายาเสพติด เร่งทำความเข้าใจประมวล กฎหมายใหม่ 


วันอังคารที่ 14 มีนาคม 2566
14/03/2566
พิมพ์
รัฐมนตรีว่าการกระทรวงยุติธรรม เยือนพิษณุโลก-เพชรบูรณ์ แก้ปัญหายาเสพติด เร่งทำความเข้าใจประมวล กฎหมายใหม่
รัฐมนตรีว่าการกระทรวงยุติธรรม เยือนพิษณุโลก-เพชรบูรณ์ แก้ปัญหายาเสพติด เร่งทำความเข้าใจประมวล กฎหมายใหม่
ในวันอังคารที่ ๑๔ มีนาคม ๒๕๖๖ ณ โรงแรมวังจันทร์ริเวอร์วิว จังหวัดพิษณุโลก นายสมศักดิ์ เทพสุทิน รัฐมนตรีว่าการกระทรวงยุติธรรม เป็นประธานเปิดโครงการสร้างการรับรู้และการมีส่วนร่วมของภาคประชาชนในการป้องกันและแก้ไขปัญหายาเสพติด ภาคเหนือตอนล่าง โดยมี นายวาทิต ปัญญาคม รองผู้ว่าราชการจังหวัดพิษณุโลก ว่าที่ ร.ต.ธนกฤต จิตรอารีย์รัตน์ เลขานุการรัฐมนตรีว่าการกระทรวงยุติธรรม นายมานะ ศิริพิทยาวัฒน์ รองเลขาธิการ ป.ป.ส.​ นายนพพล เหลืองทองนารา ส.ส.พิษณุโลก พรรคเพื่อไทย หัวหน้าส่วนราชการ เจ้าหน้าที่ เครือข่ายเยาวชน คณะกรรมการชุมชน สมาชิกเครือข่ายกองทุนแม่ของแผ่นดินและชาวบ้าน ๗๐๐ คน ร่วมงาน
นายสมศักดิ์ กล่าวว่า ประมวลกฎหมายยาเสพติดใหม่ เน้นการยึดทรัพย์ตัดวงจรเครือข่าย และการสร้างงานสร้างอาชีพเพื่อทำให้ชาวบ้านห่างไกลและไม่กลับไปติดยา ซึ่งจะเป็นการแก้ปัญหาให้กับชุมชน รวมทั้งทำให้อนาคตของลูกหลานดูดีมีอนาคตมากขึ้น การแก้ปัญหาหากได้รับความร่วมมือกับทุกฝ่ายเป็นสิ่งที่สำคัญในการขับเคลื่อนแก้กฎหมายยาเสพติด ๒๔ ฉบับ รวมเป็นประมวลกฎหมายยาเสพติด ที่เคยอภิปรายในสภา และปรับแก้หลายเรื่องเพื่อให้สอดคล้องกับการป้องกันและปราบปรามแนวใหม่ เน้นการยึดทรัพย์ตัดวงจรเครือข่าย ซึ่งจะให้ ป.ป.ส.ทำแค่หน่วยงานเดียวไม่ได้ ต้องมีการบูรณาการทำงานร่วมกัน ซึ่งในอดีตการปราบยาเสพติดในเรื่องของทรัพย์สิน การยึดอายัดต้องใช้เวลาถึง ๘ ปี กว่าจะจบ หากยังใช้รูปแบบเดิมประเทศจะเดินหน้าไม่ได้ ถอยหลังลงคลอง ดังนั้นรูปแบบใหม่จึงแยกคดีทรัพย์ออกจากคดีอาญา ทำให้ยึดทรัพย์ได้ภายใน ๒ ปี
จากนั้นนายสมศักดิ์ และคณะได้เดินทางไปยังมหาวิทยาลัยราชภัฏเพชรบูรณ์ อ.เมือง จ.เพชรบูรณ์ เพื่อเปิด โครงการสร้างการรับรู้และการมีส่วนร่วมของภาคประชาชนในการป้องกันและแก้ไขปัญหายาเสพติด ภาคเหนือตอนล่าง โดยมี นายกฤษณ์ คงเมือง ผู้ว่าราชการจังหวัดเพชรบูรณ์ หัวหน้าส่วนราชการ เจ้าหน้าที่ สมาชิกเครือข่ายกองทุนแม่ของแผ่นดินและชาวบ้าน ๗๐๐ คน ร่วมงาน
นายสมศักดิ์ กล่าวย้ำว่า เรื่องยาเสพติดเป็นเรื่องสำคัญ ที่ไม่ใช่หน่วยงานใดหน่วยงานหนึ่ง แต่ทุกหน่วยงานต้องช่วยกัน ทั้งภาครัฐ ภาคเอกชน และภาคประชาชน โดนตนเชื่อว่าหากเดินหน้ายึดทรัพย์จะช่วยให้ปัญหายาเสพติดลดลงไปได้มากเพราะเป็นการตัดท่อน้ำเลี้ยงของวงจรเครือข่าย

ที่มา : https://www.thaigov.go.th/news/contents/details/66130