รัฐบาลไทย-ข่าวทำเนียบรัฐบาล-ผู้ตรวจภาสกรฯ ลงพื้นที่ภาคใต้ฝั่งอ่าวไทย ตรวจราชการรอบ 1 พร้อมเร่งขับเคลื่อนนโยบาย MIND ใช้หัวและใจ ปั้นอุตสาหกรรมคู่ชุมชน


วันอังคารที่ 14 มีนาคม 2566
14/03/2566
พิมพ์
ผู้ตรวจภาสกรฯ ลงพื้นที่ภาคใต้ฝั่งอ่าวไทย ตรวจราชการรอบ 1 พร้อมเร่งขับเคลื่อนนโยบาย MIND ใช้หัวและใจ ปั้นอุตสาหกรรมคู่ชุมชน
ผู้ตรวจราชการกระทรวงอุตสาหกรรม ลงพื้นที่ภาคใต้ฝั่งอ่าวไทย ตรวจราชการรอบ 1 พร้อมเร่งขับเคลื่อนนโยบาย MIND ใช้หัวและใจ ปั้นอุตสาหกรรมคู่ชุมชน
เมื่อวันที่ 13 มีนาคม 2566 นายภาสกร ชัยรัตน์ รองอธิบดีกรมส่งเสริมอุตสาหกรรม รักษาราชการแทนผู้ตรวจราชการกระทรวงอุตสาหกรรม ลงพื้นที่ตรวจติดตามงานเขตตรวจราชการที่ 5 ภาคใต้ฝั่งอ่าวไทย ณ สำนักงานอุตสาหกรรมจังหวัดชุมพร โดยมีนายคณิต กายสอน อุตสาหกรรมจังหวัดชุมพร คณะเจ้าหน้าที่และเครือข่าย รับการตรวจติดตามงาน ดังนี้
เวลา 10.00 น. ลงพื้นที่ฟาร์มเกษตรกรโคนม "อินทร์แปลงฟาร์ม" ตำบลทุ่งคา อำเภอเมืองชุมพร โดยฟาร์มเกษตรกรโคนมดังกล่าวได้รับอนุมัติเงินกู้กองทุนฯ ประชารัฐ นำไปพัฒนาจัดการฟาร์มด้วยระบบ IT ติดตามพฤติกรรมโคเพื่อผลิตนม และนำ BCG Model มาเป็นแนวจัดการฟาร์มสู่ Zero waste ปัจจุบันสามารถลดพลังงานไฟฟ้าจาก 350,000บาท/ปี เหลือ 42,000 บาท/ปี ผลิตภัณฑ์หลัก ได้แก่ นมดิบ นมพาสเจอรไรส์ เนย โยเกิร์ต ไอศกรีม โดยมีเป้าหมายสู่การเป็นมาตรฐานโคนมสากล ภายในปี 2573
เวลา 13.00 น. ประชุมตรวจติดตามงานตามประเด็นการตรวจราชการกระทรวงอุตสาหกรรม รอบที่ 1 ปีงบประมาณ พ.ศ. 2566 ณ ห้องประชุมสำนักงานอุตสาหกรรมจังหวัดฯ มีกลุ่มเป้าหมายประกอบด้วย สำนักงานอุตสาหกรรม สภาอุตสาหกรรม สภาหอการค้า SMEs D Bank สาขาชุมพร, เครือข่ายอุตสาหกรรมรักษ์สิ่งแวดล้อม และผู้แทน คพอ. จังหวัด ได้รับทราบผลการดำเนินงานปัญหาอุปสรรคต่าง ๆ การตรวจกำกับโรงงาน/เหมืองแร่ให้เป็นไปตามกฎหมาย การส่งเสริม GI ให้ได้ 100% การส่งเสริมพัฒนาผลิตภัณฑ์กลุ่มวิสาหกิจชุมชนรอบโรงงานและรอบเหมืองแร่ พร้อมทั้งทิศทางการพัฒนาเศรษฐกิจและอุตสาหกรรมของจังหวัดจากภาคเอกชน/ภาคประชาชน ซึ่งภาระยังคงเป็นเรื่องค่าพลังงานที่เป็นต้นทุนสูง และยังกังวลค่าแรงขั้นต่ำในอนาคต ในการนี้ได้ให้ข้อแนะนำในการส่งเสริมและพัฒนาอุตสาหกรรม นำนโยบายท่านปลัดกระทรวงอุตสาหกรรม MIND ใช้ "หัว" และ "ใจ" ปั้นอุตสาหกรรมคู่ชุมชน ขับเคลื่อนสู่เป้าหมาย ภายใต้หลัก "อุตสาหกรรมดี ชุมชนดี หน่วยงานดี" สู่ความสำเร็จ 4 มิติ (ความสำเร็จทางธุรกิจ การประกอบกิจการไม่สร้างผลกระทบชุมชน การดูแลสิ่งแวดล้อมตอบโจทย์ประชาคมโลก และการกระจายรายได้สร้างอาชีพ) ใช้ศักยภาพกองทุนที่มีอยู่เชื่อมโยงส่งเสริมอาชีพให้ประชาชนได้รับประโยชน์อย่างเต็มที่และยั่งยืน ทั้งนี้ ผู้ตรวจฯ ได้ให้กำลังใจและขอบคุณเจ้าหน้าที่และเครือข่ายทุกภาคส่วนที่ได้ช่วยกันนำนโยบายกระทรวงอุตสาหกรรมไปสู่การปฏิบัติเป็นรูปธรรมปั้นอุตสาหกรรมคู่ชุมชนต่อไป

ที่มา : https://www.thaigov.go.th/news/contents/details/66150