รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯ ยินดีที่ตัวเลขเศรษฐกิจและแนวโน้มการส่งออกสินค้าเป็นไปในทิศทางบวก สะท้อนผลสำเร็จมาตรการฟื้นฟูเศรษฐกิจ และมาตรการกระตุ้นการบริโภคของรัฐบาล


วันอังคารที่ 14 มีนาคม 2566
14/03/2566
พิมพ์
โฆษกรัฐบาลเผย นายกฯ ยินดีที่ตัวเลขเศรษฐกิจและแนวโน้มการส่งออกสินค้าเป็นไปในทิศทางบวก สะท้อนผลสำเร็จมาตรการฟื้นฟูเศรษฐกิจ และมาตรการกระตุ้นการบริโภคของรัฐบาล
โฆษกรัฐบาลเผย นายกฯ ยินดีที่ตัวเลขเศรษฐกิจและแนวโน้มการส่งออกสินค้าเป็นไปในทิศทางบวก สะท้อนผลสำเร็จมาตรการฟื้นฟูเศรษฐกิจ และมาตรการกระตุ้นการบริโภคของรัฐบาล
วันนี้ (วันที่ 14 มีนาคม 2566) นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ยินดีที่รายงานตัวเลขเศรษฐกิจดีขึ้นต่อเนื่อง และแนวโน้มการส่งออกสินค้าเป็นไปในทิศทางบวก ซึ่งรัฐบาลมุ่งมั่นเดินหน้าขับเคลื่อนเศรษฐกิจไทยให้เติบโตอย่างมั่นคง ผ่านมาตรการและนโยบายเศรษฐกิจที่เน้นความยั่งยืน
โฆษกประจำสำนักนายกรัฐมนตรีกล่าวว่า ตัวเลขจากการรายงานเศรษฐกิจเดือนมกราคม 2566 ของธนาคารแห่งประเทศไทย ยืนยันได้ว่า เศรษฐกิจไทยปรับตัวดีขึ้นจากเดือนก่อน โดยเครื่องชี้การบริโภคภาคเอกชนปรับเพิ่มขึ้นในเกือบทุกหมวดจาก
1) หมวดบริการ ตามการใช้จ่ายของนักท่องเที่ยวต่างชาติและไทย
2) หมวดสินค้าคงทน จากการทยอยส่งมอบรถยนต์ตามคำสั่งซื้อในช่วงก่อนหน้า โดยเฉพาะรถยนต์ไฟฟ้า (EV) และ
3) หมวดสินค้าไม่คงทน โดยส่วนหนึ่งที่ปรับเพิ่มขึ้นเป็นผลมาจากมาตรการกระตุ้นการบริโภคของภาครัฐ รวมถึงปัจจัยสนับสนุนกำลังซื้อยังคงปรับดีขึ้นจากทั้งการจ้างงาน และความเชื่อมั่นผู้บริโภค
นอกจากนี้ ธนาคารแห่งประเทศไทยยังรายงานถึงเสถียรภาพเศรษฐกิจ โดยพบว่าอัตราเงินเฟ้อทั่วไปลดลง ทั้งในหมวดพลังงานและหมวดอาหารสดที่ลดลงตามราคาเนื้อสัตว์ ด้านตลาดแรงงานโดยรวมทยอยฟื้นตัวตามภาวะเศรษฐกิจ โดยสะท้อนจากจำนวนผู้ประกันตนในระบบประกันสังคมที่เพิ่มขึ้นเข้าใกล้ช่วงก่อนการแพร่ระบาดของโรคโควิด-19 สำหรับอัตราแลกเปลี่ยนเงินบาทเทียบกับดอลลาร์สหรัฐฯ พบว่า เฉลี่ยแข็งค่าขึ้นตามมุมมองที่ดีของนักลงทุน จากการฟื้นตัวของภาคการท่องเที่ยวไทย และจากการเปิดประเทศของจีนที่เร็วกว่าที่คาดการณ์ โดยคาดว่าจำนวนนักท่องเที่ยวจีนจะเพิ่มขึ้นต่อเนื่องหลังจำนวนเที่ยวบินจากจีนที่เพิ่มมากขึ้น
ทางด้านสภาอุตสาหกรรมแห่งประเทศไทยยังมองว่า แนวโน้มการส่งออกสินค้าปีนี้อาจจะขยายตัวได้ราว 1%  จากดัชนีความเชื่อมั่นภาคอุตสาหกรรมที่เพิ่มขึ้นสู่ระดับสูงสุดในรอบ 43 เดือนในเดือนมกราคม 2566 ประกอบกับสัญญาณเชิงบวกจากการนำเข้าสินค้าทุน สินค้าวัตถุดิบและกึ่งสำเร็จรูป สินค้ายานพาหนะและอุปกรณ์การขนส่ง และสินค้าอุปโภคบริโภค ที่เพิ่มขึ้นจากเดือนก่อนหน้า ซึ่งสะท้อนถึงการส่งออกที่มีแนวโน้มปรับตัวดีขึ้น และการบริโภคภายในประเทศจะยังคงแข็งแกร่งต่อเนื่อง
“นายกรัฐมนตรียินดีที่ตัวเลขเศรษฐกิจดีขึ้นต่อเนื่อง และแนวโน้มการส่งออกสินค้าปีนี้เป็นไปในทิศทางบวก โดยแม้จะมีปัจจัยเสี่ยงจากการชะลอตัวของเศรษฐกิจโลก แต่จากมาตรการทางเศรษฐกิจของรัฐบาลในช่วงที่ผ่านมา ประกอบกับการท่องเที่ยวที่เริ่มฟื้นตัวอย่างชัดเจน ส่งผลให้มีเงินหมุนเวียนในระบบเศรษฐกิจ และช่วยขับเคลื่อนเศรษฐกิจไทยให้เติบโตชัดเจน” นายอนุชาฯ กล่าว

ที่มา : https://www.thaigov.go.th/news/contents/details/66098