รัฐบาลไทย-ข่าวทำเนียบรัฐบาล-​นายกรัฐมนตรีเป็นประธานพิธีเปิดอาคาร “PRD Media Center” กรมประชาสัมพันธ์ มุ่งเป็นกระบอกเสียง ยกระดับสื่อสารมวลชนภาครัฐให้เกิดประโยชน์สูงสุดแก่ประชาชน


วันอังคารที่ 14 มีนาคม 2566
14/03/2566
พิมพ์
​นายกรัฐมนตรีเป็นประธานพิธีเปิดอาคาร “PRD Media Center” กรมประชาสัมพันธ์ มุ่งเป็นกระบอกเสียง ยกระดับสื่อสารมวลชนภาครัฐให้เกิดประโยชน์สูงสุดแก่ประชาชน
​นายกรัฐมนตรีเป็นประธานพิธีเปิดอาคาร “PRD Media Center” กรมประชาสัมพันธ์ มุ่งเป็นกระบอกเสียง ยกระดับสื่อสารมวลชนภาครัฐให้เกิดประโยชน์สูงสุดแก่ประชาชน
วันนี้ (14 มีนาคม 2566) เวลา 17.00 น. ณ  อาคารศูนย์ปฏิบัติการแพร่ภาพออกอากาศกระจายเสียงวิทยุและการให้บริการข้อมูลข่าวสารภาครัฐ กรมประชาสัมพันธ์ ถนนวิภาวดีรังสิต กรุงเทพมหานคร พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เป็นประธานในพิธีเปิดอาคารศูนย์ปฏิบัติการแพร่ภาพออกอากาศ การกระจายเสียงวิทยุและการให้บริการข้อมูลข่าวสารภาครัฐ  กรมประชาสัมพันธ์ (PRD Media Center) โดยมี นายธนกร วังบุญคงชนะ รัฐมนตรีประจำสำนักนายกรัฐมนตรี พลโท สรรเสริญ แก้วกำเนิด อธิบดีกรมประชาสัมพันธ์ ผู้บริหารและเจ้าหน้าที่ที่เกี่ยวข้องเข้าร่วมในพิธีเปิดงาน ในโอกาสนี้ นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า
นายกรัฐมนตรีได้กล่าว ยินดีกับการเปิดอาคารศูนย์ปฏิบัติการฯ ซึ่งจะเป็นประโยชน์ให้กับบุคลากร ตลอดจนประชาชน ทั้งในปัจจุบันและในอนาคต ขอขอบคุณเจ้าหน้าที่กรมประชาสัมพันธ์ ทั้งในส่วนกลางและส่วนภูมิภาคที่ทำหน้าที่เป็นกระบอกเสียง สร้างความร่วมมือของประชาชนในพื้นที่ เป็นกระจกเงา เป็นเพื่อนคู่คิดให้กับหน่วยงานรัฐทุกกระทรวงมาโดยตลอด ซึ่งนายกรัฐมนตรีติดตามการทำงานกรมประชาสัมพันธ์ ทราบว่ากำลังพลของกรมประชาสัมพันธ์นอกจากมีภาษาสากล ภาษาต่างประเทศ มีภาษาถิ่นที่สามารถเข้าถึงชาวบ้านได้ทุกกลุ่ม ในเวลาที่ไปลงพื้นที่ต่างจังหวัดก็เห็นคนกรมประชาสัมพันธ์ไปสนับสนุน เผยแพร่ข่าว เล่าประโยชน์ของนโยบายและช่วยรับเรื่องราวสะท้อนปัญหาของประชาชนมายังรัฐบาล เห็นทีมสื่อออนไลน์ทำงานร่วมกับทุกกระทรวง รวมถึง ทีมโซเชียล ไป Live สด ในพื้นที่ ซึ่งถือเป็นการเปลี่ยนแปลงที่ดี ยินดีที่ได้เห็นการพัฒนาและการปรับตัวของคนทุกรุ่นในกรมประชาสัมพันธ์ ซึ่งมีคนรุ่นใหม่ที่มีฝีมือ มีความคิดสร้างสรรค์ มีความพร้อมที่จะพัฒนาตนเอง และที่สำคัญมีความรักชาติบ้านเมืองจำนวนมาก
นายกรัฐมตรีเน้นย้ำว่า ขอให้ทุกคนตั้งใจทำงาน ผลิตข้อมูลข่าวสารที่ดีมีประโยชน์เพื่อตอบแทนความคาดหวังของประชาชน โดยเชื่อมั่นว่า จะยกระดับการทำงานสื่อสารมวลชนภาครัฐให้เป็นที่พึ่งพาของคนไทยได้ดีขึ้นในอนาคตอันใกล้  และขอให้ข้าราชการ เจ้าหน้าที่ กรมประชาสัมพันธ์ทุกคนร่วมกันดูแล รักษา ปกป้อง และใช้งานอาคารศูนย์ปฏิบัติการฯ หลังนี้ให้เกิดประโยชน์สูงสุด เพื่อปกป้องสถาบันหลักของชาติและดูแลพี่น้องประชาชน ให้มีอนาคตที่ดีต่อไป
อนึ่ง อาคาร PRD Media Center เริ่มก่อสร้างในปี 2562 แล้วเสร็จตามสัญญาในปี 2565 พื้นที่ใช้สอย 34,545 ตารางเมตร เป็นอาคาร 8 ชั้น การออกแบบภายในยึดตามแนวคิดทันสมัย ประหยัดพลังงาน ช่วยสร้างไอเดีย เหมาะกับผู้ปฏิบัติงานด้านสื่อที่ต้องการความคิดสร้างสรรค์ โดยตัวอาคารแบ่งการใช้งานเป็น 2 ส่วน คือ ส่วนที่ให้บริการประชาชนและสื่อมวลชน มีห้องแถลงข่าว ขนาด 400 ที่นั่ง และห้องประชุมออดิทอเรี่ยมขนาด 1,000 ที่นั่ง มีสิ่งอำนวยความสะดวกแก่ผู้พิการและกลุ่มเปราะบาง อีกส่วน เป็นสถานที่ปฏิบัติงานของหน่วยงานหลักด้านสื่อ 3 หน่วยงาน ประกอบด้วย สถานีวิทยุโทรทัศน์แห่งประเทศไทย NBT 2HD สถานีวิทยุกระจายเสียงแห่งประเทศไทย และสำนักข่าวกรมประชาสัมพันธ์ ซึ่งจะเป็นศูนย์ปฏิบัติการผลิตและให้บริการข้อมูลข่าวสารยุคใหม่ แบบ One Stop Service ทั้ง สื่อทีวี วิทยุ และสื่อ New Media

ที่มา : https://www.thaigov.go.th/news/contents/details/66152