รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯ ห่วงใยประชาชนติดตามสถานการณ์อากาศแปรปรวนจากพายุฤดูร้อนในจังหวัดภาคเหนือตอนบน และสถานการณ์ PM2.5 สั่งการหน่วยงานที่เกี่ยวข้องเร่งช่วยเหลืออย่างเต็มที่


วันเสาร์ที่ 18 มีนาคม 2566
18/03/2566
พิมพ์
โฆษกรัฐบาลเผย นายกฯ ห่วงใยประชาชนติดตามสถานการณ์อากาศแปรปรวนจากพายุฤดูร้อนในจังหวัดภาคเหนือตอนบน และสถานการณ์ PM2.5 สั่งการหน่วยงานที่เกี่ยวข้องเร่งช่วยเหลืออย่างเต็มที่
โฆษกรัฐบาลเผย นายกฯ ห่วงใยประชาชนติดตามสถานการณ์อากาศแปรปรวนจากพายุฤดูร้อนในจังหวัดภาคเหนือตอนบน และสถานการณ์ PM2.5 สั่งการหน่วยงานที่เกี่ยวข้องเร่งช่วยเหลืออย่างเต็มที่
วันที่ 18 มีนาคม 2566 นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ห่วงใยติดตามสถานการณ์อากาศแปรปรวนจากพายุฤดูร้อนในหลายจังหวัดภาคเหนือตอนบน รวมถึงสถานการณ์ PM2.5 โดยได้สั่งการให้หน่วยงานที่เกี่ยวข้องติดตาม ดูแลให้ความช่วยเหลือประชาชนในจังหวัดภาคเหนือที่ได้รับผลกระทบจากพายุฤดูร้อน และลูกเห็บตกในพื้นที่จังหวัดเชียงใหม่ ลำปาง ในขณะที่ สั่งการอย่างเคร่งครัดเฝ้าระวังไฟป่าพื้นที่จังหวัดเชียงราย
โฆษกประจำสำนักนายกรัฐมนตรีเปิดเผยว่า ข้อมูลจากกรมอุตุนิยมวิทยา พบว่าในช่วงวันนี้ไปจนถึงวันที่ 21 มีนาคม 2566 บริเวณ จ.เชียงใหม่ จ.เชียงราย จ.แม่ฮ่องสอน จ.ลำพูน และ จ.ลำปางได้รับผลกระทบจากพายุฤดูร้อน ลมตะวันออกและลมตะวันออกเฉียงใต้พัดปกคลุมประเทศไทยตอนบน ทำให้บริเวณประเทศไทยตอนบนมีฝนฟ้าคะนองร้อยละ 20 ของพื้นที่ มีฝนฟ้าคะนองเกิดขึ้นบางแห่ง กับมีลมกระโชกแรงบางแห่งอุณหภูมิต่ำสุด 18 – 25 องศาเซลเซียส อุณหภูมิสูงสุด 31 – 39 องศาเซลเซียส ทั้งนี้ จังหวัดเชียงใหม่ ลำปางมีลูกเห็บตกในพื้นที่
พร้อมกันนี้ นายกติดตามสถานการณ์ฝุ่นละอองขนาดเล็ก หรือ PM2.5 พื้นที่จัวหวัดภาคเหนือ พบว่าสถานการณ์ดีขึ้น แต่ยังพบจุดความร้อน หรือฮอตสปอต เกิดขึ้น โดยได้สั่งการให้เฝ้าระวัง ควบคุม และดับไฟป่า ใน จ. เชียงราย และ จ. พะเยา จนกว่าสถานการณ์ไฟป่าจะเข้าสู่ สถานการณ์ปกติ
“นายกรัฐมนตรีติดตามสถานการณ์ที่ส่งผลกระทบถึงประชาชนอย่างต่อเนื่อง ทั้งสภาพอากาศที่แปรปรวน ฝุ่น PM2.5 สั่งการให้หน่วยงานที่เกี่ยวข้องสำรวจความเสียหาย ให้ความช่วยเหลือประชาชนที่ได้รับผลกระทบอย่างเร่งด่วน” นายอนุชาฯ กล่าว

ที่มา : https://www.thaigov.go.th/news/contents/details/66324