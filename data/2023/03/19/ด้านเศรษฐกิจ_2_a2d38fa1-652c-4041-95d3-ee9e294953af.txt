รัฐบาลไทย-ข่าวทำเนียบรัฐบาล-ท่าอากาศยานสุวรรณภูมิลงโทษผู้ขับขี่รถแท็กซี่ฐานปลอมแปลงเอกสารแสดงราคาค่าโดยสาร และไม่กดมิเตอร์


วันเสาร์ที่ 18 มีนาคม 2566
ท่าอากาศยานสุวรรณภูมิลงโทษผู้ขับขี่รถแท็กซี่ฐานปลอมแปลงเอกสารแสดงราคาค่าโดยสาร และไม่กดมิเตอร์
...
ท่าอากาศยานสุวรรณภูมิลงโทษผู้ขับขี่รถแท็กซี่ฐานปลอมแปลงเอกสารแสดงราคาค่าโดยสาร และไม่กดมิเตอร์
โดยห้ามให้บริการในสนามบินอีก ส่วนค่า Surcharge  ที่เรียกเก็บเป็นของผู้ขับขี่โดยตรงไม่ใช่รายได้เข้าสนามบิน
ตามที่มีสื่อมวลชน และสื่อสังคมออนไลน์ต่างๆ นำเสนอข้อมูลกรณีนักท่องเที่ยวชาวไต้หวันที่ใช้บริการรถแท็กซี่ ณ ท่าอากาศยานสุวรรณภูมิ (ทสภ.) โดนเรียกเก็บอัตราค่าบริการในราคาเหมาจ่ายและอ้างว่าอัตราค่าบริการดังกล่าวทางท่าอากาศยานเป็นผู้ให้เรียกเก็บจากผู้โดยสาร พร้อมทั้งมีการนำเสนอภาพอัตราค่าโดยสารในราคาเหมาจ่าย
ตามระยะทางโดยใส่โลโก้ของ ทสภ.กำกับในใบแสดงราคาด้วยนั้น ทสภ.ได้เรียกตัวผู้ขับขี่มาสอบสวนและตรวจสอบตามหลักฐานพร้อมคำให้การของตัวผู้ขับขี่เอง ซึ่งผู้ขับขี่ยอมรับว่ากระทำความผิดจริง ทสภ.จึงได้พิจารณาลงโทษขั้นสูงสุด โดยการยกเลิกรหัสสมาชิกของผู้ขับขี่รถแท็กซี่ ณ ทสภ. ส่งผลให้ผู้ขับขี่รายนี้ไม่สามารถนำรถแท็กซี่เข้ามารับผู้โดยสารใน ทสภ.ได้อีกต่อไป โดยมีผลตั้งแต่วันที่ 17 มีนาคม 2566 เป็นต้นไป นอกจากนี้ ทสภ. ได้ส่งข้อมูลการกระทำความผิดให้กรมการขนส่งทางบกพิจารณาบทลงโทษแก่ผู้ขับขี่คนดังกล่าวด้วย เนื่องจากพิจารณาแล้วว่า การกระทำของผู้ขับขี่รถแท็กซี่รายนี้นอกจากจะสร้างความเสื่อมเสียต่อชื่อเสียงของ ทสภ.แล้ว ยังส่งผลเสียต่อภาพลักษณ์ด้านการท่องเที่ยวของประเทศไทยด้วย
สำหรับกรณีที่บางสำนักข่าวได้นำเสนอข้อมูลว่า ค่า Surcharge จำนวน 50 บาท เป็นเงินในส่วนที่เป็นรายได้ของท่าอากาศยานนั้น เพื่อไม่ให้เกิดความเข้าใจผิดต่อสาธารณชน ทสภ.ขอเรียนชี้แจงว่า ตามประกาศของกรมการขนส่งทางบก กระทรวงคมนาคม ค่า Surcharge จะจ่ายให้กับผู้ขับรถแท็กซี่ที่ลงทะเบียนกับสนามบินเท่านั้น โดย ทสภ.เป็นเพียงผู้สนับสนุนการให้บริการรถแท็กซี่ที่เข้ามาให้บริการ ณ ทสภ. ในเรื่องการจัดเตรียมพื้นที่ให้บริการ การลงทุนในระบบบริหารจัดการ ตลอดจนจัดเจ้าหน้าที่คอยอำนวยความสะดวก โดยที่ไม่ได้มีรายได้จากการดำเนินการในส่วนนี้แต่อย่างใด
อนึ่ง เพื่อสร้างความมั่นใจให้กับผู้ใช้บริการ ทสภ.มีมาตรการป้องปรามไม่ให้เกิดปัญหากรณีรถแท็กซี่ไม่เปิดมิเตอร์หรือเรียกเก็บค่าโดยสารแบบเหมาจ่ายเกินราคาที่กฏหมายกำหนด โดย ทสภ. ได้จัดเจ้าหน้าที่ทำการสุ่มตรวจรถแท็กซี่ที่รับผู้โดยสาร ณ บริเวณช่องจอดรถแท็กซี่ตลอด 24 ชั่วโมง ซึ่งรถแท็กซี่ทุกคันที่รับผู้โดยสารขึ้นรถแล้วจะต้องทำการเปิดมิเตอร์ในการให้บริการทุกครั้ง อย่างไรก็ตาม ในกรณีที่พบเห็นผู้ขับขี่รถแท็กซี่ ณ ทสภ. คิดเหมาค่าโดยสาร สามารถแจ้งร้องเรียนได้ที่ ศูนย์บริการรถแท็กซี่สาธารณะ ทสภ. โทร. 0 2132 0360 หรือ ศูนย์คุ้มครองผู้โดยสารรถสาธารณะ กรมการขนส่ง
ทางบก โทร. 1584 หรือ ทาง Email: suvarnab_suggestion@airportthai.co.th และโปรดเก็บสลิปตั๋วโดยสารไว้
เพื่อความสะดวกรวดเร็วในการติดตามและตรวจสอบ

ที่มา : https://www.thaigov.go.th/news/contents/details/66329