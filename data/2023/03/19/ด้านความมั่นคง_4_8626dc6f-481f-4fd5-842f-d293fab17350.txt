รัฐบาลไทย-ข่าวทำเนียบรัฐบาล-พสกนิกรชาวไทยทั่วประเทศร่วมประกอบพิธีทางศาสนา เจริญพระพุทธมนต์และเจริญจิตตภาวนา และบำเพ็ญสาธารณประโยชน์ ถวายพระราชกุศลถวายพระพรชัยมงคลแด่สมเด็จพระเจ้าลูกเธอ เจ้าฟ้าพัชรกิติยาภา ฯ 


วันอาทิตย์ที่ 19 มีนาคม 2566
19/03/2566
พิมพ์
พสกนิกรชาวไทยทั่วประเทศร่วมประกอบพิธีทางศาสนา เจริญพระพุทธมนต์และเจริญจิตตภาวนา และบำเพ็ญสาธารณประโยชน์ ถวายพระราชกุศลถวายพระพรชัยมงคลแด่สมเด็จพระเจ้าลูกเธอ เจ้าฟ้าพัชรกิติยาภา ฯ
พสกนิกรชาวไทยทั่วประเทศร่วมประกอบพิธีทางศาสนา เจริญพระพุทธมนต์และเจริญจิตตภาวนา และบำเพ็ญสาธารณประโยชน์ ถวายพระราชกุศลถวายพระพรชัยมงคลแด่สมเด็จพระเจ้าลูกเธอ เจ้าฟ้าพัชรกิติยาภา ฯ ให้ทรงหายจากพระอาการประชวรและทรงมีพลานามัยแข็งแรงในเร็ววัน
เมื่อวันที่ 18 มีนาคม 2566 นายสุทธิพงษ์ จุลเจริญ ปลัดกระทรวงมหาดไทย กล่าวว่า ในห้วงวันที่ 17-18 มีนาคม 2566 ประชาชนไทยทุกจังหวัดร่วมประกอบพิธีทางศาสนา เจริญพระพุทธมนต์และเจริญจิตตภาวนา และบำเพ็ญสาธารณประโยชน์ เพื่อถวายพระราชกุศลถวายพระพรชัยมงคลแด่สมเด็จพระเจ้าลูกเธอ เจ้าฟ้าพัชรกิติยาภา นเรนทิราเทพยวดี กรมหลวงราชสาริณีสิริพัชร มหาวัชรราชธิดา ให้ทรงหายจากพระอาการประชวรและทรงมีพระพลานามัยสมบูรณ์แข็งแรงในเร็ววัน ด้วยความจงรักภักดีและสำนึกในพระกรุณาธิคุณ อาทิ
1. กรุงเทพมหานคร ที่วัดเบญจมบพิตร พระธรรมวชิราธิบดี เจ้าอาวาสวัดเบญจมบพิตร เป็นประธานฝ่ายสงฆ์ ศาสตราจารย์พิเศษ ดร.สุรเกียรติ์ เสถียรไทย รองประธานกรรมการที่ปรึกษาและประธานกรรมการบริหารมูลนิธิอาสาเพื่อนพึ่ง (ภาฯ) ยามยาก สภากาชาดไทย เป็นประธานฝ่ายฆราวาส ร่วมกันประกอบพิธีเจริญพระพุทธมนต์ถวายเป็นพระราชกุศลแด่สมเด็จพระเจ้าลูกเธอ เจ้าฟ้าพัชรกิติยาภา นเรนทิราเทพยวดี กรมหลวงราชสาริณีสิริพัชร มหาวัชรราชธิดา โดยมีกรรมการ คณะผู้บริหาร เจ้าหน้าที่มูลนิธิฯ ทีมเพื่อนพึ่ง (ภาฯ) อาสาปฏิบัติการภัยพิบัติ และหน่วยงานเครือข่ายที่ให้การสนับสนุนมูลนิธิฯ อาทิ มูลนิธิวัดเบญจมบพิตร / กลุ่มศิลปินอิสระ 96 / บริษัท ทรู คอร์ปอเรชั่น จำกัด (มหาชน) และพุทธศาสนิกชนในพื้นที่ เข้าร่วมในพิธี
2. จังหวัดเลย ที่วัดศรีเทพ ตำบลตาดข่า อำเภอหนองหิน นายทวี เสริมภักดีกุล ผู้ว่าราชการจังหวัดเลย พร้อมด้วย นางวราภรณ์ เสริมภักดีกุล นายกเหล่ากาชาดจังหวัดเลย/ประธานแม่บ้านมหาดไทยจังหวัดเลย เจ้าพนักงานที่ดินจังหวัดเลย ร่วมมอบโฉนดที่ดินให้วัดศรีเทพ เพื่อถวายเป็นพระราชกุศลแด่ สมเด็จพระเจ้าลูกเธอ เจ้าฟ้าพัชรกิติยาภา นเรนทิราเทพยวดี กรมหลวงราชสาริณีสิริพัชร มหาวัชรราชธิดา เพื่อให้ทรงหายจากอาการพระประชวร ทรงมีพระพลานามัยสมบูรณ์และแข็งแรงในเร็ววัน
3. จังหวัดตราด ที่บ้านเลขที่ 35/3 หมู่ที่ 2 ตำบลเกาะกูด อำเภอเกาะกูด นางชุลีพร เตรัตน์ นายกเหล่ากาชาดจังหวัดตราด พร้อมด้วย นางฐิติวรดา เทพเสนา นางอมรรัตน์ เอี่ยมสุนทร รองนายกเหล่ากาชาดจังหวัดตราด และผู้ช่วยเลขานุการเหล่ากาชาดจังหวัดตราด ตรวจเยี่ยมบ้านผู้ขอรับงบประมาณซ่อมแซม ตามโครงการซ่อมแซมบ้านผู้ด้อยโอกาส นายวิวัฒน์ สังข์ทอง อายุ 65 ปี ประจำปีงบประมาณ พ.ศ. 2566 เพื่อถวายเป็นพระราชกุศลแด่ สมเด็จพระเจ้าลูกเธอ เจ้าฟ้าพัชรกิติยาภา นเรนทิราเทพยวดี กรมหลวงราชสาริณีสิริพัชร มหาวชิรราชธิดา เพื่อให้ทรงหายจากอาการพระประชวร ทรงมีพระพลานามัยสมบูรณ์และแข็งแรงในเร็ววัน
4. จังหวัดลำปาง ที่อาคารหอประชุมจังหวัดลำปาง นางสุพรรณี ฉายะบุตร นายกเหล่ากาชาดจังหวัดลำปาง นางวรรณวิไล กันเพ็ชร์ รองนายกเหล่ากาชาดจังหวัดลำปาง คณะกรรมการ/สมาชิกเหล่ากาชาดจังหวัดลำปาง ร่วมกับ สำนักงานส่งเสริมการปกครองท้องถิ่นจังหวัดลำปางและโรงพยาบาลลำปาง รับบริจาคโลหิต ดวงตา และอวัยวะ เนื่องในวันท้องถิ่นไทย ประจำปี 2566 และเพื่อถวายเป็นพระราชกุศลแด่สมเด็จพระเจ้าลูกเธอ เจ้าฟ้าพัชรกิติยาภา นเรนทิราเทพยวดี กรมหลวงราชสาริณีสิริพัชร มหาวัชรราชธิดา ให้ทรงหายจากอาการพระประชวร ทรงมีพระพลานามัยสมบูรณ์และแข็งแรงในเร็ววัน โดยผู้บริจาคโลหิตจำนวน 26 ราย คิดเป็น 10,400 ซีซี ผู้บริจาคดวงตา 6 ราย ผู้บริจาคอวัยวะ 6 ราย
5. จังหวัดศรีสะเกษ ที่หอประชุมอำเภอภูสิงห์ นางมัลลิกา เกษกุล นายกเหล่ากาชาดจังหวัดศรีสะเกษ มอบหมายให้ นางอรทัย จริยานพิวาทย์ นางสาลินี วิรา​รัตน์​ นางพิมวรา สมบูรณ์​รุจ กรรมการเหล่ากาชาดจังหวัดศรีสะเกษ พร้อมด้วย สมาชิกเหล่ากาชาดจังหวัดศรีสะเกษ และเจ้าหน้าที่​เหล่ากาชาดฯ ออกรับบริจาคโลหิตร่วมกับโรงพยาบาลศรีสะเกษ และอำเภอภูสิงห์ โดยมีจ่าเอกสมควร สิงห์คำ นายอำเภอภูสิงห์ ให้การต้อนรับ กิจกรรมในวันนี้จัดขึ้นเพื่อถวายเป็นพระราชกุศลแด่สมเด็จพระเจ้าลูกเธอ เจ้าฟ้าพัชรกิติยาภา นเรนทิราเทพยวดี กรมหลวงราชสาริณีสิริพัชร มหาวัชรราชธิดา โดยมีผู้บริจาคโลหิต จำนวน 224 ราย มีผู้แสดงความจำนงบริจาคดวงตา 5 ราย บริจาคอวัยวะ 5 ราย มีผู้สมัครอาสาสมัครกาชาด จำนวน 8 ราย
6. จังหวัดกำแพงเพชร ที่ห้างสรรพสินค้าโรบินสัน ไลฟ์สไตล์ สาขากำแพงเพชร นางกาญจนี รุจนเสรี นายกเหล่ากาชาดจังหวัดกำแพงเพชร มอบหมายให้คณะกรรมการ/สมาชิกเหล่ากาชาดจังหวัดกำแพงเพชร ร่วมกับภาคบริการโลหิตแห่งชาติที่ 8 จ.นครสวรรค์ ออกหน่วยรับบริจาคโลหิต เพื่อถวายเป็นพระราชกุศลแด่ สมเด็จพระเจ้าลูกเธอ เจ้าฟ้าพัชรกิติยาภา นเรนทิราเทพยวดี กรมหลวงราชสาริณีสิริพัชร มหาวัชรราชธิดา ให้ทรงหายจากอาการพระประชวรและทรงมีพระพลานามัยสมบูรณ์และแข็งแรงในเร็ววัน โดยมีผู้บริจาคโลหิต จำนวน 26 ราย และผู้มีจิตศรัทธาร่วมบริจาคดวงตาให้ศูนย์ดวงตาสภากาชาดไทย จำนวน 5 ราย อวัยวะ จำนวน 6 ราย
7. จังหวัดกาฬสินธุ์ ที่วัดสะอาดนาทม ตำบลลำคลอง อำเภอเมืองกาฬสินธุ์ พระครูสุทธิปุญโญภาส เจ้าคณะตำบลลำคลอง ประธานฝ่ายสงฆ์ นายสุเทพ ชัยวัฒน์ นายอำเภอเมืองกาฬสินธุ์ เป็นประธานฝ่ายฆราวาส ร่วมกันประกอบพิธีเจริญพระพุทธมนต์ และเจริญจิตตภาวนาเพื่อถวายพระพรชัยแด่ สมเด็จพระเจ้าลูกเธอ เจ้าฟ้าพัชรกิติยาภา นเรนทิราเทพยวดี กรมหลวงราชสาริณีสิริพัชร มหาวัชรราชธิดา ให้ทรงหายจากพระอาการประชวร และมีพระพลานามัยแข็งแรงโดยเร็ววัน ในการนี้ มีปลัดอำเภอเมืองกาฬสินธุ์ หัวหน้าส่วนราชการ นายกเทศมนตรีตำบลลำคลอง กำนัน ผู้ใหญ่บ้าน ทุกหมู่บ้าน องค์กรภาคเอกชน พุทธศาสนิกชนชาวตำบลลำคลอง อำเภอเมืองกาฬสินธุ์ ร่วมพิธี
8. จังหวัดกาญจนบุรี ที่วัดกาญจนบุรีเก่า ตำบลลาดหญ้า อำเภอเมืองกาญจนบุรี คณะสงฆ์วัดกาญจนบุรีเก่า ร่วมเจริญพระพุทธมนต์ พร้อมเจริญจิตตภาวนา ถวายเป็นพระราชกุศลแด่ สมเด็จพระเจ้าลูกเธอ เจ้าฟ้าพัชรกิติยาภา นเรนทิราเทพยวดี กรมหลวงราชสาริณีสิริพัชร มหาวัชรราชธิดา ให้ทรงหายจากอาการพระประชวร ทรงมีพระพลานามัยสมบูรณ์และแข็งแรงในเร็ววัน
นายสุทธิพงษ์ จุลเจริญ ปลัดกระทรวงมหาดไทย กล่าวเพิ่มเติมว่า ขอเชิญชวนพี่น้องประชาชนร่วมกันประกอบกิจกรรมทางศาสนาและทำกิจกรรมบำเพ็ญสาธารณประโยชน์ ณ ศาสนสถานและสถานที่ต่าง ๆ ในพื้นที่จังหวัด เพื่อร่วมกันแสดงความจงรักภักดีและน้อมถวายเป็นพระราชกุศลถวายพระพรชัยมงคลแด่สมเด็จพระเจ้าลูกเธอ เจ้าฟ้าพัชรกิติยาภา นเรนทิราเทพยวดี กรมหลวงราชสาริณีสิริพัชร มหาวัชรราชธิดา ให้ทรงหายจากพระอาการประชวร และทรงมีพระพลานามัยสมบูรณ์แข็งแรงในเร็ววัน

ที่มา : https://www.thaigov.go.th/news/contents/details/66336