รัฐบาลไทย-ข่าวทำเนียบรัฐบาล-“ทิพานัน” โชว์ผลงานเด่น “พล.อ.ประยุทธ์” ปั้น EEC ปังไม่หยุด! 2 เดือนแรกของปี 66 ต่างชาติหอบเงินลงทุนแล้วกว่า 2,078 ล้านบาท 


วันอาทิตย์ที่ 19 มีนาคม 2566
19/03/2566
พิมพ์
“ทิพานัน” โชว์ผลงานเด่น “พล.อ.ประยุทธ์” ปั้น EEC ปังไม่หยุด! 2 เดือนแรกของปี 66 ต่างชาติหอบเงินลงทุนแล้วกว่า 2,078 ล้านบาท
“ทิพานัน” โชว์ผลงานเด่น “พล.อ.ประยุทธ์” ปั้น EEC ปังไม่หยุด! 2 เดือนแรกของปี 66 ต่างชาติหอบเงินลงทุนแล้วกว่า 2,078 ล้านบาท
วันนี้ (19 มี.ค.66) น.ส.ทิพานัน ศิริชนะ รองโฆษกประจำสำนักนายกรัฐมนตรี เปิดเผยว่า ตามที่ พล.อ.ประยุทธ์ จันทร์โอชา นายกรัฐมนตรี และรัฐมนตรีว่าการกระทรวงกลาโหม ในฐานะประธานคณะกรรมการนโยบายเขตพัฒนาพิเศษภาคตะวันออก (กพอ.) หรือบอร์ด EEC เร่งขับเคลื่อนการลงทุนโดยตรงจากต่างประเทศ (FDI) ในพื้นที่ EEC เพื่อยกระดับเศรษฐกิจไทย ล่าสุดรายงานของกรมพัฒนาธุรกิจการค้า เกี่ยวกับการลงทุนในพื้นที่ EEC ของนักลงทุนต่างชาติเดือนมกราคม - กุมภาพันธ์ 2566 มีนักลงทุนต่างชาติสนใจลงทุนในพื้นที่ EEC เพิ่มอีกจำนวน 21 ราย คิดเป็นร้อยละ19 ของจำนวนนักลงทุนทั้งหมด โดยมีมูลค่าการลงทุนในพื้นที่ EEC กว่า 2,078 ล้านบาท คิดเป็นร้อยละ 8 ของเงินลงทุนทั้งหมด
ทั้งนี้ จำแนกเป็นนักลงทุนจากประเทศญี่ปุ่น 7 ราย ลงทุน 1,352 ล้านบาท จีน 5 ราย ลงทุน 529 ล้านบาท ไต้หวัน 3 รายลงทุน 37 ล้านบาท และประเทศอื่น ๆ อีก 6 ราย ลงทุน 160 ล้านบาท โดยธุรกิจที่ลงทุน อาทิ 1) บริการทางวิศวกรรมด้านการให้คำปรึกษาเกี่ยวกับธุรกิจวิศวกรรมยานยนต์ 2) บริการรับจ้างผลิตชิ้นส่วนโลหะ และชิ้นส่วนพลาสติก และ3) การค้าระหว่างประเทศ โดยเป็นการจัดซื้อสินค้า วัตถุดิบ และชิ้นส่วนสำหรับอุตสาหกรรมต่างๆ เช่น อุตสาหกรรมยานยนต์ เป็นต้น เพื่อค้าส่งในประเทศ เป็นต้น
รองโฆษกประจำสำนักนายกรัฐมนตรี กล่าวว่า ความสำเร็จของ EEC และอนาคตของ EEC ที่สดใส ทำให้มองเห็นอนาคตประเทศไทย จากความมุ่งมั่น ของ พล.อ.ประยุทธ์ ในการยกระดับคุณภาพชีวิต พัฒนาเมืองให้ทันสมัย บูรณาการทุกฝ่ายและใช้งบประมาณอย่างคุ้มค่า เชื่อมโยงไทยกับภูมิภาคและทั่วโลก พลิกโฉมประเทศยกระดับเศรษฐกิจเพิ่มรายได้ และทำให้คุณภาพชีวิตของประชาชน ดีขึ้น
“พล.อ.ประยุทธ์ มีผลงานที่ชัดเจน ทำให้พี่น้องประชาชนเชื่อมั่นและไว้วางใจ สิ่งที่ทำแล้ว ทำอยู่และจะทำต่อไป  โดยการผลักดันเรื่องต่าง ๆ ออกมาเป็นมติคณะรัฐมนตรีล้วนเป็นไปเพื่อประโยชน์ของประชาชนและประเทศชาติ ทั้งขึ้นค่าตอบแทน อบต. กำนัน ผู้ใหญ่บ้าน สอดคล้องกับสถานการณ์และเหมาะสมกับภารกิจ” น.ส.ทิพานัน กล่าว
———-

ที่มา : https://www.thaigov.go.th/news/contents/details/66334