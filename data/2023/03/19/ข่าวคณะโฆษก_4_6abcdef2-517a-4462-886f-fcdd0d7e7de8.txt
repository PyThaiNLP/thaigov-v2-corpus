รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯ ยินดี องค์กรเอกชนเชื่อมั่นและขานรับนโยบาย BCG ตอบโจทย์ความยั่งยืนของไทย


วันอาทิตย์ที่ 19 มีนาคม 2566
19/03/2566
พิมพ์
โฆษกรัฐบาลเผย นายกฯ ยินดี องค์กรเอกชนเชื่อมั่นและขานรับนโยบาย BCG ตอบโจทย์ความยั่งยืนของไทย
โฆษกรัฐบาลเผย นายกฯ ยินดี องค์กรเอกชนเชื่อมั่นและขานรับนโยบาย BCG ตอบโจทย์ความยั่งยืนของไทย พร้อมเร่งเดินหน้ารัฐบาลมุ่งยกระดับ และเสริมสร้างขีดความสามารถของประเทศ สร้างการเติบโตแบบทั่วถึง เท่าเทียมและเป็นธรรม
วันนี้ (19 มี.ค.66) นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ยินดีภาคเอกชน 3 สถาบัน ประกอบด้วย สภาหอการค้าแห่งประเทศไทย สภาอุตสาหกรรมแห่งประเทศไทย และสมาคมธนาคารไทย เห็นด้วยกับการดำเนินเศรษฐกิจตามทิศทางเพื่อความยั่งยืน พร้อมร่วมมือรัฐบาล สานต่อ และขับเคลื่อนนโยบายโมเดลเศรษฐกิจ BCG
โฆษกประจำสำนักนายกรัฐมนตรียังกล่าวเพิ่มเติมว่า นายกรัฐมนตรีย้ำการสนับสนุนโมเดลเศรษฐกิจชีวภาพ-เศรษฐกิจหมุนเวียน-เศรษฐกิจสีเขียว (Bio-Circular-Green Economy) หรือโมเดลเศรษฐกิจ BCG ซึ่งนายกรัฐมนตรีได้ประกาศให้เป็นวาระแห่งชาติ ให้ความสำคัญกับการพัฒนาเพื่อความยั่งยืนอย่างรอบด้าน ภายใต้แนวคิด BCG ซึ่งในส่วนนี้ นายกรัฐมนตรีย้ำตลอดถึงความร่วมมือกันของทุกภาคส่วนเพื่อเดินหน้าโมเดลเศรษฐกิจใหม่นี้ให้เกิดผลสำเร็จที่รวดเร็วเป็นรูปธรรม โดยรัฐบาลมุ่งยกระดับ และเสริมสร้างขีดความสามารถของประเทศ สร้างการเติบโตแบบทั่วถึงเท่าเทียม และเป็นธรรม มุ่งสู่เป้าหมายพัฒนาให้ประเทศไทยให้เป็นประเทศที่มีรายได้สูง ซึ่งภาคอุตสาหกรรมใหม่ๆของไทยมีความเข้มแข็ง และตอบสนองต่อกระแสการเปลี่ยนแปลงของโลก
“นายกรัฐมนตรีขอบคุณทุกภาคส่วนที่ขานรับ เห็นพ้องกับความสำคัญในการดำเนินนโยบายของรัฐบาล และพร้อมสนับสนุนขับเคลื่อนการพัฒนาประเทศด้วยโมเดลเศรษฐกิจ BCG จนผลจากการดำเนินนโยบายตลอดช่วงเวลาที่ผ่านมาเริ่มผลิดอกออกผลเห็นความสําเร็จเป็นรูปธรรมอย่างต่อเนื่อง พร้อมขอให้ทุกภาคส่วนได้ร่วมดำเนินการอย่างเข้มข้นและต่อเนื่อง เร่งสร้างการรับรู้ ประชาสัมพันธ์การขับเคลื่อนประเทศไทยด้วยโมเดลเศรษฐกิจ BCG ซึ่งสอดคล้องต่อเป้าหมายการพัฒนาที่ยั่งยืน (Sustainable Development Goals: SDGs) ที่ทั่วโลกกำลังให้ความสำคัญ เพื่อให้เกิดการพัฒนาอย่างสมดุล ยั่งยืน เศรษฐกิจเติบโตอย่างมีคุณภาพ ประชาชนมีรายได้ดี คุณภาพชีวิตดี รักษาและฟื้นฟูฐานทรัพยากร และความหลากหลายทางชีวภาพ ด้วยการใช้ความรู้ เทคโนโลยี และนวัตกรรม” นายอนุชาฯ กล่าว
————

ที่มา : https://www.thaigov.go.th/news/contents/details/66332