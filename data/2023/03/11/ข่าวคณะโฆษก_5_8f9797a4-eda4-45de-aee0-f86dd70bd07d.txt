รัฐบาลไทย-ข่าวทำเนียบรัฐบาล-ชวนคนไทยเที่ยว เทศกาลดอกลำดวนบานฯ ศรีสะเกษ  2566 หนึ่งกิจกรรมเด่นในปฏิทินท่องเที่ยว ททท.แนะนำต้องไปชมอัตลักษณ์วิถี 4 เผ่า การแสดงแสงสีเสียง


วันเสาร์ที่ 11 มีนาคม 2566
11/03/2566
พิมพ์
ชวนคนไทยเที่ยว เทศกาลดอกลำดวนบานฯ ศรีสะเกษ  2566 หนึ่งกิจกรรมเด่นในปฏิทินท่องเที่ยว ททท.แนะนำต้องไปชมอัตลักษณ์วิถี 4 เผ่า การแสดงแสงสีเสียง
ชวนคนไทยเที่ยว เทศกาลดอกลำดวนบานฯ ศรีสะเกษ  2566 หนึ่งกิจกรรมเด่นในปฏิทินท่องเที่ยว ททท.แนะนำต้องไปชมอัตลักษณ์วิถี 4 เผ่า การแสดงแสงสีเสียง
วันที่ 11 มี.ค.66 น.ส.ไตรศุลี ไตรสรณกุล รองโฆษกประจําสํานักนายกรัฐมนตรี กล่าวว่า ขอเชิญชวนประชาชน ร่วมงานเทศกาลดอกลำดวนบาน สืบสานประเพณีสี่เผ่าไทศรีสะเกษ ประจำปี 2566 จัดขึ้นระหว่างวันที่ 8-12 มี.ค. 2566 ณ สวนสมเด็จพระศรีนครินทร์ วิทยาลัยเกษตรและเทคโนโลยีศรีสะเกษ อ.เมือง จ.ศรีสะเกษ โดยเทศกาลดอกลำดวนบานฯ เป็นการแสดงอัตลักษณ์ วิถีชีวิต ศิลปะ วัฒนธรรม ของชาว จ.ศรีสะเกษ ที่มีความหลากหลายของ 4 เผ่า ไทศรีสะเกษ ได้แก่ กูย เขมร ลาว เยอ อยู่ร่วมกันมานับแต่อดีตจนถึงปัจจุบัน ทั้งนี้ เพื่อคงความเป็นเอกลักษณ์ รักษามรดกทางวัฒนธรรม รวมถึงส่งเสริมการท่องเที่ยว เพื่อกระตุ้นเศรษฐกิจ ซึ่งปัจจุบันเทศกาลดอกลำดวนบานฯ ได้รับการบรรจุเป็นหนึ่งกิจกรรมโดดเด่นในปฏิทินที่การท่องเที่ยวแห่งประเทศไทย(ททท.) แนะนำให้นักท่องเที่ยวทั้งชาวไทยและต่างชาติไปเยี่ยมชมด้วย
น.ส.ไตรศุลี กล่าวว่า เทศกาลดอกลำดวนบานฯ มีกิจกรรมทั้งภาคกลางวันและภาคกลางคืน โดยกิจกรรมช่วงกลางวัน มีการแสดงรากวัฒนธรรม อาทิ บ้านจำลองของ 4 เผ่า ไทศรีสะเกษ (กูย เขมร ลาว เยอ) การแสดงที่สะท้อนให้เห็นถึงความเชื่อ พิธีกรรมประเพณี และวิถีชีวิตของชุมชน ที่มีความงานและเอกลักษณ์เฉพาะตัวของแต่ละชนเผ่า พร้อมอาหารพื้นบ้านของแแต่ละชนเผ่า  มีการจัดจำหน่ายสินค้าโอท็อป (OTOP) อาหาร เครื่องดื่ม สมุนไพร ผ้าทอเบญจศรี ของใช้ เครื่องประดับ เป็นต้น กิจกรรมภาคกลางคืน ชมการแสดง เเสงสี เสียง "อารยธรรมแห่งศรัทธา มนตราศรีพฤเธศวร" ตอน รอยบรรพชน ซึ่งเป็นชุดการแสดงที่มีความยิ่งใหญ่ ใช้นักแสดงร่วมกว่า 400 คน
น.ส.ไตรศุลี กล่าวว่า การจัดงานเทศกาลดอกลำดวนบาน สืบสานประเพณีสี่เผ่าไทศรีสะเกษ สอดคล้องกับแนวทางการส่งเสริมการท่องเที่ยวเพื่อกระตุ้นเศรษฐกิจของรัฐบาล โดยการจัดเทศกาลดังกล่าวนี้ยังเอื้อหนุนการส่งเสริมสินค้าเกษตร เช่น หอม กระเทียม  ผลไม้ เช่น ทุเรียน เงาะ มังคุด ลองกอง ลำไย ลิ้นจี่ และยังกระตุ้นให้เกิดการท่องเที่ยงในสถานที่ท่องเที่ยวอื่นๆในจังหวัดไปพร้อมๆกันด้วย

ที่มา : https://www.thaigov.go.th/news/contents/details/65984