รัฐบาลไทย-ข่าวทำเนียบรัฐบาล-นายกฯ ตรวจเยี่ยมพื้นที่ก่อสร้างสะพานข้ามทะเลสาบสงขลา เชื่อมอำเภอเมืองสงขลากับอำเภอสิงหนคร เดินหน้ายกระดับคุณภาพชีวิตประชาชน ส่งเสริมเศรษฐกิจการขนส่งและท่องเที่ยวอย่างยั่งยืน


วันเสาร์ที่ 11 มีนาคม 2566
11/03/2566
พิมพ์
นายกฯ ตรวจเยี่ยมพื้นที่ก่อสร้างสะพานข้ามทะเลสาบสงขลา เชื่อมอำเภอเมืองสงขลากับอำเภอสิงหนคร เดินหน้ายกระดับคุณภาพชีวิตประชาชน ส่งเสริมเศรษฐกิจการขนส่งและท่องเที่ยวอย่างยั่งยืน
นายกฯ ตรวจเยี่ยมพื้นที่ก่อสร้างสะพานข้ามทะเลสาบสงขลา เชื่อมอำเภอเมืองสงขลากับอำเภอสิงหนคร เดินหน้ายกระดับคุณภาพชีวิตประชาชน ส่งเสริมเศรษฐกิจการขนส่งและท่องเที่ยวอย่างยั่งยืน
นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เผยว่า วันนี้ (11 มีนาคม 2566) เวลา 12.20 น. ณ ท่าแพขนานยนต์ อำเภอสิงหนคร จังหวัดสงขลา พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ตรวจเยี่ยมพื้นที่ก่อสร้างสะพานข้ามทะเลสาบสงขลาเชื่อมอำเภอเมืองสงขลากับอำเภอสิงหนคร เพื่อส่งเสริมการท่องเที่ยวและยกระดับคุณภาพชีวิตของประชาชนในพื้นที่ให้มีความสะดวกและปลอดภัยในการเดินทาง สามารถรองรับการเจริญเติบโตของเมืองและกระตุ้นเศรษฐกิจการท่องเที่ยวของจังหวัดสงขลา  พร้อมรับฟังรายงานข้อมูลการยกระดับโรงพยาบาลอำเภอเมืองสงขลา เพิ่มศักยภาพการให้บริการประชาชน การตรวจ การรักษาผู้ป่วยให้มีประสิทธิภาพและเข้าถึงระบบสาธารณสุขของไทยได้มากขึ้น รวมทั้งรับฟังรายงานแนวทางการแก้ไขปัญหาการกัดเซาะพื้นที่ชายฝั่ง ตำบลท่าบอน อำเภอระโนด จังหวัดสงขลา โดยมีพลเอก อนุพงษ์ เผ่าจินดา รัฐมนตรีว่าการกระทรวงมหาดไทย นายธนกร วังบุญคงชนะ รัฐมนตรีประจำสำนักนายกรัฐมนตรี ร่วมการตรวจเยี่ยม ซึ่งนายเจษฎา จิตรัตน์ ผู้ว่าราชการจังหวัดสงขลา นายแพทย์สงกรานต์ ไหมชุม นายแพทย์สาธารณสุขจังหวัดสงขลา แพทย์หญิงสุวิวรรณ นกหนู ผู้อำนวยการโรงพยาบาลสงขลา หัวหน้าส่วนราชการ และประชาชนในพื้นที่มารอให้การต้อนรับ
นายกรัฐมนตรีกล่าวกับประชาชนว่า วันนี้ได้มีโอกาสมาลงพื้นที่จังหวัดสงขลาอีกครั้งหนึ่ง เพื่อมาพบปะเยี่ยมเยียนประชาชนชาวสงขลา ได้เห็นหน้าตารอยยิ้มและความสุขของทุกคน ซึ่งในตอนเช้ามีโอกาสไปไหว้ศาลเจ้าพ่อหลักเมือง  เพื่อความเป็นสิริมงคลก็ได้ขอพรขอให้ประเทศชาติและประชาชนคนไทยมีความสุขและปลอดภัย นอกจากนี้ ยังได้เห็นประชาชนสองข้างทางให้การต้อนรับอย่างอบอุ่น  และต้องขอโทษด้วยที่ให้จับมือไม่ได้เพราะเจ็บมืออยู่แล้ว แต่เดี๋ยวก็หาย เพราะได้มาเห็นรอยยิ้มของทุกคน
นายกรัฐมนตรีกล่าวว่า เดินทางมาวันนี้เพื่อมารับฟังปัญหาความเดือดร้อนของประชาชนและติดตามการแก้ปัญหาต่าง ๆ ที่เคยให้นโยบายไว้ โดยเฉพาะปัญหาด้านการคมนาคม ที่เป็นเสมือนชีวิตของคนในพื้นที่ การคมนาคมหลากหลายรูปแบบที่เชื่อมโยงกับประเทศเพื่อนบ้าน ทั้งการค้า เศรษฐกิจของประเทศ การขนส่ง ซึ่งเป็นหัวใจสำคัญของการพัฒนาในการเชื่อมโยงไปสู่ภูมิภาคต่าง ๆ ที่เข้าถึงระบบสาธารณูปโภค การศึกษา และการบริการต่าง ๆ ของภาครัฐ ซึ่งจะเป็นการยกระดับคุณภาพชีวิตของประชาชน อย่างไรก็ตาม นายกรัฐมนตรี พร้อมที่จะรับเรื่องทั้งหมดนี้ไปบูรณาการร่วมกับหน่วยงานที่เกี่ยวข้องเพื่อเร่งหารือนำไปศึกษาจัดทำแผน เพื่อนำไปดำเนินการแก้ไข ซึ่งการทำงานในช่วงนี้เป็นช่วงท้ายของรัฐบาลที่จะต้องมีการทำอย่างต่อเนื่อง ซึ่งเป็นปัญหาที่มีมาอย่างยาวนาน แต่ต้องมีการเดินหน้าต่อไป เพื่อให้คนไทยมีคุณภาพชีวิตที่ดี มีความสุข และมีความเสมอภาค ลดความเหลื่อมล้ำ เราจะไม่ทิ้งใครไว้ข้างหลัง  พร้อมขอให้ทุกคนสร้างความรัก ความสามัคคี รักชาติ ศาสนา และพระมหากษัตริย์
ในตอนท้าย นายกรัฐมนตรีกล่าวขอบคุณและเป็นกำลังใจให้บุคลากรทางการแพทย์ทุกคนที่ได้ร่วมกันพัฒนาศักยภาพในการให้บริการด้านสาธารณสุขเพื่อพี่น้องประชาชนในพื้นที่เทศบาลนครสงขลาและพื้นที่ใกล้เคียง ที่กำลังรอคอยการยกระดับโรงพยาบาลอำเภอเมืองสงขลา ให้มีการบริการด้านสาธารณสุขที่มีคุณภาพ ปลอดภัย ลดความเหลื่อมล้ำ และลดระยะเวลาในการรอคอยในการรับบริการ จากนั้น นายกรัฐมนตรีและคณะ เดินทางต่อไปยังตลาดสันติสุขและตลาดกิมหยง ตำบลหาดใหญ่ อำเภอหาดใหญ่ เพื่อพบปะประชาชนชาวใหญ่

ที่มา : https://www.thaigov.go.th/news/contents/details/65992