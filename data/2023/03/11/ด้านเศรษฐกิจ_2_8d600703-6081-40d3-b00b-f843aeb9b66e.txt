รัฐบาลไทย-ข่าวทำเนียบรัฐบาล-รฟท. ร่วมประชุม คณะกรรมการบูรณาการกู้ชีพฉุกเฉิน และความปลอดภัยทางถนน วุฒิสภา


วันเสาร์ที่ 11 มีนาคม 2566
รฟท. ร่วมประชุม คณะกรรมการบูรณาการกู้ชีพฉุกเฉิน และความปลอดภัยทางถนน วุฒิสภา
โชว์ความพร้อมระบบดูแลผู้โดยสารในสถานการณ์ฉุกเฉิน
เมื่อวันที่ 8 มีนาคม 2566 เวลา 13.30 น. คณะกรรมการบูรณาการกู้ชีพฉุกเฉินและความปลอดภัยทางถนน วุฒิสภา ร่วมประชุมและศึกษาดูงานการสาธิตระบบกู้ชีพฉุกเฉิน การเตรียมความพร้อม เพื่อรองรับกรณีเกิดการเจ็บป่วยฉุกเฉินภายในสถานีกลางกรุงเทพอภิวัฒน์ ซึ่งเป็นการบูรณาการร่วมกันระหว่างการรถไฟแห่งประเทศไทย (รฟท.) กระทรวงคมนาคม กับหน่วยงานภาคีเครือข่ายความปลอดภัย ให้สามารถช่วยเหลือผู้ป่วยในกรณีฉุกเฉิน ทันเหตุการณ์ สร้างความเชื่อมั่นให้กับผู้ใช้บริการของ รฟท.
นายเอกรัช ศรีอาระยันพงษ์ ผู้อำนวยการศูนย์ประชาสัมพันธ์ รฟท. เปิดเผยว่า เมื่อวันที่ 8 มีนาคม 2566 ที่ผ่านมา คณะกรรมการบูรณาการกู้ชีพฉุกเฉินและความปลอดภัยทางถนน วุฒิสภา และหน่วยงานภาคีเครือข่ายได้ประชุมร่วมกับ รฟท. เพื่อบูรณาการด้านความปลอดภัยร่วมกัน ในการเตรียมความพร้อมรองรับการเกิดอุบัติเหตุฉุกเฉิน ลดการสูญเสียชีวิตและทรัพย์สินของประชาชน โดยมีนายสุรชัย เลี้ยงบุญเลิศชัย ประธานกรรมการบูรณาการกู้ชีพฉุกเฉินและความปลอดภัยทางถนน วุฒิสภา เป็นประธานในการประชุม พร้อมด้วยสมาชิกวุฒิสภา ผู้แทนจากหน่วยงานภาครัฐ ภาคเอกชน และประชาชน โดยมีผู้บริหาร รฟท. ให้การต้อนรับ และแนะนำการสาธิตรับชมระบบกู้ชีพฉุกเฉินและการเตรียมความพร้อมเพื่อรองรับกรณีเกิดการเจ็บป่วยฉุกเฉินภายในสถานีกลางกรุงเทพอภิวัฒน์
รฟท. มีมาตรการเตรียมความพร้อมในการรองรับผู้โดยสารกรณีที่เจ็บป่วยฉุกเฉิน โดยจัดให้มีห้องปฐมพยาบาล พร้อมเจ้าหน้าที่พยาบาลวิชาชีพประจำสถานีกลางกรุงเทพอภิวัฒน์ เพื่อให้การช่วยเหลือผู้โดยสาร กรณีเกิดอุบัติเหตุหรือเจ็บป่วยฉุกเฉิน ขณะเดียวกันได้จัดมาตรการรักษาความปลอดภัย ติดตั้งกล้องวงจรปิด (CCTV) ในพื้นที่มากกว่า 1,100 ตัว พร้อมเจ้าหน้าที่รักษาความปลอดภัยตลอด 24 ชั่วโมง ซึ่งครอบคลุมทั้งภายในและภายนอกสถานี รวมถึงยังมีหุ่นยนต์ต้อนรับ รถเข็นอัจฉริยะ และระบบรักษาความปลอดภัยด้วยปัญญาประดิษฐ์ (AI) ที่ยกระดับคุณภาพการให้บริการและความปลอดภัยขั้นสูงในสถานีด้วยเทคโนโลยี 5G สามารถตรวจจับความไม่ปลอดภัยที่อาจเกิดขึ้นกับผู้โดยสารและแจ้งเตือนไปยังเจ้าหน้าที่ เพื่อให้ความช่วยเหลือได้ทันท่วงที
นอกจากนี้มีการติดตั้งเครื่องกระตุ้นหัวใจไฟฟ้า (AED) ที่สถานีกลางกรุงเทพอภิวัฒน์ และสถานีอื่นๆ รวมทั้งบนขบวนรถ เพื่อให้ความช่วยเหลือเบื้องต้นแก่ผู้โดยสารที่มีภาวะหัวใจเต้นผิดจังหวะ หรือภาวะหัวใจหยุดเต้นเฉียบพลัน สามารถช่วยเหลือผู้ป่วยได้ในกรณีฉุกเฉินอย่างทันท่วงที ซึ่งจะช่วยลดอัตราการสูญเสียชีวิตลงได้
ทั้งนี้ ภายหลังจากการประชุมหารือในครั้งนี้ รฟท. ได้รับข้อเสนอแนะและข้อคิดเห็นเพื่อนำมาพัฒนาการใหบริการ ตามนโยบายของนายนิรุฒ มณีพันธ์ ผู้ว่าการรถไฟแห่งประเทศไทย ที่มีความมุ่งมั่นในการพัฒนาการให้บริการด้านต่าง ๆ อย่างต่อเนื่อง โดยเน้นหลักอำนวยความสะดวก รวดเร็ว และปลอดภัย พร้อมทั้งยินดีเปิดรับฟังข้อเสนอแนะและความคิดเห็นในด้านต่าง ๆ จากทุกภาคส่วนเพื่อนำมาปรับปรุงการให้บริการให้ได้รับความพึงพอใจสูงสุดแก่พี่น้องประชาชนผู้ใช้บริการ

ที่มา : https://www.thaigov.go.th/news/contents/details/65989