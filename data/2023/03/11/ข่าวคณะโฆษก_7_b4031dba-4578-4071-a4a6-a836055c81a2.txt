รัฐบาลไทย-ข่าวทำเนียบรัฐบาล-“ทิพานัน”ชวนเที่ยวงาน“Andaman Craft Festival” ที่ลานมังกร ถนนคนเดิน ภูเก็ต 12 มีนาคมนี้ หวังกระตุ้นเศรษฐกิจ 7 พันล้าน ย้ำผลงาน “พล.อ.ประยุทธ์”ดันซอฟต์พาวเวอร์สร้างรายได้เป็นรูปธรรม


วันเสาร์ที่ 11 มีนาคม 2566
11/03/2566
พิมพ์
“ทิพานัน”ชวนเที่ยวงาน“Andaman Craft Festival” ที่ลานมังกร ถนนคนเดิน ภูเก็ต 12 มีนาคมนี้ หวังกระตุ้นเศรษฐกิจ 7 พันล้าน ย้ำผลงาน “พล.อ.ประยุทธ์”ดันซอฟต์พาวเวอร์สร้างรายได้เป็นรูปธรรม
“ทิพานัน”ชวนเที่ยวงาน“Andaman Craft Festival” ที่ลานมังกร ถนนคนเดิน ภูเก็ต 12 มีนาคมนี้ หวังกระตุ้นเศรษฐกิจ  7 พันล้าน ย้ำผลงาน “พล.อ.ประยุทธ์”ดันซอฟต์พาวเวอร์สร้างรายได้เป็นรูปธรรม
วันนี้ (11 มี.ค. 66) น.ส.ทิพานัน ศิริชนะ รองโฆษกประจำสำนักนายกรัฐมนตรี เปิดเผยว่า พล.อ.ประยุทธ์ จันทร์โอชา นายกรัฐมนตรี และรัฐมนตรีว่าการกระทรวงกลาโหม ขับเคลื่อนซอฟต์พาวเวอร์ไทย ตามยุทธศาสตร์ 5 F เพื่อเศรษฐกิจสร้างสรรค์และสอดคล้องแนวทาง BCG โมเดล จึงสนับสนุนนำซอฟต์พาวเวอร์มาส่งเสริมการท่องเที่ยวเพื่อดึงดูดเม็ดเงินเข้าประเทศ เพื่อสร้างงาน สร้างรายได้
น.ส.ทิพานัน กล่าวว่า จึงขอเชิญชวนพี่น้องประชาชนและนักท่องเที่ยวร่วมงาน “Andaman Craft Festival” ที่ลานมังกร ถนนคนเดิน จังหวัดภูเก็ตในวันอาทิตย์ที่ 12 มีนาคมนี้ ซึ่งจัดโดย สถาบันส่งเสริมศิลปหัตถกรรมไทย (องค์การมหาชน)  เพื่อร่วมกิจกรรมและจับจ่ายใช้สอยผลิตภัณฑ์ศิลปหัตถกรรมไทย ที่มาจากวิถีชีวิตและภูมิปัญญาท้องถิ่น   ไฮไลท์สำคัญคือ การเปิดตัวกางเกงมวยผ้าไหมไทยตัวแรกของโลก ที่ได้ “บัวขาว บัญชาเมฆ” หรือ ร.ท.สมบัติ บัญชาเมฆ ยอดนักมวยไทยชื่อดังตำนานแชมป์โลก มาเป็นนายแบบ ต่อยอดศิลปหัตถกรรมไทยเป็นซอฟต์พาวเวอร์ระดับโลก  ภายในงานยังมีกิจกรรมแฟชั่นโชว์ผ้าไทยโดย แอนนา เสืองามเอี่ยม Miss Universe Thailand 2022 , ขบวนพาเหรดผ้าไทยและผ้าพื้นถิ่น โดย ไฮดี้ อมันดา  Miss Grand Phuket  เวิร์กช็อปงานหัตถกรรม และกิจกรรมอื่นๆอีกมากมาย  ที่คาดว่าจะดึงดูดนักท่องเที่ยวเพื่อกระตุ้นเศรษฐกิจถึง 7 พันล้านบาท
รองโฆษกประจำสำนักนายกรัฐมนตรี กล่าวว่า จังหวัดภูเก็ต ถือว่าเป็นแหล่งท่องเที่ยวสำคัญของไทย และเป็นจังหวัดที่นำร่องเปิดประเทศ “ภูเก็ตแซนด์บอกซ์”ทำให้มีนักท่องเที่ยวเดินทางเข้ามาประเทศไทยจำนวนมาก โดยในปี 2565 มีนักท่องเที่ยวเดินทางเข้ามาภูเก็ตกว่า 9.2 ล้านคน ในจำนวนนี้เป็นนักท่องเที่ยวชาวต่างชาติ  ประมาณ 4.6 ล้านคนทำให้เกิดรายได้จากการท่องเที่ยวกว่า 230,000 ล้านบาท โดยในปี 2566 นี้ ตั้งเป้านักท่องเที่ยวทั้งชาวไทยและต่างชาติไว้ที่ 12 ล้านคน  “เมื่อมีการส่งเสริมซอฟต์พาวเวอร์ที่เข้มแข็ง จะช่วยส่งเสริมการท่องเที่ยวให้แกร่งขึ้น วึ่งจะเป็นเครื่องยนต์หลักที่ฉุดเครื่องยนต์เศรษฐกิจอื่นๆ เป็นอีกหนึ่งหลักฐานสำคัญ ที่พล.อ.ประยุทธ์หาเงินเข้าประเทศ ผลักดันให้เกิดรายได้จากซอฟต์พาวเวอร์ที่จับต้องได้ และเป็นรูปธรรม สร้างงาน กระจายรายได้ และยกระดับคุณภาพชีวิต เป็นสิ่งที่พล.อ.ประยุทธ์ ทำแล้ว ทำอยู่และทำต่อ” รองโฆษกประจำสำนักนายกรัฐมนตรี ระบุ

ที่มา : https://www.thaigov.go.th/news/contents/details/65988