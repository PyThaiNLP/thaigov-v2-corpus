รัฐบาลไทย-ข่าวทำเนียบรัฐบาล-​โฆษกรัฐบาลเผย นายกฯ เตรียมกล่าวปาฐกถาต่อคณะนักธุรกิจจากสหรัฐฯ ในวันที่ 13 มีนาคม นี้ 


วันเสาร์ที่ 11 มีนาคม 2566
11/03/2566
พิมพ์
​โฆษกรัฐบาลเผย นายกฯ เตรียมกล่าวปาฐกถาต่อคณะนักธุรกิจจากสหรัฐฯ ในวันที่ 13 มีนาคม นี้
ยินดีสหรัฐฯ นำคณะผู้แทนทางการค้าทั้งภาครัฐและเอกชนจัดประชุม Trade Winds ที่กรุงเทพฯ ช่วยเสริมสร้างโอกาสและศักยภาพการค้าไทย-สหรัฐฯ เพิ่มมากขึ้น
วันนี้ (11 มีนาคม 2566) นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ยินดีสหรัฐฯ นำคณะผู้แทนทางการค้าทั้งภาครัฐและเอกชน มาจัดการประชุม Trade Winds ที่กรุงเทพฯ ระหว่างวันที่ 13 - 15 มี.ค. 2566 ซึ่งจะช่วยเสริมสร้างโอกาสและศักยภาพการค้าไทย-สหรัฐฯ มากยิ่งขึ้น ทั้งนี้ นายกรัฐมนตรีเตรียมกล่าวปาฐกถาต่อคณะนักธุรกิจจากสหรัฐฯ ในวันที่ 13 มีนาคม 2566 ด้วย
โฆษกประจำสำนักนายกรัฐมนตรีกล่าวว่า สำนักงานการค้าระหว่างประเทศ (International Trade Administration) ของสหรัฐฯ ได้เล็งเห็นถึงศักยภาพของประเทศไทย ในฐานะประเทศที่มีขนาดเศรษฐกิจขนาดใหญ่ในเอเชียตะวันออกเฉียงใต้ และมีความสำคัญทางเศรษฐกิจเพิ่มขึ้นในเวทีโลก รวมถึงไทยและสหรัฐฯ ยังมีศักยภาพในการขยายความร่วมมือการค้าและการลงทุน โดยเฉพาะในอุตสาหกรรมเทคโนโลยีชั้นสูง พลังงาน และยานยนต์ไฟฟ้า จึงพิจารณาจัดการประชุม Trade Winds Mission and Business Forum 2023 ซึ่งนางมาริสา ลาโก (Ms. Marisa Lago) ปลัดกระทรวงพาณิชย์สหรัฐฯ จะนำธุรกิจและองค์กรสหรัฐฯ กว่า 100 แห่ง มาประชุมร่วมกันที่กรุงเทพฯ เพื่อเสริมสร้างความร่วมมือทางเศรษฐกิจ การค้า และผลประโยชน์ร่วมกันระหว่างไทยและสหรัฐฯ
สำหรับการประชุม Trade Winds ครั้งนี้ สถานเอกอัครราชทูตสหรัฐฯ ประจำประเทศไทยระบุว่า จะเป็นเวทีการค้าที่มีคณะผู้แทนทางการค้านำโดยรัฐบาลสหรัฐฯ เดินทางมาร่วมประชุมคณะที่ใหญ่ที่สุด โดยในการประชุม Trade Winds ที่ผ่านมาทั้ง 12 ครั้ง ประสบความสำเร็จในการเสริมสร้างข้อตกลงทางการค้ามากมาย คิดเป็นมูลค่ากว่า 3,400 ล้านเหรียญสหรัฐฯ ซึ่งการประชุม Trade Winds ในปีนี้ จะมีการจัดการประชุมกับนักการทูตด้านพาณิชย์ของสหรัฐฯ จากประเทศต่าง ๆ ในเอเชียกว่า 20 ประเทศ การประชุมจับคู่ระหว่างธุรกิจ และการประชุมกับเจ้าหน้าที่รัฐบาลไทย ซึ่งจะช่วยกระตุ้นการค้าและการลงทุนระหว่างประเทศของไทยและสหรัฐฯ ได้อย่างมาก
“นายกรัฐมนตรีขอบคุณที่สหรัฐฯ เชื่อมั่นศักยภาพทางเศรษฐกิจของประเทศไทย โดยเฉพาะในอุตสาหกรรมเทคโนโลยีชั้นสูง พลังงาน และยานยนต์ไฟฟ้า โดยที่ผ่านมา รัฐบาลมุ่งที่จะขับเคลื่อนความร่วมมือทางเศรษฐกิจระหว่างทั้งสองประเทศให้ใกล้ชิด เพื่อเสริมสร้างมูลค่าการค้าระหว่างกันให้เพิ่มขึ้น ซึ่งจะเป็นโอกาสสำคัญในการผลักดันความร่วมมือทางการค้าและการลงทุนระหว่างไทยและสหรัฐฯ สำหรับการประชุม Trade Winds ครั้งนี้ นายกรัฐมนตรีจะมีโอกาสกล่าวปาฐกถาต่อคณะนักธุรกิจสหรัฐฯ ในวันที่ 13 มีนาคม 2566 ซึ่งจะเป็นโอกาสสำคัญกับการค้าและการลงทุนระหว่างไทยและสหรัฐฯ ให้หลากหลายมิติและครอบคลุมมากยิ่งขึ้นในอนาคต” นายอนุชาฯ กล่าว

ที่มา : https://www.thaigov.go.th/news/contents/details/65977