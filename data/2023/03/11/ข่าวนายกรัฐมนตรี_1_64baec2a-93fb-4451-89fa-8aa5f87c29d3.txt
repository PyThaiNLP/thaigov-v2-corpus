รัฐบาลไทย-ข่าวทำเนียบรัฐบาล-นายกรัฐมนตรีไหว้สักการะศาลเจ้าพ่อหลักเมืองสงขลา สถานที่ศักดิ์สิทธิ์และศูนย์รวมจิตใจของคนไทยเชื้อสายจีน ทั้งในจังหวัดสงขลาและจังหวัดใกล้เคียง เพื่อความเป็นสิริมงคล 


วันเสาร์ที่ 11 มีนาคม 2566
11/03/2566
พิมพ์
นายกรัฐมนตรีไหว้สักการะศาลเจ้าพ่อหลักเมืองสงขลา สถานที่ศักดิ์สิทธิ์และศูนย์รวมจิตใจของคนไทยเชื้อสายจีน ทั้งในจังหวัดสงขลาและจังหวัดใกล้เคียง เพื่อความเป็นสิริมงคล
นายกรัฐมนตรีไหว้สักการะศาลเจ้าพ่อหลักเมืองสงขลา สถานที่ศักดิ์สิทธิ์และศูนย์รวมจิตใจของคนไทยเชื้อสายจีน ทั้งในจังหวัดสงขลาและจังหวัดใกล้เคียง เพื่อความเป็นสิริมงคล ในโอกาสเดินทางตรวจราชจังหวัดสงขลา
นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เผยว่า วันนี้ (11 มีนาคม 2566) เวลา 11.45 น. ณ ศาลเจ้าพ่อหลักเมืองสงขลา ถนนนางงาม ตำบลบ่อยาง อำเภอเมืองสงขลา จังหวัดสงขลา พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม พร้อมด้วย พลเอก อนุพงษ์ เผ่าจินดา รัฐมนตรีว่าการกระทรวงมหาดไทย นายธนกร วังบุญคงชนะ รัฐมนตรีประจำสำนักนายกรัฐมนตรี   เดินทางมาไหว้สักการะศาลเจ้าพ่อหลักเมืองสงขลา และสิ่งศักดิ์สิทธิ์เทพเจ้าภายในศาล โดยมีนายคณธร รัตนปราการ นายกสมาคมฮกเกี้ยนสงขลา คณะกรรมการสมาคมจีนจังหวัดสงขลา ประชาชนและนักท่องเที่ยวรอให้การต้อนรับ
เมื่อนายกรัฐมนตรีเดินทางมาถึงศาลเจ้าพ่อหลักเมืองสงขลา ได้ไหว้เทวดา ฟ้า ดิน ซึ่งตั้งอยู่ภายนอกศาลเจ้า ก่อนมายังบริเวณที่ตั้งโต๊ะพิธีภายในศาลเจ้า ซึ่งมีดอกไม้ ธูปเทียน น้ำชา อาหาร ผลไม้  พร้อมกันนี้ นายกรัฐมนตรีได้สักการะองค์เจ้าพ่อหลักเมือง เสี่ยง ฮ๋อง เหล่า เอี๋ย และเทพสิ่งศักดิ์สิทธิ์ต่าง ๆ ภายในศาลเจ้า จากนั้น นายกรัฐมนตรีตีกลอง ตีระฆัง ตีฆ้อง เอาฤกษ์ เอาชัย เพื่อความเป็นสิริมงคล ในโอกาสเดินทางมาตรวจราชจังหวัดสงขลา
จากนั้น นายกรัฐมนตรีถ่ายภาพร่วมกับนายกสมาคมฯ และคณะกรรมการ แล้วเดินแวะทักทายประชาชนและนักท่องเที่ยวที่มารอให้การต้อนรับอย่างเป็นกันเอง ก่อนเดินทางไปท่าแพขนานยนต์ อำเภอสิงหนคร จังหวัดสงขลา เพื่อตรวจเยี่ยมพื้นที่ก่อสร้างสะพานข้ามทะเลสาบสงขลาเชื่อมอำเภอเมืองสงขลากับอำเภอสิงหนครต่อไป
สำหรับศาลเจ้าพ่อหลักเมืองสงขลาแห่งนี้ถือเป็นสถานที่ศักดิ์สิทธิ์ และเป็นศูนย์รวมจิตใจของคนไทยเชื้อสายจีนทั้งในจังหวัดสงขลาและใกล้เคียง ตามความเชื่อของชาวสงขลาเชื้อสายจีนได้มีการอัญเชิญองค์เทพศักดิ์สิทธิ์ช่วยปกปักรักษาเมือง เป็นองค์เจ้าพ่อหลักเมืองมีชื่อว่า เสี่ยง ฮ๋อง เหล่า เอี๋ย มาประดิษฐานไว้ ตั้งอยู่ด้านหลังของเสาหลักเมืองสงขลา โดยตามความเชื่อของชาวสงขลาเชื้อสายจีนนั้น  ผู้ใดที่มากราบไหว้สักการะศาลเจ้าพ่อหลักเมืองสงขลา และเทพเจ้าภายในศาลเจ้าพ่อหลักเมืองสงขลามักจะประสบความสำเร็จ

ที่มา : https://www.thaigov.go.th/news/contents/details/65986