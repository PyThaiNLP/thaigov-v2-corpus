รัฐบาลไทย-ข่าวทำเนียบรัฐบาล-นายกฯ พบปะให้กำลังใจ ทักทายผู้ประกอบการพ่อค้าแม่ค้า และประชาชนที่ตลาดสันติสุข และตลาดกิมหยง ขอให้คนไทยก้าวเดินไปข้างหน้าพร้อมกัน เพื่อประเทศไทย เพื่อความสุขของคนไทยทุกคน


วันเสาร์ที่ 11 มีนาคม 2566
11/03/2566
พิมพ์
นายกฯ พบปะให้กำลังใจ ทักทายผู้ประกอบการพ่อค้าแม่ค้า และประชาชนที่ตลาดสันติสุข และตลาดกิมหยง ขอให้คนไทยก้าวเดินไปข้างหน้าพร้อมกัน เพื่อประเทศไทย เพื่อความสุขของคนไทยทุกคน
นายกฯ พบปะให้กำลังใจ ทักทายผู้ประกอบการพ่อค้าแม่ค้า และประชาชนที่ตลาดสันติสุข และตลาดกิมหยง ขอให้คนไทยก้าวเดินไปข้างหน้าพร้อมกัน เพื่อประเทศไทย เพื่อความสุขของคนไทยทุกคน
นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เผยว่า วันนี้ (11 มีนาคม 2566) เวลา 13.55 น. พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม พร้อมคณะ เดินทางมาที่ตลาดสันติสุขและตลาดกิมหยง อำเภอหาดใหญ่ จังหวัดสงขลา เพื่อพบปะให้กำลังใจและทักทายผู้ประกอบการพ่อค้าแม่ค้าและประชาชนชาวหาดใหญ่
โอกาสนี้ นายกรัฐมนตรีกล่าวทักทายประชาชนว่า ดีใจที่ได้มาเจอพี่น้องชาวอำเภอหาดใหญ่ และพี่น้องชาวสงขลาในวันนี้ ไม่ว่าจะมาที่หาดใหญ่กี่ครั้ง ก็ได้รับการต้อนรับอย่างแสนอบอุ่นเช่นนี้เสมอ และวันนี้ได้เห็นหน้าตาที่แจ่มใสของทุกคน ก็ปลื้มใจที่พี่น้องชาวหาดใหญ่ พี่น้องชาวสงขลาต่างก็มีความสุขกันถ้วนหน้า ทำให้ตลาดกิมหยงกลับมาครึกครื้น มีชีวิตชีวาอีกครั้ง และยังเป็นแหล่งท่องเที่ยวสำคัญที่ต้องมาเยือนให้ได้ หากใครที่มาจังหวัดสงขลาแล้วไม่ได้มาเดินเล่นที่ตลาดกิมหยง ก็นับ
ได้ว่ามาไม่ถึงจังหวัดสงขลาเช่นกัน โดยตลาดกิมหยงแห่งนี้เป็นความภาคภูมิใจของชาวสงขลามาอย่างยาวนาน เพราะเป็นแหล่งสร้างรายได้ให้คนในท้องที่ และสร้างความสุขให้ผู้ที่มาเยือน มาตลาดกิมหยงแล้ว ก็ไม่ควรที่จะพลาดชิมอาหารสตรีทฟู้ดรอบ ๆ ที่นับเป็นว่าเป็นเสน่ห์อีกอย่างหนึ่งของไทยที่สร้างความนิยมให้แก่นักท่องเที่ยวที่เดินทางมาประเทศไทย
นอกจากนี้ นายกรัฐมนตรีกล่าวว่า การมาลงพื้นที่ในวันนี้ เพื่อติดตามและมอบแนวทางการแก้ปัญหาความเดือดร้อนของประชาชน รัฐบาลตั้งใจทำงานอย่างเต็มกำลัง เพื่อดูแลประชาชนอยางใกล้ชิดเสมอมา สิ่งเหล่านี้เป็นสิ่งสำคัญที่รัฐบาลต้องทำหน้าที่ให้ดีที่สุด ขอให้คนไทยก้าวเดินไปข้างหน้าพร้อมกัน เพื่อประเทศไทยของเรา เพื่อความสุขของคนไทยทุกคนตลอดไป
นายกรัฐมนตรีกล่าวด้วยว่า นายกฯ รักคนไทยทุกคน โดยเฉพาะคนปักษ์ใต้ ซึ่งวันนี้ได้ฝึกพูดปักษ์ใต้ด้วยเช่นกัน หรอยจังหู้ พรือมั้ง บายดีม้าย ซึ่งภาษาปักษ์ใต้เป็นเอกลักษณ์ประจำถิ่นที่มีความโดดเด่น  นายกฯ ดีใจเ พราะไม่ว่าจะอยู่พื้นที่ไหนในประเทศไทย ก็ยังเคยได้ยินคนพูดภาษาใต้เสมอ ถือเป็นสิ่งที่ดีลูกหลานได้มีการสืบทอด อนุรักษ์ อัตลักษณ์ประจำถิ่นให้คงอยู่คู่ประเทศไทยต่อไป
ทั้งนี้ ในการลงพื้นที่ให้กำลังใจพ่อค้า-แม่ค้าตลาดสันติสุข และตลาดกิมหยง ของนายกรัฐมนตรีในวันนี้  มีกลุ่มพ่อค้า แม่ค้า และประชาชนชาวหาดใหญ่ และชาวสงขลา มารอต้อนรับ ให้กำลังใจนายกรัฐมนตรีตั้งแต่ช่วงเช้า ต่างส่งเสียงเชียร์ให้กำลังใจนายกฯ ลุงตู่ พร้อมทั้งมอบดอกไม้และขอถ่ายรูปกับนายกรัฐมนตรีเป็นที่ระลึกอย่างอบอุ่นและเป็นกันเองตลอดเส้นทาง

ที่มา : https://www.thaigov.go.th/news/contents/details/65993