รัฐบาลไทย-ข่าวทำเนียบรัฐบาล-บีโอไอ เป็นวิทยากรบรรยายในหัวข้อ “ยุทธศาสตร์การส่งเสริมการลงทุนกับการขับเคลื่อนเศรษฐกิจไทย” 


วันศุกร์ที่ 10 มีนาคม 2566
บีโอไอ เป็นวิทยากรบรรยายในหัวข้อ “ยุทธศาสตร์การส่งเสริมการลงทุนกับการขับเคลื่อนเศรษฐกิจไทย”
บีโอไอ เป็นวิทยากรบรรยายในหัวข้อ “ยุทธศาสตร์การส่งเสริมการลงทุนกับการขับเคลื่อนเศรษฐกิจไทย” ภายใต้หลักสูตรวิทยาการการจัดการสําหรับนักบริหารระดับสูง (วบส.) รุ่นที่ 9 ของคณะรัฐประศาสนศาสตร์ สถาบันบัณฑิตพัฒนบริหารศาสตร์
เมื่อวันที่ 8 มีนาคม 2566 นายนฤตม์ เทอดสถีรศักดิ์ เลขาธิการบีโอไอ ได้เป็นวิทยากรเพื่อบรรยายในหัวข้อ “ยุทธศาสตร์การส่งเสริมการลงทุนกับการขับเคลื่อนเศรษฐกิจไทย” ภายใต้หลักสูตรวิทยาการการจัดการสําหรับนักบริหารระดับสูง (วบส.) รุ่นที่ 9 ของคณะรัฐประศาสนศาสตร์ สถาบันบัณฑิตพัฒนบริหารศาสตร์ โดยมีผู้รับฟังการบรรยายประมาณ 80 คน
ในการบรรยาย เลขาธิการบีโอไอได้อธิบายถึงบทบาทของบีโอไอในการขับเคลื่อนการลงทุนของประเทศ การดำเนินนโยบายของการส่งเสริมการลงทุนตั้งแต่อดีตจนถึงปัจจุบัน ผลของการส่งเสริมการลงทุน รวมถึงการวิเคราะห์ปัจจุบันและโอกาสที่มีผลต่อการลงทุนในระยะ 5 ปี ซึ่งนำมาสู่การกำหนดยุทธศาสตร์การส่งเสริมการลงทุนเพื่อสร้างเศรษฐกิจใหม่ที่ขับเคลื่อนด้วยเทคโนโลยี นวัตกรรม และความคิดสร้างสรรค์วัตกรรม (Innovative) มีขีดความสามารถในการแข่งขัน สามารถปรับตัวเร็ว และสร้างการเติบโตสูง (Competitive) และคำนึงถึงความยั่งยืนด้านสิ่งแวดล้อมและสังคม รวมทั้งการสร้างโอกาส และลดปัญหาความเหลื่อมล้ำ (Inclusive)
นอกจากนั้น เลขาธิการยังได้กล่าวถึงหมุดหมายที่สำคัญภายใต้ยุทธศาสตร์ 7 ด้าน พร้อมทั้งกลไกและมาตรการที่จะใช้ขับเคลื่อนยุทธศาสตร์เพื่อให้บรรลุหมุดหมายดังกล่าว รวมถึงเป้าหมายที่บีโอไอจะให้ความสำคัญในปี 2566 อาทิ การสร้างฐานสำหรับ 5 อุตสาหกรรมมุ่งเป้า การผลักดันให้ไทยเป็นศูนย์กลางธุรกิจระหว่างประเทศและศูนย์กลางบุคลากรทักษะสูง การส่งเสริมการเปลี่ยนผ่านอุตสาหกรรมไปสู่ Smart & Sustainable Industry และการส่งเสริมให้ภาคเอกชนช่วยพัฒนาคน SMEs และชุมชน

ที่มา : https://www.thaigov.go.th/news/contents/details/65942