รัฐบาลไทย-ข่าวทำเนียบรัฐบาล-นายกรัฐมนตรีเป็นประธานพิธีเปิดสวนสาธารณะเฉลิมพระเกียรติ เนื่องในโอกาสมหามงคลพระราชพิธีบรมราชาภิเษก พ.ศ. 2562 จ.ฉะเชิงเทรา 


วันศุกร์ที่ 10 มีนาคม 2566
10/03/2566
พิมพ์
นายกรัฐมนตรีเป็นประธานพิธีเปิดสวนสาธารณะเฉลิมพระเกียรติ เนื่องในโอกาสมหามงคลพระราชพิธีบรมราชาภิเษก พ.ศ. 2562 จ.ฉะเชิงเทรา
นายกรัฐมนตรีเป็นประธานพิธีเปิดสวนสาธารณะเฉลิมพระเกียรติ เนื่องในโอกาสมหามงคลพระราชพิธีบรมราชาภิเษก พ.ศ. 2562 จ.ฉะเชิงเทรา
นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรีเปิดเผยว่า วันนี้ (10 มีนาคม 2566) เวลา 16.20 น. ณ สวนสาธารณะเฉลิมพระเกียรติ ตำบลบางแก้ว อำเภอเมืองฉะเชิงเทรา จังหวัดฉะเชิงเทรา พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เป็นประธานในพิธีเปิดสวนสาธารณะเฉลิมพระเกียรติ เนื่องในโอกาสมหามงคลพระราชพิธีบรมราชาภิเษก พ.ศ. 2562 โดยมีนายขจรเกียรติ รักพานิชมณี ผู้ว่าราชการจังหวัดฉะเชิงเทรา นายกิตติ เป้าเปี่ยมทรัพย์ นายกองค์การบริหารส่วนจังหวัดฉะเชิงเทรา คณะผู้บริหารส่วนราชการจังหวัดฉะเชิงเทรา ตลอดจนข้าราชการ เจ้าหน้าที่ และประชาชนชาวฉะเชิงเทราให้การต้อนรับและเข้าร่วมงาน
นายกรัฐมนตรีรับชมการแสดงรำวงบารมีหลวงพ่อพุทธโสธรของชมรมผู้สูงอายุ องค์การบริหารส่วนจังหวัดฉะเชิงเทรา และการแสดงของนักเรียนโรงเรียนในสังกัดองค์การบริหารส่วนจังหวัดฉะเชิงเทรา จากนั้น นายกรัฐมนตรีเปิดกรวยกระทงดอกไม้ถวายราชสักการะหน้าพระบรมฉายาลักษณ์พระบาทสมเด็จพระวชิรเกล้าเจ้าอยู่หัว แล้วรับฟังรายงานจากผู้ว่าราชการจังหวัดฉะเชิงเทราและนายกองค์การบริหารส่วนจังหวัดฉะเชิงเทราเกี่ยวกับข้อมูลพื้นฐานของจังหวัดฉะเชิงเทรา
โอกาสนี้ นายกรัฐมนตรีกล่าวแสดงความยินดีที่ได้มาเป็นประธานในพิธีเปิดสวนสาธารณะเฉลิมพระเกียรติ เนื่องในโอกาสมหามงคลพระราชพิธีบรมราชาภิเษก และได้มีโอกาสมาพบปะพี่น้องชาวแปดริ้วอีกครั้ง วันนี้ถือเป็นครั้งที่สามที่ได้มาเยือนจังหวัดฉะเชิงเทราในฐานะนายกรัฐมนตรี โดยครั้งแรกที่มา จังหวัดฉะเชิงเทราเมื่อปี 2558 ได้มีโอกาสมาปลูกป่าร่วมกับส่วนราชการและพี่น้องประชาชน ที่ป่าแควระบม และป่าสียัด อำเภอท่าตะเกียบ เพื่อช่วยกันฟื้นฟูสภาพป่าเสื่อมโทรม เพิ่มพื้นที่สีเขียว  และครั้งที่สองเมื่อปี 2562 ได้มาติดตามความคืบหน้า เพื่อรองรับแผนพัฒนาพิเศษภาคตะวันออก ซึ่งตอนนี้โครงการต่าง ๆ กำลังเดินหน้าไปอย่างต่อเนื่อง รัฐบาลพยายามอย่างเต็มที่ โดยยึดหลักสองประการ คือความเท่าเทียม ความเท่าเทียมของโอกาสในเรื่องสาธารณูปโภคพื้นฐานตามที่ทุกคนต้องการ ทำถนนเพิ่ม ทำทางรถไฟเพิ่ม เพื่อที่จะเพิ่มรายได้ อำนวยความสะดวก ลดภาระของประชาชน และความเท่าเทียมอีกอย่าง คือความเท่าเทียมของกฎหมายที่เป็นกฎหมายเดียวกัน ที่ทุกคนต้องปฏิบัติตาม โดยต้องขอความร่วมมือทุกคน เพื่อบ้านเมืองจะได้ไม่เกิดปัญหาทั้งวันนี้และในอนาคต และอีกเรื่องที่คู่กันคือความเป็นธรรม ผู้ที่มีรายได้น้อยต้องได้รับการดูแลให้สามารถใช้ชีวิตต่อได้ ด้วยการให้ความรู้ เพิ่มขีดความสามารถให้เขา เพื่อที่จะมีรายได้สูงขึ้นให้เพียงพอต่อการใช้ชีวิตของเขาและครอบครัว ซึ่งจะเห็นได้ว่ารัฐบาลดำเนินการมาโดยตลอดในทุกเรื่อง ทั้งเรื่องการพัฒนาโครงสร้างพื้นฐาน เรื่องสุขภาพ ที่จะเห็นได้ว่าวันนี้เรื่องสุขภาพของเราถือว่าอยู่ในเกณฑ์ยอดเยี่ยมในอาเซียน ประเทศไทยพร้อมที่จะเป็น Hub เรื่องของการรักษาพยาบาล ที่ไทยได้รับคำชื่นชมจากต่างประเทศ โดยสิ่งเหล่านี้เป็นสิ่งที่ต้องดำเนินการต่อไป
นายกรัฐมนตรีกล่าวว่า สวนสาธารณะเฉลิมพระเกียรติแห่งนี้ มีวัตถุประสงค์เพื่อเป็นการเฉลิมพระเกียรติพระบาทสมเด็จพระเจ้าอยู่หัว ในโอกาสมหามงคลพระราชพิธีบรมราชาภิเษก มีการจัดนิทรรศการที่รวบรวมความรู้เกี่ยวกับพระราชพิธีบรมราชาภิเษก ซึ่งเป็นพระราชประเพณีสำคัญของประชาชนไทยทุกคน พร้อมทั้งพระราชประวัติ และพระราชกรณียกิจของพระบาทสมเด็จพระเจ้าอยู่หัว ที่ประชาชนทุกคนทั้งเด็กและผู้ใหญ่ควรเข้ามาศึกษาเรียนรู้ในสิ่งที่ท่านทำเพื่อประชาชนคนไทยทุกคน  ซึ่งสวนสาธารณะเฉลิมพระเกียรติฯ ยังเป็นสถานที่ให้ประชาชนชาวแปดริ้วทุกคนได้เข้ามาใช้ประโยชน์จากสวนสาธารณะในการพักผ่อนเยียวยาจิตใจ และออกกำลังกาย เพราะสุขภาพร่างกายและจิตใจที่แข็งแรง จะเป็นต้นทุนที่สำคัญที่สุดในการทำงานอื่น ๆ ต่อไป
ในตอนท้าย นายกรัฐมนตรีได้กล่าวอาราธนาคุณพระศรีรัตนตรัย และพลานุภาพแห่งองค์หลวงพ่อโสธร อีกทั้งเดชะพระบารมีแห่งพระบาทสมเด็จพระเจ้าอยู่หัว และสมเด็จพระนางเจ้า ฯ พระบรมราชินี โปรดดลบันดาลประทานพรให้ชาวแปดริ้วทุกคนประสบแต่ความสุข ความเจริญ มีสุขภาพพลานามัยแข็งแรง ก่อนทำพิธีเปิดสวนสาธารณะเฉลิมพระเกียรติ เนื่องในโอกาสมหามงคลพระราชพิธีบรมราชาภิเษก พ.ศ. 2562 อย่างเป็นทางการ
จากนั้น นายกรัฐมนตรีเยี่ยมชมนิทรรศการเฉลิมพระเกียรติ สินค้าของดีเมืองแปดริ้ว และผลิตภัณฑ์จากการส่งเสริมอาชีพขององค์การบริหารส่วนจังหวัดฉะเชิงเทรา พร้อมกับทักทาย พูดคุย และถ่ายรูปร่วมกับประชาชนที่มารอให้การต้อนรับ ก่อนเดินทางกลับกรุงเทพมหานคร

ที่มา : https://www.thaigov.go.th/news/contents/details/65975