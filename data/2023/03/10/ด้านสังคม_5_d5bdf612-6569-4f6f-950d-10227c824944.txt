รัฐบาลไทย-ข่าวทำเนียบรัฐบาล-พม. จับมือเครือข่าย เตรียมระบบแจ้งเหตุ ESS  ผ่าน Line OA เพิ่มช่องทางรับแจ้งเหตุฉุกเฉินทางสังคมทั่วประเทศ


วันศุกร์ที่ 10 มีนาคม 2566
พม. จับมือเครือข่าย เตรียมระบบแจ้งเหตุ ESS  ผ่าน Line OA เพิ่มช่องทางรับแจ้งเหตุฉุกเฉินทางสังคมทั่วประเทศ
พม. จับมือเครือข่าย เตรียมระบบแจ้งเหตุ ESS  ผ่าน Line OA เพิ่มช่องทางรับแจ้งเหตุฉุกเฉินทางสังคมทั่วประเทศ
วันนี้ (10 มี.ค. 66) เวลา 08.00 น. นายอนุกูล ปีดแก้ว ปลัดกระทรวงการพัฒนาสังคมและความมั่นคงของมนุษย์ (ปลัด พม.) เปิดเผยว่า กระทรวงการพัฒนาสังคมและความมั่นคงของมนุษย์ (พม.) เตรียมเปิดใช้งานระบบแจ้งเหตุฉุกเฉินทางสังคม หรือ ESS (Emergency Social Service : Thailand) ด้วยความร่วมมือกับสำนักงานตำรวจแห่งชาติ สำนักงานคณะกรรมการดิจิทัลเพื่อเศรษฐกิจและสังคมแห่งชาติ กองทุนเสมอภาคทางการศึกษา และภาคีเครือข่าย เพื่อเป็นช่องทางในการรับแจ้งเหตุฉุกเฉินทางสังคมในทุกจังหวัดทั่วประเทศ ซึ่งให้บริการเฉพาะกรณีปัญหาเร่งด่วนจาก 5 สาเหตุ ได้แก่ ข่มขู่ว่าจะทำร้ายหรือทำร้าย กักขังหน่วงเหนี่ยว เสี่ยงถูกล่วงละเมิดทางเพศ ผู้คลุ้มคลั่งก่อให้เกิดเหตุร้าย และมั่วสุมจนก่อให้เกิดเหตุร้าย โดยทำงานผ่าน Line OA ด้วยการค้นหาชื่อ คำว่า ESS Help Me ซึ่งเจ้าหน้าที่จะสามารถเข้าไปช่วยเหลือได้อย่างรวดเร็วและทันเหตุการณ์ เป็นการช่วยลดการบาดเจ็บและสูญเสียชีวิตได้
นายอนุกูล กล่าวต่อไปว่า ระบบแจ้งเหตุ ESS เป็นการนำระบบดิจิทัลเข้าช่วยในการป้องกันและแก้ปัญหาความเดือดร้อนทางสังคมของประชาชนและกลุ่มเปราะบางได้อย่างมีประสิทธิภาพยิ่งขึ้น  ซึ่งทุกคนสามารถแจ้งเหตุได้ง่าย ผ่าน Line OA แพลตฟอร์มที่มีคนไทยใช้ในการติดต่อสื่อสารกันในชีวิตประจำวันเป็นจำนวนมาก สามารถแชร์พิกัดจุดเกิดเหตุในระบบให้เจ้าหน้าที่สามารถเดินทางไปยังจุดเกิดเหตุได้อย่างแม่นยำและรวดเร็ว และระบบแจ้งเหตุ ESS ออกแบบมาให้รองรับการแจ้งเหตุในกรณีที่ผู้ถูกระทำไม่สามารถใช้เสียงได้อีกด้วย  อีกทั้งผู้บริหารหรือหัวหน้าหน่วยงานในพื้นที่สามารถติดตามสถานการณ์การช่วยเหลือได้แบบ Real Time และยังสามารถนำข้อมูลที่ได้รับแจ้งมาจัดเก็บ วิเคราะห์ และใช้ประโยชน์ในการป้องกันเหตุและแก้ไขปัญหาเชิงรุกต่อไปได้
นายอนุกูล กล่าวเพิ่มเติมว่า ทั้งนี้ กระทรวง พม. เตรียมจัดพิธีลงนามบันทึกความเข้าใจความร่วมมือในการพัฒนาระบบแจ้งเหตุ ESS ร่วมกับสำนักงานตำรวจแห่งชาติ สำนักงานคณะกรรมการดิจิทัลเพื่อเศรษฐกิจและสังคมแห่งชาติ  และกองทุนเสมอภาคทางการศึกษา ในวันอังคารที่ 14 มีนาคม 2566 ณ ตึกสันติไมตรี ทำเนียบรัฐบาล อีกทั้งนายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) จะนำเสนอระบบดังกล่าวต่อ พลเอก ประยุทธ์ จันทร์โอชา นายกรัฐมนตรี  โดย ทั้งนี้ ระบบแจ้งเหตุ ESS จะเริ่มเปิดใช้ ตั้งแต่วันที่ 1 เมษายน 2566 เป็นต้นไป และเปิดตัวอย่างเป็นทางการในวันที่ 5 เมษายน 2566 ณ อาคารรัฐประศาสนภักดี (อาคาร B) ศูนย์ราชการฯ แจ้งวัฒนะ กทม. ภายในงานวันผู้สูงอายุแห่งชาติ และวันแห่งครอบครัว ประจำปี 2566
#ช่วย24ชั่วโมง
#พม24ชม
#ข่าวพม

ที่มา : https://www.thaigov.go.th/news/contents/details/65966