รัฐบาลไทย-ข่าวทำเนียบรัฐบาล-พม. ช่วยพลิกชีวิต คืนบ้านใหม่ ให้ชาวชุมชนริมคลองเปรมประชากร มอบทะเบียนบ้านมั่นคง 123 หลัง


วันศุกร์ที่ 10 มีนาคม 2566
พม. ช่วยพลิกชีวิต คืนบ้านใหม่ ให้ชาวชุมชนริมคลองเปรมประชากร มอบทะเบียนบ้านมั่นคง 123 หลัง
พม. ช่วยพลิกชีวิต คืนบ้านใหม่ ให้ชาวชุมชนริมคลองเปรมประชากร มอบทะเบียนบ้านมั่นคง 123 หลัง
วันนี้ (10 มี.ค 66) เวลา 09.30 น. นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานมอบทะเบียนบ้านมั่นคงชุมชนเปรมประชาสมบูรณ์ ริมคลองเปรมประชากร รวม 123 หลัง ภายใต้งาน “คืนบ้านใหม่ให้พี่น้อง คืนสายคลองให้ส่วนรวม” โดยมี นายกฤษดา สมประสงค์ ผู้อำนวยการสถาบันพัฒนาองค์กรชุมชน (องค์การมหาชน) กล่าวรายงาน ทั้งนี้ คณะผู้บริหารกระทรวง พม. ผู้แทนภาคีเครือข่าย และผู้แทนชุมชน เข้าร่วมงาน ณ ชุมชนเปรมประชาสมบูรณ์ เขตดอนเมือง กทม.
นายจุติ กล่าวว่า การแก้ไขปัญหาความมั่นคงด้านที่อยู่อาศัยของประชาชนผู้มีรายได้น้อย ไม่ว่าจะเป็นโครงการบ้านมั่นคงชุมชนริมคลองลาดพร้าวและคลองเปรมประชากร เป็นส่วนหนึ่งของนโยบายสำคัญของรัฐบาล ซึ่งกระทรวง พม. โดยสถาบันพัฒนาองค์กรชุมชน (องค์การมหาชน) หรือ พอช. ได้ขับเคลื่อนโครงการดังกล่าว ด้วยการสนับสนุนงบประมาณในการปรับปรุง ซ่อมแซม และสร้างที่อยู่อาศัย รวมทั้งประสานความร่วมมือกับภาคีเครือข่ายในพื้นที่ โดยมุ่งเน้นกระบวนการในการแก้ไขปัญหาแบบมีส่วนร่วมจากชุมชนเป็นหลัก เป็นการพัฒนาที่อยู่อาศัยสำหรับผู้มีรายได้น้อยอย่างยั่งยืน
สำหรับภาพรวมชุมชนริมคลองเปรมประชากรอยู่ในแผนการพัฒนาตามแผนแม่บท  มีพื้นที่เป้าหมาย 38 ชุมชน กว่า 6,000 ครัวเรือน ในเขตดอนเมือง เขตหลักสี่ เขตจตุจักร กทม. รวม 32 ชุมชน และเขตเทศบาลตำบลหลักหก จังหวัดปทุมธานี รวม 6 หมู่บ้าน ซึ่งปัจจุบัน มีบ้านสร้างแล้วเสร็จ รวมถึงอยู่ระหว่างก่อสร้าง 10 ชุมชน 1,150 ครัวเรือน โดยมีชุมชนเปรมประชาสมบูรณ์เป็น 1 ใน 10 ชุมชนดังกล่าว ซึ่งขณะนี้อยู่ระหว่างก่อสร้างรวม 123 หลัง (130 ครัวเรือน) โดยบ้านทั้งหมดจะแล้วเสร้จพร้อมส่งมอบภายในกลางปี 2566 นี้
นายจุติ กล่าวเพิ่มเติมว่า ความสำคัญของวันนี้ คือ ความรัก ความสามัคคี ความเข้าใจ ชนะทุกอย่าง ทุกอุปสรรค ซึ่งใช้เวลาถึง 7 ปี กว่าที่ทุกคนจะปรับเป็นผู้ถูกกฎหมาย รัฐบาลมีความตั้งใจทำเพื่อปรับปรุงคุณภาพชีวิตของประชาชน และจะขยายไปทำทั่วประเทศ ขณะนี้ มีอุปสรรคเรื่องงบประมาณ แต่จะพยายามหาทางออกให้ ว่าจะสามารถระดมทุนจากตลาดเงินแหล่งอื่นได้หรือไม่ เพื่อให้ประชาชนไม่ต้องรอคอยนาน ซึ่งวันนี้ ไม่เพียงแต่มอบบ้าน แต่จะมอบชีวิตที่ดีขึ้น ด้วยการเชิญมาเป็นผู้บริหารและสมาชิกของศูนย์ช่วยเหลือครอบครัวประจำชุมชนที่มีส่วนราชการทุกหน่วยงานเข้ามาเป็นพี่เลี้ยง อีกทั้งต้องขอขอบคุณผู้มีส่วนเกี่ยวข้องทุกท่านที่อดทนมาถึง 7 ปี เพื่อให้วันนี้ประสบความสำเร็จ
ในขณะที่ประธานชุมชนเปรมประชาสมบูรณ์ กล่าวแสดงความรู้สึกยินดีเป็นอย่างมาก เป็นความอดทนอันยาวนานของชาวชุมชนที่จะได้มีทะเบียนบ้านอย่างถูกต้อง ได้มีที่อยู่อาศัยอย่างถูกกฎหมาย ไม่เป็นผู้รุกล้ำลำคลอง ซึ่งเราได้รับความร่วมแรงร่วมใจจากสมาชิกและคณะกรรมการ ก่อนที่จะดำเนินการและจะมีการทำความเข้าใจร่วมกันก่อน โดยเราจะเล่าให้ทุกคนฟังว่า การมีบ้านเป็นสิ่งที่สำคัญที่สุด เพราะทุกคนในครอบครัวจะใช้อยู่อาศัยได้ตลอดไป
นายกฤษดา กล่าวว่า ชุมชนเปรมประชาสมบูรณ์มีขนาดพื้นที่ 4 ไร่ 2 งาน 35.1 ตารางวา ตั้งอยู่บริเวณริมคลองเปรมประชากร ตั้งแต่บริเวณหลังวัดดอนเมือง ไปจนถึงพื้นที่ที่ติดกับชุนชนประเสริฐเปรมประชากร ปัจจุบัน มีผู้อยู่อาศัยทั้งหมด 130 ครัวเรือน เช่าที่ดินของกรมธนารักษ์ ระยะเวลา 30 ปี  โดยมีรูปแบบการพัฒนาที่อยู่อาศัยด้วยการรื้อย้ายบ้านเดิมและก่อสร้างบ้านใหม่ รวม 123 หลัง เป็นบ้านแถว 2 ชั้น มีค่าก่อสร้าง 495,000 บาทต่อหลัง โดยสมาชิกผ่อนชำระค่าบ้านเดือนละ 2,900 บาท ซึ่งได้รับงบประมาณรวมทั้งสิ้น 73,586,150 บาท จากงบสนับสนุนการพัฒนา 123 หลัง เป็นเงิน 19,650,900 บาท และงบสินเชื่อเพื่อที่อยู่อาศัย 123 หลัง วงเงิน 53,935,250 บาท
#ช่วย24ชั่วโมง  #พม24ชม  #ข่าวพม

ที่มา : https://www.thaigov.go.th/news/contents/details/65960