รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม สั่งราชทัณฑ์ตั้ง กก.สอบ หลัง "วีระ" ไลฟ์สดสัมภาษณ์ ขรก. ระบุมีของผิดกม.ขายให้นักโทษในเรือนจำ ยันให้ความเป็นธรรมกับทุกฝ่าย ใครผิดต้องลงโทษให้ถึงที่สุด


วันศุกร์ที่ 10 มีนาคม 2566
10/03/2566
พิมพ์
รัฐมนตรีว่าการกระทรวงยุติธรรม สั่งราชทัณฑ์ตั้ง กก.สอบ หลัง "วีระ" ไลฟ์สดสัมภาษณ์ ขรก. ระบุมีของผิดกม.ขายให้นักโทษในเรือนจำ ยันให้ความเป็นธรรมกับทุกฝ่าย ใครผิดต้องลงโทษให้ถึงที่สุด
รัฐมนตรีว่าการกระทรวงยุติธรรม สั่งราชทัณฑ์ตั้ง กก.สอบ หลัง "วีระ" ไลฟ์สดสัมภาษณ์ ขรก. ระบุมีของผิดกม.ขายให้นักโทษในเรือนจำ เล็งเชิญร่วมสังเกตการณ์ หวังสร้างบรรทัดฐานใหม่ ยันให้ความเป็นธรรมกับทุกฝ่าย ใครผิดต้องลงโทษให้ถึงที่สุด
นายสมศักดิ์ เทพสุทิน รัฐมนตรีว่าการกระทรวงยุติธรรม กล่าวถึงกรณีที่ นายวีระ สมความคิด ประธานเครือข่ายประชาชนต้านคอร์รัปชัน(คปต.) ไลฟ์สดผ่านเฟชบุ๊ก สัมภาษณ์ข้าราชการคนหนึ่ง ที่ระบุว่า มีการใช้เรือนจำเป็นที่หาเงิน ขายของผิดกฎหมายให้กับผู้ต้องขัง และถูกกลั่นแกล้งตั้งกรรมการสอบว่า เรื่องนี้ตนได้ติดตามและรับทราบเรื่องแล้ว ซึ่งตนจะให้กรมราชทัณฑ์ตั้งกรรมการสอบข้อเท็จจริงขึ้นมา เพื่อตรวจสอบความจริงที่ระบุไว้ในไลฟ์สดทั้งหมด เรายินดีที่จะพิสูจน์ความจริงทั้งหมดเพื่อให้สังคมได้รับทราบ ซึ่งหากพบความผิดเราจะดำเนินการลงโทษอย่างถึงที่สุด และพร้อมที่จะเชิญนายวีระ เข้ามาร่วมสังเกตการณ์ด้วย เพื่อความเป็นธรรมกับทุกฝ่าย ซึ่งจะไม่มีข้อครหาเลยถ้าหากนายวีระว่างมาเป็นผู้สังเกต และยังถือเป็นการวางบรรทัดฐานของการตรวจสอบด้วย
"เรื่องนี้เราต้องพิสูจน์ความเป็นจริงและให้ความเป็นธรรมกับทุกฝ่าย หากใครผิดก็ต้องลงโทษให้ถึงที่สุดเพื่อเป็นตัวอย่าง ซึ่งหากมีการซื้อขายยาเสพติดกันจริงเราก็จะสืบข้อมูลไปให้ถึงตัวการ หรือหากมีโทรศัพท์ด้วยเราก็จะตามตรวจสอบต่อไปยังเบอร์ปลายทางจัดการให้หมดทั้งกระบวนการ ผมจะไม่ยอมให้เรื่องเลวร้ายเกิดขึ้นในกระทรวงยุติธรรมอย่างเด็ดขาด เพราะเราต้องเป็นที่พึ่งให้กับประชาชน" นายสมศักดิ์ กล่าว

ที่มา : https://www.thaigov.go.th/news/contents/details/65964