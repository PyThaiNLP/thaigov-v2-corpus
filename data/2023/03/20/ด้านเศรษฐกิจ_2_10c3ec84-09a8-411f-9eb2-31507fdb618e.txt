รัฐบาลไทย-ข่าวทำเนียบรัฐบาล-ก.อุต จัดทัพ ผู้ตรวจราชการเดินสายทั่วประเทศ ย้ำนโยบาย MIND เร่งขับเคลื่อนแผนปี’66


วันจันทร์ที่ 20 มีนาคม 2566
20/03/2566
พิมพ์
ก.อุต จัดทัพ ผู้ตรวจราชการเดินสายทั่วประเทศ ย้ำนโยบาย MIND เร่งขับเคลื่อนแผนปี’66
“ปลัดฯ ณัฐพล” กำชับผู้ตรวจราชการกระทรวงอุตสาหกรรม เดินสายสำนักงานอุตสาหกรรมจังหวัด (สอจ.) ทั่วประเทศ เพื่อย้ำแนวนโยบาย MIND “ใช้หัวและใจ” ทำงาน ให้กับทุกจังหวัดในการเป็นแนวทางการปฏิบัติงาน เร่งขับเคลื่อนแผนงาน ปีงบประมาณ 2566
นายวิษณุ ทับเที่ยง หัวหน้าผู้ตรวจราชการกระทรวงอุตสาหกรรม เปิดเผยว่า ตามที่ ดร.ณัฐพล รังสิตพล ปลัดกระทรวงอุตสาหกรรม ได้มอบนโยบายแก่คณะผู้บริหารและผู้ปฏิบัติหน้าที่ของกระทรวงอุตสาหกรรม โดยเน้นการปฏิรูปการทำงานตามแนวคิด “MIND” ใช้หัวและใจทำงาน ปฏิรูปกระทรวง ปั้นอุตสาหกรรมคู่ชุมชน มุ่งยกระดับภาคอุตสาหกรรมคู่ชุมชน ใน 4 มิติ โดยได้กำชับให้มีการตรวจติดตามราชการในพื้นที่สำนักอุตสาหกรรมจังหวัด (สอจ.) ทั่วประเทศ เพื่อถ่ายทอดและเน้นย้ำนโยบาย MIND ที่ปลัดกระทรวงอุตสาหกรรมให้ไว้เป็นแนวการทำงานของทุกหน่วยงาน เพื่อขับเคลื่อนแผนงานปี 2566 มุ่งยกระดับ “ปั้นอุตสาหกรรมคู่ชุมชน” ใน 4 มิติ คือ 1) ความสำเร็จทางธุรกิจ การปรับธุรกิจให้เหมาะสมกับโลกอนาคต 2) การดูแลสังคมโดยรอบโรงงานอุตสาหกรรม ทั้งยามปกติและเมื่อเกิดวิกฤต 3) การดูแลรักษาสิ่งแวดล้อมที่ตอบโจทย์ไทยและประชาคมโลก และ 4) การกระจายรายได้ให้แก่ประชาชน และมีชีวิตความเป็นอยู่ที่ดีขึ้น เน้นสร้างงาน สร้างอาชีพ และกระตุ้นผู้ประกอบการให้ดำเนินธุรกิจเพื่อสังคม (Social Enterprise : SE) ทำงานร่วมกับชุมชน และเครือข่ายเพื่อพัฒนาคุณภาพชีวิตให้ประชาชนในพื้นที่อย่างจริงจัง “เป้าหมายของนโยบายมุ่งเน้นให้ใช้ MIND คือ “ใช้หัวและใจ” ทำงานให้บรรลุเป้าหมาย โดยการ “ปั้นอุตสาหกรรมคู่ชุมชน” ย้ำให้ทุกโรงงานในพื้นที่ดำเนินงานอย่างมีประสิทธิภาพตอบโจทย์การทำงานมุ่งสู่ความสำเร็จทั้ง 4 มิติ ตามนโยบายของกระทรวงฯ ทั้งในด้านผลิตภาพและการดูแลสิ่งแวดล้อม ใส่ใจชุมชน และร่วมพัฒนาอาชีพ กระจายรายได้ให้ชุมชนโดยรอบโรงงาน” นายวิษณุ กล่าว
สำหรับในการตรวจติดตามราชการปกติ รอบที่ 1 ประจำปีงบประมาณ พ.ศ. 2566 ที่สำนักงานอุตสาหกรรมจังหวัดแพร่ หัวหน้าผู้ตรวจราชการกระทรวงอุตสาหกรรม ได้ให้ข้อเสนอแนะการตรวจราชการ ดังนี้ 1. เน้นย้ำการตรวจกำกับดูแลโรงงานอุตสาหกรรม โดยการเร่งรัดการตรวจกำกับดูแล โรงงานอุตสาหกรรมที่มีน้ำเสีย มลพิษทางอากาศ และโรงงานอุตสาหกรรมที่มีความเสี่ยงจะเกิดผลกระทบสิ่งแวดล้อมจากการประกอบกิจการ ให้ปฏิบัติตามกฎหมาย (ซึ่งต้องการให้มีการตรวจกำกับ 100% ของโรงงานในพื้นที่) เพื่อป้องกันปัญหาข้อร้องเรียนของผลกระทบที่เกิดจากประกอบการของโรงงานต่อชุมชนโดยรอบโรงงาน 2.ให้เตรียมสำรวจและคัดเลือกสถานประกอบการเป้าหมาย เพื่อกรอกข้อมูลลงในระบบ I-Single Form พร้อมมอบหมายเจ้าหน้าที่ให้ศึกษาการใช้งานระบบ I-Single Form ให้มีความชำนาญ พร้อมสำหรับการเป็นที่ปรึกษาให้ความรู้การใช้งานระบบฯ ต่อสถานประกอบการในพื้นที่ 3.การรับรองอุตสาหกรรมสีเขียว (GI) เน้นย้ำให้เร่งประชาสัมพันธ์ชี้แจงความสำคัญของการเข้าร่วมโครงการพร้อมเชิญชวนสมัครเข้าร่วมโครงการฯ พร้อมเตรียมยกระดับการขอรับรองอุตสาหกรรมสีเขียวให้ผู้ประกอบการต่อไป 4.คัดเลือกกลุ่มเป้าหมาย เข้าร่วมโครงการ OPOAI-C โดยมุ่งเน้นส่งเสริมกลุ่มเป้าหมายที่อยู่ในบริเวณที่ได้รับผลกระทบจากการประกอบกิจการโรงงานหรือสุ่มเสี่ยงได้รับผลกระทบจากการประกอบกิจการโรงงาน เพื่อลดผลกระทบจากเรื่องร้องเรียนและสร้างภาพลักษณ์ที่ดีต่อโรงงานอุตสาหกรรม 5.ประชาสัมพันธ์ และคัดเลือก เสนอรายชื่อโรงงานในพื้นที่ ที่มีการประกอบการที่ดีเป็นแบบอย่างมีการดำเนินงานครบ 4 มิติ ตามนโยบายของ อก. เพื่อเข้าร่วมกิจกรรมคัดเลือกรางวัลอุตสาหกรรมดีเด่นและอุตสาหกรรมยอดเยี่ยมของกระทรวงอุตสาหกรรม และ 6.ปัญหาผังเมืองที่เป็นอุปสรรคต่อการพัฒนาภาคอุตสาหกรรมของจังหวัด ให้อุตสาหกรรมจังหวัดรวบรวมข้อมูลปัญหาและอุปสรรคจากภาคเอกชนในพื้นที่และนำเสนอการแก้ไขผังเมือง เริ่มต้นตั้งแต่การประชุมภายในจังหวัดเพื่อให้มีต้นเรื่องจากจังหวัดเสนอเข้าไปสู่หน่วยงานส่วนกลาง เพื่อดำเนินการพิจารณาแก้ไขผังเมืองให้ตอบสนองต่อการพัฒนาภาคอุตสาหกรรมในพื้นที่ต่อไป ขณะเดียวกันหัวหน้าผู้ตรวจราชการกระทรวงอุตสาหกรรมได้สั่งการให้ผู้ตรวจราชการกระทรวงอุตสาหกรรมทุกคนเดินสายลงพื้นที่ย้ำให้กับทุกจังหวัด กำชับและร่วมกันขับเคลื่อนแนวนโยบาย MIND “ใช้หัวและใจ”ทำงานของกระทรวงอุตสาหกรรม ให้แนวทางการปฏิบัติงานเป็นไปในทิศทางเดียวกัน เพื่อเร่งขับเคลื่อนแผนงาน ปีงบประมาณ 2566
--------------------------------------------
17 มีนาคม 2566

ที่มา : https://www.thaigov.go.th/news/contents/details/66361