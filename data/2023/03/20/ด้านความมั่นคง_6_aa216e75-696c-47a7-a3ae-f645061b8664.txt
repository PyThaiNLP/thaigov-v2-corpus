รัฐบาลไทย-ข่าวทำเนียบรัฐบาล-ผู้ตรวจราชการกระทรวงแรงงาน ลงพื้นที่สุพรรณบุรี ตรวจคัดกรองเบื้องต้นด้านแรงงานต่างด้าว


วันจันทร์ที่ 20 มีนาคม 2566
20/03/2566
พิมพ์
ผู้ตรวจราชการกระทรวงแรงงาน ลงพื้นที่สุพรรณบุรี ตรวจคัดกรองเบื้องต้นด้านแรงงานต่างด้าว
ผู้ตรวจราชการกระทรวงแรงงาน ลงพื้นที่สุพรรณบุรี ตรวจคัดกรองเบื้องต้นด้านแรงงานต่างด้าว
วันที่ 20 มีนาคม 2566 เวลา 09.00 น. นายนันทชัย ปัญญาสุรฤทธิ์ ผู้ตรวจราชการกระทรวงแรงงาน พร้อมด้วย นางสาวปรียานันท์ ลิขิตศานต์ ผู้ตรวจราชการกรม กรมสวัสดิการและคุ้มครองแรงงาน เข้าพบและหารือข้อราชการกับ นายธีรยุทธ์ จันทร์ดิษฐวงษ์ รองผู้ว่าราชการจังหวัดสุพรรณบุรี ในโอกาสลงพื้นที่ตรวจราชการของผู้ตรวจราชการกระทรวงแรงงาน เพื่อติดตามการบริหารจัดการแรงงานต่างด้าว ณ ห้องทำงานผู้ว่าราชการจังหวัดสุพรรณบุรี ศาลากลางจังหวัดสุพรรณบุรี
จากนั้น ผู้ตรวจราชการกระทรวงแรงงาน เป็นประธานการประชุมหัวหน้าส่วนราชการในสังกัดกระทรวงแรงงานจังหวัดสุพรรณบุรี เพื่อรับฟังปัญหา/ อุปสรรคในการดำเนินการตรวจคัดกรองเบื้องต้นการบังคับใช้แรงงาน หรือบริการและการค้ามนุษย์ด้านแรงงานในแรงงานต่างด้าวตามมาตรฐานการปฏิบัติงาน การตรวจคัดกรอง (SOP) ให้เป็นไปตามกลไกการส่งต่อระดับชาติโดยได้กำชับให้ส่วนราชการสังกัดกระทรวงแรงงานจังหวัดสุพรรณบุรี บูรณาการความร่วมมือกับสถานประกอบการในการดูแลคุ้มครองสิทธิของลูกจ้างแรงงานต่างด้าวให้ได้รับการปฏิบัติตามกฎหมายอย่างเท่าเทียมกับแรงงานไทย เช่น อัตราค่าจ้างขั้นต่ำ การรักษาพยาบาล การทำประกันสังคม เป็นต้น เพื่อให้ลูกจ้างได้รับสวัสดิการจากสถานประกอบการ อย่างเป็นธรรม และเป็นการป้องกันการเกิดปัญหาการค้ามนุษย์ในรูปแบบที่เลวร้าย ซึ่งอาจจะส่งผลกระทบต่อการจัดลำดับสถานการณ์การค้ามนุษย์ของประเทศไทยให้อยู่ในระดับที่ต่ำกว่าเดิมอีกด้วย โดยมีนางจารุณี เขมะรังษี แรงงานจังหวัดสุพรรณบุรี และหัวหน้าส่วนราชการในสังกัดกระทรวงแรงงานจังหวัดพิจิตร เข้าร่วมการประชุมในครั้งนี้ ณ ห้องประชุมขุนช้าง ชั้น 3 ศาลากลางจังหวัดสุพรรณบุรี
ทั้งนี้ กระทรวงแรงงานมุ่งมั่นส่งเสริม ป้องกัน มิให้นายจ้าง/สถานประกอบกิจการเอารัดเอาเปรียบแรงงานต่างด้าวในสถานประกอบกิจการของตนเอง ซึ่งจะส่งผลให้การจัดลำดับสถานการณ์การค้ามนุษย์ของประเทศไทยจาก Tier 2 ไปสู่ Tier 1 ตามความมุ่งหวังของกระทรวงแรงงานและรัฐบาลอย่างต่อเนื่อง
โอกาสเดียวกันนี้ เวลา 13.30 น. นายนันทชัย ปัญญาสุรฤทธิ์ ผู้ตรวจราชการกระทรวงแรงงานนำคณะหัวหน้าส่วนราชการสังกัดกระทรวงแรงงาน ลงพื้นที่ตรวจเยี่ยม บริษัท ฟ้าอรุณพืชผลเพื่อไทย จำกัด ซึ่งเป็นสถานประกอบการประเภทกิจการประเภทผลิตปุ๋ยอินทรีย์ ตั้งอยู่เลขที่ 5 หมู่ที่14 ตำบลจรเข้สามพัน อำเภออู่ทอง จังหวัดสุพรรณบุรี โดยมี นายธนารัตน์ ใจสัจจะ ผู้จัดการโรงงานปุ๋ยฟ้าอรุณ ให้การต้อนรับ เพื่อรับฟังปัญหา และให้คำแนะนำแก่ผู้ประกอบการเกี่ยวกับการใช้แบบคัดกรอง รบ.1 สำหรับสถานประกอบการแห่งนี้มีลูกจ้างขึ้นทะเบียนในระบบประกันสังคม ทั้งหมด 143 คน แบ่งเป็น แรงงานต่างด้าวพื้นที่สูง จำนวน 11 คน แรงงานต่างด้างสัญชาติเมียนมา จำนวน 131 คน และแรงงานต่างด้างสัญชาติลาว จำนวน 1 คน ได้แก่ แรงงานนำเข้าตามระบบ MOU จำนวน 22 คน และแรงงานต่างด้าวตามมติ ครม. 5 ก.ค. 2565 ที่มีใบอนุญาตทำงานถูกต้อง 110 คน
สำหรับสถานการณ์ด้านแรงงานของจังหวัดสุพรรณบุรี (ข้อมูล ณ เดือนมีนาคม ปี 2566) พบว่ามีแรงงานต่างด้าวที่ได้รับอนุญาตทำงาน จำนวน 12,667 คน แบ่งเป็น สัญชาติเมียนมา 10,737 คน ลาว 634 คน กัมพูชา 1,296 คน
+++++++++++++++++++
กองเผยแพร่และประชาสัมพันธ์
20 มีนาคม 2566

ที่มา : https://www.thaigov.go.th/news/contents/details/66383