รัฐบาลไทย-ข่าวทำเนียบรัฐบาล-กรมทางหลวง ขยายทางหลวงหมายเลข 419 สายบ้านนาขา - บ้านควนปริง จังหวัดตรัง แล้วเสร็จ


วันจันทร์ที่ 20 มีนาคม 2566
กรมทางหลวง ขยายทางหลวงหมายเลข 419 สายบ้านนาขา - บ้านควนปริง จังหวัดตรัง แล้วเสร็จ
.....
กรมทางหลวง (ทล.) กระทรวงคมนาคม โดยสำนักก่อสร้างทางที่ 1 ได้ดำเนินโครงการก่อสร้างขยายทางหลวงหมายเลข 419 สายบ้านนาขา - บ้านควนปริง ถนนวงแหวนรอบเมืองตรัง (ด้านตะวันตก) จาก 2 ช่องจราจร เป็น 4 ช่องจราจร แล้วเสร็จ เพื่อเพิ่มประสิทธิภาพการคมนาคมขนส่ง ส่งเสริมการขยายตัวทางเศรษฐกิจ การค้า การลงทุน และสนับสนุน
ทางหลวงหมายเลข 419 เป็นถนนวงแหวนรอบเมืองตรัง มีระยะทางประมาณ 31.25 กิโลเมตร สภาพทางเดิมมีลักษณะเป็น 2 ช่องจราจร และมีปริมาณจราจรหนาแน่น พื้นที่โครงการอยู่ในช่วงบ้านนาขา - บ้านควนปริง มีจุดเริ่มต้นโครงการที่ กม. 1+691 สิ้นสุดที่ กม. 8+572 ระยะทางประมาณ 6.88 กิโลเมตร ผ่านพื้นที่ตำบลนาตาล่วง บางรัก และควนปริง อำเภอเมือง จังหวัดตรัง มีสถานที่ราชการ โรงเรียน และชุมชน ทล. จึงได้ก่อสร้างขยายช่องจราจรเพื่อเพิ่มความคล่องตัวและความปลอดภัยในการเดินทาง ตามมาตรฐานชั้นทางพิเศษ ขนาด 4 ช่องจราจร (ไป - กลับ ข้างละ 2 ช่องจราจร) ผิวทางแบบแอสฟัลท์คอนกรีต กว้างช่องละ 3.50 เมตร ไหล่ทางด้านในกว้าง 1.50 เมตร ด้านนอกกว้าง 2.50 เมตร เกาะกลางแบบเป็นร่อง และบริเวณทางแยกก่อสร้าง เป็นผิวทางคอนกรีตและเกาะกลางแบบยกเพื่อรองรับน้ำหนักบรรทุกและลดการเป็นร่องล้อของผิวจราจร รวมถึงก่อสร้างสะพานใหม่จำนวน 5 แห่ง ระบบระบายน้ำ พร้อมติดตั้งไฟฟ้าแสงสว่างและอุปกรณ์อำนวยความปลอดภัย วงเงินงบประมาณ 391.898 ล้านบาท ทั้งนี้ ทล. มีเป้าหมายที่จะขยายถนนวงแหวนรอบเมืองตรังให้มีขนาด 4 ช่องจราจร ต่อเนื่องตลอดสายทาง การดำเนินโครงการจะช่วยสนับสนุนด้านการคมนาคมขนส่งให้มีความสะดวก รวดเร็ว และปลอดภัยยิ่งขึ้น ลดปัญหาการจราจรชะลอตัวที่เกิดขึ้นในปัจจุบัน ส่งเสริมการขนส่งของท้องถิ่นและพื้นที่ใกล้เคียง เส้นทางนี้สามารถเชื่อมโยงการเดินทางจากอำเภอห้วยยอด มายังตัวเมืองจังหวัดตรังและอำเภอกันตัง สามารถเชื่อมโยงระบบโลจิสติกส์และการขนส่งทางน้ำและทางรางได้อีกด้วย
ทล. ขอความร่วมมือผู้ใช้ทางปฏิบัติตาม “ชีวิตวิถีใหม่ ขับขี่อย่างปลอดภัย ไร้อุบัติเหตุ” ขับขี่ ด้วยความระมัดระวังเพื่อความปลอดภัยของตัวท่านและผู้ร่วมทาง ประชาชนสามารถสอบถามเส้นทางการเดินทางได้ที่สายด่วน ทล. โทร. 1586 (โทรฟรีทุกเครือข่ายตลอด 24 ชั่วโมง)

ที่มา : https://www.thaigov.go.th/news/contents/details/66384