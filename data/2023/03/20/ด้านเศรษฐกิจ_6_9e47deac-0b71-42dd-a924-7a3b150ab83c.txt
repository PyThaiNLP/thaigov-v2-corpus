รัฐบาลไทย-ข่าวทำเนียบรัฐบาล-กรมการขนส่งทางบก รายงานยอดผู้ชำระภาษีรถประจำปีเดือนกุมภาพันธ์ 2566 


วันจันทร์ที่ 20 มีนาคม 2566
กรมการขนส่งทางบก รายงานยอดผู้ชำระภาษีรถประจำปีเดือนกุมภาพันธ์ 2566
...
กรมการขนส่งทางบก รายงานยอดผู้ชำระภาษีรถประจำปีเดือนกุมภาพันธ์ 2566
นายเสกสม อัครพันธุ์ รองอธิบดีกรมการขนส่งทางบก และโฆษกกรมการขนส่งทางบก กระทรวงคมนาคม กล่าวว่า ปัจจุบันกรมการขนส่งทางบก (ขบ.) มีช่องทางการให้บริการประชาชนสำหรับการชำระภาษีรถยนต์และรถจักรยานยนต์หลายช่องทาง โดยมีช่องทางการชำระภาษีออนไลน์ เช่น การชำระภาษีออนไลน์     ผ่านทางเว็บไซต์ ขบ. https://eservice.dlt.go.th แอปพลิเคชัน DLT Vehicle Tax เคาน์เตอร์เซอร์วิส แอปพลิเคชัน mPAY และ Truemoney Wallet ได้รับความนิยมจากประชาชนเพิ่มมากขึ้น เนื่องจากเป็นช่องทางที่มีความสะดวกและไม่ต้องเดินทางมาที่สำนักงานขนส่งอยู่ที่ไหนก็สามารถชำระภาษีได้
สำหรับยอดผู้ชำระภาษีประจำปีเดือนกุมภาพันธ์ 2566 ขบ. สามารถจัดเก็บภาษีรถประจำปีของสำนักงานขนส่งกรุงเทพมหานครพื้นที่ 1 - 5 ได้ทั้งสิ้น 836,928,572.41 บาท มีผู้ใช้บริการชำระภาษีรถประจำปีออนไลน์ รวม 101,047 คัน แบ่งเป็น แอปพลิเคชัน DLT Vehicle Tax 12,174 คัน ผ่านเว็บไซต์ https://eservice.dlt.go.th 72,240 คัน เคาน์เตอร์เซอร์วิส 15,540 คัน ผ่านแอปพลิเคชัน mPAY และ Truemoney Wallet 1,093 คัน ส่วนการใช้บริการรับชำระภาษีรถประจำปี ณ สำนักงานขนส่งกรุงเทพมหานครพื้นที่ 1 - 5 มีผู้ใช้บริการ 399,012 คัน การใช้บริการเลื่อนล้อต่อภาษี (Drive Thru for Tax) 82,786 คัน ศูนย์บริการร่วมคมนาคม 5,168 คัน ที่ทำการไปรษณีย์ 755 คัน ตู้รับชำระภาษีรถประจำปีอัตโนมัติ (Kiosk) 1,740 คัน ชำระผ่าน Shop Thru for Tax 818 คัน รวมมียอดผู้ใช้บริการชำระภาษีประจำเดือนกุมภาพันธ์ 2566 ทั้งสิ้น 591,326 คัน
รองอธิบดีกรมการขนส่งทางบก กล่าวเพิ่มเติมว่า สำหรับผู้ที่ชำระภาษีรถประจำปีผ่านแอปพลิเคชัน DLT Vehicle Tax เมื่อชำระภาษีรถประจำปีผ่านแอปพลิเคชันเรียบร้อยแล้ว สามารถเลือกให้จัดส่งเครื่องหมายการเสียภาษีและใบเสร็จรับเงินทางไปรษณีย์ จะได้รับภายใน 5 วันทำการนับจากวันชำระเงิน หรือเลือกพิมพ์เครื่องหมายการเสียภาษีด้วยตนเองที่ตู้รับชำระภาษีรถประจำปีอัตโนมัติ (Kiosk) ภายในสำนักงานขนส่งกรุงเทพมหานครพื้นที่ 1 - 5 โดยในระหว่างที่รอรับเอกสารระบบจะแสดงหลักฐานการชำระภาษีรถประจำปีชั่วคราว เพื่อให้เจ้าของรถสามารถใช้เป็นหลักฐานแสดงการชำระภาษีจนกว่าจะได้รับเครื่องหมายการเสียภาษีประจำปีจาก ขบ. สำหรับผู้ที่ต้องการชำระภาษีรถประจำปีสามารถชำระล่วงหน้าได้ก่อนครบอายุภาษี 90 วัน รถยนต์อายุการใช้งานเกิน 7 ปี รถจักรยานยนต์อายุการใช้งานเกิน 5 ปี รวมถึงรถที่ค้างชำระภาษีเกิน 1 ปี แต่ไม่เกิน 3 ปี สามารถนำรถเข้าตรวจสภาพ ณ สถานตรวจสภาพรถเอกชนก่อนชำระภาษีล่วงหน้าผ่านระบบออนไลน์ หากประชาชนมีข้อสงสัยหรือต้องการสอบถามเกี่ยวกับการชำระภาษีรถยนต์หรือรถจักรยานยนต์เพิ่มเติมได้ที่ โทร. 1584 ตลอด 24 ชั่วโมง

ที่มา : https://www.thaigov.go.th/news/contents/details/66376