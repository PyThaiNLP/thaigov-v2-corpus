รัฐบาลไทย-ข่าวทำเนียบรัฐบาล-สำนักงานเจ้าท่าภูมิภาคสาขาสงขลา เร่งตรวจสอบกรณีพบคราบน้ำมันรั่วไหล บริเวณชุมชนริมทะเล อำเภอสิงหนคร จังหวัดสงขลา 


วันจันทร์ที่ 20 มีนาคม 2566
สำนักงานเจ้าท่าภูมิภาคสาขาสงขลา เร่งตรวจสอบกรณีพบคราบน้ำมันรั่วไหล บริเวณชุมชนริมทะเล อำเภอสิงหนคร จังหวัดสงขลา
...
สำนักงานเจ้าท่าภูมิภาคสาขาสงขลา เร่งตรวจสอบกรณีพบคราบน้ำมันรั่วไหล บริเวณชุมชนริมทะเล อำเภอสิงหนคร จังหวัดสงขลา
จากกรณีเจ้าของกระชังปลาและชาวบ้านบริเวณหัวเขา อำเภอสิงหนคร จังหวัดสงขลา นำเรือประมงพื้นบ้านปิดร่องน้ำ บริเวณหน้าท่าเทียบเรือบริษัทน้ำมันเอกชนรายใหญ่ ภายหลังได้รับผลกระทบจากคราบน้ำมันรั่วไหล กระชังปลาได้รับความเสียหาย ซึ่งบริษัทฯ ได้ลงพื้นที่กำจัดคราบน้ำมันแล้ว แต่ยังไม่มีมาตรการเยียวยาให้กับผู้ที่ได้รับผลกระทบ สำนักงานเจ้าท่าภูมิภาคสาขาสงขลาจึงได้ลงพื้นที่ตรวจสอบร่วมกับนายอำเภอสิงหนคร เทศบาลเมืองสิงหนคร บริษัท ปตท. สำรวจและผลิตปิโตรเลียม จำกัด (มหาชน) กรมทรัพยากรทางทะเลและชายฝั่ง สำนักงานทรัพยากรธรรมชาติและสิ่งแวดล้อมจังหวัดสงขลา กรมป้องกันและบรรเทาสาธารณภัยสงขลา และกองทัพเรือภาค 2 พร้อมทั้งร่วมหารือเหตุน้ำมันรั่วไหลปะปนกับน้ำทะเลบริเวณแนวชายฝั่ง และการเยียวยาให้กับผู้ที่ได้รับผลกระทบได้ข้อสรุป ดังนี้
1. ชาวบ้านบริเวณชุมชนริมทะเล ด้านหลังสุสานสุรัยมานซาร์ หมู่ที่ 1 ตำบลสิงหนคร อำเภอสิงหนคร จังหวัดสงขลา มีอาชีพเลี้ยงปลาในกระชัง อาทิ ปลากะพง ปลาหม้อแตก ปลาเก๋า ปลาอังจ้อ โดยมีกระชังปลา ประมาณ 500 กระชัง
2. บริเวณแนวชายฝั่งที่น้ำทะเลขึ้น – ลง ตลอดแนวยาวประมาณ 300 เมตร ปรากฏคราบน้ำสีน้ำตาล ไม่มีคราบน้ำมันเกาะในน้ำทะเล ไม่มีกลิ่นน้ำมัน จากการสอบถามชาวบ้านในพื้นที่ทราบว่า หากสัมผัสน้ำทะเลบริเวณดังกล่าวจะเกิดอาการคัน
3. บริเวณพื้นที่ข้างเคียงมีท่าเรือที่เกี่ยวข้องกับการขนถ่ายน้ำมันจากเรือและการจอดเรือสนับสนุนการปิโตรเลียมในอ่าวไทย อาทิ บริษัท ปตท.สผ. ท่าเรือ ปตท. สงขลา แท่นเทียบเรือคลังน้ำมันร่วมบริษัท เชฟรอน เชลล์ เอสโซ่ สงขลา บริษัท ปตท. น้ำมันและการค้าปลีก จำกัด (มหาชน) คลังปิโตรเลียมสงขลา
4. หน่วยงานทรัพยากรธรรมชาติและสิ่งแวดล้อมจังหวัดสงขลาเก็บตัวอย่างน้ำทะเล เพื่อนำไปวิเคราะห์ค่าน้ำและตรวจสอบชนิดของน้ำมัน บริษัท ปตท.สผ. นำแผ่นกั้นคราบน้ำมัน (บูม) กั้นบริเวณพื้นที่ที่คาดว่าจะมีคราบน้ำมันรั่วไหลเข้าไปบริเวณชายฝั่งชุมชน และนำซับน้ำมันด้วยแผ่นซับคราบน้ำมัน
5. หน่วยงานป้องกันและบรรเทาสาธารณภัยจังหวัดสงขลาจัดตั้งศูนย์บัญชาการเหตุการณ์ขจัดคราบน้ำมัน อำเภอสิงหนคร เพื่อบูรณาการระหว่างหน่วยงานที่เกี่ยวข้อง
ทั้งนี้ การหารือและการพิจารณาแนวทางการเยียวยาให้กับผู้ที่ได้รับผลกระทบดำเนินการไปด้วยความเรียบร้อย ซึ่งจากการตรวจสอบไม่พบคราบน้ำมันแล้ว

ที่มา : https://www.thaigov.go.th/news/contents/details/66378