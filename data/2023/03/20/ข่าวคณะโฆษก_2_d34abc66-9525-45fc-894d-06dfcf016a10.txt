รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯ ยินดีจังหวัดภูเก็ต และภาคอีสาน ติดอันดับใน 50 สถานที่ยอดเยี่ยมของโลกปี 2566 จากนิตยสาร Time รวมทั้งสนามบินสุวรรณภูมิได้อันดับสูงขึ้นจากการจัดอันดับ


วันจันทร์ที่ 20 มีนาคม 2566
20/03/2566
พิมพ์
โฆษกรัฐบาลเผย นายกฯ ยินดีจังหวัดภูเก็ต และภาคอีสาน ติดอันดับใน 50 สถานที่ยอดเยี่ยมของโลกปี 2566 จากนิตยสาร Time รวมทั้งสนามบินสุวรรณภูมิได้อันดับสูงขึ้นจากการจัดอันดับ
โฆษกรัฐบาลเผย นายกฯ ยินดีจังหวัดภูเก็ต และภาคอีสาน ติดอันดับใน 50 สถานที่ยอดเยี่ยมของโลกปี 2566 จากนิตยสาร Time รวมทั้งสนามบินสุวรรณภูมิได้อันดับสูงขึ้นจากการจัดอันดับสนามบินยอดเยี่ยมปี 2566
วันที่ 20 มีนาคม 2566 นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ยินดีที่จังหวัดภูเก็ต และภาคอีสานของประเทศไทย ติดอันดับ 50 สถานที่ยอดเยี่ยมของโลกประจำปี 2566 จากนิตยสาร Time และสนามบินสุวรรณภูมิของประเทศไทย ได้รับการจัดอันดับสนามบินยอดเยี่ยม โดยอยู่ในอันดับที่ 68
โฆษกประจำสำนักนายกรัฐมนตรีเปิดเผยว่า นิตยสาร Time นิตยสารข่าวรายสัปดาห์ของชื่อดังของสหรัฐอเมริกา ได้จัดอันดับให้ จังหวัดภูเก็ต และภาคอีสาน ของประเทศไทย ติดอันดับ 50 สถานที่ยอดเยี่ยมของโลกประจำปี 2566 (2023 World's Greatest Places) โดยทางนิตยสารระบุว่า จังหวัดภูเก็ตมีทิวทัศน์ธรรมชาติและหาดทรายที่งดงาม อีกทั้งยังมีส่วนผสมทางวัฒนธรรมจากงานเทศกาลต่าง ๆ ที่ลงตัว เหมาะสำหรับการท่องเที่ยวกันเป็นครอบครัว รวมถึงมีโรงแรมที่พักทุกระดับและหลากหลายราคา ส่วนภาคอีสาน เป็นสถานที่ที่อาหารมีความเป็นเอกลักษณ์ อาทิ ส้มตำ ลาบ ที่มีรสชาติ เผ็ดและเปรี้ยว อุดมไปด้วยสมุนไพร รวมทั้งภาคอีสานมีสถานที่ท่องเที่ยวทางธรรมชาติ และสถาปัตยกรรมอันสวยงามอีกด้วย ซึ่งการคัดเลือก 2023 World's Greatest Places มาจากการเสนอชื่อจากเครือข่ายของสื่อมวลชนและนักเขียนของนิตยสาร Time จากทั่วโลก
โฆษกประจำสำนักนายกรัฐมนตรีระบุอีกว่า สกายแทร็กซ์ (Skytrax) สถาบันวิจัยอิสระด้านธุรกิจการบิน และขนส่งทางอากาศ ได้จัดอันดับให้สนามบินสุวรรณภูมิ กรุงเทพฯ ประเทศไทย ได้รับรางวัลสนามบินยอดเยี่ยมอันดับที่ 68 ประจำปี 2566 (World Airport Award 2023) ซึ่งขยับดีขึ้นกว่าปีที่แล้วถึง 9 อันดับ ที่อยู่ในอันดับ 77 โดยการจัดอันดับได้พิจารณาจากคะแนนที่ลูกค้ามอบให้กับสนามบินในด้านต่าง ๆ ได้แก่ การเช็กอิน การเดินทางขาเข้า การต่อเครื่อง ตลอดจนเรื่องความปลอดภัย การตรวจคนเข้าเมือง และการเลือกซื้อสินค้า
“นายกรัฐมนตรีขอบคุณทุก ๆ ปัจจัยซึ่งมั่นใจว่าเกิดจากความร่วมมือร่วมใจของคนไทยทุกคนที่มีส่วนทำให้ประเทศไทยได้รับเลือกให้รับรางวัลระดับนานาชาติอย่างต่อเนื่อง ทั้งนี้ นายกรัฐมนตรีขอบคุณหน่วยงานที่เกี่ยวข้อง ที่ทำงานอย่างหนักเพื่อพัฒนาคุณภาพด้านการท่องเที่ยว และทุกส่วนที่เกี่ยวข้องกับการท่องเที่ยว สร้างชื่อเสียงแสดงศักยภาพของประเทศไทย ตามนโยบายที่รัฐบาลเน้นย้ำ ในปีนี้ ประเทศไทยพร้อมต้อนรับนักท่องเที่ยวอย่างเต็มทีด้วยการบริการที่ยอดเยี่ยมตามที่เคยปฏิบัติมาอย่างต่อเนื่อง” นายอนุชาฯ กล่าว

ที่มา : https://www.thaigov.go.th/news/contents/details/66346