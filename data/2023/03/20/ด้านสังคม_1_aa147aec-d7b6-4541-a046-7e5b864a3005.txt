รัฐบาลไทย-ข่าวทำเนียบรัฐบาล-พม. ปั้นร้านค้าสหกรณ์ ช่วยชุมชนการเคหะฯ ลดค่าครองชีพ ชอปสินค้าดี ราคาถูก


วันจันทร์ที่ 20 มีนาคม 2566
พม. ปั้นร้านค้าสหกรณ์ ช่วยชุมชนการเคหะฯ ลดค่าครองชีพ ชอปสินค้าดี ราคาถูก
พม. ปั้นร้านค้าสหกรณ์ ช่วยชุมชนการเคหะฯ ลดค่าครองชีพ ชอปสินค้าดี ราคาถูก
เมื่อวันที่ 17 มี.ค. 66 เวลา 12.45 น. นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานเปิดงานส่งเสริมและสนับสนุนกิจกรรมร้านค้าสหกรณ์ภายในชุมชนการเคหะแห่งชาติ (กคช.)  พร้อมมอบป้ายร้านค้าสหกรณ์บริการชุมชนบ้านเอื้ออาทรบางบัวทอง จำกัด และร้านค้าสหกรณ์บริการชุมชนบ้านเอื้ออาทรรัตนาธิเบศร์ (ท่าอิฐ) จำกัด อีกทั้งมอบวุฒิบัตรขอบคุณ บริษัท พรอคเตอร์ แอนด์ แกมเบิล แมนูแฟคเจอริ่ง (ประเทศไทย) จำกัด หรือ P&G ที่สนับสนุนกิจกรรมร้านค้าสหกรณ์ฯ และมอบถุงยังชีพให้ผู้แทนชุมชนโครงการบ้านเอื้ออาทรรัตนาธิเบศร์ (ท่าอิฐ) และครอบครัวเปราะบางในชุมชนบ้านเอื้ออาทรบางบัวทอง 1 นอกจากนี้ เยี่ยมชมร้านค้าสหกรณ์ฯ ศูนย์ดูแลและฟื้นฟูสุขภาพผู้สูงอายุ (Elderly Day Care) และบูธกิจกรรมขยะแลกของ P&G โดยนายทวีพงษ์ วิชัยดิษฐ ผู้ว่าการการเคหะแห่งชาติ กล่าวรายงาน ทั้งนี้ นายอนุกูล ปีดแก้ว ปลัดกระทรวงการพัฒนาสังคมและความมั่นคงของมนุษย์ (ปลัด พม.) พร้อมคณะผู้บริหาร นางระวีพรรณ แก้วเพียงเพ็ญ รองผู้ว่าราชการจังหวัดนนทบุรี และผู้แทนภาคีเครือข่าย เข้าร่วมงาน ณ โครงการบ้านเอื้ออาทรบางบัวทอง 1  จังหวัดนนทบุรี
นายจุติ กล่าวว่า รัฐบาลให้ความสำคัญต่อการพัฒนาที่อยู่อาศัยสำหรับประชาชนผู้มีรายได้น้อยถึงปานกลางและครัวเรือนเปราะบาง เพื่อการพัฒนาคุณภาพชีวิตที่ดีอย่างมั่นคง จึงได้มอบหมายกระทรวง พม. โดยการเคหะแห่งชาติ  (กคช.) ขับเคลื่อนการพัฒนาโครงการที่อยู่อาศัยที่ได้มาตรฐาน มีสภาพแวดล้อมที่ดี ควบคู่กับการสร้างเศรษฐกิจชุมชนที่เข้มแข็ง ด้วยการส่งเสริมและพัฒนาอาชีพรายได้ให้กับประชาชนผู้อยู่อาศัย วันนี้ มีการจัดงานส่งเสริมและสนับสนุนกิจกรรมร้านค้าสหกรณ์ภายในชุมชน กคช. โดยได้รับการสนับสนุนจากภาคธุรกิจเอกชน คือ P&G คัดสรรสินค้าที่มีคุณภาพ ราคาถูก มาจำหน่ายในร้านค้าสหกรณ์ฯ เป็นการช่วยลดภาระค่าใช้จ่ายและค่าครองชีพ อีกทั้งชาวชุมชนสามารถนำผลิตภัณฑ์ของตนมาฝากขายเพื่อเพิ่มรายได้ให้กับตนเองและครอบครัวได้อีกทางหนึ่งด้วย ทั้งนี้ จะมีการขยายผลของโครงการดังกล่าวไปยังชุมชน กคช. ทั่วประเทศ
นายจุติ กล่าวเพิ่มเติมว่า โครงการบ้านเอื้ออาทรบางบัวทอง 1 จังหวัดนนทบุรี ได้รับรางวัลระดับประเทศในระดับดีเลิศจากกรมส่งเสริมสหกรณ์ติดต่อกัน 4 ปีซ้อน ตั้งแต่ปี 2560 - 2563 ซึ่งมีนิติบุคคลอาคารชุดฯ บริหารจัดการชุมชนที่มีผู้อยู่อาศัยประมาณ 8,000 คน ด้วยระบบสหกรณ์  มีผลประกอบการที่มีกำไรสามารถปันผลให้สมาชิกประมาณร้อยละ 10 ทุกปี โดยร้านค้าสหกรณ์ฯ ได้รับเฉลี่ยคืนร้อยละ 6 - 10 ต่อปี และนำผลกำไรมาใช้ในกิจกรรมสาธารณประโยชน์ต่างๆ ของชุมชน รวมถึงสวัสดิการให้แก่สมาชิก เช่น ทุนการศึกษา และการเยี่ยมไข้สมาชิกในกรณีเจ็บป่วย เป็นต้น
#ช่วย24ชั่วโมง  #พม24ชม  #ข่าวพม

ที่มา : https://www.thaigov.go.th/news/contents/details/66357