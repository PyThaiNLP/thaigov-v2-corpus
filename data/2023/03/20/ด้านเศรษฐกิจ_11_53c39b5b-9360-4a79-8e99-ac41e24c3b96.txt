รัฐบาลไทย-ข่าวทำเนียบรัฐบาล-รองปลัดกระทรวงเกษตรและสหกรณ์เป็นประธานในพิธีเปิดการฝึกอบรมหลักสูตรนักบริหารการพัฒนาการเกษตรและสหกรณ์ระดับสูง (นบส.) รุ่นที่ 83 


วันจันทร์ที่ 20 มีนาคม 2566
รองปลัดกระทรวงเกษตรและสหกรณ์เป็นประธานในพิธีเปิดการฝึกอบรมหลักสูตรนักบริหารการพัฒนาการเกษตรและสหกรณ์ระดับสูง (นบส.) รุ่นที่ 83
รองปลัดกระทรวงเกษตรและสหกรณ์เป็นประธานในพิธีเปิดการฝึกอบรมหลักสูตรนักบริหารการพัฒนาการเกษตรและสหกรณ์ระดับสูง (นบส.) รุ่นที่ 83 และบรรยายพิเศษในหัวข้อยุทธศาสตร์และนโยบายของรัฐมนตรีว่าการกระทรวงเกษตรและสหกรณ์
วันที่ 20 มีนาคม 2566 เวลา 10.00 น. ปลัดกระทรวงเกษตรและสหกรณ์มอบหมายให้รองปลัดกระทรวงเกษตรและสหกรณ์ (นายเศรษฐเกียรติ กระจ่างวงษ์) เป็นประธานในพิธีเปิดการฝึกอบรมหลักสูตร “นักบริหารการพัฒนาการเกษตรและสหกรณ์ระดับสูง (นบส.) รุ่นที่ 83” และบรรยายพิเศษในหัวข้อ “ยุทธศาสตร์และนโยบายของรัฐมนตรีว่าการกระทรวงเกษตรและสหกรณ์” ผ่านระบบอิเล็กทรอนิกส์
โดยรองปลัดฯ ได้กล่าวเปิดและให้โอวาทแก่ผู้เข้าร่วมอบรมหลักสูตร นบส. รุ่นที่ 83 จำนวน 116 ราย และได้บรรยายถึงกรอบ 5 ยุทธศาสตร์และ 15 นโยบายสำคัญของรัฐมนตรีว่าการกระทรวงเกษตรและสหกรณ์ เพื่อใช้เป็นกรอบในการพัฒนาและแก้ไขปัญหาภาคการเกษตรให้กับเกษตรกร และนำนโยบายไปเชื่อมโยงบูรณาการและปฏิบัติให้สอดคล้องกับสถานการณ์ ศักยภาพ สภาพปัญหาในแต่ละพื้นที่ ซึ่งกรอบ 5 ยุทธศาสตร์ ประกอบด้วย 1. ยุทธศาสตร์ตลาดนำการผลิต 2. ยุทธศาสตร์เทคโนโลยีเกษตร 3. ยุทธศาสตร์ 3S คือ Safety-Security-Sustainability 4. ยุทธศาสตร์การบริหารเชิงรุกแบบบูรณาการกับทุกภาคส่วน และ 5. ยุทธศาสตร์เกษตรกรรมยั่งยืนตามแนวทางศาสตร์พระราชา โดยให้ปี 2566 เป็นปีที่มุ่งสร้างความเข้มแข็งให้กับภาคเกษตรกรรม อาทิ การสร้างความเข้มแข็งให้กับเกษตรกรและสถาบันเกษตรกร, การเร่งผลักดันการลดการปลดปล่อยก๊าซเรือนกระจกในภาคเกษตร, การเร่งประชาสัมพันธ์สร้างการรับรู้การดำเนินนโยบายของกระทรวงให้ทั่วถึง, การพัฒนาเทคโนโลยีและนวัตกรรมทางการเกษตร, การส่งเสริมเกษตรปลอดภัย, การผลักดันค่าตอบแทนให้กับอาสาสมัครเกษตรหมู่บ้าน (อกม.), การบริหารจัดการน้ำอย่างมีประสิทธิภาพ, การเร่งขับเคลื่อน BCG Model ไปสู่การปฏิบัติให้สัมฤทธิ์ผลตามเป้าหมายของนโยบายรัฐบาล, ส่งเสริมความรู้พืชเศรษฐกิจใหม่ผลักดันไทยเป็นครัวโลก, การผลักดันให้กระทรวงเกษตรและสหกรณ์เป็นกระทรวงเศษฐกิจอย่างแท้จริง, การปฏิบัติงานด้วยความโปร่งใส ตรวจสอบได้ และการให้ความสำคัญกับเกษตรกรเหมือนคนในครอบครัวเดียวกัน

ที่มา : https://www.thaigov.go.th/news/contents/details/66390