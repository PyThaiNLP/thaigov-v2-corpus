รัฐบาลไทย-ข่าวทำเนียบรัฐบาล-เริ่มมีผลบังคับใช้แล้ว พ.ร.ก. ปราบอาชญากรรมไซเบอร์ นายกฯ ขอบคุณทุกหน่วยงาน และธนาคารทุกแห่งร่วมกำหนดมาตรการดูแลประชาชน


วันจันทร์ที่ 20 มีนาคม 2566
เริ่มมีผลบังคับใช้แล้ว พ.ร.ก. ปราบอาชญากรรมไซเบอร์ นายกฯ ขอบคุณทุกหน่วยงาน และธนาคารทุกแห่งร่วมกำหนดมาตรการดูแลประชาชน
.....
เว็บไซต์ราชกิจจานุเบกษา เผยแพร่ พระราชกำหนดมาตรการป้องกันและปราบปรามอาชญากรรมทางเทคโนโลยี ปี 2566 เพื่อคุ้มครองประชาชนจากการถูกหลอกลวงจนสูญเสียทรัพย์สินผ่านโทรศัพท์หรือวิธีการทางอิเล็กทรอนิกส์ โดยเริ่มมีผลบังคับใช้วันที่ 17 มี.ค. 66 เป็นต้นไป
.
พล.อ.ประยุทธ์ จันทร์โอชา นายกรัฐมนตรีและ รมว.กห. ขอบคุณหน่วยงานที่เกี่ยวข้องที่ได้ร่วมกันกำหนดแนวทางเพื่อดูแลคุ้มครองประชาชนจากมิจฉาชีพเกิดขึ้นได้เร็วที่สุด
.
เมื่อกฎหมายมีผลบังคับแล้ว ประชาชนที่ได้รับความเดือดร้อนถูกมิจฉาชีพหลอกลวงสามารถติดต่อศูนย์แจ้งเหตุภัยทางการเงินจากมิจฉาชีพของธนาคารเพื่อระงับบัญชีได้ทันทีตลอด 24 ชั่วโมง ซึ่งจะเป็นกลไกให้ระดับความเสียหายได้ทันท่วงที โดยขณะนี้มีธนาคารพาณิชย์และธนาคารของรัฐรวม 15 แห่ง ได้เปิดศูนย์แจ้งเหตุฯ แล้ว
.
นอกจากนี้ เจ้าของบัญชีม้า หรือเบอร์ม้า ที่รับจ้างเปิดให้ผู้ก่อเหตุนำไปใช้หลอกลวงประชาชน หลังจากนี้ มีโทษอาญาหนัก จำคุก 3 ปี หรือ ปรับ 300,000 บาท หรือทั้งจำทั้งปรับ รวมถึงผู้ที่ได้เป็นธุระจัดหา โฆษณา เพื่อให้มีการซื้อ ขาย ให้เช่า หรือให้ยืม บัญชีเงินฝาก บัตรอิเล็กทรอนิกส์ บัญชีเงินอิเล็กทรอนิกส์ ตลอดจนหมายเลขโทรศัพท์ มีโทษอาญาหนักเช่นกัน คือ จำคุกตั้งแต่ 2 - 5 ปี หรือปรับตั้งแต่ 200,000 – 500,000 บาท หรือทั้งจำทั้งปรับ
.
หากประชาชนท่านใดรู้ตัวว่าถูกหลอกลวงให้รีบโทรไปที่ศูนย์แจ้งเหตุภัยทางการเงินฯ ของธนาคารที่มีบัญชีอยู่เพื่อระงับบัญชีได้ทันที และขอให้ผู้ที่รู้ตัวว่าได้เปิดบัญชีม้า ซิมม้า ให้ไปปิดบัญชีเสีย หากเจ้าหน้าที่จับได้จะถูกดำเนินคดีอย่างเด็ดขาด และจะอ้างไม่รู้กฎหมายไม่ได้เพราะรัฐบาลได้แจ้งเตือนมานานแล้ว
อ่านประกาศฯ ฉบับเต็ม คลิก https://ratchakitcha.soc.go.th/.../140A018N0000000000100.pdf
#ไทยคู่ฟ้า #ร่วมต้านโควิด19
-------------------

ที่มา : https://www.thaigov.go.th/news/contents/details/66349