รัฐบาลไทย-ข่าวทำเนียบรัฐบาล-พม. จัดประชุม กผส. เผยช่วยเงินกู้ผู้สูงอายุประกอบอาชีพกว่า 85 ล้านบาท  พร้อมชูนายประยงค์ รณรงค์ เป็นผู้สูงอายุแห่งชาติ 2566


วันจันทร์ที่ 20 มีนาคม 2566
พม. จัดประชุม กผส. เผยช่วยเงินกู้ผู้สูงอายุประกอบอาชีพกว่า 85 ล้านบาท  พร้อมชูนายประยงค์ รณรงค์ เป็นผู้สูงอายุแห่งชาติ 2566
พม. จัดประชุม กผส. เผยช่วยเงินกู้ผู้สูงอายุประกอบอาชีพกว่า 85 ล้านบาท  พร้อมชูนายประยงค์ รณรงค์ เป็นผู้สูงอายุแห่งชาติ 2566
วันนี้ (20 มี.ค. 66) เวลา 11.30 น. นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เข้าร่วมการประชุมคณะกรรมการผู้สูงอายุแห่งชาติ (กผส.)  ครั้งที่ 1/2566 ผ่านระบบออนไลน์ Zoom Meeting ณ ห้องประชุมชั้น 9 กระทรวง พม. สะพานขาว กรุงเทพฯ ซึ่งจัดโดยกรมกิจการผู้สูงอายุ (ผส.) เพื่อขับเคลื่อนนโยบายการดำเนินงานด้านผู้สูงอายุ โดยมี นายจุรินทร์ ลักษณวิศิษฏ์ รองนายกรัฐมนตรีและรัฐมนตรีว่าการกระทรวงพาณิชย์  เป็นประธานการประชุม พร้อมด้วยนางสาวแรมรุ้ง  วรวัธ อธิบดีกรมกิจการผู้สูงอายุ และผู้แทนหน่วยงานที่เกี่ยวข้อง เข้าร่วม ณ ห้องประชุมศูนย์ปฏิบัติการโสมสวลี ชั้น 11 สำนักงานปลัดกระทรวงพาณิชย์
นายจุติ กล่าวว่า วันนี้ มีการรายงานเรื่องสำคัญให้ที่ประชุมรับทราบ ไม่ว่าจะเป็น 1) ความเห็นในส่วนที่เกี่ยวข้องต่อข้อเสนอนโยบายเบี้ยยังชีพผู้สูงอายุแบบใหม่ จากกระทรวงการคลัง สำนักงานคณะกรรมการกฤษฎีกา สำนักงานสภาพัฒนาการเศรษฐกิจและสังคมแห่งชาติ และสำนักงบประมาณ 2) มติคณะรัฐมนตรีต่อรายงานสถานการณ์ผู้สูงอายุไทย พ.ศ. 2564  3)  ความคืบหน้าการจัดทำรายงานสถานการณ์ผู้สูงอายุไทย พ.ศ. 2565  4) ผลการคัดเลือกผู้แทนองค์กรเอกชนเป็นกรรมการผู้ทรงคุณวุฒิ ตามพระราชบัญญัติผู้สูงอายุ พ.ศ. 2546 มาตรา 4 (5) ในคณะกรรมการผู้สูงอายุแห่งชาติ (กผส.)  5) การจัดงานสมัชชาผู้สูงอายุระดับชาติรองรับสังคมสูงวัย ปี 2566 และ 6) ผลการดำเนินงานกองทุนผู้สูงอายุประจำปีงบประมาณ พ.ศ. 2566 ณ ปัจจุบัน มีการกู้ยืมเงินทุนประกอบอาชีพ จำนวน 2,993 ราย เป็นเงิน 85,931,394 บาท และสนับสนุนโครงการ จำนวน 77 โครงการ เป็นเงิน 8,290,936 บาท นอกจากนี้ ที่ประชุมได้พิจารณาให้ความเห็นชอบการประกาศสดุดีเกียรติคุณยกย่อง นายประยงค์ รณรงค์ อายุ 86 ปี ปราชญ์เกษตร เป็นผู้สูงอายุแห่งชาติ ประจำปีพุทธศักราช 2566
#ช่วย24ชั่วโมง  #พม24ชม  #ข่าวพม

ที่มา : https://www.thaigov.go.th/news/contents/details/66392