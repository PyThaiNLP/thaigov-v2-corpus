รัฐบาลไทย-ข่าวทำเนียบรัฐบาล-“ทิพานัน” โชว์ผลงาน "พล.อ.ประยุทธ์" สะพานขึงรถไฟแห่งแรกประเทศไทย ใกล้เสร็จสมบูรณ์แล้ว  เป็นแลนด์มาร์คใหม่บูมเศรษฐกิจราชบุรี  


วันอาทิตย์ที่ 12 มีนาคม 2566
12/03/2566
พิมพ์
“ทิพานัน” โชว์ผลงาน "พล.อ.ประยุทธ์" สะพานขึงรถไฟแห่งแรกประเทศไทย ใกล้เสร็จสมบูรณ์แล้ว  เป็นแลนด์มาร์คใหม่บูมเศรษฐกิจราชบุรี
“ทิพานัน” โชว์ผลงาน "พล.อ.ประยุทธ์" สะพานขึงรถไฟแห่งแรกประเทศไทย ใกล้เสร็จสมบูรณ์แล้ว  เป็นแลนด์มาร์คใหม่บูมเศรษฐกิจราชบุรี  แย้มชาวเมืองโอ่งเตรียมต้อนรับ “พล.อ.ประยุทธ์”ลงพื้นที่13 มีนาคมคึกคัก  ย้ำเป็นผู้นำลงมือทำอย่างแท้จริง
วันที่ 12 มีนาคม 2566 น.ส.ทิพานัน ศิริชนะ รองโฆษกประจำสำนักนายกรัฐมนตรี เปิดเผยว่า ตามที่พล.อ.ประยุทธ์ จันทร์โอชา  นายกรัฐมนตรี และรัฐมนตรีว่าการกระทรวงกลาโหม  เร่งพัฒนาโครงสร้างพื้นฐานเชื่อมโยงเส้นทางคมนาคม เพื่อเพิ่มขีดความสามารถด้านการแข่งขัน บูรณาการเชื่อมโยงระบบรางให้ปลอดภัย ทันสมัยและประหยัดเวลาเพื่อรองรับการเดินทาง ท่องเที่ยว ขนส่งสินค้าและบริการ ล่าสุด สะพานขึงรถไฟ (Extradosed Bridge) แห่งแรก และมีความยาวที่สุดในประเทศไทย ซึ่งเป็นส่วนหนึ่งในโครงการก่อสร้างรถไฟทางคู่เส้นทางสายใต้ ช่วงนครปฐม–ชุมพร อยู่ในสัญญาที่ 1 นครปฐม-หนองปลาไหล มีความคืบหน้าการก่อสร้างใกล้เสร็จสมบูรณ์แล้ว
น.ส.ทิพานัน กล่าวว่า ทั้งนี้เมื่อสะพานรถไฟแบบคานขึงข้ามแม่น้ำแม่กลองจะกลายเป็นแลนด์มาร์คท่องเที่ยวแห่งใหม่ของจังหวัดราชบุรี เนื่องจากมีรูปลักษณ์ที่มีเอกลักษณ์โดดเด่นจากสะพานรถไฟอื่นๆ ทั่วไป อีกทั้งยังมีการสร้างคู่ขนานกับสะพานรถไฟจุฬาลงกรณ์ ขนานไปกับสะพานจุฬาลงกรณ์และสะพานธนะรัชต์ ซึ่งมีความสำคัญทางประวัติศาสตร์มายาวนาน ก็จะช่วยกระตุ้นเศรษฐกิจ เกิดการจ้างงาน และสร้างรายได้ให้กับพี่น้องประชาชนในพื้นที่และพื้นที่ใกล้เคียง
“จะเห็นได้ว่าพล.อ.ประยุทธ์ได้เดินหน้าพัฒนาอย่างเป็นรูปธรรม  ควบคู่ไปกับการแก้ไขปัญหาในทุกมิติ ซึ่งในการลงพื้นที่จังหวัดราชบุรี ในวันจันทร์ที่ 13 มีนาคม 2566 จะได้ติดตามความคืบหน้าโครงการต่างๆเช่น  โครงการก่อสร้างระบบระบายน้ำหลักเพื่อบรรเทาปัญหาน้ำท่วมพื้นที่ชุมชนเมืองบ้านโป่งระยะที่ 1 โครงการก่อสร้างเขื่อนป้องกันตลิ่งริมแม่น้ำแม่กลอง บริเวณสะพานค่ายหลวง-สะพานเขางู-เบิกไพร โครงการปรับปรุงภูมิทัศน์พื้นที่ริมตลิ่งแม่น้ำแม่กลอง บริเวณสวนสุขภาพชุมชนไกรฤกษ์ ผลการดำเนินงานและแผนการก่อสร้างอาคารภายในโรงพยาบาลบ้านโป่ง โครงการขยายถนน 2 ช่องทางจราจรเป็น 4 ช่องทางจราจร เส้นทางตำบลหนองปลาหมอ-ตำบลเขาขลุง  โครงการก่อสร้างอุโมงค์ลอดสี่แยกหัวโป่งเพื่อแก้ไขปัญหาจราจรติดขัด ช่วยลดอุบัติเหตุ รวมทั้งรองรับปริมาณการจราจรที่เพิ่มขึ้น ทำให้การจราจรมีความคล่องตัวมากขึ้นและช่วยลดระยะเวลาในการเดินทางด้วย" ”น.ส.ทิพานัน กล่าว
น.ส. ทิพานัน กล่าวว่า  ขณะนี้ทราบว่ามีพี่น้องประชาชนชาวจังหวัดราชบุรีจำนวนมาก เมื่อทราบข่าวว่าท่านนายก จะเดินทางไปตรวจราชการ ต้องการมารอต้อนรับ พล.อ.ประยุทธ์ ซึ่งตรงนี้สะท้อนถึงการเป็นผู้นำที่ประชาชนยอมรับและลงมือทำอย่างแท้จริง

ที่มา : https://www.thaigov.go.th/news/contents/details/66012