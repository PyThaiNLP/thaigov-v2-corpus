รัฐบาลไทย-ข่าวทำเนียบรัฐบาล-รองนายกฯ อนุทิน เปิด “สวนเพลินจิต” ปอดแห่งใหม่ของคนกรุงเทพฯ เพิ่มพื้นที่สีเขียวลด PM2.5 สำหรับพักผ่อนเชื่อมต่อ 3 สวนใหญ่ รวมระยะทางวิ่งออกกำลังกาย 10 กม. อีกหนึ่งโครงการพัฒนาที่ดิน


วันเสาร์ที่ 11 มีนาคม 2566
11/03/2566
พิมพ์
รองนายกฯ อนุทิน เปิด “สวนเพลินจิต” ปอดแห่งใหม่ของคนกรุงเทพฯ เพิ่มพื้นที่สีเขียวลด PM2.5 สำหรับพักผ่อนเชื่อมต่อ 3 สวนใหญ่ รวมระยะทางวิ่งออกกำลังกาย 10 กม. อีกหนึ่งโครงการพัฒนาที่ดิน
รองนายกฯ อนุทิน เปิด “สวนเพลินจิต” ปอดแห่งใหม่ของคนกรุงเทพฯ เพิ่มพื้นที่สีเขียวลด PM2.5 สำหรับพักผ่อนเชื่อมต่อ 3 สวนใหญ่ รวมระยะทางวิ่งออกกำลังกาย 10 กม. อีกหนึ่งโครงการพัฒนาที่ดิน รฟท. เพื่อสาธารณประโยชน์
วันนี้ () น.ส.ไตรศุลี ไตรสรณกุล รองโฆษกประจำสำนักนายกรัฐมนตรี  กล่าวว่า วันนี้ (11มี.ค.66) เวลา 17.00 น. นายอนุทิน ชาญวีรกูล รองนายกรัฐมนตรีและรมว.สาธารณสุข ได้เป็นประธานในพิธีเปิดสวนสาธารณะ “สวนเพลินจิต” ถนนดวงพิทักษ์ เขตคลองเตย กรุงเทพมหานคร ซึ่งจะเป็นปอดแห่งใหม่ของคนกรุงเทพฯ ด้วยการเพิ่มพื้นที่สีเขียวใจกลางเมือง เป็นหนึ่งในโครงการพัฒนาที่ดินของการรถไฟแห่งประเทศไทย (รฟท.) เพื่อประโยชน์สาธารณะตามแนวนโยบายของรัฐบาล
รองนายกรัฐมนตรี กล่าวระหว่างในพิธีเปิดฯ ว่า สวนเพลินจิตเป็นโครงการความร่วมมือของกระทรวงคมนาคม โดย รฟท. และเอกชนคือบริษัท เวอริซายน์ จำกัด ผู้ใช้ประโยชน์ในพื้นที่ของ รฟท. บริเวณเลียบทางรถไฟทางด่วนเพลินจิต โดยโครงการเป็นการผสมผสานการพัฒนาในมิติของสุขภาพ คุณภาพชีวิตกับการคมนาคมขนส่ง เชื่อมให้การใช้ชีวิตประจำวันของคนกรุงเทพง่ายขึ้น เพราะทำเลที่ตั้งอยู่ท่ามกลางจุดเชื่อมต่อที่สำคัญมากมาย ไม่ว่าจะเป็นถนนหลัก 2 สาย นั่นคือถนนสุขุมวิท และ ถนนพระราม 4 ซึ่งถือเป็นพื้นที่ใจกลางเมืองย่านธุรกิจ
นอกจากนี้ ยังใกล้จุดเชื่อมต่อระบบขนส่งสาธารณะ คือ รถไฟฟ้า BTS และ รถไฟฟ้าใต้ดิน MRT มีเส้นทางที่สามารถเชื่อมต่อไปยังสวนสาธารณะ 3 สวน ได้แก่ สวนลุมพินี สวนป่าเบญจกิตติ และสวนเบญจกิตติ เป็นเส้นทางวิ่งออกกำลังกายระยะทางรวมประมาณ 10 กม. และทุกพื้นที่ของสวนมีความปลอดภัยด้วยการติดตั้งระบบกล้อง CCTV ระบบไฟฟ้าส่องสว่าง รวมทั้งมีพนักงานรักษาความปลอดภัยที่เข้มงวด
“สวนเพลินจิตไม่เพียงแต่เป็นปอดแห่งใหม่ที่จะช่วยให้สุขภาพให้ทั้งคนไทยและคนต่างชาติที่พักอาศัยหรือทำงานอยู่บริเวณนี้ดีขึ้น แต่ยังจะช่วยสร้างผลกระทบเชิงบวกในด้านต่าง ๆ ไม่ว่าจะเป็น การมีสุขภาพจิตที่ดีขึ้น ปฏิสัมพันธ์ทางสังคมที่เพิ่มมากขึ้นส่งผลสุดท้ายคือคุณภาพชีวิตของคนในเมือง สังคม เศรษฐกิจได้รับการยกระดับให้ดีขึ้นด้วย” นายอนุทิน กล่าว
น.ส.ไตรศุลี กล่าวว่า ภายหลังเป็นประธานกล่าวในพิธีเปิดสวนเพลินจิต นายอนุทิน ได้ร่วมผู้ว่าการ รฟท. ในการปล่อยตัวนักวิ่งและผู้ร่วมกิจกรรมรวมระยะทางการวิ่งเชื่อมต่อระหว่างสวนเพลินจิต สะพานเขียว สวนลุมพินี สวนป่าเบญจกิติ และสวนเบญจกิติ รวม 10 กม. จากนั้น รองนายกรัฐมนตรี ผู้ว่าการ รฟท. และคณะผู้บริหารกระทรวงคมนาคมได้เดินชมพื้นที่สวนเพลินจิตซึ่งมีระยะทาง 2.5 กม. ด้วย

ที่มา : https://www.thaigov.go.th/news/contents/details/65997