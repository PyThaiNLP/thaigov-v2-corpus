รัฐบาลไทย-ข่าวทำเนียบรัฐบาล-​โฆษกรัฐบาลเผย นายกฯ สั่งการให้อำนวยความสะดวกแก่ผู้ผ่านคุณสมบัติโครงการบัตรสวัสดิการฯ อย่างเต็มที่ มีประชาชนยืนยันตัวตนสำเร็จแล้วกว่า 6.5 ล้านคน


วันอาทิตย์ที่ 12 มีนาคม 2566
12/03/2566
พิมพ์
​โฆษกรัฐบาลเผย นายกฯ สั่งการให้อำนวยความสะดวกแก่ผู้ผ่านคุณสมบัติโครงการบัตรสวัสดิการฯ อย่างเต็มที่ มีประชาชนยืนยันตัวตนสำเร็จแล้วกว่า 6.5 ล้านคน
​โฆษกรัฐบาลเผย นายกฯ สั่งการให้อำนวยความสะดวกแก่ผู้ผ่านคุณสมบัติโครงการบัตรสวัสดิการฯ อย่างเต็มที่ มีประชาชนยืนยันตัวตนสำเร็จแล้วกว่า 6.5 ล้านคน
วันที่ 12 มีนาคม 2566 นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม สั่งการอย่างใกล้ชิด ให้ติดตามดูแลประชาชนทุกคนที่ยื่นลงทะเบียนโครงการเพื่อสวัสดิการแห่งรัฐปี 2565 อำนวยความสะดวกประชาชนอย่างเต็มที่
โดยจากข้อมูลวันที่ 11 มีนาคม 2566 เวลา 16.00 น. ตัวเลขประชาชนยืนยันตัวตนสำเร็จแล้วสะสม 6,472,975 คน จากจำนวนผู้ผ่านคุณสมบัติทั้งสิ้น 14,596,820 คน อย่างไรก็ดีมีผู้ยืนยันตัวตนไม่สำเร็จ 104,740 คน ยังไม่ได้ยืนยันตัวตน 8,019,105 คน และมีผู้อุทธรณ์ 5,435 คนซึ่งนายกรัฐมนตรีได้สั่งการให้หน่วยงานที่เกี่ยวข้องเร่งอำนวยความสะดวกแก่ประชาชนทุกคนอย่างต่อเนื่อง เพื่อให้ประชาชนที่ผ่านคุณสมบัติได้รับการดูแลตามสิทธิ์
โฆษกรัฐบาลกล่าวเพิ่มเติมว่า นายกรัฐมนตรีให้ความสำคัญติดตามผล และสั่งการหน่วยงานที่เกี่ยวข้องอย่างต่อเนื่องให้ช่วยอำนวยความสะดวกแก่ประชาชนผู้ผ่านคุณสมบัติ รวมทั้งขอความร่วมมมือจากทั้ง 3 ธนาคาร กรุงไทย ออมสิน ธ.ก.ส. ทั่วประเทศให้ช่วยอำนวยความสะดวกประชาชนอย่างเต็มที่ รวมไปถึงขอให้เปิดให้บริการเสาร์-อาทิตย์ เสริมอำนวยความสะดวก
“นายกรัฐมนตรีติดตามดูแลการอำนวยความสะดวกแก่ประชาชนผู้ผ่านคุณสมบัติในขั้นตอนการยืนยันตัวตนร่วมโครงการบัตรสวัสดิการแห่งรัฐด้วยความห่วงใย สั่งการอย่างใกล้ชิดให้ทุกส่วนงานที่เกี่ยวข้องเร่งดูแลอำนวยความสะดวกให้ประชาชน มั่นใจว่าจะสามารถอำนวยความสะดวกให้ประชาชนที่ผ่านคุณสมบัติยืนยันตัวตนได้ทันภายในเดือนมีนาคม 2566 และเริ่มใช้จ่ายตามกรอบการดำเนินงานของโครงการที่วางไว้ได้ตั้งแต่วันที่ 1 เมษายน 2566 เป็นต้นไป รวมทั้ง ขอบคุณประชาชนที่มั่นใจในการทำงานของรัฐบาล เชื่อมั่นว่าโครงการนี้จะมีส่วนช่วยเหลือ ดูแล บรรเทาการดำรงชีวิตประชาชนในกลุ่มเปราะบางทุกคนที่ผ่านคุณสมบัติในช่วงเวลานี้ได้” นายอนุชาฯ กล่าว

ที่มา : https://www.thaigov.go.th/news/contents/details/66009