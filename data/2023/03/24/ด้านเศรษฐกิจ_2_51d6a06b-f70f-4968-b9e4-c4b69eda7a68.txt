รัฐบาลไทย-ข่าวทำเนียบรัฐบาล-กระทรวงคมนาคม ให้สมาคมผู้ขับขี่รถยนต์สาธารณะแท็กซี่ เข้าพบ เพื่อร่วมหารือถึงการแก้ไขปัญหาความเดือดร้อนจากการออกกฎกระทรวงรถยนต์รับจ้างผ่านระบบอิเล็กทรอนิกส์ พ.ศ. 2564


วันพฤหัสบดีที่ 23 มีนาคม 2566
กระทรวงคมนาคม ให้สมาคมผู้ขับขี่รถยนต์สาธารณะแท็กซี่ เข้าพบ เพื่อร่วมหารือถึงการแก้ไขปัญหาความเดือดร้อนจากการออกกฎกระทรวงรถยนต์รับจ้างผ่านระบบอิเล็กทรอนิกส์ พ.ศ. 2564
...
กระทรวงคมนาคม ให้สมาคมผู้ขับขี่รถยนต์สาธารณะแท็กซี่ เข้าพบ เพื่อร่วมหารือถึงการแก้ไขปัญหาความเดือดร้อนจากการออกกฎกระทรวงรถยนต์รับจ้างผ่านระบบอิเล็กทรอนิกส์ พ.ศ. 2564
นายสรพงศ์ ไพฑูรย์พงษ์ รองปลัดกระทรวงคมนาคม เป็นผู้แทนกระทรวงคมนาคม ให้ นายวรพล แกมขุนทด นายกสมาคมผู้ขับขี่รถยนต์สาธารณะแท็กซี่ และสมาชิก เข้าพบ เพื่อร่วมหารือถึงการแก้ไขปัญหาความเดือดร้อนจากการออกกฎกระทรวงรถยนต์รับจ้างผ่านระบบอิเล็กทรอนิกส์ พ.ศ. 2564 โดยมี นายบัญญัติ คันธา รองอธิบดีกรมการขนส่งทางบก หน่วยงานและเจ้าหน้าที่ที่เกี่ยวข้องเข้าร่วมประชุม ในวันที่ 23 มีนาคม 2566 ณ ห้องประชุมกระทรวงคมนาคม
นายสรพงศ์ ไพฑูรย์พงษ์ กล่าวว่า กระทรวงคมนาคมมีความตั้งใจในการช่วยเหลือรถรับจ้างสาธารณะ (แท็กซี่) ที่ได้รับความเดือดร้อนจากการออกกฎกระทรวงรถยนต์รับจ้างผ่านระบบอิเล็กทรอนิกส์ พ.ศ. 2564 ได้แก่ ปัญหาการนำรถผิดกฎหมายมาให้บริการผ่านแอปพลิเคชัน ปัญหาการติดตราสัญลักษณ์บนรถที่ให้บริการผ่านแอปพลิเคชันให้ชัดเจน ปัญหาการนำรถแท็กซี่ที่หมดอายุมาให้บริการ เป็นต้น กระทรวงคมนาคมไม่ได้นิ่งนอนใจในปัญหาดังกล่าว จึงได้สั่งการให้กองตรวจราชการ กระทรวงคมนาคม ประสานกับ กรมการขนส่งทางบก เพื่อรวบรวมประเด็นข้อร้องเรียน ข้อมูล เพื่อพิจารณาจัดประชุม โดยมีรองปลัดกระทรวงคมนาคมเป็นประธานอีกครั้งในสัปดาห์หน้า ทั้งนี้ เพื่อกำหนดแนวทางที่เหมาะสมที่สุด ให้ภาครัฐสามารถควบคุม กำกับดูแล ให้เกิดการแข่งขันอย่างเป็นธรรม ถูกต้องตามกฎ ระเบียบ กฎหมาย มีความปลอดภัยอยู่ภายใต้กติกาเดียวกัน สอดคล้องตามเจตนารมณ์ ในการอำนวยความสะดวก และเพิ่มทางเลือกให้กับประชาชนผู้ใช้บริการให้สามารถเข้าถึงการใช้บริการได้ง่ายขึ้น มีราคาที่เหมาะสมเป็นธรรมทั้งผู้ให้บริการและผู้ใช้บริการต่อไป

ที่มา : https://www.thaigov.go.th/news/contents/details/66525