รัฐบาลไทย-ข่าวทำเนียบรัฐบาล-กระทรวงเกษตรฯ เตรียมจัดงานวันสถาปนากระทรวงเกษตรและสหกรณ์ เนื่องในโอกาสครบรอบ 131 ปี 


วันศุกร์ที่ 24 มีนาคม 2566
กระทรวงเกษตรฯ เตรียมจัดงานวันสถาปนากระทรวงเกษตรและสหกรณ์ เนื่องในโอกาสครบรอบ 131 ปี
กระทรวงเกษตรฯ เตรียมจัดงานวันสถาปนากระทรวงเกษตรและสหกรณ์ เนื่องในโอกาสครบรอบ 131 ปี ในวันที่ 1 เมษายน นี้ พร้อมโชว์เทคโนโลยีและนวัตกรรมด้านเกษตรที่น่าสนใจ
นายประยูร อินสกุล ปลัดกระทรวงเกษตรและสหกรณ์ เปิดเผยถึงการเตรียมการจัดงานวันสถาปนากระทรวงเกษตรและสหกรณ์ ในโอกาสครบรอบ 131 ปี ว่า กระทรวงเกษตรและสหกรณ์ ได้กำหนดจัดงาน “วันสถาปนากระทรวงเกษตรและสหกรณ์ ครบรอบ 131 ปี” ในวันเสาร์ที่ 1 เมษายน 2566 ประกอบด้วย พิธีสักการะสิ่งศักดิ์สิทธิ์ประจำกระทรวงเกษตรและสหกรณ์ พิธีสงฆ์ทำบุญถวายภัตตาหารเพลและถวายจตุปัจจัยไทยธรรมแด่พระสงฆ์ และจัดนิทรรศการแสดงผลงานของทุกหน่วยงานในสังกัด ภายใต้แนวคิด “เทคโนโลยีและนวัตกรรมด้านการเกษตร” บริเวณห้องประชุม 115 และด้านหน้าอาคาร 1 อาทิ กรมวิชาการเกษตรนำเสนอการพัฒนาระบบคาร์บอนเครดิตภาคการเกษตร สำนักงานเศรษฐกิจการเกษตรนำเสนอแอปพลิเคชัน “บอกต่อ” แอปเดียวจบ ครบทุกบริการด้านเกษตร กรมชลประทานนำเสนอ “โครงการจัดทำระบบสนับสนุนการวางแผนการจัดสรรน้ำอัจฉริยะโดยการสำรวจระยะไกล” กรมพัฒนาที่ดินนำเสนอระบบ AI Chatbot “น้องดินดี” ผู้ช่วยบริการด้านการพัฒนาที่ดินให้แก่เกษตรกร สำนักงานมาตรฐานสินค้าเกษตรและอาหารแห่งชาติ นำเสนอเทคโนโลยีและนวัตกรรมด้านมาตรฐานสินค้าเกษตรระบบ E-learning และกรมตรวจบัญชีสหกรณ์นำเสนอนวัตกรรมเชื่อมเครือข่าย Think & Do Together เป็นต้น
นอกจากนี้ยังมีกิจกรรมที่น่าสนใจมากมาย อาทิ การออกบูธจำหน่ายสินค้าเกษตรและผลิตภัณฑ์แปรรูปจากเกษตรกรและกลุ่มเครือข่าย กิจกรรมการแจกต้นไม้ลดฝุ่นให้แก่ผู้เข้าร่วมชมงาน เป็นต้น ทั้งนี้ ผู้ที่สนใจสามารถเข้าชมนิทรรศการและอุดหนุนสินค้าเกษตรคุณภาพจากเกษตรกรโดยตรง ได้ในวันเสาร์ที่ 1 เมษายนนี้ ตั้งแต่เวลา 10.00 – 15.30 น. ณ กระทรวงเกษตรและสหกรณ์ ถ.ราชดำเนินนอก.

ที่มา : https://www.thaigov.go.th/news/contents/details/66553