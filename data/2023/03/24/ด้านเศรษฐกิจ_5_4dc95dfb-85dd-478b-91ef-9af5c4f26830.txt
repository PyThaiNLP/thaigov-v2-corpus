รัฐบาลไทย-ข่าวทำเนียบรัฐบาล-ออม 500 ลุ้น 20 ล้าน กับ “สลากออมทรัพย์ทวีสิน ธ.ก.ส. ชุดเกษตรมั่นคง 4” เปิดรับฝากแล้ววันนี้ บน ธ.ก.ส. A-Mobile/A-Mobile Plus และ ธ.ก.ส. ทุกสาขา


วันศุกร์ที่ 24 มีนาคม 2566
24/03/2566
พิมพ์
ออม 500 ลุ้น 20 ล้าน กับ “สลากออมทรัพย์ทวีสิน ธ.ก.ส. ชุดเกษตรมั่นคง 4” เปิดรับฝากแล้ววันนี้ บน ธ.ก.ส. A-Mobile/A-Mobile Plus และ ธ.ก.ส. ทุกสาขา
ธ.ก.ส. เปิดรับฝาก “สลากออมทรัพย์ทวีสิน ชุดเกษตรมั่นคง 4” ช่วงที่ 2 สำหรับลูกค้าและประชาชนทั่วไป ตั้งแต่ 24 มี.ค.2566 เป็นต้นไป วงเงินรวม 30,000 ลบ. หน่วยละ 500 บาท ฝากครบ 3 ปี ได้รับดอกเบี้ยหน่วยละ 5 บาท พร้อมลุ้นรางวัลใหญ่ 20 ล้านบาท
ธ.ก.ส. เปิดรับฝาก “สลากออมทรัพย์ทวีสิน ชุดเกษตรมั่นคง 4” ช่วงที่ 2 สำหรับลูกค้าและประชาชนทั่วไป ตั้งแต่ 24 มีนาคม 2566 เป็นต้นไป วงเงินรวม 30,000 ล้านบาท หน่วยละ 500 บาท ฝากครบ 3 ปี ได้รับดอกเบี้ยหน่วยละ 5 บาท พร้อมลุ้นรางวัลใหญ่ 20 ล้านบาท และรางวัลอื่น ๆ รวมมูลค่ากว่า 107 ล้านบาทต่อเดือน เปิดรับฝากผ่านแอปพลิเคชัน ธ.ก.ส. A-Mobile หรือ A-Mobile Plus และ ธ.ก.ส. ทุกสาขาทั่วประเทศ
นายมานพ จินาไหม ผู้ช่วยผู้จัดการธนาคารเพื่อการเกษตรและสหกรณ์การเกษตร (ธ.ก.ส.) เปิดเผยว่า ธ.ก.ส. เปิดรับฝาก “สลากออมทรัพย์ทวีสิน ชุดเกษตรมั่นคง 4” จำนวน 200 ล้านหน่วย หน่วยละ 500 บาท วงเงินรวม 100,000 ล้านบาท โดยได้เปิดรับฝากสำหรับลูกค้าเดิมที่มีสลากออมทรัพย์ทวีสิน ชุดเกษตรมั่นคง 3 ครบกำหนดและเกษตรกรลูกค้า ธ.ก.ส. ไปแล้ว เมื่อวันที่ 20 – 23 มีนาคม 2566 วงเงินรวม 70,000 ล้านบาท ซึ่งได้รับการตอบรับด้วยดี โดย ธ.ก.ส. กำหนดเปิดรับฝากช่วงที่ 2 สำหรับลูกค้าใหม่และบุคคลทั่วไป อีกจำนวน 60 ล้านหน่วย หน่วยละ 500 บาท รวมวงเงิน 30,000 ล้านบาท โดยเปิดรับฝากตั้งแต่วันที่ 24 มีนาคม 2566 เป็นต้นไป ผ่านช่องทางแอปพลิ เคชัน ธ.ก.ส. A-Mobile หรือ A-Mobile Plus ครั้งละ 20 ล้านบาท แต่ไม่เกิน 100 ล้านบาท ต่อวัน ต่อราย และ     ธ.ก.ส. ทุกสาขา ทั่วประเทศ ครั้งละไม่เกิน 500 ล้านบาท ต่อวัน ต่อราย
สลากออมทรัพย์ทวีสิน ชุดเกษตรมั่นคง 4 มีอายุการรับฝาก 3 ปี เมื่อฝากครบกำหนด จะได้รับดอกเบี้ยหน่วยละ 5 บาท คิดเป็นอัตราดอกเบี้ยร้อยละ 0.333 ต่อปี และมีสิทธิ์ลุ้นรางวัลรวม 36 ครั้ง ในทุกวันที่ 16 ของเดือน และวันที่ 17 มกราคมของทุกปี ประกอบด้วย รางวัลที่ 1 จำนวน 1 รางวัล รางวัลละ 20,000,000 บาท รางวัลที่ 1 ต่างหมวด จำนวน 19 รางวัล รางวัลละ 100,000 บาท รางวัลที่ 2 จำนวน 60 รางวัล รางวัลละ 80,000 บาท รางวัลที่ 3 จำนวน 200 รางวัล รางวัลละ 12,000 บาท รางวัลที่ 4 จำนวน 400 รางวัล รางวัลละ 9,000 บาท รางวัลที่ 5 จำนวน 2,000 รางวัล รางวัลละ 5,000 บาท รางวัลเลขท้าย 4 ตัว จำนวน 20,000 รางวัล รางวัลละ 250 บาท และรางวัล  เลขท้าย 3 ตัว จำนวน 400,000 รางวัล รางวัลละ 150 บาท รวมรางวัลต่องวดสูงสุดทั้งสิ้น 422,680 รางวัล รวมเงินรางวัล 107,700,000 บาทต่อเดือน ออกรางวัลครั้งแรกวันที่ 16 เมษายน 2566 ในกรณีถอนสลากคืนก่อนครบกำหนดจะไม่ได้รับดอกเบี้ย และหากฝากไม่ครบ 3 เดือน ธ.ก.ส. จะคิดค่าธรรมเนียมการถอนจากมูลค่าสลาก 10 บาทต่อหน่วย โดยดอกเบี้ยในการฝากสลากออมทรัพย์ได้รับการยกเว้นภาษีสำหรับบุคคลธรรมดาและยังสามารถนำไปใช้เป็นหลักประกันเงินกู้ของ ธ.ก.ส. ได้อีกด้วย
ทั้งนี้ สามารถตรวจผลการออกรางวัลและรับชมการถ่ายทอดสดการออกสลากออมทรัพย์ได้ทางสถานีวิทยุกระจายเสียงแห่งประเทศไทย คลื่นความถี่ AM 891 กิโลเฮิรตซ์ เว็บไซต์ www.baac.or.th Facebook Page “ธกส BAAC Thailand” Youtube Channel “BAAC Thailand” แอปพลิเคชัน ธ.ก.ส. A-Mobile และ A-Mobile Plus โดยท่านที่สนใจสามารถติดต่อสอบถามรายละเอียดเพิ่มเติมเกี่ยวกับสลากออมทรัพย์ได้ที่ ธ.ก.ส. ทุกสาขาทั่วประเทศ หรือ Call Center 02 555 0555

ที่มา : https://www.thaigov.go.th/news/contents/details/66532