รัฐบาลไทย-ข่าวทำเนียบรัฐบาล-ผู้ว่าฯ ปราจีนบุรี ลงพื้นที่ให้กำลังใจพี่น้องชาวสวนผลไม้ พร้อม “ชิมผลไม้” สวนข้างโรงหลอมโลหะ สร้างความเชื่อมั่นผลไม้ปลอดซีเซียม-137 ให้กับประชาชน


วันศุกร์ที่ 24 มีนาคม 2566
24/03/2566
พิมพ์
ผู้ว่าฯ ปราจีนบุรี ลงพื้นที่ให้กำลังใจพี่น้องชาวสวนผลไม้ พร้อม “ชิมผลไม้” สวนข้างโรงหลอมโลหะ สร้างความเชื่อมั่นผลไม้ปลอดซีเซียม-137 ให้กับประชาชน
ผู้ว่าฯ ปราจีนบุรี ลงพื้นที่ให้กำลังใจพี่น้องชาวสวนผลไม้ พร้อม “ชิมผลไม้” สวนข้างโรงหลอมโลหะ สร้างความเชื่อมั่นผลไม้ปลอดซีเซียม-137 ให้กับประชาชน
เมื่อวันที่ 23 มี.ค. 66 เวลา 13.30 น. นายรณรงค์ นครจินดา ผู้ว่าราชการจังหวัดปราจีนบุรี นำทีมลงพื้นที่ตรวจเยี่ยมการปฏิบัติการวิเคราะห์ข้อมูลและตรวจวัดค่ารังสีของสำนักงานปรมาณูเพื่อสันติ และชิมผลไม้ของเกษตรกรภายในบริเวณสวนผลไม้พื้นที่ติดโรงหลอมโลหะ ณ บ้านเขาดิน หมู่ที่ 5 และบ้านเกาะลอย หมู่ที่ 6 ตำบลหาดนางแก้ว อำเภอกบินทร์บุรี จังหวัดปราจีนบุรี หลังจากปรากฏเป็นข่าวกรณีแท่งเหล็กบรรจุซีเซียม-137 ถูกหลอมในโรงงานดังกล่าว
นายรณรงค์ นครจินดา ผู้ว่าราชการจังหวัดปราจีนบุรี กล่าวว่า ในวันนี้ตนได้นำทีมออกเยี่ยมการปฏิบัติงานของเจ้าหน้าที่สำนักงานปรมาณูเพื่อสันติ และได้พบปะเยี่ยมเยียนให้กำลังใจพี่น้องเกษตรกรชาวสวนผลไม้ในพื้นที่ พร้อมด้วยหน่วยงานที่เกี่ยวข้อง ซึ่งทันทีที่ได้ลงพื้นที่และได้พูดคุยกับพี่น้องชาวสวนแล้ว เพื่อความเชื่อมั่นของพี่น้องประชาชนและสังคมที่กำลังกังวลถึงผลกระทบของผลผลิตทางเกษตรในพื้นที่จังหวัดปราจีนบุรีนั้น ตนจึงได้รับประทานมะม่วง มะปราง มะพร้าว กล้วย ที่เจ้าของสวนได้เก็บภายในสวนผลไม้ที่มีบริเวณพื้นที่ติดโรงหลอมหลอมโลหะ เพื่อสร้างความเชื่อมั่นในความปลอดภัยของผลิตผลทางการเกษตรของจังหวัดปราจีนบุรี หลังจากการตรวจวัดค่ารังสีไม่พบสารซีเซียม-137 ปนเปื้อนแต่อย่างใด พร้อมทั้งได้ประสานงานกับนายกิตติ์กวิน อรามรุญ หัวหน้าศูนย์ปฏิบัติการฉุกเฉินทางนิวเคลียร์และรังสี สำนักงานปรมาณูเพื่อสันติ เพื่อมอบหมายให้เจ้าหน้าที่ไปตรวจสอบผลไม้ในแปลงอื่น ๆ ของเกษตรกรรายที่ยังกังวล เพื่อสร้างความมั่นใจให้กับพี่น้องประชนในพื้นที่เกี่ยวกับพืชผลทางการเกษตรต่อไป
นายรณรงค์ นครจินดา ผู้ว่าราชการจังหวัดปราจีนบุรี กล่าวต่ออีกว่า จังหวัดปราจีนบุรีได้มอบเครื่องบันทึกรังสีประจำบุคคล จำนวน 60 เครื่อง ให้กับผู้แทนตำบลหาดนางแก้ว ตำบลลาดตะเคียน ตำบลวังดาล และผู้แทนโรงงานหลอมโลหะ ซึ่งเครื่องบันทึกรังสีดังกล่าวจะใช้วัดรังสีในระยะเวลา 1 เดือน เพื่อวัดค่ารังสี สร้างความมั่นใจให้กับประชาชนในพื้นที่และพื้นที่ใกล้เคียงอีกด้วย
“นอกจากนี้ เพื่อสร้างความมั่นใจในการดำเนินชีวิตประจำวัน ทางจังหวัดปราจีนบุรียังได้ประสานกับเจ้าหน้าที่จากสำนักงานปรมาณูเพื่อสันติ ลงพื้นที่เก็บตัวอย่างดินและน้ำ บริเวณองค์การบริหารส่วนตำบลหาดนางแก้ว จ.ปราจีนบุรี เพื่อตรวจสอบการปนเปื้อนตามแหล่งธรรมชาติต่อไป” ผวจ.ปราจีนบุรี กล่าวในช่วงท้าย

ที่มา : https://www.thaigov.go.th/news/contents/details/66552