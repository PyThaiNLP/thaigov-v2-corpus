รัฐบาลไทย-ข่าวทำเนียบรัฐบาล-“พ.ร.บ. ส่งเสริมการเรียนรู้ ปี 66” ยกระดับ กศน. เป็น กรมส่งเสริมการเรียนรู้ ให้คนทุกวัยเข้าถึงการศึกษา


วันศุกร์ที่ 24 มีนาคม 2566
“พ.ร.บ. ส่งเสริมการเรียนรู้ ปี 66” ยกระดับ กศน. เป็น กรมส่งเสริมการเรียนรู้ ให้คนทุกวัยเข้าถึงการศึกษา
.....
เว็บไซต์ราชกิจจานุเบกษา เผยแพร่ พ.ร.บ. ส่งเสริมการเรียนรู้ พ.ศ. 2566 ซึ่งเป็นกฎหมายสำคัญเพื่อส่งเสริมการเรียนรู้ของประชาชนคนไทยทุกคนตั้งแต่แรกเกิดจนตลอดชีวิต โดยมีสาระสำคัญ คือ การเปลี่ยนสำนักงานส่งเสริมการศึกษานอกระบบและการศึกษาตามอัธยาศัย (สำนักงาน กศน.) ให้เป็น “กรมส่งเสริมการเรียนรู้” มีหน้าที่จัด ส่งเสริมและสนับสนุนการเรียนรู้ 3 รูปแบบ
1. การเรียนรู้ตลอดชีวิต
2. การเรียนรู้เพื่อการพัฒนาตนเอง
3. การเรียนรู้เพื่อคุณวุฒิตามระดับ
.
มีหน่วยจัดการเรียนรู้ คือ หน่วยส่งเสริมการเรียนรู้ระดับอำเภอ ศูนย์การเรียนรู้ระดับตำบล ศูนย์การเรียนรู้ในพื้นที่ ศูนย์หรือสถาบันการเรียนรู้เฉพาะด้านหรือเฉพาะกิจการ หรือหน่วยงานที่เรียกชื่ออย่างอื่นที่ทำหน้าที่จัดการเรียนรู้ในสังกัดกรมส่งเสริมการเรียนรู้, มีภาคีเครือข่าย, มีสถานศึกษา และมีสถาบันพัฒนาหลักสูตรและการเรียนรู้ เป็นต้น
.
ซึ่งจะทำให้เกิดความร่วมมือในการส่งเสริมการเรียนรู้ระหว่างหน่วยงานรัฐ อปท. ภาคเอกชน ประชาชน ในการจัดการศึกษาทุกระดับ เพื่อลดความเหลื่อมล้ำทางการศึกษา เปิดโอกาสให้คนทุกกลุ่มที่อยู่นอกระบบสถาบันการศึกษา มีโอกาสเข้าถึงแหล่งเรียนรู้เพื่อพัฒนาตนเองได้กว้างไกลและทั่วถึงยิ่งขึ้น
.
กฎหมายฉบับนี้ จะมีผลบังคับใช้เมื่อพ้นกำหนด 60 วัน นับแต่วันประกาศในราชกิจจานุเบกษาเป็นต้นไป และให้ยกเลิกพ.ร.บ. ส่งเสริมการศึกษานอกระบบและการศึกษาตามอัธยาศัย พ.ศ. 2551
อ่าน พ.ร.บ. ฉบับเต็ม คลิก https://ratchakitcha.soc.go.th/.../140A020N0000000006000.pdf
#ไทยคู่ฟ้า #สื่อสารรัฐบาลไทย
-------------------

ที่มา : https://www.thaigov.go.th/news/contents/details/66547