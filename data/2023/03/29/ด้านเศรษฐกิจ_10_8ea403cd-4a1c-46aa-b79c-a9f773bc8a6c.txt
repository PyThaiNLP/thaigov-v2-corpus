รัฐบาลไทย-ข่าวทำเนียบรัฐบาล-SME D Bank ประสานพลัง ดีป้า ติดอาวุธดิจิทัลให้ SMEs ยกระดับธุรกิจ ‘FIT & FIRM’ เพิ่มศักยภาพการแข่งขัน ปูทางถึงแหล่งทุน  


วันพุธที่ 29 มีนาคม 2566
29/03/2566
พิมพ์
SME D Bank ประสานพลัง ดีป้า ติดอาวุธดิจิทัลให้ SMEs ยกระดับธุรกิจ ‘FIT & FIRM’ เพิ่มศักยภาพการแข่งขัน ปูทางถึงแหล่งทุน
SME D Bank จับมือ ดีป้า ลงนามความร่วมมือ หนุน SMEs ยกระดับปรับเปลี่ยนธุรกิจสู่ยุคดิจิทัล เดินหน้าโครงการ “FIT & FIRM ติดอาวุธ สร้างโอกาสเติบโตให้ธุรกิจ ด้วยเครื่องมือดิจิทัล”
SME D Bank จับมือ ดีป้า ลงนามความร่วมมือ หนุน SMEs ยกระดับปรับเปลี่ยนธุรกิจสู่ยุคดิจิทัล เดินหน้าโครงการ “FIT & FIRM ติดอาวุธ สร้างโอกาสเติบโตให้ธุรกิจ ด้วยเครื่องมือดิจิทัล” บูรณาการพาถึงแพลตฟอร์มดิจิทัลเสริมแกร่งนับร้อย คู่บริการพาถึงแหล่งทุนวงเงินกู้ 50 ลบ. ต่อยอดเติบโตยั่งยืน
วันนี้ (29 มี.ค.2566) ธนาคารพัฒนาวิสาหกิจขนาดกลางและขนาดย่อมแห่งประเทศไทย (ธพว.) หรือ SME D Bank  ร่วมกับ สำนักงานส่งเสริมเศรษฐกิจดิจิทัล หรือ ดีป้า ร่วมลงนามบันทึกข้อตกลงความร่วมมือ (MOU) “สนับสนุนผู้ประกอบการ SMEs ปรับเปลี่ยนธุรกิจสู่ยุคดิจิทัล” เพื่อส่งเสริมและสนับสนุนให้ผู้ประกอบการ SMEs เข้าถึงและเครื่องมือดิจิทัล ช่วยยกระดับเพิ่มศักยภาพธุรกิจเติบโต สามารถรับมือกับการแข่งขันของโลกธุรกิจยุคใหม่ได้อย่างมีประสิทธิภาพ รวมถึง สร้างโอกาสเข้าถึงแหล่งทุน
นางสาวนารถนารี รัฐปัตย์ กรรมการผู้จัดการ SME D Bank เปิดเผยว่า โลกธุรกิจปัจจุบัน มีการเปลี่ยนแปลงตลอดเวลา และแข่งขันรุนแรงขึ้นเรื่อย ๆ รวมถึง มีปัจจัยเสี่ยงมาท้าทายเสมอ  ผู้ประกอบการ SMEs ที่พื้นฐาน มีศักยภาพด้อยกว่ารายใหญ่ จึงจำเป็นอย่างยิ่งต้องปรับตัวได้อย่างรวดเร็ว  มีกระบวนการทำงานที่กระชับ และต้นทุนต่ำ เพื่อจะพาธุรกิจอยู่รอดและเดินหน้าต่อไปได้  ซึ่งการนำเครื่องมือดิจิทัลสมัยใหม่ มาใช้กับธุรกิจ จะเป็นตัวช่วยสำคัญให้ผู้ประกอบการ SMEs สามารถยกระดับปรับตัวทางธุรกิจได้อย่างรวดเร็วทันท่วงที รวมถึง ลดต้นทุนธุรกิจได้ด้วย
ความร่วมมือระหว่าง SME D Bank และ ดีป้า ในครั้งนี้ ภายใต้โครงการ “FIT & FIRM ติดอาวุธ สร้างโอกาสเติบโตให้ธุรกิจ ด้วยเครื่องมือดิจิทัล” สนับสนุนให้ผู้ประกอบการ SMEs เข้าถึงเครื่องมือดิจิทัลในการบริหารจัดการ และยกระดับธุรกิจกว่า 100 แพลตฟอร์ม เช่น โปรแกรมบริหารจัดการหน้าร้าน  ระบบบัญชีสำเร็จรูป โปรแกรมสร้างแคตตาล็อกออนไลน์ ฯลฯ  รวมถึง  ยังได้เข้าร่วมกิจกรรมยกระดับธุรกิจสู่ดิจิทัลจาก SME D Bank และ ดีป้า อย่างต่อเนื่อง
นอกจากนั้น  สำหรับผู้ประกอบการ SMEs ที่ต้องการเงินทุน นำไปใช้ยกระดับปรับเปลี่ยนธุรกิจสู่ยุคดิจิทัล ทาง SME D Bank เตรียมผลิตภัณฑ์สินเชื่อ “SME D พร้อม” ไว้รองรับ วงเงินกู้สูงสุดถึง 50 ล้านบาทต่อราย เปิดกว้าง กู้ได้ทั้งบุคคลธรรมดาและนิติบุคคล อัตราดอกเบี้ยเริ่มต้น MLR-2.25% หรือประมาณ 4.75% ต่อปี ผ่อนนานสูงสุดถึง 15 ปี ปลอดชำระเงินต้นสูงสุดถึง 18 เดือน
ผศ.ดร.ณัฐพล นิมมานพัชรินทร์ ผู้อำนวยการใหญ่ ดีป้า เปิดเผยว่า ตามโครงสร้างพื้นฐานเศรษฐกิจของประเทศไทย ผู้ประกอบการ SMEs ถือเป็นเสาหลักที่ทำให้เกิดการจ้างงานได้มากถึง 12 ล้านคน หรือคิดเป็นสัดส่วนเฉลี่ย 72% ของประเทศ ซึ่ง ดีป้า เล็งเห็นความสำคัญของการนำเทคโนโลยีดิจิทัลมาประยุกต์ใช้ในการดำเนินธุรกิจของผู้ประกอบการ SMEs เพื่อเชื่อมโยงและแลกเปลี่ยนข้อมูล รวมถึงยกระดับการดำเนินธุรกิจ
“สำหรับความร่วมมือระหว่าง ดีป้า และ SME D Bank ในครั้งนี้จะเป็นอีกหนึ่งก้าวสำคัญในการส่งเสริมและสนับสนุนให้เกิดการยกระดับผู้ประกอบการ SMEs ไทยผ่านการเข้าถึงและประยุกต์ใช้เทคโนโลยีดิจิทัลที่มีคุณภาพ ได้มาตรฐานจากเครือข่ายดิจิทัลสตาร์ทอัพและผู้ให้บริการดิจิทัล (Digital Provider) สัญชาติไทยของ ดีป้า ผ่าน TECHHUNT แพลตฟอร์มดิจิทัลที่รวบรวมเทคโนโลยีและบริการที่หลากหลายเพื่ออำนวยความสะดวกให้กับผู้ประกอบการที่กำลังมองหาดิจิทัลโซลูชันมาใช้แก้ไขปัญหาในการบริหารจัดการกระบวนการผลิต ยกระดับประสิทธิภาพการดำเนินธุรกิจ ลดต้นทุน เพิ่มรายได้ ขณะเดียวกัน ผู้ประกอบการสามารถวางใจได้ว่า ผลิตภัณฑ์และบริการที่เลือกสรรมีคุณภาพ ได้มาตรฐาน อยู่ในระดับราคาที่คุ้มค่า และตรงตามความต้องการกับธุรกิจ” ผู้อำนวยการใหญ่ ดีป้า กล่าว
นอกจากนี้ ดีป้า ยังมีกลไกส่งเสริมให้เกิดการประยุกต์ใช้เทคโนโลยีดิจิทัล อาทิ มาตรการช่วยเหลือหรือการอุดหนุนการประยุกต์ใช้เทคโนโลยีและนวัตกรรมดิจิทัลเพื่อภาคธุรกิจอุตสาหกรรมนวัตกรรมดิจิทัล (depa Digital Transformation Fund) มาตรการคูปองดิจิทัลเพื่อการประยุกต์ใช้เทคโนโลยีและนวัตกรรมดิจิทัล (depa mini Transformation Voucher) เป็นต้น ทั้งหมดจะเป็นส่วนช่วยให้ผู้ประกอบการสามารถรับมือกับการแข่งขันของโลกธุรกิจยุคใหม่ได้อย่างเท่าทันและมีประสิทธิภาพ

ที่มา : https://www.thaigov.go.th/news/contents/details/66731