รัฐบาลไทย-ข่าวทำเนียบรัฐบาล-​รัฐบาลไม่นิ่งนอนใจปัญไกด์ต่างชาติแย่งงานคนไทย นายกรัฐมนตรีกำชับ แรงงาน ท่องเที่ยว ตำรวจเร่งประสานความร่วมมือกวดขัน บังคับใช้กฎหมายเข้มงวด หน่วยงานเกี่ยวข้องให้ข้อมูลอาชีพสงวนคนไทย


วันพุธที่ 29 มีนาคม 2566
29/03/2566
พิมพ์
​รัฐบาลไม่นิ่งนอนใจปัญไกด์ต่างชาติแย่งงานคนไทย นายกรัฐมนตรีกำชับ แรงงาน ท่องเที่ยว ตำรวจเร่งประสานความร่วมมือกวดขัน บังคับใช้กฎหมายเข้มงวด หน่วยงานเกี่ยวข้องให้ข้อมูลอาชีพสงวนคนไทย
​รัฐบาลไม่นิ่งนอนใจปัญไกด์ต่างชาติแย่งงานคนไทย นายกรัฐมนตรีกำชับ แรงงาน ท่องเที่ยว ตำรวจเร่งประสานความร่วมมือกวดขัน บังคับใช้กฎหมายเข้มงวด หน่วยงานเกี่ยวข้องให้ข้อมูลอาชีพสงวนคนไทย ขอความร่วมมือประชาชนเป็นหูเป็นตาแจ้งเบาะแสเจ้าหน้าที่
วันที่ 29 มีนาคม 2566 น.ส.ไตรศุลี ไตรสรณกุล รองโฆษกประจำสำนักนายกรัฐมนตรี กล่าวว่า ตามที่มีข้อร้องเรียนกรณีชาวต่างชาติได้เข้ามาทำงานเป็นมัคคุเทศก์ หรือ ไกด์นำเที่ยว และแย่งงานมัคคุเทศก์ชาวไทยนั้น รัฐบาลไม่ได้นิ่งนอนใจในปัญหาในเรื่องดังกล่าว พล.อ.ประยุทธ์ จันทร์โอชา นายกรัฐมนตรีและรมว.กลาโหม ได้กำชับไปยังหน่วยงานเกี่ยวข้อง อาทิ  กระทรวงแรงงาน กระทรวงการท่องเที่ยวและกีฬา สำนักงานตำรวจแห่งชาติ ให้กระชับความร่วมมือเพื่อเร่งกวดขันและบังคับใช้กฎหมายอย่างเข้มงวดกับผู้ที่ไม่ปฏิบัติตามกฎหมายของประเทศไทย
โดยเมื่อไม่นานมานี้กรมการจัดหางานได้ร่วมกับเจ้าหน้าที่ตำรวจได้ลงพื้นที่ปราบปรามและจับกุม ชาวต่างชาติซึ่งไม่มีบัตรมัคคุเทศก์ตามที่ได้มีประชาชนร้องเรียน นายกรัฐมนตรีเน้นย้ำว่าขอให้ดำเนินการให้ต่อเนื่อง ให้เห็นว่าทางการไทยจริงจังกับการกวาดล้างในเรื่องนี้ โดยที่ผ่านมารัฐบาลได้ดำเนินการทุกวิถีทางเพื่อให้คนไทยได้รับประโยชน์จากการฟื้นฟูของภาคท่องเที่ยว ดังนั้น หน่วยงานที่เกี่ยวข้องต้องดำเนินการอย่างเต็มที่เพื่อรักษางานนี้และให้มัคคุเทศก์ชาวไทยได้ประโยชน์จากการฟื้นตัวในขณะนี้เช่นกัน
น.ส.ไตรศุลี กล่าวว่า นายกรัฐมนตรียังได้มอบหมายให้หน่วยงานเกี่ยวข้อง เช่น การท่องเที่ยวแห่งประเทศไทย(ททท.) กระทรวงการต่างประเทศ ที่ได้มีการสื่อสารกับนักท่องเที่ยวต่างชาติ เร่งประชาสัมพันธ์ให้ชาวต่างชาติทราบถึงอาชีพที่เป็นอาชีพสงวนของคนไทย ห้ามต่างชาติทำ รวมถึงให้ทราบถึงโทษที่ฝ่าฝืนด้วย
อย่างไรก็ตาม เกี่ยวกับการปราบปรามนี้ กำลังของเจ้าหน้าที่อาจจะไม่เพียงพอเนื่องจาก นักท่องเที่ยวรวมถึงผู้นำเที่ยวต่างๆ อาจกระจายอยู่ทั่วทุกพื้นที่ของประเทศ ดังนั้นรัฐบาลจึงขอความร่วมมือประชาชนร่วมกันเป็นหูเป็นตา และสามารถแจ้งเบาะแสแก่เจ้าหน้าได้ที่กองทะเบียนจัดหางานกลางและคุ้มครองคนหางานกรมการจัดหางาน อาคารกระทรวงแรงงานชั้น 4 โทร. 02 354 1729 หรือ สำนักงานจัดหางานจังหวัดทุกจังหวัด สำนักงานจัดหางานกรุงเทพมหานครพื้นที่ 1-10 หรือ ที่สายด่วนกระทรวงแรงงาน โทร.1506 กด 2 กรมการจัดหางาน หรือสายด่วน 1694 กรมการจัดหางาน เพื่อมีการประสานงานหน่วยงานเกี่ยวข้องเข้าดำเนินการตามกฎหมายต่อไป
ทั้งนี้ ปัจจุบันมัคคุเทศก์หรืองานจัดนำเที่ยวเป็นอาชีพที่ผู้ประกอบวิชาชีพต้องมีสัญชาติไทยเท่านั้น เป็นงานที่ห้ามคนต่างชาติทำโดยเด็ดขาด หากฝ่าฝืนจะมีความผิดตาม พ.ร.ก.การบริหารจัดการการทำงานของคนต่างด้าว พ.ศ. 2560 และที่แก้ไขเพิ่มเติม ซึ่งระบุว่าคนต่างด้าวที่ทำงานโดยไม่มีใบอนุญาตทำงานหรือทำงานนอกเหนือจากที่มีสิทธิจะทำได้ มีโทษปรับ ตั้งแต่ 5,000 - 50,000 บาท และถูกส่งกลับประเทศทันที  รวมทั้งจะถูกห้ามไม่ให้ห้ามขอใบอนุญาตทำงานเป็นเวลา 2 ปี
ส่วนนายจ้างหรือสถานประกอบการที่รับ คนต่างด้าวที่ไม่มีใบอนุญาตทำงานเข้าทำงาน หรือให้ คนต่างด้าวทำงานนอกเหนือจากที่มีสิทธิ มีโทษปรับตั้งแต่ 10,000 - 100,000 บาท ต่อคนต่างด้าวที่จ้างหนึ่งคนหากกระทำผิดซ้ำต้องระวางโทษจำคุกไม่เกิน 1 ปี หรือปรับตั้งแต่ 50,000 - 200,000 บาท ต่อคนต่างด้าวที่จ้างหนึ่งคน และจะถูกห้ามจ้างคนต่างด้าวทำงานเป็นเวลา 3 ปี

ที่มา : https://www.thaigov.go.th/news/contents/details/66701