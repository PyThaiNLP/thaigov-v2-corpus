รัฐบาลไทย-ข่าวทำเนียบรัฐบาล-พม. รับมอบอาหารช่วยกลุ่มเปราะบาง มูลค่ากว่า 1 ล้านบาท จากบริษัท เดอะ ไมเนอร์ ฟู้ด กรุ๊ป จำกัด (มหาชน)


วันพุธที่ 29 มีนาคม 2566
พม. รับมอบอาหารช่วยกลุ่มเปราะบาง มูลค่ากว่า 1 ล้านบาท จากบริษัท เดอะ ไมเนอร์ ฟู้ด กรุ๊ป จำกัด (มหาชน)
พม. รับมอบอาหารช่วยกลุ่มเปราะบาง มูลค่ากว่า 1 ล้านบาท จากบริษัท เดอะ ไมเนอร์ ฟู้ด กรุ๊ป จำกัด (มหาชน)
วันนี้ (29 มี.ค. 66) เวลา 13.00 น. นายอนุกูล ปีดแก้ว ปลัดกระทรวงการพัฒนาสังคมและความมั่นคงของมนุษย์ (ปลัด พม.) พร้อมคณะผู้บริหาร รับมอบอาหาร มูลค่า 1,002,840 บาท จากบริษัท เดอะ ไมเนอร์ ฟู้ด กรุ๊ป จำกัด (มหาชน) โดยคุณเบอร์นาร์ด เชง ประธานเจ้าหน้าที่ฝ่ายการตลาด ผ่านโครงการสิทธิพิเศษวันเกิดสมาชิก “เกิด 1 ได้ถึง 2” เพื่อนำมามอบให้เด็ก คนพิการ และผู้ด้อยโอกาสที่อยู่ในความดูแลของกระทรวง พม. ณ บริเวณโถงชั้น 1 อาคารกรมพัฒนาสังคมและสวัสดิการ กระทรวง พม. สะพานขาว กทม.
นายอนุกูล กล่าวว่า กระทรวง พม. มีความยินดีที่ได้เป็นส่วนหนึ่งของโครงการ “อิ่มท้อง อิ่มบุญ เป็นผู้ให้ในวันเกิด” ของ บริษัท เดอะ ไมเนอร์ ฟู้ด กรุ๊ป จำกัด (มหาชน) ที่เปิดโอกาสให้ลูกค้าที่ซื้อสินค้าครบตามจำนวนที่กำหนดในเดือนเกิดกับสินค้าแบรนด์ในเครือ เดอะ ไมเนอร์ ฟู้ด กรุ๊ป ผ่านโครงการสิทธิพิเศษวันเกิดสมาชิก “เกิด 1 ได้ถึง 2” ประกอบด้วย เดอะ พิซซ่า คอมปานี เบอร์เกอร์ คิง เดรี่ ควีน และ เดอะ คอฟฟี่ คลับ โดยร่วมบริจาค 1 มื้ออาหาร ให้กลุ่มเปราะบาง (กลุ่มเด็ก ผู้พิการ และผู้ด้อยโอกาสทางสังคม) ในความดูแลของหน่วยงานสังกัดกระทรวง พม. จำนวน 8 แห่ง ได้แก่ สถานสงเคราะห์เด็กชายบ้านมหาเมฆ สถานสงเคราะห์เด็กเยาวชนมูลนิธิมหาราช สถานสงเคราะห์เด็กหญิงบ้านราชวิถี สถานคุ้มครองและพัฒนาคนพิการบ้านนนทภูมิ จังหวัดนนทบุรี สถานคุ้มครองและพัฒนาคนพิการบ้านราชาวดี (ชาย) จังหวัดนนทบุรี สถานคุ้มครองและพัฒนาคนพิการบ้านเฟื่องฟ้า จังหวัดนนทบุรี สถานคุ้มครองและพัฒนาคนพิการบ้านราชาวดี (หญิง) จังหวัดนนทบุรี และสถานคุ้มครองคนไร้ที่พึ่งหญิงธัญบุรี จ.ปทุมธานี
นายอนุกูล กล่าวเพิ่มเติมว่า ในนามของกระทรวง พม. ขอขอบคุณในความมีน้ำใจของทุกท่านที่ร่วมโครงการดังกล่าว และขอขอบคุณทาง บริษัท เดอะ ไมเนอร์ ฟู้ด กรุ๊ป จำกัด (มหาชน) ที่ให้การสนับสนุนและมอบอาหารให้กลุ่มเปราะบางที่อยู่ในความดูแลของกระทรวง พม. ทั้งนี้ ขอให้มั่นใจได้ว่าอาหารที่ได้รับบริจาคในวันนี้ จะเป็นประโยชน์และเป็นความสุขที่ส่งถึงกลุ่มเปราะบางอย่างแท้จริง
#ช่วย24ชั่วโมง #พม24ชม #ข่าวพม

ที่มา : https://www.thaigov.go.th/news/contents/details/66742