รัฐบาลไทย-ข่าวทำเนียบรัฐบาล-อธิบดีกรมการจัดหางาน สั่งลุย กวาดล้างต่างชาติลักลอบทำงานผิดกฎหมายพื้นที่ห้วยขวาง


วันอังคารที่ 28 มีนาคม 2566
28/03/2566
พิมพ์
อธิบดีกรมการจัดหางาน สั่งลุย กวาดล้างต่างชาติลักลอบทำงานผิดกฎหมายพื้นที่ห้วยขวาง
วันที่ 28 มีนาคม 2566 นายไพโรจน์ โชติกเสถียร อธิบดีกรมการจัดหางาน พร้อมด้วยนายสันติ นันตสุวรรณ นายสิบหมื่นชัย โพธิสินธุ์ รองอธิบดีกรมการจัดหางาน นำชุดเฉพาะกิจตรวจสอบ ปราบปราม จับกุม และดำเนินคดีคนต่างด้าวทำงานผิดกฎหมาย
และเจ้าหน้าที่สำนักงานจัดหางานกรุงเทพมหานครพื้นที่ 10 ลงพื้นที่ห้วยขวาง เพื่อตรวจสอบปราบปรามคนต่างชาติที่ลักลอบทำงานโดยผิดกฎหมาย ร่วมกับ พ.ต.ท. ไอยรา อากาศวิภาต สวป.สน. ห้วยขวาง
นายไพโรจน์ โชติกเสถียร อธิบดีกรมการจัดหางาน เปิดเผยว่า ในวันนี้ตนลงพื้นที่ตรวจสอบการทำงานของแรงงานต่างชาติ ณ พื้นที่ห้วยขวาง เพื่อตรวจบังคับใช้กฎหมายกับคนต่างชาติที่ไม่มีใบอนุญาตทำงานและทำงานนอกเหนือสิทธิ โดยเรื่องนี้สืบเนื่องจากที่กรมการจัดหางานได้รับแจ้งจากผู้ประกอบการชาวไทย ซึ่งอยู่ในย่านการค้า ทำเลทองที่ทั้งคนไทยและต่างชาตินิยมไปจับจ่ายใช้สอย ว่ามีคนต่างชาติที่สงสัยว่าเข้ามาประกอบกิจการจำหน่ายอาหาร โดยจ้างคนไทยเป็นนอมินี และจ้างลูกจ้างชาวต่างชาติเป็นพนักงาน จึงจำเป็นต้องลงพื้นที่ตรวจสอบแรงงานต่างชาติทั้งหมดอย่างเข้มงวด เพื่อมิให้กระทบต่อโอกาสการมีงานทำของคนไทย และส่งผลต่อความมั่นคงและระบบเศรษฐกิจของประเทศไทย ซึ่งจากการตรวจสอบสถานประกอบการ 6 แห่ง พบสถานประกอบการกระทำความผิด 3 แห่ง คนต่างชาติกระทำความผิด จำนวน13 คน แบ่งเป็นสัญชาติจีน 2 คน เมียนมา 2 คน และพื้นที่สูง 9 คน จึงได้ควบคุมตัวส่งพนักงานสอบสวน สน. ห้วยขวาง ดำเนินคดีข้อหาเป็นคนต่างด้าวทำงานโดยไม่มีใบอนุญาตทำงาน พร้อมร้องทุกข์กล่าวโทษนายจ้างที่กระทำความผิด ซึ่งตามพระราชกำหนดการบริหารจัดการการทำงานของคนต่างด้าว พ.ศ. 2560 และที่แก้ไขเพิ่มเติม คนต่างด้าวที่ทำงานโดยไม่มีใบอนุญาตทำงานหรือทำงานนอกเหนือจากที่มีสิทธิจะทำได้ มีโทษปรับตั้งแต่ 5,000 – 50,000 บาท และถูกส่งกลับประเทศต้นทาง รวมถึงห้ามขอใบอนุญาตทำงานเป็นเวลา 2 ปี นับตั้งแต่วันที่ได้รับโทษ และนายจ้าง/สถานประกอบการที่รับคนต่างด้าวที่ไม่มีใบอนุญาตทำงานเข้าทำงาน หรือให้คนต่างด้าวทำงานนอกเหนือจากที่มีสิทธิ มีโทษปรับตั้งแต่ 10,000 – 100,000 บาท ต่อคนต่างด้าวที่จ้างหนึ่งคน หากกระทำผิดซ้ำต้องระวางโทษจำคุกไม่เกิน 1 ปี หรือปรับตั้งแต่ 50,000 – 200,000 บาท ต่อคนต่างด้าวที่จ้างหนึ่งคน และห้ามจ้างคนต่างด้าวทำงานเป็นเวลา 3 ปี
“กรมการจัดหางานจะใช้มาตรการลงพื้นที่สุ่มตรวจโดยไม่แจ้งล่วงหน้าในทุกจังหวัดอย่างเข้มงวดต่อไป จึงขอฝากไปยังผู้ที่พบเห็นการจ้างคนต่างชาติทำงานโดยผิดกฎหมาย หรือพบคนต่างชาติลักลอบทำงานโดยผิดกฎหมาย ให้ช่วยกันเป็นหูเป็นตาแจ้งเบาะแสร้องทุกข์มาที่ กองทะเบียนจัดหางานกลางและคุ้มครองคนหางาน กรมการจัดหางาน อาคารกระทรวงแรงงาน ชั้น 4 โทร. 023541729 หรือที่สำนักงานจัดหางานจังหวัดทุกจังหวัด สำนักงานจัดหางานกรุงเทพมหานครพื้นที่ 1-10 หรือ ที่สายด่วนกระทรวงแรงงาน โทร.1506 กด 2 กรมการจัดหางาน หรือสายด่วน 1694 กรมการจัดหางาน” อธิบดีกรมการจัดหางาน กล่าว

ที่มา : https://www.thaigov.go.th/news/contents/details/66690