รัฐบาลไทย-ข่าวทำเนียบรัฐบาล-กสร.ห่วงเหตุปั้นจั่นล้มฟาดลูกจ้างเสียชีวิตและบาดเจ็บ ส่งพนักงานตรวจความปลอดภัยสอบข้อเท็จจริง


วันพุธที่ 29 มีนาคม 2566
29/03/2566
พิมพ์
กสร.ห่วงเหตุปั้นจั่นล้มฟาดลูกจ้างเสียชีวิตและบาดเจ็บ ส่งพนักงานตรวจความปลอดภัยสอบข้อเท็จจริง
กรมสวัสดิการและคุ้มครองแรงงานห่วงเหตุปั้นจั่นก่อสร้างสะพานข้ามแม่น้ำท่าจีนล้มฟาดลูกจ้างเสียชีวิตและบาดเจ็บ ส่ง
พนักงานตรวจความปลอดภัยสำนักงานสวัสดิการและคุ้มครองแรงงานจังหวัดสมุทรสาครหาสาเหตุและสอบข้อเท็จจริง โดยเชิญนายจ้างพบ 30 มีนานี้
นายนิยม สองแก้ว อธิบดีกรมสวัสดิการและคุ้มครองแรงงาน (กสร.) เปิดเผยถึงกรณีสื่อนำเสนอข่าว รถเครนยกถังทำทุ่น ล้มฟาดคนงานดับ 1 เจ็บ 1 ตนจึงได้สั่งการให้สำนักงานสวัสดิการและคุ้มครองแรงงานจังหวัดสมุทรสาคร และศูนย์ความปลอดภัยในการทำงานเขต 7 (ราชบุรี) ส่งพนักงานตรวจความปลอดภัยลงพื้นที่ตรวจสอบสาเหตุของการเกิดอุบัติเหตุดังกล่าว เบื้องต้นได้รับรายงานว่า เหตุเกิดเมื่อวันที่ 27 มีนาคม 2566 เวลา 16.10 น. สถานที่เกิดเหตุเป็นโครงการก่อสร้างสะพานข้ามแม่น้ำท่าจีน อำเภอกระทุ่มแบน จังหวัดสมุทรสาคร ขณะที่รถปั้นจั่น (น้ำหนักยก 25 ตัน) กำลังยกทุ่นลอยน้ำที่ลอยอยู่ในน้ำ (น้ำหนักประมาณ 300 กิโลกรัม) เพื่อย้ายตำแหน่งวาง นายสุรจิตร สมทา อายุ 44 ปี ลูกจ้างคนไทย และนายอ่อง โก อู ลูกจ้างเมียนมา อายุ 31 ปี ซึ่งเป็นลูกจ้างของผู้รับเหมาค่าแรง ปฏิบัติงานอยู่บนทุ่นลอยน้ำ รถปั้นจั่นที่ยกทุ่นลอยน้ำได้พลิกตะแคง เกิดแรงเหวี่ยงไปโดนลูกจ้างทั้งสองคนทำให้พลัดตกในแม่น้ำ เป็นเหตุให้นายสุรจิตร ฯ ลูกจ้างเสียชีวิตในที่เกิดเหตุ ส่วนนายอ่อง โก อู ได้รับบาดเจ็บเล็กน้อย เข้ารับการรักษาที่โรงพยาบาลกระทุ่มแบน แพทย์ดำเนินการเอกซเรย์ร่างกายแล้ว และอนุญาตให้กลับไปพักรักษาตัวต่อโดยไม่ต้องรอเฝ้าสังเกตอาการ ตนต้องขอแสดงความเสียใจกับครอบครัวของลูกจ้างผู้เสียชีวิต และลูกจ้างที่ได้รับบาดเจ็บจากเหตุการณ์ในครั้งนี้ และจะให้สำนักงานสวัสดิการและคุ้มครองแรงงานจังหวัดสมุทรสาครประสานกับสำนักงานประกันสังคมจังหวัดสมุทรสาครเพื่อช่วยเหลือลูกจ้างที่ได้รับผลกระทบให้ได้รับสิทธิประโยชน์ตามกฎหมายด้วย
อธิบดี กสร. กล่าวต่อไปว่า พนักงานตรวจความปลอดภัยสำนักงานสวัสดิการและคุ้มครองแรงงานจังหวัดสมุทรสาคร และศูนย์ความปลอดภัยในการทำงานเขต 7 (ราชบุรี) จะเชิญนายจ้างและผู้เกี่ยวข้องมาพบในวันที่ 30 มีนาคม 2566 เพื่อสอบข้อเท็จจริงเพิ่มเติมว่าได้ปฏิบัติตามพระราชบัญญัติความปลอดภัย อาชีวอนามัย และสภาพแวดล้อมในการทำงาน พ.ศ. 2554 และกฎกระทรวงกำหนดมาตรฐานในการบริหาร จัดการ และดำเนินการด้านความปลอดภัย อาชีวอนามัย และสภาพแวดล้อมในการทำงานเกี่ยวกับเครื่องจักร ปั้นจั่น หม้อน้ำ พ.ศ. 2564 หรือไม่ หากพบว่านายจ้างฝ่าฝืนหรือไม่ปฏิบัติตามกฎหมายดังกล่าวจะดำเนินการตามอำนาจหน้าที่ต่อไป

ที่มา : https://www.thaigov.go.th/news/contents/details/66730