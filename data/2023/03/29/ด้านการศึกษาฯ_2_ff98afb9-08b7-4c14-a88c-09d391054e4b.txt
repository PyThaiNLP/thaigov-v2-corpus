รัฐบาลไทย-ข่าวทำเนียบรัฐบาล-เอนก ดัน ศิริราช จับมืออิสราเอล Sheba Medical Center พัฒนานวัตกรรมทางการแพทย์แบบเต็มระบบ


วันพุธที่ 29 มีนาคม 2566
เอนก ดัน ศิริราช จับมืออิสราเอล Sheba Medical Center พัฒนานวัตกรรมทางการแพทย์แบบเต็มระบบ
เอนก ดัน ศิริราช จับมืออิสราเอล Sheba Medical Center พัฒนานวัตกรรมทางการแพทย์แบบเต็มระบบ
ศาสตราจารย์พิเศษ ดร.เอนก เหล่าธรรมทัศน์ รัฐมนตรีว่าการกระทรวงการอุดมศึกษา วิทยาศาสตร์ วิจัย และนวัตกรรม (อว.) เผยว่า ได้นำคณะของประเทศไทยประกอบด้วยศาสตราจารย์ ดร.นายแพทย์ สิริฤกษ์ ทรงศิวิไล ปลัดกระทรวง อว. ประธานคณะกรรมการกองทุนส่งเสริมวิทยาศาสตร์ วิจัยและนวัตกรรม (กสว.) ผู้อำนวยการสำนักงานคณะกรรมการส่งเสริมวิทยาศาสตร์ วิจัยและนวัตกรรม ( สกสว.) ผู้อำนวยการสำนักงานพัฒนาการวิจัยการเกษตร (องค์การมหาชน) อธิการบดีมหาวิทยาลัยเกษตรศาสตร์ คณบดีคณะแพทยศาสตร์ศิริราชพยาบาล และประธานคณะกรรมการโครงการจัดตั้งคณะแพทยศาสตร์ มหาวิทยาลัยเกษตรศาสตร์ เยือนรัฐอิสราเอล  ณ เมืองเทลอาวีฟ เยรูซาเล็ม และเบียร์ชีวา เพื่อสร้างความร่วมมือทางวิชาการกับหน่วยงานภาครัฐทางด้านอุดมศึกษา การวิจัยและนวัตกรรมของอิสราเอล รวมทั้งแลกเปลี่ยนกลไกการบริหารระบบงบประมาณการวิจัยและนวัตกรรมของอิสราเอลด้วย
โดยเมื่อวันที่ 16 กุมภาพันธ์ 2566 ได้เข้าหารือความร่วมมือทางการแพทย์และวิทยาศาสตร์สุขภาพ ณ สถาบัน Sheba Medical Center ซึ่งเป็นโรงพยาบาลที่ใหญ่ที่สุดในอิสราเอลและติดอันดับ 1 ใน 10 โรงพยาบาลที่ดีที่สุดในโลก โดย Professor Eyal Zimlichman, Chief Transformation Officer and Chief Innovation Center ผู้บริหารของ Sheba Medical Center ได้นำเสนอความก้าวหน้าในด้านต่างๆ โดยเฉพาะศูนย์นวัตกรรมการแพทย์ดิจิทัล ARC Center (Accelerate, Redesign, Collaborate) for Digital Innovation at Sheba Medical Center in Israel ทั้งในเรื่องของการให้บริการแบบโรงพยาบาลเสมือนจริง (Virtual Hospital) และการนำเทคโนโลยี XR (Extended Reality) มาใช้ในการดูแลรักษาคนไข้ เพื่อเพิ่มการเข้าถึงในการรักษา การเรียนการสอนด้านการแพทย์ รวมทั้งต่อยอดการพัฒนานวัตกรรมด้านการแพทย์แม่นยำ
Sheba Medical Center ได้รับการจัดอันดับจาก Newsweeks ว่าเป็นโรงพยาบาลที่ดีที่สุด 1 ใน 10 ของโลกในปี พ.ศ. 2565 มีความโดดเด่นทางด้านวิทยาศาสตร์ การแพทย์และนวัตกรรมรวมทั้งมีการจัดตั้ง ARC Center ศูนย์การแพทย์ดิจิทัล ที่รวบรวมแพทย์ นักวิจัย สตาร์ทอัพ ผู้นำด้านอุตสาหกรรม สถาบันการศึกษา นักลงทุน มุ่งสู่เป้าหมายของการออกแบบระบบการดูแลสุขภาพรูปแบบใหม่ ปรับปรุงและพัฒนาระบบการดูแลรักษาผู้ป่วยโดยใช้นวัตกรรมเพื่อให้เกิดประสิทธิภาพสูงสุดต่อผู้ป่วย ภายในศูนย์ดังกล่าว ประกอบด้วย 6 ศูนย์นวัตกรรม ได้แก่ ปัญญาประดิษฐ์ การแพทย์แม่นยำ การแพทย์ทางไกล การจำลองเสมือน นวัตกรรมด้านศัลยกรรม และการดูแลสุขภาพ
หลังจากการหารือ ศ.พิเศษ ดร.เอนกฯ รัฐมนตรีว่าการกระทรวง อว. กล่าวว่า “ไทยพร้อมอย่างยิ่งที่จะเชื่อมโยงความร่วมมือระหว่างหน่วยงานภาครัฐ เอกชน วิชาการและอุตสาหกรรม ในการวิจัยพัฒนาและบริการด้านวิทยาศาสตร์สุขภาพ ร่วมกับ Sheba Medical Center โดยนำร่องกับคณะแพทยศาสตร์ศิริราชพยาบาล มหาวิทยาลัยมหิดล ซึ่งเป็นโรงเรียนแพทย์ชั้นนำของไทย เชื่อมั่นว่าจะเป็นประโยชน์อย่างยิ่งต่อการแลกเปลี่ยนองค์ความรู้ในการพัฒนานวัตกรรมการแพทย์ รวมทั้งพัฒนาระบบบริการสุขภาพแบบครบวงจรของประเทศไทยมากขึ้นต่อไป นอกจากนี้ยังมีโครงการจัดตั้งคณะแพทยศาสตร์ มหาวิทยาลัยเกษตรศาสตร์ที่จะเข้าร่วมด้วย”
ศ.นพ. สิริฤกษ์ ทรงศิวิไล ปลัดกระทรวง อว. กล่าวเสริมว่า “กระทรวง อว. มีโรงเรียนแพทย์ชั้นนำอีกกว่า 25 แห่งทั่วประเทศ ผลิตผลงานวิจัยและนวัตกรรม รวมทั้งบุคลากรทางการแพทย์เข้าสู่ระบบบริการสุขภาพของไทยและระดับโลกเป็นจำนวนมาก การพัฒนานวัตกรรมด้านการแพทย์ถือเป็นอีกบทบาทสำคัญที่ทาง อว. ได้ผลักดัน และดำเนินการมาอย่างต่อเนื่อง”
ศ.นพ. อภิชาติ อัศวมงคลกุล คณบดีคณะแพทยศาสตร์ศิริราชพยาบาล กล่าวสรุปว่า “คณะแพทยศาสตร์ศิริราชพยาบาล มีความยินดีอย่างยิ่งและพร้อมที่จะทำความร่วมมือกับ Sheba Medical Center เพื่อพัฒนาให้มีระบบบริการสุขภาพและการดูแลรักษาแบบครบวงจร โดยในเดือนมิถุนายน 2566 จะมีการประชุมสัมมนา ARC SUMMIT 2023 ณ นครเทลอาวีฟ ซึ่งศิริราชจะเข้าร่วมด้วย จึงพร้อมที่จะทำความตกลงและขับเคลื่อนความร่วมมือทางการแพทย์ระหว่างสองประเทศได้อย่างเป็นรูปธรรมต่อไป”

ที่มา : https://www.thaigov.go.th/news/contents/details/66710