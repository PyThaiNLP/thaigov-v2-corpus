รัฐบาลไทย-ข่าวทำเนียบรัฐบาล-“สคร. กำกับรัฐวิสาหกิจเร่งลงทุนขับเคลื่อนเศรษฐกิจไทย ท่ามกลางปัจจัยเสี่ยงทั่วโลก”


วันพุธที่ 29 มีนาคม 2566
29/03/2566
พิมพ์
“สคร. กำกับรัฐวิสาหกิจเร่งลงทุนขับเคลื่อนเศรษฐกิจไทย ท่ามกลางปัจจัยเสี่ยงทั่วโลก”
ในปี 2566 รัฐวิสาหกิจมีการเบิกจ่ายงบลงทุนจนถึงเดือนกุมภาพันธ์ 2566 จำนวน 56,346 ล้านบาท หรือคิดเป็นร้อยละ 111 ของแผนการเบิกจ่าย
นางปานทิพย์ ศรีพิมล ผู้อำนวยการสำนักงานคณะกรรมการนโยบายรัฐวิสาหกิจ (สคร.) เปิดเผยว่า ในปี 2566 รัฐวิสาหกิจมีการเบิกจ่ายงบลงทุนจนถึงเดือนกุมภาพันธ์ 2566 จำนวน 56,346 ล้านบาท หรือคิดเป็นร้อยละ 111 ของแผนการเบิกจ่าย ประกอบด้วยการเบิกจ่ายงบลงทุนของรัฐวิสาหกิจปีงบประมาณ (ตั้งแต่เดือนตุลาคม 2565 - เดือนกุมภาพันธ์ 2566) 34 แห่ง จำนวน 43,524 ล้านบาท หรือคิดเป็นร้อยละ 107 ของแผนการเบิกจ่าย และรัฐวิสาหกิจปีปฏิทิน (เดือนมกราคม 2566 - เดือนกุมภาพันธ์ 2566) 9 แห่ง จำนวน 12,822 ล้านบาท หรือคิดเป็นร้อยละ 129 ของแผนการเบิกจ่าย
ผลการเบิกจ่ายงบลงทุนของรัฐวิสาหกิจประจำปี 2566 (ณ สิ้นเดือนกุมภาพันธ์ 2566 ของรัฐวิสาหกิจ)
รัฐวิสาหกิจ แผนการเบิกจ่าย ผลการเบิกจ่าย ผลการเบิกจ่าย/แผนการเบิกจ่าย ปีงบประมาณ (ต.ค. 65 – ก.พ. 66)
จำนวน 34 แห่ง (5 เดือน) 40,712 43,524 ร้อยละ 107 ปีปฏิทิน (ม.ค. – ก.พ. 66)
จำนวน 9 แห่ง (2 เดือน) 9,918 12,822 ร้อยละ 129
รวม 43 แห่ง 50,630 56,346 ร้อยละ 111
นางสาวปิยวรรณ ล่ามกิจจา ที่ปรึกษาด้านพัฒนารัฐวิสาหกิจ กล่าวว่า โครงการลงทุนขนาดใหญ่ที่สำคัญยังสามารถเบิกจ่ายได้สูงกว่าแผน อาทิ โครงการรถไฟความเร็วสูงไทย – จีน ระยะที่ 1 (ช่วงกรุงเทพมหานคร – นครราชสีมา) ของการรถไฟแห่งประเทศไทย (รฟท.) โครงการรถไฟฟ้าสายสีม่วง ช่วงเตาปูน – ราษฎร์บูรณะของการรถไฟฟ้าขนส่งมวลชนแห่งประเทศไทย โครงการทางพิเศษสายพระราม 3 – ดาวคะนอง – วงแหวนรอบนอกตะวันตกของการทางพิเศษแห่งประเทศไทย โครงการปรับปรุงกิจการประปาแผนหลักครั้งที่ 9 ของการประปานครหลวง และโครงการก่อสร้างรถไฟ สายเด่นชัย – เชียงราย – เชียงของ ของ รฟท.
นางปานทิพย์ ศรีพิมล ผู้อำนวยการ สคร. กล่าวเพิ่มเติมว่า ผลการเบิกจ่ายงบลงทุน ณ สิ้นเดือนกุมภาพันธ์ 2566 เป็นผลการเบิกจ่ายของรัฐวิสาหกิจปีงบประมาณ 5 เดือน ซึ่งคิดเป็นร้อยละ 34 ของกรอบงบลงทุนทั้งปี และเป็นผลการเบิกจ่ายของรัฐวิสาหกิจปีปฏิทิน 2 เดือน คิดเป็นร้อยละ 9 ของกรอบงบลงทุนทั้งปี ทั้งนี้ สคร. จะยังคงกำกับติดตามการเบิกจ่ายงบลงทุนของรัฐวิสาหกิจอย่างใกล้ชิด เพื่อให้รัฐวิสาหกิจสามารถเบิกจ่ายงบลงทุนให้เป็นไปตามเป้าหมาย (ไม่น้อยกว่าร้อยละ 95 ของกรอบงบลงทุนทั้งปี) เพื่อให้การลงทุนของรัฐวิสาหกิจมีส่วนช่วยสนับสนุนและกระตุ้นเศรษฐกิจของประเทศท่ามกลางปัจจัยเสี่ยงทางเศรษฐกิจทั่วโลกต่อไป

ที่มา : https://www.thaigov.go.th/news/contents/details/66729