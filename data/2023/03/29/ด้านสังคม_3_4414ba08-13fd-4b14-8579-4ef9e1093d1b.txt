รัฐบาลไทย-ข่าวทำเนียบรัฐบาล-รพ.จะนะ จ.สงขลา ขยายศักยภาพบริการผ่าตัด “สูตินรีเวช-ศัลยกรรมทั่วไป” ช่วยผู้ป่วยได้รับการรักษาใกล้บ้าน


วันพุธที่ 29 มีนาคม 2566
รพ.จะนะ จ.สงขลา ขยายศักยภาพบริการผ่าตัด “สูตินรีเวช-ศัลยกรรมทั่วไป” ช่วยผู้ป่วยได้รับการรักษาใกล้บ้าน
ผู้ตรวจราชการกระทรวงสาธารณสุข เขตสุขภาพที่ 12 เผยความก้าวหน้าการพัฒนาโรงพยาบาลจะนะ จังหวัดสงขลา ล่าสุด ขยายศักยภาพบริการผ่าตัดด้านสูตินรีเวชและศัลยกรรมทั่วไป ไม่ต้องส่งไปโรงพยาบาลใหญ่ในเมือง ช่วยให้ผู้ป่วยได้รับการรักษาใกล้บ้าน
ผู้ตรวจราชการกระทรวงสาธารณสุข เขตสุขภาพที่ 12 เผยความก้าวหน้าการพัฒนาโรงพยาบาลจะนะ จังหวัดสงขลา ล่าสุด ขยายศักยภาพบริการผ่าตัดด้านสูตินรีเวชและศัลยกรรมทั่วไป ไม่ต้องส่งไปโรงพยาบาลใหญ่ในเมือง ช่วยให้ผู้ป่วยได้รับการรักษาใกล้บ้าน เริ่มบริการวันแรก 28 มีนาคม ที่ผ่านมา ผ่าตัดมดลูก, ผู้ป่วยฉุกเฉินตกเลือดหลังคลอด และผ่าตัดตาต้อกระจกอีก 10 ราย
นายแพทย์สวัสดิ์ อภิวัจนีวงศ์ ผู้ตรวจราชการกระทรวงสาธารณสุข เขตสุขภาพที่ 12 เปิดเผยว่า กระทรวงสาธารณสุขมีนโยบายให้โรงพยาบาลในพื้นที่ขยายศักยภาพยกระดับการบริการตามความพร้อมของโรงพยาบาลและบุคลากร เพื่อให้สามารถตอบสนองความต้องการรับบริการสุขภาพของประชาชนในพื้นที่ได้มากขึ้น และเพิ่มการเข้าถึงบริการต่างๆ โดยผู้ตรวจราชการกระทรวงสาธารณสุขทุกเขตสุขภาพ มีการกำกับ ติดตาม และสนับสนุนการดำเนินงานอย่างต่อเนื่อง ล่าสุด โรงพยาบาลจะนะ จังหวัดสงขลา ซึ่งมี นายแพทย์หมัด หีมเหม เป็นผู้อำนวยการโรงพยาบาล ได้ขยายศักยภาพการบริการ ให้ประชาชนชาวจะนะ ได้รับการดูแลโดยแพทย์ผู้เชี่ยวชาญ โดยเพิ่มบริการผ่าตัดซึ่งเป็นการรักษาที่มีความจำเป็นเร่งด่วน สามารถผ่าตัดคลอด ผ่าตัดทางสูตินรีเวช และศัลยกรรมทั่วไปที่ไม่มีความซับซ้อน เป็นต้น จากเดิมที่ให้บริการได้เพียงการผ่าตัดขนาดเล็กเท่านั้น ทำให้ผู้ป่วยได้ดูแลรักษาใกล้บ้าน ไม่ต้องส่งไปผ่าตัดถึงที่โรงพยาบาลใหญ่
นายแพทย์สวัสดิ์ กล่าวต่อว่า โรงพยาบาลจะนะ ได้เปิดให้บริการผ่าตัดใหญ่อย่างเป็นทางการ เมื่อวันที่ 28 มีนาคม ที่ผ่านมา เป็นการผ่าตัดมดลูก 1 ราย ผู้ป่วยฉุกเฉินตกเลือดหลังคลอด 1 ราย และผู้ป่วยผ่าตัดตาต้อกระจกอีก 10 ราย ทุกรายการผ่าตัดประสบผลสำเร็จอย่างดี ผู้ป่วยมีความพึงพอใจมาก โดยได้รับการสนับสนุนทีมศัลยแพทย์เฉพาะทางจากโรงพยาบาลหาดใหญ่และโรงพยาบาลสงขลา ซึ่งจะหมุนเวียนมาให้บริการผ่าตัดตามที่นัดหมายผู้ป่วยไว้ กรณีเกินขีดความสามารถจะผ่าตัดที่โรงพยาบาลจะนะ จะมีการประสานส่งต่อเพื่อเข้ารับการผ่าตัดในโรงพยาบาลตามสิทธิ์ของผู้ป่วยต่อไป
********************************** 29 มีนาคม 2566

ที่มา : https://www.thaigov.go.th/news/contents/details/66727