รัฐบาลไทย-ข่าวทำเนียบรัฐบาล-สู่สายตานานาชาติ!! ยูเนสโก เลือกภาพ 'โนรา' เผยแพร่บนเฟซบุ๊กทางการ สร้างการรับรู้ทั่วโลก


วันพุธที่ 29 มีนาคม 2566
สู่สายตานานาชาติ!! ยูเนสโก เลือกภาพ 'โนรา' เผยแพร่บนเฟซบุ๊กทางการ สร้างการรับรู้ทั่วโลก
.....
เรื่องราวดี ๆ ที่ขอนำมาเล่าสู่กันฟัง และเป็นเรื่องที่น่ายินดีเป็นอย่างยิ่ง เมื่อเฟซบุ๊กทางการขององค์การการศึกษา วิทยาศาสตร์ และวัฒนธรรม แห่งสหประชาชาติ หรือ ยูเนสโก (UNESCO) ได้ร่วมเผยแพร่รูปภาพ “โนรา” ของประเทศไทย พร้อมติดแฮชแท็ก We are #LivingHeritage เผยแพร่บน cover page เฟซบุ๊ก ของ UNESCO ประชาสัมพันธ์สร้างการรับรู้ไปทั่วโลก โดยภาพดังกล่าวมีชาวไทยและชาวต่างชาติเข้าไปร่วมชื่นชมแสดงความยินดี และร่วมกันเผยแพร่ภาพดังกล่าวด้วย
.
นับตั้งแต่ “โนรา” ได้รับการประกาศขึ้นทะเบียนจาก UNESCO เมื่อปี 2564 ให้เป็นรายการตัวแทนมรดกวัฒนธรรมที่จับต้องไม่ได้ของมนุษยชาติ อย่างเป็นทางการ ณ กรุงปารีส สาธารณรัฐฝรั่งเศส ซึ่งเป็นการประกาศขึ้นทะเบียนลำดับที่ 3 จาก โขน และ นวดไทย กระทรวงวัฒนธรรมได้ร่วมกับจังหวัดและภาคส่วนต่าง ๆ จัดกิจกรรมทั้งการยกย่องเชิดชูเกียรติศิลปินโนรา ในฐานะศิลปินแห่งชาติ จัดให้มีเวทีการแสดงและถ่ายทอดภูมิปัญญาโนราในระดับท้องถิ่น ระดับชาติและระดับนานาชาติ ถือเป็น Soft Power ที่นำมาต่อยอดสร้างชื่อเสียงและรายได้เข้าประเทศ
.
ชมภาพ cover page เฟซบุ๊กของ UNESCO คลิก https://www.facebook.com/unesco
#ไทยคู่ฟ้า #สื่อสารรัฐบาลไทย
-------------------

ที่มา : https://www.thaigov.go.th/news/contents/details/66700