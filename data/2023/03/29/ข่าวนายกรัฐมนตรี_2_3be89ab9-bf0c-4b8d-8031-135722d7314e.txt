รัฐบาลไทย-ข่าวทำเนียบรัฐบาล-นายกฯ หารือ ออท. สเปน กระชับความสัมพันธ์ และผลักดันความร่วมมือด้านความมั่นคง เศรษฐกิจ การศึกษา การท่องเที่ยว และพหุภาคี


วันพุธที่ 29 มีนาคม 2566
นายกฯ หารือ ออท. สเปน กระชับความสัมพันธ์ และผลักดันความร่วมมือด้านความมั่นคง เศรษฐกิจ การศึกษา การท่องเที่ยว และพหุภาคี
นายกฯ หารือ ออท. สเปน กระชับความสัมพันธ์ และผลักดันความร่วมมือด้านความมั่นคง เศรษฐกิจ การศึกษา การท่องเที่ยว และพหุภาคี
วันนี้ (29 มีนาคม 2566) เวลา 11.00 น. ณ ห้องสีงาช้าง ตึกไทยคู่ฟ้า ทำเนียบรัฐบาล นายเฟลิเป เด ลา โมเรนา กาซาโด (H.E. Mr. Felipe de la Morena Casado) เอกอัครราชทูตราชอาณาจักรสเปนประจำประเทศไทย เข้าเยี่ยมคารวะพลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ในโอกาสเข้ารับหน้าที่ โดยนายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี สรุปสาระสำคัญดังนี้
นายกรัฐมนตรีกล่าวต้อนรับในนามรัฐบาลและประชาชนไทย พร้อมชื่นชมความสัมพันธ์และความร่วมมือไทยกับสเปนที่แน่นแฟ้น รวมถึงกลไกการประชุมหารือทางการเมือง (Political Consultations) ที่ทั้งสองฝ่ายได้ขับเคลื่อนพลวัตความร่วมมือทวิภาคี และต่อยอดความร่วมมือระหว่างกัน โดยเฉพาะด้านเศรษฐกิจ การค้า การลงทุน การศึกษา ความร่วมมือด้านสมุทราภิบาล และการอนุรักษ์พันธุ์สัตว์น้ำ ทั้งนี้ ไทยพร้อมสนับสนุนการทำงานของเอกอัครราชทูตสเปนฯ ในการปฏิบัติหน้าที่ส่งเสริมความสัมพันธ์ของทั้งสองประเทศให้ใกล้ชิด และหวังว่าสเปนจะประสบความสำเร็จในภารกิจต่าง ๆ ในช่วงที่ดำรงตำแหน่งประธานคณะมนตรีแห่งสหภาพยุโรป ในช่วงครึ่งหลังของปี 2566
เอกอัครราชทูตสเปนฯ กล่าวแสดงความรู้สึกยินดีที่ได้มาดำรงตำแหน่งในไทย และได้รับการต้อนรับจากไทยเป็นอย่างดี โดยไทยและสเปนมีความสัมพันธ์มายาวนาน ซึ่งในปีนี้จะครบรอบความสัมพันธ์ 153 ปี ความสัมพันธ์ทางการทูตระหว่างกัน ขอยืนยันที่จะกระชับความสัมพันธ์ให้ใกล้ชิดและสานต่อความร่วมมือระหว่างกันในทุกด้านต่อไป ทั้งความมั่นคง เศรษฐกิจ การศึกษา การท่องเที่ยว และพหุภาคี พร้อมกล่าวชื่นชมรัฐบาลในการผลักดันเศรษฐกิจที่มุ่งสู่การเปลี่ยนผ่านสีเขียว ผ่านโมเดลเศรษฐกิจ BCG ซึ่งสอดคล้องกับสเปนที่ดำเนินนโยบายเศรษฐกิจที่ยั่งยืนและเป็นมิตรต่อสิ่งแวดล้อม ซึ่งสเปนมีศักยภาพและสามารถเข้ามามีส่วนร่วมกับประเทศไทยได้
โอกาสนี้ นายกรัฐมนตรีและเอกอัครราชทูตสเปนฯ ได้หารือถึงความร่วมมือด้านต่าง ๆ ดังนี้
ความร่วมมือด้านความมั่นคง ทั้งสองฝ่ายเห็นพ้องในการกระชับความร่วมมือด้านความมั่นคงมากขึ้น โดยเอกอัครราชทูตสเปนฯ ยินดีที่ทั้งสองฝ่ายมีความร่วมมือด้านความมั่นคงที่แน่นแฟ้น พร้อมเพิ่มพูนความร่วมมือในการแลกเปลี่ยนประสบการณ์ รวมถึงส่งเสริมการศึกษาของบุคลากรทางทหารระหว่างไทยและสเปน
ความร่วมมือด้านเศรษฐกิจ เอกอัครราชทูตสเปนฯ ยินดีที่การค้าระหว่างทั้งสองฝ่ายเพิ่มมากขึ้น ซึ่งไทยและสเปนยังมีศักยภาพในการแสวงหาโอกาสเพื่อเพิ่มพูนการค้าระหว่างกันให้มากขึ้น สเปนพร้อมส่งเสริมให้นักลงทุนสเปนมาลงทุนในไทยเพิ่มเติม ด้านนายกรัฐมนตรีขอให้ทั้งสองฝ่ายใช้ประโยชน์จาก RCEP รวมถึงขับเคลื่อนความร่วมมือทางเศรษฐกิจที่มุ่งสู่การเปลี่ยนผ่านสีเขียวและดิจิทัล ผ่านโมเดลเศรษฐกิจ BCG พร้อมเชิญชวนสเปนมาลงทุนในไทยในสาขาที่สเปนมีความโดดเด่น ทั้งด้านพลังงาน การแพทย์ คมนาคม (ระบบราง) โดยเฉพาะในอุตสาหกรรมเป้าหมายใน EEC และอุตสาหกรรมภายใต้โมเดลเศรษฐกิจ BCG
ความร่วมมือด้านการศึกษา นายกรัฐมนตรียินดีที่ทั้งสองประเทศกำลังเจรจาจัดทำร่างบันทึกความเข้าใจ (MOU) ว่าด้วยความร่วมมือด้านการศึกษา และด้านคมนาคม พร้อมหวังว่าทั้งสองฝ่ายจะมุ่งหารือความร่วมมือสาขาที่ทั้งสองประเทศได้ประโยชน์ เช่น การแลกเปลี่ยนผู้เชี่ยวชาญในสาขาต่าง ๆ การเพิ่มทักษะของบุคลากร เพื่อรองรับงานที่ต้องการทักษะใหม่ ๆ รวมถึงความร่วมมือด้านการศึกษาและการท่องเที่ยว ด้านเอกอัครราชทูตสเปนฯ พร้อมร่วมมือกับไทยในการพัฒนาการเรียนการสอนภาษาสเปนในประเทศไทย และกระชับความร่วมมือการศึกษาในระดับมหาวิทยาลัย
ความร่วมมือด้านการท่องเที่ยว เอกอัครราชทูตสเปนฯ ยินดีส่งเสริมการท่องเที่ยวระหว่างกัน โดยภาคการท่องเที่ยวมีส่วนสำคัญอย่างยิ่งในการพัฒนาเศรษฐกิจของทั้งไทยและสเปน การส่งเสริมให้ประชาชนทั้งสองประเทศเดินทางไปมาหาสู่กันมากขึ้นเป็นประโยชน์กับทั้งสองฝ่าย นอกจากนี้ ทั้งสองฝ่ายยังยินดีที่ไทยมีความร่วมมือกับ Casa Asia ซึ่งเป็นองค์กรภายใต้ การกำกับของกระทรวงการต่างประเทศ สหภาพยุโรป และความร่วมมือราชอาณาจักรสเปน ซึ่งจะร่วมมือจัดการประชุม Thailand-Spain Forum ครั้งแรก ในเดือนมิถุนายน 2566 ณ กรุงเทพมหานคร ซึ่งจะช่วยยกระดับการหารือระหว่างภาคส่วนต่าง ๆ ของไทยและสเปน เช่น ภาคเอกชน และองค์กรภาคประชาสังคม
ความตกลงการค้าเสรี-สหภาพยุโรป นายกรัฐมนตรีหวังว่าจะได้การสนับสนุนจากสเปน เพื่อให้ทั้งสองฝ่ายสามารถบรรลุการเจรจา FTA ไทย-EU ได้โดยเร็ว ซึ่งเอกอัครราชทูตสเปนฯ ยินดีที่ไทยและEUได้ร่วมกันประกาศรื้อฟื้นการเจรจา FTA ระหว่างกัน โดยสเปนพร้อมสนับสนุนความร่วมมือดังกล่าว เพราะจะช่วยพัฒนาความสัมพันธ์ทางเศรษฐกิจระหว่างไทยและอียู รวมถึงไทยและสเปน ให้เพิ่มพูนมากยิ่งขึ้น
ความร่วมมือกรอบพหุภาคีและกรอบอาเซียน นายกรัฐมนตรียินดีที่สเปนพร้อมแสวงหาความร่วมมือกับอาเซียนเพิ่มมากขึ้น โดยไทยมีนโยบาย Thailand Plus One ซึ่งไทยสามารถเป็นศูนย์กลางเชื่อมโยงความร่วมมือระหว่างสเปนกับประเทศในอาเซียนได้ เอกอัครราชทูตสเปนฯ กล่าวว่า สเปนให้ความสำคัญกับอาเซียน และภูมิภาคเอเชีย-แปซิฟิก และพร้อมกระชับความสัมพันธ์กับอาเซียนมากยิ่งขึ้น เพื่อผลประโยชน์ร่วมกัน

ที่มา : https://www.thaigov.go.th/news/contents/details/66723