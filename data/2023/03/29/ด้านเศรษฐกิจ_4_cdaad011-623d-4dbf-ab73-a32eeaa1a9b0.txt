รัฐบาลไทย-ข่าวทำเนียบรัฐบาล-ออมสิน ฉลองก้าวสู่ปีที่ 111 จัดเต็มเงินฝากเผื่อเรียกพิเศษ 11 เดือน


วันพุธที่ 29 มีนาคม 2566
29/03/2566
พิมพ์
ออมสิน ฉลองก้าวสู่ปีที่ 111 จัดเต็มเงินฝากเผื่อเรียกพิเศษ 11 เดือน
ออมสิน ฉลองก้าวสู่ปีที่ 111 จัดเต็มเงินฝากเผื่อเรียกพิเศษ 11 เดือน ดอกเบี้ยสูงเทียบเท่าฝากประจำ 1.6% ต่อปี เปิดรับฝาก 1-11 เม.ย. นี้ ฉลอง 2 ต่อ เพิ่มเงินรางวัลที่ 1 สลากออมสิน 2 ปีงวดใหม่ เป็น 30 ล้านบาท
นายวิทัย รัตนากร ผู้อำนวยการธนาคารออมสิน เปิดเผยว่า ในวาระโอกาสครบรอบวันสถาปนาธนาคารออมสิน "ก้าวสู่ปีที่ 111" ในวันที่ 1 เมษายน 2566 ธนาคารจะเปิดให้ประชาชนฝากเงินรับดอกเบี้ยสูงเทียบเท่าเงินฝากประจำ 1.6% ต่อปี ซึ่งเป็นเงินฝาก 11 เดือนที่ให้ดอกเบี้ยสูงที่สุดในขณะนี้ เพื่อตอกย้ำบทบาทการเป็นสถาบันการเงินเพื่อการออมของประเทศมาอย่างยาวนาน รวมถึงประกาศเพิ่มเงินรางวัลที่ 1 เป็น 30 ล้านบาท สำหรับสลากออมสิน 2 ปีงวดใหม่ที่จะเปิดรับฝากในวันที่ 2 เมษายน 2566 นี้ด้วย
เงินฝากเผื่อเรียกพิเศษ 11 เดือน เปิดรับฝากทั้งบุคคลธรรมดาและนิติบุคคล ระยะเวลาฝากเงิน 11 เดือน ให้อัตราดอกเบี้ยแบบขั้นบันได (Step Up) ขั้นที่ 1 (เดือนที่ 1-7) อัตราดอกเบี้ย 0.80% ต่อปี ขั้นที่ 2 (เดือนที่ 8-10) อัตราดอกเบี้ย 1.15% ต่อปี และขั้นที่ 3 (เดือนที่ 11) อัตราดอกเบี้ย 5.99% ต่อปี คิดเป็นอัตราดอกเบี้ยเฉลี่ย 1.36% ต่อปี บุคคลธรรมดาได้รับสิทธิประโยชน์ดอกเบี้ยไม่ถูกหักภาษี ดังนั้น ผู้ฝากเงินจะได้รับดอกเบี้ยเทียบเท่าเงินฝากประจำ 1.60% ต่อปี ซึ่งเป็นอัตราดอกเบี้ยสูงที่สุดในขณะนี้เมื่อเทียบกับเงินฝากอื่นที่มีระยะเวลาฝากเงิน 11 เดือนเท่ากัน เปิดให้ฝากเงินได้ตั้งแต่ 10,000 บาทขึ้นไป และไม่จำกัดวงเงินรับฝาก ที่ธนาคารออมสินทุกสาขาทั่วประเทศโดยไม่ต้องลงทะเบียนจองสิทธิ์ล่วงหน้า ทั้งนี้ ตั้งแต่วันที่ 1-11 เมษายน 2566 นี้เท่านั้น
สลากออมสินพิเศษ 2 ปี แบบใบสลาก และสลากดิจิทัล เพิ่มเงินรางวัลที่ 1 จากเดิม 10 ล้านบาท เป็น 30 ล้านบาท และเพิ่มเงินรางวัลเลขท้าย 3 ตัว จาก 20 บาท เป็น 40 บาท พร้อมกับเพิ่มดอกเบี้ยเมื่อฝากครบอายุจาก 0.15 บาท/หน่วย เป็น 0.30 บาท/หน่วย เริ่มต้นรับฝากหน่วยละ 100 บาท โดยเปิดรับฝากสลากออมสินงวดใหม่นี้ตั้งแต่วันที่ 2 เม.ย.2566 เป็นต้นไป ที่ธนาคารออมสินทุกสาขาทั่วประเทศ และแอป MyMo โดยจะเริ่มออกรางวัลครั้งแรกในวันที่ 2 พ.ค.2566
นอกจากนี้ เพื่อเป็นการเริ่มต้นการออมให้กับเด็กที่เกิดในวันที่ 1 เม.ย.2566 หรือทุกปี ธนาคารได้มีการมอบเงินทุนประเดิมให้เด็กรายละ 500 บาท โดยบิดาหรือมารดาเด็กมีสัญชาติไทย นำสูติบัตรฉบับจริงของเด็กพร้อมสำเนาเอกสารทางราชการยืนยันตัวตนบิดา/มารดามาแสดงที่สาขาธนาคารออมสิน ภายในวันที่ 30 ธ.ค.2566 ทั้งนี้ วันที่ 1 เมษายนของทุกปี ถือเป็นวันมงคลยิ่งของธนาคารออมสิน ด้วยพระบาทสมเด็จพระมงกุฎเกล้าเจ้าอยู่หัว รัชกาลที่ 6 ได้พระราชทานพระราชทรัพย์จัดตั้ง “คลังออมสิน” ด้วยทรงเล็งเห็นถึงคุณประโยชน์ของการออมทรัพย์ และให้ประชาชนมีสถานที่เก็บรักษาทรัพย์สินเงินทองให้ปลอดภัยจากโจรผู้ร้าย ก่อนที่จะทรงพระราชทานพระบรมราชานุญาตประกาศใช้พระราชบัญญัติคลังออมสิน เมื่อวันที่ 1 เมษายน 2456
ติดตามรายละเอียดที่ www.gsb.or.th หรือสอบถามเพิ่มเติมที่ GSB Contact Center โทร. 1115
https://www.gsb.or.th/news/gsbpr12-66/

ที่มา : https://www.thaigov.go.th/news/contents/details/66709