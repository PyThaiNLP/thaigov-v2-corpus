รัฐบาลไทย-ข่าวทำเนียบรัฐบาล-กรมทางหลวง เปิดพิกัดใหม่ “ถนนสายดอกตะแบก” สีชมพูสุดโรแมนติกบนถนนพหลโยธิน


วันพุธที่ 29 มีนาคม 2566
กรมทางหลวง เปิดพิกัดใหม่ “ถนนสายดอกตะแบก” สีชมพูสุดโรแมนติกบนถนนพหลโยธิน
.....
กรมทางหลวง (ทล.) กระทรวงคมนาคม เปิดพิกัดถนนสายดอกตะแบก สีชมพูอมม่วง บานสะพรั่ง เติมสีสันให้สวยงามทั้งสองข้างทางบนทางหลวงหมายเลข 1 หรือถนนพหลโยธิน พร้อมมุ่งเน้นพัฒนาระบบคมนาคมให้มีความสะดวก ปลอดภัย เพื่อส่งเสริมการท่องเที่ยว เศรษฐกิจ กระจายรายได้สู่ชุมชน ทำให้ประชาชนมีคุณภาพชีวิตที่ดีและสนับสนุนการพัฒนาประเทศอย่างยั่งยืน
นายสราวุธ ทรงศิวิไล อธิบดีกรมทางหลวง เปิดเผยว่า เป็นประจำทุกปีเมื่อเข้าสู่ช่วงเดือนมีนาคม - เมษายน ต้นตะแบกที่ ทล. ได้ดำเนินการปลูกเพื่อปรับปรุงภูมิทัศน์สองข้างทางหลวง ได้ออกดอกบานสะพรั่งเป็นสีชมพู - ม่วง ทั้งสองข้างทาง สร้างความร่มรื่นสวยงามแก่ผู้ใช้ทางเป็นอย่างมากจนต้องเก็บภาพความประทับใจไว้เป็นที่ระลึก พิกัดดอกตะแบกบนทางหลวงหมายเลข 1 หรือถนนพหลโยธินมี 2 สายทาง ดังนี้
1. ตอน ตาก - แม่เชียงรายตอนบน อยู่ในความรับผิดชอบของแขวงทางหลวงตากที่ 1 ระหว่าง กม. ที่ 525+600 - 560+500 ระยะทางประมาณ 35 กิโลเมตร อยู่ในพื้นที่ตำบลไม้งามกับตำบลตากออก อำเภอเมืองตาก จังหวัดตาก นอกจากนี้ เส้นทางดังกล่าวยังมีความสำคัญสามารถเชื่อมต่อไปยังจังหวัดลำปาง และเชื่อมโยงไปยังแหล่งสถานที่ท่องเที่ยวสำคัญของจังหวัด ได้แก่ เขื่อนภูมิพล และพระธาตุบ้านตาก
2. ตอนแยกประตูชัย - พาน อยู่ในความรับผิดชอบของแขวงทางหลวงพะเยา ช่วง กม.ที่ 839+000 - 869+000 ระยะทางกว่า 30 กิโลเมตร ริมถนนพหลโยธินในพื้นที่ระหว่างอำเภอเมืองพะเยา จนถึง อำเภอแม่ใจ จังหวัดพะเยา
สำหรับต้นตะแบกเป็นไม้ยืนต้นกึ่งผลัดใบขนาดกลางถึงขนาดใหญ่ มีความสูงได้ประมาณ 15 - 35 เมตร เรือนยอดเป็นรูปเจดีย์ต่ำ ๆ แตกกิ่งก้านสาขาออกรอบต้น เกลี้ยงดอกออกเป็นช่อที่ปลายกิ่งโค้งชูเหนือเรือนยอด ดอกบานวันแรกสีม่วงอมชมพู ต่อมาเปลี่ยนเป็นสีขาว ทนแล้ง นิยมปลูกริมถนนทางเดิน ทั้งนี้ ทล. ขอความร่วมมือประชาชนโปรดจอดรถบริเวณสองข้างทางอย่างระมัดระวังระหว่างทำการถ่ายภาพ เพื่อป้องกันปัญหาการจราจรติดขัดและอุบัติเหตุที่อาจเกิดขึ้น รวมถึงไม่เป็นการกีดขวางการจราจรบนทางหลวง เดินทางอย่างปลอดภัย และใส่ใจสิ่งแวดล้อม ปฏิบัติตาม “ชีวิตวิถีใหม่ ขับขี่อย่างปลอดภัย ไร้อุบัติเหตุ” เพื่อความสะดวกปลอดภัยของผู้ร่วมทาง หากต้องการสอบถามสภาพเส้นทาง สภาพการจราจรหรือขอความช่วยเหลือต่าง ๆ สามารถติดต่อได้ที่สายด่วน ทล. โทร. 1586 ฟรีทุกเครือข่ายตลอด 24 ชั่วโมง

ที่มา : https://www.thaigov.go.th/news/contents/details/66706