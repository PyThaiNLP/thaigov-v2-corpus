รัฐบาลไทย-ข่าวทำเนียบรัฐบาล-กรมเจ้าท่า ติวเข้มกฎหมายการเดินเรือในน่านน้ำไทยนำไปใช้ในเขตเศรษฐกิจจำเพาะของประเทศไทย ไหล่ทวีปของประเทศไทย และเรือไทยที่อยู่ในต่างประเทศ


วันพุธที่ 29 มีนาคม 2566
กรมเจ้าท่า ติวเข้มกฎหมายการเดินเรือในน่านน้ำไทยนำไปใช้ในเขตเศรษฐกิจจำเพาะของประเทศไทย ไหล่ทวีปของประเทศไทย และเรือไทยที่อยู่ในต่างประเทศ
...
กรมเจ้าท่า ติวเข้มกฎหมายการเดินเรือในน่านน้ำไทย นำไปใช้ในเขตเศรษฐกิจจำเพาะ ไหล่ทวีปของไทย และเรือไทยในต่างประเทศ
กรมเจ้าท่า กระทรวงคมนาคม สัมมนาเชิงวิชาการ ร่างพระราชบัญญัติการเดินเรือในน่านน้ำไทย (ฉบับที่ ..) พ.ศ. .... การควบคุมการจราจรทางน้ำ การนำบทบัญญัติบางอย่างตามกฎหมายว่าด้วยการเดินเรือในน่านน้ำไทยไปใช้ในเขตเศรษฐกิจจำเพาะของประเทศไทย ไหล่ทวีปของประเทศไทย และเรือไทยที่อยู่ในต่างประเทศ จากนโยบายรัฐบาล และกระทรวงคมนาคม มอบหมายให้กรมเจ้าท่า กำกับ ดูแล ความปลอดภัยในการขนส่งและการจราจรทางน้ำ รักษาสิ่งแวดล้อมทางน้ำ และกำกับการเดินเรือและการปฏิบัติการท่าเรือของประเทศไทยเป็นไปตามมาตรฐานสากล และอนุวัติการให้เป็นไปตามหลักเกณฑ์ตามอนุสัญญาระหว่างประเทศที่ประเทศไทยเป็นภาคี กระทรวงคมนาคม โดย กรมเจ้าท่า จึงได้จัดทำร่างพระราชกำหนดการเดินเรือ พ.ศ. .... และพระราชกำหนดเรือไทย พ.ศ. .... เสนอคณะรัฐมนตรี และกระทรวงคมนาคม โดยมีหลักการเป็นการปรับปรุงแก้ไขโครงสร้างกฎหมายว่าด้วยการเดินเรือ และกฎหมายว่าด้วยเรือไทยทั้ง 2 ฉบับ เพื่อความปลอดภัยในการจราจรและการขนส่งทางน้ำ ความมั่นคงปลอดภัยของประเทศ และเพื่อรองรับการตรวจประเมินภาคบังคับจากองค์การทางทะเลระหว่างประเทศ ซึ่งคณะรัฐมนตรีอนุมัติหลักการร่างกฎหมายดังกล่าวแล้ว และให้ส่งสำนักงานคณะกรรมการกฤษฎีกาตรวจพิจารณาเป็นเรื่องด่วน โดยให้พิจารณาความเหมาะสมของรูปแบบในการตรากฎหมายด้วยแล้วดำเนินการต่อไปได้ สำนักงานคณะกรรมการกฤษฎีกา โดยคณะกรรมการกฤษฎีกา (คณะพิเศษ) ได้ตรวจพิจารณาร่างกฎหมายแล้วให้แยกการตรวจพิจารณาเป็นเรื่อง ๆ เรื่องที่ด่วนที่สุดให้ตรวจพิจารณาเป็นพระราชกำหนด เรื่องอื่น ๆ ให้ตรวจพิจารณาในรูปแบบพระราชบัญญัติ ซึ่งเรื่องที่จะทำการตรวจพิจารณาต่อไปคือ ร่างพระราชบัญญัติการเดินเรือในน่านน้ำไทย (ฉบับที่ ..) พ.ศ. .... การควบคุมการจราจรทางน้ำ การนำบทบัญญัติบางอย่างตามกฎหมายว่าด้วยการเดินเรือในน่านน้ำไทยไปใช้ในเขตเศรษฐกิจจำเพาะของประเทศไทย ไหล่ทวีปของประเทศไทย และเรือไทยที่อยู่ในต่างประเทศ
กรมเจ้าท่า กระทรวงคมนาคม จึงได้จัดสัมมนาร่างพระราชบัญญัติการเดินเรือในน่านน้ำไทย (ฉบับที่ ..) พ.ศ. .... การควบคุมการจราจรทางน้ำ การนำบทบัญญัติบางอย่างตามกฎหมายว่าด้วยการเดินเรือในน่านน้ำไทยไปใช้ในเขตเศรษฐกิจจำเพาะและไหล่ทวีปของประเทศไทยและเรือไทยที่อยู่ในต่างประเทศ โดยมี นายภูริพัฒน์ ธีระกุลพิศุทธิ์ รองอธิบดีกรมเจ้าท่า (ด้านปลอดภัย) ซึ่งได้รับมอบหมายจากอธิบดีกรมเจ้าท่า เป็นประธาน และมีผู้เข้าร่วมสัมมนาได้แก่ คณะกรรมการกฤษฎีกา (คณะพิเศษ) ผู้แทนสำนักงานคณะกรรมการกฤษฎีกา คณะผู้บริหาร และเจ้าหน้าที่กรมเจ้าท่า ทั้งในส่วนกลางและส่วนภูมิภาค เพื่อทำความเข้าใจร่วมกันในหลักการของกฎหมายว่าด้วยการเดินเรือในน่านน้ำไทยที่มีอยู่เดิม หลักการที่จะปรับปรุงแก้ไขเพิ่มเติมเพื่อรองรับหลักเกณฑ์ตามอนุสัญญาระหว่างประเทศ และเหตุผลความจำเป็นภายในประเทศในการควบคุมการจราจรทางน้ำ สภาพปัญหาปัจจุบันในการบังคับใช้กฎหมาย และเตรียมความพร้อมในการชี้แจงร่างกฎหมายในการตรวจพิจารณาให้แก่เจ้าหน้าที่กรมเจ้าท่า และผู้มีส่วนเกี่ยวข้องต่อไป

ที่มา : https://www.thaigov.go.th/news/contents/details/66713