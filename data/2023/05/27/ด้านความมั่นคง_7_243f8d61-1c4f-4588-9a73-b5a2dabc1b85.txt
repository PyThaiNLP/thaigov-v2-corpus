รัฐบาลไทย-ข่าวทำเนียบรัฐบาล-“รมว.ทส.” เปิดศูนย์การเปลี่ยนแปลงสภาพภูมิอากาศและความหลากหลายทางชีวภาพ แห่งแรก จ.กระบี่ ยกระดับการสื่อสารสู่พื้นที่ เตรียมขยายให้ครอบคลุมทั่วประเทศ


วันเสาร์ที่ 27 พฤษภาคม 2566
“รมว.ทส.” เปิดศูนย์การเปลี่ยนแปลงสภาพภูมิอากาศและความหลากหลายทางชีวภาพ แห่งแรก จ.กระบี่ ยกระดับการสื่อสารสู่พื้นที่ เตรียมขยายให้ครอบคลุมทั่วประเทศ
“รมว.ทส.” เปิดศูนย์การเปลี่ยนแปลงสภาพภูมิอากาศและความหลากหลายทางชีวภาพ แห่งแรก จ.กระบี่ ยกระดับการสื่อสารสู่พื้นที่ เตรียมขยายให้ครอบคลุมทั่วประเทศ
“รมว.ทส.” เปิดศูนย์การเปลี่ยนแปลงสภาพภูมิอากาศและความหลากหลายทางชีวภาพ แห่งแรก จ.กระบี่ ยกระดับการสื่อสารสู่พื้นที่ เตรียมขยายให้ครอบคลุมทั่วประเทศ
วันที่ 26 พฤษภาคม 2566 เวลา 15.30 น. นายวราวุธ ศิลปอาชา รัฐมนตรีว่าการกระทรวงทรัพยากรธรรมชาติและสิ่งแวดล้อม (รมว.ทส.) เป็นประธานเปิดศูนย์ประสานงานด้านการเปลี่ยนแปลงสภาพภูมิอากาศและความหลากหลายทางชีวภาพ จังหวัดกระบี่ เป็นศูนย์แห่งแรกของประเทศไทย ที่สามารถใช้ประโยชน์ในการสื่อสาร สร้างความรู้ ความเข้าใจ และความตระหนักถึงเรื่องของการเปลี่ยนแปลงสภาพภูมิอากาศ ความหลากหลายทางชีวภาพ รวมถึงประเด็นด้านทรัพยากรธรรมชาติและสถานการณ์ด้านสิ่งแวดล้อม ซึ่งล้วนมีความเกี่ยวข้องเชื่อมโยงกัน เพื่อให้เจ้าหน้าที่ในจังหวัด ท้องถิ่น และประชาชน สามารถนำข้อมูลที่เกี่ยวข้องไปใช้เพื่อก่อให้เกิดประโยชน์สูงสุด โดยมี นายจตุพร บุรุษพัฒน์ ปลัดกระทรวงทรัพยากรธรรมชาติและสิ่งแวดล้อม นายสมชาย หาญภักดีปฏิมา รองผู้ว่าราชการจังหวัดกระบี่ พร้อมด้วยผู้บริหาร ทส. และเจ้าหน้าที่ เข้าร่วม ณ สำนักงานทรัพยากรธรรมชาติและสิ่งแวดล้อมจังหวัดกระบี่ อำเภอเมือง จังหวัดกระบี่
รมว.ทส. กล่าวว่า จังหวัดกระบี่ถือเป็นหนึ่งในหัวใจสำคัญของยุทธศาสตร์กระทรวงทรัพยากรธรรมชาติและสิ่งแวดล้อม (ทส.) เนื่องจากเป็นจังหวัดที่มีทรัพยากรอุดมสมบูรณ์ในหลากหลายมิติและสามารถขับเคลื่อนเศรษฐกิจที่สำคัญของประเทศ การจะดูแลรักษาให้สมบูรณ์ได้จนถึงชั่วลูกชั่วหลาน เชื่อว่าการดำเนินงานของศูนย์ประสานงานฯ จะเป็นหัวใจสำคัญในการดำเนินงานยุทธศาสตร์ของจังหวัดกระบี่ ที่จะสามารถเชื่อมโยงทั้งความหลากหลายทางชีวภาพ และการเปลี่ยนแปลงสภาพภูมิอากาศเข้าไว้ด้วยกัน โดยจะเป็นศูนย์กลางในการให้ความรู้และสร้างตระหนักแก่ประชาชนและหน่วยงานต่าง ๆ ในพื้นที่จังหวัดกระบี่และจังหวัดใกล้เคียง ซึ่งถือเป็นแห่งแรกของประเทศไทย และหวังเป็นอย่างยิ่งว่าจะมีการเปิดศูนย์ประสานงานด้านการเปลี่ยนแปลงสภาพภูมิอากาศและความหลากหลายทางชีวภาพในอีกหลาย ๆ แห่งทั่วประเทศ เพื่อสื่อสารสร้างการรับรู้พร้อมป้องกันบรรเทาปัญหาความรุนแรงของการเปลี่ยนแปลงสภาพภูมิอากาศที่เกิดขึ้นในประเทศไทย และศูนย์ประสานงานฯ นี้ จะเป็นบทบาทที่สำคัญในการทำให้ทุกภาคส่วนของประเทศไทย ทั้งในระดับจังหวัด อำเภอ ตำบล และหมู่บ้าน มีการทำงานอย่างบูรณาการร่วมกัน เพื่อเดินหน้าสู่เป้าหมายความเป็นกลางทางคาร์บอน และการปล่อยก๊าซเรือนกระจกสุทธิเป็นศูนย์ ของประเทศไทยได้อย่างยั่งยืนต่อไป

ที่มา : https://www.thaigov.go.th/news/contents/details/68603