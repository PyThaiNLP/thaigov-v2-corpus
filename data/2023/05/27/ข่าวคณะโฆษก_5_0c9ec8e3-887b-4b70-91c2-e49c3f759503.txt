รัฐบาลไทย-ข่าวทำเนียบรัฐบาล-​“ทิพานัน”เผย “พล.อ.ประยุทธ์”ปลื้มงาน SUBCON THAILAND 2023 สร้างมูลค่าการซื้อขายชิ้นส่วนอุตสาหกรรม 2 หมื่นล้านบาท 


วันเสาร์ที่ 27 พฤษภาคม 2566
27/05/2566
พิมพ์
​“ทิพานัน”เผย “พล.อ.ประยุทธ์”ปลื้มงาน SUBCON THAILAND 2023 สร้างมูลค่าการซื้อขายชิ้นส่วนอุตสาหกรรม 2 หมื่นล้านบาท
​“ทิพานัน”เผย “พล.อ.ประยุทธ์”ปลื้มงาน SUBCON THAILAND 2023 สร้างมูลค่าการซื้อขายชิ้นส่วนอุตสาหกรรม 2 หมื่นล้านบาท หนุนเอสเอ็มอีไทยเข้มแข็ง สู่ผู้นำระดับนานาชาติ
วันนี้ 27 พ.ค. 2566  น.ส.ทิพานัน ศิริชนะ รองโฆษกประจำสำนักนายกรัฐมนตรี เปิดเผยว่า พล.อ.ประยุทธ์ จันทร์โอช นายกรัฐมนตรีและรัฐมนตรีว่าการกระทรวงกลาโหม ในฐานะประธานคณะกรรมการส่งเสริมการลงทุน หรือบีโอไอ ยินดีผลการจัดงาน SUBCON THAILAND 2023 ระหว่างวันที่ 10 - 13 พฤษภาคม ที่ผ่านมาที่ บีโอไอร่วมกับองค์กรพันธมิตรเพื่อแสดงศักยภาพของอุตสาหกรรมรับช่วงการผลิตไทย โดยในงานมีผู้ผลิตชิ้นส่วนอุตสาหกรรมมาร่วมออกงานกว่า 160 บริษัท มีบริษัทผู้ซื้อจากต่างประเทศกว่า 10 ประเทศ และบริษัทผู้ซื้อรายใหญ่ในประเทศกว่า 20 บริษัท เกิดการจับคู่เจรจาธุรกิจกว่า 8,500 คู่ ซึ่งคาดว่าการเจรจาดังกล่าวจะสร้างมูลค่าการซื้อขายชิ้นส่วนกว่า 20,000 ล้านบาท โดยตลอด 4 วัน มีผู้เข้าชมงานจำนวนกว่า 42,000 คน
น.ส.ทิพานัน กล่าวว่า การจัดงาน SUBCON THAILAND  เป็นไปเพื่อสร้างโอกาสใหม่ ๆ ให้กับภาคอุตสาหกรรมไทยในอนาคตโดยเฉพาะกลุ่ม SMEs ที่เป็นผู้ผลิตชิ้นส่วนสำคัญในอุตสาหกรรมยานยนต์, เครื่องใช้ไฟฟ้าและอิเล็กทรอนิกส์, เครื่องจักรและระบบอัตโนมัติ
สอดคล้องกับแผนยุทธศาสตร์ส่งเสริมการลงทุน 5 ปี (พ.ศ. 2566-2570) ของบีโอไอ เพื่อส่งเสริมการลงทุนและสนับสนุนการเติบโตของเศรษฐกิจไทย โดยเฉพาะการส่งเสริมให้ SMEs ไทยมีความเข้มแข็งและสามารถเชื่อมต่อกับโลกได้ พร้อมขับเคลื่อนประเทศสู่ยุค “เศรษฐกิจใหม่ (New Economy)
“พล.อ.ประยุทธ์เชื่อมั่นในศักยภาพของเอสเอ็มอีไทย มุ่งส่งเสริมและบูรณาการความร่วมมือระหว่างภาครัฐและเอกชน เพื่อเพิ่มขีดความสามารถ ให้มีความเข้มแข็งเป็นผู้นำในระดับนานาชาติ”น.ส.ทิพานัน กล่าว

ที่มา : https://www.thaigov.go.th/news/contents/details/68602