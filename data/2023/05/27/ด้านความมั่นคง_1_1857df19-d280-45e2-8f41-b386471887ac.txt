รัฐบาลไทย-ข่าวทำเนียบรัฐบาล-​รมว.สุชาติ ห่วงสาวไทยถูกกักขังที่ดูไบ สั่งทูตแรงงานประสานหน่วยงานที่เกี่ยวข้องเร่งช่วยเหลือ


วันเสาร์ที่ 27 พฤษภาคม 2566
27/05/2566
พิมพ์
​รมว.สุชาติ ห่วงสาวไทยถูกกักขังที่ดูไบ สั่งทูตแรงงานประสานหน่วยงานที่เกี่ยวข้องเร่งช่วยเหลือ
​รมว.สุชาติ ห่วงสาวไทยถูกกักขังที่ดูไบ สั่งทูตแรงงานประสานหน่วยงานที่เกี่ยวข้องเร่งช่วยเหลื
นายสุชาติ ชมกลิ่น รัฐมนตรีว่าการกระทรวงแรงงาน เปิดเผยว่า ตนได้รับรายงานจากสำนักงานจัดหางานจังหวัดอุดรธานีว่า เมื่อวันที่ 25 พฤษภาคมที่ผ่านมา นางอภิญญา โสภากุล ได้เดินทางมาแจ้งความที่สถานีตำรวจภูธรจังหวัดอุดรธานี ขอให้ช่วยเหลือลูกสาวที่ถูกกักขังในดูไบกลับประเทศไทย โดยเล่าว่าบุตรสาวชื่อ นางสาววนิดา โสภากุล อายุ 26 ปี ภูมิลำเนาอยู่จังหวัดอุดรธานี  ได้ถูกนางสาวนุ่นชักชวนให้ไปทำงานนวดแผนโบราณที่เมืองดูไบ สาธารณรัฐอาหรับอิมิเรตส์ สัญญาจ้าง 1 ปี  โดยอ้างว่ามีวีซ่าทำงานให้ ค่าบริการและค่าใช้จ่ายจำนวน 80,000 บาท จ่ายก่อนเพียง 15,000 บาท ส่วนที่เหลือนายจ้างจะเป็นคนรับผิดชอบค่าใช้จ่ายที่เกี่ยวข้องให้ทั้งหมดก่อน แล้วจะหักหนี้ในระหว่างการทำงาน จึงได้เดินทางไปที่ดูไบ ตั้งแต่วันที่ 19 มกราคม 2566 ที่ผ่านมา และได้ทำงานนวดแผนไทยจริง แต่หลังจากนั้นได้มีปัญหากับนายจ้างเรื่องหนี้สิน เนื่องจากนายจ้างแจ้งว่ายังคงมีหนี้สินค้างชำระอยู่ 80,000 บาท แต่นางสาววนิดาไม่ยินยอมและได้ทักท้วงไป นายจ้างจึงขายนางสาววนิดาไปยังสถานประกอบการแห่งอื่นเมื่อวันที่ 23 พฤษภาคม 2566 ซึ่งเป็นสถานที่ค้าขายประเวณี แต่นางสาววนิดาไม่ยินยอมที่จะทำงานดังกล่าว จึงถูกกักขังหน่วงเหนี่ยว ไม่สามารถออกไปไหนได้ พร้อมกับเพื่อนชาวไทยอีก 2-3 คน โดยเมื่อกลางดึกของคืนวันที่ 25 พฤษภาคมที่ผ่านมา นางสาววนิดาได้แชทขอความช่วยเหลือไปยังญาติในประเทศไทย
นายสุชาติ กล่าวเพิ่มเติมว่า ในส่วนการช่วยเหลือของกระทรวงแรงงาน ผมได้สั่งการให้นางปลิดา ร่วมคำ อัครราชทูตที่ปรึกษา(ฝ่ายแรงงาน) ประจำสถานเอกอัครราชทูต ณ กรุงอาบูดาบี สหรัฐอาหรับเอมิเรตส์ เร่งดำเนินการประสานงานหน่วยงานที่เกี่ยวข้องให้ความช่วยเหลือ “ฝากถึงพี่น้องแรงงานไทยที่กำลังหางานในต่างประเทศไม่ว่าประเทศใดก็ตาม ให้เดินทางไปทำงานตามกระบวนการที่ถูกต้องตามกฎหมาย หากถูกชักชวนทำงานผิดกฎหมาย การลักลอบเข้าประเทศ หรือไปทำงานต่างประเทศโดยไม่แจ้งการทำงาน ให้สันนิษฐานเป็นลำดับแรกว่าท่านกำลังถูกหลอกลวง และโปรดอย่าหลงเชื่อ” นายสุชาติ กล่าวทิ้งท้าย
กองเผยแพร่และประชาสัมพันธ์
27 พฤษภาคม 2566

ที่มา : https://www.thaigov.go.th/news/contents/details/68593