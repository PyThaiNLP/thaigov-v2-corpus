รัฐบาลไทย-ข่าวทำเนียบรัฐบาล-รมว.สธ. ร่วมยินดีบุคลากรสาธารณสุขไทยคว้ารางวัลระดับโลก “Sasakawa Health Prize” ประจำปี 2566


วันเสาร์ที่ 27 พฤษภาคม 2566
รมว.สธ. ร่วมยินดีบุคลากรสาธารณสุขไทยคว้ารางวัลระดับโลก “Sasakawa Health Prize” ประจำปี 2566
รองนายกรัฐมนตรีและรัฐมนตรีว่าการกระทรวงสาธารณสุข ร่วมแสดงความยินดีกับ ศาสตราจารย์พิเศษ นายแพทย์วิชัย เทียนถาวร อธิการบดีสถาบันพระบรมราชชนก ในโอกาสได้รับโล่ประกาศเกียรติคุณรางวัล “Sasakawa Health Prize” ประจำปี 2566 จากองค์การอนามัยโลก
รองนายกรัฐมนตรีและรัฐมนตรีว่าการกระทรวงสาธารณสุข ร่วมแสดงความยินดีกับ ศาสตราจารย์พิเศษ นายแพทย์วิชัย เทียนถาวร อธิการบดีสถาบันพระบรมราชชนก ในโอกาสได้รับโล่ประกาศเกียรติคุณรางวัล “Sasakawa Health Prize” ประจำปี 2566 จากองค์การอนามัยโลก ในฐานะผู้มีบทบาทสำคัญในการป้องกัน ควบคุมโรคธาลัสซีเมียในประเทศไทย และส่งเสริมการศึกษาด้านสาธารณสุขแก่นักเรียนในพื้นที่ห่างไกล เพื่อดูแลประชาชนในชุมชนให้เข้าถึงบริการสาธารณสุข
เมื่อวันที่ 26 พฤษภาคม 2566 ที่นครเจนีวา สมาพันธรัฐสวิส นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข ร่วมแสดงความยินดีกับ ศาสตราจารย์พิเศษ นายแพทย์วิชัย เทียนถาวร อธิการบดีสถาบันพระบรมราชชนก เนื่องในโอกาสได้รับโล่ประกาศเกียรติคุณ รางวัล “Sasakawa Health Prize” ประจำปี 2566 จากองค์การอนามัยโลก ในระหว่างการประชุมสมัชชาอนามัยโลก สมัยที่ 76
โดยศาสตราจารย์พิเศษ นายแพทย์วิชัย เทียนถาวร เป็นผู้ที่มีบทบาทสำคัญในการป้องกันและควบคุมโรคธาลัสซีเมียในประเทศไทย ผลงานเด่นคือ ริเริ่มโครงการ “เลือกคู่ เลือกครรภ์ เลือกคลอด ปลอดธาลัสซีเมีย” ช่วยลดความชุกของโรคธาลัสซีเมียชนิดรุนแรงในประเทศไทย และโครงการ “ปิงปองจราจรชีวิต 7 สี” ช่วยสื่อสารกับประชาชนให้ปรับเปลี่ยนพฤติกรรมเพื่อป้องกัน ควบคุมโรคเบาหวานและโรคความดันโลหิตสูง รวมถึงเป็นการคัดกรองโรคเบาหวานและโรคความดันโลหิตสูงขั้นพื้นฐาน ทำให้สามารถลดการรับประทานยา ประหยัดค่าเดินทาง ค่ารักษาพยาบาล และลดภาระงานของบุคลากรอีกด้วย นอกจากนี้ ยังได้ผลักดันให้สถาบันพระบรมราชชนก รับสมัครนักเรียนระดับมัธยมปลายที่อาศัยในพื้นที่ชายแดนและพื้นที่ห่างไกลจากการเข้าถึงบริการสาธารณสุขได้เข้ารับการศึกษาและฝึกอบรมในหลักสูตรด้านวิทยาศาสตร์สุขภาพ เพื่อกลับไปดูแลประชาชนในภูมิลำเนา
หลังสำเร็จการศึกษา และสนับสนุนการฝึกอบรมหลักสูตรผู้ช่วยพยาบาลแก่อาสาสมัครสาธารณสุขประจำหมู่บ้าน (อสม.) เพื่อพัฒนาขีดความสามารถในการดูแลประชาชนในชุมชน
ทั้งนี้ รางวัล “Sasakawa Health Prize” ก่อตั้งขึ้นในปี 2527 ตามความคิดริเริ่มและด้วยทุนสนับสนุนจาก มูลนิธิอุตสาหกรรมการต่อเรือแห่งประเทศญี่ปุ่น และมูลนิธิ Sasakawa Memorial Health Foundation เพื่อมอบให้แก่บุคคล สถาบัน องค์กรพัฒนาเอกชน หรือองค์กรที่ประสบความสำเร็จในการทำงานด้านนวัตกรรมที่โดดเด่นในการพัฒนาบริการปฐมภูมิ
************************************************* 27 พฤษภาคม 2566

ที่มา : https://www.thaigov.go.th/news/contents/details/68594