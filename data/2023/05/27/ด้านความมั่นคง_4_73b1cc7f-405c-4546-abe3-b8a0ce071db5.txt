รัฐบาลไทย-ข่าวทำเนียบรัฐบาล-สมัครด่วน!! กรมการจัดหางาน รับสมัครคนงานไปทำงานมาเก๊า เงินเดือนสูงสุด 1.3 แสนบาท 


วันเสาร์ที่ 27 พฤษภาคม 2566
27/05/2566
พิมพ์
สมัครด่วน!! กรมการจัดหางาน รับสมัครคนงานไปทำงานมาเก๊า เงินเดือนสูงสุด 1.3 แสนบาท
กระทรวงแรงงาน โดยกรมการจัดหางาน เปิดรับสมัครคนหางานเพื่อไปทำงานในเขตบริหารพิเศษมาเก๊า ตำแหน่งพนักงานบริการลูกค้า พนักงานนวดสปา พนักงานบริการอาหารและเครื่องดื่ม ผู้ช่วยเชฟใหญ่ และหัวหน้าแผนกครัว
จำนวน 44 อัตรา เงินเดือน สูงสุด 132,300 บาท ฟรีค่าโดยสารเครื่องบินไป - กลับ อาหาร และสวัสดิการอื่นๆ ตามกฎหมาย สมัครได้ตั้งแต่บัดนี้ถึง 31 พ.ค. 66 ไม่เว้นวันหยุดราชการ
นายไพโรจน์ โชติกเสถียร อธิบดีกรมการจัดหางาน เปิดเผยว่า กรมการจัดหางาน เปิดรับสมัครคนไทยไปทำงานในเขตบริหารพิเศษมาเก๊า จำนวน 5 ตำแหน่ง รวม 44 อัตรา ได้แก่ พนักงานบริการอาหารและเครื่องดื่ม (Food & Beverage Attendant) จำนวน 30 อัตรา, พนักงานบริการลูกค้า (Customer Service Host) จำนวน 5 อัตรา, พนักงานนวดสปา (Spa Therapist) จำนวน 5 อัตรา, ผู้ช่วยเซฟใหญ่ (Sous Chef) จำนวน 2 อัตรา และหัวหน้าแผนกครัว (Chef de Partie) จำนวน 2 อัตรา กับนายจ้างบริษัท MGM Grand Paradise Limited ซึ่งประกอบกิจการสถานคาสิโน ร้านอาหาร และโรงแรม ตั้งอยู่ที่ MGM MACAU Building, Avenida Dr. Sun Yat Sen, N.1101, NAPE, Macau เงินเดือนอยู่ระหว่าง 44,520 - 132,300 บาท โดยนายจ้างจะจ่ายค่าโดยสารเครื่องบินไป - กลับ เมื่อทำงานสิ้นสุดสัญญาจ้าง ช่วยจ่ายค่าที่พักเดือนละ 500 เหรียญมาเก๊า จัดอาหารให้ในช่วงเวลาทำงาน และสวัสดิการตามกฎหมายแรงงานมาเก๊า ผู้ที่สนใจสามารถศึกษารายละเอียดการสมัครสอบ และยื่นใบสมัครทางอีเมล ได้ตั้งแต่บัดนี้จนถึงวันที่ 31 พฤษภาคม 2566 ไม่เว้นวันหยุดราชการ ทั้งนี้ ผู้ที่มีความประสงค์สมัคร สามารถดาวน์โหลดแบบฟอร์มใบสมัคร และศึกษารายละเอียดได้ที่ เว็บไซต์ www.doe.go.th/overseas หัวข้อ “ข่าวประกาศรับสมัคร"
นายไพโรจน์ กล่าวว่า สำหรับตำแหน่งงาน และคุณสมบัติ ที่นายจ้างแจ้งความต้องการ จำนวน 5 ตำแหน่ง รวมทั้งสิ้น 44 อัตรา ดังนี้
1. พนักงานบริการอาหารและเครื่องดื่ม จำนวน 30 อัตรา ค่าจ้างเดือนละ 10,600 – 16,000 เหรียญมาเก๊า หรือประมาณ 44,520 – 67,200 บาท เพศชายและเพศหญิง อายุไม่เกิน 35 ปี ส่วนสูง เพศชาย 175 เซนติเมตรขึ้นไป และเพศหญิง 160 เซนติเมตรขึ้นไป สามารถพูดภาษาอังกฤษ และภาษาจีนกลาง/กวางตุ้งได้ดีเยี่ยม สามารถเป็นผู้นำเสนอและทำงานเป็นกะได้ โดยจะพิจารณาเป็นพิเศษหากพูดภาษาจีนได้และมีประสบการณ์ด้านอาหารและเครื่องดื่ม
2. พนักงานบริการลูกค้า จำนวน 5 อัตรา ค่าจ้างเดือนละ 18,300 เหรียญมาเก๊า หรือประมาณ 76,860 บาท เพศหญิง มีความสุภาพเรียบร้อย มีบุคลิกภาพที่ดี อายุไม่เกิน 35 ปี จบการศึกษาระดับปริญญาตรี สามารถพูดภาษาจีนกลาง/กวางตุ้ง และอังกฤษได้ดีเยี่ยม มีทักษะในการสื่อสารที่ดี โดยจะพิจารณาเป็นพิเศษหากมีประสบการณ์บริการลูกค้า 1 ปีขึ้นไป
3. นักงานนวดสปา จำนวน 5 อัตรา ค่าจ้างเดือนละ 12,200 เหรียญมาเก๊า หรือประมาณ 51,240 บาท เพศหญิง อายุไม่เกิน 50 ปี จบการศึกษาระดับมัธยมศึกษาตอนปลาย หรือสูงกว่า มีประสบการณ์ทำงาน 2 ปีขึ้นไป ในโรงแรม/รีสอร์ท ระดับ 5 ดาว พูดภาษาอังกฤษได้ดีเยี่ยม และจีนกลาง/กวางตุ้งได้ดี มีประกาศนียบัตรด้านการนวด มีทักษะในการสื่อสารที่ดี มีความสุภาพเรียบร้อย และมีบุคลิกภาพที่ดี
4. ช่วยเชฟใหญ่ จำนวน 2 อัตรา ค่าจ้างเดือนละ 31,500 เหรียญมาเก๊า หรือประมาณ 132,300 บาท อายุไม่เกิน 50 ปี ไม่จำกัดเพศ จบการศึกษาระดับมัธยมศึกษาตอนปลายหรือเทียบเท่า และมีประกาศนียบัตรพร้อมคุณสมบัติการทำอาหารแบบมืออาชีพที่ได้รับการยอมรับ เคยทำงานในสาขาครัวไทยเฉพาะทาง อย่างน้อย 8 ปีติดต่อกัน มีประสบการณ์ทำงานในครัวที่มีคุณภาพ 6 ปี และมีประสบการณ์เป็น ไทยซูเซฟ (Thai Sous Chef) อย่างน้อย 2 ปี มีความรู้ด้านการทำอาหารไทย เช่น ผัด ทอด นึ่ง และความรู้ในวิธีการทำอาหารขั้นพื้นฐานที่ยอดเยี่ยม มีทักษะการใช้มีด มีความใส่ใจในรายละเอียดที่ดี ความรอบรู้เกี่ยวกับเทรนด์อาหารโลกล่าสุด มีการเตรียมการและการนำเสนอความรอบรู้ของการใช้อุปกรณ์ในครัวทุนในปัจจุบัน โดยจะพิจารณาเป็นพิเศษหากมีทักษะทางภาษาไทย และภาษาอังกฤษดีเยี่ยม และมีทักษะภาษาจีนกวางตุ้ง/จีนกลาง
5. หัวหน้าแผนกครัว จำนวน 2 อัตรา ค่าจ้างเดือนละ 22,300 เหรียญมาเก๊า หรือประมาณ 93,660 บาท อายุไม่เกิน 50 ปี ไม่จำกัดเพศ จบการศึกษาระดับมัธยมศึกษาตอนปลายหรือสูงกว่า มีประสบการณ์ทำงานและการกำกับดูแลในครัวไทยอย่างน้อย 5 ปี โดยจะพิจารณาเป็นพิเศษหากมีทักษะทางภาษาไทยและภาษาอังกฤษดีเยี่ยม และมีทักษะภาษาจีนกวางตุ้ง/จีนกลาง
อธิบดีกรมการจัดหางาน กล่าวเพิ่มเติมว่า การรับสมัครในครั้งนี้เป็นการดำเนินการเพื่อจัดส่งคนหางานไปทำงานต่างประเทศ โดยวิธีรัฐจัดส่ง คนหางานไม่เสียค่าสมัครหรือค่าบริการใดๆ ทั้งสิ้น ผู้ที่ได้รับการคัดเลือกให้ไปทำงานจะต้องจ่าย ค่าใช้จ่ายเท่าที่จำเป็น ได้แก่ ค่าถ่ายรูป ค่าทำหนังสือเดินทาง (กรณียังไม่มี) ค่าตรวจสุขภาพ ค่าตรวจสอบประวัติอาชญากรรม ค่าสมัครสมาชิกกองทุนเพื่อช่วยเหลือคนหางานไปทำงานในต่างประเทศ รวมค่าใช้จ่าย ประมาณ 5,500 บาท โดยจะประกาศรายชื่อผู้มีสิทธิสอบสัมภาษณ์ ภายในวันที่ 7 มิถุนายน 2566 ทาง facebook : แรงงานไทยไปต่างประเทศโดยรัฐจัดส่ง และไลน์กลุ่มโอเพนแชท “ผู้สมัครงาน MGM” โดยผู้สนใจสามารถสอบถามรายละเอียดเพิ่มเติมได้ที่ สำนักงานจัดหางานจังหวัดทุกจังหวัด สำนักงานจัดหางานกรุงเทพมหานครพื้นที่ 1 - 10 หรือกองบริหารแรงงานไทยไปต่างประเทศ หมายเลขโทรศัพท์ 0 2245 1034 หรือสายด่วนกระทรวงแรงงาน โทร. 1506 กด 2 กรมการจัดหางาน ในวันและเวลาราชการ

ที่มา : https://www.thaigov.go.th/news/contents/details/68598