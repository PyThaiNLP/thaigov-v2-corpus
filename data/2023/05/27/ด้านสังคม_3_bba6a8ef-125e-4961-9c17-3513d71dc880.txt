รัฐบาลไทย-ข่าวทำเนียบรัฐบาล-ข่าวปลอม! อย่าแชร์! ผลิตภัณฑ์เครื่องดื่มมะรุมดงหลวง ตัวช่วยลดน้ำหนัก ความดัน-คอเลสเตอรอล-เบาหวาน ล้างไขมันอุดตัน 


วันเสาร์ที่ 27 พฤษภาคม 2566
ข่าวปลอม! อย่าแชร์! ผลิตภัณฑ์เครื่องดื่มมะรุมดงหลวง ตัวช่วยลดน้ำหนัก ความดัน-คอเลสเตอรอล-เบาหวาน ล้างไขมันอุดตัน
ข่าวปลอม! อย่าแชร์! ผลิตภัณฑ์เครื่องดื่มมะรุมดงหลวง ตัวช่วยลดน้ำหนัก ความดัน-คอเลสเตอรอล-เบาหวาน ล้างไขมันอุดตัน
กระทรวงดิจิทัลเพื่อเศรษฐกิจและสังคม (ดีอีเอส) ออกโรงเตือนประชาชนระวังข่าวปลอม  ด้านผลิตภัณฑ์เพื่อสุขภาพล่าสุดพบประชาชนให้ความสนใจผลิตภัณฑ์เครื่องดื่มมะรุมดงหวาน ช่วยลดน้ำหนัก ลดความดัน ลดคอเลสเตอรอลลดพุง ลดเบาหวาน ล้างไขมันอุดตัน ขึ้นแท่นข่าวปลอมที่คนไทยสนใจสูงสุด รองลงมา น้ำสกัดย่านาง ใบเตย รากหญ้าคา ตราประสมบุญ ต้านมะเร็ง ช่วยรักษาแผล ในกระเพาะอาหาร ลดความดันสูง ย้ำ! ต้องมีสติ ศึกษาข้อมูลและแหล่งที่มาให้น่าเชื่อถือ วอนอย่าแชร์ต่อ
ดร.เวทางค์ พ่วงทรัพย์ รองปลัดกระทรวงดิจิทัลเพื่อเศรษฐกิจและสังคม (ดีอีเอส) และโฆษกกระทรวงฯ ฝ่ายข้าราชการประจำ สรุปผลการมอนิเตอร์ข่าวปลอมประจำสัปดาห์ ระหว่างวันที่  19 – 25 พฤษภาคม 2566 โดยศูนย์ต่อต้านข่าวปลอม พบข้อความที่เข้ามาทั้งหมด 3,173,017 ข้อความ โดยมีข้อความที่ต้องดำเนินการตรวจสอบ(Verify)  ทั้งสิ้น 272 ข้อความ ทั้งนี้ช่องทางที่มีการพบเบาะแสมากที่สุด คือ ข้อความที่มาจาก Social listening จำนวน 230 ข้อความ ตามมาด้วยการแจ้งเบาะแสผ่าน Line Official จำนวน 42 ข้อความ รวมเรื่องที่ต้องดำเนินการตรวจสอบทั้งหมด 179 เรื่อง และจากการประสานงานกับหน่วยงานที่เกี่ยวข้อง ได้รับผลการตรวจสอบกลับมาแล้ว 116 เรื่อง
ทั้งนี้ ดีอีเอส ได้แบ่งข่าวปลอมที่ได้รับความสนใจเป็น 4 กลุ่ม ประกอบด้วย
กลุ่มที่ 1 : นโยบายรัฐบาล ข่าวสารทางราชการ ความสงบเรียบร้อยของสังคม ขัดศีลธรรมอันดี และความมั่นคงภายในกระเทศ จำนวน 76 เรื่อง อาทิ ตามรัฐธรรมนูญ สว. หมดวาระแล้ว ไม่มีอำนาจในการโหวตเลือกนายกรัฐมนตรีเป็นต้น
กลุ่มที่ 2 : ผลิตภัณฑ์สุขภาพ วัตถุอันตราย เครื่องสำอาง รวมถึงสินค้าและบริการที่ผิดกฎหมาย จำนวน 51 เรื่อง อาทิทานวิตามินซีก่อนนอน เสี่ยงเป็นนิ่วในไต ,คลื่นไส้ อาเจียน มีเหงื่อออกเป็นสัญญาณเตือนไขมันในเลือดสูง เป็นต้น
กลุ่มที่ 3 : ภัยพิบัติ จำนวน 9 เรื่อง อาทิ พายุลูกเล็กเข้าไทย ฝนตกหนัก 9 วัน เป็นต้น
กลุ่มที่ 4 : เศรษฐกิจ จำนวน 43 เรื่อง อาทิ ตลาดหลักทรัพย์แห่งประเทศไทย ร่วมกับบริษัท สิงห์ เอสเตท จำกัด เชิญร่วมลงทุนกองทุนรวมนิคมอุตสาหกรรม ปันผลกำไรสูงสุด 5% /สัปดาห์,บัตรคนจน รับเงิน 800 บาท เริ่มโอนวันที่ 25 พ.ค. ถึงสิ้นเดือนพ.ค. เป็นต้น ด้านประเด็นข่าวที่เกี่ยวกับโควิด-19 จำนวน 2 เรื่อง
อย่างไรก็ตาม เมื่อพิจารณาจากข่าวปลอมที่ได้รับความสนใจในลำดับต้นๆ ในสัปดาห์ล่าสุดนี้ พบว่าส่วนใหญ่เป็นข่าวด้านนโยบายรัฐบาล ข่าวสารทางราชการ รองลองมากลุ่มปลิตภัณฑ์เพื่อสุขภาพและกลุ่มเศรษฐกิจ ตามลำดับ
สำหรับข่าวที่ได้รับความสนใจและประชาชนเข้ามามีส่วนร่วม (Engagement) มากที่สุด 10 อันดับ ได้แก่
อันดับที่ 1 : เรื่อง ผลิตภัณฑ์เครื่องดื่มมะรุมดงหลวง ช่วยลดน้ำหนัก ลดความดัน ลดคอเลสเตอรอล
ลดพุง ลดเบาหวาน ล้างไขมันอุดตัน
อันดับที่ 2 : เรื่อง น้ำสกัดย่านาง ใบเตย รากหญ้าคา ตราประสมบุญ ต้านมะเร็ง ช่วยรักษาแผลในกระเพาะอาหาร ลดความดันโลหิตสูง
อันดับที่ 3 : เรื่อง เพจหมออดีตคณบดีศิริราช ให้ความรู้เกี่ยวกับการทำความสะอาดหลอดเลือดเองที่บ้าน
อันดับที่ 4 : เรื่อง ออมหุ้นกองทุนกับนิคมอุตสาหกรรม เริ่มต้น 2,330 บาท กำไร 3-7% ต่อสัปดาห์
อันดับที่ 5 : เรื่อง กรมการจัดหางานเปิดรับสมัครงานสร้างรายได้เสริมในครอบครัว
อันดับที่ 6 : เรื่อง ข้าวกล้อง ถั่วแดง หัวกระเทียมนึ่งสุก รักษาโรคไต
อันดับที่ 7 : เรื่อง นวด 6 จุด ทำให้สายตาดีขึ้นใน 2 เดือน
อันดับที่ 8 : เรื่อง กฟภ. ส่ง SMS ให้ยืนยันการลงทะเบียน คืนเงินประกันการใช้ไฟฟ้าผ่านลิงก์
อันดับที่ 9 : เรื่อง วิธีแก้สารพิษไซยาไนด์ ให้ดื่มน้ำ ดื่มนม
อันดับที่ 10 : เรื่อง หมอแนะนำวิธีการลดความดันโลหิตให้เหลือ 120/70 ในทุกช่วงอายุ
“จาก 10 อันดับ พบข่าวเกี่ยวกับสุขภาพมากถึง 7 อันดับ โดยส่วนใหญ่เป็นประเด็นใกล้ตัว ทั้งปัญหาสุขภาพที่คนวิตกกังวล  ยาหรือผลิตภัณฑ์สุขภาพที่อยู่ในชีวิตประจำวัน ตลอดจนการรับมือกับเหตุการณ์ที่อาจเกิดขึ้นในสังคมจึงคาดว่าอาจเป็นเหตุผลส่วนหนึ่งที่ทำให้เข้าถึงความสนใจของผู้รับข่าวสาร” ดร.เวทางค์
ทั้งนี้ ดีอีเอส มีความเป็นห่วงประชาชนในเรื่องความตระหนักและรู้เท่าทันสื่อออนไลน์/โซเชียล ซึ่งหากขาดความรู้เท่าทัน และมีการส่งต่อข้อมูลข่าวปลอมเหล่านี้ ก็จะทำให้ได้รับข้อมูลผิดๆ และส่งผลกระทบกับสุขภาพของประชาชนที่หลงเชื่อข่าวปลอมดังกล่าว โดยสามารถติดตามและแจ้งเบาะแสข่าวปลอม ผ่านช่องทางต่างๆ ของศูนย์ต่อต้านข่าวปลอม ได้ที่ ไลน์ @antifakenewscenter เว็บไซต์ https://www.antifakenewscenter.com/ ทวิตเตอร์https://twitter.com/AFNCThailand และ สายด่วน GCC 1111 ต่อ 87 ตลอด 24 ชั่วโมง
_______________

ที่มา : https://www.thaigov.go.th/news/contents/details/68601