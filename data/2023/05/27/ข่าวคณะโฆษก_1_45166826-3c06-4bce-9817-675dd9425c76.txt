รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯ กำชับหน่วยงานที่เกี่ยวข้อง เตรียมการรับมือ-เฝ้าระวังน้ำท่วมฉับพลัน น้ำไหลหลากในฤดูฝน  


วันเสาร์ที่ 27 พฤษภาคม 2566
27/05/2566
พิมพ์
โฆษกรัฐบาลเผย นายกฯ กำชับหน่วยงานที่เกี่ยวข้อง เตรียมการรับมือ-เฝ้าระวังน้ำท่วมฉับพลัน น้ำไหลหลากในฤดูฝน
โฆษกรัฐบาลเผย นายกฯ กำชับหน่วยงานที่เกี่ยวข้อง เตรียมการรับมือ-เฝ้าระวังน้ำท่วมฉับพลัน น้ำไหลหลากในฤดูฝน
วันนี้ 27 พ.ค. 2566 นายอนุชา บูรพชัยศรี รองเลขาธิการนายกรัฐมนตรีฝ่ายการเมือง โฆษกประจำสำนักนายกรัฐมนตรี เปิดเผยว่าเนื่องจากขณะนี้ประเทศไทยได้เริ่มต้นเข้าสู่ฤดูฝนแล้วตามประกาศของกรมอุตุนิยมวิทยา พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม มีความห่วงใยประชาชนจึงกำชับให้ทุกหน่วยงานที่เกี่ยวข้อง เฝ้าระวังน้ำท่วมฉับพลัน น้ำไหลหลาก โดยเฉพาะในพื้นที่มีฝนตกชุกหนาแน่นและต่อเนื่อง รวมทั้งเตรียมการทุกด้านให้พร้อมรับมือทันต่อสถานการณ์ ตลอดจนการดูแลช่วยเหลือประชาชนในพื้นที่ที่ได้รับผลกระทบสถานการณ์ที่เกิดขึ้น
นายอนุชากล่าวว่า รัฐบาลโดยกองอำนวยการน้ำแห่งชาติ (กอนช.) ได้ติดตามสภาพอากาศ พบว่ามรสุมตะวันตกเฉียงใต้ที่พัดปกคลุมประเทศไทยจะมีกำลังแรงขึ้น หย่อมความกดอากาศต่ำที่ปกคลุมชายฝั่งประเทศเวียดนามตอนกลางจะเคลื่อนเข้ามาปกคลุมประเทศลาวและกัมพูชา ทำให้ประเทศไทยมีฝนเพิ่มขึ้นกับมีฝนตกหนักบางแห่ง โดยมีฝนตกหนักมากบริเวณภาคตะวันออก ส่วนภาคใต้มีฝนเพิ่มขึ้นและมีฝนตกหนักถึงหนักมากบางแห่ง ในช่วงวันที่ 27 พฤษภาคม – 1 มิถุนายน 2566 ทั้งนี้ กอนช. ได้ประเมินวิเคราะห์สถานการณ์น้ำด้วยฝนคาดการณ์จากกรมอุตุนิยมวิทยาและสถาบันสารสนเทศทรัพยากรน้ำ (องค์การมหาชน) พบพื้นที่เสี่ยงเฝ้าระวังสถานการณ์น้ำ พื้นที่เสี่ยงน้ำท่วมฉับพลัน น้ำไหลหลาก และพื้นที่ชุมชนเมืองที่เคยเกิดน้ำนองไม่สามารถระบายได้ทัน ในช่วงวันที่ 27 พฤษภาคม – 1 มิถุนายน 2566 ดังนี้
(1) ภาคเหนือ จังหวัดเพชรบูรณ์ (อำเภอหล่มเก่า) (2) ภาคกลาง จังหวัดเพชรบุรี (อำเภอท่ายาง บ้านลาด และเมืองเพชรบุรี) จังหวัดประจวบคีรีขันธ์ (อำเภอหัวหิน และปราณบุรี) (3) ภาคตะวันออกเฉียงเหนือ จังหวัดสุรินทร์ (อำเภอเมืองสุรินทร์) จังหวัดบุรีรัมย์ (อำเภอเมืองบุรีรัมย์) จังหวัดอุบลราชธานี (อำเภอเมืองอุบลราชธานี และพิบูลมังสาหาร) (4) ภาคตะวันออก จังหวัดชลบุรี (อำเภอเมืองชลบุรี) จังหวัดระยอง (อำเภอเมืองระยอง และแกลง) จังหวัดจันทบุรี (อำเภอเมืองจันทบุรี) จังหวัดตราด (อำเภอเมืองตราด และเขาสมิง) และ (5) ภาคใต้ จังหวัดชุมพร (อำเภอพะโต๊ะ) จังหวัดระนอง (อำเภอกะเปอร์ เมืองระนอง และสุขสำราญ) จังหวัดพังงา (อำเภอกะปง คุระบุรี ตะกั่วทุ่ง ตะกั่วป่า และท้ายเหมือง) จังหวัดภูเก็ต (อำเภอกะทู้ ถลาง และเมืองภูเก็ต) จังหวัดกระบี่ (อำเภอเกาะลันตา คลองท่อม เมืองกระบี่ เหนือคลอง และอ่าวลึก) จังหวัดตรัง (อำเภอเมืองตรัง กันตัง และปะเหลียน) จังหวัดสตูล (อำเภอทุ่งหว้า)
“ทั้งนี้ เพื่อเป็นการเตรียมความพร้อมรับมือสถานการณ์ดังกล่าว นายกรัฐมนตรีย้ำให้หน่วยงานที่เกี่ยวข้องติดตามสภาพอากาศและสถานการณ์น้ำอย่างต่อเนื่อง โดยเฉพาะพื้นที่ที่มีฝนตกสะสมมากกว่า 90 มิลลิเมตร ในช่วงเวลา 24 ชั่วโมง และพื้นที่จุดเสี่ยงที่เคยเกิดน้ำท่วมอยู่เป็นประจำ หรือพื้นที่ชุมชนเมืองที่เคยเกิดน้ำนองไม่สามารถระบายได้ทัน รวมถึงการเตรียมแผนรับสถานการณ์น้ำหลาก เตรียมความพร้อมบุคลากร เครื่องจักรเครื่องมือ กำจัดสิ่งกีดขวางทางน้ำ ลอกท่อระบายน้ำ และบูรณาการความพร้อมให้ความช่วยเหลือได้ทันที โดยสิ่งสำคัญคือให้ประชาสัมพันธ์สถานการณ์น้ำ และแจ้งเตือนล่วงหน้า ให้ประชาชนที่คาดว่าจะได้รับผลกระทบ เตรียมพร้อมในการอพยพได้ทันท่วงทีหากเกิดสถานการณ์” นายอนุชากล่าว

ที่มา : https://www.thaigov.go.th/news/contents/details/68588