รัฐบาลไทย-ข่าวทำเนียบรัฐบาล-ตรวจเครดิตบูโรง่ายๆ ผ่าน “เป๋าตังเปย์” ได้แล้ว วันนี้


วันอังคารที่ 23 พฤษภาคม 2566
23/05/2566
พิมพ์
ตรวจเครดิตบูโรง่ายๆ ผ่าน “เป๋าตังเปย์” ได้แล้ว วันนี้
ธ.กรุงไทยร่วมกับเครดิตบูโร ให้บริการตรวจข้อมูลเครดิต และเครดิตสกอริ่งผ่าน “เป๋าตังเปย์”  ซูเปอร์วอลเล็ตยอดนิยมของคนไทย บนแอปพลิเคชัน “เป๋าตัง” เพิ่มช่องทางให้ประชาชนตรวจสุขภาพทางการเงินได้สะดวก รวดเร็ว ครบทุกข้อมูลสิ
ธนาคารกรุงไทยร่วมกับบริษัทข้อมูลเครดิตแห่งชาติ (เครดิตบูโร) ให้บริการตรวจข้อมูลเครดิต และเครดิตสกอริ่ง ผ่าน “เป๋าตังเปย์”  ซูเปอร์วอลเล็ตยอดนิยมของคนไทย บนแอปพลิเคชัน “เป๋าตัง” เพิ่มช่องทางให้ประชาชนตรวจสุขภาพทางการเงินได้สะดวก รวดเร็ว ครบทุกข้อมูลสินเชื่อ ทุกสถานะบัญชี ป้องกันภัยไซเบอร์ทางการเงิน เลือกรับรายงานทางอีเมลภายใน 24 ชั่วโมง หรือรับผลทางไปรษณีย์ภายใน 7 วันทำการ ยกระดับบริการเพื่อให้ประชาชน ตรวจเครดิตบูโรได้ง่ายในทุกช่องทางของธนาคาร  ตอบโจทย์วิถีชีวิตยุคดิจิทัล
ขั้นตอนตรวจเครดิตบูโรผ่านเป๋าตังเปย์ บนแอปฯ เป๋าตัง ทำได้โดย คลิกที่ “เป๋าตังเปย์” และเลือก “ตรวจเครดิตบูโร” ซึ่งประชาชนสามารถเลือกรายงานข้อมูลได้ 2 ประเภท คือ 1.ข้อมูลเครดิต 2.ข้อมูลเครดิตและคะแนนเครดิต (เครดิตสกอริ่ง)  ศึกษารายละเอียดเพิ่มเติมได้ที่  www.ncb.co.th  หากพบปัญหาในการรับข้อมูลเครดิต ติดต่อ consumer@ncb.co.th หรือ สอบถามข้อมูลเพิ่มเติมที่ Krungthai Contact Center โทร. 02-111-1111
ทั้งนี้ เครดิตบูโรและธนาคารกรุงไทย  ให้ความสำคัญและสนับสนุนการเข้าถึงข้อมูลเครดิตผ่านช่องทางดิจิทัลอย่างต่อเนื่อง ซึ่งเป็นประโยชน์สำหรับประชาชนทุกกลุ่ม ในการตรวจสอบข้อมูลเครดิตของตนเองให้ถูกต้อง ป้องกันภัยไซเบอร์ และเป็นการเตรียมความพร้อมก่อนขอสินเชื่อจากสถาบันการเงิน นอกจากนี้ ยังเป็นการส่งเสริมการสร้างวินัยทางการเงินให้กับประชาชน “ออมก่อนกู้ คิดก่อนใช้ มีวินัย เมื่อมีหนี้” รู้จักวางแผนทางการเงิน ตระหนักถึงความสำคัญของการออม และมีวินัยในการชำระหนี้ รักษาเครดิตของตนเอง เพื่อสร้างความมั่นคงทางการเงินและมีคุณภาพชีวิตที่ดีขึ้นในระยะยาว

ที่มา : https://www.thaigov.go.th/news/contents/details/68470