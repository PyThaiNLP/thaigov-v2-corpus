รัฐบาลไทย-ข่าวทำเนียบรัฐบาล-นายสรพงศ์ ไพฑูรย์พงษ์ รองปลัดกระทรวงคมนาคม เป็นผู้แทนกระทรวงคมนาคม ร่วมกล่าวในพิธีเปิดการประชุมเชิงปฏิบัติการ


วันอังคารที่ 23 พฤษภาคม 2566
นายสรพงศ์ ไพฑูรย์พงษ์ รองปลัดกระทรวงคมนาคม เป็นผู้แทนกระทรวงคมนาคม ร่วมกล่าวในพิธีเปิดการประชุมเชิงปฏิบัติการ
โครงการ U.S.–Southeast Asia and Pacific Aviation Cooperation Program (SEAP ACP) ภายใต้หัวข้อ “เชื้อเพลิงอากาศยานที่ยั่งยืน” (SAF)
นายชยธรรม์ พรหมศร ปลัดกระทรวงคมนาคม มอบหมายให้ นายสรพงศ์ ไพฑูรย์พงษ์ รองปลัดกระทรวงคมนาคม เป็นผู้แทนกระทรวงคมนาคมร่วมกล่าวในพิธีเปิดการประชุมเชิงปฏิบัติการ โครงการ U.S.–Southeast Asia and Pacific Aviation Cooperation Program (SEAP ACP) ภายใต้หัวข้อ "เชื้อเพลิงอากาศยานที่ยั่งยืน" (Sustainable Aviation Fuel : SAF) โดยมี Mrs. Gwen Cardno อัครราชทูตที่ปรึกษาสถาเอกอัครราชทูตสหรัฐอเมริกาประจำประเทศไทย ดร.สุมิตรา จรสโรจน์กุล ผู้อำนวยการศูนย์เทคโนโลยีพลังงานแห่งชาติ (ENTEC) สำนักงานพัฒนาวิทยาศาสตร์และเทคโนโลยีแห่งชาติ (สวทช.) นายศรัณย เบ็ญจนิรัตน์ รองผู้อำนวยการสำนักงานการบินพลเรือนแห่งประเทศไทยพร้อมด้วยผู้แทนหน่วยงานด้านอากาศยานจากภาครัฐและภาคเอกชนในภูมิภาคอาเซียนและสหรัฐอเมริกา เข้าร่วมพิธีฯ ในวันที่ 22 พฤษภาคม 2566 ณ โรงแรม Conrad Bangkok ถนนวิทยุ กรุงเทพฯ
นายสรพงศ์ ไพฑูรย์พงษ์ กล่าวว่า ปัจจุบันอุตสาหกรรมการบินทั่วโลกมีแนวโน้มเติบโตเพิ่มมากขึ้นตามนวัตกรรมที่ทันสมัย ทำให้มีการปล่อยก๊าซเรือนกระจกจากอุตสาหกรรมการบินเพิ่มมากขึ้น ตามนโยบายของรัฐบาลไทยที่ส่งเสริมให้ลดการปล่อยก๊าซคาร์บอนไดออกไซด์สู่บรรยากาศ เพื่อลดปัญหาสิ่งแวดล้อมและภาวะเรือนกระจกกระทรวงคมนาคมได้ดำเนินการตามยุทธศาสตร์การพัฒนาระบบคมนาคมขนส่งของประเทศ ระยะ 20 ปี ตั้งแต่ปี 2561 - 2580 โดยมีกรอบแนวคิดหลัก 3 ด้าน คือ การขนส่งที่ปลอดภัยและเป็นมิตรต่อสิ่งแวดล้อม  (Green and Safe Transport) การขนส่งที่มีประสิทธิภาพ (Transport Efficiency) และระบบคมนาคมขนส่งที่เข้าถึงได้อย่างเท่าเทียมและเสมอภาค (Inclusive Transport) รวมถึงแผนปฏิบัติการลดก๊าซเรือนกระจกของประเทศ ตามที่ที่ประชุมสมัชชาองค์การการบินพลเรือนระหว่างประเทศ (ICAO) สมัยที่ 41 เมื่อเดือนตุลาคม 2565 ได้รับรองเป้าหมายการดำเนินการตามปณิธานระยะยาว (Long-Term Aspirational Goal : LTAG) สำหรับลดการปล่อยก๊าซคาร์บอนไดออกไซด์ในภาคการบินระหว่างประเทศให้เป็นศูนย์ภายในปี 2593 จึงหวังเป็นอย่างยิ่งว่างานประชุมฯ ในครั้งนี้จะเป็นจุดประกายให้เกิดการร่วมมือระหว่างประเทศ และหน่วยงานที่เกี่ยวข้องในภูมิภาคอาเซียนและสหรัฐอเมริกา ซึ่งไม่เพียงเฉพาะภาคการบินพลเรือนเท่านั้น แต่ยังหมายรวมถึงภาคการเกษตร พลังงาน และอุตสาหกรรมอื่น ๆ  ในการสนับสนุนวิสัยทัศน์เชื้อเพลิงอากาศยานที่ยั่งยืน เพื่อลดผลกระทบต่อสิ่งแวดล้อม โดยการใช้ SAF เพื่อนำไปสู่การบรรลุเป้าหมายของ LTAG ต่อไป
ทั้งนี้ การประชุมฯ กำหนดจัดขึ้นระหว่างวันที่ 22 – 25 พฤษภาคม 2566 โดยองค์การบริหารการบินแห่งสหรัฐอเมริกา (Federal Aviation Administration : FAA) และสำนักงานส่งเสริมการค้าและการพัฒนาแห่งสหรัฐอเมริกา (U.S. Trade and Development Agency : USTDA) ร่วมกันเป็นเจ้าภาพจัดการประชุมฯ เพื่อรับฟังและแลกเปลี่ยนทิศทางการเติบโต และอนาคตของการใช้งาน SAF ร่วมกับผู้มีส่วนได้ส่วนเสียในอุตสาหกรรมการบินเกี่ยวกับพลังงาน ในประเด็นต่าง ๆ เช่น บทบาทของหน่วยงานด้านนโยบาย และกฎระเบียบ โครงสร้างพื้นฐานในการรองรับการพัฒนา และกระบวนการผลิต เป็นต้น

ที่มา : https://www.thaigov.go.th/news/contents/details/68446