รัฐบาลไทย-ข่าวทำเนียบรัฐบาล-โฆษกรัฐบาลเผย ไทยบรรลุข้อตกลงส่งออกเป็ดปรุงสุกไปยังเครือรัฐออสเตรเลีย ในเดือนมิถุนายน 2566 คาดว่าสามารถส่งออกได้ 1,200 ตันต่อปี มูลค่า 400 ล้านบาท


วันอังคารที่ 23 พฤษภาคม 2566
23/05/2566
พิมพ์
โฆษกรัฐบาลเผย ไทยบรรลุข้อตกลงส่งออกเป็ดปรุงสุกไปยังเครือรัฐออสเตรเลีย ในเดือนมิถุนายน 2566 คาดว่าสามารถส่งออกได้ 1,200 ตันต่อปี มูลค่า 400 ล้านบาท
โฆษกรัฐบาลเผย ไทยบรรลุข้อตกลงส่งออกเป็ดปรุงสุกไปยังเครือรัฐออสเตรเลีย ในเดือนมิถุนายน 2566 คาดว่าสามารถส่งออกได้ 1,200 ตันต่อปี มูลค่า 400 ล้านบาท
วันที่ 23 พฤษภาคม 2566 นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม รับทราบถึงความก้าวหน้าในแนวทางการเจรจาความร่วมมือด้านการค้าระหว่างประเทศ ระหว่างไทยกับเครือรัฐออสเตรเลีย รวมถึงการส่งออกสินค้าเกษตรจำพวกเป็ดปรุงสุกจากไทย และการนำเข้าสินค้าผลอะโวคาโดสดจากเครือรัฐออสเตรเลีย เพื่อยกระดับความร่วมมือด้านสินค้าเกษตรของทั้งสองประเทศ
โฆษกประจำสำนักนายกรัฐมนตรี กล่าวว่า กระทรวงเกษตรและสหกรณ์ของไทยได้เข้าร่วมการประชุมคณะทำงานร่วมด้านการเกษตรออสเตรเลีย – ไทย ครั้งที่ 22 เพื่อยกระดับสู่การเป็นหุ้นส่วนทางยุทธศาสตร์ โดยทั้งสองฝ่ายได้ทำข้อตกลงและเน้นย้ำถึงการปฏิบัติตามข้อตกลงเขตการค้าเสรีไทย - ออสเตรเลีย (TAFTA) ช่วยเสริมสร้างความร่วมมือด้านการเกษตร ด้านการค้า การแลกเปลี่ยนนโยบาย และกิจกรรมความร่วมมือทางวิชาการต่างๆ ระหว่างกัน
ทั้งสองประเทศได้เข้าร่วมพิธีส่งเสริมความร่วมมือด้านสินค้าเกษตรระหว่างไทยและเครือรัฐออสเตรเลีย โดยออสเตรเลียได้ส่งมอบจดหมายใบรับรองสุขอนามัยสัตว์ (Health certificate) เพื่อนำเข้าเป็ดปรุงสุกจากไทยสู่ออสเตรเลีย สะท้อนถึงการยอมรับคุณภาพมาตรฐานการผลิตเป็ดปรุงสุกของไทย คาดว่าจะทำให้เป็ดปรุงสุกไทยสามารถส่งออกไปยังเครือรัฐออสเตรเลียได้ภายในเดือนมิถุนายน 2566 ในปริมาณ 1,200 ตันต่อปี คิดเป็นมูลค่ากว่า 400 ล้านบาท
นอกจากนี้ กรมวิชาการเกษตรของไทย ได้ลงนามเกี่ยวกับเงื่อนไขการนำเข้าผลอะโวคาโดสดจากเครือรัฐออสเตรเลีย พ.ศ. 2566 ภายหลังจากการตรวจสอบและบรรลุข้อตกลง ประเทศไทยจะสามารถนำเข้าผลอะโวคาโดสดจากเครือรัฐออสเตรเลียได้ตามข้อตกลง
“นายกรัฐมนตรีชื่นชมความสำเร็จในครั้งนี้ โดยทั้งสองประเทศได้ขยายความร่วมมือทางด้านวิชาการและการส่งออกสินค้าเกษตรระหว่างกันเพิ่มมากขึ้น แสดงให้เห็นถึงเจตนารมณ์ความร่วมมือเพื่อลดกำแพงการค้าสินค้าเกษตรระหว่างกัน โดยไทยและเครือรัฐออสเตรเลียมีความสัมพันธ์ด้านการเกษตรกันอย่างยาวนานและแน่นแฟ้น โดยทั้งสองประเทศได้ยกระดับและกระชับความเป็นหุ้นส่วนทางยุทธศาสตร์ระหว่างกันมาอย่างต่อเนื่อง เน้นย้ำตามข้อตกลงเขตการค้าเสรีไทย - ออสเตรเลีย (TAFTA) เสริมสร้างความร่วมมือด้านการเกษตร การค้า การแลกเปลี่ยนนโยบาย และความร่วมมือทางวิชาการระหว่างกัน” นายอนุชาฯ กล่าว

ที่มา : https://www.thaigov.go.th/news/contents/details/68440