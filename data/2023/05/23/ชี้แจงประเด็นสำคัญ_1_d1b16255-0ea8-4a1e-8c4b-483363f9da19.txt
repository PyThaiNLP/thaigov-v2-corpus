รัฐบาลไทย-ข่าวทำเนียบรัฐบาล-สศช. ชี้แจงข้อวิจารณ์ประเทศไทยมีการเติบโตของรายได้ต่อหัวต่ำที่สุด เมื่อเทียบกับประเทศอื่นใน ASEAN


วันอังคารที่ 23 พฤษภาคม 2566
23/05/2566
พิมพ์
สศช. ชี้แจงข้อวิจารณ์ประเทศไทยมีการเติบโตของรายได้ต่อหัวต่ำที่สุด เมื่อเทียบกับประเทศอื่นใน ASEAN
สศช. เผยหากคำนวณรายได้ต่อหัวบนฐานสกุลเงินดอลลาร์สหรัฐอเมริกา ซึ่งเป็นระดับรายได้ที่ธนาคารโลกใช้พิจารณาการจัดกลุ่มประเทศตามระดับการพัฒนา พบว่าไทยมีอัตราการขยายตัวของรายได้ต่อหัวแต่ละประเทศอยู่ในอันดับ 4 ของอาเซียน
จากกรณีข้อวิจารณ์ประเทศไทยมีการเติบโตของรายได้ต่อหัวต่ำที่สุด เมื่อเทียบกับประเทศอื่นใน ASEAN : บทความ “ฝันว่าไทยเป็นประเทศพัฒนา” คอลัมน์ หมายเหตุประเทศไทย โดย ลม เปลี่ยนทิศ นสพ.ไทยรัฐ (20 พ.ค. 66) แสดงความคิดเห็นว่าคนไทยติดกับดักประเทศรายได้ปานกลางมานานกว่า 40 ปีแล้ว มีข้อมูลจากธนาคารโลกที่สถาบันวิจัย KKP นำมาอ้างอิงระบุช่วงปี พ.ศ.2557–2564 ประเทศไทยเป็นประเทศที่มีการเติบโตของรายได้ต่อหัวต่ำที่สุด เมื่อเทียบกับประเทศอื่นใน ASEAN  ทั้งนี้ การเติบโตของรายได้ต่อหัวต่อปีเฉลี่ยของ 9 ประเทศในอาเซียนช่วงปี 2557-2564 มีดังนี้ อันดับ 1 เวียดนาม 4.7% ลาว 3.5% กัมพูชา 3.4% สิงคโปร์ 2.8% อินโดนีเซีย 2.6% ฟิลิปปินส์ 2.5% มาเลเซีย 1.7% ไทยอยู่อันดับ 8 โต 1.4% สะท้อนโครงสร้างเศรษฐกิจแบบ “รวยกระจุกจนกระจาย” ข้อสังเกต : เห็นควรพิจารณาให้หน่วยงานที่เกี่ยวข้องชี้แจงข้อเท็จจริงต่อข้อวิจารณ์เชิงลบดังกล่าว โดยให้ข้อมูลข่าวสารที่ถูกต้องเพื่อสร้างการรับรู้ ความเข้าใจแก่สาธารณะชน
นายดนุชา พิชยนันท์  เลขาธิการสภาพัฒนาการเศรษฐกิจและสังคมแห่งชาติ กล่าวชี้แจง ดังนี้
1.จากข้อมูลที่ระบุว่า ช่วงปี 2014-2021 (พ.ศ.2557–2564) ประเทศไทยเป็นประเทศที่มีการเติบโตของรายได้ต่อหัวต่ำที่สุดเมื่อเทียบกับประเทศอื่นใน ASEAN เป็นข้อมูลจากธนาคารโลก (World Bank) โดยเป็นข้อมูลจากการคำนวณรายได้ต่อหัวบนฐานสกุลเงินท้องถิ่น (GNI per capita, at local currency) ซึ่งพบว่ามีอัตราการขยายตัวของรายได้ต่อหัวต่ำกว่าประเทศเพื่อนบ้านในอาเซียนนั้น อย่างไรก็ดี หากพิจารณาข้อมูลจากการคำนวณรายได้ต่อหัวบนฐานสกุลเงินดอลลาร์สหรัฐอเมริกา (GNI per capita, US dollar) ซึ่งเป็นระดับรายได้ที่ธนาคารโลกใช้พิจารณาการจัดกลุ่มประเทศตามระดับการพัฒนาจะพบว่ามีอัตราการขยายตัวของรายได้ต่อหัวแต่ละประเทศในช่วงปี 2557-2564 ดังนี้ อันดับ 1 กัมพูชา ร้อยละ 6.5 อันดับ 2 เวียดนาม ร้อยละ 6.4 อันดับ 3 ลาว ร้อยละ 5.8 และ อันดับ 4 ไทย ร้อยละ 3.1 ในขณะที่ อันดับต่อมา ได้แก่ สิงคโปร์ ฟิลิปปินส์ อินโดนีเซีย มาเลเซีย ร้อยละ 2.2, 1.7, 1.6, 0.2 ตามลำดับ ส่วนบรูไน ลดลงร้อยละ 4.4 นอกจากนี้ เมื่อเทียบระดับรายได้ต่อหัวของประชากรในปี 2564 ประเทศไทยมีระดับรายได้ต่อหัวอยู่ที่ 7,090 ดอลลาร์ สรอ. ต่อคนต่อปี เป็นอันดับที่ 4 ของอาเซียน รองลงมาจากประเทศสิงคโปร์ บรูไน และมาเลเซีย ตามลำดับ
2.เหตุที่การขยายตัวของระดับรายได้ต่อหัวของไทยในช่วงที่ผ่านมาขยายตัวได้ต่ำกว่าศักยภาพส่วนหนึ่งเป็นผลมาจากประเทศไทยเผชิญกับปัจจัยเสี่ยงที่ส่งผลต่อการเจริญเติบโตทางเศรษฐกิจของประเทศ โดยเฉพาะในช่วงปี 2561-2562 ที่เศรษฐกิจไทยได้รับผลกระทบจากมาตรการกีดกันทางการค้าระหว่างสหรัฐอเมริกาและจีน และถูกซ้ำเติมด้วยวิกฤตโควิด 19 ในช่วงปี 2563-2564 และในปี 2565 เศรษฐกิจโลกรวมทั้งประเทศไทยยังได้รับผลกระทบจากความขัดแย้งในสหภาพยุโรป นอกจากนี้ ปัจจัยด้านโครงสร้างเศรษฐกิจไทยยังมีข้อจำกัดในการขยายตัวจากการพึ่งพาการท่องเที่ยวในสัดส่วนสูงและภาคการผลิตเพื่อการส่งออกยังมีข้อจำกัดในการผลิตสินค้าที่ใช้เทคโนโลยีและมีมูลค่าเพิ่มสูงขึ้นซึ่งการทำงานของรัฐบาลในช่วงที่ผ่านมามุ่งเน้นการเร่งรัดผลักดันการปรับโครงสร้างเศรษฐกิจภาคการผลิตเพื่อเปลี่ยนผ่านไปสู่การขับเคลื่อนเศรษฐกิจบนฐานนวัตกรรมและมุ่งสู่การพัฒนาอย่างยั่งยืนโดยเฉพาะการสร้างมูลค่าเพิ่มและยกระดับคุณภาพให้แก่สินค้าและบริการผ่านการลงทุนวิจัยและพัฒนาต่อยอดจากองค์ความรู้เดิมเพื่อสร้างนวัตกรรมควบคู่ไปกับการสร้างอุตสาหกรรมใหม่แห่งอนาคตที่เชื่อมโยงกับเศรษฐกิจภายในประเทศให้สอดคล้องกับทิศทางการเปลี่ยนแปลงของตลาดโลกซึ่งจะสามารถช่วยสนับสนุนและขับเคลื่อนเศรษฐกิจให้สามารถขยายตัวได้ดีขึ้นและส่งผลต่อการขยายตัวของรายได้ต่อหัวในระยะต่อไป

ที่มา : https://www.thaigov.go.th/news/contents/details/68443