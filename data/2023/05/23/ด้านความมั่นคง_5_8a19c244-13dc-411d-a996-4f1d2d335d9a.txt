รัฐบาลไทย-ข่าวทำเนียบรัฐบาล-รมว.สุชาติ ห่วงเหตุลูกจ้างตกจากที่สูงและถูกเครื่องจักรทับเสียชีวิต จ.สมุทรปราการ ส่งหน่วยงานในสังกัดตรวจสอบเหตุพร้อมเร่งช่วยเหลือตามสิทธิพึงได้


วันอังคารที่ 23 พฤษภาคม 2566
23/05/2566
พิมพ์
รมว.สุชาติ ห่วงเหตุลูกจ้างตกจากที่สูงและถูกเครื่องจักรทับเสียชีวิต จ.สมุทรปราการ ส่งหน่วยงานในสังกัดตรวจสอบเหตุพร้อมเร่งช่วยเหลือตามสิทธิพึงได้
รมว.สุชาติ ห่วงเหตุลูกจ้างตกจากที่สูงและถูกเครื่องจักรทับเสียชีวิต จ.สมุทรปราการ ส่งหน่วยงานในสังกัดตรวจสอบเหตุพร้อมเร่งช่วยเหลือตามสิทธิพึงได้
รัฐมนตรีว่าการกระทรวงแรงงานห่วงเหตุลูกจ้างบริษัทคอนกรีตตกจากที่สูงและถูกเครื่องจักรทับเสียชีวิต จ.สมุทรปราการ ส่งกรมสวัสดิการและคุ้มครองแรงงาน (กสร.) กับ สำนักงานประกันสังคม (สปส.) ลงพื้นที่เกิดเหตุตรวจสอบและเร่งให้ความช่วยเหลือด้านสิทธิประโยชน์ที่ญาติพึงได้รับตามกฎหมาย
นายสุชาติ ชมกลิ่น รัฐมนตรีว่าการกระทรวงแรงงาน เปิดเผยถึง กรณีการเกิดอุบัติเหตุลูกจ้างบริษัทคอนกรีตตกจากที่สูงและถูกเครื่องจักรทับเสียชีวิต จ.สมุทรปราการ เมื่อวันที่ 21 พฤษภาคม 2566 ที่ผ่านมา ว่า ผมได้สั่งการให้กรมสวัสดิการและคุ้มครองแรงงาน (กสร.) ร่วมกับสำนักงานประกันสังคม (สปส.) ส่งเจ้าหน้าที่ลงพื้นที่ตรวจสอบข้อเท็จจริง เบื้องต้นได้รับรายงานจากพนักงานตรวจความปลอดภัยสำนักงานสวัสดิการและคุ้มครองแรงงานจังหวัดสมุทรปราการ ศูนย์ความปลอดภัยในการทำงานเขต 10 (สมุทรปราการ) ว่า ลูกจ้างผู้เสียชีวิตเป็นชาย อายุ 52 ปี เป็นลูกจ้างบริษัทผลิตคอนกรีตผสมเสร็จ ตั้งอยู่ในอำเภอพระประแดง จังหวัดสมุทรปราการ ทำงานในตำแหน่งผู้ช่วยพนักงานผลิต มีหน้าที่ทำความสะอาดทั่วไปและช่วยเหลือในกระบวนการผลิต ขณะเกิดเหตุได้รับมอบหมายให้ไปเทน้ำแข็งใส่เครื่องผสมคอนกรีต บริเวณตาชั่งหินทราย โดยไม่ได้มีการตัดระบบเพื่อหยุดการทำงานของเครื่องผสมคอนกรีต ทำให้ตาชั่งหินทรายยกตัวขึ้น ขณะที่ลูกจ้างผู้เสียชีวิตยืนทำงานอยู่ ร่างของลูกจ้างจึงไปติดอยู่ระหว่างคานของเครื่องจักร เป็นเหตุให้ลูกจ้างได้รับบาดเจ็บสาหัส และเสียชีวิตในเวลาต่อมา จากเหตุการณ์สูญเสียดังกล่าว ผมต้องขอแสดงความเสียใจกับครอบครัวของลูกจ้างผู้เสียชีวิต มา ณ โอกาสนี้ ทั้งนี้ ผมได้สั่งการให้กรมสวัสดิการและคุ้มครองแรงงาน (กสร.) กับสำนักงานประกันสังคม (สปส.) เร่งตรวจสอบข้อเท็จจริงและดำเนินการตามอำนาจหน้าที่ พร้อมให้ความช่วยเหลือด้านสิทธิประโยชน์ที่ญาติผู้เสียชีวิตพึงได้รับอย่างเต็มที่ต่อไป
ด้าน นายนิยม สองแก้ว อธิบดีกรมสวัสดิการและคุ้มครองแรงงาน (กสร.) กล่าวเพิ่มเติมว่า พนักงานตรวจความปลอดภัยสำนักงานสวัสดิการและคุ้มครองแรงงานจังหวัดสมุทรปราการ ศูนย์ความปลอดภัยในการทำงานเขต 10 (สมุทรปราการ) ได้เชิญนายจ้างและผู้ที่เกี่ยวข้องมาสอบข้อเท็จจริงเพิ่มเติม ในวันที่ 1 มิถุนายน2566 เพื่อรวบรวมพยานหลักฐานว่านายจ้างมีการฝ่าฝืนไม่ปฏิบัติตามกฎหมายหรือพระราชบัญญัติความปลอดภัย อาชีวอนามัย และสภาพแวดล้อมในการทำงาน พ.ศ. 2554 กฎกระทรวงกำหนดมาตรฐานในการบริหาร จัดการ และดำเนินการด้านความปลอดภัย อาชีวอนามัย และสภาพแวดล้อมในการทำงาน ในสถานที่ที่มีอันตรายจากการตกจากที่สูงและที่ลาดชันจากวัสดุกระเด็น ตกหล่น และพังทลาย และจากการตกลงไปในภาชนะเก็บหรือรองรับวัสดุ พ.ศ.2564  กฎกระทรวงกำหนดมาตรฐานในการบริหาร จัดการ และดำเนินการด้านความปลอดภัย อาชีวอนามัย และสภาพแวดล้อมในการทำงานเกี่ยวกับเครื่องจักร ปั้นจั่น และหม้อน้ำ พ.ศ.2564 หรือไม่ หากนายจ้างไม่ปฏิบัติตามกฎหมายดังกล่าวจะดำเนินการตามกฎหมายต่อไป
นายบุญสงค์ ทัพชัยยุทธ์ เลขาธิการสำนักงานประกันสังคม กล่าวว่า สำนักงานประกันสังคมจังหวัดสมุทรปราการ แจ้งว่าลูกจ้างผู้เสียชีวิต คือ นายไล โผนสิม อายุ 52 ปี เป็นผู้ประกันตนตามกฎหมาย ทายาทจะได้รับสิทธิประโยชน์ เป็นเงินค่าทำศพ จำนวน 50,000 บาท/ค่าทดแทนตามมาตรา 18 (4) อัตราร้อยละ 70 ของค่าจ้างเป็นระยะเวลา 10 ปี และเงินบำเหน็จชราภาพ จำนวน 121,609.29 บาท (ยังไม่รวมดอกผล) โดยสำนักงานประกันสังคมจะเร่งดำเนินการจ่ายให้แก่ทายาทต่อไป

ที่มา : https://www.thaigov.go.th/news/contents/details/68460