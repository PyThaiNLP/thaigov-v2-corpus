รัฐบาลไทย-ข่าวทำเนียบรัฐบาล-รองนายกฯ อนุทิน เป็นผู้แทนประเทศไทยเข้าร่วมการประชุมสมัชชาอนามัยโลก สมัยที่ 76 ณ นครเจนีวา สมาพันธรัฐสวิส ระหว่างวันที่ 23-28 พ.ค.


วันอังคารที่ 23 พฤษภาคม 2566
23/05/2566
พิมพ์
รองนายกฯ อนุทิน เป็นผู้แทนประเทศไทยเข้าร่วมการประชุมสมัชชาอนามัยโลก สมัยที่ 76 ณ นครเจนีวา สมาพันธรัฐสวิส ระหว่างวันที่ 23-28 พ.ค.
รองนายกฯ อนุทิน เป็นผู้แทนประเทศไทยเข้าร่วมการประชุมสมัชชาอนามัยโลก สมัยที่ 76 ณ นครเจนีวา สมาพันธรัฐสวิส ระหว่างวันที่ 23-28 พ.ค.
วันนี้ (23 พ.ค. 66) น.ส.ไตรศุลี ไตรสรณกุล รองโฆษกประจำสำนักนายกรัฐมนตรี กล่าวว่า ระหว่างวันที่ 23-28 พ.ค. 66 นายอนุทิน ชาญวีรกูล รองนายกรัฐมนตรีและรมว.สาธารณสุข จะนำคณะผู้บริหารหน่วยงานที่เกี่ยวข้องของกระทรวงสาธารณสุข เป็นผู้แทนประเทศไทยเข้าร่วมการประชุมสมัชชาอนามัยโลก (World Health Assembly: WHA)  สมัยที่ 76 ณ นครเจนีวา สมาพันธรัฐสวิส
โดยการประชุมปีนี้จัดขึ้น ภายใต้หัวข้อ “saving lives, driving health for all” มีสมาชิกองค์การอนามัยโลก (WHO) 194 ประเทศเข้าร่วม โดย WHA เปรียบเหมือนคณะกรรมการที่มีอำนาจตัดสินใจเชิงนโยบาย อนุมัติงบประมาณโครงการสำคัญของ WHO มีประเด็นสำคัญที่จะมีการหารือในที่ประชุม สมัยที่ 76  อาทิ การทบทวนการทำงานของ WHO ในภาวะฉุกเฉินทางสุขภาพ พิจารณาถึงกฎอนามัยระหว่างประเทศ และเตรียมความพร้อมสำหรับภาวะฉุกเฉินทางสุขภาพที่อาจเกิดขึ้นในอนาคต
รวมถึงประเด็นการดำเนินการระดับโลกในแต่ละด้านของ WHO เช่น สุขภาพสตรี เด็กและวัยรุ่น การฟื้นฟูสมรรถภาพ หลักประกันสุขภาพถ้วนหน้า ระบบสาธารณสุขมูลฐาน การแพทย์แผนโบราณ การป้องกันและควบคุมการติดเชื้อ ยาที่ไม่ได้มาตรฐาน  สุขภาพของผู้ลี้ภัย สุขภาพจิต ปัจจัยทางสังคม โภชนาการ และความพิการ ตลอดจนการการอนุมัติงบประมาณโครงการต่างๆของ WHO ใน 2 ปีข้างหน้า 2567-68 เป็นต้น
น.ส.ไตรศุลี กล่าวว่า นอกจากการร่วมหารือในหัวข้อต่างๆ ข้างต้น นายอนุทิน ยังมีกำหนดการหารือแบบทวิภาคีเพื่อแสวงหาความร่วมมือด้านสุขภาพและสาธารณสุข กับผู้แทนจากประเทศต่างๆ อาทิ สาธารณรัฐประชาชนจีน สิงคโปร์ คาซัคสถาน บังคลาเทศ มัลดีฟส์  รวมถึงหารือกับนาย Tedros Adhanom Ghebreyesus ผู้อำนวยการใหญ่องค์การอนามัยโลก ในประเด็นความร่วมมือระหว่าง WHO กับประเทศไทยด้วย

ที่มา : https://www.thaigov.go.th/news/contents/details/68442