รัฐบาลไทย-ข่าวทำเนียบรัฐบาล-ครม. ยินดีไทยได้รับเลือกเป็นเจ้าภาพจัดการประชุมประจำปีสภาผู้ว่าการธนาคารโลก และกองทุนการเงินระหว่างประเทศ ปี 2569


วันอังคารที่ 23 พฤษภาคม 2566
23/05/2566
พิมพ์
ครม. ยินดีไทยได้รับเลือกเป็นเจ้าภาพจัดการประชุมประจำปีสภาผู้ว่าการธนาคารโลก และกองทุนการเงินระหว่างประเทศ ปี 2569
ครม. ยินดีไทยได้รับเลือกเป็นเจ้าภาพจัดการประชุมประจำปีสภาผู้ว่าการธนาคารโลก และกองทุนการเงินระหว่างประเทศ ปี 2569
นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี แถลงมติคณะรัฐมนตรี (23 พฤษภาคม 2566)  รับทราบผลการลงมติที่ประชุมสภาผู้ว่าการธนาคารโลก และกองทุนการเงินระหว่างประเทศ (IMF) เห็นชอบให้ไทยเป็นเจ้าภาพจัดการประชุมประจำปี สภาผู้ว่าการธนาคารโลกและกองทุนการเงินระหว่างประเทศ ปี 2569 ในวันที่ 16 ตุลาคมและให้กระทรวงการคลัง และธนาคารแห่งประเทศไทยดำเนินการในส่วนที่เกี่ยวข้อง  โดยกระทรวงการคลังจะดำเนินการเสนอคณะรัฐมนตรีเพื่อพิจารณาอนุมัติกรอบวงเงินงบประมาณ รวมถึงขออนุมัติ การลงนามในร่างบันทึกความเข้าใจระหว่างไทย กลุ่มธนาคารโลกและกองทุนการเงินระหว่างประเทศตามขั้นตอนต่อไป
กระทรวงการคลังได้เสนอตัวเป็นเจ้าภาพจัดการประชุมประจำปี 2569 และได้ดำเนินการตามขั้นตอนของธนาคารโลกและกองทุนการเงินระหว่างประเทศ  โดยเมื่อวันที่ 14 - 16  ธันวาคม 2565  คณะทำงานธนาคารโลกและกองทุนการเงินระหว่างประเทศ  ได้เดินทางมาสำรวจสถานที่จัดการประชุม โรงแรมที่พัก ระบบคมนาคม และความพร้อมของไทย และจัดทำรายงานผลการประเมินประเทศที่มีความพร้อมในการเป็นเจ้าภาพจัดการประชุมสภาผู้ว่าการธนาคารโลกฯ ปี2569  ต่อคณะกรรมการบริหารกลุ่มออกเสียงของธนาคารโลกและกองทุนการเงินระหว่างประเทศ ซึ่งเป็นตัวแทนจากประเทศสมาชิกของธนาคารโลก  189 ประเทศ และสมาชิกของกองทุนการเงินระหว่างประเทศ  190  ประเทศ ลงมติให้ความเห็นชอบประเทศที่พร้อมเป็นเจ้าภาพ และเมื่อวันที่ 10 เมษายน  2566   ที่ผ่านมา ที่ประชุมสภาผู้ว่าการธนาคารโลกและกองทุนการเงินระหว่างประเทศ ได้มีข้อมติเห็นชอบ ให้ไทยเป็นเจ้าภาพจัดการประชุมสภาผู้ว่าการธนาคารโลกฯ ปี 2569 โดยธนาคารโลกและกองทุนการเงินระหว่างประเทศมีหนังสือเชิญคณะทำงานของไทยเดินทางเข้าร่วมการประชุมในเดือนตุลาคม 2566 ณ เมืองมาราเกช โมร็อกโก เพื่อหารือและดูงานการเป็นเจ้าภาพจัดการประชุมฯ ซึ่งกระทรวงการคลังจะดำเนินการจัดตั้งคณะกรรมการร่วมระหว่างกระทรวงการคลัง ธนาคารแห่งประเทศไทย และหน่วยงานที่เกี่ยวข้องเพื่อเตรียมการเป็นเจ้าภาพจัดการประชุมดังกล่าวต่อไป
ธนาคารโลกและกองทุนการเงินระหว่างประเทศ มีการประชุมปีละ 2  ครั้ง ได้แก่ การประชุม Spring Meeting ในเดือนเมษายน ซึ่งจะจัดขึ้น ณ กรุงวอชิงตัน ดี.ซี. สหรัฐอเมริกา  และการประชุมประจำปีในเดือนตุลาคม ซึ่งจัดขึ้น ณ กรุงวอชิงตัน ดี.ซี. สหรัฐอเมริกา 2 ครั้ง ติดต่อกัน และจะเวียนมาให้ประเทศสมาชิกเป็นเจ้าภาพ จัดการประชุมในปีที่ 3 ตามธรรมเนียมปฏิบัติ ซึ่งราชอาณาจักรโมร็อกโกจะเป็นเจ้าภาพจัดการประชุมประจำปี 2566
โฆษกประจำสำนักนายกรัฐมนตรี เปิดเผย ว่า ประเทศไทยเข้าเป็นสมาชิกของธนาคารโลก และ กองทุนการเงินระหว่างประเทศ เมื่อวันที่ 3 พฤษภาคม 2492 และได้เคยเป็นเจ้าภาพจัดการประชุมสภาผู้ว่าการธนาคารโลก เมื่อปี 2534 ณ กรุงเทพมหานคร ซึ่งนายกรัฐมนตรี ยังได้กล่าวชื่นชมความสำเร็จของไทยที่ได้รับเลือกให้เป็นประเทศเจ้าภาพจัดการประชุมและสถานที่จัดงานสำคัญระดับโลก สะท้อนให้เห็นว่าประเทศต่างๆ และองค์การระหว่างประเทศ มีความมั่นใจและเชื่อมั่นศักยภาพของประเทศไทย  โดยการประชุมปัจจุบันไทยยังได้รับเลือกเป็นเจ้าภาพงานมหกรรมพืชสวนโลก 2569 ณ จังหวัดอุดรธานี และอยู่ระหว่างการเสนอตัวเป็นเจ้าภาพจัดการประชุม World Expo ปี 2571 ที่จังหวัดภูเก็ตด้วย

ที่มา : https://www.thaigov.go.th/news/contents/details/68464