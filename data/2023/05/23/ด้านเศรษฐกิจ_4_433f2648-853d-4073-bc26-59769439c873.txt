รัฐบาลไทย-ข่าวทำเนียบรัฐบาล-กรมทางหลวงชนบท ส่งเสริมเศรษฐกิจการท่องเที่ยวภายในประเทศ กระจายรายได้สู่ชุมชนอย่างเป็นรูปธรรม


วันอังคารที่ 23 พฤษภาคม 2566
กรมทางหลวงชนบท ส่งเสริมเศรษฐกิจการท่องเที่ยวภายในประเทศ กระจายรายได้สู่ชุมชนอย่างเป็นรูปธรรม
เชิญชวนท่องเที่ยวแกรนด์แคนยอนแดนอีสานสุด Unseen “สามพันโบก” บนถนนสาย อบ.4090 จังหวัดอุบลราชธานี
กรมทางหลวงชนบท (ทช.) กระทรวงคมนาคม เชิญชวนประชาชนเดินทางท่องเที่ยวเช็กอิน สถานที่ไฮไลต์ชื่อดัง “แกรนด์แคนยอนแดนอีสาน” หนึ่งเดียวในประเทศ โดยใช้การเดินทางผ่านถนนทางหลวงชนบทสาย อบ.4090 จังหวัดอุบลราชธานี เพื่อสนับสนุนการท่องเที่ยวภายในประเทศให้เป็นที่รู้จักสู่ระดับสากล เป็นการกระจายรายได้สู่ชุมชน เพิ่มคุณภาพชีวิตที่ดีให้กับประชาชนอย่างเป็นรูปธรรม
“สามพันโบก” แกรนด์แคนยอนแดนอีสาน แหล่งท่องเที่ยวสุด Unseen ความมหัศจรรย์ที่ธรรมชาติสร้างขึ้น อยู่ที่ตำบลเหล่างาม อำเภอโพธิ์ไทร จังหวัดอุบลราชธานี เป็นแก่งหินขนาดใหญ่ริมแม่น้ำโขงที่ถูกสายน้ำกัดเซาะเป็นแอ่งกว่า 3,000 โบก ซึ่งโบก หมายถึง แอ่ง หรือบ่อน้ำลึก แหล่งท่องเที่ยวที่แนะนำให้ไปถ่ายรูปเช็กอิน และจะมีมัคคุเทศก์ท้องถิ่นพานำเยี่ยมชมจุดต่าง ๆ พร้อมแนะนำการถ่ายภาพสะท้อนผืนน้ำในโบกที่ผู้มาเยือนจะกลับไปพร้อมความประทับใจ ทั้งสระมรกต โบกวัดใจ หินมิกกี้เมาส์ หินหัวสุนัข และโบกส่องจันทร์สามพันโบกจะปรากฏในช่วงน้ำลดเท่านั้น หรือช่วงประมาณเดือนพฤศจิกายน - พฤษภาคมของทุกปี โดยช่วงเวลาที่เหมาะจะมาเที่ยวคือช่วงเช้า หรือช่วงบ่ายถึงช่วงเย็น นอกจากนี้ มีกิจกรรมล่องเรือกลางแม่น้ำโขงที่จะได้เห็นวิถีชีวิตของชาวบ้าน และฝั่ง สปป.ลาว ที่อยู่ตรงข้าม โดยมีจุดท่องเที่ยวใกล้เคียง อาทิ หาดหงส์ ผาหินศิลาเลข ลานหินปะการัง ลานหินสี ผาวัดใจ และหินแจกันเทวดา หากล่องเรือชมวิวเสร็จแล้วสามารถอุดหนุนร้านค้าชุมชน เลือกชมผลิตภัณฑ์ในท้องถิ่นกลับไปเป็นของฝากได้อีกด้วย สำหรับการเดินทางเริ่มจากตัวเมืองอุบลราชธานี ขับรถประมาณ 2 ชั่วโมง ระยะทางประมาณ 120 กิโลเมตร โดยใช้เส้นทาง ทล.2050 ตรงไปทางอำเภอตระการพืชผล และมุ่งหน้าไปทางอำเภอโพธิ์ไทร ขับไปบรรจบกับ ทล.2112 เลี้ยวขวาขับต่อไปจนพบป้ายแนะนำแหล่งท่องเที่ยวสามพันโบก และเลี้ยวซ้ายเข้าสู่ถนนทางหลวงชนบท อบ.4090 ประมาณ 3 กิโลเมตร จนถึงจุดจอดรถและร้านค้าชุมชน
ทั้งนี้ ทช. ขอให้ประชาชนเดินทางท่องเที่ยวบนถนนทางหลวงชนบทอย่างมั่นใจ และโปรดสังเกตป้ายจราจรในสายทาง เพื่อความสะดวกในการสัญจรและถึงที่หมายอย่างปลอดภัย หากต้องการสอบถามเส้นทางเพิ่มเติมสามารถติดต่อได้ที่แขวงทางหลวงชนบทอุบลราชธานี หรือหมวดบำรุงทางหลวงชนบทเขมราฐ โทร. 09 5226 5898

ที่มา : https://www.thaigov.go.th/news/contents/details/68449