รัฐบาลไทย-ข่าวทำเนียบรัฐบาล-กระทรวงยุติธรรมเข้าร่วมการประชุมคณะกรรมาธิการว่าด้วยการป้องกันอาชญากรรมและความยุติธรรมทางอาญา สมัยที่ ๓๒ (CCPCJ)


วันอังคารที่ 23 พฤษภาคม 2566
23/05/2566
พิมพ์
กระทรวงยุติธรรมเข้าร่วมการประชุมคณะกรรมาธิการว่าด้วยการป้องกันอาชญากรรมและความยุติธรรมทางอาญา สมัยที่ ๓๒ (CCPCJ)
กระทรวงยุติธรรมเข้าร่วมการประชุมคณะกรรมาธิการว่าด้วยการป้องกันอาชญากรรมและความยุติธรรมทางอาญา สมัยที่ ๓๒ (The 32nd Commission on Crime Prevention and Criminal Justice (CCPCJ))
เมื่อวันที่ ๒๒ พฤษภาคม ๒๕๖๖ เวลา ๑๗.๓๐ น. (เวลาประเทศไทย) นางพงษ์สวาท กายอรุณสุทธิ์ ปลัดกระทรวงยุติธรรม ในฐานะหัวหน้าคณะผู้แทนไทยในการประชุมคณะกรรมาธิการว่าด้วยการป้องกันอาชญากรรมและความยุติธรรมทางอาญา สมัยที่ ๓๒ ได้กล่าวถ้อยแถลงในการประชุมวาระที่ ๓ การอภิปรายทั่วไป (General Debate) ณ ศูนย์ประชุมแห่งสหประชาชาติ สาธารณรัฐออสเตรีย โดยนำเสนอและเน้นย้ำถึงความสำคัญของการสร้างสังคมที่ปลอดภัยและมั่นคง และการเข้าถึงกระบวนการยุติธรรมที่เท่าเทียม ได้แก่ การจัดทำและการมีผลใช้บังคับของพระราชบัญญัติมาตรการป้องกันการกระทำความผิดซ้ำในความผิดเกี่ยวกับเพศหรือที่ใช้ความรุนแรง พ.ศ.๒๕๖๕ การจัดทำร่างกฎหมายเพื่อป้องกันการแสวงหาประโยชน์ทางเพศจากเด็กในมิติต่าง ๆ และการอำนวยความยุติธรรมโดยกลไกยุติธรรมจังหวัด รวมทั้งการดำเนินการตามข้อกำหนดสหประชาชาติทั้งข้อกำหนดกรุงเทพฯ และข้อกำหนดแมนเดลา โดยเฉพาะการพัฒนาพฤตินิสัย การฝึกอาชีพของผู้ต้องขัง และการจัดตั้งนิคมอุตสาหกรรมราชทัณฑ์เพื่อคืนคนดีสู่สังคม นอกจากนี้ ยังได้แสดงเจตจำนงในการสมัครเป็นสมาชิกของคณะกรรมาธิการว่าด้วยการป้องกันอาชญากรรมและความยุติธรรมทางอาญา ในวาระปี ๒๐๒๕-๒๐๒๗ ด้วย
สำหรับการประชุม CCPCJ สมัยที่ ๓๒ นี้ กำหนดจัดขึ้นระหว่างวันที่ ๒๒-๒๖ พฤษภาคม ๒๕๖๖ ณ กรุงเวียนนา สาธารณรัฐออสเตรีย ในรูปแบบผสม (hybrid) โดยมีหน่วยงานที่เกี่ยวข้อง ได้แก่ สำนักงานศาลยุติธรรม กระทรวงการต่างประเทศ กรมสอบสวนคดีพิเศษ กรมพินิจและคุ้มครองเด็กและเยาวชน กรมคุมประพฤติ กรมคุ้มครองสิทธิและเสรีภาพ สำนักงานกิจการยุติธรรม สำนักงานคณะกรรมการป้องกันและปราบปรามการทุจริตแห่งชาติ สำนักงานป้องกันและปราบปรามการฟอกเงิน ได้จัดส่งผู้แทนเข้าร่วมผ่านระบบการประชุมแบบทางไกล และสถานเอกอัครราชทูต ณ​ กรุงเวียนนา ในฐานะคณะผู้แทนถาวรของไทยประจำสำนักงานสหประชาชาติและองค์การระหว่างประเทศ สำนักงานอัยการสูงสุด สถาบันเพื่อการยุติธรรมแห่งประเทศไทย (องค์การมหาชน) กรมราชทัณฑ์ สำนักงานตำรวจแห่งชาติ และสำนักงานปลัดกระทรวงยุติธรรม ส่งผู้แทนเข้าร่วมการประชุม ณ สถานที่จริง และผ่านระบบการประชุมแบบทางไกลด้วย ซึ่งประเทศไทยได้แสดงบทบาทในเวที CCPCJ อย่างต่อเนื่องผ่านการกล่าวถ้อยแถลงในการประชุมหลักจากผู้บริหารส่วนราชการที่เกี่ยวข้อง การจัดนิทรรศการ และการจัดกิจกรรมคู่ขนาน (Side Event) ในนามประเทศไทย โดยสถาบันนิติวัชร์ สำนักงานอัยการสูงสุด และได้ร่วมอุปถัมภ์และส่งวิทยากร (panelist) ในกิจกรรมคู่ขนานที่จัดโดยรัฐสมาชิก/องค์การระหว่างประเทศอื่น ๆ อีกด้วย

ที่มา : https://www.thaigov.go.th/news/contents/details/68444