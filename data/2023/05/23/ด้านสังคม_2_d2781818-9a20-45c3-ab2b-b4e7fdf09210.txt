รัฐบาลไทย-ข่าวทำเนียบรัฐบาล-ปลัด สธ. กำชับดูแลผู้บาดเจ็บจากเหตุพายุพัดหลังคาสนามกีฬาโรงเรียนใน จ.พิจิตร เต็มที่ วันนี้ส่งทีม MCATT เข้าดูแลด้านจิตใจ


วันอังคารที่ 23 พฤษภาคม 2566
ปลัด สธ. กำชับดูแลผู้บาดเจ็บจากเหตุพายุพัดหลังคาสนามกีฬาโรงเรียนใน จ.พิจิตร เต็มที่ วันนี้ส่งทีม MCATT เข้าดูแลด้านจิตใจ
ปลัดกระทรวงสาธารณสุข เผย เหตุการณ์พายุพัดหลังคาสนามกีฬาโรงเรียนวัดเนินปอ อ.สามง่าม จ.พิจิตร ล่าสุด มีผู้เสียชีวิต 7 ราย ผู้บาดเจ็บกลับบ้านได้แล้ว 8 ราย ยังเหลือรักษาตัวในโรงพยาบาล 10 ราย ได้ให้ทีม MCATT เข้าดูแลเยียวยาจิตใจผู้บาดเจ็บและญาติ
ปลัดกระทรวงสาธารณสุข เผย เหตุการณ์พายุพัดหลังคาสนามกีฬาโรงเรียนวัดเนินปอ อ.สามง่าม จ.พิจิตร ล่าสุด มีผู้เสียชีวิต 7 ราย ผู้บาดเจ็บกลับบ้านได้แล้ว 8 ราย ยังเหลือรักษาตัวในโรงพยาบาล 10 ราย ได้ให้ทีม MCATT เข้าดูแลเยียวยาจิตใจผู้บาดเจ็บและญาติอย่างใกล้ชิด ส่วนสถานบริการในพื้นที่ไม่ได้รับผลกระทบ
นายแพทย์โอภาส การย์กวินพงศ์ ปลัดกระทรวงสาธารณสุข ให้สัมภาษณ์ความคืบหน้าการให้ความช่วยเหลือผู้บาดเจ็บจากเหตุการณ์พายุพัดรุนแรงจนทำให้หลังคาสนามกีฬา โรงเรียนวัดเนินปอ อำเภอสามง่าม จังหวัดพิจิตร หล่นทับเด็กนักเรียนและผู้ปกครอง เมื่อวันที่ 22 พฤษภาคม 2566 ที่ผ่านมา ว่า เช้าวันนี้ (23 พฤษภาคม 2566) ได้รับรายงานจาก นายแพทย์วิศิษฎ์ อภิสิทธิ์วิทยา นายแพทย์สาธารณสุขจังหวัดพิจิตร ณ เวลา 08.00 น. มีผู้เสียชีวิตรวมทั้งสิ้น 7 ราย ส่วนผู้ได้รับบาดเจ็บที่รับการรักษาในโรงพยาบาลสามารถกลับบ้านได้แล้ว 8 ราย ยังคงเหลือรักษาในโรงพยาบาลอีก 10 ราย แยกเป็น โรงพยาบาลพิจิตร 6 ราย โรงพยาบาลสามง่าม 3 ราย และโรงพยาบาลเอกชนในพื้นที่ 1 ราย ได้กำชับให้สถานพยาบาลดูแลอย่างเต็มที่ พร้อมส่งทีมช่วยเหลือเยียวยาจิตใจ (MCATT) จากกรมสุขภาพจิต สำนักงานสาธารณสุขจังหวัดพิจิตร โรงพยาบาลสามง่าม และเครือข่าย ลงพื้นที่ดูแลประคับประคองจิตใจผู้บาดเจ็บและญาติอย่างใกล้ชิด ส่วนสถานบริการในพื้นที่ไม่ได้รับผลกระทบ
ทั้งนี้ กรมอุตุนิยมวิทยาได้ประกาศว่าประเทศไทยเริ่มเข้าสู่ฤดูฝน ตั้งแต่วันที่ 22 พฤษภาคม 2566 ที่ผ่านมา และจะมีฝนตกชุกหนาแน่นครอบคลุมในหลายพื้นที่ จึงขอให้ประชาชนติดตามสถานการณ์และข้อมูลจากทางราชการอย่างใกล้ชิด หลีกเลี่ยงการอยู่ในที่โล่งแจ้ง ใต้ต้นไม้ใหญ่ ป้ายโฆษณาหรืออาคารที่โครงสร้างไม่แข็งแรง รวมถึงระวังอันตรายจากฟ้าผ่า หากได้รับบาดเจ็บหรือเจ็บป่วยฉุกเฉิน สามารถโทรขอความช่วยเหลือได้ที่หมายเลข 1669 ตลอด 24 ชั่วโมง
********************************** 23 พฤษภาคม 2566

ที่มา : https://www.thaigov.go.th/news/contents/details/68454