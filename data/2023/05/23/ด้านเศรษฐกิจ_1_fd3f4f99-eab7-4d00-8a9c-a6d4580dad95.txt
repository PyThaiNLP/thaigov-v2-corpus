รัฐบาลไทย-ข่าวทำเนียบรัฐบาล-บสย. ต้อนรับ รมว.คลัง ในโอกาสเยี่ยมชมการดำเนินงานค้ำประกันสินเชื่อ  


วันอังคารที่ 23 พฤษภาคม 2566
23/05/2566
พิมพ์
บสย. ต้อนรับ รมว.คลัง ในโอกาสเยี่ยมชมการดำเนินงานค้ำประกันสินเชื่อ
นายอาคม เติมพิทยาไพสิฐ รมว.คลัง ตรวจเยี่ยมการดำเนินงานของ บสย. รับฟังรายงานภาระกิจการปฏิบัติงาน บสย. และมอบหมายแนวนโยบายการขับเคลื่อนทำงานของ บสย. ณ สำนักงานใหญ่ อาคารชาญอิสสระทาวเวอร์ 2 ถนนเพชรบุรีตัดใหม่ เมื่อวันที่ 22 พฤษภาคม 2566
บรรษัทประกันสินเชื่ออุตสาหกรรมขนาดย่อม (บสย.) นำโดย นายสิทธิกร ดิเรกสุนทร กรรมการและผู้จัดการทั่วไป พร้อมด้วยคณะผู้บริหาร ให้การต้อนรับ นายอาคม เติมพิทยาไพสิฐ รัฐมนตรีว่าการกระทรวงการคลัง ในโอกาสเดินทางตรวจเยี่ยมการดำเนินงานของ บสย. รับฟังรายงานภาระกิจการปฏิบัติงาน บสย. และมอบหมายแนวนโยบายการขับเคลื่อนทำงานของ บสย. เนื่องจากเป็นองค์กรที่มีบทบาทสำคัญต่อการขับเคลื่อนเศรษฐกิจ และการให้ความช่วยเหลือผู้ประกอบการ SMEs ให้สามารถเข้าถึงแหล่งเงินทุนผ่านกลไกค้ำประกันสินเชื่อ บสย. ณ สำนักงานใหญ่ อาคารชาญอิสสระทาวเวอร์ 2 ถนนเพชรบุรีตัดใหม่ เมื่อวันที่ 22 พฤษภาคม 2566
ทั้งนี้  บสย. ได้นำเสนอแนวทางการขับเคลื่อน ยุทธศาสตร์ วิสัยทัศน์ พันธกิจ และแนวนโยบายสำคัญในการให้ความช่วยเหลือผู้ประกอบการ SMEs เข้าถึงแหล่งทุน ภายใต้แนวคิด Fast & First รวดเร็ว รอบคอบ ที่หนึ่งในใจ SMEs ภายใต้โครงสร้างองค์กร 6 สายงานหลัก คือ 1. สายงานกลยุทธ์และผลิตภัณฑ์ 2.สายงานบริหารช่องทางและพัฒนาผู้ประกอบการ  3.สายงานปฏิบัติการ 4. สายงานสารสนเทศและดิจิทัล 5.สายงานการเงิน  6.สายงานกำกับและบริหารความเสี่ยง  โดยผลดำเนินงานด้านค้ำประกันสินเชื่อในรอบ 4  เดือน (ม.ค.-เม.ย 2566) อนุมัติค้ำประกันสินเชื่อมากกว่า 44,000 ล้านบาท รวมถึงผลสำเร็จการให้คำปรึกษาทางการเงิน SMEs โดยศูนย์ที่ปรึกษาทางการเงิน SMEs (บสย. F.A. Center) ตลอดจนการขับเคลื่อนองค์กรด้วย Digital Technology ผ่าน Line @tcgfirst ซึ่งขณะนี้มีสมาชิกกว่า 25,000 ราย และผลสำเร็จการช่วยเหลือลูกหนี้ บสย. ผ่านมาตรการปรับปรุงโครงสร้างหนี้ เพื่อช่วยให้ลูกหนี้กลับสู่สถานะปกติให้เร็วที่สุด
ในโอกาสนี้ รมว.คลัง ได้เยี่ยมชมการปฏิบัติงานด้านการค้ำประกันสินเชื่อ การออกหนังสือค้ำประกันสินเชื่อ (LG) ส่วนงานบริหารการจ่ายค่าประกันชดเชย และการบริหารจัดการหนี้ ตลอดจนเยี่ยมชมการทำงานด้านการให้คำปรึกษาทางการเงินของ บสย. สำนักงานเขตนครหลวง พร้อมมอบแนวนโยบายการดำเนินงานแก่ บสย. เพื่อมุ่งให้ความช่วยเหลือผู้ประกอบการ SMEs  เข้าถึงแหล่งทุนให้มากที่สุด ซึ่งในวันนี้ได้พิสูจน์แล้วว่า ในช่วงสถานการณ์โควิด-19 SMEs ประสบปัญหาอย่างหนัก บสย. คือกลไกการช่วยเหลือ ค้ำประกันสินเชื่อได้จริง

ที่มา : https://www.thaigov.go.th/news/contents/details/68439