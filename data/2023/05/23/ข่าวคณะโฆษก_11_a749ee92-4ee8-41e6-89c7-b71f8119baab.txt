รัฐบาลไทย-ข่าวทำเนียบรัฐบาล-​โฆษกรัฐบาลเผยสิ่งของพระราชทานและสิ่งของที่มีผู้ร่วมบริจาคถึงเมียนมาแล้ว 


วันอังคารที่ 23 พฤษภาคม 2566
23/05/2566
พิมพ์
​โฆษกรัฐบาลเผยสิ่งของพระราชทานและสิ่งของที่มีผู้ร่วมบริจาคถึงเมียนมาแล้ว
​โฆษกรัฐบาลเผยสิ่งของพระราชทานและสิ่งของที่มีผู้ร่วมบริจาคถึงเมียนมาแล้ว
วันนี้ (23 พฤษภาคม 2566) เวลา 10.00 น. เครื่องบินพิเศษกองทัพอากาศไทย 2 ลำ เดินทางถึง ณ ท่าอากาศยาน Mingaladon กรุงย่างกุ้ง ในการเชิญสิ่งของพระราชทานจากพระบาทสมเด็จพระเจ้าอยู่หัว และสมเด็จพระนางเจ้า ฯ พระบรมราชินี และสิ่งของที่มีผู้ร่วมบริจาค แก่ประชาชนชาวเมียนมาที่ประสบภัยพิบัติจากพายุไซโคลนโมคา (Mocha) โดยนายมงคล วิศิษฏ์สตัมภ์ เอกอัครราชทูต ณ กรุงย่างกุ้ง เป็นผู้อัญเชิญสิ่งของบรรเทาทุกข์พระราชทานส่งมอบให้กับนายตาน ส่วย รัฐมนตรีว่าการกระทรวงการต่างประเทศเมียนมา
นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรีกล่าวว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ติดตามสถานการณ์การช่วยเหลือ และยินดีที่จะมีส่วนช่วยเหลือประเทศ และประชาชนเพื่อนบ้าน
ทั้งนี้ สิ่งของบรรเทาทุกข์พระราชทานประกอบด้วย เต็นท์นอน ผ้าห่มนาโน ผ้าขนหนู ชุดยาสามัญประจำบ้าน อาหารแห้ง และสิ่งของเครื่องใช้ที่จำเป็นอื่น ๆ โดย พายุไซโคลนโมคา ซึ่งมีความรุนแรงเทียบเท่าพายุเฮอร์ริเคนระดับ 5 ความเร็วลมที่จุดศูนย์กลางสูงสุด 250 กิโลเมตร/ชั่วโมง ได้พัดเข้าถล่มภาคตะวันตกของเมียนมา ซึ่งได้สร้างความเสียหายแก่ชีวิตและทรัพย์สินของประชนชนเมียนมาในวงกว้าง

ที่มา : https://www.thaigov.go.th/news/contents/details/68475