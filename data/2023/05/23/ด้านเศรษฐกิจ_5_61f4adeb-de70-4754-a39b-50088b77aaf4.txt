รัฐบาลไทย-ข่าวทำเนียบรัฐบาล-ออมสิน จัดใหญ่ เอาใจลูกค้าสลากออมสิน เพิ่มทั้งเงินรางวัลที่ 1 และรางวัลพิเศษมูลค่ารวม 60 ล้านบาท


วันอังคารที่ 23 พฤษภาคม 2566
23/05/2566
พิมพ์
ออมสิน จัดใหญ่ เอาใจลูกค้าสลากออมสิน เพิ่มทั้งเงินรางวัลที่ 1 และรางวัลพิเศษมูลค่ารวม 60 ล้านบาท
ธ.ออมสินออกแคมเปญสลากออมสินพิเศษ 2 ปี ทั้งใบสลาก และดิจิทัล โดยเพิ่มทั้งเงินรางวัลที่ 1 จาก 10 ล้านบาท เป็น 30 ล้านบาท และเพิ่มรางวัลพิเศษอีก 30 ล้านบาท เพื่อให้ผู้ฝากเงินได้ลุ้นรางวัลเป็นต่อที่ 2 รวมมูลค่าเงินรางวัลสูงสุดของแคมเปญนี้ถึง 60 ล้านบาท
นายวิทัย รัตนากร ผู้อำนวยการธนาคารออมสิน เปิดเผยว่า ธนาคารออมสินยังคงมุ่งมั่นในบทบาทการส่งเสริมการออม และดูแลผู้ฝากเงินให้ได้รับผลตอบแทนที่เหมาะสม โดยเฉพาะช่วงดอกเบี้ยขาขึ้นในขณะนี้ ดังนั้นเพื่อจูงใจการเก็บออมเงินอย่างต่อเนื่อง ธนาคารจึงได้ออกแคมเปญสลากออมสินพิเศษ 2 ปี ทั้งใบสลาก และดิจิทัล โดยเพิ่มทั้งเงินรางวัลที่ 1 จาก 10 ล้านบาท เป็น 30 ล้านบาท และเพิ่มรางวัลพิเศษอีก 30 ล้านบาท เพื่อให้ผู้ฝากเงินได้ลุ้นรางวัลเป็นต่อที่ 2 รวมมูลค่าเงินรางวัลสูงสุดของแคมเปญนี้ถึง 60 ล้านบาท เปิดรับฝากตั้งแต่บัดนี้เป็นต้นไปจนถึงวันที่ 30 มิ.ย.2566 ที่ธนาคารออมสินทุกสาขาทั่วประเทศ และแอป MyMo
สลากออมสินพิเศษ 2 ปี สามารถเลือกฝากได้ทั้งแบบใบสลาก หรือแบบดิจิทัล หน่วยละ 100 บาท ไม่จำกัดวงเงินรับฝากสูงสุด ในช่วงเวลาฝาก 2 ปี มีสิทธิ์ถูกรางวัลใหญ่ รางวัลที่ 1 เงินรางวัล 30 ล้านบาท รวมถึงรางวัลอื่น ๆ และรางวัลเลขท้าย รวมจำนวน 24 ครั้ง ซึ่งออกรางวัลทุกวันที่ 1 ของเดือน พร้อมกับสิทธิ์ลุ้นรับรางวัลพิเศษรวม 30 ล้านบาท แบ่งเป็น 10 รางวัล ๆ ละ 3 ล้านบาท ออกรางวัลในวันที่ 1 ก.ค. 2566 ทั้งนี้ เมื่อถือสลากครบ 2 ปี จะได้รับดอกเบี้ยอีกหน่วยละ 0.30 บาท หรือคิดเป็น 0.15% ต่อปี ผู้ฝากบุคคลธรรมดาได้รับยกเว้นภาษีดอกเบี้ยและเงินรางวัล.

ที่มา : https://www.thaigov.go.th/news/contents/details/68455