รัฐบาลไทย-ข่าวทำเนียบรัฐบาล-หน่วยงานคมนาคมจัดการอำนวยความสะดวกประชาชนเดินทางช่วงวันหยุดยาว 4-7 พ.ค.66 สนับสนุนภาคท่องเที่ยว เติมเต็มการเติบโตทั้งตลาดในและต่างประเทศ เผย 4 เดือนต่างชาติไหลเข้าไทยแล้ว 8.6 ล้าน


วันพฤหัสบดีที่ 4 พฤษภาคม 2566
04/05/2566
พิมพ์
หน่วยงานคมนาคมจัดการอำนวยความสะดวกประชาชนเดินทางช่วงวันหยุดยาว 4-7 พ.ค.66 สนับสนุนภาคท่องเที่ยว เติมเต็มการเติบโตทั้งตลาดในและต่างประเทศ เผย 4 เดือนต่างชาติไหลเข้าไทยแล้ว 8.6 ล้าน
หน่วยงานคมนาคมจัดการอำนวยความสะดวกประชาชนเดินทางช่วงวันหยุดยาว 4-7 พ.ค.66 สนับสนุนภาคท่องเที่ยว เติมเต็มการเติบโตทั้งตลาดในและต่างประเทศ เผย 4 เดือนต่างชาติไหลเข้าไทยแล้ว 8.6 ล้านคน
วันนี้ (4 พ.ค. 66) น.ส.ไตรศุลี ไตรสรณกุล รองโฆษกประจำสำนักนายกรัฐมนตรี กล่าวว่า ตามที่คณะรัฐมนตรี (ครม.) ได้เห็นชอบให้วันที่ 5 พ.ค.66 เป็นวันหยุดราชการเพิ่มเติมเป็นกรณีพิเศษต่อเนื่องจากวันฉัตรมงคล ส่งผลให้มีวันหยุดต่อเนื่องระหว่างวันที่ 4-7 พ.ค. 66  หน่วยงานด้านคมนาคมได้คาดว่าในช่วงหยุดยาว 4 วันนี้ ประชาชนจะมีการเดินทางเป็นจำนวนมาก จึงจัดเตรียมการอำนวยความสะดวกและปลอดภัยแก่ประชาชนอย่างเต็มที่  เป็นไปตามนโยบายที่รัฐบาลกำหนดให้มีวันหยุดต่อเนื่องเพื่อสนับสนุนการขยายตัวของภาคธุรกิจ ท่องเที่ยวและเศรษฐกิจภาพรวมของประเทศ
“รัฐบาลกำหนดวันที่ 5 พ.ค.เป็นวันหยุดพิเศษเพื่อให้มีวันหยุดยาว เป็นมาตรการกระตุ้นให้มีการเดินทางในประเทศ เติมเต็มภาคการท่องเที่ยวให้เติบโตทั้งตลาดในประเทศและต่างประเทศ ซึ่งส่วนของตลาดต่างประเทศตอนนี้โมเมนตัมดีมาก ข้อมูลจากกระทรวงการท่องเที่ยวฯ ระบุว่า 4 เดือนแรกมีนักท่องเที่ยวต่างชาติเดินทางเข้าไทยแล้ว 8.6 ล้านคน เฉลี่ยเดือนละ 2.1-2.2 ล้านคน ซึ่งเป็นระดับที่จะทำให้จำนวนนักท่องเที่ยวต่างชาติปีนี้เป็นไปตามเป้าหมายของรัฐบาลที่ 25-30 ล้านคน” น.ส.ไตรศุลี กล่าว
น.ส.ไตรศุลี กล่าวว่า สำหรับการอำนวยความสะดวกของหน่วยงานด้านคมนาคม เฉพาะวันที่ 4 พ.ค. 66 การทางพิเศษแห่งประเทศไทย (กทพ.) จะยกเว้นค่าผ่านทางพิเศษของทางพิเศษ รวม 3 สายทาง ประกอบด้วยทางพิเศษเฉลิมมหานคร (ทางด่วนขั้นที่ 1) จำนวน 19 ด่าน ทางพิเศษศรีรัช (ทางด่วนขั้นที่ 2) จำนวน 31 ด่าน และทางพิเศษอุดรรัถยา (บางปะอิน-ปากเกร็ด) จำนวน 10 ด่าน ทั้งนี้ ตั้งแต่เวลา 00.01 น. ถึง 24.00 น. ของวันที่ 4 พ.ค. 66
ทางด้านกรมทางหลวง มีการเตรียมเจ้าหน้าที่ อุปกรณ์อำนวยความปลอดภัยและรถตรวจการณ์ พร้อมออกปฏิบัติงานเมื่อเกิดอุบัติเหตุหรือจราจรติดขัดสะสมบนเส้นทาง บูรณาการร่วมกับตำรวจทางหลวงและตำรวจท้องที่ในการบริหารสัญญาณไฟจราจร พร้อมจัดช่องทางพิเศษเมื่อมีปริมาณจราจรหนาแน่น ขอความร่วมมือผู้รับจ้างในโครงการที่อยู่ระหว่างการก่อสร้างให้คืนพื้นผิวจราจร ตรวจสอบป้ายระหว่างงานก่อสร้าง ไฟฟ้าแสงสว่างเพื่อความปลอดภัยของผู้สัญจร  โดยประชาชนสามารถสอบถามข้อมูลเส้นทาง สภาพการจราจร แจ้งเหตุด่วน หรือขอความช่วยเหลือ ที่สายด่วนกรมทางหลวง 1586 สายด่วนมอเตอร์เวย์ 1586 กด 7 หรือตำรวจทางหลวง 1193
น.ส.ไตรศุลี กล่าวว่า  ในส่วนของกรมขนส่งทางบกมีข้อสั่งการให้สำนักงานขนส่งทั่วประเทศให้อำนวยความสะดวกแก่ประชาชน จัดหารถโดยสารประจำทางและรถโดยสารไม่ประจำทางให้เพียงพอ ตรวจสอบความพร้อมของพนักงานขับรถและสภาพรถให้มีความปลอดภัยทั้งเที่ยวไปและเที่ยวกลับ จัดตั้งศูนย์คุ้มครองผู้โดยสารรถสาธารณะ เพื่อรับเรื่องร้องเรียนและป้องกันไม่ให้ประชาชนถูกเอารัดเอาเปรียบจากการใช้บริการรถโดยสารสาธารณะ
พร้อมกับประสานขอความร่วมมือผู้ประกอบการขนส่งสินค้าจากองค์กรด้านการขนส่งสินค้า 28 แห่ง เลี่ยงการขนส่งสินค้าและงดการใช้รถที่ไม่มีการบรรทุกสินค้า (รถเปล่า) ในช่วงวันหยุด 4-7 พ.ค. 66 เพื่อลดโอกาสการเกิดอุบัติเหตุรุนแรง กรณีที่มีความจำเป็นต้องใช้รถแนะนำให้ผู้ประกอบการขนส่งดูแลกวดขันพนักงานให้ขับด้วยความระมัดระวัง มีระบบติดตามควบคุมให้มีการใช้ความเร็วตามกฎหมายกำหนด ไม่ดื่มแอลกอฮอล์ ตรวจสภาพรถและอุปกรณ์ เช่นรถลากจูง รถพ่วง ให้อยู่ในสภาพที่แข็งแรง
น.ส.ไตรศุลี กล่าวว่า สำหรับประชาชนที่เดินทางโดยเครื่องบิน ท่าอากาศยานสุวรรณภูมิ (ทสภ.) ได้ยกเว้นค่าบริการจอดรถสำหรับลานจอดรถระยะยาวโซน C ซึ่งสามารถรองรับได้จำนวน 718 คัน ให้ผู้โดยสารจอดรถได้ฟรีเป็นเวลา 11 วัน ระหว่างวันที่ 28 เม.ย.-8 พ.ค. และมีรถ Shuttle Bus สาย A วิ่งให้บริการรับ-ส่งทุก 15 นาทีระหว่างลานจอดรถกับอาคารผู้โดยสารตลอด 24 ชม.

ที่มา : https://www.thaigov.go.th/news/contents/details/67945