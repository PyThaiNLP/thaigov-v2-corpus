รัฐบาลไทย-ข่าวทำเนียบรัฐบาล-การประชุมประจำปีสภาผู้ว่าการธนาคารพัฒนาเอเชีย ครั้งที่ 56


วันพฤหัสบดีที่ 4 พฤษภาคม 2566
04/05/2566
พิมพ์
การประชุมประจำปีสภาผู้ว่าการธนาคารพัฒนาเอเชีย ครั้งที่ 56
นายอาคม เติมพิทยาไพสิฐ รัฐมนตรีว่าการกระทรวงการคลังได้เข้าการประชุมประจำปีสภาผู้ว่าการธนาคารพัฒนาเอเชีย (Asian Development Bank: ADB) (การประชุมฯ) ในฐานะผู้ว่าการของประเทศไทยในADB ในระหว่างวันที่ 2 – 5 พฤษภาคม 2566 ณ เมืองอินชอน สาธารณรัฐเกาหลี
นายพรชัย ฐีระเวช ผู้อำนวยการสำนักงานเศรษฐกิจการคลัง ในฐานะโฆษกกระทรวงการคลัง เปิดเผยว่า นายอาคม เติมพิทยาไพสิฐ รัฐมนตรีว่าการกระทรวงการคลังได้เข้าการประชุมประจำปีสภาผู้ว่าการธนาคารพัฒนาเอเชีย (Asian Development Bank: ADB) (การประชุมฯ) ในฐานะผู้ว่าการของประเทศไทยในADB ในระหว่างวันที่ 2 – 5 พฤษภาคม 2566 ณ เมืองอินชอน สาธารณรัฐเกาหลี โดยในวันที่ 3 พฤษภาคม 2566 รัฐมนตรีว่าการกระทรวงการคลัง ได้เข้าร่วมพิธีเปิดการประชุมฯ ซึ่งมีนาย Yoon Suk Yeol ประธานาธิบดีสาธารณรัฐเกาหลี กล่าวเปิดการประชุมฯ โดยได้เน้นย้ำถึงความสำคัญของความร่วมมือที่แน่นเฟ้นของประเทศสมาชิก สาธารณรัฐเกาหลีซึ่งมีความเข้มแข็งด้านการผลิตชิ้นส่วนประกอบอิเล็กทรอกนิกส์ (Semiconductor) จะสนับสนุนการผลิตในห่วงโซ่อุปทานในภูมิภาคเอเชีย แปซิฟิกและในระดับโลก และได้กล่าวถึงความร่วมมือระหว่างADB และสาธารณรัฐเกาหลีที่มีมาอย่างยาวนาน โดยเริ่มตั้งแต่โครงการทางพิเศษแห่งแรกของประเทศในปี 2511
นาย Makatsugu Asakawa ประธาน ADB ได้กล่าวถ้อยแถลงต่อที่ประชุมถึงวิวัฒนาการของ ADB  ที่ผ่านมาและได้กล่าวว่าสถานการณ์ปัจจุบันส่งผลให้ ADB มีความจำเป็นต้องวิวัฒนาการอย่างสำคัญอีกครั้งหนึ่ง โดย ADB จะต้องปรับตัวเพื่อรองรับการดำเนินการใน3 ด้านได้แก่(1) ตอบสนองและรับมือกับการเปลี่ยนแปลงของสภาพภูมิอากาศ (2) เป็นผู้นำในด้านการลงทุนในสินค้าสาธารณะระดับโลก (3) เป็นผู้นำในการเพิ่มแหล่งเงินทุนสำหรับการพัฒนาของโลกจากระดับพันล้านดอลลาร์สหรัฐเป็นระดับล้านล้านดอลลาร์สหรัฐ
อนึ่ง รัฐมนตรีว่าการกระทรวงการคลังยังได้เข้าร่วมการสัมมนาหัวข้อ “Policies to Support Asia's Rebound” ซึ่งมีผู้ว่าการจากประเทศสมาชิกแลกเปลี่ยนประสบการณ์ในการดำเนินนโยบายที่สนับสนุนการฟื้นตัวของแต่ละประเทศ และได้มีโอกาสหารือทวิภาคีกับผู้บริหารระดับสูงของภาคเอกชนเพื่อหารือในประเด็นเศรษฐกิจ โครงสร้างพื้นฐาน การเงินสีเขียวและการเงินเพื่อการเปลี่ยนแปลงสภาพภูมิอากาศ รวมถึงความร่วมมือด้านนวัตกรรมทางการเงินเพื่อนำไปสู่การพัฒนาที่ยั่งยืนและครอบคลุม ทั้งนี้ หน่วยงานภาคเอกชนได้ชื่นชมพัฒนาการเศรษฐกิจของประเทศไทยและแสดงความเชื่อมั่นในการเข้ามาลงทุนในประเทศไทยต่อไป
กองนโยบายเศรษฐกิจระหว่างประเทศ สำนักงานเศรษฐกิจการคลัง
โทร. 0-2273-9020 ต่อ 3607

ที่มา : https://www.thaigov.go.th/news/contents/details/67944