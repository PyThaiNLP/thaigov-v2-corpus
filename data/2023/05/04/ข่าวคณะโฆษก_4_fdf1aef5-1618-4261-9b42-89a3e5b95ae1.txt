รัฐบาลไทย-ข่าวทำเนียบรัฐบาล-“ทิพานัน”แจ้งข่าวดีผู้ปกครองรับเปิดเทอม โครงการลดราคาสินค้าชุดนักเรียน อุปกรณ์การเรียน อินเทอร์เน็ต เริ่มแล้ววันนี้-ถึง 31 พ.ค.นี้ โชว์ผลงาน “พล.อ.ประยุทธ์” พัฒนาการศึกษา 


วันพฤหัสบดีที่ 4 พฤษภาคม 2566
04/05/2566
พิมพ์
“ทิพานัน”แจ้งข่าวดีผู้ปกครองรับเปิดเทอม โครงการลดราคาสินค้าชุดนักเรียน อุปกรณ์การเรียน อินเทอร์เน็ต เริ่มแล้ววันนี้-ถึง 31 พ.ค.นี้ โชว์ผลงาน “พล.อ.ประยุทธ์” พัฒนาการศึกษา
“ทิพานัน”แจ้งข่าวดีผู้ปกครองรับเปิดเทอม โครงการลดราคาสินค้าชุดนักเรียน อุปกรณ์การเรียน อินเทอร์เน็ต เริ่มแล้ววันนี้-ถึง 31 พ.ค.นี้ โชว์ผลงาน “พล.อ.ประยุทธ์” พัฒนาการศึกษา ศักยภาพการศึกษา เพิ่มเงินอุดหนุนรายหัวปี 66-69 พร้อมเพิ่มค่าอาหารกลางวัน
วันที่ (4 พ.ค. 66) น.ส.ทิพานัน ศิริชนะ รองโฆษกประจำสำนักนายกรัมนตรี เปิดเผยว่า พล.อ.ประยุทธ์ จันทร์โอชา นายกรัฐมนตรี และรัฐมนตรีว่าการกระทรวงกลาโหม ได้ผลักดันให้เด็กและเยาวชนได้รับการศึกษาอย่างทั่วถึง เท่าเทียม ลดความเหลื่อมล้ำและมีมาตรฐานก้าวทันการเปลี่ยนแปลงของโลก โดยไม่ทิ้งใครไว้ข้างหลัง ในช่วงใกล้เปิดเทอมนี้ พล.อ.ประยุทธ์ได้ขอความร่วมมือให้หน่วยงานต่างๆ ช่วยแบ่งเบาภาระค่าใช้จ่ายของผู้ปกครอง โดยเฉพาะในช่วงใกล้เปิดเทอมนี้ กรมการค้าภายในได้จัดโครงการลดราคาชุดนักเรียน อุปกรณ์การเรียน อินเทอร์เน็ต เพื่อเตรียมพร้อมการเปิดเทอมของเด็กนักเรียน ซึ่งสามารถซื้อสินค้าได้ที่ห้างสรรพสินค้าและร้านค้าที่ร่วมโครงการ ลดราคาสูงสุดถึง 85% มีทั้งหมด 11 หมวดดังนี้
1. เครื่องแบบนักเรียน 2.รองเท้า / ถุงเท้า 3.กระเป๋าเรียน 4.ตำราเรียนและหนังสือ 5.เครื่องเขียน 6.สื่อการเรียนการสอน 7.อุปกรณ์ไฟฟ้า 8.อุปกรณ์สำนักงาน 9.อินเทอร์เน็ต / อุปกรณ์ 10.แพลตฟอร์มออนไลน์ และ11.เบ็ดเตล็ด ทั้งนี้ เพื่อให้ประชาชนได้รับข้อมูลข่าวสารจากกรมการค้าภายใน สามารถติดตามได้ที่เว็บไซต์ https://www.dit.go.th/ หรือโทร. 0 2507 5530 ตั้งแต่วันนี้ถึงวันที่ 31 พฤษภาคมนี้
น.ส.ทิพานัน กล่าวว่า ทั้งนี้ จากนโยบายของพล.อ.ประยุทธ์ ที่ได้ให้หน่วยงานต่างๆ มอบของขวัญปีใหม่2566ให้กับประชาชน น.ส.ตรีนุช เทียนทอง รัฐมนตรีกระทรวงศึกษาธิการได้ เพิ่มค่าใช้จ่ายอุดหนุนรายหัว ตั้งแต่ระดับอนุบาล – ม.ปลาย และ ปวช. ในสถานศึกษาของรัฐและเอกชน ทั้งใน – นอกระบบ โดยปรับต่อเนื่อง 4 ปี ตั้งแต่ปี 2566-2569 ซึ่งจะครอบคลุมค่าจัดการเรียนการสอน เช่น สื่อ วัสดุการสอน ค่าน้ำ ค่าไฟ ฯลฯ โดยปีสุดท้ายจะเพิ่มขึ้นจากปี 2565 ถึง 20% อีกทั้งค่ากิจกรรมพัฒนาคุณภาพผู้เรียน เช่น กิจกรรมวิชาการ ทัศนศึกษา ฯลฯ ปีสุดท้ายเพิ่มขึ้นจากปี 2565 อีก 30% รวมทั้งค่าอุปกรณ์การเรียน เพิ่มขึ้น 15% ตั้งแต่ปี 2566 และคงที่ในปีต่อ ๆ ไป สำหรับค่าเครื่องแบบนักเรียน เพิ่มให้ครบ 1 ชุด และเพิ่มเติมอีก 1 ชุด หากผู้ปกครองถือบัตรสวัสดิการแห่งรัฐ นับเป็นการปรับเพิ่มอัตราเงินอุดหนุนครั้งใหญ่ในรอบกว่า 10 ปี  ซึ่งจะช่วยแบ่งเบาภาระรายจ่ายของผู้ปกครองนักเรียนกว่า 11.5 ล้านคน ช่วยลดความเหลื่อมล้ำด้านรายได้ครอบครัว และเพิ่มศักยภาพของสถานศึกษาในการจัดและพัฒนาคุณภาพการศึกษาอีกด้วย
พร้อมกันนี้ ยังปรับเพิ่มค่าอาหารกลางวัน “จัดสรรมื้อคุณภาพส่งตรงจาก ศธ.” จะช่วยเพิ่มความเสมอภาคและลดความเหลื่อมล้ำ การเพิ่มมื้ออาหารคุณภาพให้เด็กไทยในครั้งนี้ ใช้งบประมาณเพิ่มขึ้น 3,500 ล้านบาท เพื่อให้นักเรียนชั้นเด็กเล็ก – ป.6 ทุกสังกัด ได้ทานอาหารครบ 5 หมู่ โดยปรับตามขนาดของโรงเรียน ดังนี้ นักเรียน 1 – 40 คน อัตรา 36 บาท/คน/วัน, นักเรียน 41 – 100 คน อัตรา 27 บาท/คน/วัน, นักเรียน 101 – 120 คน อัตรา 24 บาท/คน/วัน และนักเรียน 121 คน ขึ้นไป อัตรา 22 บาท/คน/วัน เพื่อให้เด็กมีโภชนาการที่ดี สุขภาพพลานามัยสมบูรณ์ เติบโตสมวัยมีพัฒนาการด้านเรียนรู้และเสริมภูมิต้านทานโรค
“พล.อ.ประยุทธ์ มุ่งพัฒนาศักยภาพทรัพยากรมนุษย์ ตามยุทธศาสตร์ชาติ โดยเฉพาะการวางรากฐานตั้งแต่วัยเด็กมมาอย่างต่อเนื่อง โดยบูรณาการหน่วยงานต่างๆ ในทุกช่วงวัยเพื่อเพิ่มศักยภาพคน ยกระดับคุณภาพชีวิตและพัฒนาประเทศอย่างมั่นคง ยั่งยืนต่อไป”น.ส.ทิพานัน กล่าว

ที่มา : https://www.thaigov.go.th/news/contents/details/67934