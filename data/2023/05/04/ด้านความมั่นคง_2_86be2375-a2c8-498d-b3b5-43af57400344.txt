รัฐบาลไทย-ข่าวทำเนียบรัฐบาล-ผู้ว่าฯ ชัยนาท จัดกิจกรรมจิตอาสาพัฒนา น้อมสำนึกในพระมหากรุณาธิคุณ เนื่องในวันปฐมบรมราชาภิเษกพระบาทสมเด็จพระเจ้าอยู่หัว มุ่งมั่นสร้างความอุดมสมบูรณ์ให้กับเขาขยายเป็นป่าไม้สีเขียว


วันพฤหัสบดีที่ 4 พฤษภาคม 2566
04/05/2566
พิมพ์
ผู้ว่าฯ ชัยนาท จัดกิจกรรมจิตอาสาพัฒนา น้อมสำนึกในพระมหากรุณาธิคุณ เนื่องในวันปฐมบรมราชาภิเษกพระบาทสมเด็จพระเจ้าอยู่หัว มุ่งมั่นสร้างความอุดมสมบูรณ์ให้กับเขาขยายเป็นป่าไม้สีเขียว
ผู้ว่าฯ ชัยนาท จัดกิจกรรมจิตอาสาพัฒนา น้อมสำนึกในพระมหากรุณาธิคุณ เนื่องในวันปฐมบรมราชาภิเษกพระบาทสมเด็จพระเจ้าอยู่หัว มุ่งมั่นสร้างความอุดมสมบูรณ์ให้กับเขาขยายเป็นป่าไม้สีเขียวอย่างยั่งยืน
เมื่อวันที่ 3 พ.ค. 2566 นายนที มนตริวัต ผู้ว่าราชการจังหวัดชัยนาท เปิดเผยว่า จังหวัดชัยนาทจัดกิจกรรมจิตอาสาพัฒนาปรับปรุงภูมิทัศน์ เนื่องในวันปฐมบรมราชาภิเษกพระบาทสมเด็จพระวชิรเกล้าเจ้าอยู่หัว วันสำคัญของสถาบันชาติไทย ณ บริเวณเขาขยาย ตำบลเขาท่าพระ อำเภอเมืองชัยนาท โดยทำกิจกรรมร่วมกันในการดูแลรักษาและรดน้ำต้นไม้ในพื้นที่เขาขยาย เพื่อรักษาทรัพยากรธรรมชาติและฟื้นฟูเขาขยายที่แห้งแล้งดั่งทะเลทรายให้กลับกลายมาเป็นเขาสวรรค์ โดยมี นางสาวชไมพร อำไพจิตร นายศรณ์จักร์ชัย ชูวาพิทักษ์ รองผู้ว่าราชการจังหวัดชัยนาท นายวิทยา ชพานนท์ ปลัดจังหวัดชัยนาท นายณัฏฐ์กร สิริผ่องแผ้ว นายอำเภอเมืองชัยนาท,นางใจย้อย เฉียดขำ นายกองค์การบริหารส่วนตำบลเขาท่าพระ หัวหน้าส่วนราชการ และประชาชนจิตอาสาจังหวัดชัยนาท ร่วมกิจกรรมจำนวนมาก
นายนที มนตริวัต ผู้ว่าราชการจังหวัดชัยนาท กล่าวว่า เนื่องในวันฉัตรมงคล พสกนิกรชาวจังหวัดชัยนาท ได้มาร่วมใจกันทำกิจกรรมจิตอาสา เพื่อร่วมกันแสดงออกถึงความจงรักภักดี และน้อมสำนึกในพระมหากรุณาธิคุณที่พระบาทสมเด็จพระวชิรเกล้าเจ้าอยู่หัว ที่ทรงมีพระเมตตาในการบำบัดทุกข์บำรุงสุขให้ประชาชนมีความรัก ความสามัคคี และพัฒนาประเทศให้เจริญก้าวหน้าเป็นปึกแผ่นและยั่งยืน ซึ่งเมื่อวันที่ 4 พฤษภาคม 2562 นับเป็นวันมหามงคลของชาติ พระองค์ทรงขึ้นครองราชย์เป็นพระมหากษัตริย์ รัชกาลที่ 10 แห่งราชวงศ์จักรีและราชอาณาจักรไทยและเป็นวันที่พระบาทสมเด็จพระเจ้าอยู่หัวทรงพระราชทานพระปฐมบรมราชโองการแก่ประชาชนชาวไทยว่า "เราจะสืบสาน รักษา และต่อยอด และครองแผ่นดินโดยธรรม เพื่อประโยชน์สุขแห่งอาณาราษฎรตลอดไป" อีกทั้งทรงมีพระมหากรุณาธิคุณโปรดเกล้าโปรดกระหม่อมพระราชทานให้จัดตั้งโครงการจิตอาสาพระราชทาน “เราทำความ ดี ด้วยหัวใจ” ด้วยทรงมุ่งหวังให้พสกนิกรทุกหมู่เหล่าได้ร่วมกันทำความดี พัฒนาท้องถิ่นของตนให้มีความเป็นอยู่ที่ดีขึ้นอย่างยั่งยืน
นายนที มนตริวัต ผู้ว่าราชการจังหวัดชัยนาท กล่าวต่ออีกว่า เนื่องจากในเดือนที่ผ่านมาในพื้นที่จังหวัดชัยนาทเผชิญสถานการณ์ฝนทิ้งช่วง ทำให้ต้นไม้ในพื้นที่เขาขยายได้รับผลกระทบ เกิดความแห้งแล้งอย่างมาก จังหวัดชัยนาทจึงได้จัดกิจกรรมจิตอาสา เนื่องในโอกาสวันปฐมบรมราชาภิเษก พระบาทสมเด็จพระวชิรเกล้าเจ้าอยู่หัว เพื่อให้ประชาชนจังหวัดชัยนาททุกคน ได้มาช่วยกันรักษาทรัพยากรธรรมชาติและฟื้นฟูเขาขยายให้เป็นพื้นที่อุดมสมบูรณ์ และสานต่อการขับเคลื่อนกิจกรรมฟื้นฟู “ชมรมเรารักษ์เขาขยาย” และ “เขาขยายโมเดล ปลูกต้นไม้ในใจคน” ของนายสุทธิพงษ์ จุลเจริญ ปลัดกระทรวงมหาดไทย ผู้ว่าราชการจังหวัดชัยนาท คนที่ 52 ในการมุ่งมั่นที่จะทำให้จังหวัดชัยนาทมีพื้นที่ที่มีความอุดมสมบูรณ์ เป็นแหล่งศึกษาเรียนรู้ธรรมชาติ และเป็นแหล่งพักผ่อนหย่อนใจ ต่อยอดไปสู่การสร้างรายได้ สร้างอาชีพ สร้างความเข้มแข็งให้ชุมชน ทำให้ประชาชนสามารถพึ่งพาตนเองได้ตามหลักปรัชญาของเศรษฐกิจพอเพียง
“กิจกรรมในวันนี้ พวกเราจึงร่วมใจกันรดน้ำต้นไม้ในพื้นที่เขาขยาย เพื่อเพิ่มความชุ่มชื้นให้กับดินและต้นไม้ ที่เป็นแหล่งอาหาร เป็นแหล่งที่อยู่อาศัย เป็นการเพิ่มพื้นที่สีเขียว รวมถึงการทำปุ๋ยหมักจากผักตบชวา จากส่วนผสมของมูลวัว,แกลบ,ฟางข้าว,ขี้เลื่อย และผักตบชวา สำหรับบำรุงต้นไม้ทั่วทั้งพื้นที่เขาขยายในช่วงเดือนสิงหาคม 2566 นี้ เป็นธาตุอาหารให้กับต้นไม้ เพื่อเพิ่มแร่ธาตุให้แก่ดินและสร้างความอุดมสมบูรณ์และสร้างความมั่นคงทางอาหาร อันเป็นการน้อมนำพระราชดำริของสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี ส่งเสริมทุกคนช่วยกันรักษาทรัพยากรดิน ที่เป็นจุดเริ่มต้นของอาหาร รณรงค์ให้ปลูกพืชผักสวนครัว “บ้านนี้มีรักปลูกผักกินเอง” และ “บ้านนี้มีผลผู้คนรักกัน” ต่อยอดไปสู่หมู่บ้านยั่งยืน ประชาชนมีความสุข สามารถพึ่งพาตนเองได้อย่างยั่งยืน” นายนที มนตริวัต ผู้ว่าราชการจังหวัดชัยนาท กล่าว
“ขอขอบคุณประชาชนจิตอาสาทุกคนที่มาร่วมกันในวันนี้ เราได้มาร่วมกัน “ทำความ ดี ด้วยหัวใจ” ในการร่วมกันเพิ่มพื้นที่สีเขียวของจังหวัดชัยนาทให้มีมากขึ้น สอดคล้องกับสิ่งที่กระทรวงมหาดไทยโดยท่านผู้ว่าราชการจังหวัดทั้ง 76 จังหวัดได้มีการลงนาม MOU ร่วมกับ UN ประจำประเทศไทย ภายใต้ชื่อ “76 จังหวัด 76 คำมั่นสัญญา เพื่อการพัฒนาที่ยั่งยืน” เพื่อขับเคลื่อนเป้าหมายการพัฒนาที่ยั่งยืน (UN SDGs) ทั้ง 17 ข้อ และจังหวัดชัยนาทจะมุ่งมั่นขับเคลื่อนกิจกรรมอื่น ๆ เพื่อสร้างความยั่งยืนให้กับจังหวัดชัยนาทและโลกใบนี้ต่อไป” นายนที มนตริวัต ผู้ว่าราชการจังหวัดชัยนาท กล่าวทิ้งท้าย

ที่มา : https://www.thaigov.go.th/news/contents/details/67936