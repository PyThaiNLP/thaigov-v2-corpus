รัฐบาลไทย-ข่าวทำเนียบรัฐบาล-รพ.จะนะ จ.สงขลา เพิ่มศักยภาพห้องผ่าตัดสูตินรีเวชและศัลยกรรมทั่วไป ไม่ต้องส่งต่อผู้ป่วย รพ.ใหญ่


วันพฤหัสบดีที่ 4 พฤษภาคม 2566
รพ.จะนะ จ.สงขลา เพิ่มศักยภาพห้องผ่าตัดสูตินรีเวชและศัลยกรรมทั่วไป ไม่ต้องส่งต่อผู้ป่วย รพ.ใหญ่
ปลัดกระทรวงสาธารณสุข เผย โรงพยาบาลจะนะ จังหวัดสงขลา เพิ่มศักยภาพห้องผ่าตัดด้านสูตินรีเวชและศัลยกรรมทั่วไป พร้อมเตรียมส่งบุคลากรเข้ารับการอบรมเพิ่มศักยภาพในโรงพยาบาลสังกัดกรมการแพทย์เพื่อให้ประชาชนได้รับการรักษารวดเร็ว ใกล้บ้าน ลดการรอคอย และลดการส่ง
ปลัดกระทรวงสาธารณสุข เผย โรงพยาบาลจะนะ จังหวัดสงขลา เพิ่มศักยภาพห้องผ่าตัดด้านสูตินรีเวชและศัลยกรรมทั่วไป พร้อมเตรียมส่งบุคลากรเข้ารับการอบรมเพิ่มศักยภาพในโรงพยาบาลสังกัดกรมการแพทย์เพื่อให้ประชาชนได้รับการรักษารวดเร็ว ใกล้บ้าน ลดการรอคอย และลดการส่งต่อผู้ป่วยไปรับการผ่าตัดที่โรงพยาบาลใหญ่
นายแพทย์โอภาส การย์กวินพงศ์ ปลัดกระทรวงสาธารณสุข กล่าวว่า กระทรวงสาธารณสุขมีนโยบายให้โรงพยาบาลทุกระดับพัฒนาการบริการให้ตอบสนองความต้องการของประชาชนในพื้นที่ เพื่อให้ได้รับบริการที่มีคุณภาพและใกล้บ้าน เพิ่มความสะดวกในการเข้าถึงบริการและลดภาระค่าใช้จ่ายในการเดินทาง โดยจากการตรวจเยี่ยมโรงพยาบาลจะนะ อ.จะนะ จ.สงขลา เมื่อเดือนเมษายนที่ผ่านมา ทราบว่าจะพัฒนาห้องผ่าตัดด้านสูตินรีเวชและศัลยกรรมทั่วไป เพื่อให้ประชาชนในพื้นที่สามารถรับการผ่าตัดที่ซับซ้อนโดยแพทย์ผู้เชี่ยวชาญ ลดการรอคอย และลดการส่งต่อ จึงมีการหารือและสนับสนุนการพัฒนาทั้งด้านอุปกรณ์และบุคลากร โดยล่าสุด โรงพยาบาลสังกัดกรมการแพทย์ ได้แก่ โรงพยาบาลราชวิถี โรงพยาบาลเลิดสิน โรงพยาบาลนพรัตนราชธานี และสถาบันสุขภาพเด็กแห่งชาติมหาราชินี ได้จัดส่งเครื่องมืออุปกรณ์ห้องผ่าตัด ให้กับโรงพยาบาลจะนะเรียบร้อยแล้ว
ด้าน นายแพทย์หมัด หีมเหม ผู้อำนวยการโรงพยาบาลจะนะ กล่าวว่า โรงพยาบาลจะนะ กำลังพัฒนาด้านการผ่าตัด เพื่อให้ประชาชนในพื้นที่ได้รับการรักษารวดเร็ว ใกล้บ้าน ไม่ต้องส่งไปโรงพยาบาลใหญ่ในเมือง ซึ่งต้องขอขอบคุณผู้บริหารและผู้มีส่วนเกี่ยวข้องที่ให้การสนับสนุนอุปกรณ์ทางการแพทย์ในครั้งนี้ โดยครุภัณฑ์ที่ได้รับ ประกอบด้วย โคมไฟคู่ห้องผ่าตัด จำนวน 2 ชุด ตู้อบเด็ก จำนวน 2 เครื่อง เปลเคลื่อนย้ายผู้ป่วย จำนวน 4 คัน ชุดเครื่องมืออุปกรณ์ผ่าตัด จำนวน 2 ชุด โต๊ะวางอุปกรณ์ จำนวน 2 ตัว เครื่องดูดเสมหะ จำนวน 1 ชุด และเครื่องวัดความดันโลหิต จำนวน 10 เครื่อง ได้ประสานงานและมีแผนติดตั้งโดยผู้เชี่ยวชาญก่อนนำไปให้บริการผู้ป่วย นอกจากนี้ โรงพยาบาลยังมีแผนจัดส่งบุคลากรเข้ารับการฝึกอบรมในด้านที่จำเป็นในโรงพยาบาลสังกัดกรมการแพทย์ เช่น พยาบาลวิสัญญี พยาบาลห้องผ่าตัด เป็นต้น เพื่อเพิ่มศักยภาพในการดูแลรักษาประชาชนในพื้นที่ต่อไป
*****************************  4 พฤษภาคม 2566

ที่มา : https://www.thaigov.go.th/news/contents/details/67935