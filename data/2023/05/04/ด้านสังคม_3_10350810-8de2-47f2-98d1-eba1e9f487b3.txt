รัฐบาลไทย-ข่าวทำเนียบรัฐบาล-ดีอีเอส เร่งปิดช่องมิจฉาชีพหลอกลงทุน-ระดมทุนออนไลน์ผิดกฎหมาย


วันพฤหัสบดีที่ 4 พฤษภาคม 2566
ดีอีเอส เร่งปิดช่องมิจฉาชีพหลอกลงทุน-ระดมทุนออนไลน์ผิดกฎหมาย
ดีอีเอส เร่งปิดช่องมิจฉาชีพหลอกลงทุน-ระดมทุนออนไลน์ผิดกฎหมาย
กระทรวงดิจิทัลฯ เร่งจัดการปัญหาหลอกลวงการลงทุนผ่านโซเชียลมีเดียทั้งแอบอ้างชื่อ-โลโก้หน่วยงานทั้งภาครัฐและเอกชน ชวนลงทุน-กู้เงิน เพื่อรับเงินปันผลสูง เป็นต้น เจอปุ๊บดำเนินคดี-ปิดกั้น Account เว็บไซต์ทันที ลดผลกระทบความเสียหายประชาชน กางโทษจำคุก-ปรับเงิน
กระทรวงดิจิทัลเพื่อเศรษฐกิจและสังคม (ดีอีเอส) แจ้งเตือนมิจฉาชีพนิยมใช้สื่อสังคมออนไลน์ Facebook ในการหลอกลวงประชาชนให้สูญเสียทรัพย์สิน โดยคนร้ายมีการปรับรูปแบบและวิธีการหลอกหลวงประชาชน จนมีเหยื่อหลงเชื่อเป็นจำนวนมาก ทั้งแอบอ้างชื่อหรือใช้โลโก้ของหน่วยงานภาครัฐ หรือบริษัทเอกชนขนาดใหญ่ต่าง ๆ อาทิการเชิญชวนซื้อกองทุนในตลาดหลักทรัพย์ และบมจ. อมตะ คอร์ปอเรชัน, ชวนลงทุนเพื่อรับเงินปันผลสูงซึ่งรับรองโดยสำนักงาน กลต.,กู้เงินฉุกเฉินของธนาคารกสิกรไทย เป็นต้น จึงขอให้ประชาชนอย่าหลงเชื่อ มีสติ รู้เท่าทันข่าวปลอม โดยหน่วยงานภาครัฐไม่มีนโยบายในการเชิญชวนประชาชนเข้าลงทุนในรูปแบบใดๆ ทั้งสิ้น
สำหรับด้านบริษัทเอกชน จะใช้หน้าเพจ Facebook ทางการ (Official Facebook Page) ของตนเองในการประชาสัมพันธ์ผลิตภัณฑ์เป็นหลัก ซึ่งส่วนใหญ่บริษัทจะมีการลงทะเบียนและตรวจสอบจาก Facebook แล้ว (verified) ว่าเป็นหน้าเพจของหน่วยงานจริง โดยจะมีเครื่องหมาย ถูก () สีฟ้าหลังชื่อเพจ ดังนั้นขอให้ประชาชนอย่าหลงเชื่อโดยง่าย ตรวจสอบข้อมูลกับเพจทางการหน่วยงานที่ถูกแอบอ้างก่อนจะทำธุรกรรมทางการเงินใด ๆ ด้านโทษของคนร้ายที่ชักชวนและหลอกลวงประชาชนลงทุนผ่านสื่อสังคมออนไลน์อย่างผิดกฎหมาย มีโทษหนัก อาจเข้าข่ายผิดกฎหมายการกู้ยืมเงินที่เป็นการฉ้อโกงประชาชน จำคุก 10 ปี และกฎหมายว่าด้วยการกระทำความผิดเกี่ยวกับคอมพิวเตอร์ จำคุก 5 ปี
ที่ผ่านมา กระทรวงดิจิทัลฯ ได้ร่วมงานกับหน่วยงานที่เกี่ยวข้องอย่างจริงจังและต่อเนื่อง โดยได้ดำเนินการตรวจสอบข้อเท็จจริงจากหน่วยงานที่เป็นเจ้าของเรื่อง และแก้ไขข่าวปลอม โดยประกาศผ่านช่องทางต่างๆ ของศูนย์ต่อต้านข่าวปลอม (Anti Fake News Center) และประสาน Facebook ปิดกั้นเพจปลอมต่างๆ พร้อมประสานเจ้าหน้าที่ตำรวจดำเนินการจัดการเพจปลอมตามกฎหมาย หากท่านได้รับโทรศัพท์หรือข้อมูลที่ผิดปกติ ข้อมูลเว็บผิดกฎหมายสามารถแจ้งกับกระทรวงดิจิทัลฯ เพจอาสาจับตาออนไลน์ หรือ แจ้งความออนไลน์ได้ตลอด 24 ชั่วโมง ผ่านเว็บไซต์https://thaipoliceonline.com หรือแจ้งเบาะแสข่าวปลอม ได้ที่ ไลน์ @antifakenewscenter เว็บไซต์https://www.antifakenewscenter.com/ ทวิตเตอร์ https://twitter.com/AFNCThailand หรือ โทรสายด่วน GCC 1111 ต่อ 87 ตลอด 24 ชั่วโมง
________________

ที่มา : https://www.thaigov.go.th/news/contents/details/67941