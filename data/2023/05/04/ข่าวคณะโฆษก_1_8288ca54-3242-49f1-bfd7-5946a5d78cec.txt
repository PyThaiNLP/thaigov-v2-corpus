รัฐบาลไทย-ข่าวทำเนียบรัฐบาล-​โฆษกรัฐบาลเผย นายกฯ ยินดีตัวเลขไทยส่งออกแรงงานไปต่างประเทศ ครึ่งปีงบประมาณ 2566 เกือบ 3 หมื่นคน ส่งเงินกลับประเทศกว่า 1 แสนล้านบาท 


วันพฤหัสบดีที่ 4 พฤษภาคม 2566
04/05/2566
พิมพ์
​โฆษกรัฐบาลเผย นายกฯ ยินดีตัวเลขไทยส่งออกแรงงานไปต่างประเทศ ครึ่งปีงบประมาณ 2566 เกือบ 3 หมื่นคน ส่งเงินกลับประเทศกว่า 1 แสนล้านบาท
ตั้งเป้าเดือนพฤษภาคม 2566 ส่งเพิ่มอีกกว่า 1,400 คน ย้ำส่งเสริมศักยภาพคนไทย
วันนี้ (4 พฤษภาคม 2566) นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ขอบคุณหน่วยงานที่เกี่ยวข้องต่อสถานการณ์แรงงานไทยเดินทางไปทำงานต่างประเทศ ในช่วง 6 เดือนแรกของปีงบประมาณ 2566 (ตุลาคม 2565 – มีนาคม 2566) ซึ่งกรมการจัดหางานมีการอนุญาตให้แรงงานไทย 29,395 คน เดินทางไปทำงานต่างประเทศ ส่งเงินกลับประเทศผ่านระบบธนาคารแห่งประเทศไทย มูลค่ารวมกว่า 120,070 ล้านบาท ทั้งนี้ รัฐบาลเตรียมส่งแรงงานอีกกว่า 1,400 คน ในเดือนพฤษภาคม 2566 เชื่อเป็นโอกาสแรงงานไทย พร้อมสนับสนุนศักยภาพแรงงานไทยอย่างต่อเนื่อง
โฆษกประจำสำนักนายกรัฐมนตรี กล่าวว่า ในปี 2566 ประเทศไทยมีเป้าหมายจัดส่งแรงงานไทยไปทำงานต่างประเทศโดยภาครัฐ ใน 3 ประเทศหลัก คือ สาธารณรัฐเกาหลี (เกาหลีใต้) อิสราเอล และญี่ปุ่น รวม 11,300 คน แบ่งเป็นเกาหลีใต้ เป้าหมาย 4,400 คน อิสราเอล เป้าหมาย 6,500 คน และญี่ปุ่น เป้าหมาย 400 คน ซึ่งในช่วง 3 เดือนแรกของปี 2566 กรมการจัดหางาน กระทรวงแรงงาน ได้ส่งแรงงานไทยไปทำงานยัง 3 ประเทศนี้รวม 3,637 คน และในเดือนพฤษภาคม 2566 มีแผนจัดส่งแรงงานไทยไปทำงานในต่างประเทศ รวมทั้งหมด 1,435 คน แบ่งเป็น 3 ประเทศหลัก ได้แก่ เกาหลีใต้ 750 คน อิสราเอล 660 คน ญี่ปุ่น 20 คน และประเทศอื่น ๆ อีกประมาณ 5 คน
“นายกรัฐมนตรีเชื่อมั่นในศักยภาพคนไทย เน้นย้ำความสำคัญของภาคแรงงานซึ่งเป็นอีกหนึ่งฟันเฟืองสำคัญในการขับเคลื่อนเศรษฐกิจของประเทศ โดยแรงงานไทยที่ไปทำงานยังต่างประเทศนอกจากจะส่งรายได้กลับมายังประเทศแล้ว ยังนำความรู้และเทคโนโลยีที่ได้รับจากการทำงานในต่างประเทศกลับมาพัฒนาประเทศอีกทางหนึ่งด้วย ทั้งนี้ รัฐบาลพร้อมสนับสนุนและส่งเสริมให้แรงงานคุณภาพของไทยไปทำงานในต่างประเทศอย่างถูกกฎหมายมีสวัสดิการรองรับ ซึ่งจะเป็นอีกหนึ่งช่องทางเพิ่มโอกาสให้แรงงานไทยได้มีรายได้ และพัฒนาคุณภาพชีวิต” นายอนุชาฯ กล่าว

ที่มา : https://www.thaigov.go.th/news/contents/details/67931