รัฐบาลไทย-ข่าวทำเนียบรัฐบาล-กรมสรรพากรลงนามบันทึกข้อตกลงกับ “Shopee” ให้เป็นหน่วยรับชำระภาษีทางอินเทอร์เน็ต ช่วยให้ผู้เสียภาษีสะดวก รวดเร็วยิ่งขึ้น


วันจันทร์ที่ 1 พฤษภาคม 2566
01/05/2566
พิมพ์
กรมสรรพากรลงนามบันทึกข้อตกลงกับ “Shopee” ให้เป็นหน่วยรับชำระภาษีทางอินเทอร์เน็ต ช่วยให้ผู้เสียภาษีสะดวก รวดเร็วยิ่งขึ้น
กรมสรรพากร และ บจ.ช้อปปี้เพย์ (ประเทศไทย) ลงนามบันทึกข้อตกลงความร่วมมือ เพื่อเป็นอีกหนึ่งหน่วยให้บริการรับชำระภาษี สำหรับกรณียื่นแบบแสดงรายการภาษีทุกประเภทผ่านระบบเครือข่ายอินเทอร์เน็ตทางเว็บไซต์ของกรมสรรพากร ซึ่งเป็นการอำนวยความสะดวกแก่ผู้เสียภาษี
นายลวรณ แสงสนิท อธิบดีกรมสรรพากร และนางสาวมณีรัตน์ อนุโลมสมบัติ กรรมการ บริษัท ช้อปปี้เพย์ (ประเทศไทย) จำกัด ได้ลงนามในบันทึกข้อตกลงความร่วมมือกับ บริษัท ช้อปปี้เพย์ (ประเทศไทย) จำกัด เพื่อเป็นอีกหนึ่งหน่วยให้บริการรับชำระภาษี สำหรับกรณียื่นแบบแสดงรายการภาษีทุกประเภทผ่านระบบเครือข่ายอินเทอร์เน็ตทางเว็บไซต์ของกรมสรรพากร ซึ่งเป็นการอำนวยความสะดวกให้แก่ผู้เสียภาษี
นายลวรณ แสงสนิท เปิดเผยว่า “การลงนามในบันทึกข้อตกลงในครั้งนี้ มีวัตถุประสงค์สำคัญ เพื่ออำนวยความสะดวกและเพิ่มศักยภาพในการให้บริการชำระภาษีสำหรับผู้เสียภาษีที่ยื่นแบบแสดงรายการผ่านช่องทางอิเล็กทรอนิกส์ กรมสรรพากรจึงได้ร่วมมือกับบริษัท ช้อปปี้เพย์ (ประเทศไทย) จำกัด ซึ่งเป็นผู้ดูแลแอปพลิเคชัน “Shopee” และ “ShopeePay” ให้เป็นอีกหนึ่งหน่วยบริการรับชำระภาษี โดยที่ผ่านมากรมสรรพากรได้ร่วมมือกับหน่วยงานต่าง ๆ จำนวนทั้งสิ้น 27 หน่วยงาน ประกอบด้วย ธนาคารของรัฐบาลจำนวน 3 หน่วยงาน ธนาคารพาณิชย์จำนวน 19 หน่วยงาน หน่วยงานรัฐวิสาหกิจจำนวน 1 หน่วยงาน และหน่วยงานเอกชนจำนวน 4 หน่วยงาน โดยบริษัท ช้อปปี้เพย์ (ประเทศไทย) จำกัด จะเป็นหน่วยงานที่ 28 ที่ขอเป็นหน่วยรับชำระภาษีทางอิเล็กทรอนิกส์กับกรมสรรพากร และจะเปิดให้บริการรับชำระภาษีผ่านแอปพลิเคชัน Shopee และ ShopeePay ซึ่งสามารถรับชำระภาษีของแบบแสดงรายการที่ยื่นแบบผ่านอินเทอร์เน็ต ได้ทุกประเภท โดยจะสามารถใช้บริการได้ตั้งแต่วันที่ 1 พฤษภาคม 2566 เป็นต้นไป”
หากมีข้อสงสัยสามารถสอบถามข้อมูลเพิ่มเติมได้ที่สำนักงานสรรพากรทุกแห่งทั่วประเทศ หรือศูนย์สารนิเทศสรรพากร (RD Intelligence Center) โทร. 1161

ที่มา : https://www.thaigov.go.th/news/contents/details/67835