รัฐบาลไทย-ข่าวทำเนียบรัฐบาล-นายกฯ กล่าวปราศรัยเนื่องในโอกาสวันแรงงานแห่งชาติ ประจำปี 2566 ส่งความระลึกถึงความปรารถนาดีมายังผู้ใช้แรงงานทั่วประเทศ ย้ำผู้ใช้แรงงานทุกคนเป็นบุคลากรที่มีส่วนสำคัญต่อการพัฒนาประเทศ


วันจันทร์ที่ 1 พฤษภาคม 2566
01/05/2566
พิมพ์
นายกฯ กล่าวปราศรัยเนื่องในโอกาสวันแรงงานแห่งชาติ ประจำปี 2566 ส่งความระลึกถึงความปรารถนาดีมายังผู้ใช้แรงงานทั่วประเทศ ย้ำผู้ใช้แรงงานทุกคนเป็นบุคลากรที่มีส่วนสำคัญต่อการพัฒนาประเทศ
นายกฯ กล่าวปราศรัยเนื่องในโอกาสวันแรงงานแห่งชาติ ประจำปี 2566 ส่งความระลึกถึง ความปรารถนาดีมายังผู้ใช้แรงงานทั่วประเทศ ย้ำผู้ใช้แรงงานทุกคนเป็นบุคลากรที่มีส่วนสำคัญต่อการพัฒนาประเทศให้เจริญก้าวหน้าทัดเทียมนานาประเทศ
วันที่ 1 พฤษภาคม 2566 นายอนุชา บูรพชัยศรี รองเลขาธิการนายกรับมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม กล่าวปราศรัยเนื่องในโอกาสวันแรงงานแห่งชาติ ประจำปี 2566 ซึ่งตรงกับวันที่ 1 พฤษภาคมของทุกปี เพื่อเป็นขวัญกำลังใจแก่ผู้ใช้แรงงานทุกคน เผยแพร่ทางสถานีวิทยุกระจายเสียงแห่งประเทศไทยและสถานีโทรทัศน์ต่าง ๆ
โอกาสนี้ นายกรัฐมนตรี กล่าวว่า เนื่องในโอกาสวันแรงงานแห่งชาติ ประจำปี 2566 ขอส่งความระลึกถึงและความปรารถนาดีมายังผู้ใช้แรงงานทุกคน ย้ำผู้ใช้แรงงานทุกคนถือเป็นบุคลากรที่มีส่วนสำคัญต่อการพัฒนาประเทศที่ต้องได้รับการดูแลเพื่อยกระดับคุณชีวิต พร้อมทั้งพัฒนาทักษะในด้านต่าง ๆ เพื่อรองรับกับความต้องการของตลาดแรงงาน และสร้างความพร้อมในการรับมือกับการเปลี่ยนแปลงได้อย่างทันท่วงที
นายกรัฐมนตรีกล่าวในนามของรัฐบาลขอชื่นชมทุกภาคส่วนและขอบคุณผู้ใช้แรงงานทุกคน ที่ได้ทุ่มเทแรงกายแรงใจ ตลอดจนมุ่งมั่นในการพัฒนาศักยภาพและขีดความสามารถของตน เพื่อเป็นแรงงานฝีมือที่มีคุณภาพและเป็นกำลังสำคัญในการขับเคลื่อนเศรษฐกิจไทยทั้งในภาคอุตสาหกรรม ภาคเกษตรกรรม และภาคธุรกิจบริการมาโดยตลอด จนทำให้ประเทศของเราเจริญก้าวหน้าทัดเทียมนานาประเทศ พร้อมทั้งสามารถยืนหยัดได้อย่างมั่นคงท่ามกลางวิกฤติการณ์ของสังคมโลก
พร้อมกันนี้ นายกรัฐมนตรีได้อวยพรขออาราธนาคุณพระศรีรัตนตรัยและสิ่งศักดิ์สิทธิ์ทั้งหลายในสากล อีกทั้งเดชะพระบารมีของพระบาทสมเด็จพระเจ้าอยู่หัว และสมเด็จพระนางเจ้า ฯ พระบรมราชินี ได้โปรดดลบันดาลประทานพรให้ผู้ใช้แรงงานทุกคน ประสบแต่ความสุข ความเจริญ มีสุขภาพพลานามัยที่แข็งแรงสมบูรณ์ เพื่อร่วมกันยกระดับคุณภาพแรงงานไทย และเป็นกำลังสำคัญในการพัฒนาประเทศชาติให้มีความมั่นคงอย่างยั่งยืนตลอดไป

ที่มา : https://www.thaigov.go.th/news/contents/details/67800