รัฐบาลไทย-ข่าวทำเนียบรัฐบาล-วธ.ชื่นชม หมอมิยู นำความเป็นไทยสู่สายตาชาวโลก ใส่ชุดไทยวิ่งมาราธอนโลก สร้างสถิติลงกินเนสส์ เวิลด์ เรคคอร์ด


วันจันทร์ที่ 1 พฤษภาคม 2566
วธ.ชื่นชม หมอมิยู นำความเป็นไทยสู่สายตาชาวโลก ใส่ชุดไทยวิ่งมาราธอนโลก สร้างสถิติลงกินเนสส์ เวิลด์ เรคคอร์ด
วธ.ชื่นชม หมอมิยู นำความเป็นไทยสู่สายตาชาวโลก ใส่ชุดไทยวิ่งมาราธอนโลก สร้างสถิติลงกินเนสส์ เวิลด์ เรคคอร์ด
วธ.ชื่นชม หมอมิยู นำความเป็นไทยสู่สายตาชาวโลก ใส่ชุดไทยวิ่งมาราธอนโลก สร้างสถิติลงกินเนสส์ เวิลด์ เรคคอร์ด
วันที่ 1 พฤษภาคม 2566 นายอิทธิพล คุณปลื้ม รัฐมนตรีว่าการกระทรวงวัฒนธรรม เปิดเผยว่า ได้รับรายงานเรื่องราวที่น่าชื่นชมและยินดีเกี่ยวกับความสามารถของทันตแพทย์หญิง ชรินญา กาญจนเสวี หรือ คุณหมอมิยู หมอฟันประจำโรงพยาบาลเจ้าพระยา วัย 33 ปี ซึ่งเป็นหนึ่งในนักวิ่งหญิงชื่อดังของไทย หลังจากเจ้าตัวได้โพสต์ภาพลงใน เฟซบุ๊ก Charinya MiYu Kanchanasevee เป็นภาพใส่ชุดไทย ห่มสไบ นุ่งโจงกระเบน พร้อมสวมชฎา และในมือถือใบประกาศนียบัตร กินเนสส์ เวิลด์ เรคคอร์ด (Guinness World Records) ที่บันทึกสถิติเป็นนักวิ่ง "Fastest Marathon dressed in Thai Traditional Dress" จากงานแข่งขันวิ่ง "TCS London Marathon 2023" (ลอนดอน มาราธอน 2023) ที่ประเทศอังกฤษ เมื่อวันที่ 23 เมษายน ที่ผ่านมา
รัฐมนตรีว่าการกระทรวงวัฒนธรรม กล่าวต่อว่า กระทรวงวัฒนธรรม (วธ.) ในฐานะที่ได้รณรงค์เรื่องความเป็นไทย ส่งเสริมผ้าไทยให้เป็นที่รู้จักระดับนานาชาติมาโดยตลอด รู้สึกชื่นชมความสามารถและการแสดงออกถึงความเป็นคนไทยของทันตแพทย์หญิง ชรินญาในครั้งนี้เป็นอย่างยิ่ง ถือเป็นหนึ่งตัวอย่างในการทำให้การแต่งกายด้วยชุดไทยเป็นที่รู้จักในระดับโลก  ทันตแพทย์หญิง ชรินญา ถือเป็นตัวอย่างของคนไทยที่ตั้งใจนำความสามารถของตัวเองสร้างชื่อเสียงให้ประเทศ แต่ก็ไม่ลืมความเป็นไทย มีความตั้งใจใส่ชุดไทยลงแข่งเพื่อเผยแพร่วัฒนธรรมไทย ซึ่งเป็นหนึ่งใน Soft Power นั่นคือ แฟชั่นผ้าไทย พร้อมทั้งเป็นแรงบันดาลใจเรื่องการท่องเที่ยวไทยเชิง Sports และ Wellness Tourism  หรือ กีฬาและการท่องเที่ยวเพื่อสุขภาพ ไปพร้อมกันด้วย
ด้านทันตแพทย์หญิง ชรินญา หรือ หมอมิยู กล่าวถึงแรงบันดาลใจในครั้งนี้ว่า  "เราเป็นเพียงผู้หญิงตัวเล็กๆคนหนึ่งที่รักประเทศไทย รักประเทศของตนเอง ไม่ว่าไปวิ่งที่ไหนก็จะมีธงชาติไทยติดไปเสมอ ให้โลกรู้ว่าเราคือคนไทย ครั้งนี้ก็เช่นกัน อยากโปรโมทชุดไทยให้ทั่วโลกรู้จัก ไม่ได้คิดว่ามันจะเป็นกระแสขนาดนี้ อะไรที่แสดงว่าเรารักประเทศ เราก็อยากทำด้วยใจ ในฐานะคนไทยคนหนึ่ง ที่ภาคภูมิใจในความเป็นไทย"
ทั้งนี้ รัฐบาล โดย วธ. มุ่งขับเคลื่อนนโยบายรัฐบาลโมเดลเศรษฐกิจใหม่ BCG และผลักดัน “Soft Power” ความเป็นไทย เพิ่มมูลค่าทางเศรษฐกิจ  สร้างรายได้และภาพลักษณ์ที่ดีให้แก่ประเทศ  โดยเฉพาะอุตสาหกรรมวัฒนธรรมสร้างสรรค์ที่มีศักยภาพ 5F ได้แก่ อาหาร (Food) ภาพยนตร์และวีดิทัศน์ (Film) ผ้าไทยและการออกแบบแฟชั่น (Fashion) มวยไทย (Fighting) และเทศกาลประเพณี (Festival) สู่ระดับโลก ทั้งนี้ ล่าสุด วธ.ได้มีการรณรงค์ให้ประชาชนคนไทยแต่งไทยมาร่วมงานใต้ร่มพระบารมี 241 ปี กรุงรัตนโกสินทร์อีกด้วย ซึ่งได้รับการตอบรับจากประชาชนร่วม "แต่งไทยให้ปังดังไปทั่วโลก" เป็นจำนวนมาก

ที่มา : https://www.thaigov.go.th/news/contents/details/67839