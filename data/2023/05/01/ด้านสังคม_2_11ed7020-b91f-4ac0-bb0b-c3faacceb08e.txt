รัฐบาลไทย-ข่าวทำเนียบรัฐบาล-สธ.คัดกรองสุขภาพคนไทยกลับจาก “ซูดาน” ล็อต 2 พบ “โควิด” 2 ราย เสี่ยง PTSD  8 ราย ให้การดูแลแล้ว


วันจันทร์ที่ 1 พฤษภาคม 2566
สธ.คัดกรองสุขภาพคนไทยกลับจาก “ซูดาน” ล็อต 2 พบ “โควิด” 2 ราย เสี่ยง PTSD  8 ราย ให้การดูแลแล้ว
ปลัดกระทรวงสาธารณสุข เผยความคืบหน้าดูแลคนไทยกลับจาก “ซูดาน” ชุดที่สอง มาถึงเมื่อคืนวันที่ 29 เมษายน รวม 135 คน คัดกรองไม่พบโรคไข้เหลืองและเมอร์ส มีอาการทางเดินหายใจ 23 คน ตรวจพบเชื้อโควิด 2 คน และไวรัสทางเดินหายใจทั่วไป 9 คน ประเมินสุขภาพจิตเครียดส
ปลัดกระทรวงสาธารณสุข เผยความคืบหน้าดูแลคนไทยกลับจาก “ซูดาน” ชุดที่สอง มาถึงเมื่อคืนวันที่ 29 เมษายน รวม 135 คน คัดกรองไม่พบโรคไข้เหลืองและเมอร์ส มีอาการทางเดินหายใจ 23 คน ตรวจพบเชื้อโควิด 2 คน และไวรัสทางเดินหายใจทั่วไป 9 คน ประเมินสุขภาพจิตเครียดสูง 2 ราย เสี่ยง PTSD 8 ราย ส่งต่อดูแลแล้ว คาดวันนี้กลุ่มตกค้างเดินทางมาถึง
วันนี้ (1 พฤษภาคม 2566) นายแพทย์โอภาส การย์กวินพงศ์ ปลัดกระทรวงสาธารณสุข กล่าวถึง Airbus A340-500 ของกองทัพอากาศ ได้นำคนไทยชุดที่สองเดินทางกลับมาถึงประเทศไทยอย่างปลอดภัยโดยมาลงที่ท่าอากาศยานทหาร 2 กองบิน 6 ดอนเมือง เมื่อคืนวันที่ 29 เมษายน 2566 เวลาประมาณ 22.00 น. จำนวน 135 คน แบ่งเป็น ผู้ชาย 73 คน และผู้หญิง 62 คน เป็นสัญชาติไทย 132 คน สัญชาติอินโดนีเซีย 1 คน และสัญชาติจีน 2 คน ซึ่งเครื่องบิน C-130 ของกองทัพอากาศทั้ง 2 เครื่อง ยังคงเตรียมความพร้อมอยู่ที่ท่าอากาศยานคิง อับดุลาซิซ เมืองเจดดาห์ ราชอาณาจักรซาอุดีอาระเบีย เพื่อรับคนไทยที่ตกค้างและจะเดินทางมาสมทบ อีก 5 คน โดยมีกำหนดเดินทางกลับถึงเมืองไทยในวันนี้
นายแพทย์โอภาสกล่าวต่อว่า การดำเนินการด้านการแพทย์และสาธารณสุขในการตรวจคัดกรองสุขภาพผู้เดินทางถึงไทย เมื่อวันที่ 29 เมษายน 2566 จำนวน 135 คน กระทรวงสาธารณสุขได้ตรวจคัดกรองโรคติดต่อทางเดินหายใจและโรคไข้เหลือง ไม่พบผู้มีอาการไข้เหลือง แต่พบผู้มีอาการทางเดินหายใจ จำนวน 23 ราย เป็นชาย 11 ราย หญิง 12 ราย อายุ 1-53 ปี มีอาการไอ เจ็บคอ มีน้ำมูก ทีมชุดปฏิบัติการพิเศษได้เก็บตัวอย่างส่งตรวจหาไวรัสทางเดินทายใจ 24 ชนิด รวมทั้งตรวจโรคโควิด 19 และโรคเมอร์ส ที่ห้องปฏิบัติการสถาบันบำราศนราดูร ไม่พบเชื้อเมอร์ส แต่พบเชื้อโควิด 19 จำนวน 2 ราย และพบเชื้อไวรัสทางเดินหายใจทั่วไปอีก 9 ราย ได้ให้คำแนะนำในการปฏิบัติตัวและการดูแลสุขภาพ การป้องกันส่วนบุคคล และการพักผ่อนให้เพียงพอ ซึ่งอาการจะดีขึ้นและหายได้เอง โดยกรมควบคุมโรคจัดเตรียมอาหารฮาลาลและที่พักชั่วคราว รองรับผู้อพยพ ณ อาคาร Quarantine Center สถาบันบำราศนราดูร รวม 74 คน ก่อนจะให้เดินทางกลับภูมิลำเนา
สำหรับการประเมินคัดกรองสุขภาพจิต มีผู้รับการประเมิน 109 ราย แบ่งเป็น อายุต่ำกว่า 18 ปี จำนวน 2 ราย ผลประเมินสุขภาพจิตปกติ และอายุมากกว่า 18 ปีขึ้นไป จำนวน 107 ราย ผลประเมินปกติ จำนวน 97 ราย และพบความเสี่ยงต่อปัญหาสุขภาพจิตจำนวน 10 ราย ในจำนวนนี้มีความเครียดสูง 2 ราย ทำให้มีปัญหาการนอนและไม่มีสมาธิ อีก 8 ราย มีความเสี่ยงต่อการเกิดโรคเครียดหลังเหตุการณ์สะเทือนขวัญ (PTSD) โดยหวนนึกถึงเหตุการณ์ รู้สึกตกใจง่าย ได้แนะนำการรับบริการสายด่วนสุขภาพจิต 1323 และวางแผนส่งต่อข้อมูลให้ศูนย์สุขภาพจิต ที่ 12 ติดตามดูแลต่อเนื่องใน 2 สัปดาห์
***********************************  1 พฤษภาคม 2566

ที่มา : https://www.thaigov.go.th/news/contents/details/67828