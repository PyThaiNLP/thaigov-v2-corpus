รัฐบาลไทย-ข่าวทำเนียบรัฐบาล-ไทย พร้อมร่วมมือ ศูนย์วิจัยวัคซีน สหรัฐอเมริกา พัฒนาวัคซีนวัณโรค


วันจันทร์ที่ 1 พฤษภาคม 2566
ไทย พร้อมร่วมมือ ศูนย์วิจัยวัคซีน สหรัฐอเมริกา พัฒนาวัคซีนวัณโรค
คณะผู้บริหารกระทรวงสาธารณสุข เยี่ยมชมศูนย์วิจัยวัคซีน สหรัฐฯ ซึ่งเป็นหน่วยงานชั้นนำของประเทศมีการดำเนินงานแบบครบวงจร ทั้งวิจัย พัฒนา ผลิต ทดสอบประสิทธิผลและความปลอดภัย ปัจจุบันมีการพัฒนาวัคซีนแล้ว 15 ชนิด โดยไทยได้แสดงความพร้อมที่จะร่วมมือในการ
คณะผู้บริหารกระทรวงสาธารณสุข เยี่ยมชมศูนย์วิจัยวัคซีน สหรัฐฯ ซึ่งเป็นหน่วยงานชั้นนำของประเทศมีการดำเนินงานแบบครบวงจร ทั้งวิจัย พัฒนา ผลิต ทดสอบประสิทธิผลและความปลอดภัย ปัจจุบันมีการพัฒนาวัคซีนแล้ว 15 ชนิด โดยไทยได้แสดงความพร้อมที่จะร่วมมือในการพัฒนาวัคซีนวัณโรค และมีแผนพัฒนาวัคซีนวัณโรคต้นแบบ 4 ชนิด รวมถึงผลิตวัคซีน mRNA เพื่อสร้างความมั่นคงทางวัคซีนให้กับประเทศ
นายแพทย์พงศ์เกษม ไข่มุกด์ รองปลัดกระทรวงสาธารณสุข เปิดเผยว่า ได้มีโอกาสนำคณะผู้บริหารกระทรวงสาธารณสุข เยี่ยมชมศูนย์วิจัยวัคซีน ของสหรัฐอเมริกา (Vaccine Research Center : VRC), National Institute of AIDS and Infectious Disease พร้อมหารือความร่วมมือ โดยมี Richard Koup รักษาการผู้อำนวยการศูนย์วิจัยวัคซีน และคณะ ให้การต้อนรับ ซึ่งศูนย์วิจัยวัคซีนแห่งนี้ถือเป็นหน่วยงานวิจัยชั้นนำของประเทศสหรัฐอเมริกา ที่ดำเนินงานแบบครบวงจร ประกอบด้วย ศูนย์วิจัย พัฒนาการผลิต ทดสอบประสิทธิผลและความปลอดภัยของวัคซีนทางคลินิก รวมทั้งมีการศึกษาวิจัยและพัฒนาวัคซีนใหม่ๆ สำหรับป้องกันโรคติดเชื้อ ปัจจุบันได้ทำการวิจัยและพัฒนาวัคซีนทั้งหมด 15 ชนิด อาทิ วัคซีนเอดส์ ไข้หวัดใหญ่ โควิด 19 อีโบลา ไข้ซิกา และวัคซีนวัณโรค
โดยกรมวิทยาศาสตร์การแพทย์ และสถาบันวัคซีนแห่งชาติ ได้แสดงเจตจำนงการสร้างความร่วมมือพัฒนาวัคซีนวัณโรค ซึ่งไทยมีแผนวิจัยพัฒนาวัคซีนวัณโรคต้นแบบ 4 ชนิด และผลิตวัคซีน mRNA โดยสถาบันวัคซีนแห่งชาติจะเป็นหน่วยงานหลักในการดำเนินความร่วมมือระหว่างศูนย์วิจัยวัคซีน และหน่วยงานภาคีในกระทรวงสาธารณสุข เพื่อสร้างความมั่นคงทางวัคซีนให้กับประเทศ และให้สามารถผลิตวัคซีน mRNA ได้ในประเทศ ทั้งนี้ ศูนย์วิจัยวัคซีนฯได้เสนอให้นักวิจัยจากประเทศไทยเข้าร่วมเครือข่ายวิจัยวัณโรคระดับนานาชาติ ที่สนับสนุนโดยมูลนิธิบิลและเมลินดา เกตส์ เพื่อร่วมเป็นส่วนหนึ่งของเครือข่ายวิจัยวัคซีนระดับนานาชาติด้านวัณโรคในอนาคตด้วย
*****************************  1 พฤษภาคม 2566

ที่มา : https://www.thaigov.go.th/news/contents/details/67807