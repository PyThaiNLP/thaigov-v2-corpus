รัฐบาลไทย-ข่าวทำเนียบรัฐบาล-ปรับเกณฑ์ใหม่ ‘คลินิกแก้หนี้’ ค้างชำระเกิน 120 วัน ยื่นขอเข้าโครงการได้ พร้อมแผนช่วยลูกหนี้ปลดหนี้


วันจันทร์ที่ 1 พฤษภาคม 2566
ปรับเกณฑ์ใหม่ ‘คลินิกแก้หนี้’ ค้างชำระเกิน 120 วัน ยื่นขอเข้าโครงการได้ พร้อมแผนช่วยลูกหนี้ปลดหนี้
.....
ธนาคารแห่งประเทศไทย (ธปท.) เผยแม้ว่าในช่วงที่ผ่านมา เศรษฐกิจจะทยอยฟื้นตัวดีขึ้น แต่ด้วยสถานการณ์ที่ยังมีความผันผวน พบว่าปัญหาหนี้ส่วนใหญ่ยังคงมีอยู่ จึงได้ปรับเกณฑ์คุณสมบัติลูกหนี้ที่จะเข้าร่วมโครงการคลินิกแก้หนี้ ให้ครอบคลุมลูกหนี้ที่มีหนี้ค้างชำระมากกว่า 120 วันขึ้นไป สามารถเข้าร่วมโครงการได้ จากเดิมที่ต้องมีสถานะเป็นหนี้เสียก่อนวันที่ 1 ก.พ. 66 เท่านั้น
.
รวมทั้งให้สถาบันการเงินที่เข้าร่วมโครงการ ช่วยประชาสัมพันธ์ให้ลูกหนี้รู้จักโครงการและรับทราบสิทธิในการสมัครเข้าร่วม เพื่อให้ลูกหนี้มีโอกาสแก้ปัญหาได้เร็วขึ้น ก่อนที่จะถูกขายหนี้หรือถูกบังคับคดี
.
นอกจากนี้ โครงการได้เพิ่มทางเลือกแผนการชำระหนี้ให้กับลูกหนี้ในโครงการที่เริ่มมีปัญหาในการผ่อนชำระ ซึ่งหากผิดนัดชำระซ้ำจะต้องกลับไปดำเนินการแก้ไขหนี้โดยตรงกับเจ้าหนี้ โดยโครงการจะพิจารณาเหตุผลความจำเป็น เพื่อแนะนำแผนการชำระหนี้ใหม่ที่เหมาะสมให้กับลูกหนี้เป็นรายกรณี เพื่อให้ลูกหนี้สามารถชำระหนี้ได้ต่อเนื่องจนปลดหนี้ได้ในที่สุด โดยการปรับปรุงโครงการดังกล่าว จะมีผลตั้งแต่วันที่ 1 พ.ค. 66 เป็นต้นไป
.
ผู้สนใจสามารถสมัครผ่านเว็บไซต์ www.คลินิกแก้หนี้.com LINE (@debtclinicbysam) หรือสอบถามเพิ่มเติมที่ Call Center โทร.1443
#ไทยคู่ฟ้า #สื่อสารรัฐบาลไทย
-------------------

ที่มา : https://www.thaigov.go.th/news/contents/details/67825