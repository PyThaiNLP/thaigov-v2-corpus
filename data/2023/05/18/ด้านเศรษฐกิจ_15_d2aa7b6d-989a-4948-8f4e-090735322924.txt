รัฐบาลไทย-ข่าวทำเนียบรัฐบาล-กระทรวง อว. สนับสนุนทุน 1 พันล้านบาท ขับเคลื่อน "กองทุนอินโนเวชั่นวัน" หนุนสตาร์ทอัพ SMEs สร้างเศรษฐกิจไทยเข้มแข็ง  


วันพฤหัสบดีที่ 18 พฤษภาคม 2566
กระทรวง อว. สนับสนุนทุน 1 พันล้านบาท ขับเคลื่อน "กองทุนอินโนเวชั่นวัน" หนุนสตาร์ทอัพ SMEs สร้างเศรษฐกิจไทยเข้มแข็ง
กระทรวง อว. สนับสนุนทุน 1 พันล้านบาท ขับเคลื่อน "กองทุนอินโนเวชั่นวัน" หนุนสตาร์ทอัพ SMEs สร้างเศรษฐกิจไทยเข้มแข็ง
วันที่ 28 เม.ย. ศ.(พิเศษ) ดร.เอนก เหล่าธรรมทัศน์ รัฐมนตรีว่าการกระทรวงการอุดมศึกษา วิทยาศาสตร์ วิจัยและนวัตกรรม (อว.) เป็นประธานเปิดตัวโครงการ "กองทุนอินโนเวชั่นวัน" ระหว่าง สำนักงานคณะกรรมการส่งเสริมวิทยาศาสตร์ วิจัยและนวัตกรรม (สกสว.) และสภาอุตสาหกรรมแห่งประเทศไทย (ส.อ.ท.) โดยได้รับทุนสนับสนุนจำนวน 1 พันล้านบาทจากกองทุนส่งเสริมวิทยาศาสตร์ วิจัยและนวัตกรรม (ววน.) ระยะเวลา 3 ปี สนับสนุนสตาร์ทอัพรุ่นใหม่ที่มีนวัตกรรม SMEs ส่งเสริม พัฒนาให้เติบโต เพื่อสร้างความแข็งแกร่งให้อุตสาหกรรมไทย ที่ศูนย์การประชุมแห่งชาติสิริกิติ์
ศ.(พิเศษ) ดร.เอนก กล่าวว่า ประเทศไทยมาได้ไกลมากในช่วง 30 ปีที่ผ่านมา เมื่อ 12 ปีที่แล้ว ขนาดเศรษฐกิจของไทยใหญ่เป็นที่ 35 ของโลก ปัจจุบันเราไต่ขึ้นมาเป็นอันดับที่ 24 ของโลก โดยความเจริญก้าวหน้านี้มีผลมาจากการจัดสรรงบด้านการวิจัยและพัฒนา (R&D) ที่มีสัดส่วนเพิ่มขึ้นมาโดยตลอด ทั้งในส่วนของภาครัฐและเอกชน โดยเฉพาะภาคเอกชน ภาคธุรกิจ นวัตกรรมมีการลงทุนในด้านนี้มากถึง 70-80% จนขณะนี้ R&D ของไทยอยู่ที่ 1.3% ของ GDP (Gross Domestic Product) และตั้งเป้าว่าในปี 2570 ไทยเราจะมีสัดส่วนของ R&D ที่ 2.0% ของ GDP นี่เป็นหมุดหมายของประเทศที่พัฒนาแล้ว งบการวิจัย 1 พันล้านบาท ที่ อว. มอบให้ในการจัดทำโครงการนี้จะไม่สูญเปล่า เพราะภาคเอกชน ธุรกิจ สตาร์ทอัพจะเป็นส่วนช่วยผลักดับงบนี้ให้เกิดประโยชน์กลับคืนสู่ประเทศอย่างสูงสุด และจะได้กลับคืนมาเป็นเท่าตัว หลายธุรกิจของคนไทยเป็นธุรกิจระดับโลก ชี้ให้เห็นว่าคนไทยเก่ง มีความสามารถ เป็นผู้ประกอบการที่ดี และเป็นนวัตกร
“กระทรวง อว. จะเป็นกระทรวงแห่งการปฏิบัติ การพัฒนา ไม่ใช่มุ่งเน้นแต่ด้านวิชาการอย่างเดียว เมื่อก่อนเราทำงานวิจัยที่เน้นทางด้านวิชาการ มุ่งทำจากด้านอุปทาน (Supply side) หรือคิดแต่ว่าตนเองอยากจะทำอะไร แต่ปัจจุบันเราต้องเปลี่ยนไปทำจากด้านอุปสงค์ (Demand side) หรือดูจากความต้องการของสังคมมากขึ้น โดยเฉพาะจากภาคธุรกิจ ธุรกิจจะเป็นตัวบอกว่าเราเองว่าต้องทำอะไร กองทุนอินโนเวชั่นวัน จึงถือว่าเป็นการนำงบประมาณมารวมกำลังระหว่างภาครัฐและเอกชน ซึ่งจะทำให้การวิจัยและพัฒนาของไทยเติบโตอย่างทวีคูณ ด้วยกองทัพของนักอุตสาหกรรม ที่ไม่เพียงแต่จะทำให้ธุรกิจก้าวหน้าเท่านั้น แต่ทำให้ประเทศไทยก้าวหน้าไปด้วย” ศ.(พิเศษ) ดร.เอนก กล่าว
ด้าน รศ.ดร.ปัทมาวดี โพชนุกุล ผอ.สกสว. กล่าวว่า สกสว. เป็นหน่วยงานกลางของประเทศที่มีหน้าที่ในการส่งเสริม สนับสนุน และขับเคลื่อนระบบวิจัยและนวัตกรรมของประเทศในทุกด้าน เพื่อให้เกิดการพัฒนาประเทศอย่างสมดุลและยั่งยืน โครงการกองทุนอินโนเวชั่นวัน เป็นการนำงานวิจัยมายกระดับขีดความสามารถของภาคอุตสาหกรรมไทย และสนับสนุนสตาร์ทอัพไทยให้มีการเติบโตอย่างก้าวกระโดดได้
ขณะที่ นายเกรียงไกร เธียรนุกุล ประธาน ส.อ.ท. กล่าวว่า ส.อ.ท.พร้อมสนับสนุนสตาร์ทอัพรุ่นใหม่ที่มีทักษะ ความรู้ ความสามารถ และมีฝีมือด้านเทคโนโลยีให้เติบโตภายในประเทศและสามารถก้าวไปแข่งขันกับประเทศอื่น ๆ ได้ โดยจะเชื่อมต่อธุรกิจสตาร์ทอัพที่มีนวัตกรรมเข้ากับ SMEs ภาคอุตสาหกรรมในเครือสมาชิกให้เข้ามาสนับสนุนธุรกิจ ส่งเสริมการพัฒนาให้เติบโตอย่างยั่งยืน

ที่มา : https://www.thaigov.go.th/news/contents/details/68316