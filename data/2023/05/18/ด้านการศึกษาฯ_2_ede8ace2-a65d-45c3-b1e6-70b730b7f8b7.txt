รัฐบาลไทย-ข่าวทำเนียบรัฐบาล-“เอนก” เผย กกอ. มีมติเห็นชอบให้จัดตั้งส่วนราชการเพิ่มใน มรภ. ศรีษะเกษ ชัยภูมิ และ ร้อยเอ็ด ให้เป็นส่วนการศึกษารูปแบบใหม่ ตอบโจทย์การพัฒนาท้องถิ่น


วันพฤหัสบดีที่ 18 พฤษภาคม 2566
“เอนก” เผย กกอ. มีมติเห็นชอบให้จัดตั้งส่วนราชการเพิ่มใน มรภ. ศรีษะเกษ ชัยภูมิ และ ร้อยเอ็ด ให้เป็นส่วนการศึกษารูปแบบใหม่ ตอบโจทย์การพัฒนาท้องถิ่น
“เอนก” เผย กกอ. มีมติเห็นชอบให้จัดตั้งส่วนราชการเพิ่มใน มรภ. ศรีษะเกษ ชัยภูมิ และ ร้อยเอ็ด ให้เป็นส่วนการศึกษารูปแบบใหม่ ตอบโจทย์การพัฒนาท้องถิ่น
เมื่อวันที่ 19 เม.ย. ศ.(พิเศษ) ดร.เอนก เหล่าธรรมทัศน์ รมว.การอุดมศึกษา วิทยาศาสตร์ วิจัยและนวัตกรรม (อว.) เปิดเผยว่า คณะกรรมการการอุดมศึกษา (กกอ.) ที่มี ศ.ดร.สมคิด เลิศไพฑูรย์ เป็นประธาน ได้เห็นชอบในหลักการให้มหาวิทยาลัยราชภัฎ (มรภ.) ทั้ง 3 แห่ง ได้แก่ มรภ. ศรีษะเกษ มรภ.ชัยภูมิ และ มรภ.ร้อยเอ็ด จัดตั้งส่วนราชการเพิ่มอีกแห่งละ 2 ส่วนราชการ ประกอบด้วย ส่วนราชการที่มีภารกิจในการจัดการศึกษาโดยตรง จำนวน 1 ส่วนราชการ คือ วิทยาลัยคุุรุศาสตร์และการพัฒนามนุษย์ และส่วนราชการที่มีภารกิจด้านการสนับสนุนการจัดการศึกษา จำนวน 1 ส่วนราชการ คือ สำนักส่งเสริมวิชาการและจัดการเรียนรู้ตลอดชีวิต ซึ่งจะเป็นส่วนราชการที่ช่วยขับเคลื่อนการจัดการศึกษาในรูปแบบใหม่ ที่จะเน้นการพัฒนากำลังคนเพื่อตอบโจทย์การพัฒนาท้องถิ่น ผ่านกลไกการเรียนรู้ตลอดชีวิต (lifelong learning). การผลิตกำลังคนทั้งในรูปแบบปริญญา (degree) และไม่รับปริญญา (non-degree)  หลักสูตรที่ทำร่วมกับหน่วยงานในพื้นที่ การเรียนการสอนที่เอาโจทย์ของพื้นที่เป็นฐาน  นอกจากนี้ กกอ. ยังเห็นว่าการจัดตั้งส่วนงานเพื่อการศึกษาในรูปแบบใหม่นี้ จะเป็นอีกบริบทของการพัฒนาอุดมศึกษาไทย หากติดตามและประเมินแล้วว่าประสบความสำเร็จ จะนำไปขยายผลในมหาวิทยาลัยอื่นๆ ต่อไป
“มรภ. ทั้ง 3 แห่ง เป็น มรภ. ที่จัดตั้งมาตั้งแต่ ปี พ.ศ .2547 ตามกฎหมายว่าด้วยมหาวิทยาลัยราชภัฏ แต่เป็นกลุ่มมหาวิทยาลัยราชภัฏที่มีการจัดตั้งและแบ่งส่วนราชการระดับคณะกลุ่มหลังสุด โดยเมื่อแรกเริ่ม มีเพียง 2 ส่วนราชการ ได้แก่ สำนักงานอธิการบดี  และคณะศิลปศาสตร์และวิทยาศาสตร์  ตลอดเวลา 19 ปี ที่ผ่านมา มรภ. ทั้ง 3 แห่ง มีการเติบโตและขยายตัวมากขึ้น เป็นกำลังสำคัญของการพัฒนาจังหวัด พัฒนาพื้นที่  ปัจจุบัน (ปีการศึกษา 2565) มรภ. ศรีษะเกษ มีนักศึกษา จำนวน 7,600 คน  มรภ. ร้อยเอ็ด มีนักศึกษา จำนวน  5,900 คน และ มรภ .ชัยภูมิ มีนักศึกษา จำนวน 4,600 คน การเพิ่มส่วนราชการ ให้แก่ มรภ. ทั้ง 3 แห่ง จะช่วยเพิ่มศักยภาพในการพัฒนากำลังคน สร้างความเป็นเลิศ ให้กับพื้นที่ ตามภารกิจของมหาวิทยาลัย ที่ถูกจัดอยู่ในกลุ่มที่ 3 หรือกลุ่มพัฒนาชุมชนท้องถิ่นหรือชุมชนอื่น โดยรูปแบบของส่วนราชการใหม่นั้นจะมีความยืดหยุ่น ใช้ประโยชน์จากกลไกใหม่ๆ ของกระทรวง อว. เช่น หลักสูตรแซนด์บอกส์ (sandbox) หลักสูตรตามเกณฑ์มาตรฐาน 2565 ที่เปิดโอกาสให้ออกแบบการศึกษาร่วมกับผู้ใช้หรือผู้ที่จะจ้างบัณฑิตและระบบคลังหน่วยกิตมาใช้เพื่อให้การพัฒนากำลังคนมีประสิทธิภาพมากยิ่งขึ้น” ศ.(พิเศษ) ดร.เอนก กล่าว

ที่มา : https://www.thaigov.go.th/news/contents/details/68308