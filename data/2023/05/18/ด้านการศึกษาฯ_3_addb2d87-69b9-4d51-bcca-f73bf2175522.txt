รัฐบาลไทย-ข่าวทำเนียบรัฐบาล-รมว.อว. เสวนาจิบกาแฟ "3 ปี ในหน้าที่ รัฐมนตรี อว." เน้นการมองอย่างศิลปะ เปลี่ยนสิ่งรอบตัวให้กลายเป็นโอกาส


วันพฤหัสบดีที่ 18 พฤษภาคม 2566
รมว.อว. เสวนาจิบกาแฟ "3 ปี ในหน้าที่ รัฐมนตรี อว." เน้นการมองอย่างศิลปะ เปลี่ยนสิ่งรอบตัวให้กลายเป็นโอกาส
รมว.อว. เสวนาจิบกาแฟ "3 ปี ในหน้าที่ รัฐมนตรี อว." เน้นการมองอย่างศิลปะ เปลี่ยนสิ่งรอบตัวให้กลายเป็นโอกาส
เมื่อวันที่ 28 เมษายน 2566 ศ.(พิเศษ) ดร.เอนก เหล่าธรรมทัศน์ รัฐมนตรีว่าการกระทรวงการอุดมศึกษา วิทยาศาสตร์ วิจัยและนวัตกรรม (อว.) พร้อมด้วย ดร.บุญเกียรติ การะเวกพันธุ์ ผู้ช่วยรัฐมนตรีประจำกระทรวง อว. ร่วมงานเสวนา "จิบกาแฟ 3 ปี ในหน้าที่รัฐมนตรี อว." โดยได้รับการต้อนรับจาก รศ.ดร.สุขุม เฉลยทรัพย์ ประธานที่ปรึกษาอธิการบดี มหาวิทยาลัยสวนดุสิต และคณะ ณ ห้องประชุมสำนักงานมหาวิทยาลัย ชั้น 5 มหาวิทยาลัยสวนดุสิต
ศ.(พิเศษ) ดร.เอนก ร่วมการเสวนาใจความว่า กระทรวงการอุดมศึกษา วิทยาศาสตร์ วิจัยและนวัตกรรม หรือกระทรวง อว. มุ่งสร้างการวิจัยที่ไม่เน้นเพียงแต่เรื่องการแก้ปัญหาเท่านั้น แต่มุ่งสรรค์สร้างวิจัยที่สร้างโอกาสให้ประเทศ อย่างที่กล่าวได้ว่า "ประเทศไทย เป็นประเทศแห่งโอกาส" ประเทศไทยมีเศรษฐกิจขนาดใหญ่ ได้รับความสนใจจากทั่วโลก มีการติดต่อสื่อสารและความสัมพันธ์อันดีกับนานาประเทศ ซึ่งมิตรภาพนี้เป็นสิ่งที่ล้ำค่าที่สุด เนื่องจากมนุษย์เป็นส่วนหนึ่งของสังคม ที่มีความเป็นมนุษย์สังคมมากกว่ามนุษย์ปัจเจก ให้ให้มาก รับให้น้อย ต้องใช้ศิลปะการมองสิ่งรอบตัวให้เป็นโอกาสเสมอ 3 ปีที่ผ่านมา อว. สร้างความสัมพันธ์กับต่างประเทศอยู่มาก ผ่านความร่วมมือในการทำวิจัยและนวัตกรรมร่วมกัน ยุทธศาสตร์ที่สำคัญคือการคบกับต่างประเทศด้วยวาระงานของเราให้มากขึ้น เพื่อให้นวัตกรรมไทยก้าวไปได้ไวขึ้น โดยคำนึงถึงประโยชน์ร่วมกัน นำภาคธุรกิจไทยที่ได้รับการยอมรับแล้วในระดับโลกเข้ามาเป็นส่วนหนึ่งในการพัฒนานวัตกรรมไทยสู่นวัตกรรมโลก วิทยาศาสตร์และเทคโนโลยีไทยถูกจัดให้เป็นอันดับที่ 2 ในอาเซียน รองจากประเทศสิงคโปร์ มีหอดูดาวที่มีประสิทธิภาพในระดับต้น ๆ ของโลก สามารถสร้างเตาปฏิกรณ์นิวเคลียร์ฟิวชั่นเครื่องแรกในอาเซียนได้สำเร็จ ยิ่งไปกว่านั้นยังอยู่ในระหว่างการดำเนินการสร้างยานอวกาศเพื่อไปโคจรรอบดวงจันทร์ได้ด้วยตนเอง คนไทยทุกคนมี DNA นวัตกรรมในสายเลือด ขอเพียงแค่นำมาใช้ให้ถูกต้อง และยังเชื่อว่าการพัฒนาของวิทยาศาสตร์ วิจัยและนวัตกรรมของไทย ยังสามารถดำเนินการต่อไปอีกได้อีกยาวไกล เพียงแค่มีความเชื่อและลงมือทำอย่างแท้จริง

ที่มา : https://www.thaigov.go.th/news/contents/details/68315