รัฐบาลไทย-ข่าวทำเนียบรัฐบาล-สจล. จัดงาน KMITL Innovation Expo 2023 โชว์นวัตกรรมผลิตภัณฑ์อินทรีย์และอาหารสำหรับอนาคต


วันพฤหัสบดีที่ 18 พฤษภาคม 2566
สจล. จัดงาน KMITL Innovation Expo 2023 โชว์นวัตกรรมผลิตภัณฑ์อินทรีย์และอาหารสำหรับอนาคต
สจล. จัดงาน KMITL Innovation Expo 2023 โชว์นวัตกรรมผลิตภัณฑ์อินทรีย์และอาหารสำหรับอนาคต รมว.อว. เชื่อมั่นความสามารถด้านนวัตกรรมอยู่ใน DNA คนไทย
เมื่อวันที่ 27 เมษายน 2566 ศ.(พิเศษ) ดร.เอนก เหล่าธรรมทัศน์ รัฐมนตรีว่าการกระทรวงการอุดมศึกษา วิทยาศาสตร์ วิจัยและนวัตกรรม (อว.) เปิดงานและกล่าวแสดงปาฐกถาพิเศษ เรื่อง "นวัตกรรมไทยสู่เวทีโลก" ในงาน KMITL Innovation Expo 2023 โดยมีนายสัมพันธ์ เย็นสำราญ ที่ปรึกษารัฐมนตรีว่าการกระทรวงการอุดมศึกษา วิทยาศาสตร์ วิจัยและนวัตกรรม รศ.ดร.คมสัน มาลีสี อธิการบดีสถาบันเทคโนโลยีพระจอมเกล้าเจ้าคุณทหารลาดกระบัง คณะผู้บริหาร คณาจารย์ นักศึกษา นักเรียน เข้าร่วมงานดังกล่าว ณ หอประชุมเจ้าพระยาสุรวงษ์ไวยวัฒน์ (วร บุนนาค) สถาบันเทคโนโลยีพระจอมเกล้าเจ้าคุณทหารลาดกระบัง
ศ.(พิเศษ) ดร.เอนก กล่าวปาฐกถาใจความโดยสังเขปว่า เมื่อ 70 ที่แล้ว ในช่วงต้นรัชกาลที่ 9 สหประชาชาติจัดให้ประเทศไทยเป็นประเทศยากจนและไม่เป็นที่รู้จักในสังคมโลกมากนัก แต่ในปัจจุบันประเทศไทยถูกจัดให้เป็นประเทศที่มีรายได้ปานกลางในระดับบน เป็นประเทศที่มีขนาดของเศรษฐกิจใหญ่เป็นอันดับที่ 24 ของโลก มีอันดับที่ดีขึ้นกว่า 12 ปีที่แล้วที่ประเทศไทยมีขนาดเศรษฐกิจใหญ่เป็นอันดับที่ 35 ของโลก ประเทศไทยเป็นศูนย์กลางของสมาคมประชาชาติแห่งเอเชียตะวันออกเฉียงใต้ หรือ อาเซียน ซึ่งเป็นองค์การทางภูมิรัฐศาสตร์และเศรษฐกิจในเอเชียตะวันออกเฉียงใต้ ที่มีประเทศสมาชิกทั้งหมด 10 ประเทศ ถ้านับอาเซียนเป็นประเทศหนึ่ง ขนาดเศรษฐกิจของอาเซียนถือว่าใหญ่เป็นอันดับที่ 4 ของโลก รองจากสหรัฐอเมริกา จีน และญี่ปุ่น กล่าวได้ว่าขนาดเศรษฐกิจของประเทศไทยมีการพัฒนามาอย่างต่อเนื่องและก้าวกระโดด เป็นหนึ่งในประเทศที่มีชื่อเสียงมากที่สุดในโลก เป็นมหาอำนาจในด้านเศรษฐกิจการท่องเที่ยว 1 ใน 5 ของโลก ซึ่งอีก 4 ประเทศเป็นประเทศในแถบทวีปยุโรป และหากพิจารณาจากการท่องเที่ยวทางเศรษฐกิจเชิงสร้างสรรค์ เราก็มีศิลปวัฒนธรรมที่โดดเด่นมาเป็นอันดับต้น ๆ ของโลก ประเทศไทยถือเป็นประเทศที่มีข้อได้เปรียบในการเเข่งขันด้านนวัตกรรม ที่สำคัญคือคนไทยมี DNA นวัตกรรมอยู่ในสายเลือด โดดเด่นคือนวัตกรรมด้านสังคมที่มีการสร้างรัฐขนาดใหญ่และได้รับการพัฒนามาเรื่อย ๆ ตั้งแต่สมัยโบราณ ดังนั้นเราต้องรักและเชื่อมั่นในประเทศของเรา มุ่งพัฒนาให้ประเทศไทยสามารถก้าวไปข้างหน้าในตลาดการแข่งขันด้วยการใช้ยุทธศาสตร์ ยุทธวิธีที่มีประสิทธิภาพ รวมทั้งการทำวิจัย ทำนวัตกรรมจากภาคธุรกิจ เนื่องจากธุรกิจของไทยหลากหลายธุรกิจเป็นธุรกิจในระดับโลก ร่วมมือกับต่างประเทศในการร่วมกันพัฒนานวัตกรรมนำพาประเทศไทยสู่ประเทศนวัตกรรมแบบเต็มรูปแบบ
ด้าน รศ.ดร.คมสัน กล่าวว่า การจัดงาน KMITL Innovation Expo 2023 มีวัตถุประสงค์เพื่อให้เกิดความร่วมมือ เป็นการเชื่อมโยงภาคอุตสาหกรรมให้ได้พบกับอาจารย์ นักเรียน นักศึกษา เพื่อทำให้ภาพให้การสร้างสรรค์ผลงานของนักเรียน นักศึกษา เข้าสู่ตลาดอุตสาหกรรมได้จริง สอดคล้องกับ The world master of innovation ผลักดันให้ผลงานของนักศึกษาร่วมกับภาคอุตสาหกรรมผลิตและต่อยอดเป็น Start up เกิดเป็นผู้ประกอบการรายใหม่ นำเอาเทคโนโลยีที่เกิดขึ้นจากมุมมองความคิดของคนไทยออกไปเป็นนวัตกรรมบนเวทีโลกต่อไป

ที่มา : https://www.thaigov.go.th/news/contents/details/68314