รัฐบาลไทย-ข่าวทำเนียบรัฐบาล-ปลัดฯ ณัฐพล นำทีม MIND ผุดไอเดียพลิกฟื้น JBIC บ้านนาตี จ.กระบี่ เน้นการสร้างแบรนด์ เพิ่มมูลค่าผลิตภัณฑ์ เชื่อมโยงธุรกิจขนาดใหญ่กระจายรายได้ให้ชุมชนสู่ความยั่งยืนทางเศรษฐกิจ


วันพฤหัสบดีที่ 18 พฤษภาคม 2566
18/05/2566
พิมพ์
ปลัดฯ ณัฐพล นำทีม MIND ผุดไอเดียพลิกฟื้น JBIC บ้านนาตี จ.กระบี่ เน้นการสร้างแบรนด์ เพิ่มมูลค่าผลิตภัณฑ์ เชื่อมโยงธุรกิจขนาดใหญ่กระจายรายได้ให้ชุมชนสู่ความยั่งยืนทางเศรษฐกิจ
ปลัดฯ ณัฐพล นำทีม MIND ผุดไอเดียพลิกฟื้น JBIC บ้านนาตี จ.กระบี่ เน้นการสร้างแบรนด์ เพิ่มมูลค่าผลิตภัณฑ์ เชื่อมโยงธุรกิจขนาดใหญ่กระจายรายได้ให้ชุมชนสู่ความยั่งยืนทางเศรษฐกิจ
จังหวัดกระบี่: วันที่ 16 พฤษภาคม 2566 เวลา 13.00 น. ดร.ณัฐพล รังสิตพล ปลัดกระทรวงอุตสาหกรรม พร้อมด้วย นางสาวณัฏฐิญา เนตยสุภา รองปลัดกระทรวงอุตสาหกรรม (รปอ.) นายวิษณุ ทับเที่ยง หัวหน้าผู้ตรวจราชการกระทรวงอุตสาหกรรม (หน.ผตร.อก.) นายภาสกร ชัยรัตน์ ผู้ตรวจราชการกระทรวงอุตสาหกรรม (ผตร.อก.) นายใบน้อย สุวรรณชาตรี อธิบดีกรมส่งเสริมอุตสาหกรรม (อสอ.) นางสาวณิรดา วิสุทธิชาติธาดา ผู้ช่วยปลัดกระทรวงอุตสาหกรรม (ชปอ.) ผู้บริหารจากสำนักงานปลัดกระทรวงอุตสาหกรรม กรมส่งเสริมอุตสาหกรรม ลงพื้นที่ตรวจเยี่ยมและรับฟังการดำเนินงานของศูนย์บริการย่อย (Mini DC 10) ของศูนย์ส่งเสริมอุตสาหกรรมภาคที่ 10 โดยมีอุตสาหกรรมจังหวัด 9 จังหวัด (สุราษฎร์ธานี นครศรีธรรมราช ชุมพร ตรัง พัทลุง พังงา กระบี่ ภูเก็ต ระนอง) และผู้อำนวยการภาค 7 ธนาคารวิสาหกิจขนาดกลางและขนาดย่อมแห่งประเทศไทย (ธพว.) และมีนายอาทิตย์ พัฒนพงศ์ชัย ผู้อำนวยการศูนย์ส่งเสริมอุตสาหกรรมภาคที่ 10 กรมส่งเสริมอุตสาหกรรม (DIProm Center 10) ให้การต้อนรับและรายงานการดำเนินการของศูนย์บริการย่อย Mini DC 10 ซึ่งเดิมเป็นศูนย์ JBIC บ้านนาตีน จำหน่ายสินค้าและผลิตภัณฑ์ รวมถึงพัฒนาอาชีพของชุมชนตลาดนาตีน ตำบลอ่าวนาง อำเภอเมือง จังหวัดกระบี่ มีจุดเด่นในพื้นที่ คือ เป็นแหล่งท่องเที่ยวเชิงวัฒนธรรมมุสลิม ใกล้บริเวณหาดอ่าวนาง หาดนพรัตน์ที่เป็นแหล่งท่องเที่ยวที่มีชื่อเสียงของประเทศ มีผลิตภัณฑ์เด่นของชุมชนจากผ้าบาติก กระเป๋า เสื้อผ้า ของฝากของที่ระลึกจากกะลามะพร้าว ช้อน ทัพพี และเรือหัวโทงจำลอง ปัจจุบันมีแนวคิดในการขยายให้เป็นสำนักงานย่อยของศูนย์ DIProm Center 10 เชื่อมโยงการบริการกับหน่วยงานที่เกี่ยวข้อง เพื่อให้ความรู้ ให้คำปรึกษาแนะนำด้านการออกแบบและพัฒนาผลิตภัณฑ์ จัดนิทรรศการแสดงผลงาน เป็นสถานที่แสดงผลิตภัณฑ์อัตลักษณ์ท้องถิ่นและจำหน่ายผลิตภัณฑ์ชุมชน ใช้เป็นห้องประชุมและ Coworking Space รองรับการประชุม พื้นที่ฝึกอบรม ลานอเนกประสงค์สำหรับจัดกิจกรรมและออกร้านค้าชุมชน เป็นต้น
ปลัดกระทรวงอุตสาหกรรม ได้มอบนโยบายการพัฒนาศูนย์บริการย่อย Mini DC 10 ให้เป็นหน่วยบริการที่สามารถกระจายความช่วยเหลือได้อย่างรวดเร็ว และมีประสิทธิภาพ โดยในอนาคตควรมีการจัดทำเป็นแอปพลิเคชันที่เชื่อมโยงงานบริการต่าง ๆ ของหน่วยงาน และขยายจุดบริการไปยังจังหวัดทั่วประเทศ
ส่วนในด้านการพัฒนากลุ่ม JBIC บ้านนาตีนให้เกิดความยั่งยืน ควรเน้นการสร้างจุดเด่นและดึงอัตลักษณ์ของท้องถิ่นมาพัฒนาเป็นผลิตภัณฑ์ของกลุ่มเพื่อสร้างจุดขาย พร้อมการสร้างแบรนด์และการประชาสัมพันธ์ให้เป็นที่รู้จักและเกิดการจดจำ ขณะเดียวกันก็ให้มีการเชิญชวนผู้ประกอบการรายใหญ่เข้ามาช่วยเหลือเพื่อเพิ่มช่องทางการจำหน่ายและกระจายรายได้ให้กับชุมชน โดยการนำสินค้าไปจัดแสดงและวางจำหน่ายสินค้าในพื้นที่ เช่น โรงแรมที่พักที่มีนักท่องเที่ยวเป็นจำนวนมาก รวมถึงการเชื่อมโยงกิจกรรม One Day Trip เพื่อดึงให้นักท่องเที่ยวชาวไทยและชาวต่างชาติเข้ามาสัมผัสกับประสบการณ์การผลิตสินค้าของชุมชนในพื้นที่ โดยสร้างกิจกรรมให้นักท่องเที่ยวเป็นผู้ผลิตสินค้าและนำกลับไปเป็นของที่ระลึกได้ รวมถึงการพัฒนาผลิตให้กับกลุ่มเกิดการเพิ่มมูลค่าให้กับผลิตภัณฑ์ และการจัดกิจกรรม Event อย่างต่อเนื่อง เพื่อดึงดูดนักท่องเที่ยวและพัฒนาสู่ความยั่งยืน นอกจากนี้ ควรสร้างสรรค์กิจกรรมภายในศูนย์เพื่อให้เกิดการใช้พื้นที่ให้เกิดรายได้อย่างต่อเนื่อง เช่น การจัดฝึกอบรมและสัมมนาของหน่วยงานราชการต่าง ๆ อย่างไรก็ดีควรเชื่อมโยงกับ ธพว. ให้เข้ามาร่วมพัฒนากับ DIProm Center 10 ทั้งในด้านระบบบัญชี การเติมทุน และการพัฒนาด้านการตลาดด้วย
ส่วนในด้านการส่งเสริมอุตสาหกรรม ควรขยายขอบข่ายการทำงานให้มากขึ้น ทั้งการกำกับดูแลมาตรฐานอุตสาหกรรม หรือ มอก. การมาตรฐานแห่งชาติ การส่งเสริมและพัฒนาผู้ประกอบการในด้านต่าง ๆ โดยมอบหมายผู้ตรวจฯ ภาสกร วางแนวทางด้านการส่งเสริมอุตสาหกรรมของทุกจังหวัด ร่วมกับ กสอ. เช่น การจัดทำโครงการ MIND to Modern Trade การส่งเสริมสินค้าในชุมชนให้นำเข้าไปจำหน่ายในเซเว่นอีเลฟเว่น (7eleven) พร้อมทั้งเชื่อมโยงกลไกกองทุน SME ตามแนวประชารัฐ และ SME D Bank ด้วย
ด้าน รปอ.ณัฏฐิญา ได้เน้นย้ำการสร้างแบรนด์ของชุมชนบ้านนาตีน ให้เกิดการรับรู้และสร้างความยั่งยืน ควบคู่กับการพัฒนาสินค้าให้มีมาตรฐานผ่านการรับรอง เพื่อสร้างความเชื่อมั่นให้กับนักท่องเที่ยว พร้อมการพัฒนาให้เป็นศูนย์ฝึกอบรมและพัฒนาให้มีความยั่งยืน มีอัตลักษณ์ที่โดดเด่น นอกจากนี้ยังได้เน้นย้ำให้ศูนย์มีการบริหารจัดการที่ดี ทั้งในด้านระบบบัญชี การบริหารงบประมาณ รวมถึงการเชิญชวน Big Brother หรือโรงงาน เพื่อเป็นพี่เลี้ยงเข้ามาสนับสนุนและกระตุ้นการท่องเที่ยวทำให้เกิดเศรษฐกิจชุมชนหมุนเวียน ตลอดจนการบูรณาการเชื่อมโยงสินค้าจากแหล่งต่างๆ ในพื้นที่ ซึ่งสอดคล้องกับนโยบาย MIND ในมิติที่ 2 การดูแลสังคมโดยรอบโรงงานอุตสาหกรรม

ที่มา : https://www.thaigov.go.th/news/contents/details/68295