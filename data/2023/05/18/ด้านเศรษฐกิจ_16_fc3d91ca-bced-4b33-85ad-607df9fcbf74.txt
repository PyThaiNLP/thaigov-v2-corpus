รัฐบาลไทย-ข่าวทำเนียบรัฐบาล-กรมบัญชีกลางเตือน! อย่าหลงเชื่อมิจฉาชีพ แอบอ้างชื่อกรมบัญชีกลาง หลอกลวงประชาชนกู้เงินออนไลน์


วันพฤหัสบดีที่ 18 พฤษภาคม 2566
18/05/2566
พิมพ์
กรมบัญชีกลางเตือน! อย่าหลงเชื่อมิจฉาชีพ แอบอ้างชื่อกรมบัญชีกลาง หลอกลวงประชาชนกู้เงินออนไลน์
ขณะนี้มีมิจฉาชีพแอบอ้างชื่อกรมบัญชีกลาง ประกอบการให้กู้ยืมเงินแบบออนไลน์ โดยการส่งลิงก์ Line Official ให้สมัครกู้ยืมเงินผ่าน Facebook ให้หลงเชื่อเข้าไปสมัครและกรอกข้อมูลส่วนตัว และให้ทำธุรกรรมทางการเงิน
นางสาววารี แว่นแก้ว รองอธิบดีกรมบัญชีกลาง ในฐานะโฆษกกรมบัญชีกลาง เปิดเผยว่า กรมบัญชีกลางได้รับแจ้งจากประชาชนว่าขณะนี้มีมิจฉาชีพแอบอ้างชื่อกรมบัญชีกลาง ประกอบการให้กู้ยืมเงินแบบออนไลน์ โดยการส่งลิงก์ Line Official ให้สมัครกู้ยืมเงินผ่านทาง Facebook ทำให้ประชาชนหลงเชื่อเข้าไปสมัครและกรอกข้อมูลส่วนตัว และให้ทำธุรกรรมทางการเงิน โดยในขั้นตอนของการปลดล็อคบัญชีเงินฝากธนาคาร กลุ่มมิจฉาชีพได้แอบอ้างชื่อกรมบัญชีกลางในเอกสารระบบล็อค System Lock เพื่อหลอกลวงให้ประชาชนหลงเชื่อ
กรมบัญชีกลาง ขอชี้แจงว่า กรมบัญชีกลางไม่มีส่วนเกี่ยวข้องใด ๆ กับการกระทำดังกล่าว ดังนั้น จึงขอเตือนให้ประชาชนอย่าหลงเชื่อ ทั้งนี้ หากมีข้อสงสัยสามารถสอบถามได้ที่ Call Center กรมบัญชีกลาง 0 2270 6400 ในวัน เวลาราชการ” โฆษกกรมบัญชีกลางกล่าว

ที่มา : https://www.thaigov.go.th/news/contents/details/68321