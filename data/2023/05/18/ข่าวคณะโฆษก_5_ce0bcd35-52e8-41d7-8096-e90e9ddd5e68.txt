รัฐบาลไทย-ข่าวทำเนียบรัฐบาล-“ทิพานัน”ยกรายงานสภาพัฒน์-ไอเอ็มเอฟ ชี้เศรษฐกิจไทย ปี 66 ขยายตัวดีขึ้น สะท้อน นโยบายและวิสัยทัศน์ “พล.อ.ประยุทธ์”มาถูกทาง เป็นผู้นำพลิกฟื้นเศรษฐกิจประเทศ


วันพฤหัสบดีที่ 18 พฤษภาคม 2566
18/05/2566
พิมพ์
“ทิพานัน”ยกรายงานสภาพัฒน์-ไอเอ็มเอฟ ชี้เศรษฐกิจไทย ปี 66 ขยายตัวดีขึ้น สะท้อน นโยบายและวิสัยทัศน์ “พล.อ.ประยุทธ์”มาถูกทาง เป็นผู้นำพลิกฟื้นเศรษฐกิจประเทศ
“ทิพานัน”ยกรายงานสภาพัฒน์-ไอเอ็มเอฟ ชี้เศรษฐกิจไทย ปี 66 ขยายตัวดีขึ้น สะท้อน นโยบายและวิสัยทัศน์ “พล.อ.ประยุทธ์”มาถูกทาง เป็นผู้นำพลิกฟื้นเศรษฐกิจประเทศ
วันที่ 18 พ.ค. 2566 น.ส.ทิพานัน ศิริชนะ รองโฆษกประจำสำนักนายกรัฐมนตรี เปิดเผยว่า จากรายงานของ สำนักงานคณะกรรมการพัฒนาเศรษฐกิจและสังคมแห่งชาติ หรือ สภาพัฒน์ ระบุว่าเศรษฐกิจไทยหรือจีดีพีในช่วงไตรมาส 1/2566 ขยายตัวได้ 2.7% ปรับตัวดีขึ้นต่อเนื่องจากการขยายตัว 1.4% ในไตรมาส 4/2565 โดยมีปัจจัยสนับสนุนมาจากการฟื้นตัวของภาคการท่องเที่ยวการขยายตัวในเกณฑ์ดี รวมทั้งการผลิตในภาคเกษตรที่เพิ่มขึ้นโดยเมื่อปรับฤดูกาลแล้วจีดีพีขยายตัวได้ 1.9% จากไตรมาสที่ผ่านมา ด้านการใช้จ่ายการส่งออกบริการและการอุปโภค-บริโภคภาคเอกชนขยายตัวในเกณฑ์สูง การลงทุนภาคเอกชนและการลงทุนภาครัฐขยายตัวต่อเนื่อง
น.ส.ทิพานัน กล่าวว่า สำหรับ แนวโน้มเศรษฐกิจไทยในปี 2566 คาดว่าจะขยายตัวในช่วง 2.7-3.7% โดยมีปัจจัยสนับสนุนจากการฟื้นตัวของภาคการท่องเที่ยว การขยายตัวในเกณฑ์ดีของการอุปโภค-บริโภคภาคเอกชน และการขยายตัวต่อเนื่องของการลงทุนโดยคาดว่าการอุปโภค-บริโภคภาคเอกชนจะขยายตัว3.7% การลงทุนภาคเอกชนและการลงทุนภาครัฐขยายตัว 1.9% และ 2.7% ตามลำดับ ขณะที่มูลค่าการส่งออกสินค้าในรูปเงินดอลลาร์สหรัฐลดลง 1.6% ส่วนอัตราเงินเฟ้อทั่วไปเฉลี่ยอยู่ในช่วง 2.5-3.5% และดุลบัญชีเดินสะพัดเกินดุล 1.4% ของจีดีพี ทั้งนี้สอดคล้องกับรายงานของกองทุนการเงินระหว่างประเทศ หรือไอเอ็มเอฟ ที่ประมาณการเศรษฐกิจไทยในปี 2566 ว่าจะขยายตัวได้ร้อยละ 3.7 จากร้อยละ 2.8 ในปี 2565 ซึ่งปัจจัยมาจากความชัดเจนของนโยบายรัฐบาล เช่น มาตรการเร่งฟื้นฟูเศรษฐกิจ  การนำร่องภูเก็ตแซนด์บ็อก จนสามารถเปิดประเทศได้เต็มที่ มาตรการดึงดูดนักลงทุนและผู้เชี่ยวชาญกลุ่มศักยภาพสูง การเปิดพื้นที่เศรษฐกิจใหม่ ๆ
“จากสำนักงานคณะกรรมการพัฒนาเศรษฐกิจและสังคมแห่งชาติ และไอเอ็มเอฟ สะท้อนถึงผลงาน จากนโยบายที่เดินมาถูกทางและวิสัยทัศน์ ของพล.อ.ประยุทธ์ จันทร์โอชา นายกรัฐมนตรี และรัฐมนตรีว่าการกระทรวงกลาโหม เป็นผู้นำผู้พลิกฟื้นเศรษฐกิจประเทศ จากผลกระทบวิกฤติซ้อนวิกฤติทั้งการแพร่ระบาดของเชื้อไวรัสโควิด-19และสงครามในทวีปยุโรปได้อย่างเป็นรูปธรรม”น.ส.ทิพานัน กล่าว

ที่มา : https://www.thaigov.go.th/news/contents/details/68300