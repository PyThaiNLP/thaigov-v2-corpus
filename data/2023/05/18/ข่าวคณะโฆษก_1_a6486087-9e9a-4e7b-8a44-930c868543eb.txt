รัฐบาลไทย-ข่าวทำเนียบรัฐบาล-​โฆษกรัฐบาลเผย นายกฯ ชื่นชมความสำเร็จทัพนักกีฬาไทยในการแข่งขันกีฬาซีเกมส์ ครั้งที่ 32 ปิดฉากลงแล้วอย่างน่าภูมิใจ 


วันพุธที่ 17 พฤษภาคม 2566
​โฆษกรัฐบาลเผย นายกฯ ชื่นชมความสำเร็จทัพนักกีฬาไทยในการแข่งขันกีฬาซีเกมส์ ครั้งที่ 32 ปิดฉากลงแล้วอย่างน่าภูมิใจ
มั่นใจความพร้อมไทยในการเป็นเจ้าภาพครั้งต่อไป
วันนี้ (17 พฤษภาคม 2566) นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ชื่นชมความสำเร็จของทัพนักกีฬาไทยในการแข่งขันกีฬาซีเกมส์ ครั้งที่ 32 (SEA Games 2023) ณ กรุงพนมเปญ ประเทศกัมพูชา หลังร่วมติดตามและส่งกำลังใจแก่ทุกฝ่ายมาอย่างต่อเนื่อง ซึ่งในปีนี้ประเทศไทยได้รับชัยชนะในหลายกิจกรรมกีฬา ได้รับรางวัลไปทั้งสิ้น 312 เหรียญ ประกอบด้วย 108 เหรียญทอง 96 เหรียญเงิน และ 108 เหรียญทองแดง ย้ำความภาคภูมิใจของประเทศในศักยภาพนักกีฬา ขณะที่ พลเอก ประวิตร วงษ์สุวรรณ รองนายกรัฐมนตรี และหน่วยงานที่เกี่ยวข้อง เป็นตัวแทนเข้าร่วมพิธีปิดการแข่งขันฯ เพื่อรับธงในฐานะเจ้าภาพครั้งต่อไป
โฆษกประจำสำนักนายกรัฐมนตรีกล่าวว่า วันนี้ (17 พฤษภาคม 2566) เป็นวันสุดท้ายในการแข่งขันกีฬาซีเกมส์ ครั้งที่ 32 ณ กรุงพนมเปญ ประเทศกัมพูชา ซึ่งประเทศเจ้าภาพได้มีพิธีปิดแล้วอย่างสวยงาม ทั้งนี้ การแข่งขันซีเกมส์ที่จัดขึ้นระหว่าง วันที่ 5 – 17 พฤษภาคม 2566 รวม 38 ชนิดกีฬา ทีมชาติไทยทั้งหมด จำนวน 877 คน ที่เป็นตัวแทนประเทศเข้าร่วมการแข่งขัน มีผลงานที่น่าภาคภูมิใจ ได้รับทั้งหมด 312 เหรียญ ประกอบด้วย 108 เหรียญทอง 96 เหรียญเงิน และ 108 เหรียญทองแดง ส่งผลให้ไทยติดอันดับสองของการสรุปเหรียญรางวัลที่ได้รับ โดยมีเวียดนามอยู่ในอันดับ 1 และกัมพูชาอยู่ในอันดับ 3 โดยภายหลังเสร็จสิ้นการแข่งขันฯ พลเอก ประวิตรฯ รองนายกรัฐมนตรีได้เข้าร่วมพิธีปิดการแข่งขันกีฬาซีเกมส์ ครั้งที่ 32 ณ สนามกีฬามรดกเตโช (Morodok Techo National Stadium) กรุงพนมเปญ ประเทศกัมพูชา
ในโอกาสนี้ ช่วงท้ายของพิธีปิดฯ ประเทศไทยได้จัดการแสดงในพิธีรับธงเจ้าภาพในฐานะประเทศเจ้าภาพครั้งต่อไป ในโชว์ชุด “สวัสดีซีเกมส์” ออกแบบและแสดงโดย กลุ่มคนรักนาฏศิลป์ไทย “คิดบวกสิปป์” แชมป์การแข่งขัน Thailand’s Got Talent Season 1 เมื่อปี 2554 โดยมีทีมนักแสดงและทีมงานกว่าร้อยชีวิตแสดงศักยภาพด้านศิลปวัฒนธรรมไทยผ่านการแสดงที่ทันสมัย แปลกใหม่ สร้างความประทับใจให้แก่ผู้ชมเป็นอย่างตระการตา
ทั้งนี้ ประเทศไทยจะเป็นเจ้าภาพจัดการแข่งขันกีฬาซีเกมส์ ครั้งที่ 33 (SEA Games 2025) ในปี 2568 หรือในอีก 2 ปีข้างหน้า ระหว่างวันที่ 9 – 20 ธันวาคม 2568 (ตามมติของคณะกรรมการการกีฬาแห่งประเทศไทย เมื่อวันที่ 25 มกราคม 2566) โดยจะใช้กรุงเทพมหานคร ชลบุรี สงขลา เป็น 3 จังหวัดหลักในการจัดการแข่งขันฯ รวมทั้ง นครราชสีมาจะเป็นจังหวัดในการจัดการแข่งขันกีฬาอาเซียนพาราเกมส์ ครั้งที่ 13 พ.ศ. 2568 ระหว่างวันที่ 20 – 26 มกราคม 2569 ด้วย
“นายกรัฐมนตรีติดตามการแข่งขันกีฬาซีเกมส์ที่ผ่านมา เป็นกำลังใจให้นักกีฬาทุกคน และขอขอบคุณทุกฝ่ายที่ร่วมกันผลักดันนักกีฬาไทยมาอย่างต่อเนื่อง ชื่นชมทีมนักกีฬาไทยที่สามารถทำผลงานได้อย่างดีเยี่ยม สร้างความภูมิใจให้กับคนไทย ถือเป็นอีกตัวอย่างหนึ่งที่สะท้อนให้เห็นถึงความสามารถของนักกีฬาไทยที่มีอย่างหลากหลายในทุกประเภทกีฬา และยังแสดงให้เห็นถึงพัฒนาการทรัพยากรบุคคลด้านกีฬาที่มีอย่างต่อเนื่องและจะส่งผลไปถึงการแข่งขันเวทีอื่น ๆ เพิ่มเติมอีกในอนาคต พร้อมยืนยันว่า ประเทศไทยมีความพร้อมที่เป็นเจ้าภาพจัดการแข่งขันกีฬาซีเกมส์ ครั้งที่ 33 เป็นอีกโอกาสในการแสดงศักยภาพจัดการแข่งขันกีฬาของประเทศในระดับสากล” นายอนุชาฯ กล่าว

ที่มา : https://www.thaigov.go.th/news/contents/details/68280