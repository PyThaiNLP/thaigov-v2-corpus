รัฐบาลไทย-ข่าวทำเนียบรัฐบาล-"ดร.เอนก" เผยไทยเป็นประเทศที่ไม่เคยล้าหลัง แต่เป็นประเทศที่พัฒนาแล้ว


วันพฤหัสบดีที่ 18 พฤษภาคม 2566
"ดร.เอนก" เผยไทยเป็นประเทศที่ไม่เคยล้าหลัง แต่เป็นประเทศที่พัฒนาแล้ว
"ดร.เอนก" เผยไทยเป็นประเทศที่ไม่เคยล้าหลัง แต่เป็นประเทศที่พัฒนาแล้ว แนะการบริหารจัดการความมั่นคง ต้องมีกรอบความคิดที่ดี
วันที่ 20 เม.ย. ศ.(พิเศษ) ดร.เอนก เหล่าธรรมทัศน์ รัฐมนตรีว่าการกระทรวงการอุดมศึกษา วิทยาศาสตร์ วิจัยและนวัตกรรม (อว.) ให้เกียรติกล่าวบรรยายพิเศษ หัวข้อ "นวัตกรรมกับการบริหารความมั่นคง" ในการประชุมหลักสูตร การบริหารจัดการความมั่นคงแห่งชาติ รุ่นที่ 15 ของสำนักงานข่าวกรองแห่งชาติ โดยมี นายสัมพันธ์ เย็นสำราญ ที่ปรึกษารัฐมนตรีว่าการกระทรวง อว. เข้าร่วม ณ หอประชุมสำนักข่าวกรองแห่งชาติ
ศ.(พิเศษ) ดร.เอนก กล่าวว่า การตีความข่าวและข้อมูล ต้องมีกรอบความคิด ทฤษฎี กระบวนทัศน์ แนวคิด เรื่องของความความมั่นคง ต้องยึดสิ่งเหล่านี้เป็นสำคัญ เช่น ชาติตะวันตกเป็นชาติที่มีความก้าวหน้าอย่างมาก โดยสะท้อนผลต่าง ๆ มาถึงไทย ถ้าชาติตะวันตกยึดหลักการค้าเป็นเสรี ไทยก็ควรให้การค้าเป็นเสรีเช่นกัน แต่นี่เป็นความคิดแบบด้านเดียว โลกเรามีความหลากหลาย มีความเจริญแตกต่างกัน โลกเป็นการประชันขันแข่ง ไม่มีอำนาจใดคงอยู่แน่นอน มีการปรับและเปลี่ยนแปลงตลอดเวลา เราจึงต้องมีกรอบความคิด ทฤษฎี โลกทัศน์ที่ดีจะทำให้เราเข้าใจโลกมากขึ้น สามารถตีความสิ่งต่าง ๆ ได้ดีขึ้น เช่น จีน เป็นตัวอย่างของการใช้ระบบการปกครองที่ใช้ความคิดมากที่สุด ผลิตทฤษฎีขึ้นมาใช้ นำเศรษฐกิจเข้ามามีส่วนช่วยขับเคลื่อนการปกครอง สำหรับการบริหารจัดการความมั่นคง อยากให้ศึกษาเรื่องต่าง ๆ อย่างถ่องแท้ เพื่อจะได้เข้าใจเรื่องนั้น ๆ ดีที่สุด เราเป็นประเทศที่มีพื้นฐานที่ดีเป็นทุนเดิม เป็นประเทศที่ไม่เคยล้าหลัง และเป็นประเทศที่พัฒนาแล้ว ประเทศไทยเต็มไปด้วยโอกาส แต่ต้องมีกรอบความคิด เพื่อช่วยให้มองเห็นโอกาสเหล่านั้น

ที่มา : https://www.thaigov.go.th/news/contents/details/68309