รัฐบาลไทย-ข่าวทำเนียบรัฐบาล-โฆษกรัฐบาลเผย รัฐบาลตั้งเป้านักท่องเที่ยวต่างชาติเดินทางเข้าไทยตลอดปี 2566 ไม่น้อยกว่า 25 ล้านคน เฉลี่ยไม่ต่ำกว่า 2 ล้านคนต่อเดือน


วันพุธที่ 24 พฤษภาคม 2566
24/05/2566
พิมพ์
โฆษกรัฐบาลเผย รัฐบาลตั้งเป้านักท่องเที่ยวต่างชาติเดินทางเข้าไทยตลอดปี 2566 ไม่น้อยกว่า 25 ล้านคน เฉลี่ยไม่ต่ำกว่า 2 ล้านคนต่อเดือน
โฆษกรัฐบาลเผย รัฐบาลตั้งเป้านักท่องเที่ยวต่างชาติเดินทางเข้าไทยตลอดปี 2566 ไม่น้อยกว่า 25 ล้านคน เฉลี่ยไม่ต่ำกว่า 2 ล้านคนต่อเดือน
วันนี้ (24 พฤษภาคม 2566) นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ยินดีเป็นอย่างยิ่งที่ภาพรวมเศรษฐกิจไทยยังคงฟื้นตัวอย่างต่อเนื่อง โดยมีปัจจัยสำคัญจากภาคการท่องเที่ยวที่มีแนวโน้มฟื้นตัวได้ดี และคาดการณ์ว่าแนวโน้มท่องเที่ยวไทยช่วงครึ่งปีหลังจะยังคงเติบโตได้ดี ทั้งนี้ นายกรัฐมนตรีสั่งการวางแนวทางส่งเสริมการท่องเที่ยวและกิจกรรมที่เกี่ยวเนื่อง ในช่วงครึ่งปีหลัง เพื่อเป็นแรงขับเคลื่อนสำคัญ กระตุ้นเศรษฐกิจของประเทศให้เติบโตอย่างมั่นคงและยั่งยืน
โฆษกประจำสำนักนายกรัฐมนตรี กล่าวว่า ต่อสถานการณ์การท่องเที่ยวไทยประเทศไทยยังเป็นที่สนใจของนักท่องเที่ยวชาวต่างชาติ โดยกระทรวงการท่องเที่ยวและกีฬา เผยตัวเลขนักท่องเที่ยวต่างชาติเที่ยวไทย ตั้งแต่วันที่ 1 มกราคม 2566 มีจำนวนสะสมมากถึง 9,470,498 คน สร้างรายได้รวมกว่า 391,778 ล้านบาท (ข้อมูล ณ วันที่ 15 พฤษภาคม 2566) พร้อมประเมินภาพรวมการท่องเที่ยวในเดือนพฤษภาคม 2566 คาดว่าจะมีนักท่องเที่ยวต่างชาติเที่ยวไทย ไม่ต่ำกว่า 2 ล้านคน เป็นนักท่องเที่ยวจากอาเซียน เอเชียตะวันออก และเอเชียใต้ เป็นหลัก ขณะที่แนวโน้มการท่องเที่ยวในช่วงครึ่งปีหลังยังคงมีแนวโน้มเติบโตได้ดี แม้จะเข้าสู่ช่วงนอกฤดูกาลท่องเที่ยว จากปัจจัยสนับสนุนทั้งจากภายในและภายนอกประเทศ เช่น การเพิ่มจำนวนเที่ยวบิน และแคมเปญส่งเสริมการท่องเที่ยวที่ทำโดยภาครัฐและภาคเอกชน ซึ่งจะทำให้แนวโน้มนักท่องเที่ยวต่างชาติเที่ยวไทย ตลอดปี 2566 เป็นไปตามเป้าหมายที่วางไว้ คือไม่น้อยกว่า 25 ล้านคน
โฆษกประจำสำนักนายกรัฐมนตรี กล่าวเพิ่มเติมว่า การฟื้นตัวอย่างต่อเนื่องของภาคการท่องเที่ยว ถือเป็นแรงขับเคลื่อนสำคัญต่อภาพรวมเศรษฐกิจของประเทศ โดยสำนักงานสภาพัฒนาการเศรษฐกิจและสังคมแห่งชาติ เปิดเผยแนวโน้มเศรษฐกิจไทย ปี 2566 ซึ่งในไตรมาสแรกของปี GDP ไทยขยายตัวถึงร้อยละ 2.7 เพิ่มขึ้นจากไตรมาสก่อนหน้า ซึ่งขยายตัวร้อยละ 1.4 และในภาพรวม เศรษฐกิจไทยปี 2566 มีแนวโน้มเติบโตได้ถึงร้อยละ 2.7 – 3.7
“นายกรัฐมนตรีมั่นใจการท่องเที่ยวไทยด้วยกิจกรรมและเทศกาลที่น่าสนใจมากมาย และมีแหล่งท่องเที่ยวทางธรรมชาติที่หลากหลาย เป็นที่สนใจของนักท่องเที่ยวทั่วโลก รวมทั้งความร่วมมือในการทำงานของทุกหน่วยงานที่เกี่ยวข้องทั้งภาครัฐและภาคเอกชนที่ดำเนินการตามแนวนโยบายของรัฐบาลในการส่งเสริมและกระตุ้นการท่องเที่ยวไทย ที่ทำให้ไทยเป็นจุดหมายปลายทางยอดนิยมของนักท่องเที่ยวชาวต่างชาติ ทั้งนี้ เชื่อว่าการฟื้นตัวอย่างต่อเนื่องของภาคการท่องเที่ยว เพิ่มเงินหมุนเวียนในระบบเศรษฐกิจไทย เป็นแรงขับเคลื่อนสำคัญให้เศรษฐกิจของประเทศฟื้นตัวได้ตามคาดการณ์” นายอนุชาฯ กล่าว

ที่มา : https://www.thaigov.go.th/news/contents/details/68480