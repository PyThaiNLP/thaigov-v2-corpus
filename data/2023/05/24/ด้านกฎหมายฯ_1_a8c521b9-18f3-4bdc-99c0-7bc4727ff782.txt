รัฐบาลไทย-ข่าวทำเนียบรัฐบาล-รองนายกรัฐมนตรี รักษาราชการแทนรัฐมนตรีว่าการกระทรวงยุติธรรม เป็นประธานการประชุมผู้บริหารกระทรวงยุติธรรม ครั้งที่ ๑๓/๒๕๖๖


วันพุธที่ 24 พฤษภาคม 2566
24/05/2566
พิมพ์
รองนายกรัฐมนตรี รักษาราชการแทนรัฐมนตรีว่าการกระทรวงยุติธรรม เป็นประธานการประชุมผู้บริหารกระทรวงยุติธรรม ครั้งที่ ๑๓/๒๕๖๖
รองนายกรัฐมนตรี รักษาราชการแทนรัฐมนตรีว่าการกระทรวงยุติธรรม เป็นประธานการประชุมผู้บริหารกระทรวงยุติธรรม ครั้งที่ ๑๓/๒๕๖๖
ในวันพุธที่ ๒๔ พฤษภาคม ๒๕๖๖ เวลา ๑๑.๐๐ น. นายวิษณุ  เครืองาม รองนายกรัฐมนตรี รักษาราชการแทนรัฐมนตรีว่าการกระทรวงยุติธรรม เป็นประธานการประชุมผู้บริหารกระทรวงยุติธรรม ครั้งที่ ๑๓/๒๕๖๖ โดยมี พล.ต.ท.พิจาร จิตติรัตน์ ที่ปรึกษารองนายกรัฐมนตรี (นายวิษณุ เครืองาม) นายวัลลภ นาคบัว รองปลัดกระทรวงยุติธรรม นายสหการณ์ เพ็ชรนรินทร์ รองปลัดกระทรวงยุติธรรม นางอรัญญา ทองน้ำตะโก รองปลัดกระทรวงยุติธรรม พร้อมด้วยผู้บริหารระดับสูง และเจ้าหน้าที่ที่เกี่ยวข้อง เข้าร่วมฯ ณ ห้องประชุม ๑๐-๐๑ ชั้น ๑๐ อาคารกระทรวงยุติธรรม และผ่านระบบการประชุมทางไกล (Cisco Webex Meeting)
โดยที่ประชุมได้รับทราบรายงานผลการดำเนินงานตามแผนปฏิบัติการเร่งรัดของหน่วยงานในสังกัดกระทรวงยุติธรรม (Quick Win) ประกอบด้วย ๑) ผลการดำเนินงานเสริมสร้างการรับรู้กฎหมาย ปีงบประมาณ พ.ศ. ๒๕๖๖ และผลการไกล่เกลี่ยข้อพิพาทชั้นบังคับคดี ปีงบประมาณ พ.ศ. ๒๕๖๖ โดยกรมบังคับคดี ๒) การบูรณาการกับหน่วยงานภายนอก (เครือข่ายนิติวิทยาศาสตร์และการทำบันทึกความร่วมมือ (MOU) กับหน่วยงานภายในประเทศและต่างประเทศ) โดยสถาบันนิติวิทยาศาสตร์ และ ๓) การสืบสวนขยายผลเครือข่ายการค้ายาเสพติดรายสำคัญ โดยสำนักงาน ป.ป.ส.
การรายงานผลการปฏิบัติราชการทั่วไป ประกอบด้วย ๑) การรับโล่รางวัลพระราชทานแก่ผู้แทนเรือนจำที่ได้รับรางวัลเรือนจำดีเด่นตามโครงการราชทัณฑ์ปันสุข ทำความ ดี เพื่อชาติ ศาสน์ กษัตริย์ ประจำปี ๒๕๖๕ และการสร้างภาคีเครือข่ายและการมีส่วนร่วม โดยกรมราชทัณฑ์ และ ๒) การศึกษาดูงานการบริหารจัดการชายแดนของ UNODC และการศึกษาดูงานของกรมตำรวจต่อสู้ยาเสพติด เวียดนาม โดยสำนักงาน ป.ป.ส.
นอกจากนี้ ที่ประชุมได้รายงานผลการดำเนินงานตามข้อสั่งการของรัฐมนตรีว่าการกระทรวงยุติธรรม ในส่วนของการลงนามในบันทึกความร่วมมือกับกองทุนพัฒนาสื่อปลอดภัยและสร้างสรรค์ เพื่อการพัฒนาพฤตินิสัยให้แก่ผู้ต้องขังในเรือนจำ โดยกรมราชทัณฑ์ การรายงานสถานะพระราชบัญญัติป้องกันและปราบปรามการทรมานและการกระทำให้บุคคลสูญหาย พ.ศ. ๒๕๖๕ และพระราชกำหนดแก้ไขเพิ่มเติมพระราชบัญญัติป้องกันและปราบปรามการทรมานและการกระทำให้บุคคลสูญหาย พ.ศ.๒๕๖๕ รวมทั้งการขับเคลื่อน พ.ร.บ.ฯ โดยกรมคุ้มครองสิทธิและเสรีภาพ ทั้งนี้ สำนักงานกิจการยุติธรรม ได้รายงานให้ที่ประชุมรับทราบถึงการเตรียมความพร้อมการจัดประชุมทางวิชาการระดับชาติว่าด้วยงานยุติธรรม ครั้งที่ ๒๐ (The ๒๐th National Symposium on Justice Administration) ภายใต้หัวข้อ “สีสันแห่งปัญญา สองทศวรรษที่ความยุติธรรมที่ยั่งยืน” ซึ่งกำหนดจัดขึ้นระหว่างวันที่ ๘-๙ มิถุนายน ๒๕๖๖ ในรูปแบบการประชุมแบบผสมผสาน (Hybrid meeting)

ที่มา : https://www.thaigov.go.th/news/contents/details/68511