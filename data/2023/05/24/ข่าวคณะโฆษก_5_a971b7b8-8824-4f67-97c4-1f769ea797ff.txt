รัฐบาลไทย-ข่าวทำเนียบรัฐบาล-โฆษกรัฐบาลเผยคำชี้แจงสภาพัฒน์ฯ กรณีการดำรงตำแหน่งประธานคณะกรรมการยุทธศาสตร์ชาติของนายกฯ ขอความร่วมมือตรวจสอบความถูกต้องก่อนวิจารณ์หรือส่งต่อ


วันพุธที่ 24 พฤษภาคม 2566
24/05/2566
พิมพ์
โฆษกรัฐบาลเผยคำชี้แจงสภาพัฒน์ฯ กรณีการดำรงตำแหน่งประธานคณะกรรมการยุทธศาสตร์ชาติของนายกฯ ขอความร่วมมือตรวจสอบความถูกต้องก่อนวิจารณ์หรือส่งต่อ
โฆษกรัฐบาลเผยคำชี้แจงสภาพัฒน์ฯ กรณีการดำรงตำแหน่งประธานคณะกรรมการยุทธศาสตร์ชาติของนายกฯ ขอความร่วมมือตรวจสอบความถูกต้องก่อนวิจารณ์หรือส่งต่อ
วันนี้ (24 พฤษภาคม 2566) นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรีเปิดเผยต่อกรณีที่มีการตั้งข้อสังเกตและมีการกระจายข่าวที่คลาดเคลื่อนไปจากข้อเท็จจริง เกี่ยวกับการดำรงตำแหน่งประธานคณะกรรมการยุทธศาสตร์ชาติของ พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม นั้น
โฆษกประจำสำนักนายกรัฐมนตรีได้เปิดเผยคำชี้แจง จากสำนักงานสภาพัฒนาการเศรษฐกิจและสังคมแห่งชาติในฐานะสำนักงานเลขานุการของคณะกรรมการยุทธศาสตร์ชาติ ดังนี้
นายกรัฐมนตรี เป็นประธานกรรมการยุทธศาสตร์ชาติโดยตำแหน่ง ซึ่งเป็นไปตามบทบัญญัติในมาตรา 12 ของพระราชบัญญัติการจัดทำยุทธศาสตร์ชาติ พ.ศ. 2560 เกี่ยวกับการกำหนดมีคณะกรรมการยุทธศาสตร์ชาติ และองค์ประกอบของคณะกรรมการยุทธศาสตร์ชาติ สำหรับราชกิจจานุเบกษาที่ได้ที่มีการแสดงไว้ในสื่อสังคมออนไลน์นั้น เป็นเพียงการแต่งตั้งกรรมการผู้ทรงคุณวุฒิในคณะกรรมการยุทธศาสตร์ชาติเท่านั้น
“ท่านนายกรัฐมนตรีต้องการให้บ้านเมืองมีความสงบเรียบร้อย ปราศจากความขัดแย้ง ขอความร่วมมือให้ตรวจสอบข่าวสารจากหน่วยงานและแหล่งข้อมูลที่เชื่อถือได้ หรือเมื่อรับข้อมูลข่าวสารแล้วอาจต้องตรวจสอบความถูกต้องก่อนวิจารณ์หรือส่งต่อ เพราะการกระจายข้อมูลข่าวสารที่คลาดเคลื่อนจากข้อเท็จจริง ส่งผลกระทบต่อสังคมซึ่งอาจทำให้เกิดการเข้าใจผิดได้” นายอนุชาฯ กล่าว

ที่มา : https://www.thaigov.go.th/news/contents/details/68498