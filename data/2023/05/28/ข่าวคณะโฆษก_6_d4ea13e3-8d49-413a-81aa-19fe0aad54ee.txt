รัฐบาลไทย-ข่าวทำเนียบรัฐบาล-“ทิพานัน” ชูผลงาน “พล.อ.ประยุทธ์”อุ้มเอสเอ็มอีเครื่องจักรสำคัญบูมเศรษฐกิจไทย ต่ออายุโครงการค้ำประกันสินเชื่อ Portfolio Guarantee Scheme (PGS)


วันอาทิตย์ที่ 28 พฤษภาคม 2566
28/05/2566
พิมพ์
“ทิพานัน” ชูผลงาน “พล.อ.ประยุทธ์”อุ้มเอสเอ็มอีเครื่องจักรสำคัญบูมเศรษฐกิจไทย ต่ออายุโครงการค้ำประกันสินเชื่อ Portfolio Guarantee Scheme (PGS)
“ทิพานัน” ชูผลงาน “พล.อ.ประยุทธ์”อุ้มเอสเอ็มอีเครื่องจักรสำคัญบูมเศรษฐกิจไทย ต่ออายุโครงการค้ำประกันสินเชื่อ Portfolio Guarantee Scheme (PGS) ระยะที่ 10 เป็นระยะเวลา 2 ปี สร้างมูลค่าเศรษฐกิจ 2แสนล้าน รักษาการจ้างงาน 7 แสนราย
วันนี้ 28 พ.ค. 2566  น.ส.ทิพานัน ศิริชนะ รองโฆษกประจำสำนักนายกรัฐมนตรี เปิดเผยว่า ตามที่พล.อ.ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ในฐานะประธานคณะกรรมการส่งเสริมวิสาหกิจขนาดกลางและขนาดย่อม (บอร์ดส่งเสริม SME)ให้ความสำคัญกับธุรกิจขนาดกลางขนาดย่อมให้เติบโต เพื่อเพิ่มรายได้ของประเทศ และเพิ่มรายได้ให้กับประชาชนในทุกกลุ่มกิจกรรมจนมีความก้าวหน้ามาอย่างต่อเนื่อง
ทั้งนี้ได้เร่งแก้ไขปัญหาและอุปสรรคผลักดันมาตรการช่วยเหลือผู้ประกอบการ SMEs เพื่อเตรียมการฟื้นธุรกิจ โดยเฉพาะภาคการท่องเที่ยวที่กำลังฟื้นตัว โดยคณะรัฐมนตรี เมื่อวันที่ 28 กุมภาพันธ์  2566  ได้มีมติอนุมัติโครงการค้ำประกันสินเชื่อ Portfolio Guarantee Scheme (PGS) ระยะที่ 10 เป็นระยะเวลา 2 ปี ถึงวันที่ 27 กุมภาพันธ์ 2568 วงเงิน 50,000 ล้านบาท เพื่อช่วยให้ผู้ประกอบการ SMEs ที่มีศักยภาพที่ต้องการสินเชื่อ แต่หลักประกันไม่เพียงพอหรือมีปัญหาด้านสภาพคล่อง ให้มีโอกาสเข้าถึงสินเชื่อจากสถาบันการเงินและสามารถประกอบธุรกิจต่อไปได้ ผ่านกลไกการค้ำประกันสินเชื่อของบรรษัทประกันสินเชื่ออุตสาหกรรมขนาดย่อม (บสย.)กว่า 100,000 ราย คาดว่าจะสร้างมูลค่าทางเศรษฐกิจมากกว่า 200,000 ล้านบาท และรักษาการจ้างงานกว่า 700,000 อัตรา
น.ส.ทิพานัน กล่าวว่า  โครงการนี้ค้ำประกันสินเชื่อตอบโจทย์ SMEs 6 กล่มได้แก่ 1.สตาร์ต อัพไม่เกิน 100,000 บาท/ราย 2.สมอลล์ บิซ เงินทุนหมุนเวียนเพื่อรายย่อยไม่เกิน 200,000 บาท/ราย 3.สมาร์ท วัน เสริมสภาพคล่องไม่เกิน 40 ล้านบาท/ราย 4.สมาร์ท บิซ เพื่อเอสเอ็มอีขนาดกลางและเล็ก ไม่เกิน 40 ล้านบาท/ราย 5.สมาร์ท กรีน เสริมธุรกิจเป็นมิตรต่อสิ่งแวดล้อมไม่เกิน 40 ล้านบาท/ราย และ 6.สมาร์ท พลัสไม่เกิน 10 ล้านบาท/ราย
“พล.อ.ประยุทธ์ได้ผลักดันให้ทุกหน่วยงานบูรณาการความร่วมมือภาครัฐและเอกชน เพื่อให้ SMEsเข้าถึงการดูแลของภาครัฐและการส่งเสริมจากภาคเอกชน SMEsจะเป็นเครื่องจักรสำคัญด้านเศรษฐกิจที่กำลังฟื้นตัวอย่างต่อเนื่อง โดยเฉพาะในภาคท่องเที่ยวและสอดรับกับBCGโมเดล ที่ยกระดับเศรษฐกิจไทยให้อย่างยั่งยืน”น.ส.ทิพานัน กล่าว

ที่มา : https://www.thaigov.go.th/news/contents/details/68619