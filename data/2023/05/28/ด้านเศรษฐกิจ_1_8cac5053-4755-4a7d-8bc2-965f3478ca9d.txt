รัฐบาลไทย-ข่าวทำเนียบรัฐบาล-รองปลัดฯ ณัฏฐิญา ลงพื้นที่กลุ่มทอผ้าบ้านหนองหญ้าปล้อง จ.ขอนแก่น ติดตามการพัฒนาผ้าไหมไทยร่วมสมัย แนะดึงอัตลักษณ์ในพื้นที่สู่ชุมชน ควบคู่พัฒนาคน ผลิตภัณฑ์ แบรนด์ พร้อมดึงการท่องเที่ยวสร้างตลาดเข้าถึงผู้ผลิต 


วันเสาร์ที่ 27 พฤษภาคม 2566
27/05/2566
พิมพ์
รองปลัดฯ ณัฏฐิญา ลงพื้นที่กลุ่มทอผ้าบ้านหนองหญ้าปล้อง จ.ขอนแก่น ติดตามการพัฒนาผ้าไหมไทยร่วมสมัย แนะดึงอัตลักษณ์ในพื้นที่สู่ชุมชน ควบคู่พัฒนาคน ผลิตภัณฑ์ แบรนด์ พร้อมดึงการท่องเที่ยวสร้างตลาดเข้าถึงผู้ผลิต
รองปลัดฯ ณัฏฐิญา ลงพื้นที่กลุ่มทอผ้าบ้านหนองหญ้าปล้อง จ.ขอนแก่น ติดตามการพัฒนาผ้าไหมไทยร่วมสมัย แนะดึงอัตลักษณ์ในพื้นที่สู่ชุมชน ควบคู่พัฒนาคน ผลิตภัณฑ์ แบรนด์ พร้อมดึงการท่องเที่ยวสร้างตลาดเข้าถึงผู้ผลิต เพื่อสร้างความเข้มแข็งอย่างดีพร้อม
จังหวัดขอนแก่น : วันที่ 25 พฤษภาคม 2566 เวลา 13.00 น. นางสาวณัฏฐิญา เนตยสุภา รองปลัดกระทรวงอุตสาหกรรม ในฐานะประธานคณะทำงานติดตามเร่งรัดการใช้จ่ายงบประมาณของสถาบันเครือข่าย กระทรวงอุตสาหกรรม (อก.) ลงพื้นที่ตรวจเยี่ยมกลุ่มทอผ้าบ้านหนองหญ้าปล้อง ตำบลโพนเพ็ก อำเภอมัญจาคีรี จังหวัดขอนแก่น  เพื่อติดตามการดำเนินงานโครงการพัฒนาผ้าไหมไทยร่วมสมัย (Premium Thai Silk) ภายใต้โครงการยกระดับสถานประกอบการและการปรับปรุงกระบวนการผลิตผ้าไหมเชิงลึกแก่ผู้ประกอบการและวิสาหกิจชุมชน ซึ่งดำเนินการโดยอุตสาหกรรมพัฒนามูลนิธิ สถาบันพัฒนาอุตสาหกรรมสิ่งทอ โดยมีนางศิริพรรณ อันชื่น อุตสาหกรรมจังหวัดขอนแก่น (อสจ.ขอนแก่น) นางรุ่งอรุณ เปี่ยมปัจจัย นักวิชาการอุตสาหกรรมชำนาญการพิเศษ ศูนย์ส่งเสริมอุตสาหกรรมภาคที่ 5 กรมส่งเสริมอุตสาหกรรม (ศภ.5 กสอ.) นายวิวัฒน์ หิรัญพฤกษ์ ผู้เชี่ยวชาญด้านการพัฒนาอุตสาหกรรมสิ่งทอและการตลาด นายปุณณรัตน์ มณีบุตร หัวหน้างานนโยบายและกลยุทธ์ นางสาวพิมใจ จำปาศรี เจ้าหน้าที่นโยบายและกลยุทธ์ สถาบันพัฒนาอุตสาหกรรมสิ่งทอ ร่วมลงพื้นที่ และมีนางทองเลิศ  สอนจันทร์  ประธานกลุ่มฯ ให้การต้อนรับ
กลุ่มทอผ้าบ้านหนองหญ้าปล้อง ได้รวมตัวก่อตั้งกลุ่มทอผ้าขึ้นโดยมีสมาชิก จำนวน 30 คน เป็นกลุ่มทอผ้าที่มีความเข้มแข็ง และเป็นกลุ่มทอผ้าที่ยังคงอนุรักษ์การใช้สีธรรมชาติ และมีผลิตภัณฑ์จากผ้าไหมที่ใช้สีธรรมชาติในการมัดย้อม นอกจากนี้ยังเป็นตัวอย่าง ในการใช้มิติทางวัฒนธรรมเพื่อพัฒนาอาชีพและสร้างเสริมรายได้เกิดการขับเคลื่อนเศรษฐกิจภายในชุมชน และปี 2556 ทางกลุ่มฯ ได้ริเริ่มการเลี้ยงไหมอีรี่ เรียนรู้ลองผิดลองถูกกว่า 10 ปี โดยได้รับคำแนะนำและการสนับสนุนจากสำนักงานอุตสาหกรรมจังหวัดขอนแก่น (สอจ.ขอนแก่น) กรมส่งเสริมอุตสาหกรรม (กสอ.) สถาบันพัฒนาอุตสาหกรรมสิ่งทอ ได้ร่วมพัฒนาผลิตภัณฑ์ไหมอีรี่ให้ตอบสนองความต้องการของตลาด ทั้งในประเทศและต่างประเทศ เพื่อสืบทอดรักษาภูมิปัญญาท้องถิ่นให้ยั่งยืน และเสริมสร้างอาชีพ สร้างรายได้ให้คนในชุมชน จนในวันนี้คนในชุมชนเกือบทุกหลังคาเรือนในหมู่บ้านหนองหญ้าปล้อง มีการเลี้ยงไหมอีรี่เพื่อสร้างรายได้ให้กับครอบครัว ไหมอีรี่สีธรรมชาติ ปลอดภัยต่อโลก ต่อผู้ผลิตและต่อลูกค้า กลุ่มทอผ้าฯ เป็นแหล่งผลิตไหมอีรี่ 1 เดียว ที่ครบกระบวนการตั้งแต่ต้นน้ำถึงปลายน้ำ เป็นกลุ่มทอผ้าไหมย้อมสีธรรมชาติ โดยใช้กรรมวิธีแบบภูมิปัญญาชาวบ้าน ที่ได้รับการสืบทอดต่อ ๆ กันมา ซึ่งสีที่นำมาใช้ในการย้อมผ้านั้น เป็นสีที่ได้มาจากเปลือกไม้ต่าง ๆ เช่น เปลือกมะม่วง เปลือกต้นประดู่ ใบหม่อน ลูกหม่อน ครั่ง คราม ใบสบู่เลือด ดอกอัญชัน และโคลน แล้วนำมาย้อมกับผ้าไหมและนำออกจำหน่าย เป็นที่พอใจของลูกค้า ทางกลุ่มจึงได้เพิ่มปริมาณในการผลิตขึ้นเรื่อย ๆ จนเป็นที่รู้จักและเป็นเอกลักษณ์ของกลุ่มผลิตภัณฑ์ของกลุ่มมีเอกลักษณ์เฉพาะตัว ผลิตภัณฑ์ที่โดดเด่นได้แก่ ไหมอีรี่ย้อมสีธรรมชาติ ผ้าไหมมัดหมี่ย้อมสีธรรมชาติ ผ้าฝ้ายย้อมสีธรรมชาติ ผลิตภัณฑ์แปรรูปจากผ้าไหมและผ้าฝ้าย หมวกไหมอีรี่ จุดเด่นผลิตภัณฑ์ ผ้าไหมที่ผลิตจากกลุ่มทอผ้าฯ เป็นผ้าไหมที่มีคุณภาพ มีรูปแบบลวดลายสวยงาม ประณีต มีความหลากหลาย และเป็นมิตรกับสิ่งแวดล้อม เพราะใช้การย้อมสีจากธรรมชาติ ได้รับมาตรฐานผลิตภัณฑ์ชุมชน (มผช.) จากสำนักงานมาตรฐานผลิตภัณฑ์อุตสาหกรรม มีการควบคุมคุณภาพการผลิต สีไม่ตก และมีการพัฒนาคุณภาพรูปแบบผลิตภัณฑ์ให้เป็นที่ต้องการของตลาด และปรับลวดลายและสีสันให้ทันสมัยอยู่เสมอ และเพื่อให้สามารถเข้าถึงกลุ่มเป้าหมายได้ทุกเพศทุกวัย ผลิตภัณฑ์ของกลุ่มทุกชิ้น ถักทอด้วยฝีมืออันละเอียด ประณีต สวยงาม ที่ผ่านมาทาง สอจ.ขอนแก่น ได้เข้าส่งเสริมและพัฒนามาตรฐานผลิตภัณฑ์ชุมชนประเภทผ้าและเครื่องแต่งกาย พัฒนาผลิตภัณฑ์สินค้าชุมชนเพื่อสร้างมูลค่าเพิ่ม โครงการส่งเสริมหัตถกรรมโลกแห่งผ้ามัดหมี่ ดำเนินการในกิจกรรมฝึกอบรมให้ความรู้การพัฒนาและแบบบรรจุภัณฑ์ผ้ามัดหมี่  การออกแบบบรรจุภัณฑ์ผลิตภัณฑ์ผ้ามัดหมี่ และจัดทำบรรจุภัณฑ์ผลิตภัณฑ์ผ้ามัดหมี่ โดยโครงการได้จัดทำบรรจุภัณฑ์ให้กลุ่ม โดยดึงอัตลักษณ์ของผืนถิ่น ของหนองหญ้าปล่องขอนแก่น สร้างการรับรู้ การจดจำได้เป็นอย่างยิ่ง
รองปลัดฯ ณัฏฐิญา ได้ให้ขอเสนอแนะกับกลุ่มทอผ้าบ้านหนองหญ้าปล้อง ในเรื่องของผลิตภัณฑ์ที่จะนำสู่ตลาดได้นั้น  ควรดำเนินการด้านการประชาสัมพันธ์ โปรโมทพื้นที่ที่โดดเด่น ตามด้วยผลิตภัณฑ์ ดึงอัตลักษณ์ในพื้นที่ให้มีความน่าสนใจ หรืออาจพัฒนาเป็นแหล่งท่องเที่ยว เพื่อนำนักท่องเที่ยวเข้ามาชมกระบวนการผลิตผลิตภัณฑ์ โดยยกตัวอย่างทาง กสอ. โครงการชุมชนดีพร้อม เป็นหน่วยงานที่เข้มแข็ง มีเครื่องไม้เครื่องมือ เครื่องจักร เทคโนโลยีการผลิต จนสามารถสร้างคนให้มีอาชีพที่แข็งแรง เพียงพอ มั่นคง ทั้งนี้ สามารถนำผลิตภัณฑ์ บรรจุภัณฑ์ มาติดต่อสอบถามเพื่อพัฒนาผ่านทั้งทาง สอจ. และ ศภ.5 กสอ. ซึ่งมีผู้เชี่ยวชาญแนะนำแนวคิดสร้างสรรค์ เพื่อยกระดับกลุ่มทอผ้าหนองหญ้าปล้องได้ "คน ผลิตภัณฑ์ แบรนด์ ดึงการท่องเที่ยวเข้ามาในพื้นที่ยกระดับเป็นเมืองท่องเที่ยวได้" ชุมชนที่จะเคลื่อนไปอย่างดีพร้อม

ที่มา : https://www.thaigov.go.th/news/contents/details/68605