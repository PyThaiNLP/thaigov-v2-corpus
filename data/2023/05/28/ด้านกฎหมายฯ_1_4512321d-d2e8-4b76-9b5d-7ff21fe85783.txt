รัฐบาลไทย-ข่าวทำเนียบรัฐบาล-ปลัดกระทรวงยุติธรรม เข้าร่วมงานเทศกาลดนตรีในสวน "สรรค์สร้างอรรถศิลป์สู่ศิลปินดนตรีในสวน"


วันอาทิตย์ที่ 28 พฤษภาคม 2566
28/05/2566
พิมพ์
ปลัดกระทรวงยุติธรรม เข้าร่วมงานเทศกาลดนตรีในสวน "สรรค์สร้างอรรถศิลป์สู่ศิลปินดนตรีในสวน"
ปลัดกระทรวงยุติธรรม เข้าร่วมงานเทศกาลดนตรีในสวน "สรรค์สร้างอรรถศิลป์สู่ศิลปินดนตรีในสวน"
ในวันศุกร์ที่ ๒๖ พฤษภาคม ๒๕๖๖ เวลา ๑๗.๐๐ น. ณ ลานริมบึง สวนเบญจกิติ กรุงเทพมหานคร นางพงษ์สวาท กายอรุณสุทธิ์ ปลัดกระทรวงยุติธรรม พร้อมด้วย นายชัชชาติ สิทธิพันธุ์ ผู้ว่าราชการกรุงเทพมหานคร Mr. Julien Garsany รองผู้แทนระดับภูมิภาค UNODC ROSEAP Mr. OBA Yuichi รองหัวหน้าคณะผู้แทน และรัฐมนตรีผู้แทนถาวรของ UN ESCAP สถานเอกอัครราชทูตญี่ปุ่นประจำประเทศไทย นายสหการณ์ เพ็ชรนรินทร์  รองปลัดกระทรวงยุติธรรม นายณรงค์ จุ้ยเส่ย รองอธิบดีกรมราชทัณฑ์ เข้าร่วมงานเทศกาลดนตรีในสวน "สรรค์สร้างอรรถศิลป์สู่ศิลปินดนตรีในสวน" ซึ่งจัดขึ้นโดยกรมราชทัณฑ์  ร่วมกับ กรุงเทพมหานคร และสำนักงานว่าด้วยยาเสพติดและอาชญากรรมแห่งสหประชาชาติ (UNODC)
ปลัดกระทรวงยุติธรรม กล่าวว่า กิจกรรมในวันนี้ถือเป็นโอกาสดีที่กระทรวงยุติธรรมจะได้แสดงผลงานที่สะท้อนถึงความมุ่งมั่นและผลสำเร็จของการพัฒนาพฤตินิสัย อีกทั้งยังเป็นการแสดงให้เห็นว่าบุคคลกลุ่มนี้มีความมุ่งมั่นที่จะปรับปรุงตัวเองเพื่อกลับมาเป็นคนดีต่อสังคมได้ ด้วยการใช้เวลาว่างในเรือนจำ นำศักยภาพออกมาใช้ให้เกิดประโยชน์ พัฒนาตนเองจนค้นพบทักษะฝีมือในงานบริการด้านต่างๆ โดยเฉพาะอย่างยิ่งทักษะด้านดนตรี รวมทั้งงานศิลป์ในมิติต่าง ๆ ที่ได้นำมาร่วมแสดงในครั้งนี้
ทั้งนี้ ภายในงานมีการแสดงวงดนตรี​การแสดงศิลปวัฒนธรรม​ กิจกรรมสอนวาดภาพ และการออกร้านแสดงสินค้าฝีมือผู้ต้องขัง​ ที่กรมราชทัณฑ์ได้คัดเลือกตามหลักเกณฑ์จ่ายออกทำงานนอกเรือนจำประเภทความสามารถหรือทักษะพิเศษจากเรือนจำและทัณฑสถานในเขตพื้นที่กรุงเทพมหานครและพื้นที่ใกล้เคียงได้ออกมาแสดงศักยภาพเพื่อมอบรอยยิ้มและความสุขให้คนในสังคม

ที่มา : https://www.thaigov.go.th/news/contents/details/68615