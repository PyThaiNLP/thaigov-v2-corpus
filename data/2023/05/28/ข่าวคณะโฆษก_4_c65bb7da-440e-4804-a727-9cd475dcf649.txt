รัฐบาลไทย-ข่าวทำเนียบรัฐบาล-  โฆษกรัฐบาลเผยนายกฯ ส่งเสริมความร่วมมือ สกสว. กับ World Bank ถ่ายทอดความรู้ แลกเปลี่ยนแนวคิด ผลักดันการพัฒนานวัตกรรม เสริมสร้างศักยภาพของภาคเอกชนไทย


วันอาทิตย์ที่ 28 พฤษภาคม 2566
28/05/2566
พิมพ์
โฆษกรัฐบาลเผยนายกฯ ส่งเสริมความร่วมมือ สกสว. กับ World Bank ถ่ายทอดความรู้ แลกเปลี่ยนแนวคิด ผลักดันการพัฒนานวัตกรรม เสริมสร้างศักยภาพของภาคเอกชนไทย
โฆษกรัฐบาลเผยนายกฯ ส่งเสริมความร่วมมือ สกสว. กับ World Bank ถ่ายทอดความรู้ แลกเปลี่ยนแนวคิด ผลักดันการพัฒนานวัตกรรม เสริมสร้างศักยภาพของภาคเอกชนไทย
วันนี้ 28 พ.ค. 2566  นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เผยว่า สำนักงานคณะกรรมการส่งเสริมวิทยาศาสตร์ วิจัยและนวัตกรรม (สกสว.) ร่วมมือกับธนาคารโลก (World Bank) จัดทำรายงาน Policy Effectiveness Review (PER) เกี่ยวกับนโยบายการพัฒนานวัตกรรม ผ่านการลงทุนในด้านวิทยาศาสตร์ เทคโนโลยี และนวัตกรรมของภาคเอกชน โดยพลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม สนับสนุนความร่วมมือระหว่าง สกสว. กับธนาคารโลก ซึ่งเป็นไปตามการให้ความสำคัญ และแนวนโยบายของรัฐบาล เชื่อมั่นว่า รายงานฉบับนี้จะมีส่วนสำคัญในการพัฒนานวัตกรรมไทยก้าวสู่การพัฒนาอย่างยั่งยืน
โฆษกประจำสำนักนายกรัฐมนตรีกล่าวเพิ่มเติมว่า สกสว. ร่วมทำงานกับธนาคารโลกแบบเป็นหุ้นส่วน โดยจะมีการถ่ายทอดความรู้และแลกเปลี่ยนแนวคิดในการดำเนินโครงการทบทวนนโยบายประสิทธิผล (PER) ของนโยบายนวัตกรรมของประเทศไทย ซึ่งจะนำไปสู่การเสริมสร้างมาตรการด้านวิทยาศาสตร์ เทคโนโลยี และนวัตกรรมของไทย ได้อย่างเหมาะสม ช่วยผลักดันศักยภาพของภาคเอกชนไทย ซึ่งเป็นภาคส่วนสำคัญในการเพิ่มขีดความสามารถในการแข่งขันของเศรษฐกิจ เพื่อประเมินนโยบายปัจจุบันให้ความสอดคล้อง สามารถรับมือกับความท้าทายและความจำเป็นของประเทศไทยในการพัฒนาอย่างมั่นคง และยั่งยืน
“รัฐบาลให้ความสำคัญกับการพัฒนานวัตกรรมในการขับเคลื่อนการฟื้นฟูด้านเศรษฐกิจอย่างยั่งยืนของประเทศไทยมาโดยตลอด ซึ่งเชื่อว่าการดำเนินความร่วมมือกับธนาคารโลกนี้จะช่วยให้เกิดมุมมองที่เป็นประโยชน์ต่อการพัฒนาของไทย เกิดการแลกเปลี่ยนเรียนรู้แนวคิดระหว่างกัน นำไปสู่การเสริมสร้างศักยภาพของภาคเอกชนไทย รวมทั้งผลักดันให้เกิดพัฒนาด้านนวัตกรรมของไทย ยกระดับเท่าทันกับประเทศผู้นำด้านนวัตกรรมในระดับโลก” นายอนุชาฯ กล่าว

ที่มา : https://www.thaigov.go.th/news/contents/details/68613