รัฐบาลไทย-ข่าวทำเนียบรัฐบาล-รองปลัดฯ ณัฏฐิญา เยี่ยมวิสาหกิจชุมชนกลุ่มแปรรูปสมุนไพรบ้านดงกลาง จ.ขอนแก่น แนะการสร้างแบรนด์ ชูจุดขายด้วยอัตลักษณ์ และเพิ่มช่องทางการตลาดออนไลน์ เพื่อสร้างความยั่งยืนให้กับชุมชน


วันเสาร์ที่ 27 พฤษภาคม 2566
27/05/2566
พิมพ์
รองปลัดฯ ณัฏฐิญา เยี่ยมวิสาหกิจชุมชนกลุ่มแปรรูปสมุนไพรบ้านดงกลาง จ.ขอนแก่น แนะการสร้างแบรนด์ ชูจุดขายด้วยอัตลักษณ์ และเพิ่มช่องทางการตลาดออนไลน์ เพื่อสร้างความยั่งยืนให้กับชุมชน
รองปลัดฯ ณัฏฐิญา เยี่ยมวิสาหกิจชุมชนกลุ่มแปรรูปสมุนไพรบ้านดงกลาง จ.ขอนแก่น แนะการสร้างแบรนด์ ชูจุดขายด้วยอัตลักษณ์ และเพิ่มช่องทางการตลาดออนไลน์ เพื่อสร้างความยั่งยืนให้กับชุมชน
จังหวัดขอนแก่น : วันที่ 26 พฤษภาคม 2566 เวลา 10.30 น. นางสาวณัฏฐิญา เนตยสุภา รองปลัดกระทรวงอุตสาหกรรม ลงพื้นที่ตรวจเยี่ยมวิสาหกิจชุมชนกลุ่มแปรรูปสมุนไพรบ้านดงกลาง อำเภอพระยืน จังหวัดขอนแก่น โดยมีนางศิริพรรณ อันชื่น อุตสาหกรรมจังหวัดขอนแก่น (อสจ.ขอนแก่น) นางรุ่งอรุณ เปี่ยมปัจจัย นักวิชาการอุตสาหกรรมชำนาญการพิเศษ ศูนย์ส่งเสริมอุตสาหกรรมภาคที่ 5 กรมส่งเสริมอุตสาหกรรม (ศภ.5 กสอ.) ร่วมลงพื้นที่ และมีนางนวลสง่า เนาวงศ์ ประธานกลุ่มฯ ให้การต้อนรับ
รองปลัดฯ ณัฏฐิญา ได้ให้คำแนะนำกับวิสาหกิจชุมชนฯ โดยให้เน้นการสร้างแบรนด์ของผลิตภัณฑ์ชุมชน พร้อมการดึงอัตลักษณ์ในพื้นที่มาสร้างจุดเด่นในการพัฒนาผลิตภัณฑ์เพื่อให้เกิดความน่าสนใจ และเกิดการจดจำ รวมถึงการทำการตลาดออนไลน์ เพื่อขายและส่งออกผลิตภัณฑ์ได้มากยิ่งขึ้น นอกจากนี้ ยังได้มอบใบรับรองมาตรฐานผลิตภัณฑ์ชุมชน (มผช.) ให้กับกลุ่มลูกประคบสมุนไพรและใบหม่อนแห้งชงดื่มให้กับวิสาหกิจชุมชนฯ เพื่อสร้างความมั่นใจให้กับผู้บริโภคในการเลือกซื้อผลิตภัณฑ์ ยกระดับคุณภาพของผลิตภัณฑ์ชุมชนให้เป็นไปตามมาตรฐานที่กำหนด
กลุ่มวิสาหกิจชุมชนกลุ่มแปรรูปสมุนไพรบ้านดงกลาง ก่อตั้งกลุ่มเมื่อปี 2538 เริ่มแรกมีผลิตภัณฑ์เพียงอย่างเดียว คือ “ชาใบหม่อน” ต่อมาได้มีการพัฒนาผลิตภัณฑ์เพิ่มขึ้น เช่น ใบหม่อนแห้งชงดื่ม สมุนไพรชงดื่มหลากหลายชนิด ลูกประคบสมุนไพร และแผ่นประคบสมุนไพร ภายใต้ตรา “สมุนไพรเพื่อสุขภาพ 9 เซียน” โดยใช้วัตถุดิบที่สมาชิกภายในกลุ่มเป็นผู้ปลูกเอง แล้วนำมาจำหน่ายให้กลุ่มเพื่อแปรรูปเป็นสินค้า ทำให้สามารถควบคุมคุณภาพของวัตถุดิบ ด้านช่องทางการจำหน่ายผลิตภัณฑ์ของกลุ่ม จำหน่ายทางออนไลน์ ประชาสัมพันธ์ทางเฟสบุ๊ค ร่วมทั้งจำหน่ายในงานนิทรรศการของภาคราชการ/เอกชน ร้านจำหน่ายยาสมุนไพรในพื้นที่ จังหวัดขอนแก่น กรุงเทพฯ ชลบุรี ระยอง และภูเก็ต ทั้งนี้ ยังมีการจำหน่ายผ่านพ่อค้าคนกลางเพื่อส่งจำหน่ายไปยังต่างประเทศ เช่น ฝรั่งเศส ฮ่องกง และฟิจิ โดยผลิตภัณฑ์ที่ส่งออกจำหน่าย คือ ลูกประคบสมุนไพร
ด้านสำนักงานอุตสาหกรรมจังหวัดขอนแก่น (สอจ.ขอนแก่น) ได้เข้าไปส่งเสริมและพัฒนาศักยภาพอุตสาหกรรมในภูมิภาค ในด้านการอบรมการพัฒนาผลิตภัณฑ์และบรรจุภัณฑ์ต้นแบบ การมาตรฐาน ข้อระเบียบต่าง ๆ นอกจากนี้ยังได้ดำเนินโครงการแปรรูปสินค้าเกษตรอุตสาหกรรม 1 จังหวัด 1 ชุมชน ในปีงบประมาณ 2565 โดยอบรมเสริมสร้างความรู้ด้านการสร้างมูลค่าเพิ่มให้กับผลิตภัณฑ์ การตลาดทั้งออนไลน์-ออฟไลน์ และการบริหารจัดการองค์กรสู่ความยั่งยืน ปัจจุบัน กลุ่มฯ เล็งเห็นถึงโอกาสในการขยายตลาดสมุนไพรที่ใช้สำหรับผ่อนคลาย เพื่อเพิ่มรายได้ให้สมาชิก จึงได้มีการพัฒนาผลิตภัณฑ์ใหม่ๆ ให้สามารถใช้งานได้ง่าย และใช้ได้ทันที เพื่อตอบสนองความต้องการของผู้บริโภคในยุคปัจจุบัน ทั้งนี้ น้ำมันนวดสมุนไพรยังสามารถจำหน่ายควบคู่กับลูกประคบสมุนไพรได้ด้วย ภายใต้ตราสินค้า “9 เซียน” นอกจากนี้ สอจ.ขอนแก่น ยังได้มีการถ่ายทอดองค์ความรู้ โดยนำเทคโนโลยีเข้ามาใช้ในกระบวนการผลิต “น้ำมันนวดสมุนไพร 9 เซียน” เพื่อให้ได้ผลิตภัณฑ์ที่มีมาตรฐาน สะดวกในการใช้งาน ใช้ได้ทุกที่ทุกเวลา และไม่ต้องมีการเตรียมการหลายขั้นตอนก่อนใช้เหมือนผลิตภัณฑ์ลูกประคบสมุนไพรแบบดั่งเดิม ทำให้กลุ่มสามารถเพิ่มรายได้มากขึ้นร้อยละ 7.14 และมีลูกค้ากลุ่มใหม่ๆ เพิ่มขึ้นอย่างต่อเนื่อง
ปัจจุบันกลุ่มวิสาหกิจชุมชนกลุ่มแปรรูปสมุนไพรบ้านดงกลาง มีผลิตภัณฑ์ที่ได้รับการรับรอง มผช. แล้ว จำนวน 2 ผลิตภัณฑ์ คือ 1) ลูกประคบสมุนไพร 2) ลูกประคบสมุนไพรสำหรับหน้า และยังมีแผนเพื่อการยกระดับศักยภาพผู้ประกอบการ เพื่อให้ได้รับมาตรฐานอุตสาหกรรมเอส (มอก.เอส) ต่อไปด้วย

ที่มา : https://www.thaigov.go.th/news/contents/details/68606