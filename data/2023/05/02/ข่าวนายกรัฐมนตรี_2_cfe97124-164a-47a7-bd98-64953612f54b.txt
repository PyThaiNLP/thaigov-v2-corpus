รัฐบาลไทย-ข่าวทำเนียบรัฐบาล- นายกฯ เผยจำนวนนักท่องเที่ยวมีแนวโน้มสูงขึ้น ย้ำคนไทยร่วมเป็นเจ้าบ้านที่ดี ขอประชาชนติดตามการแจ้งเตือนสภาพอากาศจากทางราชการอย่างใกล้ชิด กำชับหน่วยที่เกี่ยวข้อง ดูแลประชาชน


วันอังคารที่ 2 พฤษภาคม 2566
02/05/2566
พิมพ์
นายกฯ เผยจำนวนนักท่องเที่ยวมีแนวโน้มสูงขึ้น ย้ำคนไทยร่วมเป็นเจ้าบ้านที่ดี ขอประชาชนติดตามการแจ้งเตือนสภาพอากาศจากทางราชการอย่างใกล้ชิด กำชับหน่วยที่เกี่ยวข้อง ดูแลประชาชน
นายกฯ เผยจำนวนนักท่องเที่ยวมีแนวโน้มสูงขึ้น ย้ำคนไทยร่วมเป็นเจ้าบ้านที่ดี ขอประชาชนติดตามการแจ้งเตือนสภาพอากาศจากทางราชการอย่างใกล้ชิด กำชับหน่วยที่เกี่ยวข้อง ดูแลประชาชนให้ปลอดภัยในทุกมิติ
วันนี้ (2 พฤษภาคม 2566) เวลา 11.40 น. ณ บริเวณชั้น 1 ตึกบัญชาการ 1 ทำเนียบรัฐบาล พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ให้สัมภาษณ์สื่อมวลชนภายหลังการประชุมคณะรัฐมนตรีว่า รัฐบาลยังคงเดินหน้าขับเคลื่อนประเทศชาติต่อไปแม้จะเป็นช่วงรัฐบาลรักษาสั่งการ ยืนยันทำงานในฐานะรัฐบาลอย่างเต็มที่ การประชุมคณะรัฐมนตรีมีการหารือกันเพื่อร่วมกันขับเคลื่อนเรื่องต่าง ๆ และบรรเทาความเดือดร้อนของประชาชน ซึ่งจากรายงานโดยหน่วยงานต่าง ๆ ที่เกี่ยวข้อง สถานการณ์เศรษฐกิจของประเทศในภาพรวมอยู่ในเกณฑ์ที่ดี สถานะการเงินมีความแข็งแกร่ง มีเอกภาพ และได้รับความเชื่อมั่น อีกทั้งยังได้รับความน่าเชื่อถือจากสถาบันต่าง ๆ ของต่างประเทศ ส่วนภาพรวมเศรษฐกิจภายในทั้งในเรื่องการส่งออกและการนำเข้ายังคงได้เปรียบดุลการค้า ทั้งนี้ สิ่งสำคัญที่สุดคือการทำให้สิ่งต่าง ๆ เหล่านี้ลงไปถึงคนข้างหลังให้ได้มากที่สุดและโดยเร็วที่สุด นอกจากนี้ ประเทศไทยยังมีรายได้จากการท่องเที่ยวเพิ่มสูงขึ้น จำนวนนักท่องเที่ยวมากขึ้นตามลำดับ มีกรุ๊ปทัวร์ต่าง ๆ มาจากหลายประเทศ ซึ่งต้องขอความร่วมมือให้ทุกจังหวัด ทุกพื้นที่ รวมทั้งโรงแรม ที่พัก สถานประกอบการ ร้านค้า ร้านอาหาร ร่วมกันเป็นเจ้าบ้านที่ดี ช่วยกันดูแลคุณภาพ รักษาความสะอาด และสิ่งสำคัญที่สุดคือการดูแลนักท่องเที่ยวให้ปลอดภัย
นายกรัฐมนตรียังได้กล่าวถึงสภาพอากาศที่มีแนวโน้มดีขึ้นมากในหลายพื้นที่ ท้องฟ้าแจ่มใสขึ้น ค่าฝุ่นละอองPM2.5 ลดลง จุดความร้อนต่าง ๆ ลดลงเป็นจำนวนมาก ซึ่งเป็นความร่วมมือของภาครัฐ ประชาชน และเกษตรกรทุกคน ทุกกลุ่มที่ช่วยกัน โดยมีสภาพการณ์ทางธรรมชาติช่วยบ้างในบางพื้นที่ที่มีฝนตก รวมทั้งการทำฝนหลวงด้วย ขอให้ทุกคนยังคงช่วยกันเพื่อลดปัญหาฝุ่นละอองให้คลี่คลายและเบาบางลง พร้อมขอให้ประชาชนทุกคน ทุกพื้นที่ ติดตามสถานการณ์การแจ้งเตือนเรื่องอากาศ ปัญหาฝุ่น และพายุฤดูร้อน จากกรมอุตุนิยมวิทยาอย่างใกล้ชิด ซึ่งขณะนี้มีความห่วงกังวลสถานการณ์ลมกรรโชกแรง ขอให้ตรวจสอบ เฝ้าระวังสายไฟ เสาไฟฟ้า ดูแลความแข็งแรงของบ้านเรือน รวมทั้งประชาชนชาวประมงพื้นบ้านต้องติดตามรับฟังสถานการณ์จากทางการอย่างใกล้ชิด โดยหน่วยงานที่เกี่ยวข้องทุกด้านต้องดูแลประชาชนให้ปลอดภัยในทุกมิติ

ที่มา : https://www.thaigov.go.th/news/contents/details/67865