รัฐบาลไทย-ข่าวทำเนียบรัฐบาล-กลับมาอีกครั้ง!! ธอส. เปิดให้ผู้ประกันตน มาตรา 33 ขอรับรหัสเข้าร่วมโครงการสินเชื่อที่อยู่อาศัยเพื่อผู้ประกันตน วันที่ 8 พ.ค.66 เวลา 9.00 น. ถึง วันที่ 31 พ.ค.66 เวลา 16.00 น.


วันอังคารที่ 2 พฤษภาคม 2566
02/05/2566
พิมพ์
กลับมาอีกครั้ง!! ธอส. เปิดให้ผู้ประกันตน มาตรา 33 ขอรับรหัสเข้าร่วมโครงการสินเชื่อที่อยู่อาศัยเพื่อผู้ประกันตน วันที่ 8 พ.ค.66 เวลา 9.00 น. ถึง วันที่ 31 พ.ค.66 เวลา 16.00 น.
ธอส. เพิ่มโอกาสให้ผู้ประกันตนในระบบประกันสังคม ม.33 มีที่อยู่อาศัยเป็นของตนเองง่ายขึ้นอีกครั้ง เตรียมเปิดให้ขอรับรหัสเข้าร่วมโครงการสินเชื่อที่อยู่อาศัยเพื่อผู้ประกันตนเพิ่มเติมตั้งแต่วันที่ 8 พ.ค.2566 เวลา 9.00 น. ถึงวันที่ 31 พ.ค.2566 เวลา 16.00 น.
ธนาคารอาคารสงเคราะห์ (ธอส.) เพิ่มโอกาสให้ผู้ประกันตนในระบบประกันสังคม มาตรา 33 ได้มีที่อยู่อาศัยเป็นของตนเองง่ายขึ้นอีกครั้ง หลังจากมีผู้ประกันตนใช้สิทธิเข้าร่วมโครงการแล้ว ณ วันที่ 2 พฤษภาคม 2566 คิดเป็นวงเงินยื่นขอสินเชื่อสูงถึง 21,287 ล้านบาท จากกรอบวงเงิน 30,000 ล้านบาท จึงเตรียมเปิดให้ขอรับรหัสเข้าร่วมโครงการสินเชื่อที่อยู่อาศัยเพื่อผู้ประกันตนเพิ่มเติมตั้งแต่วันที่ 8 พฤษภาคม 2566 เวลา 9.00 น. ถึง วันที่ 31 พฤษภาคม 2566 เวลา 16.00 น.
นายกฤษณ์ เสสะเวช กรรมการธนาคาร และรักษาการกรรมการผู้จัดการ ธนาคารอาคารสงเคราะห์ (ธอส.) เปิดเผยว่า จากความร่วมมือระหว่างสำนักงานประกันสังคม กับ ธนาคารอาคารสงเคราะห์ ในการจัดทำ “โครงการสินเชื่อที่อยู่อาศัยเพื่อผู้ประกันตน” ภายใต้กรอบวงเงินเดิม 30,000 ล้านบาท ที่เปิดให้ผู้ประกันตนในระบบประกันสังคม มาตรา 33 ที่จ่ายเงินสมทบมาแล้วไม่น้อยกว่า 6 เดือน ขอรับรหัสเข้าร่วมโครงการเมื่อวันที่ 20 ธันวาคม 2565 มีผู้ประกันตนให้ความสนใจรับรหัสเกินกรอบวงเงินที่กำหนดภายในเวลาไม่ถึง 24 ชั่วโมง และล่าสุด ณ วันที่ 2 พฤษภาคม 2566 มีผู้ประกันตนยื่นขอสินเชื่อในโครงการดังกล่าวกับ ธอส. แล้วจำนวน 21,287  ล้านบาท จึงยังมีวงเงินเหลือ ดังนั้น เพื่อเป็นการเพิ่มโอกาสให้กับผู้ประกันตนได้มีที่อยู่อาศัยเป็นของตนเองมากขึ้น  ธอส. จึงเปิดให้ขอรับรหัสเข้าร่วมโครงการดังกล่าวเพิ่มเติมผ่าน Application : GHB  ALL GEN /GHB ALL ในวันที่ 8 พฤษภาคม 2566 เวลา 9.00 น. ถึง วันที่ 31 พฤษภาคม 2566 เวลา 16.00 น. สำหรับผู้ประกันตนที่ต้องการไถ่ถอนจำนอง (รีไฟแนนซ์) ที่ดินพร้อมอาคาร ห้องชุด (คอนโดมิเนียม) จากสถาบันการเงินอื่น และให้เปลี่ยนอัตราดอกเบี้ยสำหรับผู้ประกันตนที่มีบัญชีเงินกู้ที่กู้อยู่กับ ธอส. ที่มีวงเงินกู้คงเหลือไม่เกิน 2 ล้านบาท/หลักประกัน  โดยคิดอัตราดอกเบี้ยคงที่ ปีที่ 1 – ปีที่ 5 เท่ากับ 1.99% ต่อปี  ปีที่ 6–8 เท่ากับ MRR-2.00% ต่อปี (เท่ากับ 4.65%) และปีที่ 9 จนถึงตลอดอายุสัญญา เท่ากับ MRR-0.50% ต่อปี (เท่ากับ 6.15%) (ปัจจุบันอัตราดอกเบี้ย MRR ของ ธอส. อยู่ที่ 6.65% ต่อปี) ผ่อนชำระนานสูงสุด 40 ปี
“จากการตอบรับของผู้ประกันตนในระบบ ประกันสังคม มาตรา 33 ที่มีผู้ขอรับรหัสเข้าร่วมโครงการเป็นจำนวนมาก  สะท้อนว่าความต้องการที่อยู่อาศัยของผู้ประกันตนยังมีอยู่สูงในภาวะอัตราดอกเบี้ยที่อยู่ในช่วงขาขึ้น และเพื่อเป็นการบรรเทาค่าใช้จ่ายด้านการชำระเงินงวดที่อยู่อาศัยผ่านสินเชื่อดอกเบี้ยต่ำ สำหรับผู้ประกันตนในระบบประกันสังคมมาตรา 33 ทั้งที่เป็นลูกค้าเดิมที่กู้อยู่กับ ธอส. ในปัจจุบัน  และลูกค้าที่ต้องการไถ่ถอนจำนองจากสถาบันการเงินอื่น ซึ่งจะทำให้ผู้ประกันตนสามารถลดค่าใช้จ่ายเงินงวดแบบคงที่ได้ตลอด 5 ปี ดังนั้น จึงเชื่อว่าการเปิดให้ขอรับรหัสเพิ่มเติมจะยังคงมีผู้ประกันตนสนใจเข้าร่วมโครงการอีกแน่นอน” นายกฤษณ์ กล่าว
สำหรับผู้ประกันตนที่สนใจเข้าร่วมโครงการสินเชื่อที่อยู่อาศัยเพื่อผู้ประกันตนในครั้งนี้ สามารถขอรับรหัสผ่าน Application : GHB  ALL GEN /GHB ALL และจะได้รับรหัสเข้าร่วมโครงการผ่าน Line GHB Buddy จากนั้นนำรหัสที่ได้รับพร้อมหนังสือรับรองสถานะความเป็นผู้ประกันตน มาตรา 33 เอกสารส่วนตัว เอกสารแสดงรายได้ และเอกสารแสดงกรรมสิทธิ์ในหลักประกัน มายื่นกู้กับ ธอส. ได้ที่สาขาทั่วประเทศ โดยผู้ขอรับรหัสจะได้รับการแจ้งกำหนดการวันที่ให้มาติดต่อยื่นกู้ผ่านช่องทาง Line GHB Buddy หรือ ตรวจสอบลำดับการยื่นกู้ได้ที่ www.ghbank.co.th ทุกวันที่ 10,20,30 ของเดือน และทำนิติกรรมภายในวันที่ 31 มกราคม 2567 สอบถามรายละเอียดเพิ่มเติมได้ที่สำนักงานประกันสังคมกรุงเทพมหานครพื้นที่ ทั้ง 12 แห่ง สำนักงานประกันสังคมจังหวัด/ สาขาที่ท่านสะดวก หรือโทรสายด่วน 1506 หรือ G H Bank Call Center โทร 0-2645-9000 หรือ Facebook Fanpage ธนาคารอาคารสงเคราะห์ และติดตามข่าวสารของธนาคารได้ที่ Mobile Application : GHB ALL GEN /GHB ALL และ www.ghbank.co.th

ที่มา : https://www.thaigov.go.th/news/contents/details/67881