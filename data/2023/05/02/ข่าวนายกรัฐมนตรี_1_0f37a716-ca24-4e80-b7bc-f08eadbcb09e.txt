รัฐบาลไทย-ข่าวทำเนียบรัฐบาล-นายกฯ ร่วมประชาสัมพันธ์การจำหน่ายเข็มที่ระลึก งานฉลองพระชนมายุ 8 รอบ สมเด็จพระอริยวงศาคตญาณ สมเด็จพระสังฆราช สกลมหาสังฆปริณายก 26 มิถุนายน 2566


วันอังคารที่ 2 พฤษภาคม 2566
02/05/2566
พิมพ์
นายกฯ ร่วมประชาสัมพันธ์การจำหน่ายเข็มที่ระลึก งานฉลองพระชนมายุ 8 รอบ สมเด็จพระอริยวงศาคตญาณ สมเด็จพระสังฆราช สกลมหาสังฆปริณายก 26 มิถุนายน 2566
นายกฯ ร่วมประชาสัมพันธ์การจำหน่ายเข็มที่ระลึก งานฉลองพระชนมายุ 8 รอบ สมเด็จพระอริยวงศาคตญาณ สมเด็จพระสังฆราช สกลมหาสังฆปริณายก 26 มิถุนายน 2566
นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า วันนี้ (2 พฤษภาคม 2566) เวลา 08.45 น. ณ บริเวณชั้น 1 ตึกบัญชาการ 1 ทำเนียบรัฐบาล นายธีระพงษ์ วงศ์ศิวะวิลาศ ปลัดสำนักนายกรัฐมนตรี พร้อมด้วยคณะผู้บริหารสำนักงานปลัดสำนักนายกรัฐมนตรี เข้าพบพลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เพื่อประชาสัมพันธ์การจำหน่ายเข็มที่ระลึกงานฉลองพระชนมายุ 8 รอบ สมเด็จพระอริยวงศาคตญาณ สมเด็จพระสังฆราช สกลมหาสังฆปริณายก 26 มิถุนายน 2566 โดยมี พลเอก อนุพงษ์ เผ่าจินดา รัฐมนตรีว่าการกระทรวงมหาดไทย นายธนกร วังบุญคงชนะ รัฐมนตรีประจำสำนักนายกรัฐมนตรี และนายพีระพันธุ์ สาลีรัฐวิภาค เลขาธิการนายกรัฐมนตรี เข้าร่วม
สำหรับเข็มที่ระลึกงานฉลองพระชนมายุ 8 รอบ สมเด็จพระอริยวงศาคตญาณ สมเด็จพระสังฆราช สกลมหาสังฆปริณายก นั้น คณะกรรมการอำนวยการจัดงานฯ ได้มีมติเห็นชอบให้สำนักงานปลัดสำนักนายกรัฐมนตรีเป็นหน่วยงานเดียวที่ดำเนินการจัดทำเข็มที่ระลึกฯ จำหน่ายราคาเข็มละ 300 บาท เพื่อนำเงินรายได้ทั้งหมดหลังหักค่าใช้จ่าย ถวายสมเด็จพระอริยวงศาคตญาณ สมเด็จพระสังฆราช สกลมหาสังฆปริณายก โดยเสด็จพระกุศลตามพระอัธยาศัย โดยเข็มที่ระลึกฯ ดังกล่าวออกแบบโดยนายอธิภัทร แสวงผล เป็นอักษรพระนาม ออป ของสมเด็จพระอริยวงศาคตญาณ สมเด็จพระสังฆราช สกลมหาสังฆปริณายก ภายใต้เศวตฉัตร 3 ชั้นตามพระอิสริยศ แวดล้อมด้วยแพรแถบสีแดงอันเป็นสีประจำวันประสูติ คือ วันอาทิตย์ บรรจุข้อความบอกงานว่า “ฉลองพระชนมายุ 8 รอบ 26 มิถุนายน 2566” ทั้งนี้ เมื่อวันที่ 12 เมษายน 2566 สมเด็จพระอริยวงศาคตญาณ สมเด็จพระสังฆราช สกลมหาสังฆปริณายก เสด็จลงพระอุโบสถวัดราชบพิธสถิตมหาสีมาราม โปรดประพรมน้ำพระพุทธมนต์บนเข็มที่ระลึกฯ เพื่อเป็นสวัสดิมงคลอันยิ่งใหญ่แก่สาธุชนผู้ได้บริจาคบูชาเพื่อรับเข็มที่ระลึกฯ ไปประดับด้วย ผู้สนใจสามารถโดยเสด็จพระกุศลในราคาเข็มละ 300 บาท ได้ที่ห้างสรรพสินค้าบิ๊กซี ตั้งแต่วันที่ 8 พฤษภาคม 2566 เป็นต้นไป สอบถามรายละเอียดได้ที่บิ๊กซีคอลเซ็นเตอร์ โทร. 1756 หรือที่กองคลัง สำนักงานปลัดสำนักนายกรัฐมนตรี โทร. 0 2283 4305 , 0 2283 4310 หรือ 0 2283 4318

ที่มา : https://www.thaigov.go.th/news/contents/details/67850