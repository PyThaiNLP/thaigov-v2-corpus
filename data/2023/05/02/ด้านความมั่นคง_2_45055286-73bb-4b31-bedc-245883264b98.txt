รัฐบาลไทย-ข่าวทำเนียบรัฐบาล-"เพราะคนดีสำคัญกว่าทุกสิ่ง" ผู้ว่าฯ สุราษฎร์ มอบประกาศนียบัตรชมเชยนายสถานีรถไฟบ้านส้อง ช่วยยายเป็นใบ้หูหนวกเดินตัดรางรถไฟ หวิดถูกชนรอดชีวิตอย่างปลอดภัย


วันอังคารที่ 2 พฤษภาคม 2566
02/05/2566
พิมพ์
"เพราะคนดีสำคัญกว่าทุกสิ่ง" ผู้ว่าฯ สุราษฎร์ มอบประกาศนียบัตรชมเชยนายสถานีรถไฟบ้านส้อง ช่วยยายเป็นใบ้หูหนวกเดินตัดรางรถไฟ หวิดถูกชนรอดชีวิตอย่างปลอดภัย
"เพราะคนดีสำคัญกว่าทุกสิ่ง" ผู้ว่าฯ สุราษฎร์ มอบประกาศนียบัตรชมเชยนายสถานีรถไฟบ้านส้อง ช่วยยายเป็นใบ้หูหนวกเดินตัดรางรถไฟ หวิดถูกชนรอดชีวิตอย่างปลอดภัย
เมื่อวันที่ 1 พ.ค. 66 นายวิชวุทย์ จินโต ผู้ว่าราชการจังหวัดสุราษฎร์ธานี เปิดเผยว่า จากกรณีปรากฏคลิปวิดีโอทางสื่อโซเชียลเมื่อวันที่ 30 เมษายนที่ผ่านมา ในเวลา 09.48 น. นายฐิติพงศ์ พิริพล นายสถานีรถไฟบ้านส้อง ได้ปฏิบัติหน้าที่ยืนให้อาณัติสัญญาณรถไฟ โบกธงเขียวผ่านเข้าเทียบชานชาลา และได้สังเกตเห็นหญิงชราคนหนึ่งกำลังก้มหน้าเดินข้ามรางรถไฟโดยไม่เห็นว่าขณะนั้นขบวนรถไฟกำลังแล่นมาด้วยความเร็ว นายฐิติพงศ์จึงตัดสินใจวิ่งลงไปผลักหญิงชราให้พ้นจากขบวนรถไฟได้ทันอย่างหวุดหวิด ซึ่งหลังจากเกิดเหตุดังกล่าวได้มีผู้คนในสื่อโซเชียลแสดงความคิดเห็นและแสดงความชื่นชมนายสถานีท่านนี้เป็นจำนวนมาก
“ในวันนี้ ตนพร้อมด้วยนายเจริญศักดิ์ วงศ์สุวรรณ นายอำเภอเวียงสระ และนายสมชาย สมวงศ์ ปลัดอาวุโส อำเภอเวียงสระ ร่วมลงพื้นที่สถานีรถไฟบ้านส้อง ตำบลบ้านส้อง อำเภอเวียงสระ จังหวัดสุราษฎร์ธานี เพื่อตรวจตราบริเวณสถานีซึ่งเป็นสถานที่เกิดเหตุช่วยเหลือหญิงชราข้ามทางรถไฟ พร้อมลงนามสมุดตรวจเยี่ยม และมอบประกาศนียบัตรชมเชย ให้แก่ นายฐิติพงศ์ พิริพล นายสถานีรถไฟบ้านส้อง ผู้เป็นฮีโร่จากเหตุการณ์เข้าช่วยชีวิตหญิงชรา อายุ 75 ปี ซึ่งเป็นผู้พิการทางการได้ยินและเป็นใบ้ที่กำลังเดินตัดหน้าข้ามทางรถไฟ ขณะที่ขบวนรถด่วนที่ 85 ต้นทางสถานีกลางกรุงเทพอภิวัฒน์ ปลายทางสถานีนครศรีธรรมราช ที่กำลังแล่นเข้าเทียบชานชาลาสถานี จนสามารถช่วยชีวิตจากการถูกชนได้อย่างหวุดหวิด” ผู้ว่าฯ สุราษฎร์ธานี กล่าว
นายวิชวุทย์ จินโต ผู้ว่าราชการจังหวัดสุราษฎร์ธานี กล่าวเพิ่มเติมว่า ตนในฐานะผู้ว่าราชการจังหวัดสุราษฎร์ธานี และเป็นชาวจังหวัดสุราษฎร์ธานี ซึ่งคำว่า “สุราษฎร์ธานี” เป็นนามพระราชทานที่มาจากการสมาสคำของคำว่า สุ – ราษฎร – ธานี มีความหมายว่า “เมืองคนดี” จึงได้เป็นตัวแทนพี่น้องประชาชนชาวจังหวัดสุราษฎร์ธานี รวมถึงพี่น้องประชาชนในสื่อโซเชียล ชื่นชมการปฏิบัติหน้าที่ของนายฐิติพงศ์ พิริพล นายสถานีรถไฟบ้านส้อง ที่มีความกล้าหาญและมีความรับผิดชอบต่อสังคม ถึงแม้ว่าตนจะต้องเสี่ยงชีวิตเพื่อเข้าไปช่วยเหลือผู้อื่น จนรอดปลอดภัย โดยจากการกระทำดังกล่าวถือเป็นแบบอย่างที่ดีในสังคม และขอชื่นชมครอบครัวของนายฐิติพงศ์ พิริพล ที่เลี้ยงดูบุตรชายให้เป็นคนดี สมดังคำกล่าวของท่านพุทธทาสภิกขุว่า "คนดีสำคัญกว่าทุกสิ่ง" และขอให้นายนายฐิติพงศ์ พิริพล รักษาคุณงามความดีและมีความเจริญก้าวหน้าในอาชีพและการงาน และทำหน้าที่เพื่อพี่น้องประชาชนอย่างเต็มกำลังความสามารถตลอดไป
“เพื่อความปลอดภัยในชีวิตและทรัพย์สินของพี่น้องประชาชน ได้กำชับให้ส่วนราชการตลอดจนหน่วยงานรัฐวิสาหกิจที่มีหน้าที่ในการให้บริการพี่น้องประชาชนที่เดินทางสัญจรด้วยขนส่งสาธารณะ ทั้งรถโดยสาร รถไฟ เรือโดยสาร และเครื่องบิน ได้หมั่นลงพื้นที่ไปตรวจสอบจุดเสี่ยงจุดอันตรายและหาแนวทางป้องกันไม่ให้เกิดอุบัติเหตุ โดยเฉพาะอย่างยิ่งบริเวณสถานีรถไฟ ซึ่งจังหวัดสุราษฎร์ธานี มีสถานีรถไฟรวม 19 สถานี และมีจุดตัดทางรถไฟจำนวนมาก ด้วยการทำสัญญาณให้เห็นชัดเจนบริเวณจุดตัดทางข้ามทางรถไฟ รวมทั้งเครื่องหมายสัญลักษณ์บริเวณสถานีรถไฟ พร้อมเน้นย้ำประชาสัมพันธ์และขอความร่วมมือพี่น้องประชาชนผู้ที่ต้องใช้ทางสัญจรในการข้ามทางรถไฟให้เพิ่มความระมัดระวัง หยุดมองซ้ายขวาให้ถี่ถ้วนทุกครั้งก่อนข้ามทางรถไฟ และเมื่อเห็นว่าปลอดภัยดีแล้วจึงข้ามไปได้” ผู้ว่าฯ สุราษฎร์ธานี กล่าวในช่วงท้าย

ที่มา : https://www.thaigov.go.th/news/contents/details/67862