รัฐบาลไทย-ข่าวทำเนียบรัฐบาล-กรมทางหลวงชนบท สร้างสะพานคอนกรีตเสริมเหล็กข้ามแม่น้ำชี เชื่อมจังหวัดยโสธร - ร้อยเอ็ด เสร็จสมบูรณ์


วันอังคารที่ 2 พฤษภาคม 2566
กรมทางหลวงชนบท สร้างสะพานคอนกรีตเสริมเหล็กข้ามแม่น้ำชี เชื่อมจังหวัดยโสธร - ร้อยเอ็ด เสร็จสมบูรณ์
ช่วยร่นระยะทาง 18 กิโลเมตร เพิ่มศักยภาพการคมนาคมขนส่ง บรรเทาความเดือดร้อนให้กับประชาชนในพื้นที่
กรมทางหลวงชนบท (ทช.) กระทรวงคมนาคม โดยสำนักก่อสร้างสะพาน ดำเนินโครงการก่อสร้างสะพานคอนกรีตเสริมเหล็กข้ามแม่น้ำชี (สะพานมิตรภาพ ปากเป่ง - ดอนเจริญ) จังหวัดยโสธร เสร็จสมบูรณ์ เชื่อมระหว่างบ้านปากเป่ง ตำบลเขื่องคำ อำเภอเมือง จังหวัดยโสธร กับบ้านท่าสะอาด ตำบลพนมไพร อำเภอพนมไพร จังหวัดร้อยเอ็ด ก่อสร้างสะพานคอนกรีตเสริมเหล็ก ความยาว 270 เมตร ผิวทางกว้าง 9 เมตร รองรับ 2 ช่องจราจร (ไป - กลับ) พร้อมถนนต่อเชื่อมความยาวรวม 950.36 เมตร งบประมาณการก่อสร้าง 69.916 ล้านบาท ปัจจุบันได้ก่อสร้างแล้วเสร็จและเปิดให้ประชาชนได้ใช้สัญจรแล้ว ทั้งนี้ เพื่อช่วยบรรเทาความเดือดร้อน เพิ่มศักยภาพการคมนาคมขนส่ง เนื่องจากสามารถร่นระยะทางได้ถึง 18 กิโลเมตร ลดระยะเวลา ลดค่าใช้จ่าย ในการเดินทางให้ประชาชนสามารถสัญจรและขนส่งพืชผลทางการเกษตรได้อย่างสะดวกรวดเร็วปลอดภัยมากยิ่งขึ้น

ที่มา : https://www.thaigov.go.th/news/contents/details/67864