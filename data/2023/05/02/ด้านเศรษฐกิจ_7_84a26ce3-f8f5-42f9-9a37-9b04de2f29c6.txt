รัฐบาลไทย-ข่าวทำเนียบรัฐบาล-กรมทางหลวงชนบท เตรียมความพร้อมมาตรการอำนวยความสะดวก และปลอดภัยให้กับประชาชน


วันอังคารที่ 2 พฤษภาคม 2566
กรมทางหลวงชนบท เตรียมความพร้อมมาตรการอำนวยความสะดวก และปลอดภัยให้กับประชาชน
รองรับการเดินทางในช่วงวันหยุดยาววันฉัตรมงคล ระหว่างวันที่ 4 - 7 พฤษภาคม 2566
กรมทางหลวงชนบท (ทช.) กระทรวงคมนาคม เตรียมความพร้อมดำเนินการตามมาตรการอำนวยความสะดวกและความปลอดภัยในการเดินทางของประชาชน ตามที่คณะรัฐมนตรีกำหนดวันหยุดราชการเพิ่มเป็นกรณีพิเศษในวันที่ 5 พฤษภาคม 2566 ส่งผลให้มีวันหยุดยาวระหว่างวันที่ 4 - 7 พฤษภาคม 2566 คาดว่าจะมีปริมาณการจราจรที่เพิ่มมากขึ้นจากการเดินทางกลับภูมิลำเนาหรือท่องเที่ยว ทช. จึงได้จัดเตรียมมาตรการอำนวยความสะดวกและความปลอดภัยด้านการเดินทางให้กับประชาชน เพื่อรับรองการเดินทางของประชาชนในช่วงวันหยุดดังกล่าว เพิ่มประสิทธิภาพในการใช้เส้นทาง รวมทั้งป้องกันและลดอัตราการเกิดอุบัติเหตุบนท้องถนนอย่างเป็นรูปธรรม โดยมีแนวทางให้หน่วยงานทั้งในส่วนกลางและส่วนภูมิภาคทั่วประเทศดำเนินการตามมาตรการ ดังนี้
1. ปรับปรุง/ซ่อมแซม ถนน/สะพานในความรับผิดชอบให้มีความสะดวกและปลอดภัย ไร้หลุมบ่อ มีเครื่องหมายจราจร อุปกรณ์อำนวยความปลอดภัย ไฟฟ้าแสงสว่าง และไฟสัญญาณจราจรครบถ้วน
2. ตรวจสอบและวิเคราะห์ข้อมูลสถิติอุบัติเหตุที่เกิดขึ้น ระหว่างวันที่ 4 - 7 พฤษภาคม 2566 ผ่านระบบ ARMS (ระบบสารสนเทศการรายงานอุบัติเหตุบนทางหลวงชนบท)
3. เฝ้าระวังอุบัติเหตุแก่ผู้ใช้เส้นทาง เข้าช่วยเหลือเมื่อพบรถเสียหรือเกิดอุบัติเหตุ โดยรูปแบบ   การดำเนินการจะพิจารณาตามความเหมาะสมของแต่ละพื้นที่
4. หน่วยงานที่มีโครงการอยู่ระหว่างดำเนินการก่อสร้าง งานซ่อมบำรุงทางและสะพาน ตรวจสอบพื้นที่โครงการในความรับผิดชอบปฏิบัติ ดังนี้
4.1 ดำเนินการวางแผนคืนพื้นผิวจราจรให้มีช่องจราจรเท่าเดิม หรือให้ใกล้เคียงของเดิมมากที่สุด โดยพื้นที่ที่สามารถปูผิวทางได้ให้ดำเนินการปูผิวทางให้แล้วเสร็จ รวมถึงตีเส้นจราจรชั่วคราวให้ชัดเจน และไม่เปิดหน้างานทิ้งไว้
4.2 ติดตั้งป้ายจราจร ป้ายเตือน ไฟสัญญาณจราจร อุปกรณ์อำนวยความปลอดภัยในพื้นที่บริเวณการก่อสร้าง พร้อมทั้งดูแลและตรวจสอบให้อยู่ในสภาพใช้งานได้ตลอดเวลา
4.3 ตรวจสอบไฟฟ้าแสงสว่างในพื้นที่ก่อสร้างและพื้นที่ต่อเนื่องกับโครงการใกล้เคียง ให้มีแสงสว่างเพียงพอ
4.4 ดำเนินการตามมาตรการความปลอดภัยอื่น ๆ ของ ทช.
ทช. ร่วมส่งทุกท่านเดินทางถึงที่หมายอย่างปลอดภัย โปรดใช้ความระมัดระวังในการขับขี่ไม่ประมาท เมาไม่ขับ คาดเข็มขัดนิรภัย ปฏิบัติตามกฎจราจรอย่างเคร่งครัดและสวมหมวกนิรภัยทุกครั้งก่อนขับขี่ยานพาหนะ เพื่อให้สามารถเดินทางท่องเที่ยวและกลับภูมิลำเนาได้อย่างอุ่นใจสะดวก ปลอดภัย ทั้งนี้ หากต้องการสอบถามเส้นทางของ ทช. สามารถติดต่อสอบถามข้อมูลหรือแจ้งเหตุได้ที่สายด่วน ทช. โทร. 1146 เว็บไซต์ ww.drr.go.th และ Facebook ทช.

ที่มา : https://www.thaigov.go.th/news/contents/details/67856