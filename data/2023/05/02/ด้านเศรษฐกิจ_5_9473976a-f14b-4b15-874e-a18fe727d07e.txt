รัฐบาลไทย-ข่าวทำเนียบรัฐบาล-สรรพากรผนึกกำลังสำนักงานตำรวจแห่งชาติ แจ้งเตือนประชาชนระวังแก๊งคอลเซ็นเตอร์


วันอังคารที่ 2 พฤษภาคม 2566
02/05/2566
พิมพ์
สรรพากรผนึกกำลังสำนักงานตำรวจแห่งชาติ แจ้งเตือนประชาชนระวังแก๊งคอลเซ็นเตอร์
กรมสรรพากร - สตช. แถลงข่าวเตือนภัยออนไลน์ประจำสัปดาห์ เมื่อวันที่ 1 พฤษภาคม พ.ศ.2566 เนื่องจากปรากฏข้อเท็จจริงว่า ในช่วงปลายเดือนเมษายน 2566 ที่ผ่านมา มีการรับแจ้งความคดีออนไลน์จากการถูกกลุ่มมิจฉาชีพแอบอ้างเป็นเจ้าหน้าที่สรรรพากรเป็นจำนวนมาก
สำนักงานตำรวจแห่งชาติ โดยพลตํารวจเอก สมพงษ์ ชิงดวง ที่ปรึกษาพิเศษสำนักงานตำรวจแห่งชาติ หัวหน้าคณะทํางานสร้างเสริมภูมิคุ้มกันต้านภัยอาชญากรรมทางเทคโนโลยี ร่วมกับกรมสรรพากร โดยนายวินิจ วิเศษสุวรรณภูมิ รองอธิบดีกรมสรรพากรในฐานะโฆษกกรมสรรพากร แถลงข่าวเตือนภัยออนไลน์ประจำสัปดาห์ ณ ห้องสารสิน อาคาร 1 สำนักงานตำรวจแห่งชาติ เมื่อวันที่ 1 พฤษภาคม พ.ศ.2566 เนื่องจากปรากฏข้อเท็จจริงว่า ในช่วงปลายเดือนเมษายน 2566 ที่ผ่านมา มีการรับแจ้งความคดีออนไลน์จากการถูกกลุ่มมิจฉาชีพแอบอ้างเป็นเจ้าหน้าที่สรรรพากรเป็นจำนวนมาก
โฆษกกรมสรรพากร เปิดเผยว่า “ในระหว่างช่วงเดือนมกราคม ถึงเดือนเมษายน 2566 เป็นกำหนดเวลายื่นแบบแสดงรายการภาษีเงินได้บุคคลธรรมดา ปีภาษี 2565 โดยมิจฉาชีพได้ฉวยโอกาส ในช่วงเวลาดังกล่าว ทำการโทรติดต่อประชาชนติดตามการยื่นแบบแสดงรายการและชำระภาษี แจ้งคืนเงินภาษีแจ้งให้ตรวจสอบข้อมูลการประกอบกิจการและสิทธิสวัสดิการภาครัฐที่เกี่ยวข้องกับกรมสรรพากร หรือทำการปลอมแปลงเอกสารของราชการส่งถึงผู้เสียภาษี และแจ้งให้ชำระภาษีหรือส่งเอกสารผ่านแอปพลิเคชันไลน์ (Application Line) หรืออัพโหลดเอกสารผ่านลิงก์ (Link)
จึงขอย้ำเตือนประชาชนและผู้เสียภาษี กรมสรรพากรไม่มีนโยบายให้ เจ้าหน้าที่ติดต่อผู้เสียภาษีทางโทรศัพท์ เพื่อติดตามการยื่นแบบแสดงรายการและชำระภาษี แจ้งคืนเงินภาษี แจ้งให้ส่งเอกสาร หรือติดต่อทำธุรกรรมผ่านแอปพลิเคชันไลน์ (Application Line) หากได้รับการติดต่อทางโทรศัพท์ แจ้งว่าเป็นเจ้าหน้าที่กรมสรรพากร หรือได้รับเอกสารที่อาจสุ่มเสี่ยงเป็นเอกสารปลอม ขอให้โทรตรวจสอบข้อเท็จจริงว่าเป็นมิจฉาชีพหรือไม่ ได้ที่ศูนย์สารนิเทศสรรพากร หมายเลขโทรศัพท์ 1161 หรือติดต่อเจ้าหน้าที่สรรพากร ณ สำนักงานสรรพากรพื้นที่สาขา และสำนักงานสรรพากรพื้นที่ทุกแห่งทั่วประเทศ”

ที่มา : https://www.thaigov.go.th/news/contents/details/67852