รัฐบาลไทย-ข่าวทำเนียบรัฐบาล-ปล.กห. ผู้แทน รมว.กห. ให้การต้อนรับ ผบ.กองเรือสหรัฐอเมริกา (สหรัฐฯ) ภาคพื้นแปซิฟิก 


วันอังคารที่ 2 พฤษภาคม 2566
ปล.กห. ผู้แทน รมว.กห. ให้การต้อนรับ ผบ.กองเรือสหรัฐอเมริกา (สหรัฐฯ) ภาคพื้นแปซิฟิก
...
พันเอก จิตนาถ ปุณโณทก รองโฆษกกระทรวงกลาโหม เปิดเผยว่า พลเอก สนิธชนก  สังขจันทร์ ปลัดกระทรวงกลาโหม เป็นผู้แทน พลเอก ประยุทธ์  จันทร์โอชา รัฐมนตรีว่าการกระทรวงกลาโหม ให้การต้อนรับ พลเรือเอก แซมมวล เจ พาพาโร่ (Samuel J. Paparo) ผบ.กองเรือสหรัฐอเมริกา (สหรัฐฯ) ภาคพื้นแปซิฟิก เมื่อวันที่ 1 พ.ค.66 เพื่อหารือความสัมพันธ์ระหว่างสองประเทศ ณ ห้องพระบารมีปกเกล้า ในศาลาว่าการกระทรวงกลาโหม
การเดินทางเยือนประเทศไทยระหว่างวันที่ 1 - 2 พ.ค.66 ในฐานะแขกของกองทัพเรือ นับว่าเป็นการพัฒนาความสัมพันธ์และความร่วมมือทางทหารระหว่างสองประเทศรวมทั้งแลกเปลี่ยนข้อคิดเห็นในประเด็นต่างๆ ร่วมกัน โดย ปล.กห. ได้กล่าวยินดีต่อ การครบรอบ 190 ปี ความสัมพันธ์ทางการทูต ระหว่างไทย-สหรัฐ ที่มีมาตั้งแต่ 20 มี.ค. 2376
สำหรับความสัมพันธ์ทางทหารมีการพัฒนาอย่างต่อเนื่อง โดยภายหลังจากสถานการณ์การแพร่ระบาดของโรคติดเชื้อไวรัสโคโรนา 2019 คลี่คลาย ทำให้ กห. และกองทัพของทั้งสองประเทศได้กลับมาขับเคลื่อนความร่วมมืออย่างเต็มศักยภาพ ไม่ว่าจะเป็นการแลกเปลี่ยน การเยือน การฝึกร่วม/ผสม Cobra Gold และการฝึกศึกษาที่สำคัญอื่นๆ ในระดับเหล่าทัพ รวมถึงการสนับสนุนยุทโธปกรณ์ ตลอดจนการขยายความร่วมมือในด้านอื่นๆที่สำคัญในอนาคต อาทิ การปฏิบัติการทางไซเบอร์ และอวกาศ
ทางด้าน ผบ.กองเรือสหรัฐ รู้สึกขอบคุณสำหรับการต้อนรับอย่างอบอุ่น การต้อนรับการเยือน ของกองเรือบรรทุกเครื่องบินชั้นนิมิตซ์ การแลกเปลี่ยนการฝึก ศึกษา  การที่ได้มีโอกาส มีกิจกรรมร่วมกับประเทศไทย ซึ่งถือว่าเป็นเกียรติอย่างยิ่ง และ ผบ.กองเรือ ยินดีมากถ้า ปลัดกระทรวงกลาโหม จะได้มีโอกาส เยือนสหรัฐ ในโอกาสต่อไป
โดยทั้งสองฝ่ายเห็นว่าการหารือในครั้งนี้นับว่าเป็นประโยชน์ต่อการดำเนินความสัมพันธ์ระหว่างกัน เพื่อขับเคลื่อนความร่วมมือในด้านต่างๆ อย่างเต็มศักยภาพต่อไป

ที่มา : https://www.thaigov.go.th/news/contents/details/67878