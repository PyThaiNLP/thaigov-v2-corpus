รัฐบาลไทย-ข่าวทำเนียบรัฐบาล-กรมเจ้าท่า รับฟังความคิดเห็นประชาชนก่อนการขุดลอกแม่น้ำท่าจีน รองรับการระบายน้ำฤดูน้ำหลาก


วันอังคารที่ 2 พฤษภาคม 2566
กรมเจ้าท่า รับฟังความคิดเห็นประชาชนก่อนการขุดลอกแม่น้ำท่าจีน รองรับการระบายน้ำฤดูน้ำหลาก
...
กรมเจ้าท่า รับฟังความคิดเห็นประชาชนก่อนการขุดลอกแม่น้ำท่าจีน รองรับการระบายน้ำฤดูน้ำหลาก
จากนโยบายรัฐบาล และกระทรวงคมนาคม โดยกรมเจ้าท่าได้ดำเนินการประชาสัมพันธ์ก่อนการขุดลอก เพื่อพัฒนาและบำรุงรักษาร่องน้ำทางเรือเดินให้เกิดความสะดวกและปลอดภัย เพิ่มประสิทธิภาพในการเดินเรือ การระบายน้ำ และเพิ่มพื้นที่รับน้ำในฤดูน้ำหลาก และเพื่อการอุปโภคบริโภค
กรมเจ้าท่า โดยสำนักพัฒนาและบำรุงรักษาทางน้ำ สำนักงานพัฒนาและบำรุงรักษาทางน้ำที่ 1 ได้นำเจ้าหน้าที่หน่วยปฏิบัติงานขุดลอกแม่น้ำท่าจีน ตำบลบางตาเถร อำเภอสองพี่น้อง จังหวัดสุพรรณบุรี ร่วมกับสำนักงานเจ้าท่าภูมิภาคสาขาจังหวัดสุพรรณบุรี ดำเนินการประชาสัมพันธ์รับฟังความคิดเห็นก่อนการขุดลอกแม่น้ำท่าจีน ประจำปีงบประมาณ 2566 ณ หอประชุมโรงเรียนบรรหารแจ่มใสวิทยา 5 หมู่ที่ 1 ตำบลบางตาเถร อำเภอสองพี่น้อง จังหวัดสุพรรณบุรี โดยมีหน่วยงานที่เกี่ยวข้อง อาทิ ปลัดองค์การบริหารส่วนตำบลบางตาเถร , กำนันตำบลบางตาเถร, ผู้ใหญ่บ้าน, และประชาชนในพื้นที่ ที่มีส่วนเกี่ยวข้องและผู้มีส่วนได้ส่วนเสียกับการขุดลอกในครั้งนี้ ร่วมรับฟังวิธีการขุดลอก เครื่องจักรที่ใช้ในการขุดลอก ปัญหาและผลกระทบที่เกิดขึ้น ประโยชน์ที่จะได้รับจากการขุดลอก ระยะทางและเวลาที่ใช้ในการขุดลอก โดยผลการประชาสัมพันธ์ประชาชนให้การตอบรับและเห็นด้วยกับการขุดลอกในครั้งนี้เป็นอย่างดี ซึ่งผลที่ได้จากการขุดลอกในครั้งนี้ จะช่วยทำให้ร่องน้ำมีความลึกมากขึ้น เพื่อช่วยเพิ่มอัตราการไหลของน้ำ ลดปัญหาอุทกภัย ช่วยเพิ่มพื้นที่กักเก็บน้ำ และช่วยการระบายน้ำในช่วงฤดูน้ำหลาก โดยมีประชาชนในพื้นที่ได้รับประโยชน์จากการขุดลอก ประมาณ 5,317 ครัวเรือน พื้นที่ทางการเกษตร ประมาณ 59,357 ไร่

ที่มา : https://www.thaigov.go.th/news/contents/details/67857