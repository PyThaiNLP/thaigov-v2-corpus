รัฐบาลไทย-ข่าวทำเนียบรัฐบาล-การประกาศผลการพิจารณาคุณสมบัติตามโครงการลงทะเบียนเพื่อสวัสดิการแห่งรัฐ ปี 2565


วันอังคารที่ 2 พฤษภาคม 2566
02/05/2566
พิมพ์
การประกาศผลการพิจารณาคุณสมบัติตามโครงการลงทะเบียนเพื่อสวัสดิการแห่งรัฐ ปี 2565
คณะกรรมการประชารัฐฯ เห็นควรให้ตรวจสอบการเป็นเกษตรกร และคุณสมบัติที่เกี่ยวข้องอีกครั้ง เพื่อตรวจสอบความถูกต้องการคัดกรอง โดยจะมีการประกาศผลการพิจารณาคุณสมบัติของผู้ที่ไม่ผ่านเกณฑ์การพิจารณาคุณสมบัติอีกครั้งหนึ่งในวันพฤหัสบดีที่ 4 พฤษภาคม 2566
นายพรชัย ฐีระเวช ผู้อำนวยการสำนักงานเศรษฐกิจการคลัง ในฐานะโฆษกกระทรวงการคลัง เปิดเผยว่า คณะกรรมการประชารัฐสวัสดิการเพื่อเศรษฐกิจฐานรากและสังคมในฐานะหน่วยงานรับผิดชอบโครงการลงทะเบียนเพื่อสวัสดิการแห่งรัฐ ปี 2565 (โครงการฯ) เห็นควรให้มีการตรวจสอบการเป็นเกษตรกร และคุณสมบัติที่เกี่ยวข้องอีกครั้ง เพื่อเป็นการตรวจสอบความถูกต้องในการคัดกรอง ซึ่งจะเป็นประโยชน์แก่ผู้ที่ได้ลงทะเบียนนโครงการฯ โดยจะมีการประกาศผลการพิจารณาคุณสมบัติของผู้ที่ไม่ผ่านเกณฑ์การพิจารณาคุณสมบัติอีกครั้งหนึ่งในวันพฤหัสบดีที่ 4 พฤษภาคม 2566
ทั้งนี้ สำหรับผู้ที่ตรวจสอบผลการพิจารณาคุณสมบัติในวันพฤหัสบดีที่ 4 พฤษภาคม 2566 แล้วพบว่ามีสถานะ “ผ่านการพิจารณาคุณสมบัติ” จะต้องดำเนินการยืนยันตัวตนที่ (1) ธนาคารกรุงไทย จำกัด (มหาชน) (2) ธนาคารออมสิน หรือ (3) ธนาคารเพื่อการเกษตรและสหกรณ์การเกษตร และผลการยืนยันตัวตนต้องแสดงสถานะว่า “ผ่านการยืนยันตัวตน (e-KYC)” ภายในวันอาทิตย์ที่ 14 พฤษภาคม 2566 เพื่อให้สามารถใช้สิทธิสวัสดิการผ่านบัตรประจำตัวประชาชนได้ตั้งแต่วันพฤหัสบดีที่ 18 พฤษภาคม 2566 เป็นต้นไป และจะได้รับสิทธิย้อนหลังในส่วนของวงเงินการซื้อสินค้าอุปโภคบริโภคจากร้านธงฟ้าราคาประหยัดพัฒนาเศรษฐกิจฐานรากและสังคม (ร้านธงฟ้าฯ) ของเดือนเมษายน 2566 จำนวน 300 บาท ทั้งนี้ ในการยืนยันตัวตน ผู้ผ่านเกณฑ์จะต้องใช้บัตรประจำตัวประชาชนอเนกประสงค์ (Smart Card) และต้องผูกบัญชีพร้อมเพย์กับเลขประจำตัวประชาชนกับธนาคารใดก็ได้ เนื่องจากการผูกบัญชีพร้อมเพย์ไว้ล่วงหน้าจะทำให้ผู้ได้รับสิทธิโครงการฯ สะดวกในการรับสิทธิสวัสดิการ หากภาครัฐมีการให้สวัสดิการเป็นเงินโอนเข้าบัญชีในอนาคต
อย่างไรก็ดี สำหรับผู้ผ่านเกณฑ์คุณสมบัติรอบใหม่ที่ไม่ได้ยืนยันตัวตนภายในวันอาทิตย์ที่ 14 พฤษภาคม 2566 ยังคงสามารถยืนยันตัวตนได้ที่ธนาคารทั้งสามแห่งข้างต้นตามวันเวลาที่หน่วยงานกำหนด แต่จะสามารถเริ่มใช้สิทธิสวัสดิการแห่งรัฐได้ตามวันที่กระทรวงการคลังกำหนด โดยรายละเอียดช่วงเวลาการยืนยันตัวตนและวันที่เริ่มใช้สิทธิ ปรากฏตามตาราง
ช่วงเวลาการยืนยันตัวตน        วันที่เริ่มใช้สิทธิ                การได้รับสิทธิ
4 พ.ค. – 14 พ.ค. 2566            18 พ.ค. 2566                ได้รับสิทธิตั้งแต่วันที่ 18 พ.ค. 2566 เป็นต้นไป และได้รับสิทธิย้อนหลังเฉพาะวงเงินการซื้อสินค้าอุปโภคบริโภคจากร้านธงฟ้าฯ ของเดือน เม.ย. 2566
15 พ.ค. - 26 พ.ค. 2566        1 มิ.ย. 2566                ได้รับสิทธิย้อนหลังได้ไม่เกิน 3 เดือน นับจากเดือน เม.ย. 2566 (สิทธิย้อนหลังจะให้เฉพาะวงเงินการซื้อสินค้าอุปโภคบริโภคจากร้านธงฟ้าฯ เท่านั้น)
27 พ.ค. - 26 มิ.ย. 2566        1 ก.ค. 2566
27 มิ.ย. 2566 เป็นต้นไป        1 ส.ค. 2566 หรือเดือนถัดไปตามเงื่อนไขการได้รับสิทธิหลังยืนยันตัวตน  ไม่ได้รับสิทธิย้อนหลัง โดยจะได้รับสิทธิเฉพาะเดือนที่กระทรวงการคลังดำเนินการตั้งวงเงินให้
ในกรณีผู้ที่ตรวจสอบผลการพิจารณาคุณสมบัติในวันพฤหัสบดีที่ 4 พฤษภาคม 2566 แล้วพบว่ามีสถานะ “ไม่ผ่านเกณฑ์การพิจารณา” และได้ทำการยื่นอุทธรณ์ตามขั้นตอนภายในวันจันทร์ที่ 1 พฤษภาคม 2566 เรียบร้อยแล้ว กระทรวงการคลังจะประมวลผลการอุทธรณ์อีกครั้งหนึ่ง รวมถึงผู้ที่ไม่ผ่านเกณฑ์การพิจารณาคุณสมบัติด้านอื่น ๆ ที่ได้ทำการยื่นอุทธรณ์เรียบร้อยแล้ว โดยจะมีการประกาศผลการพิจารณาอุทธรณ์ในวันจันทร์ที่ 12 มิถุนายน 2566
โฆษกกระทรวงการคลังแจ้งว่า ประชาชนสามารถติดตามข้อมูลข่าวสารและรายละเอียดโครงการฯ เพิ่มเติมได้ที่เว็บไซต์ https://บัตรสวัสดิการแห่งรัฐ.mof.go.th หรือ https://welfare.mof.go.th
สำนักงานปลัดกระทรวงการคลัง โทร. 09 4858 9794 (เวลาทำการ 08.30 – 16.30 น.)
สำนักงานเศรษฐกิจการคลัง โทร. 02 273 9020 ต่อ 3502 3503 3506 3536 3542 3518 หรือ
โทร. 08 5842 7102 , 08 5842 7103, 08 5842 7104 ,08 5842 7105, 08 5842 7106, 08 5842 7107 08 5842 7109 (เวลาทำการ 08.30 – 16.30 น.)
ศูนย์ลูกค้าสัมพันธ์บัตรสวัสดิการแห่งรัฐ โทร. 02 109 2345 (เวลาทำการ 08.30 – 17.30 น.)

ที่มา : https://www.thaigov.go.th/news/contents/details/67875