รัฐบาลไทย-ข่าวทำเนียบรัฐบาล-ผู้ว่าฯ สุราษฎร์ธานี ปล่อยแถวกำลังเจ้าหน้าที่ ระดมกวาดล้างอาชญากรรมป้องกันเหตุร้ายก่อนวันเลือกตั้ง เน้นย้ำ สร้างการรับรู้พี่น้องประชาชนปฏิบัติตามกฎหมายอย่างเคร่งครัด 


วันเสาร์ที่ 13 พฤษภาคม 2566
13/05/2566
พิมพ์
ผู้ว่าฯ สุราษฎร์ธานี ปล่อยแถวกำลังเจ้าหน้าที่ ระดมกวาดล้างอาชญากรรมป้องกันเหตุร้ายก่อนวันเลือกตั้ง เน้นย้ำ สร้างการรับรู้พี่น้องประชาชนปฏิบัติตามกฎหมายอย่างเคร่งครัด
ผู้ว่าฯ สุราษฎร์ธานี ปล่อยแถวกำลังเจ้าหน้าที่ ระดมกวาดล้างอาชญากรรมป้องกันเหตุร้ายก่อนวันเลือกตั้ง เน้นย้ำ สร้างการรับรู้พี่น้องประชาชนปฏิบัติตามกฎหมายอย่างเคร่งครัด เพื่อให้การเลือกตั้งเป็นไปด้วยความเรียบร้อย
วันนี้ (13 พ.ค. 66) เวลา 18.00 น. นายวิชวุทย์ จินโต ผู้ว่าราชการจังหวัดสุราษฎร์ธานี เปิดเผยว่า เพื่อเป็นการเตรียมความพร้อมสนับสนุนการจัดการเลือกตั้งให้เป็นไปตามกฎหมาย ในวันนี้ จังหวัดสุราษฎร์ธานีได้จัดให้มีพิธีปล่อยแถว “ระดมกวาดล้างอาชญากรรมป้องกันเหตุร้ายก่อนวันเลือกตั้งสมาชิกสภาผู้แทนราษฎร” โดยบูรณาการกำลังพลและกำลังเจ้าหน้าที่กว่า 150 นาย โดยมี พลตำรวจตรี ศรัญญู ชำนาญราช ผู้บังคับการตำรวจภูธรจังหวัดสุราษฎร์ธานี นายสัญญา แก้วอนันต์ ผู้อำนวยการเลือกตั้งประจำจังหวัดสุราษฎร์ธานี ตำรวจในสังกัดตำรวจภูธรจังหวัดสุราษฎร์ธานี ฝ่ายปกครอง และเจ้าหน้าที่ที่เกี่ยวข้อง ร่วมพิธี
นายวิชวุทย์ จินโต ผู้ว่าราชการจังหวัดสุราษฎร์ธานี กล่าวว่า จังหวัดสุราษฎร์ธานีได้จัดโครงการ “ระดมกวาดล้างอาชญากรรมป้องกันเหตุร้ายก่อนวันเลือกตั้งสมาชิกสภาผู้แทนราษฎร” ตามนโยบายของรัฐบาลและสำนักงานตำรวจแห่งชาติ โดยบูรณาการร่วมกันกับทุกภาคส่วน ทั้งตำรวจภูธร ทหาร ฝ่ายปกครอง กำนัน ผู้ใหญ่บ้าน และประชาชน เพื่อเป็นการให้กำลังใจเจ้าหน้าที่ในการปฏิบัติหน้าที่เพื่อป้องกันและปราบปรามการกระทำความผิดเกี่ยวกับการเลือกตั้ง รวมไปถึงการรักษาความปลอดภัยในชีวิตและทรัพย์สินของประชาชน ตลอดจนการป้องกันและป้องปรามอาชญากรรมและสามารถระงับยับยั้งเหตุได้อย่างทันท่วงที เพื่อรักษาความสงบเรียบร้อยของสังคม ซึ่งในห้วงวันที่ 4-13 พฤษภาคม 2566 ที่ผ่านมา จังหวัดสุราษฎร์ธานีได้ดำเนินการระดมกวาดล้างอาชญากรรม พบว่ามีการจับกุมผู้กระทำความผิด ประกอบด้วย ความผิดเกี่ยวกับการพนันจำนวน 32 ราย ความผิดเกี่ยวกับยาเสพติด 274 คดี ความผิดเกี่ยวกับพรบคนเข้าเมือง 6 คดี ความผิดเกี่ยวกับอาวุธปืน 95 คดี การจับกุมบุคคลตามหมายจับ 29 หมายจับ และความผิดเกี่ยวกับอาชญากรรมทางเทคโนโลยี 186 คดี
นายวิชวุทย์ จินโต ผู้ว่าราชการจังหวัดสุราษฎร์ธานี กล่าวต่ออีกว่า ตั้งแต่เวลา 18.00 น. ของวันนี้ ไปจนถึงเที่ยงคืนของวันที่ 14 พฤษภาคม 2566 จะเป็นช่วงที่ห้ามหาเสียงเลือกตั้ง รวมถึงห้ามจัดเลี้ยงและจำหน่ายจ่ายแจกสุราเครื่องดื่มแอลกอฮอล์ จึงขอให้เจ้าหน้าที่ปฏิบัติหน้าที่อย่างเข้มงวดเพื่อป้องกันปัญหาอาชญากรรมที่เกิดขึ้น และเพื่อความเรียบร้อยก่อนการเลือกตั้ง ไม่ว่าจะเป็นการตั้งจุดตรวจจุดสกัดตามเส้นทาง หรือสถานที่ล่อแหลมต่อการเกิดอาชญากรรม เพื่อสกัดกั้นตรวจค้นยาเสพติดและสิ่งผิดกฎหมาย ตลอดจนขอความร่วมมือให้พี่น้องประชาชนปฏิบัติตามกฎหมายเลือกตั้ง เพื่อให้การจัดการเลือกตั้งสมาชิกสภาผู้แทนราษฎรในครั้งนี้ เป็นไปด้วยความเรียบร้อย สำเร็จลุล่วงตามเจตนารมณ์ของรัฐธรรมนูญ นำไปสู่การจัดตั้งรัฐบาลใหม่เพื่อเข้ามาพัฒนาประเทศ
"ขอเชิญชวนพี่น้องประชาชนชาวไทยผู้มีสิทธิเลือกตั้ง ไปใช้สิทธิกันให้มากที่สุด หากพบปัญหาหรือพบเบาะแสทุจริตในการเลือกตั้ง สามารถแจ้งเบาะเเสได้ที่สำนักงานคณะกรรมการการเลือกตั้งประจำจังหวัดทุกจังหวัด หรือ ฝ่ายปฏิบัติการข่าว กกต. โทร. 0-2141-8050 หรือ 0-2141-8201 หรือ 0-2141-2611หรือ สายด่วน กกต. โทร. 1444 กด 2" ผวจ.สุราษฎร์ธานี กล่าวในช่วงท้าย

ที่มา : https://www.thaigov.go.th/news/contents/details/68183