รัฐบาลไทย-ข่าวทำเนียบรัฐบาล-พม. หนุนเยาวชนไทยมีส่วนร่วมออกแบบนโยบายประชาคมอาเซียน


วันพฤหัสบดีที่ 11 พฤษภาคม 2566
พม. หนุนเยาวชนไทยมีส่วนร่วมออกแบบนโยบายประชาคมอาเซียน
พม. หนุนเยาวชนไทยมีส่วนร่วมออกแบบนโยบายประชาคมอาเซียน
เมื่อวันที่ 8 พ.ค. 66 นายอนุกูล ปีดแก้ว ปลัดกระทรวงการพัฒนาสังคมและความมั่นคงของมนุษย์ (ปลัด พม.) พูดคุยแลกเปลี่ยนข้อคิดเห็นเกี่ยวกับแนวทางการส่งเสริมบทบาทเยาวชนในเวทีระดับภูมิภาค ร่วมกับผู้แทนเยาวชนไทย ณ โรงแรมโซฟิเทล บาหลี สาธารณรัฐอินโดนีเซีย ทั้งนี้ นางสาวพิชญา จรูญพงษ์ศักดิ์ (วิศวกรข้อมูล) และนายชิตะ จิรานันตรัตน์ (เจ้าหน้าที่นโยบายเครือข่ายด้านสิ่งแวดล้อม) ผู้แทนเยาวชนไทย เห็นพ้องกับภาครัฐที่มีกลไกเพิ่มโอกาสในการมีส่วนร่วมในการแสดงความคิดเห็นและพื้นที่การแสดงออกของเยาวชน โดยได้เสนอให้มีการประชาสัมพันธ์เวทีสร้างการมีส่วนร่วมดังกล่าวอย่างทั่วถึง
นายอนุกูล ปีดแก้ว ปลัดกระทรวง พม. กล่าวขอบคุณและชื่นชมความสามารถและการมีส่วนร่วมของเยาวชนดังกล่าว และเน้นย้ำถึงความสำคัญของการกระจายโอกาส และการเตรียมความพร้อมให้เยาวชนทุกกลุ่มก้าวเข้ามาเป็นผู้แทนเยาวชนในเวทีระดับภูมิภาคและระดับโลก เพื่อร่วมกันพัฒนาประเทศต่อไป
สำหรับผู้แทนเยาวชนไทยจะเข้าร่วมการประชุมหารือกับผู้นำอาเซียน (ASEAN Leaders’ Interface with Representatives of ASEAN Youth) เพื่อให้เยาวชนมีส่วนร่วมในการออกแบบนโยบายของประชาคมอาเซียน ในวันที่ 10 พฤษภาคม 2566 ซึ่งเป็นส่วนหนึ่งในการประชุมสุดยอดอาเซียน ครั้งที่ 42 ระหว่างวันที่ 9 – 11 พฤษภาคม 2566 ณ เมืองลาบวน บาโจ สาธารณรัฐอินโดนีเซีย

ที่มา : https://www.thaigov.go.th/news/contents/details/68126