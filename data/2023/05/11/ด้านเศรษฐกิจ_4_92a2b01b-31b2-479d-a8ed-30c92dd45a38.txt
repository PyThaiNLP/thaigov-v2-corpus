รัฐบาลไทย-ข่าวทำเนียบรัฐบาล-กรมทางหลวงชนบท สร้างถนนสาย กส.4073 เชื่อมจังหวัดกาฬสินธุ์ - ร้อยเอ็ด กว่า 19 กิโลเมตร เสร็จสมบูรณ์


วันพฤหัสบดีที่ 11 พฤษภาคม 2566
กรมทางหลวงชนบท สร้างถนนสาย กส.4073 เชื่อมจังหวัดกาฬสินธุ์ - ร้อยเอ็ด กว่า 19 กิโลเมตร เสร็จสมบูรณ์
ป้องกันอุทกภัยในระยะยาว บรรเทาความเดือดร้อนและยกระดับคุณภาพชีวิตให้กับประชาชนในพื้นที่อย่างเป็นรูปธรรม
กรมทางหลวงชนบท (ทช.) กระทรวงคมนาคม ก่อสร้างถนนสาย กส.4073 เชื่อมจังหวัดกาฬสินธุ์ - ร้อยเอ็ด กว่า 19 กิโลเมตร เสร็จสมบูรณ์ ป้องกันอุทกภัยในระยะยาว บรรเทาความเดือดร้อน และยกระดับคุณภาพชีวิตให้กับประชาชนในพื้นที่อย่างเป็นรูปธรรม
ทช. ดำเนินโครงการก่อสร้างถนนทางหลวงชนบทสาย กส.4073 แยก ทล.2367 - บ้านสีถาน อำเภอฆ้องชัย จังหวัดกาฬสินธุ์ เสร็จสมบูรณ์ เพื่อยกระดับมาตรฐานทางหลวงชนบทเป็นการป้องกันการเกิดอุทกภัยในสายทางระยะยาว ช่วยบรรเทาความเดือดร้อนให้กับประชาชนในพื้นที่อย่างเป็นรูปธรรม ถนนทางหลวงชนบทสาย กส.4073 มีระยะทางตลอดสายทาง 54 กิโลเมตร เส้นทางสามารถเชื่อมไปยังจังหวัดร้อยเอ็ด โดยแนวเส้นทางมีหมู่บ้าน จำนวน 11 แห่ง ในอดีตที่ผ่านมาในช่วงฤดูฝนมีน้ำล้นตลิ่ง เนื่องจากเส้นทางอยู่ติดกับแม่น้ำชีทำให้มีน้ำท่วมถนนช่วงบริเวณ กม. ที่ 0+000 - 19+893 ส่งผลให้ประชาชนได้รับความเดือดร้อน ไม่ได้รับความสะดวกในการเดินทาง ทช. จึงได้ดำเนินการก่อสร้างถนนสายดังกล่าวเป็นระยะทาง 19.893 กิโลเมตร โดยได้ทำการยกระดับคันทางและก่อสร้างถนนเป็นผิวจราจรแบบคอนกรีตเสริมเหล็ก กว้าง 6 เมตร มีไหล่ทางกว้างข้างละ 0.5 เมตร พร้อมก่อสร้างเขื่อนป้องกันตลิ่ง 780 เมตร ด้วยการติดตั้งกล่องลวดตาข่ายเหล็ก (Mattress) ในบริเวณที่อยู่ติดกับแม่น้ำชีเพื่อป้องกันการกัดเซาะของเขื่อนป้องกันตลิ่ง และติดตั้งท่อลอดเหลี่ยมพร้อมประตูระบายน้ำ จำนวน 6 แห่ง รวมถึงติดตั้งระบบระบายน้ำ ไฟฟ้าแสงสว่าง เครื่องหมายจราจร อุปกรณ์อำนวยความปลอดภัย และปรับปรุงภูมิทัศน์บริเวณสายทาง ซึ่งปัจจุบันได้ดำเนินการก่อสร้างแล้วเสร็จสมบูรณ์และเปิดให้ประชาชนได้ใช้สัญจรเรียบร้อยแล้ว โดยใช้งบประมาณในการก่อสร้างรวม 259 ล้านบาท

ที่มา : https://www.thaigov.go.th/news/contents/details/68124