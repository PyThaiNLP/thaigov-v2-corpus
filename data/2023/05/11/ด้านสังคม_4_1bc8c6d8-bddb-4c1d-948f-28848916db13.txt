รัฐบาลไทย-ข่าวทำเนียบรัฐบาล-โฆษก สธ.ให้ปากคำตำรวจ ยันไม่เคยแจ้งความเอาผิดชาวบ้านชุมนุมค้านย้ายหมอสุภัทร


วันพฤหัสบดีที่ 11 พฤษภาคม 2566
โฆษก สธ.ให้ปากคำตำรวจ ยันไม่เคยแจ้งความเอาผิดชาวบ้านชุมนุมค้านย้ายหมอสุภัทร
โฆษกกระทรวงสาธารณสุข เข้าพบพนักงานสอบสวน สภ.เมืองนนทบุรี ให้ปากคำเพิ่มเติม เพื่อไม่ให้มีการดำเนินคดี นายไวนี สะอุ และชาวบ้านที่มาชุมนุมคัดค้านย้าย นพ.สุภัทร ในพื้นที่กระทรวงสาธารณสุข ยืนยันไม่เคยแจ้งความเอาผิดกลุ่มผู้ชุมนุมตามข่าวลือในโซเชียลมีเดีย
โฆษกกระทรวงสาธารณสุข เข้าพบพนักงานสอบสวน สภ.เมืองนนทบุรี ให้ปากคำเพิ่มเติม เพื่อไม่ให้มีการดำเนินคดี นายไวนี สะอุ และชาวบ้านที่มาชุมนุมคัดค้านย้าย นพ.สุภัทร ในพื้นที่กระทรวงสาธารณสุข ยืนยันไม่เคยแจ้งความเอาผิดกลุ่มผู้ชุมนุมตามข่าวลือในโซเชียลมีเดีย เพียงแต่ประสานตำรวจเข้ามาดูแลความปลอดภัย และให้ย้ายการชุมนุมออกจากพื้นที่กระทรวงเท่านั้น
วันนี้ (11 พฤษภาคม 2566) ที่ สภ.เมืองนนทบุรี จ.นนทบุรี นพ.รุ่งเรือง กิจผาติ หัวหน้าที่ปรึกษาระดับกระทรวง (นพ.ทรงคุณวุฒิ ระดับ 11) โฆษกกระทรวงสาธารณสุข และผู้อำนวยการศูนย์บริหารจัดการเรื่องราวร้องทุกข์ กระทรวงสาธารณสุข เดินทางมาให้ปากคำเพิ่มเติมต่อเจ้าพนักงานสอบสวน เพื่อไม่ให้มีคำสั่งฟ้องนายไวนี สะอุ และชาวบ้านที่มาชุมนุมคัดค้านย้าย นพ.สุภัทร ในพื้นที่กระทรวงสาธารณสุข
นพ.รุ่งเรืองกล่าวว่า ทั้งโดยส่วนตัวและกระทรวงสาธารณสุขไม่เคยแจ้งความ นายไวนีและชาวบ้าน ฐานบุกรุกพื้นที่ราชการ จากกรณีมาชุมนุมคัดค้านการย้าย นพ.สุภัทร ฮาสุวรรณกิจ จากผู้อำนวยการโรงพยาบาลจะนะ ไปเป็นผู้อำนวยการโรงพยาบาลสะบ้าย้อย จ.สงขลา เมื่อวันที่ 8 กุมภาพันธ์ 2566 ที่กระทรวงสาธารณสุข ตามที่มีการเผยแพร่ข่าวในโซเชียลมีเดียแต่อย่างใด ซึ่งท่านรัฐมนตรีและท่านปลัดกระทรวงสาธารณสุข ยังได้สั่งการให้ดูแลผู้ชุมนุมอย่างดี ทั้งเรื่องที่พัก ห้องน้ำ พื้นที่ละหมาด ด้วยความห่วงใยผู้ชุมนุม รวมถึงสื่อสารทำความเข้าใจให้การชุมนุมเป็นไปด้วยความสงบเรียบร้อย จึงมีการทำหนังสือถึงเจ้าหน้าที่ตำรวจ สภ.เมืองนนทบุรี เพื่อเข้ามาป้องกัน ดูแล และควบคุมสถานการณ์ ซึ่งดำเนินการเป็นปกติทุกการชุมนุม
นพ.รุ่งเรืองกล่าวต่อว่า ในวันนี้จึงได้ให้ปากคำเพิ่มเติมเพื่อยืนยันว่าการประสานแจ้งตำรวจให้เข้ามาในพื้นที่นั้น ไม่ใช่เพื่อดำเนินคดีนายไวนี สะอุ แกนนำและกลุ่มชาวบ้านที่มาชุมนุม แต่เพื่อดูแลความปลอดภัย และให้ยุติการชุมนุมในกระทรวงสาธารณสุข เนื่องจากมีผลกระทบต่อการปฏิบัติงานของบุคลากรและเจ้าหน้าที่ รวมถึงกระทบต่อประชาชนที่เดินทางมารับบริการกับสถานพยาบาลที่ตั้งอยู่ภายในกระทรวงสาธารณสุขด้วย
****************************** 11 พฤษภาคม 2566

ที่มา : https://www.thaigov.go.th/news/contents/details/68132