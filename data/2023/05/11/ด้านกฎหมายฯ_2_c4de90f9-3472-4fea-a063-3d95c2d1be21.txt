รัฐบาลไทย-ข่าวทำเนียบรัฐบาล-กระทรวงยุติธรรม แถลงข่าวเปิดสถาบันพัฒนาสิทธิมนุษยชน


วันพฤหัสบดีที่ 11 พฤษภาคม 2566
11/05/2566
พิมพ์
กระทรวงยุติธรรม แถลงข่าวเปิดสถาบันพัฒนาสิทธิมนุษยชน
กระทรวงยุติธรรม แถลงข่าวเปิดสถาบันพัฒนาสิทธิมนุษยชน
ในวันพฤหัสบดีที่ ๑๑ พฤษภาคม ๒๕๖๖ เวลา ๐๙.๓๐ น. นางพงษ์สวาท กายอรุณสุทธิ์ ปลัดกระทรวงยุติธรรม เป็นประธานการแถลงข่าวเปิดสถาบันพัฒนาสิทธิมนุษยชน โดยมี นายวัลลภ นาคบัว รองปลัดกระทรวงยุติธรรม นายเรืองศักดิ์ สุวารี อธิบดีกรมคุ้มครองสิทธิและเสรีภาพ พันตำรวจโท วรรณพงษ์ คชรักษ์ อธิบดีกรมพินิจและคุ้มครองเด็กและเยาวชน พันตำรวจโท เชน กาญจนาปัจจ์ รองผู้อำนวยการสถาบันนิติวิทยาศาสตร์ และผู้บริหารหน่วยงานในสังกัดกระทรวงยุติธรรม เข้าร่วมงานแถลงข่าว ณ บริเวณโถงกลาง ชั้น ๖ อาคารกระทรวงยุติธรรม
ในการนี้ ปลัดกระทรวงยุติธรรม ได้กล่าวใจความสำคัญตอนหนึ่งว่า “ปัจจุบันสังคมโลกได้ให้ความสำคัญกับสถานการณ์มนุษยชนที่เกิดขึ้นรอบตัวอย่างต่อเนื่อง  ซึ่งประเทศไทยได้ดำเนินการตามสนธิสัญญาที่ได้ลงนามไว้จำนวน ๗ ฉบับ เพื่อปกป้องคุ้มครองสิทธิมนุษยชนขั้นพื้นฐานให้กับประชาชนในประเทศ ผ่านกฎหมายรัฐธรรมนูญและขับเคลื่อนสิทธิมนุษยชนผ่านแผนสิทธิมนุษยชนแห่งชาติ ซึ่งปัจจุบันเป็นแผนสิทธิมนุษยชนแห่งชาติ ฉบับที่ ๕ (พ.ศ.๒๕๖๖-๒๕๗๐) โดยกระทรวงยุติธรรม มีภารกิจในการอำนวยความยุติธรรม การบริหารความยุติธรรมและการพัฒนากระบวนการยุติธรรม และหน้าที่ที่สำคัญอีกประการคือ การบังคับใช้กฎหมายให้เกิดผลสัมฤทธิ์ตามเจตนารมย์ของกฎหมายให้มากที่สุด กรมคุ้มครองสิทธิและเสรีภาพจึงได้ยกระดับโดยจัดตั้งสถาบันพัฒนาสิทธิมนุษยชนเพื่อถ่ายทอดองค์ความรู้ให้เข้าถึงกลุ่มเป้าหมาย และสร้างทัศนคติในการเคารพสิทธิมนุษยชนซึ่งกันและกัน”
สำหรับสถาบันพัฒนาสิทธิมนุษยชน จัดตั้งขึ้นเป็นแห่งแรกในประเทศ มุ่งเป้าสร้างวัฒนธรรมการเคารพสิทธิมนุษยชนในสังคมทุกระดับ และในอนาคตจะเป็นศูนย์กลางในการรวบรวมองค์ความรู้สิทธิมนุษยชน ศึกษา วิจัย แสดงนิทรรศการพัฒนาการสิทธิมนุษยชน ให้ผู้ที่สนใจเข้าร่วมอบรมหลักสูตรสิทธิมนุษยชน โดยสถาบันพัฒนาสิทธิมนุษยชนมีหลักสูตรสำหรับนักบริหาร ได้แก่ ๑.หลักสูตรนักบริหารสิทธิมนุษยชนระดับต้น (บสต.) ๒.หลักสูตรนักบริหารสิทธิมนุษยชนระดับกลาง (บสก.) และ ๓. หลักสูตรนักบริหารระดับสูง (บสส.)

ที่มา : https://www.thaigov.go.th/news/contents/details/68138