รัฐบาลไทย-ข่าวทำเนียบรัฐบาล-พม. จับมือ ปตท. และสภาเด็กและเยาวชนแห่งประเทศไทย จัดแข่งขันฟุตบอลเยาวชน 7 คน 


วันจันทร์ที่ 22 พฤษภาคม 2566
พม. จับมือ ปตท. และสภาเด็กและเยาวชนแห่งประเทศไทย จัดแข่งขันฟุตบอลเยาวชน 7 คน
พม. จับมือ ปตท. และสภาเด็กและเยาวชนแห่งประเทศไทย จัดแข่งขันฟุตบอลเยาวชน 7 คน "GoalThai 2023" ปั้นอนาคตนักกีฬาอาชีพ
วันที่ 21 พฤษภาคม 2566 เวลา 21.45 น. นายอนุกูล ปีดแก้ว ปลัดกระทรวงการพัฒนาสังคมและความมั่นคงของมนุษย์ (ปลัด พม.) เป็นประธานในพิธีมอบถ้วยรางวัลและประกาศนียบัตรแก่ทีมชนะเลิศ พร้อมทีมรองชนะเลิศ ในการจัดการแข่งขันฟุตบอลเยาวชน 7 คน รายการ GoalThai 2023 โดยมี พ.ต.อ.หญิง ศิริกุล ศรีสง่า พยาบาล (สบ 5) โรงพยาบาลตำรวจ ในฐานะที่ปรึกษาปลัด พม.  นายกริช อิทธิโชติกร ผู้อำนวยการโครงการฟุตบอลเยาวชน Goal Thai 2023  นายธนวัฒน์ พรหมโชติ ผู้ร่วมดำเนินโครงการฟุตบอลเยาวชน Goal Thai 2023 และนางสาวนดา บินร่อหีม รักษาการประธานสภาเด็กและเยาวชนแห่งประเทศไทย เข้าร่วม ณ สนามฟุตบอล บุญยะจินดา (สโมสรตำรวจ) ถนนวิภาวดีรังสิต กรุงเทพฯ
นายอนุกูล กล่าวว่า กีฬานับเป็นยาวิเศษที่สามารถช่วยแก้ไขปัญหาด้านสังคม และช่วยพัฒนายกระดับคุณภาพชีวิตของประชาชนที่ดี  โดยเฉพาะอย่างยิ่งกลุ่มเด็กและเยาวชนอันเป็นกำลังสำคัญในการพัฒนาประเทศ ซึ่งการส่งเสริมและสนับสนุนด้านกีฬาเป็นการใช้เวลาว่างในการออกกำลังกายให้เกิดประโยชน์ สู่การพัฒนาทักษะความสามารถให้มีความเป็นเลิศเป็นนักกีฬามืออาชีพได้ สำหรับกีฬาฟุตบอลสามารถช่วยส่งเสริมพัฒนาการเติบโตของเด็กและเยาวชน สร้างความสัมพันธ์ที่ดีระหว่างผู้ใหญ่กับเด็ก เยาวชน  และพัฒนาทักษะความสามารถทั้งการวิ่ง กระโดด และสมาธิ รวมถึงทักษะด้านสังคม เช่น การเรียนรู้การทำงานร่วมกันในทีม ความสามัคคี การแบ่งงาน และการสื่อสาร นอกจากนี้ การเล่นฟุตบอลยังช่วยส่งเสริมความมั่นใจ ความเชื่อมั่นในตนเอง จากการเรียนรู้จากความผิดพลาดเละการแก้ไขปัญหาเฉพาะหน้าอีกด้วย
นายอนุกูล กล่าวต่อไปว่า ทั้งนี้ กระทรวงพัฒนาสังคมและความมั่นคงของมนุษย์ (พม.)  ร่วมกับ บริษัท ปตท. จำกัด ( มหาชน ) และสภาเด็กและเยาวชนแห่งประเทศไทย  จัดการแข่งขัน ฟุตบอลเยาวชน 7 คน รายการ "GoalThai 2023 " แบ่งออกเป็นระดับอายุ 12 และ 14 ปี โดยแข่งขันทั่วประเทศ 5 ภาค ได้แก่ 1. ภาคใต้ 2. ภาคอีสาน 3. ภาคตะวันออก 4. ภาคเหนือ และ 5. กรุงเทพฯ และปริมณฑล รวม 24 ทีม จากทีมฟุตบอลยาวชนทั้งโรงเรียน Academy หรือสโมสรต่างๆ ซึ่งเปิดรับสมัครโดยไม่มีค่าใช้จ่ายแต่อย่างใด
สำหรับวันนี้ เป็นการแข่งขันรอบชิงชนะเลิศทั้งระดับอายุ 12 และ 14 ปี โดยมีทีมตัวแทนรุ่นละ 4 ทีม ร่วมแข่งขัน ผลปรากฎว่า ระดับอายุ 12 ปี ทีมชนะเลิศคือ โรงเรียนอนุบาลกันทรารมย์ (ศรีสะเกษ) โดยมีโรงเรียนเทศบาลปลูกปัญญาในพระอุปถัมป์(ภูเก็ต)  มณีสุข อะคาเดมี่(นครปฐม) และกรุงเทพคริสเตียนวิทยาลัย (กทม.) ได้รับรางวัลรองชนะเลิศอันดับ 1 2 และ 3 ตามลำดับ  ในขณะที่ ระดับอายุ 14 ปี ทีมชนะเลิศคือ การท่าเรือ (กทม.) โดยมีโรงเรียนเทศบาล 5 วัดป่าจิตตสามัคคี (นครราชสีมา)  อบจ.ราชบุรี (ราชบุรี) และ BG.สิงห์สะพานปลา (กทม.) ได้รับรางวัลรองชนะเลิศอันดับ 1 2 และ 3 ตามลำดับ
#ช่วย24ชั่วโมง
#พม24ชม
#ข่าวพม

ที่มา : https://www.thaigov.go.th/news/contents/details/68410