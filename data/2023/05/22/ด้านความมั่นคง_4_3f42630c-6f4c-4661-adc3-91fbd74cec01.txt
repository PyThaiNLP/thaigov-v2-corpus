รัฐบาลไทย-ข่าวทำเนียบรัฐบาล-รมว.สุชาติ ชวนคนหางาน ร่วมมหกรรมจัดหางาน JOB EXPO THAILAND 2023 แนะลงทะเบียนฝากโปรไฟล์ล่วงหน้า เพื่อความสะดวกในการสมัครงาน


วันจันทร์ที่ 22 พฤษภาคม 2566
22/05/2566
พิมพ์
รมว.สุชาติ ชวนคนหางาน ร่วมมหกรรมจัดหางาน JOB EXPO THAILAND 2023 แนะลงทะเบียนฝากโปรไฟล์ล่วงหน้า เพื่อความสะดวกในการสมัครงาน
กระทรวงแรงงาน โดยกรมการจัดหางาน จัดงาน JOB EXPO THAILAND 2023 ชวนคนหางานลงทะเบียนสมัครงานล่วงหน้า พร้อมรับของที่ระลึกหน้างาน เชื่อมั่นประชาชนได้งาน ได้ไอเดียประกอบอาชีพเสริม สร้างแรงบันดาลใจก้าวสู่ธุรกิจ Start Up
นายสุชาติ ชมกลิ่น รัฐมนตรีว่าการกระทรวงแรงงาน เปิดเผยว่า กระทรวงแรงงาน โดยกรมการจัดหางาน เตรียมจัด JOB EXPO THAILAND 2023  ภายใต้ธีมงาน “คนไทยมีงานทำ คนหางาน งานหาคน” ระหว่างวันที่ 8 – 10 มิถุนายน 2566 ณ ศูนย์นิทรรศการและการประชุมไบเทค บางนา Hall EH 100 – 102 กรุงเทพมหานคร ซึ่งถือเป็นมหกรรมการจัดหางานที่ยิ่งใหญ่ระดับประเทศ ในรอบ 3 ปี กรมการจัดหางานได้รวบรวมตำแหน่งงาน  ทั้งในประเทศและต่างประเทศไว้ให้บริการคนหางานมากกว่า 500,000 อัตรา โดยกิจกรรมภายในงานที่น่าสนใจ    มีทั้ง นิทรรศการเทิดพระเกียรติศาสตร์พระราชาและโครงการโคก หนอง นา โมเดล การให้บริการสมัครและสัมภาษณ์งานภายในงาน ควบคู่กับการสัมภาษณ์งานออนไลน์ผ่านระบบ Zoom โดยบริษัทภาคเอกชนที่มีชื่อเสียง จำนวน 395 แห่ง อาทิ บริษัท หัวเว่ย เทคโนโลยี (ประเทศไทย) จำกัด บริษัท ไมเนอร์ อินเตอร์เนชั่นแนล จำกัด (มหาชน) บริษัท กลุ่มเซ็นทรัล จำกัด บริษัท ฟอร์ท เวนติ้ง จำกัด เป็นต้น การให้บริการไปทำงานต่างประเทศโดยภาครัฐจัดส่ง อาทิ ประเทศญี่ปุ่น สาธารณรัฐเกาหลีใต้ อิสราเอล และการรับสมัครงานโดยบริษัทจัดหางานฯ ที่จดทะเบียนกับกรมการจัดหางานถูกต้องตามกฎหมาย การให้บริการหางานด้วยแพลตฟอร์มไทยมีงานทำ ที่จะทำให้คนหางานสามารถค้นหาตำแหน่งงานที่สนใจและเหมาะกับตนเองผ่านระบบออนไลน์ ทุกที่ ทุกเวลา การเปิดตัวดัชนีชี้วัดตลาดแรงงานตัวใหม่ ที่จะช่วยสะท้อนสถานการณ์ตลาดแรงงาน ส่งสัญญาณอนาคตของตลาดแรงงาน เพื่อเตรียมรับมือกับวิกฤตเศรษฐกิจที่อาจจะเกิดขึ้นล่วงหน้า และการจัดแสดงทิศทางตลาดแรงงานในประเทศไทย การแสดงศักยภาพการทำงานของผู้สูงอายุและผู้พิการ อาทิ กาแฟโดยบาริสต้าวัยเก๋า การนวดไทยโดยผู้พิการทางสายตา และการสาธิตอาชีพอิสระวันละ 30 อาชีพ อาทิ ผ้าเช็ดหน้าเขียนคราม สร้อยคอหินมงคล การปักริบบิ้นกระเป๋ากระจูด การแต่งหน้าคัพเค้ก เป็นต้น
“ขอฝากถึงทุกท่าน ทั้งผู้ที่กำลังว่างงาน หรือมีงานทำอยู่แล้วแต่กำลังมองหาโอกาสใหม่ๆ เตรียมตัวให้พร้อมและมาพบกันในงาน JOB EXPO THAILAND 2023 โดยสามารถลงทะเบียนล่วงหน้าเพื่อความสะดวกในการค้นหางาน จับคู่งานที่สนใจ ที่เว็บไซต์ jobit.doe.go.th/jobexpothailand2023 รมว.แรงงาน กล่าว
ด้านนายไพโรจน์ โชติกเสถียร อธิบดีกรมการจัดหางาน กล่าวว่า สำหรับผู้ที่ลงทะเบียนผ่านเว็บไซต์ jobit.doe.go.th/jobexpothailand2023 ล่วงหน้า สามารถโชว์หลักฐานการลงทะเบียนผ่านโทรศัพท์มือถือเพื่อรับของที่ระลึกภายในงาน โดยมีขั้นตอนง่าย ๆ สำหรับผู้ลงทะเบียนเข้าใช้งานครั้งแรก ให้ไปที่เมนูลงทะเบียนเพื่อกรอก ชื่อ-นามสกุล เลขบัตรประชาชน และตั้งรหัสผ่าน อ่านข้อกำหนดและเงื่อนไขในการสมัครเข้าใช้บริการสำหรับผู้หางาน ก่อนกดยอมรับเพื่อเข้าใช้งาน จากนั้นกรอกข้อมูลส่วนตัว ประวัติการศึกษา ประสบการณ์การทำงาน ความสามารถพิเศษ สไตล์การทำงานและบุคลิกภาพ โดยสามารถแนบคลิปแนะนำตัวเพื่อเพิ่มโอกาสได้งานทำ หลังจากกรอกข้อมูลส่วนบุคคลเรียบร้อยแล้ว สามารถเลือกงานที่ตรงต่อความต้องการ ความถนัด และความสามารถของตนเองได้เลย
อธิบดีกรมการจัดหางาน กล่าวต่อไปว่า งาน JOB EXPO THAILAND 2023  ไม่ได้มีเฉพาะตำแหน่งงาน และการรับสมัครงานเท่านั้น แต่ยังมีกิจกรรมที่น่าสนใจ ให้ความรู้ และสร้างแรงบันดาลใจอีกหลายกิจกรรม อย่างเช่นการแนะแนวอาชีพ/ให้คำปรึกษาทางอาชีพ การทดสอบความถนัดด้านอาชีพ การแสดงเส้นทางอาชีพจากองค์การพิพิธภัณฑ์วิทยาศาสตร์แห่งชาติ การแสดงสินค้าของกลุ่มผู้รับงานไปทำที่บ้านซึ่งเป็นผู้ประกอบอาชีพอิสระ ร่วม 20 กลุ่ม พร้อมยกร้านอาหารแฟรนไชส์ และ Food Truck ชื่อดังมาให้บริการวันละ 10 ร้าน เพื่อให้ผู้เยี่ยมชมงานเลือกซื้อเลือกชิมและสร้างไอเดียในการประกอบธุรกิจของตนเอง การเสวนาในหัวข้อต่างๆ ที่มีความสำคัญต่อการพัฒนาศักยภาพทรัพยากรมนุษย์ อาทิ หัวข้อ “คนยุคใหม่วางแผนทางการเงินอย่างไร” “การสร้างตัวตนสู่การสร้างรายได้บน TIKTOK แพลตฟอร์มยอดนิยมในปัจจุบัน” และ“การเกษตรเพื่อความยั่งยืน” จึงขอฝากประชาสัมพันธ์การจัดงาน JOB EXPO THAILAND 2023 ไปยังคนหางาน ผู้ที่กำลังมองหาไอเดีย เพื่อก้าวสู่ธุรกิจ Start Up  และผู้ที่กำลังมองหาอาชีพที่ 2 หรืออาชีพที่ 3 ให้มาร่วมงาน เพราะเชื่อว่าจะเกิดประโยชน์กับทุกคนแน่นอน

ที่มา : https://www.thaigov.go.th/news/contents/details/68421