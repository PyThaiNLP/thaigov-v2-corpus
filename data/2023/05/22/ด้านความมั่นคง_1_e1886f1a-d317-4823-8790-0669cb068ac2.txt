รัฐบาลไทย-ข่าวทำเนียบรัฐบาล-ปลัด ทส. มอบนโยบายอุทยานแห่งชาติในพื้นที่ภาคอีสาน ย้ำ ยึดกฎหมาย สร้างความเข้าใจกับประชาชนในการปกป้องทรัพยากรร่วมกัน


วันจันทร์ที่ 22 พฤษภาคม 2566
ปลัด ทส. มอบนโยบายอุทยานแห่งชาติในพื้นที่ภาคอีสาน ย้ำ ยึดกฎหมาย สร้างความเข้าใจกับประชาชนในการปกป้องทรัพยากรร่วมกัน
ปลัด ทส. มอบนโยบายอุทยานแห่งชาติในพื้นที่ภาคอีสาน ย้ำ ยึดกฎหมาย สร้างความเข้าใจกับประชาชนในการปกป้องทรัพยากรร่วมกัน
ปลัด ทส. มอบนโยบายอุทยานแห่งชาติในพื้นที่ภาคอีสาน ย้ำ ยึดกฎหมาย สร้างความเข้าใจกับประชาชนในการปกป้องทรัพยากรร่วมกัน
วันที่ 21 พฤษภาคม 2566 เวลา 09.00 น. นายจตุพร บุรุษพัฒน์ ปลัดกระทรวงทรัพยากรธรรมชาติและสิ่งแวดล้อม (ปกท.ทส.) เป็นประธานเปิดการฝึกอบรมโครงการประชุมเชิงปฏิบัติการ เพื่อขับเคลื่อนการบริหารจัดการอุทยานแห่งชาติ เพื่อให้เป็นไปตามบทบัญญัติมาตรา 22 มาตรา 23 มาตรา 33 มาตรา 64 และมาตรา 65 แห่งพระราชบัญญัติอุทยานแห่งชาติ พ.ศ. 2562 รุ่นที่ 2 และมอบนโยบายแนวทางการปฎิบัติงานแก่ ผู้อำนวยการสำนักอุทยานแห่งชาติ ผู้อำนวยการสำนักบริหารพื้นที่อนุรักษ์ที่ 7 8 9 และ 10 ผู้อำนวยการส่วน หัวหน้าอุทยานแห่งชาติ หัวหน้าวนอุทยาน หัวหน้าศูนย์ และเจ้าหน้าที่ที่ปฏิบัติงานตามภารกิจ รวมจำนวน 161 คน โดยมี นายพิชิต สมบัติมาก รองปลัดกระทรวงฯ และนายอรรถพล เจริญชันษา อธิบดีกรมทรัพยากรทางทะเลและชายฝั่ง รักษาราชการแทนอธิบดีกรมอุทยานแห่งชาติ สัตว์ป่า และพันธุ์พืช เข้าร่วมด้วย ณ ห้องประชุมออคิด บอลรูม โรงแรมพูลแมน ขอนแก่น ราชา ออคิด จังหวัดขอนแก่น
ปกท.ทส. เปิดเผยว่า ภายหลังจากที่ พ.ร.บ. อุทยานแห่งชาติ มีการปรับปรุงในปี 2562 ได้มีการออกกฎหมายลูกตามมาเกือบ 30 ฉบับ วันนี้จึงเป็นการมาประชุมหารือกันถึงการปฏิบัติงานของเจ้าหน้าที่เกี่ยวกับมาตราต่าง ๆ เพื่อให้มีความเข้าใจในบทบาทหน้าที่มากขึ้น เนื่องจากกฎหมายใหม่ที่ออกมามีทั้งในส่วนที่กระทบสิทธิ์ของพี่น้องประชาชน และการให้สิทธิ์พี่น้องประชาชนในการเข้ามาใช้ประโยชน์ในพื้นที่อุทยานฯ ทั้งนี้ ในพื้นที่ภาคอีสานเป็นพื้นที่ที่มีความอ่อนไหว โดยเฉพาะเรื่องของการบุกรุกพื้นที่ป่า เจ้าหน้าที่จึงต้องมีความเข้มงวดในการดูแลป้องกัน และทำให้ประชาชนมีความเข้าใจในเรื่องกฎหมายที่ออกมาใหม่ และเข้าใจการทำงานของเจ้าหน้าที่ให้มากขึ้น ซึ่งกฎหมายและระเบียบที่มี จะเป็นฟันเฟือง และเกาะกำบังในการทำงานให้เรา จึงขอให้ทุกคนยึดมั่นในระเบียบและข้อกฎหมาย เพื่อปกป้องทรัพยากรทางธรรมชาติและสิ่งแวดล้อมของประเทศ รวมถึงสร้างการมีส่วนร่วมของภาคประชาชนที่จะร่วมมือกันในการปกป้องทรัพยากรด้วย

ที่มา : https://www.thaigov.go.th/news/contents/details/68397