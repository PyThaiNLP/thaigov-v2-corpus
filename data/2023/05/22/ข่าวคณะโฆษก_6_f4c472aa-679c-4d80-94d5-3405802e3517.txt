รัฐบาลไทย-ข่าวทำเนียบรัฐบาล-โฆษกรัฐบาล เผย นายกฯ ชื่นชมทีมรักบี้ไทย ทำผลงานยอดเยี่ยมคว้าแชมป์ในการแข่งขันรักบี้ 7 คนรอบชิงชนะเลิศแห่งอาเซียน “SEA 7s” แบบ Clean Sheet


วันจันทร์ที่ 22 พฤษภาคม 2566
22/05/2566
พิมพ์
โฆษกรัฐบาล เผย นายกฯ ชื่นชมทีมรักบี้ไทย ทำผลงานยอดเยี่ยมคว้าแชมป์ในการแข่งขันรักบี้ 7 คนรอบชิงชนะเลิศแห่งอาเซียน “SEA 7s” แบบ Clean Sheet
โฆษกรัฐบาล เผย นายกฯ ชื่นชมทีมรักบี้ไทย ทำผลงานยอดเยี่ยมคว้าแชมป์ในการแข่งขันรักบี้ 7 คนรอบชิงชนะเลิศแห่งอาเซียน “SEA 7s” แบบ Clean Sheet
(วันที่ 22 พฤษภาคม 2566) นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม แสดงความยินดีกับทีมรักบี้ไทยทั้ง 2 ทีม ทั้งทีมหญิงและทีมชาย ที่ทำผลงานได้อย่างยอดเยี่ยมในการแข่งขันรักบี้ 7 คน ชิงชนะเลิศแห่งอาเซียน “SEA 7s” ซึ่งประเทศไทยเป็นเจ้าภาพการแข่งขัน ณ สนามกีฬาสถาบันเทคโนโลยีพระจอมเกล้าเจ้าคุณทหารลาดกระบัง (KMITL) กรุงเทพมหานคร ระหว่างวันที่ 20 - 21 พฤษภาคม 2566 ที่ผ่านมา สร้างความภาคภูมิใจให้แก่คนไทยทั้งประเทศ โดยทีมรักบี้หญิงไทย ทำผลงานยอดเยี่ยมได้รับแชมป์มาครอง ขณะที่ทีมชายไทยได้รองแชมป์ในการแข่งขันครั้งนี้
โฆษกประจำสำนักนายกรัฐมนตรี กล่าวว่า การกีฬาแห่งประเทศไทย และกองทุนพัฒนาการกีฬาแห่งชาติ ร่วมกับบริษัทภาคเอกชน ให้การสนับสนุนในการแข่งขันรักบี้ 7 คนรอบชิงชนะเลิศแห่งอาเซียน “SEA 7s” ซึ่งจัดที่สนามกีฬาสถาบันเทคโนโลยีพระจอมเกล้าเจ้าคุณทหารลาดกระบัง (KMITL) กรุงเทพมหานคร ระหว่างวันที่ 20 - 21 พฤษภาคม 2566 โดยมีประเทศที่เข้าร่วมการแข่งขัน 7 ประเทศ ได้แก่ ไทย สิงคโปร์ มาเลเซีย ลาว กัมพูชา ฟิลิปปินส์ และ ไต้หวัน โดยการแข่งขันรอบชิงชนะเลิศประเภททีมหญิง ทีมหญิงไทย พบกับ สิงคโปร์ ซึ่งผลปรากฏว่า หญิงไทยเอาชนะไป 34-0 จุด ส่งผลให้ทีมหญิงไทยได้แชมป์มาครอง และเป็นแชมป์แบบ Clean Sheet (ไม่เสียแต้มในตลอดการแข่งขัน) อีกด้วย ในขณะที่ทีมชายไทยได้เข้าชิงเหรียญทองครั้งแรกในรอบ 7 ปี หลังจากที่เคยได้แชมป์ในปี 2016 โดยในการแข่งขันรอบนี้ ทีมชายไทย พบกับ ไต้หวัน ซึ่งผลปรากฏว่า ไต้หวันเป็นฝ่ายชนะไป 19-10 จุด ทำให้ทีมชายไทยได้รองแชมป์มาครอง
นอกจากนี้ ทางสหพันธ์รักบี้แห่งเอเชียได้ส่งจดหมายมาให้ไทยรับหน้าที่เป็นเจ้าภาพการแข่งขันรักบี้ 7 คนชิงชนะเลิศแห่งเอเชีย รายการ Asia Rugby Sevens Series ซึ่งถือเป็นแมตซ์ที่ใหญ่ที่สุดในเอเชีย
“นายกรัฐมนตรีชื่นชมนักกีฬาทุกคนที่ทำผลงานได้อย่างยอดเยี่ยมในการแข่งขันครั้งนี้ ซึ่งต้องใช้วินัย ความมุ่งมั่น แรงกาย แรงใจ ความสามัคคี และการฝึกซ้อมอย่างหนัก จึงประสบความสำเร็จอย่างที่ตั้งใจ ทั้งนี้ นายกรัฐมนตรีขอบคุณหน่วยงานที่เกี่ยวข้องทุกภาคส่วน ทั้งภาครัฐและเอกชนที่ร่วมกันจัดการแข่งขันในครั้งนี้ประสบความสำเร็จด้วยดี” นายอนุชาฯ กล่าว

ที่มา : https://www.thaigov.go.th/news/contents/details/68422