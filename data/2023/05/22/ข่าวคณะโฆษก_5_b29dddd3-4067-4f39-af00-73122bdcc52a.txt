รัฐบาลไทย-ข่าวทำเนียบรัฐบาล-“ทิพานัน”ปลื้มรัฐบาลดันSoft Power ไทยสู่เทศกาลภาพยนตร์เมืองคานส์ และเทศกาลไทยในโตเกียว ตั้งเป้าเป็นผู้นำด้าน Soft Power ของภูมิภาค


วันจันทร์ที่ 22 พฤษภาคม 2566
22/05/2566
พิมพ์
“ทิพานัน”ปลื้มรัฐบาลดันSoft Power ไทยสู่เทศกาลภาพยนตร์เมืองคานส์ และเทศกาลไทยในโตเกียว ตั้งเป้าเป็นผู้นำด้าน Soft Power ของภูมิภาค
“ทิพานัน”ปลื้มรัฐบาลดันSoft Power ไทยสู่เทศกาลภาพยนตร์เมืองคานส์ และเทศกาลไทยในโตเกียว ตั้งเป้าเป็นผู้นำด้าน Soft Power ของภูมิภาค
วันที่ 22 พฤษภาคม 2566 น.ส.ทิพานัน ศิริชนะ รองโฆษกประจำสำนักนายกรัฐมนตรี เปิดเผยว่า ตามที่รัฐบาลพล.อ.ประยุทธ์ จันทร์โอชา มุ่งขับเคลื่อนผลักดัน “Soft Power” ผ่านการสงเสริมวัฒนธรรมที่มีศักยภาพ 5F ได้แก่ อาหาร (Food) ภาพยนตร์และวีดิทัศน์ (Film) ผ้าไทยและการออกแบบแฟชั่น (Fashion) มวยไทย (Fighting) และเทศกาลประเพณี (Festival) เพื่อเพิ่มมูลค่าเศรษฐกิจ สร้างรายได้และเผยแพร่วัฒนธรรมไทยสู่นานาชาติ เทศกาลภาพยนตร์เมืองคานส์ ประจำปี 2566 และเทศกาลไทยในโตเกียว Thai Festival Tokyo 2023
น.ส.ทิพานัน กล่าวว่า โดยกระทรวงวัฒนธรรมได้ส่งเสริมและเผยแพร่ภาพยนตร์และวีดิทัศน์ ณ เทศกาลภาพยนตร์เมืองคานส์ ประจำปี 2566 สาธารณรัฐฝรั่งเศส ระหว่างวันที่ 16-27 พฤษภาคม 2566 เพื่อส่งเสริมอุตสาหกรรมภาพยนตร์และวีดิทัศน์ทั้งในและต่างประเทศภายใต้ Content Thailand ของภาครัฐ ภาคเอกชน 10 บริษัท อาทิ Benetone Films, BrandThink, Film Frame Productions, GDH 559, Halo Productions, Kantana Motion Pictures, M Pictures, Right Beyond, Sahamongkolfilm International และ Yggdrazil Group ผสานความร่วมมือในหลากหลายกิจกรรมภายในงาน อาทิ กิจกรรมตลาดซื้อขายภาพยนตร์ และนิทรรศการคูหาประเทศไทย (Thailand Pavilion) กิจกรรม Thai Film Pitching Project 2023 นำเสนอโครงการการสร้างภาพยนตร์เพื่อการร่วมลงทุน โดยในกิจกรรมดังกล่าวได้นำอาหารไทยให้ผู้ประกอบการ นักลงทุน นักท่องเที่ยว ได้ลิ้มลอง ได้แก่ ส้มตำ ข้าวผัดกุ้ง ข้าวเหนียวมะม่วง และอื่นๆ อีกมากมาย
รองโฆษกประจำสำนักนายกรัฐมนตรี  กล่าวว่า พร้อมกันนี้ยังมีเทศกาลไทยในโตเกียว Thai Festival Tokyo 2023 ที่จัดขึ้นเมื่อวันที่  20- 21 พฤษภาคม 2566 (Thai Festival Tokyo 2023) ณ สวนสาธารณะโยโยงิ กรุงโตเกียว ประเทศญี่ปุ่น เป็นการนำวัฒนธรรมไทย “Soft Power” ความเป็นไทยไปเผยแพร่ให้กับชาวญี่ปุ่นและชาวต่างชาติ ไฮไลท์สำคัญนอกจากการแสดงดนตรีไทยประยุกต์จาก “Thai contemporary music by the Fine Arts Department” โดยกรมศิลปากร ที่เคยได้รับโอกาสแสดงในงานเลี้ยงผู้นำการประชุมเอเปค 2022 ซึ่งประเทศไทยเป็นเจ้าภาพมาแล้ว  ยังมีศิลปิน คณะนักร้อง นักดนตรี ร่วมแสดงดนตรีไทยร่วมสมัยในพิธีเปิดงาน และเปิดรอบแสดงแก่ประชาชน บรรเลงเพลงไทยและเพลงญี่ปุ่นสร้างบรรยากาศส่งเสริมความสัมพันธ์ทั้งสองประเทศ ภายในงานดังกล่าว ยังมีการเปิดบูธสินค้าไทย อาหารไทย และงานบันเทิงไทย ผ่านคอนเท็นส์ไทย SOFT POWER ภายใต้คอนเซ็ปท์ 5F กว่า 120 บูธ มาร่วมเผยแพร่ความเป็นไทยให้แก่ชาวญี่ปุ่นได้รู้จักมากยิ่งขึ้น โดยคาดว่ามีประชาชนเข้าร่วมงานใน 2 วันนี้ กว่า 4 แสนคน
“พล.อ.ประยุทธ์ผลักดัน Soft Power อย่างเป็นรูปธรรม  ตอกย้ำความเป็นผู้นำด้าน Soft Power ของภูมิภาค ตามยุทธศาสตร์ชาติ 20 ปี”รองโฆษกประจำสำนักนายกรัฐมนตรี

ที่มา : https://www.thaigov.go.th/news/contents/details/68408