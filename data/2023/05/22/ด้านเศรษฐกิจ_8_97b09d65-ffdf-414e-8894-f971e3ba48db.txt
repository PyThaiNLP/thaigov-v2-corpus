รัฐบาลไทย-ข่าวทำเนียบรัฐบาล-มิจฉาชีพออนไลน์ว่อน!! แอบอ้างชื่อผู้บริหารกรมบัญชีกลาง เตือนประชาชนอย่าหลงเชื่อ


วันจันทร์ที่ 22 พฤษภาคม 2566
22/05/2566
พิมพ์
มิจฉาชีพออนไลน์ว่อน!! แอบอ้างชื่อผู้บริหารกรมบัญชีกลาง เตือนประชาชนอย่าหลงเชื่อ
กรมบัญชีกลางได้รับแจ้งจากประชาชนที่เข้าไปกู้ยืมเงินออนไลน์ผ่านแอปพลิเคชั่น โดยถูกมิจฉาชีพหลอกให้กรอกเอกสารข้อมูลส่วนบุคคลและข้อมูลทางการเงินเพื่อกู้ยืมเงินในแอปฯ ดังกล่าว
นางสาววารี แว่นแก้ว รองอธิบดีกรมบัญชีกลาง ในฐานะโฆษกกรมบัญชีกลาง เปิดเผยว่า กรมบัญชีกลางได้รับแจ้งจากประชาชนที่เข้าไปกู้ยืมเงินออนไลน์ผ่านแอปพลิเคชั่น โดยถูกมิจฉาชีพหลอกให้กรอกเอกสารข้อมูลส่วนบุคคลและข้อมูลทางการเงินเพื่อกู้ยืมเงินในแอปฯ ดังกล่าว โดยในขั้นตอนการถอนเงินจากแอปฯ มิจฉาชีพได้แจ้งผู้เสียหายว่ากรอกเลขบัญชีผิด ไม่สามารถโอนให้ได้ และขออายัดจำนวนเงินชั่วคราว และมิจฉาชีพได้จัดส่งหนังสือ เรื่อง การแก้ไขการปลดล็อคและการยกเลิกการอายัดวงเงินในระบบ ลงนามโดยผู้บริหารกรมบัญชีกลาง ให้ผู้เสียหาย นั้น
กรมบัญชีกลาง ขอชี้แจงว่า เอกสารดังกล่าวเป็นเอกสารปลอม และผู้บริหารกรมบัญชีกลางไม่มีส่วนเกี่ยวข้องใด ๆ กับการกระทำดังกล่าว ดังนั้น จึงขอเตือนให้ประชาชนอย่าหลงเชื่อ ทั้งนี้ หากมีข้อสงสัยสามารถสอบถามได้ที่ Call Center กรมบัญชีกลาง 0 2270 6400 ในวัน เวลาราชการ” โฆษกกรมบัญชีกลางกล่าว

ที่มา : https://www.thaigov.go.th/news/contents/details/68425