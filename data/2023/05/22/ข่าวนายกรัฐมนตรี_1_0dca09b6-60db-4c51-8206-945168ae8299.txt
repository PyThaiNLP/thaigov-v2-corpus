รัฐบาลไทย-ข่าวทำเนียบรัฐบาล-​นายกฯ ในนามรัฐบาลไทย มอบความช่วยเหลือทางมนุษยธรรมแก่ประชาชนชาวเมียนมาที่ได้รับผลกระทบจากพายุไซโคลนโมคา (Mocha) ผ่านเอกอัครราชทูตเมียนมาประจำประเทศไทย


วันจันทร์ที่ 22 พฤษภาคม 2566
22/05/2566
พิมพ์
​นายกฯ ในนามรัฐบาลไทย มอบความช่วยเหลือทางมนุษยธรรมแก่ประชาชนชาวเมียนมาที่ได้รับผลกระทบจากพายุไซโคลนโมคา (Mocha) ผ่านเอกอัครราชทูตเมียนมาประจำประเทศไทย
​นายกฯ ในนามรัฐบาลไทย มอบความช่วยเหลือทางมนุษยธรรมแก่ประชาชนชาวเมียนมาที่ได้รับผลกระทบจากพายุไซโคลนโมคา (Mocha) ผ่านเอกอัครราชทูตเมียนมาประจำประเทศไทย
วันนี้ (22 พฤษภาคม 2566) เวลา 10.00 น ณ ห้องสีม่วง ตึกไทยคู่ฟ้า ทำเนียบรัฐบาล พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เป็นประธานในพิธีส่งมอบความช่วยเหลือทางมนุษยธรรมแก่เมียนมา กรณีภัยพิบัติพายุไซโคลนโมคา (Mocha) แก่นายอูชิซเว (H.E. U Chit Swe) เอกอัครราชทูตสาธารณรัฐแห่งสหภาพเมียนมาประจำประเทศไทย โดยมีนายดอน ปรมัตถ์วินัย รองนายกรัฐมนตรีและรัฐมนตรีว่าการกระทรวงการต่างประเทศ เข้าร่วมด้วย นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี สรุปสาระสำคัญ ดังนี้
นายกรัฐมนตรีกล่าวแสดงความเสียใจอย่างจริงใจในนามของรัฐบาลและประชาชนไทย ขอร่วมส่งกำลังใจให้กับครอบครัวที่ได้รับผลกระทบ หวังว่ารัฐบาลและประชาชนเมียนมาจะผ่านพ้นช่วงเวลาที่ยากลำบากนี้ได้โดยเร็ว รัฐบาลไทยและทุกภาคส่วนของไทยขอให้กำลังใจ และร่วมกันให้ความช่วยเหลือด้านมนุษยธรรมแก่เมียนมาตามที่ได้รับการร้องขอ ไทยในฐานะเพื่อนบ้านที่ใกล้ชิด ยินดีและพร้อมสนับสนุนความช่วยเหลือด้านมนุษยธรรมเพิ่มเติมแก่ประชาชนเมียนมา หากมีความประสงค์อื่น รัฐบาลไทยยังได้จัดส่งบุคลากรและความช่วยเหลือร่วมกับศูนย์ประสานงานอาเซียนเพื่อความช่วยเหลือด้านมนุษยธรรมและการจัดการภัยพิบัติ (ASEAN Coordinating Centre for Humanitarian Assistance on disaster management: AHA Center) AHA ของอาเซียนด้วย โอกาสนี้นายกรัฐมนตรีได้สอบถามถึงสถานการณ์พิบัติพายุไซโคลนโมคา
ด้านเอกอัครราชทูตสาธารณรัฐแห่งสหภาพเมียนมาประจำประเทศไทย กล่าวขอบคุณรัฐบาล และทุกภาคส่วนของไทยที่ให้ความช่วยเหลือเมียนมาเสมอมา พายุโมคาได้ส่งผลกระทบต่อชีวิตและทรัพย์สินของเมียนมาในหลายพื้นที่ แม้พายุไซโคลนที่เกิดขึ้นมีความรุนแรงที่มากกว่าพายุไซโคลนนาร์กีสที่เคยเกิดขึ้นกับเมียนมาในปี 2551 แต่จากประสบการณ์ทำให้เกิดความเสียหายน้อยกว่า โดยทั้ง 18 เมืองที่ได้รับผลกระทบได้รับการฟื้นฟูจากหน่วยงานทหารและหน่วยราชการท้องถิ่น พร้อมได้กล่าวขอบคุณนายกรัฐมนตรี รัฐบาล ภาคเอกชน และประชาชนไทยอีกครั้งที่สนับสนุนเมียนมาในหลายด้านมาโดยตลอด
โอกาสนี้ นายกรัฐมนตรีได้เป็นตัวแทนประชาชนไทยมอบความช่วยเหลือด้านมนุษยธรรมแก่เมียนมา โดยพิธีในวันนี้มีผู้แทนจากหน่วยงานที่ให้การสนับสนุน อาทิ สภากาชาดไทย สภาหอการค้าแห่งประเทศไทย บริษัท ปตท. สำรวจและผลิตปิโตรเลียม จำกัด (มหาชน) และบริษัท ปูนซิเมนต์ไทย จำกัด (มหาชน) เข้าร่วม โดยจะมีพิธีรับมอบ ในวันพรุ่งนี้ (23 พฤษภาคม 2566) เวลาประมาณ 10.00 น. ณ สนามบินย่างกุ้ง ประเทศเมียนมา
ทั้งนี้ สภากาชาดไทย หอการค้าไทยและสภาหอการค้าแห่งประเทศไทย ได้เปิดบัญชีรับบริจาคเพื่อช่วยเหลือประชาชนชาวเมียนมาที่ได้รับความเดือดร้อนและต้องการความช่วยเหลือจากภัยพิบัติพายุไซโคลนโมคา ตั้งแต่วันนี้ – 31 พฤษภาคม 2566 ดังนี้
1. ผ่านสภากาชาดไทย บัญชี ธนาคารไทยพาณิชย์ สาขาสภากาชาดไทย (ประเภทบัญชี กระแส
รายวัน) ชื่อบัญชี “สภากาชาดไทย เพื่อภัยพิบัติ” เลขที่บัญชี 045-3-04637-0
2. ผ่านสภาหอการค้าแห่งประเทศไทย บัญชีธนาคารกสิกรไทย สาขาเสาชิงช้า (ประเภทบัญชี ออมทรัพย์) ชื่อบัญชี “มูลนิธิพาณิชย์สงเคราะห์” เลขที่บัญชี 004-2-39457-2
อนึ่ง รัฐบาลไทยได้ให้ความช่วยเหลือเมียนมาอย่างต่อเนื่อง ภายหลังการประชุมคณะรัฐมนตรี เมื่อวันที่ 16 พฤษภาคม 2566 ซึ่งได้อนุมัติในหลักการให้กระทรวงการต่างประเทศและส่วนราชการที่เกี่ยวข้อง ร่วมกันพิจารณาการดำเนินการเพื่อให้ความช่วยเหลือด้านมนุษยธรรมแก่เมียนมากรณีพายุไซโคลนโมคาอย่างเหมาะสม

ที่มา : https://www.thaigov.go.th/news/contents/details/68411