รัฐบาลไทย-ข่าวทำเนียบรัฐบาล-เปิดโครงการพัฒนาศักยภาพผู้นำคลื่นลูกใหม่ เพิ่มโอกาสในการร่วมมือขับเคลื่อนเขตพื้นที่


วันจันทร์ที่ 22 พฤษภาคม 2566
เปิดโครงการพัฒนาศักยภาพผู้นำคลื่นลูกใหม่ เพิ่มโอกาสในการร่วมมือขับเคลื่อนเขตพื้นที่
ดร.จันทร์เพ็ญ เปิดโครงการพัฒนาศักยภาพผู้นำคลื่นลูกใหม่ เพิ่มโอกาสในการร่วมมือขับเคลื่อนเขตพื้นที่ เน้นการแก้ไขปัญหาอย่างตรงจุด
วันศุกร์ที่ 28 เมษายน พ.ศ. 2566 ณ ห้องประชุมโรงแรมโกลเด้น ซิตี้ ระยอง จังหวัดระยอง/ดร.จันทร์เพ็ญ เมฆาอภิรักษ์ ผู้ตรวจราชการกระทรวงการอุดมศึกษา วิทยาศาสตร์ วิจัยและนวัตกรรม (อว.) เป็นประธานในพิธีเปิดโครงการพัฒนาศักยภาพผู้นำคลื่นลูกใหม่ในจังหวัดภาคตะวันออก (Young Public and Private Collaboration: YPC) ระดับภาคตะวันออก นอกจากนั้นยังได้รับเกียรติจาก ผศ.ดร.วศิน ยุวนะเตมีย์ รองอธิการบดีฝ่าย วิทยาเขตจันทบุรี มหาลัยบูรพา กล่าวรายงาน และนายปรัชญา สมะลาภา รองประธานกรรมการหอการค้าไทย และประธานหอการค้าภาคตะวันออกหอการค้าไทย กล่าวต้อนรับและวัตถุประสงค์ของงาน คณะผู้บริหาร กล่าวต้อนรับ โดยมีคณะผู้บริหาร คณะกรรมการ คณาจารย์ และผู้เข้าร่วมโครงการเข้าร่วมงานดังกล่าว
ดร.จันทร์เพ็ญ เมฆาอภิรักษ์ ผตร.อว. กล่าวว่า การพัฒนากำลังคนให้มีสมรรถนะสอดคล้องกับความต้องการของประเทศในทุกมิติ ถือเป็นภารกิจหลักที่สำคัญของกระทรวง อว. ที่หน่วยงานในสังกัด ทั้งมหาวิทยาลัย สถาบันอุดมศึกษา องค์กรด้านการวิจัยและพัฒนานวัตกรรม ทั้งภาครัฐและเอกชนจะต้องทำงานร่วมกันเพื่อยกระดับความสามารถในการแข่งขันของประเทศให้ก้าวข้ามกับดักรายได้ปานกลาง สู่ประเทศที่พัฒนาแล้ว ตามยุทธศาสตร์ชาติภายใน พ.ศ. 2580 การพัฒนากำลังคนให้มีสมรรถนะสอดคล้องกับความต้องการของประเทศในทุกมิติ ถือเป็นภารกิจหลักที่สำคัญของกระทรวง อว. ที่หน่วยงานในสังกัด ทั้งมหาวิทยาลัย สถาบันอุดมศึกษา องค์กรด้านการวิจัยและพัฒนานวัตกรรม ทั้งภาครัฐและเอกชนจะต้องทำงานร่วมกันเพื่อยกระดับความสามารถในการแข่งขันของประเทศให้ก้าวข้ามกับดักรายได้ปานกลางสู่ประเทศที่พัฒนาแล้ว ตามยุทธศาสตร์ชาติภายใน พ.ศ. 2580
ดร.จันทร์เพ็ญ กล่าวต่อไปว่า ผู้นำคลื่นลูกใหม่ คือ ความหวังของประเทศในการปรับเปลี่ยนความคิด วิธีการพัฒนากระบวนการคิดริเริ่มสร้างสรรค์ และวางรากฐานนวัตกรรมเชิงนโยบาย ในบริบทของสาธารณะที่เป็นการเชื่อมโยงระหว่างหน่วยงานภาครัฐ ผู้นำจากภาคเอกชน และภาคประชาสังคม การทำงานร่วมกันของกลุ่มคนรุ่นใหม่ นับเป็นโอกาสของพื้นที่ภาคตะวันออกในการได้ลองดำเนินการตามแนวคิดและรูปแบบใหม่ๆ ในการขับเคลื่อนแผนพัฒนาจังหวัด และยกระดับความสามารถในการแขงขันของประเทศที่สามารถรองรับการเปลี่ยนแปลง และความท้าทายใหม่ ด้วยการร่วมด้วยช่วยกันพัฒนา วิเคราะห์และแก้ไขปัญหาให้ตรงจุดอย่างต่อเนื่อง
“กระทรวง อว. ยินดีให้การสนับสนุนโครงการดีๆ เช่นนี้ ซึ่งถือเป็นอีกข้อต่อที่สอดคล้องกับยุทธศาสตร์ชาติ นโยบายของนายกรัฐมนตรีในการยกระดับความสามารถในการแข่งขันด้วยเศรษฐกิจสร้างคุณค่า ส่งเสริมความร่วมมือเพื่อผลิตกำลังคน พัฒนาศักยภาพผู้ประกอบการขนาดกลางและขนาดย่อมทั้งในภาคการผลิตและบริการให้สามารถแข่งขันได้ การพัฒนาพื้นที่เศรษฐกิจและการกระจายความเจริญสู่ภูมิภาค ด้วยการขับเคลื่อนเศรษฐกิจยุคใหม่ การพัฒนาสร้างความเข้มแข็งจากฐานราก สร้างกลไกสนับสนุนการพัฒนาขีดความสามารถ พัฒนาระบบและกลไกภาครัฐและสภาพแวดล้อม ให้มีประสิทธิภาพในการสนับสนุนผู้ประกอบการ พัฒนาการค้าการลงทุนเพื่อมุ่งสู่การเป็นชาติการค้า การบริการ และการลงทุนในภูมิภาค ส่งเสริมบทบาทภาคเอกชนในการช่วยพัฒนาสังคมและเศรษฐกิจฐานราก” ผตร.อว. กล่าว

ที่มา : https://www.thaigov.go.th/news/contents/details/68406