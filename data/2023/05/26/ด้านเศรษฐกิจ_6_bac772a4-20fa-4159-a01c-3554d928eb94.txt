รัฐบาลไทย-ข่าวทำเนียบรัฐบาล-หัวหน้าศูนย์ปฏิบัติการต่อต้านการทุจริต กระทรวงอุตสาหกรรม (รองปลัดฯ ณัฏฐิญา) ประกาศแนวทางการประเมินคุณธรรมและความโปร่งใส ITA


วันศุกร์ที่ 26 พฤษภาคม 2566
26/05/2566
พิมพ์
หัวหน้าศูนย์ปฏิบัติการต่อต้านการทุจริต กระทรวงอุตสาหกรรม (รองปลัดฯ ณัฏฐิญา) ประกาศแนวทางการประเมินคุณธรรมและความโปร่งใส ITA
หัวหน้าศูนย์ปฏิบัติการต่อต้านการทุจริต กระทรวงอุตสาหกรรม (รองปลัดฯ ณัฏฐิญา) ประกาศแนวทางการประเมินคุณธรรมและความโปร่งใส ITA ขยายผลในทางปฏิบัติให้กับ สอจ.ทั่วประเทศ ยึดถือคู่มือตามเกณฑ์ของสำนักงาน ป.ป.ช. เพื่อขับเคลื่อนนโยบายของรัฐตามหลักธรรมภิบาล
เมื่อวันที่ 24 พฤษภาคม 2566 นางสาวณัฏฐิญา เนตยสุภา รองปลัดกระทรวงอุตสาหกรรม ในฐานะหัวหน้าศูนย์ปฏิบัติการต่อต้านการทุจริต กระทรวงอุตสาหกรรม เป็นประธานการประชุมชี้แจงกรอบแนวทางการประเมินคุณธรรมและความโปร่งใสในการดำเนินงานของหน่วยงานรัฐ (ITA) สำนักงานอุตสาหกรรมจังหวัด ประจำปีงบประมาณ พ.ศ. 2566 โดยมี นางสาวทัศนีย์ สามิภักดิ์ ผู้อำนวยการศูนย์ปฏิบัติการต่อต้านการทุจริต กระทรวงอุตสาหกรรม กล่าวรายงาน และเจ้าหน้าที่สำนักงานอุตสาหกรรมจังหวัด 76 จังหวัด เข้าร่วมการประชุม ผ่านระบบออนไลน์ (Zoom Meeting) ณ ห้องประชุมชุณหะวัณ ชั้น 3 สำนักงานปลัดกระทรวงอุตสาหกรรม
รองปลัดฯ ณัฏฐิญา กล่าวว่า การประเมิน ITA ถือเป็นเครื่องมือในการประเมินสถานะและปัญหาการดำเนินงานในด้านคุณธรรมและความโปร่งใสของหน่วยงาน เพื่อให้เกิดการปรับปรุงการทำงานในทุกภาคส่วนให้มีประสิทธิภาพมากยิ่งขึ้น นอกจากนี้ การเปิดเผยข้อมูลต่อสาธารณชนอย่างมีธรรมาภิบาล มีความโปร่งใส และตรวจสอบได้ ยังสร้างความเชื่อมั่นให้แก่ประชาชนที่มารับบริการ โดยเฉพาะหน่วยงานในสำนักงานอุตสาหกรรมจังหวัดทั่วประเทศ ซึ่งให้บริการใกล้ชิดกับภาคประชาชน และโรงงานอุตสาหกรรม หากมีการนำข้อมูลต่าง ๆ มาร้อยเรียงในการจัดทำแผนป้องกันการทุจริตได้อย่างเป็นรูปธรรม ก็จะทำให้การดำเนินงานของ สปอ. เดินหน้าได้อย่างมีประสิทธิภาพ
ทั้งนี้ ในปีงบประมาณ พ.ศ. 2566 สำนักงานปลัดกระทรวงอุตสาหกรรม ได้นำเครื่องมือการประเมิน ITA มาขยายผลการดำเนินงานไปยังสำนักงานอุตสาหกรรมจังหวัด ครอบคลุมทั้ง 76 จังหวัด โดยนำกรอบการประเมินฯ ที่สำนักงาน ป.ป.ช. กำหนด มาประยุกต์และปรับใช้ในบริบทของหน่วยงาน เพื่อการเปิดเผยข้อมูลของหน่วยงานภาครัฐ และสามารถประเมินตนเองตามแบบตรวจการเปิดเผยข้อมูลสาธารณะ (Open Data Integrity and Transparency Assessment : OIT) ผ่านการประเมินระดับการเปิดเผยข้อมูลทางเว็บไซต์ของหน่วยงาน ประกอบด้วย 2 ตัวชี้วัด ได้แก่ ตัวชี้วัดที่ 1 การเปิดเผยข้อมูล ในด้านข้อมูลพื้นฐาน ข้อมูลการบริหารงาน และข้อมูลการจัดซื้อจัดจ้าง และตัวชี้วัดที่ 2 การป้องกันการทุจริต ในด้านการส่งเสริมความโปร่งใสและนโยบายป้องกันการทุจริต และการมีส่วนร่วมและดำเนินการป้องกันการทุจริต

ที่มา : https://www.thaigov.go.th/news/contents/details/68583