รัฐบาลไทย-ข่าวทำเนียบรัฐบาล-ผู้ว่าฯ เมืองสกล เปิดโครงการ "1 คน 1 กล้า คืนพื้นที่สีเขียวให้ธรรมชาติ สร้างชุมชนให้มีชีวิต" บูรณาการทุกภาคส่วน ปลูกต้นไม้เพื่อการพัฒนาสิ่งแวดล้อมทั่วจังหวัดสกลนครอย่างยั่งยืน


วันศุกร์ที่ 26 พฤษภาคม 2566
26/05/2566
พิมพ์
ผู้ว่าฯ เมืองสกล เปิดโครงการ "1 คน 1 กล้า คืนพื้นที่สีเขียวให้ธรรมชาติ สร้างชุมชนให้มีชีวิต" บูรณาการทุกภาคส่วน ปลูกต้นไม้เพื่อการพัฒนาสิ่งแวดล้อมทั่วจังหวัดสกลนครอย่างยั่งยืน
ผู้ว่าฯ เมืองสกล เปิดโครงการ "1 คน 1 กล้า คืนพื้นที่สีเขียวให้ธรรมชาติ สร้างชุมชนให้มีชีวิต" บูรณาการทุกภาคส่วน ปลูกต้นไม้เพื่อการพัฒนาสิ่งแวดล้อมทั่วจังหวัดสกลนครอย่างยั่งยืน
วันนี้ (26 พ.ค. 66) นางจุรีรัตน์ เทพอาสน์ ผู้ว่าราชการจังหวัดสกลนคร เปิดเผยว่า จังหวัดสกลนครได้จัดโครงการ 1 คน 1 กล้า คืนพื้นที่สีเขียวให้ธรรมชาติ สร้างชุมชนให้มีชีวิต ประจำปี พ.ศ. 2566 ที่อุทยานแห่งชาติภูพาน อำเภอภูพาน จังหวัดสกลนคร โดยมี พลตำรวจตรี สรรธาน อินทรจักร์ ผู้บังคับการตำรวจภูธรจังหวัดสกลนคร พลตรี ระลึก คนใหญ่ ผู้บัญการมณฑลทหารบกที่ 29 นายบวรเกียรติ ก้องเวหา อัยการจังหวัดสกลนคร นายชยุต วงศ์วณิช รองผู้ว่าราชการจังหวัดสกลนคร นายนิทัศน์ สุดดีพงษ์ ผู้อำนวยการสำนักงานทรัพยากรธรรมชาติและสิ่งแวดล้อมจังหวัดสกลนคร พร้อมด้วยหัวหน้าส่วนราชการ ผู้บริหารองค์กรปกครองส่วนท้องถิ่น ผู้บริหารสถานศึกษา จิตอาสาพระราชทาน นักเรียน นักศึกษา และประชาชนในพื้นที่ เข้าร่วมกิจกรรมเป็นจำนวนมาก
นางจุรีรัตน์ เทพอาสน์ ผู้ว่าราชการจังหวัด กล่าวว่า โครงการ 1 คน 1 กล้า คืนพื้นที่สีเขียวให้ธรรมชาติ สร้างชุมชนให้มีชีวิต ประจำปี พ.ศ. 2566 เป็นกิจกรรมที่ให้ผู้เข้าร่วมกิจกรรมได้ปลูกต้นไม้กันคนละ 1 ต้น ในพื้นที่อุทยานแห่งชาติภูพาน พร้อมมอบกล้าไม้ให้กับนายอำเภอ ทั้ง 18 อำเภอ เพื่อนำไปแจกจ่ายประชาชนได้ร่วมกันปลูกตามพื้นที่สาธารณประโยชน์ พื้นที่ป่าสาธารณะ สถานศึกษา วัด ที่สามารถใช้ประโยชน์ร่วมกันได้ตามนโยบายกระทรวงมหาดไทย โดยบูรณาการทุกภาคส่วนทั้ง ข้าราชการ ทหาร ตำรวจ จิตอาสา นักเรียน นักศึกษา ประชาชนในจังหวัดสกลนคร มาร่วมกิจกรรมในครั้งนี้เพื่อสร้างการรับรู้ และเป็นการประชาสัมพันธ์ในเชิงรุกให้ทุกภาคส่วนของสังคมในจังหวัดสกลนคร เล็งเห็นถึงความสำคัญในอนุรักษ์ทรัพยากรธรรมชาติและสิ่งแวดล้อม โดยมีเป้าหมายทั้งจังหวัด จำนวนต้นไม้ 1,144,738 ต้น หรือมากกว่าตามจำนวนประชากร เนื้อที่ปลูกไม่น้อยกว่า 5,775 ไร่ อันเป็นการสนองพระราชปณิธานของพระบาทสมเด็จพระเจ้าอยู่หัวที่ทรงมุ่งสืบสาน รักษา และต่อยอดพระราชดำริของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร และพระราชเสาวนีย์ของสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ที่ทรงเห็นถึงความสำคัญของเรื่องสิ่งแวดล้อมอันมีความหมายต่อชีวิตคนไทยและชาวโลกได้อุดมสมบูรณ์ ดังพระราชดำรัส “พระเจ้าอยู่หัวเป็นน้ำ ฉันจะเป็นป่า ป่าที่ถวายความจงรักภักดีต่อน้ำ พระเจ้าอยู่หัวสร้างอ่างเก็บน้ำ ฉันจะสร้างป่า” เพื่อหนุนเสริมยังผลให้ระบบนิเวศน์มีความอุดมสมบูรณ์ สอดรับกับการลดสภาวะโลกร้อน
นางจุรีรัตน์ เทพอาสน์ ผู้ว่าราชการจังหวัด กล่าวเพิ่มเติมว่า นอกจากนี้ จังหวัดสกลนคร ยังได้ขับเคลื่อนกิจกรรมด้านการอนุรักษ์ทรัพยากรธรรมชาติและสิ่งแวดล้อมอย่างต่อเนื่อง อาทิ โครงการ “ผ้าไทย ใส่ให้สนุก” ในสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา ที่เน้นการย้อมสีธรรมชาติ เอาวัตถุดิบในธรรมชาติที่ได้จากพืช สัตว์ จุลินทรีย์ และแร่ธาตุต่าง ๆ มาทำการย้อมกับเส้นด้าย เพื่อนำมาใช้ในการทอผ้า เพิ่มสีสันให้กับเส้นด้ายให้มีความสวยงาม โดยการย้อมสีธรรมชาตินี้จะไม่เป็นมลพิษต่อธรรมชาติโดยเฉพาะดินซึ่งเป็นทรัพยากรสำคัญในการเพาะปลูก และเป็นแหล่งอาหารของพืชพรรณต่าง ๆ และการส่งเสริมการจัดทำ "ถังขยะเปียก ลดโลกร้อน” และการปลูกพืชผักสวนครัวสร้างความมั่นคงด้านอาหาร โดยมี "บ้านดอนกอย" ต.สว่าง อ.พรรณานิคม เป็นพื้นที่ต้นแบบการขยายผลไปยังทุกตำบล/หมู่บ้านของสกลนคร
“ขอให้ทุกคนได้ภาคภูมิใจและเป็นกำลังใจให้กันและกัน ในการร่วมไม้ร่วมมือ ทำให้แผ่นดินของเราเป็นแผ่นดินที่อุดมสมบูรณ์ สมกับเจตนารมณ์ในการขับเคลื่อนกิจกรรมวันดินโลก 5 ธันวาคม 2565 ให้แผ่นดินนี้เป็นแหล่งก่อกำเนิดของอาหารเพื่อมวลมนุษยชาติ หรือ Soils, where food begins อาหารก่อกำเนิดเกิดจากดินอย่างต่อเนื่อง ดังที่ตนและผู้ว่าราชการจังหวัดทั้ง 76 จังหวัดทั่วประเทศได้ลงนามประกาศเจตนารมณ์เพื่อประเทศไทยที่ยั่งยืน (Statement of Commitment to Sustainable Thailand) ร่วมกับผู้ประสานงาน UN ประจำประเทศไทย เมื่อวันที่ 6 มิ.ย. 65 เพื่อให้ทุกจังหวัดเป็นแนวหน้าและเป็นศูนย์กลางในการขับเคลื่อนเป้าหมายการพัฒนาที่ยั่งยืน (Sustainable Development Goals : SDGs) ทั้ง 17 ข้อ ร่วมกับทีมงานของ UN และภาคีเครือข่ายในพื้นที่ทั้งในท้องถิ่นและชุมชน เพื่อเป็นส่วนหนึ่งในการแก้ปัญหาสภาวะโลกร้อนอันนำไปสู่การพัฒนาที่ยั่งยืนอย่างแท้จริง” ผู้ว่าราชการจังหวัดสกลนคร กล่าวในช่วงท้าย
#กระทรวงมหาดไทย #บำบัดทุกข์บำรุงสุข #MOI #Changeforgood #SDGTH #หมู่บ้านยั่งยืน
#เรื่องเล่าจากชุมชน #วันดินโลก #SDGlocalization #SEPforSDGs #Worldsoilday

ที่มา : https://www.thaigov.go.th/news/contents/details/68580