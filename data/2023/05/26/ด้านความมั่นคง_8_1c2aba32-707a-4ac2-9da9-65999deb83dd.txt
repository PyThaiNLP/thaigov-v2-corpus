รัฐบาลไทย-ข่าวทำเนียบรัฐบาล-พ่อเมืองตราด เชิญชวนทุกภาคีเครือข่าย ทั้งภาครัฐ ภาคเอกชน และพี่น้องประชาชนทุกอาคารบ้านเรือนในพื้นที่ ร่วมส่งผลงานเข้ารับการประเมิน “บ้านสะอาด เมืองตราด สวยสะหงาด”


วันศุกร์ที่ 26 พฤษภาคม 2566
26/05/2566
พิมพ์
พ่อเมืองตราด เชิญชวนทุกภาคีเครือข่าย ทั้งภาครัฐ ภาคเอกชน และพี่น้องประชาชนทุกอาคารบ้านเรือนในพื้นที่ ร่วมส่งผลงานเข้ารับการประเมิน “บ้านสะอาด เมืองตราด สวยสะหงาด”
พ่อเมืองตราด เชิญชวนทุกภาคีเครือข่าย ทั้งภาครัฐ ภาคเอกชน และพี่น้องประชาชนทุกอาคารบ้านเรือนในพื้นที่ ร่วมส่งผลงานเข้ารับการประเมิน “บ้านสะอาด เมืองตราด สวยสะหงาด” ภายในวันที่ 31 พ.ค. 66 เพื่อเป็นส่วนหนึ่งขับเคลื่อนการพัฒนาที่ยั่งยืนให้จังหวัดตราด
วันนี้ (26 พ.ค. 66) นายชำนาญวิทย์ เตรัตน์ ผู้ว่าราชการจังหวัดตราด เปิดเผยว่า จังหวัดตราด ได้กำหนดนโยบายให้ทุกส่วนราชการ สถาบันการศึกษา ที่ว่าการอำเภอ องค์กรปกครองส่วนท้องถิ่น ได้บูรณาการภาคีเครือข่ายร่วมกันขับเคลื่อนโครงการ "บ้านสะอาด เมืองตราด สวยสะหงาด" เพื่อรณรงค์กระตุ้นเสริมสร้างจิตสำนึกของข้าราชการ ภาคีเครือข่าย โดยเฉพาะอย่างยิ่งพี่น้องประชาชน ได้ลุกขึ้นมาร่วมกันทำความสะอาดในพื้นที่จังหวัดตราด พร้อมทั้งน้อมนำหลักปรัชญาของเศรษฐกิจพอเพียงมาปรับใช้ในการขับเคลื่อนงานและกิจกรรมในจังหวัด โดยบูรณาการส่วนราชการ รัฐวิสาหกิจ ภาคเอกชน ภาคประชาชน และภาคีเครือข่ายตามหลัก "บวร" คือ บ้าน วัด ราชการ ร่วมกันทำในทุกวันพุธอย่างต่อเนื่อง ตั้งแต่วันพุธที่ 16 พฤศจิกายน 2565 เป็นต้นมา ส่งผลให้พี่น้องประชาชนคนตราดมีคุณภาพชีวิตที่ดีขึ้น ทั้งในด้านสิ่งแวดล้อม และด้านเศรษฐกิจและสังคม สอดคล้องกับวิสัยทัศน์ของจังหวัดในการดูแลรักษาสุขภาพ การรักษาความสะอาด การรักษาสิ่งแวดล้อม การดูแลความปลอดภัยต่าง ๆ รวมถึงการลดใช้พลังงาน และการปันน้ำใจแก่ผู้ขาดแคลน เพื่อการท่องเที่ยวที่ยั่งยืน วางรากฐานการทำการเกษตรเป็นมิตรกับสิ่งแวดล้อม ประชาชนมีสุขภาพดี มีคุณธรรม ตอบโจทย์ การส่งเสริมคุณภาพชีวิตที่ดีของคนตราด มีเป้าหมายที่สำคัญ คือ "นำประชาชนคนตราดไปสู่ความสุขกายสุขใจ"
นายชำนาญวิทย์ เตรัตน์ ผู้ว่าราชการจังหวัดตราด กล่าวว่า เพื่อเป็นขวัญและกำลังใจแก่ส่วนราชการ รัฐวิสาหกิจ เอกชน ประชาชน และภาคีเครือข่ายพลัง "บวร" ที่ได้ดำเนินกิจกรรมตามโครงการ "บ้านสะอาด เมืองตราด สวยสะหงาด" มาอย่างต่อเนื่อง จึงได้กำหนดให้มีการประเมินผลการขับเคลื่อนโครงการฯ เพื่อมอบรางวัลให้แก่ภาคีเครือข่ายที่ขับเคลื่อนจนประสบความสำเร็จตามหลักเกณฑ์ 4 ด้าน คือ 1) ด้านความสะอาด โดยภายในและภายนอกโดยรอบพื้นที่บ้าน/อาคารมีความสะอาด/เรียบร้อย ห้องน้ำสะอาดถูกสุขลักษณะ ตรวจปรับปรุงระบบไฟฟ้าให้มีความปลอดภัย 2) ด้านสิ่งแวดล้อม โดยมีการปลูกต้นไม้/เพาะกล้าไม้ คัดแยกขยะ 3R จัดทำและใช้ถังขยะเปียกลดโลกร้อน มีการจัดการวัสดุเหลือใช้ และทำทุกวิถีทางเพื่อประหยัดพลังงาน 3) ด้านสุขภาพ โดยสมาชิกในบ้าน มีการออกกำลังกายสม่ำเสมอ มีการสร้างความมั่นคงทางอาหาร รับประทานอาหารครบ 5 หมู่ อาหารที่บริโภคมีความสะอาด ถูกสุขลักษณะ และ 4) ด้านจิตใจและคุณธรรม โดยสมาชิกในบ้านมีการปฏิบัติกิจกรรมทางศาสนา ร่วมกิจกรรมทางศาสนา เอื้อเฟื้อแบ่งปัน ปฏิบัติและขับเคลื่อนโครงการฯ อย่างสม่ำเสมอ พร้อมทั้งเข้าร่วมกิจกรรมของจังหวัดอย่างสม่ำเสมอ
"สำหรับแนวทางการประเมินผลโครงการ "บ้านสะอาด เมืองตราด สวยสะหงาด" โดยบูรณาการทุกภาคส่วนระหว่างภาครัฐ ภาคเอกชน ภาคประชาชน เพื่อนำประชาชนคนตราดไปสู่ความสุขกาย สุขใจ กำหนดรางวัลไว้ 2 ประเภท คือ รางวัลประเภทจังหวัด 10 รางวัล และรางวัลประเภทอำเภอ 14 รางวัล รวม 24 รางวัล โดยมีขั้นตอนและระยะเวลาการประเมิน ซึ่งสามารถส่งแบบประเมินภายในวันที่ 31 พ.ค. 66 แบ่งเป็น 2 ลักษณะ ประเภทแรก คือ "รางวัลประเภทจังหวัด" โดยส่วนราชการ รัฐวิสาหกิจ หน่วยงานเอกชน ประชาชน ภาคีเครือข่าย"บวร" และผู้ที่มีความสนใจ ร่วมส่งแบบประเมินเพื่อให้จังหวัดพิจารณาคัดเลือก และประเภท 2 "รางวัลประเภทอำเภอ" โดยให้อำเภอคัดเลือก ส่วนราชการ รัฐวิสาหกิจ เอกชน ประชาชน และภาคีเครือข่าย "บวร" อำเภอละ 2 แห่ง จากนั้น จังหวัดจะแต่งตั้งคณะกรรมการเพื่อพิจารณา ลงพื้นที่ตรวจเยี่ยม และสรุปผล ภายในวันที่ 15 ก.ค. 66 เพื่อรับมอบประกาศนียบัตรจากผู้ว่าราชการจังหวัดตราดในที่ประชุมคณะกรมการจังหวัดฯ ประจำเดือนกรกฎาคม 66 และผู้ว่าราชการจังหวัดตราด จะลงพื้นที่ติดตามและมอบป้ายบ้านสะอาดให้กับผู้ที่ได้รับรางวัลในห้วงเดือนสิงหาคม 66 ทั้งนี้ หน่วยงานหรือผู้ที่สนใจ สามารถสอบถามรายละเอียดเพิ่มเติมได้ที่ กลุ่มงานอำนวยการ สำนักงานจังหวัดตราด โทร. 0-3951-1282 ในวันและเวลาราชการ" ผู้ว่าฯ ชำนาญวิทย์ฯ กล่าวเพิ่มเติมในช่วงท้าย

ที่มา : https://www.thaigov.go.th/news/contents/details/68581