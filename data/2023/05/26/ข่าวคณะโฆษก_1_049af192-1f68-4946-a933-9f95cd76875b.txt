รัฐบาลไทย-ข่าวทำเนียบรัฐบาล-รัฐบาลชู Soft Power ด้านอาหาร เตรียมจัด “Bangkok International Food Festival” เทศกาลอาหารระดับนานาชาติ 26-30 พ.ค. 66 ดึงนักท่องเที่ยวเข้าประเทศเพิ่ม หวังกระตุ้นเศรษฐกิจไทย


วันศุกร์ที่ 26 พฤษภาคม 2566
26/05/2566
พิมพ์
รัฐบาลชู Soft Power ด้านอาหาร เตรียมจัด “Bangkok International Food Festival” เทศกาลอาหารระดับนานาชาติ 26-30 พ.ค. 66 ดึงนักท่องเที่ยวเข้าประเทศเพิ่ม หวังกระตุ้นเศรษฐกิจไทย
รัฐบาลชู Soft Power ด้านอาหาร เตรียมจัด “Bangkok International Food Festival” เทศกาลอาหารระดับนานาชาติ 26-30 พ.ค. 66 ดึงนักท่องเที่ยวเข้าประเทศเพิ่ม หวังกระตุ้นเศรษฐกิจไทย
วันนี้ (26 พ.ค. 66) นายอนุชา บูรพชัยศรี รองเลขาธิการนายกรัฐมนตรีฝ่ายการเมือง โฆษกประจำสำนักนายกรัฐมนตรี เปิดเผยว่า รัฐบาล โดยการท่องเที่ยวแห่งประเทศไทย (ททท.) ประสานความร่วมมือกับภาคส่วนที่เกี่ยวข้องเตรียมจัด “Bangkok International Food Festival” ซึ่งเป็นเทศกาลอาหารที่ยิ่งใหญ่ระดับนานาชาติ ที่จะจัดขึ้นระหว่างวันที่ 26 - 30 พฤษภาคม 2566 ณ ศูนย์การค้าเซ็นทรัลเวิลด์ กรุงเทพมหานคร ซึ่งการจัดงานดังกล่าวสอดคล้องกับนโยบายของรัฐบาล โดยพลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ที่ให้ความสำคัญกับการนำศักยภาพของประเทศไทยในด้านต่าง ๆ รวมทั้ง Soft Power ด้านอาหารของประเทศไทยมาขับเคลื่อนเศรษฐกิจของประเทศ รวมถึงเป็นปัจจัยสำคัญในการดึงดูดนักท่องเที่ยวจากต่างประเทศเดินทางมาท่องเที่ยวในประเทศให้มากขึ้น เพื่อกระตุ้นเศรษฐกิจของไทยอีกทางหนึ่ง
นายอนุชากล่าวถึงการจัดงาน “Bangkok International Food Festival 2023” ว่า ททท. จะมีการนำเสนอความหลากหลายของสินค้าท่องเที่ยวเชิงอาหาร ในรูปแบบ Amazing Food Festival ด้วยการจัดงานเทศกาลอาหารระดับนานาชาติ ซึ่งเป็นหนึ่งใน Soft Power ที่ดึงดูดนักท่องเที่ยวจากทั่วโลกให้ตัดสินใจเดินทางเข้ามาท่องเที่ยวในประเทศไทย โดยมุ่งกระตุ้นการเดินทางท่องเที่ยวด้วยกิจกรรมงานอาหารระดับสากล สอดรับกับการเปิดประเทศต้อนรับนักท่องเที่ยวต่างชาติไปพร้อมกับการเปิดประสบการณ์การท่องเที่ยว และสร้างการรับรู้ความเป็นเมืองหลากหลายทางวัฒนธรรมด้านอาหารของประเทศไทย ตลอดจนส่งเสริมภาพลักษณ์และเอกลักษณ์ของอาหารไทยให้เป็นที่รู้จักและแพร่หลายในกลุ่มนักท่องเที่ยวทั้งชาวไทยและชาวต่างชาติ อีกทั้งยังเป็นการยกระดับขีดความสามารถในการแข่งขันด้านการท่องเที่ยวของประเทศ โดยการดึงดูดนักท่องเที่ยวที่ตัดสินใจเดินทางท่องเที่ยวเข้ามาในประเทศไทยให้เชื่อมโยงการเดินทางต่อไปยังแหล่งท่องเที่ยวและชุมชนที่เป็นแหล่งวัตถุดิบของอาหาร ขยายระยะเวลาการพำนักค้างคืนให้นานขึ้น ซึ่งจะส่งผลให้เกิดการกระจายรายได้จากการใช้จ่ายระหว่างการเดินทาง และสร้างรายได้หมุนเวียนในระบบเศรษฐกิจทั้งในระดับพื้นที่และภาพรวมของประเทศด้วย
สำหรับกิจกรรมที่น่าสนใจภายในงาน “Bangkok International Food Festival 2023” ประกอบด้วย 1) กิจกรรม Creative Cooking สาธิตและเรียนรู้การทำอาหาร ขนม ที่มาร่วมออกร้านภายในงาน 2) กิจกรรม “Chef Table Bangkok International Food Festival” เป็นการรังสรรค์เมนู Chef Table จากเชฟชื่อดังจากต่างประเทศ อาทิ Chef JACOB JAN BOERMA, Chef David Gil Rovira, Chef ALEJANDRO HUERTAS, Chef RUBEN ARNANZ, Chef Riley Sanders, Chef SAITO, and Chef Rick Dingen, Chef Nelson Chantrawan, Chef Chumpol Jangprai etc., ในชุดเมนูที่เชฟรังสรรค์ ในชื่อเมนู “Chef Table Bangkok International Food Festival” ในการรังสรรค์เมนูที่แสดงถึงความโดดเด่นในสไตล์อาหารของเชฟแต่ละคน 3) กิจกรรม การรังสรรค์เมนู Street Food ของประเทศไทยในสไตล์ของเชฟที่เชิญมาเข้าร่วมภายในงาน ด้วยเมนูประสบการณ์มิติใหม่ที่มีความหลากหลาย กิจกรรม Gastronomy กับนวัตกรรมอาหารด้วยศาสตร์และเทคโนโลยีขั้นสูงจากเชฟผู้เชี่ยวชาญ และ 4) กิจกรรม “สวรรค์แห่ง Fine Dinning” workshop เมนูพิเศษ สำหรับการสาธิตและการเรียนรู้การทำอาหารผ่านนวัตกรรมด้วยศาสตร์การทำอาหารชั้นสูง นอกจากนี้ ภายในงานยังมีร้านอาหารต่าง ๆ  มากมายร่วมออกร้านหลากหลายโซน ทั้งโซนร้าน International Food โซนร้าน Michelin Guide โซนร้านเด่น ร้านดังจาก 5 ภูมิภาค โซนร้าน Street Food และโซน ร้าน Cafe รวมถึงการแสดงดนตรีจากศิลปินชื่อดังของไทยที่จะมาแสดงภายในงานด้วย
“จึงขอเชิญชวนประชาชนเข้าร่วมงาน Bangkok International Food Festival 2023 ที่จัดขึ้นระหว่าง 26 - 30 พฤษภาคม 2566 เวลา 15.00 – 22.00 น. ณ ลานหน้าศูนย์การค้าเซ็นทรัลเวิลด์ กรุงเทพมหานคร  เพื่อร่วมกันส่งเสริมเอกลักษณ์วัฒนธรรมทางอาหารของไทย ให้เป็นที่ประจักษ์แก่สายตานักชิมทั่วโลก” นายอนุชา กล่าว

ที่มา : https://www.thaigov.go.th/news/contents/details/68550