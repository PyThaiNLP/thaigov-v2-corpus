รัฐบาลไทย-ข่าวทำเนียบรัฐบาล-​รองปลัด.กษ. เป็นประธานการประชุมคณะทำงานติดตามการพัฒนาระบบราชการของกระทรวงเกษตรและสหกรณ์  ครั้งที่ 2/2566


วันศุกร์ที่ 12 พฤษภาคม 2566
​รองปลัด.กษ. เป็นประธานการประชุมคณะทำงานติดตามการพัฒนาระบบราชการของกระทรวงเกษตรและสหกรณ์  ครั้งที่ 2/2566
คณะทำงานติดตามการพัฒนาระบบราชการของกระทรวงเกษตรและสหกรณ์  ครั้งที่ 2/2566
(เมื่อวันที่ 11 พฤษภาคม 2566) นายพีรพันธ์ คอทอง รองปลัดกระทรวงเกษตรและสหกรณ์ เป็นประธานการประชุมคณะทำงานติดตามการพัฒนาระบบราชการของกระทรวงเกษตรและสหกรณ์ ครั้งที่ 2/2566 พร้อมด้วยผู้แทนหน่วยงานในสังกัดกระทรวงเกษตรและสหกรณ์ ที่รับผิดชอบในด้านการพัฒนาระบบบริหาร ในฐานะคณะทำงาน โดยมีสำนักพัฒนาระบบบริหาร สป.กษ. เป็นฝ่ายเลขานุการคณะทำงาน เข้าร่วมการประชุม ผ่านระบบการประชุมทางไกลแบบออนไลน์
ในการประชุมดังกล่าว รับทราบความก้าวหน้าตัวชี้วัดในการประเมินส่วนราชการ ตามมาตรการปรับปรุงประสิทธิภาพในการปฏิบัติราชการของกระทรวงเกษตรและสหกรณ์ ประจำปีงบประมาณ พ.ศ. 2566 (รอบ 6 เดือน) พร้อมหารือในประเด็นเพื่อพิจารณาที่สำคัญ เรื่องการจัดทำตัวชี้วัดขับเคลื่อนการบูรณาการร่วมกัน (Joint KPIs) ของกระทรวงเกษตรฯ ประจำปีงบประมาณ พ.ศ. 2567 ใน 5 Agenda ที่สำคัญ ได้แก่ Agenda 1) การบริหารจัดการและอนุรักษ์ฟื้นฟูน้ำทั้งระบบ, Agenda 2) การลดการปล่อยก๊าซเรือนกระจก, Agenda 3) รายได้จากการท่องเที่ยว, Agenda 4) รายได้จากผู้ประกอบการ SMEs และ OTOP, Agenda และ 5) การลดปริมาณฝุ่นละออง PM 2.5 และ PM 10
นอกจากนี้ ยังมีการแลกเปลี่ยนและให้ความเห็นชอบในหลักการของตัวชี้วัด ตามที่ฝ่ายเลขาฯ เสนอ  และมอบหมายหน่วยงานรับข้อสังเกตและข้อเสนอแนะที่ประชุมไปปรับปรุงรายละเอียดตัวชี้วัดให้มีความครบถ้วนสมบูรณ์ก่อนเสนอต่อสำนักงาน ก.พ.ร. เพื่อเป็นข้อมูลประกอบการประชุม Workshop ร่วมกับสำนักงาน ก.พ.ร. หน่วยงานเจ้าภาพ/หน่วยงานหลัก และหน่วยงานสนับสนุน ในวันที่ 15 - 16 พ.ค. 66 เพื่อกำหนดตัวชี้วัดและค่าเป้าหมายของ Joint KPIs ในแต่ละประเด็น พร้อมทั้ง มอบหมายฝ่ายเลขานุการรับข้อสังเกตและข้อเสนอแนะที่ประชุมเพื่อประสานการดำเนินการในส่วนที่เกี่ยวข้องต่อไป

ที่มา : https://www.thaigov.go.th/news/contents/details/68145