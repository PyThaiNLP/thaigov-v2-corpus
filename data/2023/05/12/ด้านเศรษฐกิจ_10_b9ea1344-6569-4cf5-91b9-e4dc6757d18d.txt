รัฐบาลไทย-ข่าวทำเนียบรัฐบาล-ขสมก. เตรียมความพร้อมจัดเดินรถ


วันศุกร์ที่ 12 พฤษภาคม 2566
ขสมก. เตรียมความพร้อมจัดเดินรถ
ต้อนรับเปิดเทอมใหม่ ปีการศึกษา 2566
นายกิตติกานต์ จอมดวง จารุวรพลกุล ผู้อำนวยการองค์การขนส่งมวลชนกรุงเทพ กระทรวงคมนาคม เปิดเผยว่า ตามที่สำนักงานคณะกรรมการการศึกษาขั้นพื้นฐาน (สพฐ.) ประกาศเปิดภาคเรียนปีการศึกษา 2566 ในวันที่ 15 พฤษภาคม 2566 เป็นการกลับมาเปิดเรียนแบบ On Site ทั้งหมดพร้อมกันทั่วประเทศ คาดว่าจะมีนักเรียน นักศึกษา ผู้ปกครอง และประชาชนทั่วไป ใช้บริการระบบขนส่งสาธารณะเป็นจำนวนมาก องค์การขนส่งมวลชนกรุงเทพ (ขสมก.) ได้มีการเตรียมความพร้อมให้บริการรถโดยสารประจำทาง เพื่อรองรับการใช้บริการของประชาชนที่จะเพิ่มมากขึ้นในช่วงเปิดภาคเรียนใหม่ ดังนี้
1. ด้านรถโดยสาร ได้เพิ่มจำนวนการเปลี่ยนกะของพนักงานประจำรถในวันธรรมดา เพื่อเพิ่มความถี่ในการให้บริการจำนวน 18,487 เที่ยว/วัน พร้อมทั้งตรวจเช็กสภาพและตรวจสอบการซ่อมบำรุงอุปกรณ์ส่วนควบต่าง ๆ ของรถโดยสารให้อยู่ในสภาพใช้งานได้ดี รวมถึงดูแลความสะอาดภายในรถก่อนนำรถออกวิ่งให้บริการ
2. ด้านพนักงานประจำรถ กำกับดูแลพนักงานขับรถโดยสารให้ปฏิบัติหน้าที่ตามกฎจราจรอย่างเคร่งครัด และขับรถด้วยความระมัดระวัง โดยเฉพาะบริเวณทางแยก ทางข้าม รวมทั้งให้พนักงานเก็บค่าโดยสาร ดูแลการขึ้น - ลงรถของผู้ใช้บริการอย่างใกล้ชิด และให้บริการด้วยความสุภาพเรียบร้อย
นอกจากนี้ ขสมก. ได้จัดรถสายตรวจ พนักงานนายตรวจของเขตการเดินรถทั้ง 8 เขต และเจ้าหน้าที่สายตรวจพิเศษ ประจำจุด ณ บริเวณหน้าโรงเรียน ป้ายหยุดรถโดยสารที่มีผู้ใช้บริการหนาแน่นและจุดที่มีความเสี่ยงต่อการเกิดอุบัติเหตุ เพื่ออำนวยความสะดวกด้านการจราจร ดูแลการขึ้น - ลงรถ และความปลอดภัยของผู้ใช้รถใช้ถนน

ที่มา : https://www.thaigov.go.th/news/contents/details/68159