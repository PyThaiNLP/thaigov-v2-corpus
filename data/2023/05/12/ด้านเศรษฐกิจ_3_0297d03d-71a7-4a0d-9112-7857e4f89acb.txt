รัฐบาลไทย-ข่าวทำเนียบรัฐบาล-กรมการขนส่งทางบก เตือนประชาชนอย่าหลงเชื่อผู้แอบอ้างเป็นเจ้าหน้าที่ ตรวจสอบสถานะความเป็นเจ้าของทะเบียนรถ และไม่ดาวน์โหลดแอปพลิเคชัน ไม่กดลิงก์ที่มิจฉาชีพส่งมาให้เด็ดขาด


วันศุกร์ที่ 12 พฤษภาคม 2566
กรมการขนส่งทางบก เตือนประชาชนอย่าหลงเชื่อผู้แอบอ้างเป็นเจ้าหน้าที่ ตรวจสอบสถานะความเป็นเจ้าของทะเบียนรถ และไม่ดาวน์โหลดแอปพลิเคชัน ไม่กดลิงก์ที่มิจฉาชีพส่งมาให้เด็ดขาด
...
นายเสกสม อัครพันธุ์ รองอธิบดีกรมการขนส่งทางบก และโฆษกกรมการขนส่งทางบก กระทรวงคมนาคม กล่าวว่า ขณะนี้มีผู้แอบอ้างว่าเป็นเจ้าหน้าที่ของกรมการขนส่งทางบก (ขบ.) หรือเจ้าหน้าที่ของสำนักงานขนส่งจังหวัด โทรสอบถามข้อมูลส่วนบุคคล เช่น ชื่อ นามสกุล ทะเบียนรถ และแจ้งให้ดาวน์โหลดแอปพลิเคชันเพื่อตรวจสอบข้อมูลทะเบียนรถของตัวเอง หรือให้เข้าลิงก์ที่ผู้แอบอ้างส่งมาให้ เพื่อเข้าไปยืนยันข้อมูลส่วนบุคคลที่อยู่ในความดูแลของ ขบ. เช่น เจ้าของรถมีรถกี่คัน เลขทะเบียนอะไรบ้าง โดยอ้างว่าหากไม่เข้าไปยืนยันข้อมูลดังกล่าว จะทำให้ข้อมูลของเจ้าของรถถูกลบและไม่สามารถเรียกคืนได้ ซึ่ง ขบ. ขอแจ้งเตือนภัยกับทุกท่านว่า พฤติกรรมดังกล่าวเป็นการกระทำของมิจฉาชีพ อย่าหลงเชื่ออย่าบอกข้อมูลส่วนบุคคล อย่าดาวน์โหลดแอปพลิเคชัน อย่าคลิกลิงก์ที่ผู้แอบอ้างส่งมาให้เด็ดขาด เพราะเสี่ยงถูกนำข้อมูลส่วนบุคคลไปทำให้เกิดความเสียหายและสูญเสียทรัพย์สิน
ทั้งนี้ ขอยืนยันว่า ขบ. ไม่มีนโยบายให้เจ้าหน้าที่โทรตรวจสอบความเป็นเจ้าของทะเบียนรถและให้ดาวน์โหลดแอปพลิเคชันหรือให้กดลิงก์เพื่อยืนยันข้อมูลส่วนบุคคลแต่อย่างใด หากท่านได้รับการติดต่อลักษณะดังกล่าว ให้สงสัยไว้ว่าเป็นมิจฉาชีพอย่างแน่นอน และสำหรับผู้ที่แอบอ้างเป็นเจ้าหน้าที่ ขบ. เพื่อหลอกลวงประชาชน จะเข้าข่ายเป็นการฉ้อโกงประชาชนโดยแสดงตนเป็นคนอื่นตามประมวลกฎหมายอาญา มาตรา 343 วรรคสอง ต้องระวางโทษจำคุกตั้งแต่ 6 เดือน ถึง 7 ปี ปรับตั้งแต่ 10,000 - 140,000 บาท และถือเป็นการกระทำโดยทุจริต หรือโดยหลอกลวง นำเข้าสู่ระบบคอมพิวเตอร์ซึ่งข้อมูลคอมพิวเตอร์ที่บิดเบือนหรือปลอมไม่ว่าทั้งหมดหรือบางส่วน หรือข้อมูลคอมพิวเตอร์อันเป็นเท็จ โดยประการที่น่าจะเกิดความเสียหายแก่ประชาชน ต้องระวางโทษจำคุกไม่เกิน 5 ปี หรือปรับไม่เกิน 100,000 บาท หรือทั้งจำทั้งปรับ ตามพระราชบัญญัติว่าด้วยการกระทำความผิดเกี่ยวกับคอมพิวเตอร์ (ฉบับที่ 2) พ.ศ. 2560
รองอธิบดีกรมการขนส่งทางบก กล่าวเพิ่มเติมว่า นอกจากนี้ ขบ. ขอเตือนประชาชนให้ระวังเพจมิจฉาชีพแอบอ้างรับทำใบขับขี่ออนไลน์ ซึ่งจะนำรูปตราสัญลักษณ์ ขบ. มาใส่ในรูปโปรไฟล์ หรือนำรูปภาพของผู้ที่ได้รับใบขับขี่มาแอบอ้าง เพื่อสร้างความน่าเชื่อถือ และโฆษณาหลอกลวงว่าสามารถออกใบขับขี่ได้โดยไม่ต้องเดินทางไปที่สำนักงานขนส่ง และเรียกเก็บค่าบริการสูงเกินกว่าอัตราที่กฎหมายกำหนด ทั้งนี้ สำหรับการขอรับใบขับขี่ทุกชนิดมีมาตรฐานเดียวกันทั่วประเทศ คือ ผู้ที่ต้องการขอรับใบขับขี่สามารถดำเนินการตั้งแต่การตรวจสอบเอกสาร การทดสอบสมรรถภาพร่างกาย การอบรม การทดสอบข้อเขียน การทดสอบขับรถ ที่สำนักงานขนส่งหรือโรงเรียนสอนขับรถที่รับรองโดย ขบ. และการถ่ายรูปเพื่อออกใบอนุญาตขับรถต้องมาดำเนินการที่สำนักงานขนส่งเท่านั้น สำหรับผู้ที่ต้องการขอรับใบขับขี่ใหม่สามารถจองคิวล่วงหน้าผ่านแอปพลิเคชัน DLT Smart Queue ซึ่งสามารถเลือกสำนักงานขนส่ง วันและเวลาที่สะดวกได้ด้วยตนเอง หากประชาชนท่านใดพบผู้แอบอ้างเป็นเจ้าหน้าที่ของ ขบ. โทรศัพท์มาตรวจสอบความเป็นเจ้าของทะเบียนรถหรือขอข้อมูลส่วนบุคคล รวมถึงพบเพจเฟซบุ๊กปลอมในการรับทำใบขับขี่ สามารถแจ้งเบาะแสมายัง ขบ. ได้โดยตรง หรือโทรสายด่วน 1584 ตลอด 24 ชั่วโมง

ที่มา : https://www.thaigov.go.th/news/contents/details/68147