รัฐบาลไทย-ข่าวทำเนียบรัฐบาล-บขส. เผยบรรยากาศการเดินทางก่อนวันเลือกตั้ง มีผู้ใช้บริการที่สถานีขนส่งฯ คึกคัก สั่งเตรียมความพร้อมจัดรถโดยสารให้เพียงพอและคุมเข้มความปลอดภัยในการเดินทาง


วันศุกร์ที่ 12 พฤษภาคม 2566
บขส. เผยบรรยากาศการเดินทางก่อนวันเลือกตั้ง มีผู้ใช้บริการที่สถานีขนส่งฯ คึกคัก สั่งเตรียมความพร้อมจัดรถโดยสารให้เพียงพอและคุมเข้มความปลอดภัยในการเดินทาง
....
นายสัญลักข์ ปัญวัฒนลิขิต กรรมการผู้จัดการใหญ่ บริษัท ขนส่ง จำกัด (บขส.) กระทรวงคมนาคม เปิดเผยว่า ในวันอาทิตย์ที่ 14 พฤษภาคม 2566 นี้ เป็นวันเลือกตั้ง เพื่ออำนวยความสะดวกและรองรับการเดินทางของประชาชน  บขส.ได้มีการระดมเวรและจัดเจ้าหน้าที่อำนวยความสะดวกประชาชนเดินทาง โดยในวันที่ 11 -12 พฤษภาคม 2566 คาดการณ์ว่าจะมีผู้โดยสารเดินทางในเที่ยวไปเฉลี่ยวันละ 35,000 คน ใช้รถโดยสาร (รถ บขส., รถร่วม, รถตู้) เฉลี่ยวันละ 3,500 เที่ยว ส่วนเที่ยวกลับวันที่ 15 พฤษภาคม 2566 คาดว่ามีผู้โดยสารเดินทาง เฉลี่ยวันละ 35,000 คน ใช้รถโดยสารประมาณ 3,500 เที่ยว และเพื่อป้องกันผู้โดยสารตกค้าง บขส. ได้ขอความร่วมมือผู้ประกอบการนำรถโดยสารไม่ประจำทาง (รถทะเบียน 30) มาจัดเสริมในเส้นทางต่าง ๆ ประมาณ 300 คัน สำหรับข้อมูลการเดินทางเมื่อวานนี้ (11 พฤษภาคม 2566) มีผู้โดยสาร ใช้บริการ ในเที่ยวไป จำนวน 27,253 คน ใช้รถโดยสาร (รถ บขส., รถร่วม, รถตู้) 2,732 เที่ยว ส่วนในเที่ยวกลับ มีผู้ใช้บริการ จำนวน 27,474 คน ใช้รถโดยสาร (รถ บขส., รถร่วม, รถตู้) 2,768 เที่ยว ซึ่งต่ำกว่าตัวเลขคาดการณ์เล็กน้อย
กรรมการผู้จัดการใหญ่ บขส. กล่าวด้วยว่า เพื่ออำนวยความสะดวกและความปลอดภัยให้เป็นไปตามนโยบายของกระทรวงคมนาคม ในการดูแลประชาชนให้ได้รับความสะดวกและปลอดภัย บขส. ได้ขอความร่วมมือจากกรมการขนส่งทางบก, เจ้าหน้าที่ตำรวจ สน.บางซื่อ ช่วยลงพื้นที่ตรวจสอบความปลอดภัย และกวดขันไม่ให้มีการมาตั้งวินผิดกฎหมายบริเวณโดยรอบสถานีขนส่งฯ เพื่อป้องกันไม่ให้มีกลุ่มมิจฉาชีพมาหลอกลวงผู้โดยสาร และป้องกันปัญหาการจราจรที่ติดขัดในชั่วโมงเร่งด่วน นอกจากนี้ได้ขอใช้พื้นที่สถานีกลางกรุงเทพอภิวัฒน์ของการรถไฟแห่งประเทศไทย เป็นจุดกลับรถและสำรองวิน พร้อมขอความร่วมมือ ขสมก. และผู้ประกอบการรถแท็กซี่ นำรถโดยสารมาอำนวยความสะดวกรับ-ส่งผู้โดยสารในเที่ยวกลับ บริเวณชานชาลาขาเข้า สถานีขนส่งผู้โดยสารกรุงเทพ (จตุจักร) ส่วนด้านความปลอดภัยของรถโดยสาร บขส.ได้เน้นย้ำให้มีการเตรียมความพร้อมของรถโดยสารก่อนการเดินทาง โดยตรวจเช็ครถโดยสารให้อยู่ในสภาพพร้อมใช้งาน ควบคุมความเร็วบนรถโดยสาร ไม่เกิน 90 กิโลเมตร/ชั่วโมง จัดพนักงานขับรถ 2 คน ในเส้นทางสายยาวที่ใช้เวลาเดินทางเกิน 4 ชั่วโมง พนักงานขับรถต้องปลอดแอลกอฮอล์และสารเสพติด และให้ปฏิบัติ ตามมาตรการป้องกันและควบคุมการแพร่ระบาดของโรคติดเชื้อไวรัสโคโรนา 2019 (COVID-19) รวมทั้งใช้มาตรการ 4 พร้อม คือ สถานีพร้อม, พนักงานพร้อม, รถโดยสารพร้อม และการบริการพร้อม ในการอำนวยความสะดวกผู้โดยสาร
นอกจากนี้ บขส.ได้จัดโปรโมชั่นมอบส่วนลดค่าโดยสาร 5% (ไม่รวมค่าธรรมเนียม) และคะแนนสะสมคูณ 2 ให้กับสมาชิก บขส. Card ที่จองตั๋วโดยสารผ่านช่องทางออนไลน์ Application : E-ticket, Website บขส. : https://tcl99web.transport.co.th และเดินทางตั้งแต่วันนี้ - 15 พฤษภาคม 2566 หรือจองตั๋วโดยสารได้ที่ตัวแทนจำหน่ายตั๋ว และช่องจำหน่ายตั๋ว บขส. ณ สถานีเดินรถทั่วประเทศ สอบถามข้อมูลเพิ่มเติมได้ที่  บขส. Call Center 1490

ที่มา : https://www.thaigov.go.th/news/contents/details/68163