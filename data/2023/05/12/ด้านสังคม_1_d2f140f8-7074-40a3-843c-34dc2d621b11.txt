รัฐบาลไทย-ข่าวทำเนียบรัฐบาล-พม. จับมือภาคีเครือข่าย ช่วยชาวชุมชนโรงปูนเดือดร้อนจากเหตุไฟไหม้


วันศุกร์ที่ 12 พฤษภาคม 2566
พม. จับมือภาคีเครือข่าย ช่วยชาวชุมชนโรงปูนเดือดร้อนจากเหตุไฟไหม้
พม. จับมือภาคีเครือข่าย ช่วยชาวชุมชนโรงปูนเดือดร้อนจากเหตุไฟไหม้
วันนี้ (11 พ.ค. 66) เวลา 15.00 น. นายอนุกูล  ปีดแก้ว ปลัดกระทรวงการพัฒนาสังคมและความมั่นคงของมนุษย์ (ปลัด พม.) เป็นประธานมอบความช่วยเหลือผู้ประสบปัญหาทางสังคมกรณี ไฟไหม้ชุมชนโรงปูน "ด้วยความห่วงใยจากใจ พม." โดยมี นางจตุพร  โรจนพานิช อธิบดีกรมพัฒนาสังคมและสวัสดิการ  นายสยาม นนท์คำจันทร์ ผู้ช่วยผู้อำนวยการสถาบันพัฒนาองค์กรชุมชน คณะผู้บริหารกระทรวง พม. นายสุขสันต์ กิตติศุภกร รองปลัดกรุงเทพมหานคร  หน่วยงานสังกัดกระทรวง พม. และ กทม. และภาคีเครือข่าย ร่วมมอบความช่วยเหลือ ณ ศูนย์พัฒนาเด็กอ่อนวัยเรียน ชุมชนโรงปูน (ฝั่งเหนือ) เขตห้วยขวาง กรุงเทพฯ
นายอนุกูล กล่าวว่า เมื่อกลางดึกของวันที่ 13 เมษายน 2566 ที่ผ่านมา เกิดเหตุเพลิงไหม้ในชุมชนโรงปูนและลุกลามบนพื้นที่กว่า 200 ตารางวา ทำให้บ้านเรือนพังเสียหายทั้งหลัง และบางส่วน ส่งผลให้ชาวชุมชนผู้ประสบภัยได้รับความเดือดร้อนจำนวนมากถึง 52 ครัวเรือน 148 คน ซึ่งเป็นผู้สูงอายุ 22 คน เด็กและเยาวชน 30 คน และผู้พิการ 1 คน ทั้งนี้ ชุมชนโรงปูน ตั้งอยู่ในแขวงบางกะปิ เขตห้วยขวาง กรุงเทพฯ บนที่ดินของการรถไฟแห่งประเทศไทย มีจำนวนประชากรทั้งสิ้น 3,500 คน 750 ครัวเรือน โดยมีกลุ่มเปราะบาง ได้แก่ เด็กและเยาวชนประมาณ 300 คน ผู้สูงอายุ 400 คน และผู้พิการ 42 คน ประชากรส่วนใหญ่ประกอบอาชีพรับจ้างทั่วไป มีรายได้ไม่แน่นอน และที่อยู่อาศัยปลูกสร้างในลักษณะแออัด ไม่มั่นคง
นายอนุกูล กล่าวต่อไปว่า วันนี้ ขอขอบคุณภาคีเครือข่ายทุกภาคส่วนที่เข้ามาร่วมด้วยช่วยกัน มาเป็นหุ้นส่วนทางสังคมที่ช่วยกันในยามเดือดร้อน ซึ่งผ่านมาเกือบ 30 วัน ที่พี่น้องชาวชุมชนโรงปูนฝ่าวิกฤตมาได้ เพราะเรามีกำลังใจให้กัน และกระทรวง พม. มีหน่วยงานดูแลพื้นที่ชุมชนที่เกิดวิกฤต ทั้งนี้ ตั้งแต่เกิดเหตุไฟไหม้ มีการลงพื้นที่เพื่อให้ความช่วยเหลือเบื้องต้นแล้ว โดยวันนี้ มีการมอบเครื่องอุปโภคบริโภคที่จำเป็น มอบอาหารปรุงสุกจากครัวกลาง มอบเงินช่วยเหลือสำหรับที่อยู่อาศัย และเงินสงเคราะห์สำหรับกลุ่มเปราะบาง เพื่อเป็นกำลังใจให้กับชาวชุมชน และภาคีเครือข่ายทุกภาคส่วนได้มาร่วมมอบความช่วยเหลือต่างๆ อีกด้วย ซึ่งวันนี้มีความสำคัญอย่างยิ่ง และขอเป็นกำลังใจให้กับพี่น้องชาวชุมชนทุกท่านในการฝ่าวิกฤตนี้ หากท่านมีปัญหา ต้องการความช่วยเหลือเป็นพิเศษ กระทรวง พม. พร้อมประสานให้ความช่วยเหลือ เพื่อยกระดับคุณภาพชีวิตชาวชุมชนให้ดียิ่งขึ้น
นายอนุกูล กล่าวเพิ่มเติมว่า ที่ผ่านมา กรุงเทพมหานคร โดยสำนักงานเขตห้วยขวาง สถาบันพัฒนาองค์กรชุมชน (องค์การมหาชน) หรือ พอช. เครือข่ายที่อยู่อาศัยภาค กรุงเทพฯ ปริมณฑล และตะวันออก รวมถึงภาคีเครือข่ายทั้งภาครัฐและเอกชน ได้บูรณาการความช่วยเหลือ เป็นเครื่องอุปโภคบริโภคที่จำเป็น งบประมาณสนับสนุนสำหรับการจัดหาที่อยู่ชั่วคราวและการจัดตั้งครัวกลางให้แก่ชาวชุมชนผู้ประสบภัยทั้งหมด อีกทั้งกระทรวง พม. ได้ช่วยเหลือเยียวยาทั้งงบประมาณพัฒนาที่อยู่อาศัยชั่วคราว กรณีไฟไหม้ไล่รื้อ เงินสงเคราะห์ครอบครัวผู้มีรายได้น้อยและผู้ไร้พึ่ง และเงินสงเคราะห์และฟื้นฟูสมรรถภาพคนพิการ ซึ่งช่วยบรรเทาความเดือดร้อนเบื้องต้นให้แก่ชาวชุมชนโรงปูนได้มีความเข้มแข็งและสามารถผ่านพ้นวิกฤตนี้ไปได้
#ช่วย24ชั่วโมง #พม24ชม #ข่าวพม

ที่มา : https://www.thaigov.go.th/news/contents/details/68148