รัฐบาลไทย-ข่าวทำเนียบรัฐบาล-รฟม. กำชับผู้รับจ้างงานโยธา โครงการรถไฟฟ้าสายสีส้ม – เหลือง – ชมพู เร่งคืนผิวจราจร เตรียมพร้อมอำนวยความสะดวกประชาชนช่วงเปิดเทอม


วันศุกร์ที่ 12 พฤษภาคม 2566
รฟม. กำชับผู้รับจ้างงานโยธา โครงการรถไฟฟ้าสายสีส้ม – เหลือง – ชมพู เร่งคืนผิวจราจร เตรียมพร้อมอำนวยความสะดวกประชาชนช่วงเปิดเทอม
....
นายกิตติกร ตันเปาว์ รองผู้ว่าการ (วิศวกรรมและก่อสร้าง) การรถไฟฟ้าขนส่งมวลชนแห่งประเทศไทย (รฟม.) กระทรวงคมนาคม ในฐานะผู้อำนวยการโครงการ เปิดเผยว่า รฟม. ได้เร่งรัดการคืนผิวจราจรตามแนวเส้นทางโครงการรถไฟฟ้าสายสีส้ม (ตะวันออก) ช่วงศูนย์วัฒนธรรมแห่งประเทศไทย - มีนบุรี (สุวินทวงศ์) โครงการรถไฟฟ้าสายสีเหลือง ช่วงลาดพร้าว - สำโรง และโครงการรถไฟฟ้าสายสีชมพู ช่วงแคราย - มีนบุรี ที่ปัจจุบันมีความก้าวหน้าการก่อสร้างงานโยธาใกล้แล้วเสร็จ เพื่อบรรเทาผลกระทบจากการดำเนินงานโครงการฯ ให้แก่ประชาชน โดยโครงการรถไฟฟ้าสายสีส้มฯ ได้คืนผิวจราจรและบาทวิถีในแนวถนนพระราม 9 และถนนรามคำแหง บริเวณแยกรามคำแหง ถึงซอยรามคำแหง 110 ที่เป็นพื้นที่ก่อสร้างอุโมงค์ทางวิ่งใต้ดินเรียบร้อยแล้ว คงเหลือถนนรามคำแหงในส่วนพื้นที่ก่อสร้างทางวิ่งยกระดับ ช่วงสถานีสัมมากร ถึง สถานีแยกร่มเกล้า ยังอยู่ระหว่างดำเนินการคืนผิวจราจร โดยมีความก้าวหน้าคิดเป็นร้อยละ 70.00 สำหรับโครงการรถไฟฟ้าสายสีเหลืองฯ ได้เริ่มทยอยคืนผิวจราจรในบางพื้นที่ของโครงการ ได้แก่ ถนนลาดพร้าว บริเวณแยกรัชดา - ลาดพร้าว และถนนศรีนครินทร์ ถึง แยกศรีอุดม คิดเป็นร้อยละ 42.00 และแยกศรีอุดม ถนนเทพารักษ์ ถึง แยกสำโรง คิดเป็นร้อยละ 49.00
ส่วนโครงการรถไฟฟ้าสายสีชมพูฯ ได้เริ่มคืนผิวจราจรตามแนวเส้นทางโครงการฯ แล้วเช่นกัน ประกอบด้วย ถนนรามอินทรา ผู้รับจ้างได้ดำเนินการซ่อมแซม ปรับปรุงสภาพพื้นผิวถนนให้อยู่ในสภาพพร้อมใช้งาน มีความก้าวหน้าคิดเป็นร้อยละ 21.26 ยกเว้นบริเวณแนวสายทางระหว่างสถานีมัยลาภ และสถานีวัชรพล ที่ยังอยู่ในระหว่างการเร่งดำเนินการคืนผิวจราจร สำหรับถนนแจ้งวัฒนะ ผู้รับจ้างได้ดำเนินการคืนผิวจราจร คิดเป็นร้อยละ 16.62 ถนนติวานนท์ คิดเป็นร้อยละ 12.24 และถนนสีหบุรานุกิจ คิดเป็นร้อยละ 28.57 ทั้งนี้ คาดว่าโครงการรถไฟฟ้า ทั้ง 3 สาย จะสามารถคืนผิวจราจรได้ตลอดแนวเส้นทางภายในปี 2566
นอกจากนี้ รฟม. ยังสั่งการให้ผู้รับจ้างงานโยธา โครงการรถไฟฟ้าสายสีม่วง ช่วงเตาปูน - ราษฎร์บูรณะ (วงแหวนกาญจนาภิเษก) ที่อยู่ในระยะแรกของการดำเนินงานก่อสร้าง ปฏิบัติตามมาตรการความปลอดภัยในงานก่อสร้างอย่างเคร่งครัด หมั่นตรวจสอบและจัดสภาพหน้างานให้อยู่ในสภาพเรียบร้อย และจัดเก็บอุปกรณ์เครื่องมือเครื่องจักรให้เรียบร้อยและปลอดภัย ไม่กีดขวางการจราจร ตรวจสอบการจัดแนวแบริเออร์ให้เป็นระเบียบ และปิดกั้นแนวรั้วคอนกรีตบริเวณจุดที่เป็นอันตราย พร้อมทั้งติดตั้งไฟส่องสว่างให้ชัดเจน รวมถึงจัดให้มีเจ้าหน้าที่อาสาจราจรในพื้นที่ที่ผู้ใช้ทางข้ามถนนจำนวนมาก ควบคู่กับการติดตั้งป้ายเตือน ป้ายทางเบี่ยง ทางเลี่ยงที่สังเกตเห็นได้ชัดเจนสำหรับผู้ใช้รถใช้ถนน เพื่อเตรียมความพร้อมในการอำนวยความสะดวกและปลอดภัยในบริเวณพื้นที่ก่อสร้างโครงการ รองรับการจราจรในช่วงเปิดภาคเรียนได้อย่างเหมาะสม รวมถึงสั่งการให้ผู้รับจ้างทุกโครงการตรวจสอบระบบระบายน้ำในพื้นที่จุดเสี่ยงที่อาจเกิดน้ำขัง และดำเนินการลอกท่อระบายน้ำก่อนเข้าฤดูฝน
ในโอกาสนี้ รฟม. ขออภัยในความไม่สะดวก และขอให้ประชาชนผู้ใช้เส้นทางโปรดตรวจสอบข้อมูลการเดินทางก่อนออกจากบ้าน เพื่อความสะดวก รวดเร็วในการเดินทาง โดยสามารถติดตามข้อมูลข่าวสารแจ้งปิดเบี่ยงจราจรได้ที่เฟซบุ๊กแฟนเพจของแต่ละโครงการ และขอความร่วมมือผู้ใช้ทางโปรดขับขี่รถด้วยความระมัดระวัง เพื่อความปลอดภัยในชีวิตและทรัพย์สินของผู้ใช้ทางทุกคน สามารถติดตามรายละเอียดและข้อมูลข่าวสารเพิ่มเติมได้ที่เว็บไซต์ รฟม. www.mrta.co.th และเฟซบุ๊กแฟนเพจการรถไฟฟ้าขนส่งมวลชนแห่งประเทศไทย หรือ Call Center รฟม. โทร. 0 2716 4044

ที่มา : https://www.thaigov.go.th/news/contents/details/68161