รัฐบาลไทย-ข่าวทำเนียบรัฐบาล-โฆษกรัฐบาลเผย กรมอุตุฯ พยากรณ์อากาศวันเลือกตั้ง 14 พ.ค. 66 ทุกภาคของไทยจะมีฝนตกต่อเนื่อง-หนักบางแห่ง แนะประชาชนวางแผน เผื่อเวลาเดินทางไปใช้สิทธิ


วันศุกร์ที่ 12 พฤษภาคม 2566
12/05/2566
พิมพ์
โฆษกรัฐบาลเผย กรมอุตุฯ พยากรณ์อากาศวันเลือกตั้ง 14 พ.ค. 66 ทุกภาคของไทยจะมีฝนตกต่อเนื่อง-หนักบางแห่ง แนะประชาชนวางแผน เผื่อเวลาเดินทางไปใช้สิทธิ
โฆษกรัฐบาลเผย กรมอุตุฯ พยากรณ์อากาศวันเลือกตั้ง 14 พ.ค. 66 ทุกภาคของไทยจะมีฝนตกต่อเนื่อง-หนักบางแห่ง แนะประชาชนวางแผน เผื่อเวลาเดินทางไปใช้สิทธิ
วันนี้ (12 พ.ค. 66) นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า ตามที่กรมอุตุนิยมวิทยา ได้พยากรณ์อากาศวันเลือกตั้ง 14 พฤษภาคม 2566 ซึ่งพื้นที่ทุกภาคของประเทศไทยจะมีฝนตกต่อเนื่องและมีฝนตกหนักบางแห่ง จึงขอแนะนำให้ประชาชนผู้มีสิทธิออกเสียงเลือกตั้งสมาชิกสภาผู้แทนราษฎร เตรียมพร้อมออกไปใช้สิทธิตั้งแต่ช่วงเช้า และช่วงเย็นควรพกร่มและเสื้อกันฝนไปด้วย รวมทั้งขอให้วางแผนการเดินทางและเผื่อเวลาในการเดินทางเพื่อไปใช้สิทธิได้ทันระหว่างเวลา 08.00 – 17.00 น.
นายอนุชากล่าวถึงพยากรณ์อากาศกรมอุตุนิยมวิทยาระบุว่า วันที่ 14 พ.ค. 66 ประเทศไทยจะมีฝนตกต่อเนื่องและมีฝนตกหนักบางแห่ง โดยเฉพาะด้านตะวันตกของภาคเหนือ ซึ่งพยากรณ์อากาศของแต่ละภาคเป็นดังนี้
- ภาคเหนือ อุณหภูมิสูงสุด 29-34 องศาเซลเซียส ฝนฟ้าคะนอง 60-80% ตกหนักบางแห่ง
- ภาคอีสาน อุณหภูมิสูงสุด 34-36 องศาเซลเซียส ฝนฟ้าคะนอง 40-60% ตกหนักบางแห่ง
- ภาคกลาง อุณหภูมิสูงสุด 34-37 องศาเซลเซียส ฝนฟ้าคะนอง 40-60% ตกหนักบางแห่ง
- ภาคตะวันออก อุณหภูมิสูงสุด 29-37 องศาเซลเซียส ฝนฟ้าคะนอง 40-60% ตกหนักบางแห่ง
- ภาคใต้ฝั่งตะวันออก อุณหภูมิสูงสุด 32-36 องศาเซลเซียส ฝนฟ้าคะนอง 30-60%
- ภาคใต้ฝั่งตะวันตก อุณหภูมิสูงสุด 30-34 องศาเซลเซียส ฝนฟ้าคะนอง 40-60%
- กรุงเทพมหานครและปริมณฑล อุณหภูมิสูงสุด 32-37 องศาเซลเซียส ฝนฟ้าคะนอง 60-70% ตกหนักบางแห่ง
“จากพยากรณ์ของกรมอุตุฯ วันที่ 14 พ.ค. สภาพอากาศร้อนตอนกลางวัน และทุกภาคของประเทศไทยจะมีฝนตกต่อเนื่องและมีฝนตกหนักบางแห่ง จึงขอแนะนำให้ประชาชนออกใช้สิทธิเลือกตั้งแต่เช้า โดยในช่วงเย็นควรพกร่มและเสื้อกันฝนไปด้วย รวมทั้งขอให้ประชาชนวางแผนการเดินทาง และเผื่อเวลาในการเดินทางไปใช้สิทธิเลือกตั้ง เพราะฝนที่ตกลงมาอาจส่งผลให้การจราจรติดขัดหนาแน่นกว่าปกติ อย่างไรก็ตาม สำนักงานตำรวจแห่งชาติได้เตรียมพร้อมแผนอำนวยความสะดวกด้านการจราจร รวมถึงบริการดูแลประชาชนอย่างเต็มที่ โดยประชาชนสามารถโทรสอบถามเส้นทางสภาพการจราจรได้ที่สายด่วน 1197 กองบังคับการตำรวจจราจร หรือติดตามได้ทางเฟซบุ๊ก และทวิตเตอร์ ‘1197สายด่วนจราจร’” นายอนุชากล่าว
ทั้งนี้ ล่าสุด (12 พ.ค. 66) กรมอุตุนิยมวิทยาได้เผยอัปเดตพายุไซโคลน Mocha มีศูนย์กลางบริเวณอ่าวเบงกอลตอนบน กำลังเคลื่อนตัวทางทิศเหนือ คาดว่าจะแรงขึ้นได้อีก (เนื่องจากพายุยังก่อตัวอยู่ในทะเล) จะเคลื่อนขึ้นฝั่งบริเวณประเทศเมียนมาตอนบน หรือชายแดนประเทศบังกลาเทศ ในช่วงวันที่ 14 -15 พ.ค. 66 ศูนย์กลางของพายุไม่เคลื่อนตัวเข้าสู่ประเทศไทย แต่จะทำให้ลมตะวันตกเฉียงใต้ มีกำลังแรงขึ้น ประเทศไทยตอนบนมีฝนกระจายต่อเนื่องและมีฝนตกหนักบางแห่ง โดยเฉพาะบริเวณด้านตะวันตกของภาคกลาง ภาคเหนือ ภาคอีสานตอนบน ส่วนภาคกลาง (กทม.และปริมณฑล) ยังมีฝนฟ้าคะนอง ส่วนใหญ่เป็นฝนปานกลาง สำหรับภาคใต้ ฝนยังมีบางแห่ง ช่วงที่พายุกำลังเคลื่อนตัว ระบบอากาศจะถูกยกขึ้นไปด้านบน คลื่นลมบริเวณทะเลอันดามันมีกำลังแรง เรือเล็กงดออกจากฝั่งบริเวณอันดามันตอนบน

ที่มา : https://www.thaigov.go.th/news/contents/details/68149