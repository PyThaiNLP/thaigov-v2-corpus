รัฐบาลไทย-ข่าวทำเนียบรัฐบาล-รมว. สุชาติ ผลักดัน ช่างไทยทำงานอู่ต่อเรือเกาหลีใต้ รายได้สูงสุด 1 แสน 8 พันบาท


วันอาทิตย์ที่ 21 พฤษภาคม 2566
21/05/2566
พิมพ์
รมว. สุชาติ ผลักดัน ช่างไทยทำงานอู่ต่อเรือเกาหลีใต้ รายได้สูงสุด 1 แสน 8 พันบาท
กระทรวงแรงงาน สนับสนุนช่างเชื่อม ช่างสี ช่างไฟฟ้า ถือวีซ่า E 7 ทำงานอู่ต่อเรือเกาหลีใต้ถูกกฎหมาย ย้ำเป็นโอกาสของแรงงานไทย เกาหลียังต้องการแรงงานอีกมาก
นายสุชาติ ชมกลิ่น รัฐมนตรีว่าการกระทรวงแรงงาน เปิดเผยว่า พล.อ.ประยุทธ์ จันทร์โอชา นายกรัฐมนตรี มีนโยบายให้กระทรวงแรงงานหาแนวทางขยายตลาดแรงงานในต่างประเทศให้มากขึ้น เพื่อสร้างโอกาสการมีงานทำ มีรายได้ และคุณภาพชีวิตที่ดีให้กับแรงงานไทย กระทรวงแรงงานจึงเจรจาหารือร่วมกับสมาคม KHOSHIPA ซึ่งเป็นสมาคมอู่ต่อเรือของสาธารณรัฐเกาหลี เพื่อจัดส่งแรงงานไทยไปทำงานด้วย  วีซ่า E -7 (วีซ่าทักษะฝืมือ) เรื่อยมา และรับแจ้งความต้องการจากบริษัทจัดหางานให้คนหางานไปทำงานต่างประเทศ ที่จะพาแรงงานไทยไปทำงานอู่ต่อเรือแล้ว 7 บริษัท รวมตำแหน่งงาน 4,477 อัตรา มีการจัดส่งไปแล้ว จำนวน 711 อัตรา โดยล่าสุดตนได้รับรายงานจากอธิบดีกรมการจัดหางาน ว่าผู้แทนจากบริษัท SAMSUNG HEABY INDUSTRIES สาธารณรัฐเกาหลี ยังมีความต้องการแรงงานไทยไปทำงานในอุตสาหกรรมอู่ต่อเรือ จำนวน 1,227 คน แบ่งเป็นสาขาช่างเชื่อม 527 อัตรา ช่างทาสี 500 อัตรา และช่างไฟฟ้า 200 อัตรา  อัตราค่าจ้าง 2.5 ล้าน - 3.0 ล้านวอน/เดือน หรือประมาณ 90,000 - 108,000 บาทต่อเดือน
“เกาหลีใต้กำลังเข้าสู่สังคมผู้สูงอายุ และเริ่มขาดแคลนแรงงานทักษะ จึงยอมที่จะจ่ายค่าจ้างและค่าล่วงเวลาในอัตราสูง เพื่อนำเข้าแรงงานต่างชาติที่มีทักษะฝีมือไปทำงานเป็นจำนวนมาก โดยเฉพาะในภาคอุตสาหกรรมอู่ต่อเรือ ซึ่งถือเป็นโอกาสที่ดีของแรงงานไทย เพราะทักษะฝีมือด้านช่างของแรงงานไทยเป็นที่ยอมรับจากนายจ้างต่างประเทศ” รัฐมนตรีว่าการกระทรวงแรงงาน กล่าว
ด้านนายไพโรจน์ โชติกเสถียร อธิบดีกรมการจัดหางาน กล่าวว่า การเดินทางไปทำงานอู่ต่อเรือในเกาหลีใต้เป็นการเดินทางโดยวิธีบริษัทจัดหางานจัดส่ง ซึ่งเป็น 1 ในวิธีเดินทางไปทำงานต่างประเทศอย่างถูกต้องตามกฎหมาย 5 วิธี ได้แก่ 1.บริษัทจัดหางานจัดส่ง 2.กรมการจัดหางานจัดส่ง 3.เดินทางด้วยตัวเอง 4.นายจ้างในประเทศไทยพาลูกจ้างของตนไปทำงานในต่างประเทศ และ5.นายจ้างในประเทศไทยส่งลูกจ้างของตนไปฝึกงานในต่างประเทศ โดยแรงงานไทยที่ต้องการไปทำงานในภาคอุตสาหกรรมอู่ต่อเรือในเกาหลีใต้ สามารถติดต่อที่บริษัทจัดหางานให้คนหางานไปทำงานต่างประเทศ ซึ่งจดทะเบียนไว้กับกรมการจัดหางาน โดยตรวจสอบรายชื่อบริษัทได้ที่เว็บไซต์ กองทะเบียนจัดหางานกลางและคุ้มครองคนหางาน  www.doe.go.th/ipd หัวข้อ ข้อมูลบริษัทจัดหางานและบริษัทนำเข้าคนต่างด้าวมาทำงาน หรือสอบถามข้อมูลได้ที่สำนักงานจัดหางานจังหวัดทุกจังหวัด สำนักงานจัดหางานกรุงเทพมหานครพื้นที่ หรือที่กองบริหารแรงงานไทยไปต่างประเทศ โทร. 02 245 6713 หรือสายด่วนกรมการจัดหางาน โทร. 1694 หรือที่สายด่วนกระทรวงแรงงาน โทร.1506 กด 2 กรมการจัดหางาน
“กรมการจัดหางานขอให้คนไทยเดินทางไปทำงานต่างประเทศอย่างถูกต้องตามกฎหมาย เพราะจะทำให้แรงงานไทยสามารถทำงานได้อย่างมีศักดิ์ศรี ไม่ต้องหลบซ่อน ได้รับการคุ้มครองตามหลักสากลและมีคุณภาพชีวิตที่ดี ซึ่งนอกจากประโยชน์ของตนเองแล้ว การไปทำงานถูกต้องตามกฎหมายยังทำให้รัฐบาลของประเทศต่างๆ เชื่อมั่นในแรงงานไทย เพิ่มโอกาสให้แรงงานไทยรุ่นต่อไปสามารถไปทำงานได้เพิ่มขึ้น ส่งผลต่อการเจริญเติบโตอย่างยั่งยืนของประเทศในระยะยาว” อธิบดีกรมการจัดหางาน กล่าว

ที่มา : https://www.thaigov.go.th/news/contents/details/68387