รัฐบาลไทย-ข่าวทำเนียบรัฐบาล-เปิดแล้ว !! ถนนสายวัฒนธรรม "ถนนคนเดิม ลานวัฒน์ หนองโพ"


วันเสาร์ที่ 20 พฤษภาคม 2566
20/05/2566
พิมพ์
เปิดแล้ว !! ถนนสายวัฒนธรรม "ถนนคนเดิม ลานวัฒน์ หนองโพ"
เจ้าประคุณสมเด็จพระมหารัชมงคลมุนีและปลัดมหาดไทยเปิดโครงการถนนสายวัฒนธรรม (ถนนคนเดิม ลานวัฒน์ หนองโพ) ตามแนวทางบันทึกข้อตกลงความร่วมมือบทบาทเกื้อหนุนระหว่างวัดกับชุมชนให้มีความสุขอย่างยั่งยืน โอกาสครบ 6 รอบ 72 ปีมรณกาลหลวงพ่อเดิม พุทธสโร
วันนี้ (20 พ.ค. 66) เวลา 16.39 น. ที่วัดหนองโพ ตำบลหนองโพ อำเภอตาคลี จังหวัดนครสวรรค์ นายสุทธิพงษ์ จุลเจริญ ปลัดกระทรวงมหาดไทย เป็นประธานพิธีเปิดโครงการถนนสายวัฒนธรรม (ถนนคนเดิม ลานวัฒน์ หนองโพ) โดยได้รับเมตตาจากเจ้าประคุณสมเด็จพระมหารัชมงคลมุนี เจ้าคณะใหญ่หนกลาง กรรมการมหาเถรสมาคม เป็นประธานฝ่ายสงฆ์ โดยมีพระมหาเถระ และพระเถระ ร่วมพิธี อาทิ พระเทพปริยัติเมธี รศ.ดร. เจ้าคณะจังหวัดนครสวรรค์ พระครูศรีธีรานันท์ เจ้าคณะอำเภอตาคลี พระครูนิปุณพัฒนวงศ์ ดร. เจ้าอาวาสวัดหนองโพ เจ้าคณะตำบลหนองโพ เขต 1 โดยมี นายประสพโชค  อยู่สำราญ ที่ปรึกษาปลัดกระทรวงมหาดไทย นางสาวชุติพร เสชัง นายจุมพฎ วรรณฉัตรสิริ นายชุมพิชญ์ เดชะรัฐ รองผู้ว่าราชการจังหวัดนครสวรรค์ นางนภาภรณ์ โลหะเวช หัวหน้าสำนักงานจังหวัดนครสวรรค์ นายสุวัฒน์ จันทร์สุข ปลัดจังหวัดนครสวรรค์ นางสาวสร้อยสุรีย์รัตน์ พลพรพิสิฐ นายอำเภอตาคลี หัวหน้าส่วนราชการ กำนัน ผู้ใหญ่บ้าน ผู้บริหารองค์กรปกครองส่วนท้องถิ่น และพุทธศาสนิกชน ร่วมงานเป็นจำนวนมาก
โดยก่อนประกอบพิธีเปิดถนนสายวัฒนธรรมฯ เจ้าประคุณสมเด็จพระมหารัชมงคลมุนี และนายสุทธิพงษ์ จุลเจริญ ปลัดกระทรวงมหาดไทย ถวายเครื่องสักการะกราบนมัสการหลวงพ่อเดิม ณ มณฑปหลวงพ่อเดิม พุทธสโร จากนั้น ประกอบพิธีเปิดโครงการบวชศีลจาริณี บำเพ็ญกุศลในโอกาสครบ 6 รอบ 72 ปีมรณกาลหลวงพ่อเดิม พุทธสโร แล้วเยี่ยมชมพิพิธภัณฑ์หลวงพ่อเดิม
จากนั้น เจ้าประคุณสมเด็จพระมหารัชมงคลมุนี และนายสุทธิพงษ์ จุลเจริญ ปลัดกระทรวงมหาดไทย เดินทางมายังบริเวณสถานที่ประกอบพิธีเปิดโครงการถนนสายวัฒนธรรม (ถนนคนเดิม ลานวัฒน์ หนองโพ) โดยนายสุทธิพงษ์ จุลเจริญ ปลัดกระทรวงมหาดไทย จุดธูปเทียนบูชาพระรัตนตรัย พิธีกรกล่าวคำบูชาพระรัตนตรัย อาราธนาศีล พระเทพปริยัติเมธี รศ.ดร. ให้ศีล จบแล้ว เจ้าประคุณสมเด็จพระมหารัชมงคลมุนี และนายสุทธิพงษ์ จุลเจริญ ปลัดกระทรวงมหาดไทย กดปุ่มเปิดแพรป้ายถนนคนเดิม ลานวัฒน์หนองโพ แล้วประพรมน้ำพระพุทธมนต์ พระสงฆ์สมณศักดิ์ 10 รูป เจริญชัยมงคลคาถา เจ้าประคุณสมเด็จพระมหารัชมงคลมุนี และนายสุทธิพงษ์ จุลเจริญ ปลัดกระทรวงมหาดไทย เยี่ยมชมถนนสายวัฒนธรรม (ถนนคนเดิม ลานวัฒน์ หนองโพ) แล้วร่วมประกอบพิธีพุทธาภิเษกวัตถุมงคลวัดหนองโพ "รุ่น พลังธาตุ" เป็นอันเสร็จพิธี
เจ้าประคุณสมเด็จพระมหารัชมงคลมุนี กล่าวปาฐกถา ความโดยสรุปว่า วันนี้ท่านทั้งหลายได้น้อมใจกันมาบำรุงรักษาศีล เพื่อเป็นการระลึกนึกถึงหลวงพ่อเดิม อดีตเจ้าอาวาสวัดหนองโพ ผู้ปฏิบัติดีปฏิบัติชอบ เป็นที่เคารพนับถือของพุทธบริษัททั่วประเทศ และประเทศต่าง ๆ ที่นับถือศาสนาพุทธ เหตุที่เป็นเช่นนั้นก็เพราะศีล คือ การปฏิบัติดี ปฏิบัติชอบ ตามพระธรรมวินัย กระทั่งญาติโยมลูกศิษย์ได้น้อมนำประพฤติปฏิบัติตามจนดวงตาเห็นธรรม คือ แสงสว่าง เพราะหลวงพ่อเดิมท่านจุดแสงสว่างให้เกิดขึ้นที่วัดหนองโพ อำเภอตาคลี จังหวัดนครสวรรค์ ให้โชติช่วงไปสู่เวทีโลก ก็ด้วยอำนาจแห่งศีล สมาธิ และปัญญา
"การที่ทุกท่านได้มาร่วมกันปฏิบัติบูชาในวันนี้ จึงเป็นการน้อมรำลึกนึกถึงปัญญาบารมีของหลวงพ่อเดิม พระอริยสงฆ์แห่งวัดหนองโพ ซึ่งเป็นเนื้อนาบุญของพระพุทธศาสนา โดยเมื่อท่านทั้งหลายปฏิบัติดีปฏิบัติชอบแล้ว ย่อมจะทำให้เกิดพุทธานุสติ ธัมมานุสติ สังฆานุสติ และเกิดปัญญา รู้แจ้งในหลักธรรมขององค์สมเด็จพระสัมมาสัมพุทธเจ้า และการที่ท่านทั้งหลายมีปัญญาก็เพราะมีสติและสมาธิ เหล่านี้จะเป็นปัญญาอันบริสุทธิ์ ที่จะนำไปสู่หนทางแห่งการดับทุกข์หรือมรรคมีองค์ 8 อันได้แก่ สัมมาทิฏฐิ คือ ความเห็นชอบ สัมมาสังกัปปะ คือ ความดำริชอบ สัมมาวาจา คือ การเจรจาชอบ สัมมากัมมันตะ คือ การกระทำชอบ สัมมาอาชีวะ คือ การเลี้ยงชีพชอบ สัมมาวายามะ คือ ความพยายามชอบ สัมมาสติ คือ การระลึกชอบ สัมมาสมาธิ คือ ความตั้งจิตมั่นชอบ อันจะส่งผลให้ สีเลนะ สุคะติง ยันติ สีเลนะ โภคะสัมปะทา สีเลนะ นิพพุติง ยันติ ตัสมา สีลัง วิโสทะเย หมั่นรักษาศีล ทำให้ทุกสิ่งทุกอย่างที่เราดำริชอบนั้นประสบความสำเร็จทุกประการ" เจ้าประคุณสมเด็จพระมหารัชมงคลมุนี กล่าว
พระครูนิปุณพัฒนวงศ์ ดร. เจ้าอาวาสวัดหนองโพ เจ้าคณะตำบลหนองโพ เขต 1 กล่าวว่า เนื่องด้วยในทุก ๆ ปีเมื่อครบวันคล้ายวันมรณภาพหลวงพ่อเดิม ทางวัดจะจัดพิธีทำบุญถวายภัตตาหารและพิธีบวชศีลจาริณี เพื่ออุทิศถวายแด่หลวงพ่อเดิมเป็นประจำทุกปี แต่ด้วยปีนี้เป็นปีที่ครบ 6 รอบ 72 ปี มรณกาลหลวงพ่อเดิม ทางวัดจึงจัดพิธีเพิ่มขึ้นมาอีก 2 รายการ คือ การเปิดถนนสายวัฒนธรรมและพิธีมหาพุทธาภิเษก โดยในส่วนของถนนสายวัฒนธรรมนั้น สืบเนื่องมาจากกระทรวงมหาดไทยกับฝ่ายสาธารณะสงเคราะห์ของมหาเถรสมาคม และส่วนอื่น ๆ ได้มีบันทึกข้อตกลงความร่วมมือบทบาทเกื้อหนุนระหว่างวัดกับชุมชนให้มีความสุขอย่างยั่งยืน และวัดหนองโพมีความโดดเด่นด้านการท่องเที่ยวเชิงศาสนาและวัฒนธรรม มีทุนทางศาสนาและวัฒนธรรมที่เป็นอัตลักษณ์ คือ หลวงพ่อเดิม จึงได้รวมกันจัดทำถนนสายวัฒนธรรม ชื่อว่า "ถนนคนเดิม ลานวัฒน์หนองโพ" ขึ้น
นายสุทธิพงษ์ จุลเจริญ ปลัดกระทรวงมหาดไทย กล่าวว่า กิจกรรมในวันนี้ ถือเป็นส่วนหนึ่งของการขับเคลื่อนการดำเนินการตามบันทึกข้อตกลงความร่วมมือบทบาทในการเกื้อหนุนระหว่างวัดและชุมชนให้มีความสุขอย่างยั่งยืน ระหว่างฝ่ายสาธารณสงเคราะห์ของมหาเถรสมาคม กระทรวงมหาดไทย และสถาบันเทคโนโลยีพระจอมเกล้าเจ้าคุณทหารลาดกระบัง และบันทึกข้อตกลงความร่วมมือการดำเนินการโครงการวัด ประชา รัฐ สร้างสุข ของฝ่ายสาธารณูปการของมหาเถรสมาคม กระทรวงมหาดไทย และภาคีเครือข่าย อันเป็นการส่งเสริมทำให้วัดซึ่งเป็นศาสนสถาน ได้เป็นสถานที่ศูนย์รวมจิตใจของพุทธศาสนิกชนและประชาชน เป็นสถานที่ศึกษาหาความรู้ เป็นสัปปายะสถานสำหรับประชาชน รวมทั้งเป็นสถานที่ในการเสริมสร้างคุณภาพชีวิตที่ดีให้กับพี่น้องประชาชน ด้วยการส่งเสริมการสร้างงาน สร้างอาชีพ สร้างรายได้ ตลอดจนการนำศิลปวัฒนธรรม อัตลักษณ์ของท้องถิ่นของชุมชนมาดึงดูดนักท่องเที่ยว กระตุ้นให้เกิดการใช้จ่าย การสร้างรายได้ให้แก่ชุมชน เป็นการเสริมสร้างเศรษฐกิจฐานราก ด้วยการบูรณาการความร่วมมือ ในรูปแบบของพลัง "บวร" คือ บ้าน วัด ราชการ และยังเป็นการน้อมนำแนวความคิดของหลวงพ่อเดิม พุทธสโร ผู้ที่ริเริ่มนำการพัฒนาในทุกด้านมาสู่ตำบลหนองโพแห่งนี้ ถ่ายทอดส่งต่อมาสู่คนรุ่นหลังในการน้อมนำและสานต่อถึงปัจจุบัน

ที่มา : https://www.thaigov.go.th/news/contents/details/68380