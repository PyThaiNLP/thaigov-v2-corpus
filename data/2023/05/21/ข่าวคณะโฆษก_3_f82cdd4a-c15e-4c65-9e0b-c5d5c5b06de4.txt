รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯ ส่งเสริมการขับเคลื่อน Wellness Center ทั่วประเทศ สร้างความเชื่อมั่น และมาตรฐานรองรับนักท่องเที่ยว ผลักดันตลาดท่องเที่ยวเชิงสุขภาพ


วันอาทิตย์ที่ 21 พฤษภาคม 2566
21/05/2566
พิมพ์
โฆษกรัฐบาลเผย นายกฯ ส่งเสริมการขับเคลื่อน Wellness Center ทั่วประเทศ สร้างความเชื่อมั่น และมาตรฐานรองรับนักท่องเที่ยว ผลักดันตลาดท่องเที่ยวเชิงสุขภาพ
โฆษกรัฐบาลเผย นายกฯ ส่งเสริมการขับเคลื่อน Wellness Center ทั่วประเทศ สร้างความเชื่อมั่น และมาตรฐานรองรับนักท่องเที่ยว ผลักดันตลาดท่องเที่ยวเชิงสุขภาพ และบริการทางการแพทย์ของไทยสู่ระดับโลก
วันนี้ (21พ.ค.66) นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม สนับสนุนโครงการ “ส่งเสริมรูปแบบการท่องเที่ยวศักยภาพสูงที่หลากหลายและโดดเด่น” เดินหน้าขับเคลื่อนศูนย์เวลเนส(Wellness Center) ทั่วประเทศ เพื่อยกระดับมาตรฐานการบริการ และสร้างความมั่นใจแก่นักท่องเที่ยว พร้อมผลักดันบริการทางการแพทย์ของประเทศไทย ให้เป็นที่ยอมรับระดับโลก
โฆษกประจำสำนักนายกรัฐมนตรี กล่าวว่า จากเอกสาร The Global Wellness Economy : Thailand September 2022 ได้จัดให้ประเทศไทยมีศักยภาพในการท่องเที่ยวเชิงสุขภาพที่ควรได้รับการส่งเสริมและพัฒนา เนื่องจากประเทศไทยเป็นจุดมุ่งหมายปลายทางของการท่องเที่ยวเชิงสุขภาพ (Wellness Tourism) ที่สร้างรายได้เข้าประเทศมากเป็นอันดับที่ 15 ของโลก คิดเป็นมูลค่าประมาณ 4.7 พันล้านดอลลาร์สหรัฐอเมริกาในปี 2563 โดยมีนักท่องเที่ยวเดินทางมาท่องเที่ยว ประมาณปีละ 6.5 ล้านครั้ง (Wellness Trips) และมีการจ้างงานในอุตสาหกรรมท่องเที่ยว 5.3 แสนคน ซึ่งสอดรับกับการท่องเที่ยวเชิงสุขภาพ หรือ Medical Tourism ที่ในปี พ.ศ. 2566 มีทิศทางการให้บริการทางการแพทย์ และธุรกิจเกี่ยวกับการดูแลรักษาสุขภาพที่เติบโตมากขึ้น ดังนั้น กรมการแพทย์แผนไทยและการแพทย์ทางเลือก กระทรวงสาธารณสุข จึงร่วมมือกับสำนักงานสาธารณสุขจังหวัด และผู้ประกอบการ รวมถึงหน่วยงานที่เกี่ยวข้อง ดำเนินการเดินหน้าโครงการ ส่งเสริมรูปแบบการท่องเที่ยวศักยภาพสูงที่หลากหลายและโดดเด่น มุ่งหวังให้มีศูนย์เวลเนส (Wellness Center) ทั่วประเทศ ซึ่งได้มีการประชาสัมพันธ์ให้สถานประกอบการ และแหล่งท่องเที่ยวเชิงสุขภาพ เข้ารับการประเมินเป็นศูนย์เวลเนส เพื่อยกระดับมาตรฐานการบริการ และสร้างความมั่นใจแก่นักท่องเที่ยวอย่างต่อเนื่อง โดยขณะนี้มีผู้ประกอบการที่ผ่านการประเมินและได้รับการรับรองเป็นศูนย์เวลเนส รวมทั้งสิ้น 87 แห่ง (ข้อมูล ณ วันที่ 24 เมษายน2566) ประกอบด้วย
1. ศูนย์เวลเนส ประเภทที่พักนักท่องเที่ยว จำนวน 29 แห่ง
2. ศูนย์เวลเนส ประเภทภัตตาคาร จำนวน 15 แห่ง
3. ศูนย์เวลเนส ประเภทนวดเพื่อสุขภาพ จำนวน 8 แห่ง
4. ศูนย์เวลเนส ประเภทสปาเพื่อสุขภาพ จำนวน 14 แห่ง
5. ศูนย์เวลเนส ประเภทสถานพยาบาล จำนวน 21 แห่ง
ทั้งนี้ สำหรับสถานประกอบการ ทั้ง 5 ประเภท ที่มีความประสงค์จะขอรับรองเป็นศูนย์เวลเนส (Wellness Center) สามารถดำเนินการได้ ดังนี้
1. เขตพื้นที่ภูมิภาค ติดต่อที่ สำนักงานสาธารณสุขจังหวัด ในจังหวัดที่อาศัยอยู่
2. เขตพื้นที่กรุงเทพมหานคร ติดต่อที่ กรมการแพทย์แผนไทยและการแพทย์ทางเลือก หรือ ต้องการศึกษาข้อมูลเกณฑ์การประเมินศูนย์เวลเนส สามารถเข้าไปได้ที่ช่องทาง https://thaicam.go.th/wellness-center/ หรือ หากมีข้อสงสัยติดต่อสอบถามได้ที่ กองการแพทย์ทางเลือก กรมการแพทย์แผนไทยและการแพทย์ทางเลือก กระทรวงสาธารณสุขโทร. 0 2591 7007 ต่อ 2603
“นายกรัฐมนตรีเชื่อมั่นว่านักท่องเที่ยวจะได้รับการบริการที่มีมาตรฐานและความปลอดภัย เป็นไปตามมาตรฐานสากลเป็นอีกช่องทางสร้างรายได้เข้าประเทศ ตลอดจนเป็นแนวทางที่จะสนับสนุนให้ตลาดการท่องเที่ยวเชิงสุขภาพของประเทศไทยเป็นที่ยอมรับในระดับโลกต่อไป” นายอนุชาฯ กล่าว
—————-

ที่มา : https://www.thaigov.go.th/news/contents/details/68384