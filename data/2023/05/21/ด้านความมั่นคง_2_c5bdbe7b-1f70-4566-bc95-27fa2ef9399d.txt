รัฐบาลไทย-ข่าวทำเนียบรัฐบาล-จังหวัดนครพนม ร่วมใจ เดิน-วิ่ง เฉลิมพระเกียรติฯ เนื่องในวันฉัตรมงคล สมทบทุนมูลนิธิร่วมจิตต์น้อมเกล้าฯ สนองพระราชปณิธานพระบาทสมเด็จพระเจ้าอยู่หัว ให้เด็กและเยาวชนผู้ยากไร้


วันเสาร์ที่ 20 พฤษภาคม 2566
20/05/2566
พิมพ์
จังหวัดนครพนม ร่วมใจ เดิน-วิ่ง เฉลิมพระเกียรติฯ เนื่องในวันฉัตรมงคล สมทบทุนมูลนิธิร่วมจิตต์น้อมเกล้าฯ สนองพระราชปณิธานพระบาทสมเด็จพระเจ้าอยู่หัว ให้เด็กและเยาวชนผู้ยากไร้
จังหวัดนครพนม ร่วมใจ เดิน-วิ่ง เฉลิมพระเกียรติฯ เนื่องในวันฉัตรมงคล สมทบทุนมูลนิธิร่วมจิตต์น้อมเกล้าฯ สนองพระราชปณิธานพระบาทสมเด็จพระเจ้าอยู่หัว ให้เด็กและเยาวชนผู้ยากไร้ได้มีโอกาสทางการศึกษา เพื่อส่งเสริมอนาคตของชาติให้เติบโตอย่างมีคุณภาพ
วันนี้ (20 พ.ค. 66) เวลา 06.00 น. ที่บริเวณลานพญาศรีสัตตนาคราช ริมฝั่งแม่น้ำโขง เขตเทศบาลเมืองนครพนม จังหวัดนครพนม นายวันชัย จันทร์พร ผู้ว่าราชการจังหวัดนครพนม เป็นประธานเปิดกิจกรรม เดิน - วิ่ง เฉลิมพระเกียรติ พระบาทสมเด็จพระเจ้าอยู่หัว เนื่องในวันฉัตรมงคล 4 พฤษภาคม เพื่อนำรายได้ค่าสมัครไปดำเนินกิจกรรมสาธารณกุศล และเป็นทุนการศึกษาสมทบมูลนิธิชัยพัฒนา มูลนิธิร่วมจิตต์น้อมเกล้าฯ เพื่อเยาวชน ในพระบรมราชินูปถัมภ์ โดยมี หัวหน้าส่วนราชการ ทหาร ตำรวจ และประชาชนชาวนครพนม เข้าร่วมกิจกรรมเป็นจำนวนมาก
นายวันชัย จันทร์พร ผู้ว่าราชการจังหวัดนครพนม กล่าวว่า เนื่องในวันที่ 4 พฤษภาคมของทุกปี เป็นวันฉัตรมงคล ซึ่งเป็นวันสำคัญของชาติ เป็นวันที่พระบาทสมเด็จพระเจ้าอยู่หัว ทรงประกอบพระราชพิธีบรมราชาภิเษกเสด็จเถลิงถวัลยราชสมบัติ เป็นพระมหากษัตริย์รัชกาลที่ 10 แห่งราชวงศ์จักรีและราชอาณาจักรไทย พร้อมทั้งพระราชทานพระปฐมบรมราชโองการในพระราชพิธีบรมราชาภิเษก ความว่า “เราจะสืบสาน รักษา และต่อยอด และครองแผ่นดินโดยธรรม เพื่อประโยชน์สุขแห่งอาณาราษฎรตลอดไป” โดยพระองค์ทรงดำรงพระองค์เป็นแบบอย่างในการบำบัดทุกข์ บำรุงสุข สร้างเสริมคุณภาพชีวิตที่ดีอย่างยั่งยืนให้กับประชาชน สะท้อนผ่านการทรงงานและพระราชกรณียกิจน้อยใหญ่นานัปการ โดยเฉพาะด้านการศึกษา ทรงส่งเสริมและสร้างโอกาสทางการศึกษา ทรงพระกรุณาพระราชทานพระราชทรัพย์ร่วมสนับสนุนก่อสร้างโรงเรียนในถิ่นทุรกันดาร และทรงรับโรงเรียนไว้ในพระบรมราชูปถัมภ์ พระราชทานวัสดุอุปกรณ์การศึกษาที่ทันสมัยและมอบทุนช่วยเหลือเยาวชนที่เรียนดี ขยันหมั่นเพียร ประพฤติดี มีคุณธรรม แต่มีฐานะยากจนอย่างต่อเนื่อง โดยทรงสนับสนุนด้านสังคมสงเคราะห์อย่างต่อเนื่อง เพื่อให้เด็กและเยาวชนที่เป็นอนาคตของชาติได้ใช้ชีวิตอย่างมั่นคงและมีคุณภาพชีวิตที่ดีต่อไป
นายวันชัย จันทร์พร ผู้ว่าราชการจังหวัดนครพนม กล่าวต่ออีกว่า จังหวัดนครพนม น้อมนำหลักการทรงงานและแนวทางการส่งเสริมคุณภาพชีวิตของเด็กและเยาวชนตามแนวพระราชดำริ โดยเฉพาะอย่างยิ่ง เด็กที่เรียนดีแต่ขาดแคลนทุนทรัพย์ รวมถึงขาดโอกาสทางการศึกษาที่มีอีกเป็นจำนวนมาก จึงได้จัดโครงการร่วมใจ เดิน-วิ่ง เฉลิมพระเกียรติฯ เนื่องในวันฉัตรมงคลขึ้น เพื่อเป็นการสำนึกในพระมหากรุณาธิคุณของพระบาทสมเด็จพระเจ้าอยู่หัว และการสืบสานพระราชปณิธานที่จะพัฒนาคุณภาพชีวิตของประชาชนคนไทย และขับเคลื่อนภารกิจของกระทรวงมหาดไทยในการ “บำบัดทุกข์ บำรุงสุข” ให้แก่พี่น้องประชาชน เพื่อส่งเสริมและสนับสนุนให้เด็ก เยาวชน และประชาชนได้ออกกำลังกายเพื่อสุขภาพ โดยนำรายได้สมทบมูลนิธิชัยพัฒนา และมูลนิธิร่วมจิตต์น้อมเกล้าฯ เพื่อเยาวชน ในพระบรมราชินูปถัมภ์ เพื่อเป็นทุนการศึกษาแก่เยาวชนผู้ยากไร้ ผู้ด้อยโอกาสทุกจังหวัด ให้มีโอกาสได้รับการศึกษา มีคุณภาพชีวิตที่ดีขึ้น และสามารถพึ่งพาตนเองได้อย่างยั่งยืน
“กิจกรรมในวันนี้มีพี่น้องประชาชนจังหวัดนครพนมมาร่วมงานจำนวนมาก ซึ่งนอกจากจะได้ออกกำลังกายแล้ว ทุกคนที่มาร่วมงานยังได้เพลิดเพลินกับบรรยากาศสวยช่วงที่พระอาทิตย์กำลังย่ำรุ่งที่ให้แสงสีทองอร่ามตัดกับเส้นขอบฟ้าและวิวทิวทัศน์ริมฝั่งแม่น้ำโขง ที่มีพญาศรีสัตตนาคราชตั้งเด่นเป็นสง่าเป็นพื้นหลัง ซึ่งลานพญาศรีสัตตนาคราชถือว่าเป็นสถานที่ที่ถือว่าเป็นแลนมาร์ค (Landmark) ของจังหวัดนครพนม รวมถึงบรรยากาศหมู่บ้านวัฒนธรรมชนเผ่า ศาลาแสงสิงแก้ว ตลอดไปจนวัดพระอินทร์แปลง รวมระยะทางทั้งสิ้น 5 กิโลเมตร นับว่าเป็นวันสำคัญหนึ่งของจังหวัดนครพนม ทั้งนี้ ต้องขอขอบคุณทุกคน รวมทั้งภาคีเครือข่ายทุกภาคส่วน ที่มาร่วมแสดงพลังแห่งความจงรักภักดีและร่วมกันเสริมสร้างสุขพลานามัยให้เข้มแข็งที่เต็มไปด้วยความสุข สมดังเจตนารมณ์ที่ทุกจังหวัดร่วมกับกระทรวงมหาดไทย และองค์การสหประชาชาติ ในการขับเคลื่อนการพัฒนาที่ยั่งยืน (UN SDGs) “76 จังหวัด 76 คำมั่นสัญญา เพื่อการพัฒนา เพื่อความเท่าเทียม เพื่อความยั่งยืน” นายวันชัย จันทร์พร ผู้ว่าราชการจังหวัดนครพนม กล่าว

ที่มา : https://www.thaigov.go.th/news/contents/details/68379