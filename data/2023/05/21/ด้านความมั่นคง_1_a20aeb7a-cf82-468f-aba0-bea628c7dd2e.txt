รัฐบาลไทย-ข่าวทำเนียบรัฐบาล-สานต่อเเนวคิด ผู้นำต้องทำก่อน จังหวัดตรัง นำโดย อบต.เขาไม้แก้ว ปลุกกระแสสร้างความมั่นคงทางอาหาร ร่วมกับประชาชน และส่วนราชการในพื้นที่ ปลูกผักสวนครัวและพืชสมุนไพร 


วันเสาร์ที่ 20 พฤษภาคม 2566
20/05/2566
พิมพ์
สานต่อเเนวคิด ผู้นำต้องทำก่อน จังหวัดตรัง นำโดย อบต.เขาไม้แก้ว ปลุกกระแสสร้างความมั่นคงทางอาหาร ร่วมกับประชาชน และส่วนราชการในพื้นที่ ปลูกผักสวนครัวและพืชสมุนไพร
สานต่อเเนวคิด ผู้นำต้องทำก่อน จังหวัดตรัง นำโดย อบต.เขาไม้แก้ว ปลุกกระแสสร้างความมั่นคงทางอาหาร ร่วมกับประชาชน และส่วนราชการในพื้นที่ ปลูกผักสวนครัวและพืชสมุนไพร สร้างรากฐานการพัฒนาคุณภาพชีวิตที่ดีอย่างเป็นรูปธรรม
วันนี้ (20 พ.ค. 66) นายขจรศักดิ์ เจริญโสภา ผู้ว่าราชการจังหวัดตรัง เปิดเผยว่า ตามที่ กระทรวงมหาดไทยได้มีนโยบายเน้นย้ำในเรื่องการพัฒนาคุณภาพชีวิตของพี่น้องประชาชน โดยเฉพาะการสร้างความมั่นคงทางอาหาร เพื่อให้ได้พืชผักที่สดใหม่ และปลอดภัยจากสารเคมีรวมทั้งเป็นการประหยัดค่าใช้จ่ายในครัวเรือนและสร้างกิจกรรมการมีส่วนร่วมในครอบครัวและชุมชน
"จังหวัดตรังได้น้อมนำพระราชดำริ สมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี ในโครงการ “บ้านนี้มีรัก ปลูกผักกินเอง” มาปรับใช้ในพื้นที่ และได้ดำเนินการมาอย่างต่อเนื่อง โดยเริ่มต้น จากหน่วยงานราชการ ตามนโยบาย "ผู้นำต้องทำก่อน" เพื่อขยายผลไปในทุกชุมชนและทุกครัวเรือน ร่วมกันสร้างความมั่นคงทางด้านอาหารให้กับประชาชนชาวตำบลเขาไม้แก้ว สู่การเป็นแม่แบบ สร้างพื้นที่จำลองให้กับพื้นที่ใกล้เคียงได้นำไปปรับใช้เพื่อความยั่งยืนทางด้านอาหาร" ผวจ.ตรัง กล่าว
ผู้ว่าราชการจังหวัดตรัง กล่าวอีกว่า วันนี้ได้รับรายงานจากอำเภอสิเกา ถึงการขับเคลื่อนขององค์การบริหารส่วนตำบลเขาไม้แก้ว อำเภอสิเกา ซึ่งเป็นตัวอย่างการดำเนินกิจกรรมที่ประสบความสำเร็จให้แก่พี่น้องประชาชนนำไปประยุกต์ใช้กับครัวเรือนของตนเอง โดยจัดให้มีแปลงผักสวนครัว เพื่อบริโภค และที่สำคัญคือการเพิ่มแปลงปลูกพืชสมุนไพรไทยในแปลงเพาะปลูกของพื้นที่ สำหรับเป็นยาสมุนไพร เป็นคลังยาประจำบ้าน เพื่อสร้างภูมิคุ้มกัน ลดภาระค่าใช้จ่ายในการใช้ยาบางประเภทที่สมุนไพรสามารถใช้ทดแทนได้ อาทิ ฟ้าทะลายโจร กระชายขาว ฯลฯ มาเป็นต้นแบบให้ประชาชน และส่วนราชการได้ใช้พื้นที่ว่างปลูกพืชผักสวนครัว และพืชสมุนไพร ไว้เป็น "คลังอาหาร" และ "คลังยา" ประจำบ้านสำหรับบริโภค และแบ่งปันกันเอง โดยจังหวัดตรังมีนโยบายเร่งขยายผลรณรงค์ให้เกิดครอบคลุมทั่วทั้ง 10 อำเภอ ในจังหวัดตรัง
"การใช้พื้นที่ว่างให้เป็นประโยชน์ โดยการปลูกพืชผักสวนครัวและพืชสมุนไพรนี้มีประโยชน์อย่างยิ่ง ในทางตรงที่ชัดเจน คือ ทำให้พนักงาน ลูกจ้าง บุคลากรทุกประเภทขององค์การบริหารส่วนตำบลเขาไม้แก้วได้มีผักสด สะอาด และปลอดสารเคมี สำหรับรับประทาน มีสมุนไพรไว้ใช้เบื้องต้น ในยามฉุกเฉินหรือยามจำเป็น และประโยชน์ในอีกทางหนึ่งก็คือ เป็นการแสดงตัวอย่างที่เป็นรูปธรรมเป็นการดำเนินการตามแนวทาง "ผู้นำต้องทำก่อน" จะทำอะไรให้เขาเชื่อถือ เราก็ต้องดำเนินการให้เห็นเป็นผู้กระทำเสียก่อน ว่าทำแล้วได้ผลดีจริง ซึ่งในพื้นที่ตำบลเขาไม้แก้วได้เห็นตัวอย่างที่ดีและนำไปประยุกต์ใช้ ในครัวเรือนและชุมชนต่อไป" ผวจ.ตรัง กล่าวเน้นย้ำ
ผู้ว่าราชการจังหวัดตรัง กล่าวเพิ่มเติมว่า นอกจากนี้ จังหวัดตรังยังได้รณรงค์ให้ส่วนราชการ องค์กรปกครองส่วนท้องถิ่นทุกแห่ง และภาคีเครือข่ายร่วมประชาสัมพันธ์สร้างการรับรู้และส่งเสริมให้เกิดความตระหนักรู้ในทรัพยากร เพื่อให้เกิดการฟื้นฟู และอนุรักษ์ดิน ภายใต้แนวคิด “อาหารก่อกำเนิดเกิดจากดิน (Soils, where food begins)” โดยหลักคิดสำคัญ คือ การเลี้ยงดินให้ดินไปเลี้ยงพืช หากดินมีคุณภาพดี อาหารที่เราได้รับก็ย่อมมีคุณภาพ ส่งเสริมภูมิคุ้มกันหมู่ในพื้นที่ มีความสุขทั้งผู้ปลูก และผู้บริโภค ซึ่งการสร้างความตระหนักรู้ในทรัพยากรดินนี้ จะเป็นพื้นฐานในการพัฒนาอย่างยั่งยืนในการสร้างความมั่นคงอาหาร และขจัดความยากจนในทุกพื้นที่ อีกทั้งยังสอดคล้องกับเป้าหมายการพัฒนาที่ยั่งยืนของสหประชาชาติ (Sustainable Development Goals - SDGs) ด้วย
#กระทรวงมหาดไทย #บำบัดทุกข์บำรุงสุข #MOI #Changeforgood #SDGTH #หมู่บ้านยั่งยืน #เรื่องเล่าจากชุมชน #วันดินโลก #SDGlocalization #วันดินโลก #อาหารก่อกำเนิดเกิดจากดิน #soilswherefoodbegins #worldsoilday #SEPforSDG

ที่มา : https://www.thaigov.go.th/news/contents/details/68378