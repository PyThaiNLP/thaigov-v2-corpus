รัฐบาลไทย-ข่าวทำเนียบรัฐบาล-ดีเดย์ 1 มิ.ย.66 เปิดบริการ “SME D Bank” ผ่านแอปฯ ‘เป๋าตัง’ ตอบโจทย์เอสเอ็มอีไทย สะดวกง่าย รวดเร็ว ทุกที่ ทุกเวลา


วันพุธที่ 31 พฤษภาคม 2566
31/05/2566
พิมพ์
ดีเดย์ 1 มิ.ย.66 เปิดบริการ “SME D Bank” ผ่านแอปฯ ‘เป๋าตัง’ ตอบโจทย์เอสเอ็มอีไทย สะดวกง่าย รวดเร็ว ทุกที่ ทุกเวลา
SME D Bank ผนึก กรุงไทย เปิดช่องทางให้บริการผู้ประกอบการเอสเอ็มอี ผ่านแอปฯ “เป๋าตัง”  ตั้งแต่วันที่ 1 มิถุนายน 2566 เป็นต้นไป นำร่อง 3 เมนูสำคัญ
SME D Bank ผนึก กรุงไทย เปิดช่องทางให้บริการผู้ประกอบการเอสเอ็มอี ผ่านแอปฯ “เป๋าตัง”  ตั้งแต่วันที่ 1 มิถุนายน 2566 เป็นต้นไป นำร่อง 3 เมนูสำคัญ ได้แก่ 1) เรียกดูรายการย้อนหลัง 2) ชำระค่างวดสินเชื่อ และ 3) รับข้อมูลอัพเดทด้านการเงินและงานพัฒนา ตอบโจทย์สะดวกสบายเข้าถึงบริการได้ง่าย รวดเร็ว ทุกที่ ทุกเวลา
นางสาวนารถนารีรัฐปัตย์ กรรมการผู้จัดการ ธนาคารพัฒนาวิสาหกิจขนาดกลางและขนาดย่อมแห่งประเทศไทย (ธพว.) หรือ SME D Bank เปิดเผยว่า SME D Bank ธนาคารเพื่อเอสเอ็มอีไทย ยกระดับบริการตอบโจทย์เทรนด์ยุคดิจิทัล โดยร่วมมือกับธนาคารกรุงไทย พร้อมเปิดให้บริการระบบของ SME D Bank ผ่านแอปพลิเคชัน “เป๋าตัง” ตั้งแต่วันที่ 1 มิถุนายน 2566 เป็นต้นไป ช่วยให้ลูกค้าธนาคารและผู้ประกอบการเอสเอ็มอีสามารถเข้าถึงบริการต่างๆ ของ SME D Bank ได้ง่าย สะดวก รวดเร็ว และปลอดภัย ไร้ข้อจำกัดเรื่องเวลาและสถานที่ ช่วยให้เดินหน้าธุรกิจและคว้าโอกาสเติบโตได้เต็มศักยภาพ
ทั้งนี้ เริ่มให้บริการระยะแรก (เฟสที่ 1) นำร่องผ่าน 3 เมนูสำคัญ ได้แก่  1) บริการเรียกดูรายการชำระสินเชื่อย้อนหลัง (Loan Payment History) สูงสุด 6 เดือน สำหรับลูกค้า SME D Bank กลุ่มบุคคลธรรมดา 2) บริการชำระค่างวดสินเชื่อ (Loan Payment) ของลูกค้า SME D Bank กลุ่มบุคคลธรรมดา และ 3) บริการข้อมูลข่าวสารผลิตภัณฑ์สินเชื่อและงานพัฒนาจาก SME D Bank ช่วยให้ผู้ประกอบการเข้าถึงบริการ “เงินทุนคู่พัฒนา” เสริมศักยภาพธุรกิจเดินหน้าได้ต่อเนื่อง ไม่มีสะดุด โดยเฟสต่อไปจะขยายให้ครอบคลุมความต้องการของลูกค้าธนาคาร กลุ่มนิติบุคคลธรรมดา รวมถึงขยายบริการใหม่ๆ เพิ่มเติมอย่างต่อเนื่อง เช่น การตรวจข้อมูลเครดิตบูโร (Check NCB) และสมัครขอสินเชื่อ เป็นต้น
สำหรับลูกค้า SME D Bank ที่ต้องการลงทะเบียนเข้าใช้บริการดังกล่าว หากมีการเปลี่ยนแปลงหมายเลขโทรศัพท์ สามารถดำเนินการแก้ไขหรืออัพเดทหมายเลขโทรศัพท์ให้เป็นปัจจุบัน ได้ที่สาขาของ SME D Bank ที่ใช้บริการอยู่ หรือสามารถสอบถามข้อมูลเพิ่มเติม Call CENTER 1357 เพื่อรับรหัส OTP (One-Time Password) ในการลงทะเบียน

ที่มา : https://www.thaigov.go.th/news/contents/details/68731