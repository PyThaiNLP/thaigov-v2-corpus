รัฐบาลไทย-ข่าวทำเนียบรัฐบาล-​รองปลัดกระทรวงเกษตรและสหกรณ์ ลงพื้นที่ตรวจเยี่ยมและให้คำแนะนำในการปฏิบัติงานตลาดกลางยางพาราจังหวัดสงขลา 


วันพุธที่ 31 พฤษภาคม 2566
​รองปลัดกระทรวงเกษตรและสหกรณ์ ลงพื้นที่ตรวจเยี่ยมและให้คำแนะนำในการปฏิบัติงานตลาดกลางยางพาราจังหวัดสงขลา
เกษตรกรยางพารา และสหกรณ์การเกษตรนาทวี จังหวัดสงขลา
เมื่อวันอังคารที่ 30 พฤษภาคม พ.ศ. 2566  นายเศรษฐเกียรติ กระจ่างวงษ์ รองปลัดกระทรวงเกษตรและสหกรณ์ ลงพื้นที่ตรวจเยี่ยมและให้คำแนะนำในการปฏิบัติงานตลาดกลางยางพาราจังหวัดสงขลา โดยมีนายจักรพงศ์ อมรทรัพย์ นักวิชาการตลาด 4 สำนักงานตลาดกลางยางพาราจังหวัดสงขลา และคณะ ให้การต้อนรับ พร้อมด้วยผู้แทนการยางแห่งประเทศไทย และผู้แทนหน่วยงาน/ส่วนราชการที่เกี่ยวข้องในพื้นที่ ณ สำนักงานตลาดกลางยางพาราจังหวัดสงขลา ซึ่งรองปลัดฯ ได้ให้ข้อแนะนำการปฏิบัติงานโดยเน้นย้ำให้พัฒนาระบบการตรวจสอบย้อนกลับ (traceability system) ของการผลิตยางพาราให้มีประสิทธิภาพมากขึ้น พร้อมทั้งควบคุมคุณภาพยางพาราให้ได้ตามมาตรฐานสากล และส่งเสริมการให้ความร่วมมือกับภาคเอกชน ตลอดจนการขยายตลาดยางพาราในต่างประเทศ
จากนั้นรองปลัดกระทรวงเกษตรและสหกรณ์ และคณะ ได้ลงพื้นที่ตรวจเยี่ยมให้คำแนะนำแก่เกษตรกรยางพารา ณ สวนยางพาราของนายสมพงษ์ ราชสุวรรณ อำเภอนาทวี จังหวัดสงขลา และสวนยางพาราของนางพิมพ์ใจ อ่อนแก้ว อำเภอนาทวี จังหวัดสงขลา ซึ่งเป็นสวนยางพาราต้นแบบในการบริหารจัดการโรคใบร่วงชนิดใหม่ในยางพารา ด้วยปุ๋ยน้ำชีวภาพและปุ๋ยอินทรีย์ร่วมกับไตรโคเดอร์มา พร้อมทั้งได้ลงพื้นที่ตรวจเยี่ยมการดำเนินงานของสหกรณ์การเกษตรนาทวี ทั้งนี้ รองปลัดฯ ได้ให้ข้อแนะนำในการขยายผลการบริหารจัดการโรคใบร่วงชนิดใหม่ในยางพาราไปยังพื้นที่อื่นๆ ที่ได้รับผลกระทบ และส่งเสริมการนำเทคโนโลยีสมัยใหม่มาประยุกต์ใช้ เช่น ระบบโดรน เพื่อพ่นละอองสารกำจัดเชื้อราโรคใบร่วงชนิดใหม่ในยางพารา เป็นต้น พร้อมทั้งให้ข้อเสนอแนะในการปลูกพืชชนิดอื่นควบคู่ไปกับการปลูกยางพาราเพื่อสร้างช่องทางรายได้ใหม่ให้แก่เกษตรกร

ที่มา : https://www.thaigov.go.th/news/contents/details/68727