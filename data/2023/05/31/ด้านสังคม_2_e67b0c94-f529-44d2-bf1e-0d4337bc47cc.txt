รัฐบาลไทย-ข่าวทำเนียบรัฐบาล-กรมควบคุมโรค ถ่ายทอดแผนปฏิบัติการความร่วมมือระหว่างประเทศ ป้องกันควบคุมโรคและภัยสุขภาพ


วันพุธที่ 31 พฤษภาคม 2566
กรมควบคุมโรค ถ่ายทอดแผนปฏิบัติการความร่วมมือระหว่างประเทศ ป้องกันควบคุมโรคและภัยสุขภาพ
กรมควบคุมโรค ประชุมถ่ายทอดแผนปฏิบัติการความร่วมมือระหว่างประเทศ ด้านการป้องกันควบคุมโรคและภัยสุขภาพ ระยะที่ 2 (พ.ศ. 2566 - 2570) สู่การปฏิบัติ พร้อมรับฟังข้อคิดเห็นต่อแนวทางการดำเนินงาน และมอบรางวัลแก่หน่วยงานสนับสนุนภารกิจด้านการป้องกันควบคุมโรค
กรมควบคุมโรค ประชุมถ่ายทอดแผนปฏิบัติการความร่วมมือระหว่างประเทศ ด้านการป้องกันควบคุมโรคและภัยสุขภาพ ระยะที่ 2 (พ.ศ. 2566 - 2570) สู่การปฏิบัติ พร้อมรับฟังข้อคิดเห็นต่อแนวทางการดำเนินงาน และมอบรางวัลแก่หน่วยงานสนับสนุนภารกิจด้านการป้องกันควบคุมโรคระหว่างประเทศและประชากรต่างชาติในไทย รวม 26 หน่วยงาน
วันนี้ (31 พฤษภาคม 2566) ที่โรงแรมรามา การ์เด้นส์ กรุงเทพมหานคร นพ.ธเรศ กรัษนัยรวิวงค์ อธิบดีกรมควบคุมโรค เปิดการประชุมถ่ายทอดแผนปฏิบัติการความร่วมมือระหว่างประเทศ ด้านการป้องกันควบคุมโรคและภัยสุขภาพ ระยะที่ 2 (พ.ศ. 2566 - 2570) สู่การปฏิบัติ และมอบรางวัลแก่หน่วยงานสนับสนุนภารกิจ ด้านการป้องกันควบคุมโรคระหว่างประเทศและประชากรต่างชาติในไทย จำนวน 26 หน่วยงาน โดยมี คณะที่ปรึกษา ผู้ทรงคุณวุฒิ ผู้บริหารและผู้แทนกระทรวงที่เกี่ยวข้อง เครือข่ายมหาวิทยาลัย หน่วยงานสังกัดกระทรวงสาธารณสุขและกรมควบคุมโรค องค์กรระหว่างประเทศ และองค์กรนอกภาครัฐ เข้าร่วมประมาณ 200 คน
นพ.ธเรศ กล่าวว่า แผนปฏิบัติการความร่วมมือฯ ฉบับนี้ จะเป็นกรอบยุทธศาสตร์พัฒนาขีดความสามารถของประเทศไทยด้านความร่วมมือระหว่างประเทศ ในการป้องกันควบคุมโรค และจะเป็นรากฐานในการขับเคลื่อนการดำเนินงานให้เกิดประสิทธิภาพสูงสุด เกิดประโยชน์ต่อการป้องกันและควบคุมโรคระหว่างประเทศ โดยมุ่งพัฒนา 4 ด้าน ได้แก่ 1) การยกระดับบทบาทนำระดับนานาชาติ และขับเคลื่อนนโยบาย กฎข้อบังคับ กรอบอนุสัญญา     ความร่วมมือและข้อตกลงระหว่างประเทศ 2) การเสริมสร้างความเข้มแข็งของเครือข่ายในการขับเคลื่อนและผลักดัน      ด้านการป้องกันควบคุมโรคและภัยสุขภาพระดับโลก ภูมิภาค ประเทศ และจังหวัด 3) การพัฒนาระบบบริหารจัดการนวัตกรรมและเทคโนโลยีด้านความร่วมมือระหว่างประเทศที่เกี่ยวกับการป้องกันควบคุมโรคและภัยสุขภาพ และ      4) การส่งเสริมศักยภาพองค์กร บุคลากร และเครือข่ายด้านความร่วมมือระหว่างประเทศ
ด้าน นพ.อภิชาต วชิรพันธ์ รองอธิบดีกรมควบคุมโรค กล่าวว่า การประชุมครั้งนี้ จัดขึ้นโดยสำนักงาน ความร่วมมือระหว่างประเทศ กรมควบคุมโรค เพื่อถ่ายทอดแผนปฏิบัติการความร่วมมือระหว่างประเทศ ด้านการป้องกันควบคุมโรคและภัยสุขภาพ ระยะที่ 2 (พ.ศ.2566-2570) และร่วมกันให้ข้อคิดเห็นต่อแนวทาง     การดำเนินงานตามแผนฯ ให้เกิดการปฏิบัติงานที่เป็นรูปธรรมและเกิดประสิทธิภาพสูงสุด ซึ่งแผนปฏิบัติการฯ      ระยะที่ 2 นี้ เป็นการต่อยอดความสำเร็จจากแผนปฏิบัติการฯ ระยะที่ 1 (พ.ศ.2560-2564) โดยปรับเปลี่ยนเป้าประสงค์ กลยุทธ์ และแนวทางการดำเนินงานให้สอดคล้องกับสถานการณ์ปัจจุบันมากขึ้น
******************************************* 31 พฤษภาคม 2566

ที่มา : https://www.thaigov.go.th/news/contents/details/68734