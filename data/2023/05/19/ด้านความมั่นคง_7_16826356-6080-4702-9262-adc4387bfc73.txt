รัฐบาลไทย-ข่าวทำเนียบรัฐบาล-รมว.สุชาติ ห่วงลูกจ้างไพโอเนียร์ถูกเลิกจ้าง สั่งหน่วยงานในสังกัดดูแลช่วยเหลือสิทธิแรงงานทุกมิติ


วันศุกร์ที่ 19 พฤษภาคม 2566
19/05/2566
พิมพ์
รมว.สุชาติ ห่วงลูกจ้างไพโอเนียร์ถูกเลิกจ้าง สั่งหน่วยงานในสังกัดดูแลช่วยเหลือสิทธิแรงงานทุกมิติ
รมว.สุชาติ ห่วงลูกจ้างไพโอเนียร์ถูกเลิกจ้าง สั่งหน่วยงานในสังกัดดูแลช่วยเหลือสิทธิแรงงานทุกมิติ
เมื่อวันที่ 19 พฤษภาคม 2566 นายสุชาติ ชมกลิ่น รัฐมนตรีว่าการกระทรวงแรงงาน เปิดเผยถึงกรณีบริษัท ไพโอเนียร์ แมนูแฟคเจอริ่ง (ประเทศไทย) จำกัด จ.พระนครศรีอยุธยา ประกาศเลิกจ้างลูกจ้างจำนวน 411 คนว่า ในเรื่องนี้ผมมีความห่วงใยลูกจ้างทุกรายและได้สั่งการให้กรมสวัสดิการและคุ้มครองแรงงานประสานหน่วยงานในสังกัดกระทรวงแรงงานจังหวัดพระนครศรีอยุธยาเข้าไปตรวจสอบข้อเท็จจริงและให้ความช่วยเหลือคุ้มครองดูแลสิทธิประโยชน์ทั้งด้านประกันการว่างงาน หางานใหม่ให้ทำ และความต้องการฝึกอาชีพอย่างเร่งด่วน
นายสุชาติ กล่าวต่อว่า จากรายงานการตรวจสอบข้อเท็จจริงของสำนักงานสวัสดิการและคุ้มครองแรงงานจังหวัดพระนครศรีอยุธยา พบว่า บริษัท ไพโอเนียร์ แมนูแฟคเจอริ่ง (ประเทศไทย) จำกัด มีสำนักงานตั้งอยู่ในนิคมอุตสาหกรรมโรจนะ อ.อุทัย จ.พระนครศรีอยุธยา ประกอบกิจการผลิตชิ้นส่วนและอุปกรณ์เสริมอื่นๆ สำหรับยานยนต์ มีลูกจ้างทั้งหมด 1,549 คน เลิกจ้างลูกจ้าง 411 คน สาเหตุเลิกจ้างเนื่องจากบริษัทประสบปัญหาขาดสภาพคล่องด้านวัตถุดิบขาดแคลนจากบริษัทซัพพลายเออร์ปิดตัวลง ประกอบกับสินค้าของบริษัทฯ ไม่ได้เป็นที่นิยมเหมือนในอดีต ซึ่งนายจ้างได้จ่ายค่าชดเชยและค่าจ้างแทนการบอกล่วงหน้าเป็นเช็คธนาคารให้กับลูกจ้างทุกคน และเงินค่าจ้าง ค่าวันลาพักร้อนนายจ้างจะจ่ายให้ลูกจ้างโดยการโอนเงินผ่านบัญชีธนาคารของลูกจ้างภายในวันนี้ จำนวนทั้งสิ้นประมาณ 97 ล้านบาท
นายสุชาติ กล่าวเพิ่มเติมว่า สำหรับการให้ความช่วยเหลือในส่วนของกระทรวงแรงงาน จากรายงานของสำนักงานสวัสดิการและคุ้มครองแรงงานจังหวัดพระนครศรีอยุธยา พบว่า เบื้องต้นหน่วยงานในสังกัดกระทรวงแรงงานจังหวัดพระนครศรีอยุธยาได้เข้าไปให้ความช่วยเหลือตามภารกิจ สำนักงานสวัสดิการและคุ้มครองแรงงานจังหวัด ได้ส่งพนักงานตรวจแรงงานเข้าไปชี้แจงข้อกฎหมายและสิทธิประโยชน์ต่างๆ ตามกฎหมายคุ้มครองแรงงานให้นายจ้างรับทราบเพื่อจะสามารถปฏิบัติตามกฎหมายได้อย่างถูกต้อง สำนักงานประกันสังคมจังหวัด ชี้แจงอำนวยความสะดวกเกี่ยวกับการขอรับประโยชน์ทดแทนกรณีว่างงานจากกองทุนประกันสังคม สำนักงานจัดหางานจังหวัด ได้แจ้งตำแหน่งงานว่างให้ลูกจ้างที่ต้องการหางานใหม่ทำ และสถาบันพัฒนาฝีมือแรงงาน สอบถามความต้องการเกี่ยวกับการฝึกทักษะทางด้านอาชีพตามความต้องการของลูกจ้าง เป็นต้น
ทั้งนี้ กระทรวงแรงงาน ได้ให้กรมสวัสดิการและคุ้มครองแรงงานเฝ้าติดตามสถานการณ์การจ้างงานของบริษัทฯ อย่างใกล้ชิด หากมีลูกจ้างที่ได้รับผลกระทบถูกเลิกจ้างโดยไม่ได้รับค่าชดเชย ต้องการได้รับการช่วยเหลือ หรือต้องการคำปรึกษาสามารถติดต่อได้ที่สำนักงานสวัสดิการและคุ้มครองแรงงานจังหวัดพระนครศรีอยุธยา หรือโทรสอบถามได้ที่สายด่วนกระทรวงแรงงาน 1506 กด 3 กรมสวัสดิการและคุ้มครองแรงงาน หรือโทร. 1546

ที่มา : https://www.thaigov.go.th/news/contents/details/68351