รัฐบาลไทย-ข่าวทำเนียบรัฐบาล-รองปลัดกระทรวงเกษตรและสหกรณ์เป็นประธานการประชุมคณะกรรมการอนุสัญญาสหประชาชาติว่าด้วยการต่อต้านการแปรสภาพเป็นทะเลทราย ครั้งที่ 1/2566


วันศุกร์ที่ 19 พฤษภาคม 2566
รองปลัดกระทรวงเกษตรและสหกรณ์เป็นประธานการประชุมคณะกรรมการอนุสัญญาสหประชาชาติว่าด้วยการต่อต้านการแปรสภาพเป็นทะเลทราย ครั้งที่ 1/2566
ประชุมคณะกรรมการอนุสัญญาสหประชาชาติว่าด้วยการต่อต้านการแปรสภาพเป็นทะเลทราย ครั้งที่ 1/2566
วันศุกร์ที่ 19 พฤษภาคม 2566 ปลัดกระทรวงเกษตรและสหกรณ์มอบหมายให้รองปลัดกระทรวงเกษตรและสหกรณ์ (นายเศรษฐเกียรติ กระจ่างวงษ์) เป็นประธานการประชุมคณะกรรมการอนุสัญญาสหประชาชาติว่าด้วยการต่อต้านการแปรสภาพเป็นทะเลทราย ครั้งที่ 1/2566 โดยมีผู้แทนจากกรมพัฒนาที่ดิน สำนักงานการปฏิรูปที่ดินเพื่อเกษตรกรรม สำนักงานคณะกรรมการนโยบายที่ดินแห่งชาติ สำนักงานทรัพยากรน้ำแห่งชาติ สำนักงานนโยบายและแผนทรัพยากรธรรมชาติและสิ่งแวดล้อม กรมอุทยานแห่งชาติ สัตว์ป่า และพันธุ์พืช กรมป่าไม้ และหน่วยงานอื่นที่เกี่ยวข้อง เข้าร่วมประชุม ณ ห้องประชุม 134 ชั้น 3 กระทรวงเกษตรและสหกรณ์ โดยสรุปผลการประชุม ดังนี้
1. ที่ประชุมมีมติรับทราบรายงานสถานการณ์และความเชื่อมโยงของอนุสัญญา UNCCD กับการดำเนินงานของประเทศไทย ซึ่งประเทศไทยได้เข้าเป็นสมาชิกอนุสัญญา UNCCD โดยสมบูรณ์เมื่อวันที่ 5 มิถุนายน 2544 จากประเทศสมาชิกทั้งหมด 197 ประเทศ ซึ่งประเทศไทยได้เข้าร่วมเป็นสมาชิกในลำดับที่ 174 โดยกรมพัฒนาที่ดินทำหน้าที่รับผิดชอบ ในฐานะหน่วยงานผู้ประสานงานระดับชาติ (National Focal Agency) เพื่อเป็นศูนย์กลางการประสานความร่วมมือภายในและระหว่างประเทศ ในการพัฒนาการต่อต้านความเสื่อมโทรมของที่ดิน การบรรเทาภัยแล้งและแก้ไขปัญหาความยากจน
2. ที่ประชุมมีมติรับทราบผลการขับเคลื่อนการจัดทำเป้าหมายและตัวชี้วัดความสมดุลของการจัดการทรัพยากรที่ดิน (LDN) และรายงานการจัดทำฐานข้อมูลระดับพื้นที่ตั่งแต่ พ.ศ. 2564 – 2566 ได้แก่ 1) การเปลี่ยนแปลงการใช้ที่ดิน (Land Use Change: LUC ) 2) ผลิตภาพของที่ดิน (LandProductivity: LP) และ 3) การสะสมอินทรีย์คาร์บอนในดิน (Soil Organic Carbon Stock: SOC Stock)
3. ที่ประชุมมีมติรับทราบผลการประชุมรัฐภาคี COP 15 ได้แก่ 1) การร่วมกันพัฒนาที่ยั่งยืนในบริบทที่เกี่ยวข้องกับอนุสัญญาสหประชาชาติว่าด้วยการต่อต้านการแปรสภาพเป็นทะเลทราย 2) การติดตามการประเมินผลการดำเนินงานในช่วงกลางของแผนยุทธศาสตร์ของอนุสัญญาสหประชาชาติว่าด้วยการต่อต้านการแปรสภาพเป็นทะเลทราย ปี 2561 - 2573 3) การพัฒนาการดำเนินงานความสมดุลของการจัดการทรัพยากรที่ดินและการพัฒนาวิชาการ นโยบาย และการเผยแพร่ความรู้ 4) แผนการดำเนินงานของอนุสัญญา ระยะเวลา 4 ปี (พ.ศ. 2565 - 2568) และ 5) การพัฒนากระบวนการสื่อสารข้อมูล คุณภาพและรูปแบบของรายงานที่จะเสนอต่อที่ประชุมรัฐภาคีอนุสัญญาสหประชาชาติว่าด้วยการต่อต้านการแปรสภาพเป็นทะเลทราย
4. ที่ประชุมมีมติเห็นชอบแนวทางการจัดประชุมเชิงปฏิบัติการเพื่อจัดทำแผนปฏิบัติการแห่งชาติของอนุสัญญาสหประชาชาติว่าด้วยการต่อต้านการแปรสภาพเป็นทะเลทราย พ.ศ. 2566 – 2573 และกำหนดจัดการประชุม จำนวน 3 ครั้ง ระหว่างเดือนมิถุนายน - สิงหาคม 2566 โดยมี รศ.ดร.วิษณุ อรรถวานิช รองผู้อำนวยการศูนย์วิจัยเศรษฐศาสตร์ประยุกต์ คณะเศรษฐศาสตร์ มหาวิทยาลัยเกษตรศาสตร์
เป็นผู้ดำเนินการ
5. ที่ประชุมมีมติเห็นชอบการจัดงานกิจกรรมวันทะเลทรายและภัยแล้งโลก ปีงบประมาณ 2566 โดยมีกรอบการจัดงานในเรื่องการส่งเสริมสิทธิสตรีต่อการจัดการที่ดินอย่างยั่งยืน “Her Land Her Right”

ที่มา : https://www.thaigov.go.th/news/contents/details/68344