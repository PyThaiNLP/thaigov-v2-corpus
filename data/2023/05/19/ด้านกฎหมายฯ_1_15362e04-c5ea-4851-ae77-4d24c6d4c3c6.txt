รัฐบาลไทย-ข่าวทำเนียบรัฐบาล-THAC ร่วมกับ APRAG จัดงานสัมมนาทางวิชาการ “THAC x APRAG Symposium”


วันศุกร์ที่ 19 พฤษภาคม 2566
19/05/2566
พิมพ์
THAC ร่วมกับ APRAG จัดงานสัมมนาทางวิชาการ “THAC x APRAG Symposium”
THAC ร่วมกับ APRAG จัดงานสัมมนาทางวิชาการ “THAC x APRAG Symposium” ส่งเสริมภาพลักษณ์ประเทศไทยในฐานะศูนย์กลางการระงับข้อพิพาททางเลือกของอาเซียนระดับสากล
ในวันศุกร์ที่ ๑๙ พฤษภาคม ๒๕๖๖ เวลา ๐๙.๐๐ น. นางสาวนันทรัศมิ์ เทพดลไชย ผู้ตรวจราชการกระทรวงยุติธรรม เป็นประธานในพิธีเปิดงานสัมมนาวิชาการ “THAC x APRAG Symposium” ส่งเสริมภาพลักษณ์ประเทศไทยในฐานะศูนย์กลางการระงับข้อพิพาททางเลือกของอาเซียนให้เป็นที่ยอมรับในระดับสากล โดยมี นางสาวมัชฌิมธร คัมภิรานนท์ รองผู้อำนวยการสถาบันอนุญาโตตุลาการ รักษาการแทนผู้อำนวยการสถาบันอนุญาโตตุลาการ และอนุญาโตตุลาการประเทศสมาชิกกว่า ๖๐ ประเทศ นักธุรกิจ ทนายความ ผู้บริหารนโยบาย นักวิชาการ อาจารย์ผู้ทรงคุณวุฒิ จากหน่วยงานภาครัฐและเอกชน เข้าร่วม ณ โรงแรมฮิลตัน สุขุมวิท กรุงเทพมหานคร
การสัมมนาวิชาการ “THAC x APRAG Symposium” สถาบันอนุญาโตตุลาการ (Thailand Arbitration Center: THAC) ร่วมกับ Asia Pacific Regional Arbitration Group (APRAG) เพื่อส่งเสริมความรู้ ความเข้าใจเรื่องการระงับข้อพิพาททางเลือกด้วยวิธีการอนุญาโตตุลาการ สำรวจความคิดเห็นของภาคธุรกิจเกี่ยวกับการเลือกใช้กระบวนการระงับข้อพิพาทซึ่งเป็นที่ยอมรับในการดำเนินธุรกิจทั่วโลก และส่งเสริมภาพลักษณ์ประเทศไทยในฐานะศูนย์กลางการระงับข้อพิพาททางเลือกของอาเซียนให้เป็นที่ยอมรับในระดับสากลเพื่อสร้างความเชื่อมั่นทางการค้าและการลงทุน ตลอดจนแลกเปลี่ยนความคิดเห็นเกี่ยวกับนวัตกรรมทางการระงับข้อพิพาททางเลือก
ทั้งนี้ การสัมมนาดังกล่าวแสดงให้เห็นถึงความตื่นตัวในการขับเคลื่อนวงการการระงับข้อพิพาททางเลือกในประเทศไทยที่มุ่งสร้างมาตรฐานสู่ระดับสากล โดยมีองค์กร และศูนย์ระงับข้อพิพาทในระดับนานาชาติร่วมมือกับทาง Asia Pacific Regional Arbitration Group (APRAG) โดยทุกฝ่ายต่างเชื่อมั่นถึงกระบวนการอนุญาโตตุลาการของประเทศไทย พร้อมร่วมมือพัฒนา และส่งเสริมการเข้าถึงกระบวนการยุติธรรมในไทยและต่างประเทศ พร้อมกับส่งเสริมภาพลักษณ์ประเทศให้เป็นที่รู้จักอย่างแพร่หลายวงการการอนุญาโตตุลาการในระดับนานาชาติ

ที่มา : https://www.thaigov.go.th/news/contents/details/68348