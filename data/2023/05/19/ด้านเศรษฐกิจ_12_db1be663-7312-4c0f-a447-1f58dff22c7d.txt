รัฐบาลไทย-ข่าวทำเนียบรัฐบาล-ปลัดฯ ณัฐพล ติวเข้มเจ้าหน้าที่ MIND ภาคใต้ มุ่งแก้ไขปัญหาข้อร้องเรียนอย่างยั่งยืน พร้อมนำนโยบาย MIND ทั้ง 4 มิติ เพิ่มศักยภาพด้านการส่งเสริมการประกอบการให้เป็นเลิศ


วันศุกร์ที่ 19 พฤษภาคม 2566
19/05/2566
พิมพ์
ปลัดฯ ณัฐพล ติวเข้มเจ้าหน้าที่ MIND ภาคใต้ มุ่งแก้ไขปัญหาข้อร้องเรียนอย่างยั่งยืน พร้อมนำนโยบาย MIND ทั้ง 4 มิติ เพิ่มศักยภาพด้านการส่งเสริมการประกอบการให้เป็นเลิศ
ปลัดฯ ณัฐพล ติวเข้มเจ้าหน้าที่ MIND ภาคใต้ มุ่งแก้ไขปัญหาข้อร้องเรียนอย่างยั่งยืน พร้อมนำนโยบาย MIND ทั้ง 4 มิติ เพิ่มศักยภาพด้านการส่งเสริมการประกอบการให้เป็นเลิศ
จังหวัดภูเก็ต : วันที่ 18 พฤษภาคม 2566 ดร.ณัฐพล รังสิตพล ปลัดกระทรวงอุตสาหกรรม เป็นประธานเปิดการสัมมนาเชิงปฏิบัติการ เรื่อง “ส่งเสริมการประกอบการตามนโยบาย MIND เพื่อแก้ไขปัญหาข้อร้องเรียนอย่างยั่งยืน” ณ โรงแรมรอยัล ภูเก็ต ซิตี้ จังหวัดภูเก็ต โดยมี นางสาวณัฏฐิญา เนตยสุภา รองปลัดกระทรวงอุตสาหกรรม นายวิษณุ ทับเที่ยง หัวหน้าผู้ตรวจราชการกระทรวงอุตสาหกรรม นายภาสกร ชัยรัตน์ ผู้ตรวจราชการกระทรวงอุตสาหกรรม นางสาวณิรดา วิสุทธิชาติธาดา ผู้ช่วยปลัดกระทรวงอุตสาหกรรม ร่วมเปิดงาน และมีนายเตมีย์ พันธุวงค์ราช ผู้อำนวยการกองตรวจราชการ สำนักงานปลัดกระทรวงอุตสาหกรรม ให้การต้อนรับ
การจัดสัมมนาฯ ดังกล่าว มีวัตถุประสงค์เพื่อเพิ่มศักยภาพของเจ้าหน้าที่ของสำนักงานอุตสาหกรรมจังหวัด (สอจ.) ให้สามารถขับเคลื่อนนโยบาย MIND ไปสู่การปฏิบัติที่สอดคล้องกับนโยบายและยุทธศาสตร์ของกระทรวงอุตสาหกรรม พร้อมการแลกเปลี่ยนเรียนรู้ให้เกิดแนวทางการแก้ไขปัญหาเรื่องร้องเรียนอย่างยั่งยืน และเหตุภาวะฉุกเฉินจากการประกอบการโรงงานอุตสาหกรรม โดยมีหัวข้อการบรรยาย อาทิ เทคนิคการรับมือการชุมนุมประท้วง (ม็อบ) คัดค้านการประกอบการอุตสาหกรรม การส่งเสริมการประกอบการตามนโยบาย MIND เพื่อแก้ไขปัญหาข้อร้องเรียนอย่างยั่งยืน และการชี้แจงแนวทางการดำเนินงานศูนย์รับเรื่องร้องเรียนเกี่ยวกับการประกอบการอุตสาหกรรม ทั้งนี้ มีผู้เข้าร่วมสัมมนา จำนวน 19 หน่วยงาน ประกอบด้วย สอจ. 14 จังหวัด ศูนย์ส่งเสริมอุตสาหกรรมภาคที่ 10 และ ภาคที่ 11 สำนักงานอุตสาหกรรมพื้นฐานและการเหมืองแร่ เขต 1 และ เขต 4 และศูนย์วิจัยและเตือนภัยมลพิษโรงงานภาคใต้ กรอ. รวมจำนวน 51 คน
ปลัดกระทรวงอุตสาหกรรม ได้มอบนโยบายให้ผู้เข้าร่วมสัมมนาสร้างความเข้าใจในนโยบาย MIND ทั้ง 4 มิติ นอกจากการสร้างกำไรในธุรกิจแล้ว จะต้องมุ่งสร้างความยั่งยืนอย่างสมดุล โดยโรงงานจะต้องมีการประกอบธุรกิจที่ดี เป็นที่ยอมรับของชุมชน มีการกระจายรายได้ไปสู่ชุมชนในพื้นที่ และตระหนักถึงสิ่งแวดล้อมให้เป็นไปตามกลไกของประชาคมโลก ซึ่งโรงงานจะต้องดำเนินการครบทั้ง 4 มิติและขับเคลื่อนไปพร้อมกัน ส่วนเรื่องการกำกับดูแลโรงงาน ไม่ให้ส่งผลกระทบกับประชาชน ให้นำหลักใช้ "หัวและใจ" มาเป็นแนวทางการดำเนินงาน โดยให้นึกถึงว่า หากมีโรงงานมาตั้งข้างบ้านเรา แล้วเราสามารถอยู่กับโรงงานได้ นั้นหมายถึงการมีชุมชนดี โรงงานดี อุตสาหกรรมดี ดังนั้นในการกำกับดูแลโรงงานจึงต้องกำหนดเงื่อนไขที่ชัดเจน เพื่อให้เกิดการปฏิบัติตามอย่างถูกต้อง เช่น โรงงานยาง ที่ส่งกลิ่นไปบริเวณกว้าง เพียงแค่มีการบริหารจัดการด้านโลจิสติกส์ในด้านสต๊อกสินค้าอย่างเหมาะสม ก็จะทำให้ลดปัญหากลิ่นลงได้ นอกจากนี้ในการพิจารณารางวัลอุตสาหกรรม ก็ต้องมีการกำหนดหลักเกณฑ์ให้ผู้ประกอบการมี MIND ครบทั้ง 4 มิติเป็นพื้นฐานสำคัญ ก่อนการพิจารณาในแต่ละประเภทของรางวัล
ส่วนด้านการบริหารจัดการภายในสำนักงานอุตสาหกรรมจังหวัด ได้มอบหมายให้ ผตร. ช่วยกำหนดตัวชี้วัดที่เหมาะสมกับพื้นที่ เพื่อให้ผู้ปฏิบัติมีแนวทางการทำงานที่ชัดเจน ทั้งในเชิงปริมาณและคุณภาพ และในด้านการใช้จ่ายงบประมาณดำเนินงานภายในสำนักงาน กำชับไม่ให้มีการใช้จ่ายข้ามหมวด โดยให้มีการสรุปค่าใช้จ่ายตามความเป็นจริง ขณะที่การกำหนดงบประมาณในด้านการส่งเสริมและพัฒนาผู้ประกอบการ จะต้องมีการกำหนดงบประมาณต่อหน่วยอย่างเพียงพอและเหมาะสม เพื่อให้การปฏิบัติงานมีประสิทธิภาพ ส่วนด้านการส่งเสริมผู้ประกอบการสามารถบูรณาการกับหน่วยงานที่เกี่ยวข้องเข้ามาช่วยได้ ทั้ง กสอ. ธพว. ซึ่งมีความเชี่ยวชาญด้านการบริหารจัดการธุรกิจ และการทำระบบบัญชี ทั้งนี้ ได้ยกตัวอย่าง ชุมชนภูตาล จังหวัดพังงา ซึ่งสมาชิกกลุ่มมีการบริหารจัดการอย่างเข้มแข็งจนสามารถอยู่ได้ด้วยตนเอง สอจ. อาจเข้าไปช่วยเติมเต็มในส่วนที่กลุ่มยังขาดเพื่อให้เกิดความเข้มแข็งและยั่งยืน อย่างไรก็ตาม ขณะนี้หน่วยงานส่วนกลางได้เตรียมจัดทำคู่มือการทำงาน (Work Instructions) เพื่อให้การทำงานมีแผนที่ชัดเจน และเป็นมาตรฐานมากยิ่งขึ้นแล้ว
ปลัดฯ ยังกล่าวต่อว่า ได้เตรียมแผนสำหรับการเตรียมบุคลากรให้มีความสามารถในการเรียนรู้งานครอบคลุมทั้ง 4 ด้านในสำนักงานอุตสาหกรรมจังหวัด เพื่อให้เกิดการเรียนรู้ข้ามสายงาน และเกิดความเชี่ยวชาญพร้อมที่จะปฏิบัติหน้าที่ที่สูงขึ้นต่อไป รวมทั้งมอบหมายให้สำนักงานฯ จัดทำรายละเอียดการของบประมาณบ้านพักของเจ้าหน้าที่ ทั้งข้อมูลที่ชัดเจนโดยเรียงลำดับความสำคัญ เพื่อนำเสนอของบประมาณปรับปรุงสิ่งปลูกสร้างดังกล่าว เพื่อสร้างความเป็นอยู่ที่ดีของเจ้าหน้าที่ทุกระดับต่อไป

ที่มา : https://www.thaigov.go.th/news/contents/details/68359