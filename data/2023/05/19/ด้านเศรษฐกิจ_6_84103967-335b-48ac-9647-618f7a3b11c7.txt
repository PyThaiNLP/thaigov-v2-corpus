รัฐบาลไทย-ข่าวทำเนียบรัฐบาล-กรมทางหลวง บูรณะปรับปรุง ทล.2 สายบ้านห้วยหินลาด - อำเภอโนนสะอาด ระยะทาง 30 กิโลเมตร แล้วเสร็จ เพิ่มประสิทธิภาพการคมนาคมขนส่งภาคอีสานเชื่อม สปป.ลาว


วันศุกร์ที่ 19 พฤษภาคม 2566
กรมทางหลวง บูรณะปรับปรุง ทล.2 สายบ้านห้วยหินลาด - อำเภอโนนสะอาด ระยะทาง 30 กิโลเมตร แล้วเสร็จ เพิ่มประสิทธิภาพการคมนาคมขนส่งภาคอีสานเชื่อม สปป.ลาว
...
กรมทางหลวง บูรณะปรับปรุง ทล.2 สายบ้านห้วยหินลาด - อำเภอโนนสะอาด ระยะทาง 30 กิโลเมตร แล้วเสร็จ เพิ่มประสิทธิภาพการคมนาคมขนส่งภาคอีสานเชื่อม สปป.ลาว
กรมทางหลวง (ทล.) กระทรวงคมนาคม โดยสำนักก่อสร้างทางที่ 2 ดำเนินโครงการก่อสร้างทางหลวงหมายเลข 2 สายบ้านห้วยหินลาด - อำเภอโนนสะอาด จังหวัดขอนแก่น รวมระยะทาง 30 กิโลเมตร แล้วเสร็จ เพิ่มประสิทธิภาพการคมนาคมขนส่งภาคอีสาน รองรับการขยายตัวทางเศรษฐกิจและการค้าระหว่างภูมิภาค ได้แก่ จังหวัดขอนแก่น อุดรธานี หนองคาย เชื่อมไปสู่ สปป.ลาว
นายสราวุธ ทรงศิวิไล อธิบดีกรมทางหลวง เปิดเผยว่า ทางหลวงหมายเลข 2 หรือ ถนนมิตรภาพ มีความยาวทั้งหมดประมาณ 496 กิโลเมตร จุดเริ่มต้นที่จังหวัดสระบุรีและสิ้นสุดที่จังหวัดหนองคาย ปัจจุบันพบว่า สภาพการจราจรในเส้นทางมีปริมาณหนาแน่น เฉลี่ย 27,805 คัน/วัน เป็นรถบรรทุกหนัก 37.23% ทำให้ทางหลวงเกิดความเสียหาย จำเป็นต้องบูรณะปรับปรุงและพัฒนาแนวเส้นทางเพื่อให้สามารถรองรับการพัฒนาทางเศรษฐกิจและการค้าระหว่างภูมิภาค ทล. เล็งเห็นความสำคัญจึงดำเนินการก่อสร้างทางหลวงหมายเลข 2 สายบ้านห้วยหินลาด - อำเภอโนนสะอาด จังหวัดขอนแก่น ระหว่าง กม. ที่ 365+027 ตั้งแต่บริเวณใกล้ทางเข้าเขื่อนอุบลรัตน์ อำเภออุบลรัตน์ จังหวัดขอนแก่น ถึง กม. ที่ 395+027 บริเวณหน้าโรงเรียนโนนสะอาดพิทยาสรรค์ อำเภอโนนสะอาด จังหวัดอุดรธานี รวมระยะทาง 30 กิโลเมตร ก่อสร้างเป็นมาตรฐานชั้นทางพิเศษขนาด 4 ช่องจราจร (ไป - กลับ) ผิวทางคอนกรีตหนา 28 เซนติเมตร ช่องจราจรกว้างช่องละ 3.50 เมตร ไหล่ทางด้านในกว้าง 1.50 เมตร ไหล่ทางด้านนอกกว้าง 2.50 เมตร และบริเวณทางหลวงผ่านย่านชุมชนได้ขยายช่องจราจรแบบเต็มเขตทาง มีทางเท้า ระบบระบายน้ำ ติดตั้งป้ายจราจร และไฟส่องสว่างเพื่อเพิ่มความปลอดภัย ใช้งบประมาณในการก่อสร้าง 870,271,200 บาท
ทั้งนี้ เมื่อโครงการก่อสร้างแล้วเสร็จจะเพิ่มขีดความสามารถในการรองรับปริมาณการจราจร และการขนส่งที่เพิ่มขึ้น รวมทั้งระบายการจราจรในเส้นทางได้อย่างมีประสิทธิภาพ ลดอุบัติเหตุ ประชาชนสามารถเดินทางได้อย่างสะดวก รวดเร็ว และปลอดภัยยิ่งขึ้น ตามแผนงานบูรณาการพัฒนาด้านคมนาคมและระบบโลจิสติกส์กิจกรรมเพิ่มประสิทธิภาพการให้บริการของทางหลวงสายหลัก ทล. ขอความร่วมมือประชาชนโปรดใช้ความระมัดระวังในการใช้เส้นทาง หากต้องการสอบถามสภาพเส้นทางจราจรหรือขอความช่วยเหลือต่าง ๆ สามารถติดต่อได้ที่สายด่วน ทล. โทร. 1586 (โทรฟรีทุกเครือข่ายตลอด 24 ชั่วโมง)

ที่มา : https://www.thaigov.go.th/news/contents/details/68347