รัฐบาลไทย-ข่าวทำเนียบรัฐบาล-นายชาครีย์ บำรุงวงศ์ ที่ปรึกษาด้านเศรษฐกิจการขนส่งทางบก เป็นผู้แทนกระทรวงคมนาคม ร่วมพิธีมอบรางวัลพระราชทาน Ombudsman Awards 2022 และ Young Ombudsman Awards 


วันศุกร์ที่ 19 พฤษภาคม 2566
นายชาครีย์ บำรุงวงศ์ ที่ปรึกษาด้านเศรษฐกิจการขนส่งทางบก เป็นผู้แทนกระทรวงคมนาคม ร่วมพิธีมอบรางวัลพระราชทาน Ombudsman Awards 2022 และ Young Ombudsman Awards
...
นายชยธรรม์ พรหมศร ปลัดกระทรวงคมนาคม มอบหมายให้ นายชาครีย์ บำรุงวงศ์ ที่ปรึกษาด้านเศรษฐกิจการขนส่งทางบก เป็นผู้แทนกระทรวงคมนาคม ร่วมพิธีมอบรางวัลพระราชทาน Ombudsman Awards 2022 และ Young Ombudsman Awards ของสมเด็จพระเจ้าลูกเธอ เจ้าฟ้าพัชรกิติยาภา นเรนทิราเทพยวดี กรมหลวงราชสาริณีริพัชร มหาวัชรราชธิดา และงานสัมมนาวิชาการผู้ตรวจการแผ่นดินประจำปี 2566        ในวันที่ 19 พฤษภาคม 2566 ณ โรงแรมเซ็นทรา บาย เซ็นทารา ศูนย์ราชการ และคอนเวนชันเซ็นเตอร์ ถนนแจ้งวัฒนะ กรุงเทพฯ
ผู้ตรวจการแผ่นดินเป็นหนึ่งในองค์กรอิสระตามรัฐธรรมนูญ ทำหน้าที่ตรวจสอบการใช้อำนาจรัฐ และเสนอแนะต่อหน่วยงานของรัฐที่เกี่ยวข้องเพื่อให้มีการปรับปรุงกฎหมาย กฎ ข้อบังคับ ระเบียบ หรือคำสั่ง     หรือขั้นตอนการปฏิบัติงานใด ๆ ที่ก่อให้เกิดความเดือดร้อนหรือไม่เป็นธรรมแก่ประชาชน โดยยึดหลักการทำงาน    ที่เป็นกัลยาณมิตรกับทุกฝ่าย ดังนั้น สำนักงานผู้ตรวจการแผ่นดินจึงได้จัดกิจกรรม โดยเชิญชวนหน่วยงานของรัฐ และองค์กรปกครองส่วนท้องถิ่นส่งผลงานเข้าประกวดชิงรางวัล Ombudsman Awards 2022 รางวัลแห่งคุณค่าองค์กรพัฒนาสร้างสรรค์สังคม และเชิญชวนนิสิต นักศึกษา ที่มีความสนใจเข้าร่วมส่งผลงานเข้าประกวด Young Ombudsman Awards ภายใต้แนวคิด “อำนวยความเป็นธรรมและความสะดวกให้แก่ประชาชน” โดยได้พิจารณาตัดสินรางวัลต่าง ๆ     และจัดพิธีมอบรางวัลพระราชทานฯ ในวันที่ 19 พฤษภาคม 2566 มีผลงานที่ได้รับรางวัล ดังนี้
1. Ombudsman Awards 2022
1.1 สาขาองค์กรดีเด่นด้านนวัตกรรมการให้บริการประชาชน (Self Initiative Award) รางวัลชนะเลิศ ได้แก่ Rama TeleCare ของคณะแพทย์ศาสตร์ โรงพยาบาลรามาธิบดี รางวัลรองชนะเลิศอันดับ 1 ได้แก่ การยกระดับการพัฒนาระบบบริการด่านหน้าหน่วยบริการจิตเวช ของกรมสุขภาพจิต รางวัลรองชนะเลิศ อันดับ 2 ได้แก่ การยกระดับบริการด้วย MWA on Mobile ของการประปานครหลวง และรางวัลรองชนะเลิศอันดับ 3 ได้แก่ การส่งเสริมการแปรรูปผลิตภัณฑ์ปศุสัตว์ผ่านระบบ Digital Training Platform ของกรมปศุสัตว์
1.2 สาขาองค์กรดีเด่นด้านนวัตกรรมการอำนวยความเป็นธรรม (Fairness Innovation Award) รางวัลชนะเลิศ ได้แก่ โครงการระบบการออกหนังสือคนประจำเรือสำหรับแรงงานต่างด้าว (Seabook) ของกองบริหารจัดการทรัพยากรและกำหนดมาตรการ กรมประมง รางวัลรองชนะเลิศอันดับ 1 ได้แก่ การพัฒนาระบบฐานข้อมูลเพื่อเป็นศูนย์กลางในการติดตามคนหาย พิสูจน์คนนิรนามและศพนิรนามประเทศไทย ของสถาบันนิติวิทยาศาสตร์ รางวัลรองชนะเลิศอันดับ 2 ได้แก่ การบริหารจัดการน้ำท่วมเมืองทุ่งสงแบบบูรณาการลุ่มน้ำตรัง เรียนรู้สู้ภัยพิบัติอย่างยั่งยืน ของเทศบาลเมืองทุ่งสง และรางวัลรองชนะเลิศอันดับ 3 ได้แก่ การบริหารพื้นที่บุกรุก เพื่อการอำนวยความเป็นธรรมให้กับประชาชนในเขตพื้นที่เทศบาลเมืองร้อยเอ็ด
2. Young Ombudsman Awards
2.1 ผลงานประเภทโครงงานด้านการแก้ไขกฎหมาย กฎ ข้อบังคับ ระเบียบ คำสั่ง หรือขั้นตอนใด ๆ ที่ก่อให้เกิดความเดือดร้อนหรือไม่เป็นธรรมแก่ประชาชน รางวัลชนะเลิศ ได้แก่ โครงงานการศึกษาเรื่องแนวทางการลดขั้นตอนการขอใบอนุญาตทำงานของแรงงานต่างด้าวภาคประมงทะเลจังหวัดสมุทรสาคร ของทีมจากมหาวิทยาลัยสวนดุสิต รางวัลรองชนะเลิศอันดับ 1 ได้แก่ โครงงานการศึกษาเรื่องปัญหาแนวคิดยุติธรรมชุมชน ในพระราชบัญญัติการไกล่เกลี่ยข้อพิพาท พ.ศ. 2562 ของทีมจากมหาวิทยาลัยรามคำแหง และมหาวิทยาลัยธรรมศาสตร์ และรางวัลรองชนะเลิศอันดับ 2 ได้แก่ โครงงานการศึกษาเรื่องพระราชบัญญัติประกอบรัฐธรรมนูญว่าด้วยพรรคการเมือง พ.ศ. 2560 : ปัญหาการไม่มีกฎหมายควบคุมการออกนโยบายหาเสียงของพรรคการเมืองในการเลือกตั้งอันก่อให้เกิดความเดือดร้อนและความไม่เป็นธรรมแก่ประชาชน ของทีมจากมหาวิทยาลัยขอนแก่น
2.2 ผลงานประเภทโครงงานด้านนวัตกรรมเพื่ออำนวยความเป็นธรรมและความสะดวกให้แก่ประชาชน รางวัลชนะเลิศ ได้แก่ โครงงานการศึกษาเรื่อง “ฉันจะแจ้ง : ดิจิทัลแพลตฟอร์มเพื่อรับคำร้องเรียนพร้อมด้วยระบบคัดกรองความเกี่ยวข้องในอำนาจหน้าที่ของสำนักงานผู้ตรวจการแผ่นดิน” ของทีมจากมหาวิทยาลัยมหิดล รางวัลรองชนะเลิศอันดับ 1 ได้แก่ โครงงานการศึกษาเรื่องกลไกการช่วยเหลือผู้พิการทางสายตาในการเดินทางด้วยรถโดยสารประจำทางสาธารณะ ของทีมจากมหาวิทยาลัยสวนดุสิต และรางวัลรองชนะเลิศอันดับ 2 ได้แก่ โครงงานการศึกษาเรื่องการพัฒนาแพลตฟอร์มแอปพลิเคชันเพื่ออำนวยความสะดวกแก่ประชาชนในกระบวนการยุติธรรม ภายใต้ชื่อ LAW DOO ของทีมจากมหาวิทยาลัยศรีปทุม
นอกจากนี้ สำนักงานผู้ตรวจการแผ่นดินได้จัดเสวนาหัวข้อ “ผู้ตรวจการแผ่นดินร่วมสืบสานพระปณิธานของสมเด็จพระเจ้าลูกเธอเจ้าฟ้าพัชรกิติยาภา นเรนทิราเทพยวดี กรมหลวงราชสาริณีสิริพัชร มหาวัชรราชธิดา เพื่อการพัฒนาระบบงานยุติธรรมในระดับชาติ และการพัฒนาสังคมอย่างยั่งยืน” เปิดการเสวนาโดย ศาสตราจารย์พิเศษ ดร.กิตติพงษ์ กิตยารักษ์ เพื่อพัฒนางานขององค์กรก้าวสู่ Smart Organization รวมถึงทำงานร่วมกับหน่วยงานต่าง ๆ ในฐานะองค์กรตรวจสอบการใช้อำนาจรัฐ รองรับความผันผวนของเทคโนโลยีและนวัตกรรมต่าง ๆ ที่เปลี่ยนแปลงอย่างรวดเร็วต่อไป

ที่มา : https://www.thaigov.go.th/news/contents/details/68340