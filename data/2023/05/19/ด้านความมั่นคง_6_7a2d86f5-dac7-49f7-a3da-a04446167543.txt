รัฐบาลไทย-ข่าวทำเนียบรัฐบาล-​“แรงงานพันธุ์ดี” โดนใจ ลูกจ้าง นายจ้าง สถานประกอบกิจการแห่เข้าร่วม


วันศุกร์ที่ 19 พฤษภาคม 2566
19/05/2566
พิมพ์
​“แรงงานพันธุ์ดี” โดนใจ ลูกจ้าง นายจ้าง สถานประกอบกิจการแห่เข้าร่วม
กระทรวงแรงงาน เผยโครงการ “แรงงานพันธุ์ดี ตามวิถีเศรษฐกิจพอเพียง” มีสถานประกอบกิจการให้ความสนใจเข้าร่วมแล้วกว่า 700 แห่งทั่วประเทศ
นายสุชาติ ชมกลิ่น รัฐมนตรีว่าการกระทรวงแรงงาน เปิดเผยว่า หลังจากกระทรวงแรงงานโดยกรมสวัสดิการและคุ้มครองแรงงานได้ดำเนินโครงการ “แรงงานพันธุ์ดี ตามวิถีเศรษฐกิจพอเพียง” เพื่อให้นายจ้าง สถานประกอบกิจการ และลูกจ้าง น้อมนำแนวพระราชดำริเกษตรทฤษฎีใหม่ มาใช้เป็นแนวทางหลักในการดำเนินชีวิต ใช้ทรัพยากรที่มีอยู่ให้เกิดประโยชน์ ได้แก่ ที่ดิน หรือพื้นที่บริเวณสถานประกอบกิจการ เพาะปลูกพืชสวนครัว พืชผลทางการเกษตร หรือเลี้ยงสัตว์ และนำผลผลิตมาใช้สำหรับบริโภคเพื่อช่วยลดค่าใช้จ่ายในการครองชีพ และนำผลผลิตที่เหลือจากการบริโภคไปจำหน่ายในชุมชนเพื่อเพิ่มรายได้ ภายใต้สถานการณ์วิกฤตทางเศรษฐกิจ สังคม เป็นการส่งเสริมคุณภาพชีวิตที่ดีของลูกจ้างอย่างยั่งยืน โดยตั้งแต่ปี พ.ศ. 2564 – 2565 มีสถานประกอบกิจการเข้าร่วมโครงการแล้ว 402 แห่ง และยังดำเนินโครงการมาอย่างต่อเนื่อง ปัจจุบันมีสถานประกอบกิจการเข้าร่วม 755 แห่งทั่วประเทศ และคาดว่าภายในสิ้นปีงบประมาณ พ.ศ. 2566 จะมีสถานประกอบกิจการเข้าร่วมโครงการ 1,000 แห่ง ซึ่งผมมุ่งหวังว่าโครงการนี้จะเป็นรากฐานสำคัญในการส่งเสริมและพัฒนาทรัพยากรมนุษย์ของประเทศให้มีประสิทธิภาพยิ่งขึ้น และเกิดเป็นประโยชน์สูงสุดแก่ตัวบุคลากร ส่งเสริมให้นายจ้าง-ลูกจ้างมีกิจกรรมทำร่วมกัน เสริมทักษะการเรียนรู้ เพิ่มรายได้ รวมถึงสร้างงาน สร้างโอกาสการสร้างงาน สร้างอาชีพ และส่งเสริมคุณภาพชีวิตที่ดี ตามวิถีเศรษฐกิจพอเพียงอย่างยั่งยืน
ด้าน นายนิยม สองแก้ว อธิบดีกรมสวัสดิการและคุ้มครองแรงงาน (กสร.) กล่าวเพิ่มเติมว่า ในปีงบประมาณ พ.ศ. 2566 กรมได้ตั้งเป้าหมายการดำเนินโครงการดังกล่าว 600 แห่งทั่วประเทศ ณ วันที่ 19 พฤษภาคม 2566 มีสถานประกอบกิจการเข้าร่วมโครงการแล้ว 353 แห่ง ลูกจ้างที่ได้รับประโยชน์ 35,749 คน คิดเป็นมูลค่า 13,037,307 บาท ซึ่งเป็นไปตามเป้าหมายที่คาดหวังไว้ หากนายจ้าง สถานประกอบกิจการใดสนใจเข้าร่วมโครงการข้างต้น สามารถขอรายละเอียดเพิ่มเติมได้ที่ กองสวัสดิการแรงงาน โทร. 0 2660 2177 หรือสำนักงานสวัสดิการและคุ้มครองแรงงานกรุงเทพมหานคร 10 พื้นที่ หรือสำนักงานสวัสดิการและคุ้มครองแรงงานจังหวัดทุกจังหวัด

ที่มา : https://www.thaigov.go.th/news/contents/details/68350