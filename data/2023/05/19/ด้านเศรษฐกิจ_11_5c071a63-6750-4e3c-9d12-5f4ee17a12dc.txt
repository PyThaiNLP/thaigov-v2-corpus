รัฐบาลไทย-ข่าวทำเนียบรัฐบาล-ปลัดฯ ณัฐพล ลงพื้นพังงา มอบแนวทางการขับเคลื่อนนโยบาย MIND เน้นย้ำบูรณาการงานของหน่วยงาน พร้อมกำกับดูแล รง.ในพื้นที่นำระบบ i-Single Form และ i-Industry


วันศุกร์ที่ 19 พฤษภาคม 2566
19/05/2566
พิมพ์
ปลัดฯ ณัฐพล ลงพื้นพังงา มอบแนวทางการขับเคลื่อนนโยบาย MIND เน้นย้ำบูรณาการงานของหน่วยงาน พร้อมกำกับดูแล รง.ในพื้นที่นำระบบ i-Single Form และ i-Industry
ปลัดฯ ณัฐพล ลงพื้นพังงา มอบแนวทางการขับเคลื่อนนโยบาย MIND เน้นย้ำบูรณาการงานของหน่วยงาน พร้อมกำกับดูแล รง.ในพื้นที่ นำระบบ i-Single Form และ i-Industry สร้างฐานข้อมูลดิจิทัลขนาดใหญ่ เพื่อการพัฒนาอุตสาหกรรมอย่างยั่งยืน
จังหวัดพังงา : วันที่ 17 พฤษภาคม 2566) เวลา 14.00 น. ดร.ณัฐพล รังสิตพล ปลัดกระทรวงอุตสาหกรรม พร้อมด้วย นางสาวณัฏฐิญา เนตยสุภา รองปลัดกระทรวงอุตสาหกรรม (รปอ.) นายวิษณุ ทับเที่ยง หัวหน้าผู้ตรวจราชการกระทรวงอุตสาหกรรม (หน.ผตร.อก.) นายภาสกร ชัยรัตน์ ผู้ตรวจราชการกระทรวงอุตสาหกรรม (ผตร.อก.) และผู้บริหารสำนักงานปลัดกระทรวงอุตสาหกรรม (สปอ.) ลงพื้นที่ตรวจเยี่ยมและมอบนโยบายให้กับสำนักงานอุตสาหกรรมจังหวัดพังงา (สอจ.พังงา) โดยมีนายบุญสิทธิ์ เรืองผล อุตสาหกรรมจังหวัดพังงา (อสจ.พังงา) นายชัยกมล พรหมทอง อุตสาหกรรมจังหวัดภูเก็ต นายวัชรินทร์ ไชยานุพงศ์ อุตสาหกรรมจังหวัดกระบี่ ให้การต้อนรับ โดย อสจ.พังงา ได้รายงานผลการดำเนินงานของหน่วยงาน ประกอบด้วย โครงสร้างบุคลากร งบประมาณ ผลผลิต ตัวชี้วัด แผนการดำเนินงานในปี 2566 และคำของบประมาณปี 2567 ตลอดจนข้อมูลโรงงานอุตสาหกรรมในพื้นที่ ซึ่งปัจจุบันมีบุคลากร 22 คน มีโรงงานอุตสาหกรรม 289 โรงงาน มีเหมืองแร่ที่ได้ประทานบัตร 4 ประทานบัตร มีผู้ประกอบการ SMEs จำนวน 881 ราย และมีวิสาหกิจชุมชน 405 กลุ่ม โดยมีการประยุกต์ดำเนินการตามนโยบาย MIND ครอบคลุม 4 มิติ ทั้งในด้านการพัฒนาธุรกิจอุตสาหกรรม การดูแลสังคมและชุมชน การรักษาสิ่งแวดล้อม และการกระจายรายได้สู่ชุมชน
นอกจากนี้ ยังได้นำเสนอตัวอย่างความสำเร็จของบริษัท สุขสมบูรณ์น้ำมันปาล์ม จำกัด ตำบลบางวัน อำเภอคุระบุรี จังหวัดพังงา ประกอบกิจการสกัดน้ำมันปาล์มดิบ ตราทับทิม ตราไชโย ซึ่งได้ดำเนินการตามนโยบาย MIND ครอบคลุม 4 มิติ ในด้านการส่งเสริมเกษตรกรผลิตปาล์มน้ำมันคุณภาพให้ราคาสูง ส่งผลให้โรงงานมีเปอร์เซนต์สกัดน้ำมันปาล์มดิบ (CPO) เฉลี่ยต่อปีมากกว่า 20% ใช้นำหลักการ Lean และระบบมาตรฐาน ISO 9001 ทำให้ลดการสูญเสียในกระบวนการเพิ่มประสิทธิภาพในองค์กร มีการสร้างเครือข่ายอุตสาหกรรมรักษ์สิ่งแวดล้อม การช่วยเฝ้าระวังดูแลโรงงานเพื่อไม่ให้ก่อมลภาวะต่อชุมชน การจัดทำมาตรฐานการผลิตปาล์มน้ำมันอย่างยั่งยืน และมีการสร้างงานให้กับประชาชนในพื้นที่ร่วมทำงานกับโรงงาน
ทั้งนี้ ปลัดกระทรวงอุตสาหกรรม ได้มอบนโยบายในการกำกับดูแลโรงงานต่าง ๆ ในพื้นที่ไม่ให้ส่งผลกระทบต่อชุมชน ทั้งในด้านกลิ่น เสียง ควัน และน้ำเสีย ให้สอดคล้องกับนโยบาย MIND ใช้หัวและใจปั้นอุตสาหกรรมคู่ชุมชน ครอบคลุมทั้ง 4 มิติ “หากโรงงาน เหมืองแร่อยู่ในใกล้บ้านเราหรือใกล้พื้นที่ชุมชน แล้วทำให้เรารู้สึกโอเค ไม่ได้รับผลกระทบ ถือว่าใช้ได้" ส่วนภารกิจด้านการตรวจโรงงานอุตสาหกรรมของ สอจ. นั้น จะใช้มาตรฐานและแนวทางปฏิบัติเดียวกันทั้งหมด ทั้ง กรอ. กนอ. และ สอจ.ทั่วประเทศ รวมทั้ง การรายงานผลต่าง ๆ ต้องผ่านระบบข้อมูลกลาง i-Single Form และ i-Industry ของ อก. และยังได้กล่าวถึง การมอบนโยบายให้สำนักงานอุตสาหกรรมจังหวัดทั้ง 11 แห่งนำร่อง โดยให้หัวหน้ากลุ่มนโยบายและแผนงานทำหน้าที่ผู้ช่วยอุตสาหกรรมจังหวัด พร้อมเป็นหัวหน้ากลุ่มนโยบายและแผนงาน และกลุ่มโรงงานอุตสาหกรรม เพื่อช่วยเหลือในการกลั่นกรอง ให้ข้อคิดเห็น และตรวจสอบการดำเนินงานในภารกิจต่าง ๆ ของ สอจ. พร้อมมุ่งเน้นการบูรณาการการทำงานให้มากขึ้น มีการเรียนรู้ข้ามสายงานทั้งในด้านนโยบายและแผนยุทธศาสตร์ โรงงาน เหมืองแร่ และงานส่งเสริม ส่วนในด้านการส่งเสริมอุตสาหกรรม ควรขยายขอบข่ายการทำงานให้มากขึ้น ทั้งการกำกับดูแลมาตรฐานอุตสาหกรรม หรือ มอก. การมาตรฐานแห่งชาติ การส่งเสริมและพัฒนาผู้ประกอบการในด้านต่าง ๆ โดยมอบหมายผู้ตรวจฯ ภาสกร วางแนวทางด้านการส่งเสริมอุตสาหกรรมของทุกจังหวัด ร่วมกับกรมส่งเสริมอุตสาหกรรม (กสอ.)
อย่างไรก็ดีในช่วงเช้าวันเดียวกัน ได้เยี่ยมชมการดำเนินงานของ "ภูตาล" กลุ่มผลิตภัณฑ์จากต้นตาล จังหวัดพังงา โดยทางกลุ่มสามารถเข้มแข็งและอยู่ได้ด้วยตนเอง ซึ่งเป็นตัวอย่างความสำเร็จที่ดี จึงได้มอบหมายให้ทางกองยุทธศาสตร์และแผนงาน (กยผ.สปอ.) กำหนดรูปแบบมาตรฐานการบริหารจัดการด้านการส่งเสริมวิสาหกิจ การสร้างรายได้ การพัฒนาผลิตภัณฑ์ การประชาสัมพันธ์ และการตลาดแก่วิสาหกิจชุมชนให้เป็นแนวทางปฏิบัติเดียวกันต่อไป รวมทั้งการนำวัตถุดิบเหลือใช้มาสร้างสรรค์ประโยชน์ตามแนวทาง BCG Model ในอนาคต
ส่วนในด้านการจัดสรรงบประมาณในการสร้างหรือซ่อมบ้านพักของ สอจ. ได้มอบหมายให้ทาง กผย.สปอ. หารือและหาแนวทางกับสำนักงบประมาณ เพื่อจัดทำคำของบประมาณ และได้มอบหมายให้ กตร.สปอ. รวบรวมข้อมูล เพื่อประเมินบ้านพักของ สอจ.ทั่วประเทศ ว่าอยู่ในระดับใด เช่น เกรด A สามารถซ่อมบำรุงได้ เกรด B ต้องรื้อถอน เกรด C ใช้งานไม่ได้ ต้องดำเนินการก่อสร้างใหม่ ทั้งนี้ กยผ. ได้ให้ข้อคิดเห็นว่า สอจ. ควรจัดทำเอกสารให้ครบถ้วน ทั้งแบบ ปร. 4 ปร 5 รวมถึงรายละเอียดผลกระทบและข้อมูลความจำเป็นที่จะขอซ่อม ขอสร้าง และขอรื้อถอน
ด้าน รปอ.ณัฏฐิญา ได้ให้ข้อเสนอแนะเรื่องการของบประมาณบ้านพัก สอจ. ว่า ทาง กยผ. ควรเข้าหารือกับสำนักงบประมาณ ส่วนงบประมาณค่าใช้จ่ายสาธารณูปโภค ค่าไฟ ควรเบิกจ่ายให้ตรงหมวดงบประมาณ ภายในวงเงินที่ได้รับจัดสรร โดยไม่ต้องโอนเปลี่ยนแปลงงบอื่นมาจ่าย หากงบประมาณไม่พอ ให้รวบรวมใบแจ้งหนี้ส่งมาที่ส่วนกลาง เพื่อของบประมาณเพิ่มเติมจากสำนักงบประมาณต่อไป และได้เน้นย้ำเรื่องการจัดทำนโยบายและแผนในการดำเนินงาน ซึ่งจะต้องมีความเชื่อมโยงกับยุทธศาสตร์การพัฒนาของประเทศ งานของกลุ่มโรงงาน กลุ่มส่งเสริม ควรสอดคล้องกับนโยบาย MIND และเรื่องการบริหารจัดการอุตสาหกรรมชุมชน ขอให้ สอจ. บูรณาการกับ กสอ. นำ 7 วิธีปั้นชุมชนดีพร้อม มาเป็นแนวทางเพื่อปรับรูปแบบให้เหมาะสม เช่น การมีเครื่องจักรชุมชน เงินทุนหมุนเวียน แหล่งเงินทุน เพื่อรองรับอุตสาหกรรมชุมชน พร้อมยกระดับเศรษฐกิจฐานราก ทั้ง 3 จังหวัด ควรมีกลไกที่จะกระตุ้นและตอบรับเรื่องการท่องเที่ยวให้มากยิ่งขึ้นด้วย

ที่มา : https://www.thaigov.go.th/news/contents/details/68358