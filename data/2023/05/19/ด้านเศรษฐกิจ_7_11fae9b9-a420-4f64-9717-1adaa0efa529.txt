รัฐบาลไทย-ข่าวทำเนียบรัฐบาล-สถาบันการบินพลเรือน ยกระดับมาตรฐานของหน่วยซ่อมอากาศยาน ด้วยการผ่านการตรวจสอบจากสำนักงานการบินพลเรือนแห่งประเทศไทย พร้อมเข้ารับมอบใบรับรองหน่วยซ่อมใหม่ 


วันศุกร์ที่ 19 พฤษภาคม 2566
สถาบันการบินพลเรือน ยกระดับมาตรฐานของหน่วยซ่อมอากาศยาน ด้วยการผ่านการตรวจสอบจากสำนักงานการบินพลเรือนแห่งประเทศไทย พร้อมเข้ารับมอบใบรับรองหน่วยซ่อมใหม่
...
สถาบันการบินพลเรือน (สบพ.) รัฐวิสาหกิจสังกัดกระทรวงคมนาคม สถาบันเฉพาะทางด้านการบินแห่งเดียวของประเทศไทย ที่ได้รับการรับรองจากองค์การการบินพลเรือนระหว่างประเทศ (International Civil Aviation Organization: ICAO) ในฐานะสมาชิกระดับ Regional Centres of Excellence (RTCEs) โครงการ ICAO TRAINAIR PLUS ได้ยกระดับมาตรฐานของหน่วยซ่อมอากาศยาน ศูนย์ฝึกการบิน สถาบันการบินพลเรือน ด้วยการผ่านการตรวจสอบของคณะผู้ตรวจประเมินของสำนักงานการบินพลเรือนแห่งประเทศไทย (กพท.) ในขั้นตอนที่ 4 การตรวจสอบการปฏิบัติการ (Demonstration and Inspection Phase) ซึ่งเป็นไปตามมาตรฐานการซ่อมบำรุงอากาศยานตามที่ได้กำหนดไว้ใน Repair Staion Certificate Requirements-TCAR8 Part145 อย่างครบถ้วนทุกขั้นตอน โดยมี นางสาวภัคณัฏฐ์ มากช่วย ผู้ว่าการสถาบันการบินพลเรือน พร้อมคณะผู้บริหาร คณาจารย์ และพนักงาน ร่วมเข้ารับมอบใบรับรองหน่วยซ่อมใหม่ (Repair Station Re-certification) จากนายสุทธิพงษ์  คงพูล ผู้อำนวยการสำนักงานการบินพลเรือนแห่งประเทศไทย เมื่อวันที่ 19 พฤษภาคม 2566 ณ สบพ. กรุงเทพฯ
โดย หน่วยซ่อมบำรุงอากาศยาน ศูนย์ฝึกการบิน สถาบันการบินพลเรือน ได้รับใบอนุญาตที่ผ่านการรับรองตามประกาศสำนักงานการบินพลเรือนแห่งประเทศไทย ครั้งแรก เมื่อปี พ.ศ. 2529 และยังคงรักษาสถานภาพมาถึง ณ ปัจจุบัน นับเป็นที่เรื่องน่ายินดีและนำความภาคภูมิใจ ในฐานะที่เป็นสถาบันหลักในการผลิตและพัฒนาบุคลากรการบินของประเทศ ทั้งนี้ เพื่อตอกย้ำความสำเร็จของการพัฒนามาตรฐานของหน่วยซ่อมบำรุงอากาศยาน ดังกล่าว สถาบันการบินพลเรือน จะยังคงมุ่งมั่นพัฒนา และเพิ่มขีดความสามารถในการซ่อมอากาศยานให้เทียบเท่าในระดับสากล ตลอดจนคงไว้ซึ่งมาตรฐานและความปลอดภัยในการซ่อมอากาศยาน ตามที่สำนักงานการบินพลเรือนได้กำหนดไว้ต่อไป

ที่มา : https://www.thaigov.go.th/news/contents/details/68353