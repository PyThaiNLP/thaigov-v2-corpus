รัฐบาลไทย-ข่าวทำเนียบรัฐบาล-กรมการขนส่งทางบก ขอความร่วมมือผู้ประกอบการและพนักงานขับรถโดยสารและรถบรรทุก ปฏิบัติตามข้อกำหนดด้านความปลอดภัยและขับรถด้วยความระมัดระวังช่วงหน้าฝน


วันศุกร์ที่ 19 พฤษภาคม 2566
กรมการขนส่งทางบก ขอความร่วมมือผู้ประกอบการและพนักงานขับรถโดยสารและรถบรรทุก ปฏิบัติตามข้อกำหนดด้านความปลอดภัยและขับรถด้วยความระมัดระวังช่วงหน้าฝน
...
นายเสกสม อัครพันธุ์ รองอธิบดีกรมการขนส่งทางบก และโฆษกกรมการขนส่งทางบก กระทรวงคมนาคม เปิดเผยว่า ช่วงเดือนพฤษภาคมของทุกปี ประเทศไทยจะเข้าสู่ช่วงฤดูฝน ทำให้การใช้งานรถโดยสารและรถบรรทุกต้องมีความระมัดระวังเพิ่มมากขึ้น เนื่องจากสภาพถนนเปียกลื่นรวมถึงทัศนวิสัยในการมองเห็นไม่ชัดเจนขณะขับรถและบางพื้นที่มีน้ำท่วมขัง ซึ่งอาจเกิดอุบัติเหตุได้หากพนักงานขับรถขับขี่ด้วยความประมาท และตัวรถมีสภาพไม่พร้อมใช้งาน กรมการขนส่งทางบก (ขบ.) ในฐานะหน่วยงานที่กำกับดูแลการปฏิบัติหน้าที่ของผู้ขับรถโดยสารและรถบรรทุกในการขนส่งให้มีความปลอดภัย จึงขอความร่วมมือให้ผู้ประกอบการกวดขันและกำชับพนักงานขับรถโดยสารและรถบรรทุกปฏิบัติตามข้อกำหนดด้านความปลอดภัยและขับรถด้วยความระมัดระวังช่วงหน้าฝน และควรปฏิบัติตามกฎจราจรอย่างเคร่งครัด เช่น การใช้ความเร็วไม่เกินกว่ากฎหมายกำหนด เปิดไฟหน้ารถเมื่อต้องขับรถในพื้นที่ที่มีทัศนวิสัยไม่ดี ขณะขับรถให้ทิ้งระยะห่างจากคันหน้าตามที่กฎหมายกำหนดเนื่องจากสภาพถนนที่เปียกลื่น ต้องใช้ระยะทางในการหยุดรถเพิ่มมากขึ้น หลีกเลี่ยงการเปลี่ยนช่องทางเดินรถกะทันหันหรือการตัดหน้ารถคันอื่นอย่างกระชั้นชิด หากรถยนต์ขัดข้องต้องจอดรถและให้แสดงเครื่องหมายหรือสัญญาณเตือนให้รถคันอื่นสังเกตเห็นชัดเจนเพื่อป้องกันอุบัติเหตุ ก่อนออกปฏิบัติหน้าที่ต้องตรวจสอบความพร้อมของรถ ความมั่นคงแข็งแรงและอุปกรณ์ส่วนควบของรถทุกครั้ง เช่น สภาพยางรถ ระบบเบรก ระบบปัดน้ำฝนและสัญญาณไฟทั้งหมดของรถ เป็นต้น ในกรณีรถพ่วงบรรทุกตู้คอนเทนเนอร์ต้องใช้อุปกรณ์สำหรับยึดตู้บรรทุกสินค้า (Twist-Lock) ทุกคัน โดยยึดให้มั่นคงแข็งแรงกับตัวรถและสามารถรับน้ำหนักบรรทุกได้โดยไม่เกิดความเสียหาย เพื่อป้องกันไม่ให้ตู้คอนเทนเนอร์บรรทุกสินค้าร่วงหล่น และตัวรถต้องติด GPS Tracking โดยผู้ประกอบการต้องติดตามการใช้รถของพนักงานขับรถอย่างเคร่งครัด หากพบมีการกระทำผิด เช่น พนักงานขับรถใช้ความเร็วเกินกว่าที่กฎหมายกำหนด ให้แจ้งเตือนไปยังพนักงานขับรถทันที ซึ่งศูนย์บริหารจัดการเดินรถระบบ GPS ขบ. และสำนักงานขนส่งจังหวัดทุกจังหวัดจะกำกับ ดูแล ตรวจสอบตลอด 24 ชั่วโมง
รองอธิบดีกรมการขนส่งทางบก กล่าวเพิ่มเติมว่า สำหรับพนักงานขับรถต้องมีความพร้อมก่อนออกปฏิบัติหน้าที่ โดยพักผ่อนให้เพียงพอ มีผลการตรวจปริมาณแอลกอฮอล์เป็นศูนย์ (0 มิลลิกรัมเปอร์เซ็นต์)รวมถึงต้องตรวจสารเสพติดให้โทษหรือสารที่ออกฤทธิ์ต่อจิตและประสาทประเภทอื่นอย่างเคร่งครัด นอกจากนี้ พนักงานขับรถต้องมีใบอนุญาตขับรถที่ถูกต้องตามกฎหมายและยังไม่สิ้นอายุ ทั้งนี้ หากพบพนักงานขับรถฝ่าฝืนกฎหมายหรือทำผิดจนเกิดอุบัติเหตุร้ายแรงจะดำเนินการลงโทษขั้นสูงสุดและมีโอกาสถูกพักใช้หรือเพิกถอนใบอนุญาตขับรถได้ รวมถึงจะลงโทษเจ้าของรถและผู้ประกอบการตามกฎหมายต่อไป

ที่มา : https://www.thaigov.go.th/news/contents/details/68342