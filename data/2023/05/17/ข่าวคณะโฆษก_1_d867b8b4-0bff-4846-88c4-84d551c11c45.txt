รัฐบาลไทย-ข่าวทำเนียบรัฐบาล-โฆษกรัฐบาลเปิดเผยว่า นายกฯ ชื่นชมผลความสำเร็จของนักกีฬาไทยในการสู้ศึกซีเกมส์ 2023 นำความภาคภูมิใจสู่พี่น้องชาวไทย


วันอังคารที่ 16 พฤษภาคม 2566
โฆษกรัฐบาลเปิดเผยว่า นายกฯ ชื่นชมผลความสำเร็จของนักกีฬาไทยในการสู้ศึกซีเกมส์ 2023 นำความภาคภูมิใจสู่พี่น้องชาวไทย
โฆษกรัฐบาลเปิดเผยว่า นายกฯ ชื่นชมผลความสำเร็จของนักกีฬาไทยในการสู้ศึกซีเกมส์ 2023 นำความภาคภูมิใจสู่พี่น้องชาวไทย
วันนี้ (16 พ.ค. 2566) นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ชื่นชมนักกีฬาไทยทุกคนที่สู้ศึกซีเกมส์มาจนถึงโค้งสุดท้ายแล้ว รวมทั้งขอให้ประชาชนไทยร่วมเป็นแรงใจในโค้งสุดท้าย ซึ่งประเทศไทยจะเป็นเจ้าภาพซีเกมส์ปี 2025 ต่อไป
โฆษกประจำสำนักนายกรัฐมนตรี เปิดเผยถึง ผลการแข่งขันกีฬาซีเกมส์ 2023 ที่ผ่านมา โดยถึงวันนี้ (16 พฤษภาคม 2566) ประเทศไทยรับเหรียญรางวัลแล้วถึง 312 เหรียญ แบ่งเป็น 108 เหรียญทอง 96 เหรียญเงิน 108 เหรียญทองแดง (ข้อมูล ณ เวลา 22.20 น.) ซึ่งแม้ประเทศไทยเป็นอันดับ 2 ในตารางเหรียญโดยรวม แต่ในประเภทกีฬาสากลไทยยังคงครองเจ้าเหรียญทอง ทั้งเทควันโดที่สามารถคว้าเหรียญทองได้เกินเป้าหมาย โดย “เทนนิส” พาณิภัค วงศ์พัฒนกิจ คว้าเหรียญทองไปครองเป็นสมัยที่ 4 ส่วนยูโดรุ่น 73 กิโลกรัมชาย สามารถคว้าเหรียญทองสมัยที่ 5 ติดต่อกัน ด้านวอลเลย์บอลหญิงสามารถคว้าแชมป์สมัยที่ 16 และเป็นสมัยที่ 14 ติดต่อกัน และฟุตบอลชายที่ได้รับเหรียญเงิน แม้จะไม่เป็นแชมป์แต่ก็ต่อสู้อย่างเต็มที่
“นายกรัฐมนตรีขอบคุณ และภูมิใจในนักกีฬาที่ร่วมการแข่งขันทุกคน ไม่ว่าจะได้รับเหรียญรางวัลหรือไม่ เข้าใจดีว่าทุกคนได้พยายามอย่างเต็มความสามารถแล้ว และแฟนกีฬาชาวไทยทุกคนรับรู้ได้ถึงความทุ่มเท เสียสละ เพื่อเป็นตัวแทนของชาติของนักกีฬาทุกคน ทั้งนี้ กีฬาซีเกมส์เดินทางมาถึงช่วงโค้งสุดท้ายแล้ว ขอให้ชาวไทยเป็นกำลังใจให้นักกีฬาในช่วงเวลาโค้งสุดท้ายนี้” นายอนุชาฯ กล่าว
ทั้งนี้ ในวันพรุ่งนี้ (17 พฤษภาคม 2566) ช่วงหัวค่ำ จะเป็นช่วงพิธีปิดการแข่งขันกีฬาซีเกมส์ ครั้งที่ 32 และไทยจะรับธงเป็นเจ้าภาพจัดการแข่งขันซีเกมส์ ครั้งที่ 33 ในการแข่งขันซีเกมส์ปี 2025 ซึ่งกรุงเทพฯ ชลบุรี และสงขลา 3 จังหวัดของไทยที่จะเป็นเจ้าภาพร่วมในครั้งหน้า

ที่มา : https://www.thaigov.go.th/news/contents/details/68263