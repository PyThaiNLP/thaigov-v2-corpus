รัฐบาลไทย-ข่าวทำเนียบรัฐบาล-รพ.พหลพลพยุหเสนา จ.กาญจนบุรี ผ่าตัดวันเดียวกลับ ประชาชนพอใจ 98%


วันพุธที่ 17 พฤษภาคม 2566
รพ.พหลพลพยุหเสนา จ.กาญจนบุรี ผ่าตัดวันเดียวกลับ ประชาชนพอใจ 98%
โรงพยาบาลพหลพลพยุหเสนา จังหวัดกาญจนบุรี จัดบริการผ่าตัดวันเดียวกลับ ให้พักฟื้นที่บ้าน ช่วยผู้ป่วยสภาพจิตใจดีขึ้น ลดภาระค่าใช้จ่าย ประชาชนพอใจถึง 98% ขยายผลไปโรงพยาบาลศูนย์ โรงพยาบาลทั่วไป ครอบคลุมแล้วทุกจังหวัด
พญ.อัจฉรา นิธิอภิญญาสกุล ผู้ตรวจราชการกระทรวงสาธารณสุข เขตสุขภาพที่ 5 กล่าวว่า กระทรวงสาธารณสุขมีเป้าหมายพัฒนาระบบริการทางการแพทย์ให้ตอบสนองความต้องการของประชาชน ปลอดภัยและได้มาตรฐานซึ่งการพัฒนาศักยภาพการผ่าตัดวันเดียวกลับ (One Day Surgery :ODS) เป็นหนึ่งในแนวทางการพัฒนาโดยโรงพยาบาลพลหลพลพยุหเสนา จังหวัดกาญจนบุรี เป็นโรงพยาบาลแห่งแรกของกระทรวงสาธารณสุขที่พัฒนาศูนย์ผ่าตัดวันเดียวกลับ ตั้งแต่ปี 2559 ซึ่งข้อมูลล่าสุดในปี 2565 เป็นโรงพยาบาลทั่วไปที่มีผลการให้บริการมากที่สุด ผู้รับบริการพึงพอใจถึง 98% ทั้งนี้ การผ่าตัดวันเดียวกลับถือเป็นหัตถการที่มีความปลอดภัยสูง โดยก่อนเข้ารับการผ่าตัด ผู้ป่วยจะต้องผ่านการประเมินความพร้อมจากวิสัญญีแพทย์ของคลินิกประเมินผู้ป่วยก่อนผ่าตัด และหลังจากผ่าตัดเสร็จไม่เกิน 24 ชั่วโมง เมื่อแพทย์ประเมินอาการว่าปลอดภัยแล้ว จะสามารถกลับไปพักฟิ้นที่บ้านได้
พญ.อัจฉรา กล่าวต่อว่า การผ่าตัดวันเดียวกลับนอกจากเป็นประโยชน์ต่อผู้ป่วยในการลดระยะเวลาอยู่โรงพยาบาล ลดภาระค่าใช้จ่ายของญาติที่ต้องเดินทางมาดูแล และลดการมาโรงพยาบาลโดยไม่จำเป็น ยังช่วยให้บุคลากรทางการแพทย์มีเวลาในการดูแลผู้ป่วยมากขึ้น ลดความแออัดในโรงพยาบาล ส่งผลต่อคุณภาพและประสิทธิภาพในการดูแลรักษาประชาชนโดยรวม และประชาชนมีคุณภาพชีวิตดีขึ้นตามมา (Better Service Better Outcome) ซึ่งปัจจุบันการผ่าตัดวันเดียวกลับได้ขยายผลในระดับโรงพยาบาลศูนย์ โรงพยาบาลทั่วไป รวมถึงโรงพยาบาลชุมชนขนาดใหญ่ ครอบคลุมแล้วทุกจังหวัด
นายแพทย์วิบูลย์ ภัณฑบดีกรณ์ ศัลยแพทย์ผู้บุกเบิกศูนย์ผ่าตัดวันเดียวกลับ โรงพยาบาลพหลพลพยุหเสนา กล่าวว่า โรงพยาบาลพหลพลพยุหเสนา ได้ปรับวิกฤติจากสถานการณ์โควิด 19 เป็นโอกาสในการพัฒนาระบบบริการผ่าตัดวันเดียวกลับ จากเดิมต้องเดินทางมาโรงพยาบาล 3 วัน เพื่อตรวจรักษา รับการผ่าตัด และติดตามอาการ เหลือเพียง 1 วัน (One Day One Visit One Stop Service) คือวันผ่าตัด โดยผู้ป่วยจะได้รับการประเมินอาการจากโรงพยาบาลชุมชนตามมาตรฐานของราชวิทยาลัยวิสัญญีแพทย์ ผ่านระบบ Tele Health กับโรงพยาบาลพหลพลพยุหาเสนา หากจำเป็นต้องเจาะเลือดสามารถดำเนินการได้ที่โรงพยาบาลชุมชนทันที ส่วนการพักพื้นหลังผ่าตัดที่บ้าน ได้จัดทีมดูแลจากโรงพยาบาลชุมชน หรือผ่านระบบออนไลน์ โดยมีแพทย์เวชศาสตร์ครอบครัวและพยาบาล ติดตามอาการในช่วง 3 วันแรกทุกวัน ซึ่งการพักฟื้นที่บ้านเป็นปัจจัยหนึ่งที่ช่วยให้สภาพจิตใจของผู้ป่วยดีขึ้น
******************************************** 17 พฤษภาคม 2566

ที่มา : https://www.thaigov.go.th/news/contents/details/68265