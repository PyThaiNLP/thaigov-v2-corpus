รัฐบาลไทย-ข่าวทำเนียบรัฐบาล-พ่อเมืองเลย kick off เอามื้อสามัคคี “โคก หนอง นา จวนผู้ว่าฯ เมืองเลย” น้อมนำหลักปรัชญาของเศรษฐกิจพอเพียง เสริมแนวคิด อาหารก่อกำเนิดเกิดจากดิน มุ่งมั่นพัฒนาพื้นที่ต้นแบบ


วันพุธที่ 17 พฤษภาคม 2566
17/05/2566
พิมพ์
พ่อเมืองเลย kick off เอามื้อสามัคคี “โคก หนอง นา จวนผู้ว่าฯ เมืองเลย” น้อมนำหลักปรัชญาของเศรษฐกิจพอเพียง เสริมแนวคิด อาหารก่อกำเนิดเกิดจากดิน มุ่งมั่นพัฒนาพื้นที่ต้นแบบ
พ่อเมืองเลย kick off เอามื้อสามัคคี “โคก หนอง นา จวนผู้ว่าฯ เมืองเลย” น้อมนำหลักปรัชญาของเศรษฐกิจพอเพียง เสริมแนวคิด อาหารก่อกำเนิดเกิดจากดิน มุ่งมั่นพัฒนาพื้นที่ต้นแบบให้เป็นศูนย์การเรียนรู้การพึ่งพาตนเอง เพื่อชีวิตที่ดีอย่างยั่งยืนของประชาชน
วันนี้ (17 พ.ค. 66) ที่จวนผู้ว่าราชการจังหวัดเลย อำเภอเมืองเลย จังหวัดเลย นายทวี เสริมภักดีกุล ผู้ว่าราชการจังหวัดเลย พร้อมด้วยนางวราภรณ์ เสริมภักดีกุล ประธานแม่บ้านมหาดไทยจังหวัดเลย นำหัวหน้าส่วนราชการ ข้าราชการ และเจ้าหน้าที่ ร่วมทำกิจกรรม “เอามื้อสามัคคี ร่วมสร้างแปลงสาธิตโคก หนอง นา” เพื่อสร้างและพัฒนาพื้นที่ให้เป็นแหล่งเรียนรู้ให้กับประชาชน ในรูปแบบโคก หนอง นา บนพื้นที่ จำนวน 1 ไร่ โดยมี นายคมสิทธิ์ สุริยวรรณ พัฒนาการจังหวัดเลย หัวหน้าส่วนราชการ เจ้าหน้าที่สำนักงานพัฒนาชุมชนจังหวัดเลย และภาคีเครือข่าย โคก หนอง นา จังหวัดเลย ร่วมกิจกรรม
นายทวี เสริมภักดีกุล ผู้ว่าราชการจังหวัดเลย กล่าวว่า กิจกรรม kick off “เอามื้อสามัคคี ร่วมสร้างแปลงสาธิต โคก หนอง นา” ในวันนี้ เป็นการริเริ่มโดยนำแนวนโยบายของกระทรวงมหาดไทยในการขับเคลื่อนการเสริมสร้างความยั่งยืนให้กับคุณภาพชีวิตของพี่น้องประชาชนผ่านโครงการพัฒนาพื้นที่ต้นแบบการพัฒนาคุณภาพชีวิตตามหลักทฤษฎีใหม่ประยุกต์สู่ โคก หนอง นา ตามแนวทาง “ผู้นำต้องทำก่อน” เพื่อเป็นต้นแบบให้กับพี่น้องประชาชน ด้วยการน้อมนำหลักปรัชญาของเศรษฐกิจพอเพียงและทฤษฎีใหม่ตามแนวพระราชดำริของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร ประยุกต์สู่ โคก หนอง นา อันเป็นวิถีชีวิตดั้งเดิมของประชาชนที่ไม่ว่าจะเป็นการปลูกข้าว การทำนา การเลี้ยงปลา การปลูกพืชผักสวนครัว รวมถึงการปลูกไม้ยืนต้น สามารถนำมาผสมผสานและจัดสรรพื้นที่ให้เกิดประโยชน์ ที่อาจเรียกได้ว่าเป็น “พื้นที่ชีวิตที่ยั่งยืนของพี่น้องประชาชน”
นายทวี เสริมภักดีกุล ผู้ว่าราชการจังหวัดเลย ได้กล่าวอีกว่า สำหรับกิจกรรมในวันนี้ประกอบไปด้วยการปลูกข้าวพันธุ์ “ข้าวซิวเกลี้ยง” ซึ่งเป็นข้าวพันธุ์พื้นเมืองแท้ดั้งเดิมบ้านน้ำเย็นของจังหวัดเลย การปลูกพืชผักสวนครัวเพื่อสร้างความมั่นคงทางอาหาร ตามแนวพระราชดำริสมเด็จพระกนิษฐาธิราชเจ้า กรมสมเด็จพระเทพรัตนราชสุดา ฯ สยามบรมราชกุมารี “บ้านนี้มีรักปลูกผักกินเอง” และ “ทางนี้มีผลผู้คนรักกัน” มาขับเคลื่อนและเตรียมการขยายผลแจกจ่ายเมล็ดพันธุ์ให้กับข้าราชการและผู้นำท้องที่ ท้องถิ่นในพื้นที่ และการปลูกต้นฝ้ายที่สามารถนำมาทำเครื่องนุ่งห่ม ซึ่งล้วนแล้วแต่เป็นการส่งเสริมหลักการ “พึ่งพาตนเอง” และยังเป็นการส่งเสริมเศรษฐกิจฐานราก ประเพณีวัฒนธรรมไทย นอกจากนี้ ภายในพื้นที่จวนผู้ว่าฯ ยังมีการส่งเสริมอนุรักษ์สิ่งแวดล้อม ด้วยการจัดทำ “ถังขยะเปียกลดโลกร้อน” เพื่อลดการปลดปล่อยก๊าซเรือนกระจกขึ้นสู่ชั้นบรรยากาศ ด้วยการขุดหลุมเป็นรูปลิ่ม ให้ก้นหลุมลึกกว่าก้นถังและใช้ฝาปิดไว้ ซึ่งจะเกิดประโยชน์ในการคำนวณปริมาณคาร์บอนเครดิตที่จะเป็นประโยชน์ในด้านการพัฒนาพื้นที่ และรักษาสภาพแวดล้อมในพื้นที่อย่างยั่งยืนอีกด้วย
นายทวี เสริมภักดีกุล ผู้ว่าราชการจังหวัดเลย กล่าวเพิ่มเติมว่า กิจกรรมในครั้งนี้เป็นส่วนหนึ่งของการขับเคลื่อนกิจกรรมวันดินโลก ซึ่ง FAO ได้กำหนดเป้าหมายไว้อย่างชัดเจนว่า Soils, where food begins อาหารก่อกำเนิดเกิดจากดิน ด้วยการน้อมนำเอาแนวทางพระราชดำริตามพระบรมราชโองการ ที่จะช่วยกันสร้างประเทศชาติให้มั่นคง ประชาชนมีความสุข แก้ไขในสิ่งผิด สืบสานในพระราชปณิธาน น้อมนำหลักปรัชญาของเศรษฐกิจพอเพียงมาใช้ในชีวิต พลิกฟื้นแผ่นดินไทยให้เป็นแผ่นดินทองอีกครั้งหนึ่ง ฟื้นฟูความอุดมสมบูรณ์ของดินเพื่อรักษาคุณภาพทางชีวภาพและเป็นแหล่งกำเนิดอาหารที่สมบูรณ์ มีพืชผลธัญญาหารงอกเงย เป็นแหล่งอาหารที่ปลอดภัยให้กับพวกเรา เพื่อหล่อเลี้ยงคนไทยและคนทั้งโลก “ดินดี อาหารดี สุขภาพดี ชีวีมีสุข” ด้วยการทำให้พี่น้องคนไทยทั้ง 76 จังหวัด 878 อำเภอ “รู้แล้วลงมือทำทันที” ก็จะสำเร็จ 100% ส่งผลให้เกิดผลผลิตที่ดี (Better Production) ทำให้มีโภชนาการที่ดีขึ้น (Better Nutrition) และพื้นดินจะมีความร่มเย็นชุ่มชื้นอุดมสมบูรณ์และมีความหลากหลายทางชีวภาพ กลายเป็นสิ่งแวดล้อมที่ดีขึ้น (Better Environment) และทั้ง 3 ดี ก็จะทำให้คุณภาพชีวิตของพวกเราดี (Better Life) คือ มีชีวิตที่ดีอย่างยั่งยืน
“ขอขอบคุณหัวหน้าส่วนราชการ และภาคีเครือข่ายทุกภาคส่วนที่มาร่วมกันเอามื้อสามัคคี ทำให้พวกเราได้ร่วมกันขับเคลื่อนเป้าหมายการพัฒนาที่ยั่งยืน (SDGs) ขององค์การสหประชาชาติ ตามที่จังหวัดเลยได้ร่วมกับทุกจังหวัดและกระทรวงมหาดไทยประกาศเจตนารมณ์ “76 จังหวัด 76 คำมั่นสัญญา เพื่อการพัฒนา เพื่อความเท่าเทียม เพื่อความยั่งยืน” ซึ่งพวกเราจังหวัดเลยมีความมุ่งมั่นตั้งใจที่จะพัฒนาพื้นที่แห่งนี้เป็น “ศูนย์การเรียนรู้” เพื่อให้พี่น้องประชาชนทุกคนได้เข้ามาศึกษาหาความรู้และเป็นแบบอย่าง สามารถประยุกต์ใช้ในการดำเนินชีวิตประจำวัน ต่อยอดไปสู่การสร้างงาน สร้างอาชีพ สร้างรายได้ ให้กับตัวเองและครอบครัว สามารถพึ่งพาตัวเองได้ ส่งผลให้ประเทศไทยเต็มไปด้วยความสุข เกิดเป็นชุมชนและหมู่บ้านที่ยั่งยืน (Sustainable Village) ด้วยพลังภาคีเครือข่าย Partnership ที่จะทำให้จังหวัดเลยเป็นพื้นที่แห่งความสุขที่ยั่งยืน” นายทวี ฯ กล่าวในช่วงท้าย
#กระทรวงมหาดไทย #บำบัดทุกข์บำรุงสุข #MOI #Changeforgood #SDGTH #หมู่บ้านยั่งยืน
#เรื่องเล่าจากชุมชน #วันดินโลก #SDGlocalization  #SEPforSDGs #Worldsoilday

ที่มา : https://www.thaigov.go.th/news/contents/details/68279