รัฐบาลไทย-ข่าวทำเนียบรัฐบาล-'ทุเรียนไทย' ฮอตต่อเนื่องในจีน พร้อมส่งเสริมการส่งออกผ่านรถไฟจีน - ลาว


วันอังคารที่ 30 พฤษภาคม 2566
'ทุเรียนไทย' ฮอตต่อเนื่องในจีน พร้อมส่งเสริมการส่งออกผ่านรถไฟจีน - ลาว
.....
กระแสความนิยมและยอดการส่งออกทุเรียนไทยในจีน ยังคงสร้างมูลค่าทางการตลาดได้อย่างต่อเนื่อง โดยช่วงต้นเดือนพ.ค. ที่ผ่านมา หน่วยงานไทยในจีนได้จัดงาน “Thailand Loves You - Thai Fruit Golden Months 2023” จัดกิจกรรมชิมทุเรียนไทย 5 สายพันธุ์ ได้แก่ พันธุ์ชะนี พันธุ์ก้านยาว พันธุ์พวงมณี พันธุ์หมอนทอง และพันธุ์นวลทองจันทร์ และเปิดโอกาสให้ผู้บริโภคทั่วไปเข้าร่วมงาน และเลือกซื้อผลไม้ที่ส่งตรงจากไทยในราคาพิเศษ
.
แนวโน้มการส่งออกทุเรียนไทยไปตลาดจีนมีพัฒนาการต่อเนื่อง สำนักข่าวซินหัวของจีน (Xinhua) เผยผลสำรวจตลาดผลไม้ขนาดใหญ่ในมณฑลยูนนาน พบว่ายอดขายทุเรียนเพิ่มขึ้นสูงสุดเมื่อเดือนเม.ย. ที่ผ่านมา ซึ่งในปีนี้ ทุเรียนไทยมีราคาสูงสุดในรอบ 5 ปี โดยขายได้ถึงวันละ 70,000 – 80,000 ลูก รวมไปถึงนครคุนหมิง พบว่า ปริมาณการจัดส่งทุเรียนไทยรายวันสูงสุดอยู่ที่ 20 - 30 ตู้คอนเทนเนอร์ (ประมาณ 340 - 510 ตัน) โดยทุเรียนหมอนทองเกรดเอมีราคาอยู่ที่ 700 - 800 หยวน หรือคิดเป็นราคาไทยประมาณ 3,430 - 3,920 บาท/กล่อง
.
นอกจากนี้ยังพบว่า การขนส่งทุเรียนผ่านทางรถไฟจากจังหวัดจันทบุรีไปยังประเทศลาว และต่อเนื่องไปยังนครคุนหมิงด้วยทางรถไฟจีน - ลาว ขนส่งเร็วที่สุดภายใน 3 วัน ช่วยลดระยะเวลาขนส่งทุเรียนจากไทยสู่ตลาดจีนเป็นอย่างมาก ทำให้ทุเรียนสามารถคงคุณภาพ ลดความเสี่ยงที่เกิดจากการขนส่งได้ถึง 90%
.
อ่านเพิ่มเติม คลิก https://www.thaigov.go.th/news/contents/details/68624
#ไทยคู่ฟ้า #สื่อสารรัฐบาลไทย
-------------------

ที่มา : https://www.thaigov.go.th/news/contents/details/68680