รัฐบาลไทย-ข่าวทำเนียบรัฐบาล-กรมเจ้าท่า เร่งขุดลอก รองรับฤดูน้ำหลาก และการอุปโภคและบริโภค บรรเทาความเดือดร้อนประชาชน


วันจันทร์ที่ 29 พฤษภาคม 2566
กรมเจ้าท่า เร่งขุดลอก รองรับฤดูน้ำหลาก และการอุปโภคและบริโภค บรรเทาความเดือดร้อนประชาชน
...
กรมเจ้าท่า เร่งขุดลอก รองรับฤดูน้ำหลาก และการอุปโภคและบริโภค บรรเทาความเดือดร้อนประชาชน
ตามนโยบายรัฐบาล และกระทรวงคมนาคม ได้ให้กรมเจ้าท่า ดำเนินการขุดลอก พัฒนาและบำรุงรักษาร่องน้ำทางเรือเดิน เพื่อความสะดวกและปลอดภัย เพิ่มประสิทธิภาพในการเดินเรือ การระบายน้ำ การอุปโภคบริโภค และเพิ่มพื้นที่รับน้ำเพื่อใช้ ในภาคการเกษตร
กรมเจ้าท่า โดยสำนักพัฒนาและบำรุงรักษาทางน้ำ สำนักงานพัฒนาและบำรุงรักษาทางน้ำที่ 1 ดำเนินการประชาสัมพันธ์รับฟังความคิดเห็นก่อนการขุดลอกแม่น้ำแควน้อย ประจำปีงบประมาณ 2566 ณ วัดจรเข้เผือก ต.จรเข้เผือก อ.ด่านมะขามเตี้ย จ.กาญจนบุรี และที่ทำการผู้ใหญ่บ้าน หมู่ที่ 7 ต.วังเย็น อ.เมือง จ.กาญจนบุรี โดยมี นายกองค์การบริหารส่วนตำบลจรเข้เผือก ผู้นำชุมชน ต.จรเข้เผือก ต.วังเย็น และประชาชนในพื้นที่ ที่มีส่วนเกี่ยวข้องและผู้มีส่วนได้ส่วนเสียกับการขุดลอกในครั้งนี้ ร่วมรับฟังวิธีการขุดลอก เครื่องจักรที่ใช้ในการขุดลอก และผลกระทบที่เกิดขึ้น สำหรับการขุดลอกในครั้งนี้ จะใช้รถขุด อย.3 เป็นเครื่องจักรในการปฏิบัติงาน โดยขุดลอกบริเวณแม่น้ำแควน้อย ต.จรเข้เผือก อ.ด่านมะขามเตี้ย จ.กาญจนบุรี จุดเริ่มต้น ตั้งแต่กม.40+450 ถึง กม.42+450 ระยะทางประมาณ 2,000 เมตร ปริมาณวัสดุขุดลอก 52,944 ลูกบาศก์เมตร เริ่มขุดลอกได้ประมาณวันที่ 5 - 7 มิถุนายน 2566 โดยผลการประชาสัมพันธ์ประชาชนให้การตอบรับและเห็นด้วยกับการขุดลอกในครั้งนี้เป็นอย่างดี
ทั้งนี้ ผลที่ได้จากการขุดลอกในครั้งนี้ จะช่วยทำให้ร่องน้ำมีความลึกมากขึ้น ช่วยเพิ่มอัตราการไหลของน้ำ ลดปัญหาอุทกภัย การสัญจรทางน้ำมีความสะดวกและปลอดภัยมากขึ้น ช่วยการระบายน้ำในช่วงฤดูน้ำหลาก ซึ่งจะมีประชาชนได้รับประโยชน์จากการขุดลอก ประมาณ 500 ครัวเรือน

ที่มา : https://www.thaigov.go.th/news/contents/details/68672