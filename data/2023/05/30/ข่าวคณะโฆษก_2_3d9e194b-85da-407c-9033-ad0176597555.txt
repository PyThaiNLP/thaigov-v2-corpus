รัฐบาลไทย-ข่าวทำเนียบรัฐบาล-โฆษกรัฐบาลเตือนประชาชน อย่าหลงเชื่อกลโกงมิจฉาชีพ แก๊งคอลเซ็นเตอร์แอบอ้างเป็นเจ้าหน้าที่กรมที่ดินสำรวจผู้เสียภาษีที่ดินและสิ่งปลูกสร้าง ย้ำกรมที่ดินไม่โทรหาประชาชน-ไม่ขอแอดไลน์


วันอังคารที่ 30 พฤษภาคม 2566
30/05/2566
พิมพ์
โฆษกรัฐบาลเตือนประชาชน อย่าหลงเชื่อกลโกงมิจฉาชีพ แก๊งคอลเซ็นเตอร์แอบอ้างเป็นเจ้าหน้าที่กรมที่ดินสำรวจผู้เสียภาษีที่ดินและสิ่งปลูกสร้าง ย้ำกรมที่ดินไม่โทรหาประชาชน-ไม่ขอแอดไลน์
โฆษกรัฐบาลเตือนประชาชน อย่าหลงเชื่อกลโกงมิจฉาชีพ แก๊งคอลเซ็นเตอร์แอบอ้างเป็นเจ้าหน้าที่กรมที่ดินสำรวจผู้เสียภาษีที่ดินและสิ่งปลูกสร้าง ย้ำกรมที่ดินไม่โทรหาประชาชน-ไม่ขอแอดไลน์-ไม่มีหน้าที่เก็บภาษีที่ดินฯ หากหลงเชื่ออาจถูกหลอกดูดเงินจากบัญชี
วันนี้ (30 พ.ค. 66) นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เผยว่า ขณะนี้ปรากฏกลุ่มมิจฉาชีพแก๊งคอลเซ็นเตอร์ แอบอ้างเรื่อง การสำรวจผู้เสียภาษีที่ดินและสิ่งปลูกสร้าง หลอกลวงประชาชนที่ถือกรรมสิทธิ์ห้องชุดในพื้นที่ทั่วประเทศ ซึ่งกรมที่ดิน กระทรวงมหาดไทย ได้ประชาสัมพันธ์แจ้งเตือนที่หน้าเว็บไซต์กรมที่ดิน www.dol.go.th ว่า กรมที่ดิน “ไม่โทรหา ไม่ขอแอดไลน์ ไม่มีหน้าที่เก็บภาษีที่ดินและสิ่งปลูกสร้าง”
นายอนุชากล่าวว่า กรมที่ดินได้ออกหนังสือแจ้งเตือน ด้วยมีกลุ่มมิจฉาชีพแก๊งคอลเซ็นเตอร์ปลอมหนังสือราชการของกรมที่ดิน โดยแอบอ้าง เรื่อง “การสำรวจผู้เสียภาษีที่ดินและสิ่งปลูกสร้าง” จะโทรศัพท์หาประชาชนแอบอ้างเป็นเจ้าหน้าที่ฝ่ายกองทะเบียนออนไลน์ (E-Service) และส่งหนังสือปลอมทางไลน์ รวมทั้งพูดจาหว่านล้อมให้ประชาชนหลงเชื่อให้ดำเนินการผ่านช่องทางอิเล็กทรอนิกส์ (E-Service) และดาวน์โหลดหรืออัปเดตข้อมูลผ่านทางลิงก์หรือเว็บไซต์หรือแอปพลิเคชันที่ส่งให้ สาเหตุสำคัญที่ประชาชนหลงเชื่อ เนื่องจากมีการแจ้งข้อมูลส่วนบุคคลที่ระบุไว้ในหนังสือปลอม ถูกต้องตรงกับข้อมูลของประชาชน ซึ่งเป็นข้อมูลอาคารชุดในพื้นที่ทั่วประเทศ ส่งผลให้ประชาชนหลงเชื่อว่าเป็นเจ้าหน้าที่ของกรมที่ดินจริง อันเป็นเหตุให้ประชาชนหลงเชื่อและตกเป็นเหยื่อกลุ่มมิจฉาชีพแก๊งคอลเซ็นเตอร์ จนได้รับความเสียหายเป็นภัยต่อประชาชน
กรมที่ดินพิจารณาแล้วเห็นว่า ปัจจุบันกลุ่มมิจฉาชีพแก๊งคอลเซ็นเตอร์ยังคงดำเนินการหลอกลวงประชาชนอย่างต่อเนื่องแพร่หลายทุกวัน โดยนำข้อมูลส่วนบุคคลที่ระบุไว้ในหนังสือกรมที่ดินปลอม โดยเฉพาะข้อมูลเกี่ยวกับอาคารชุด ทำให้ประชาชนหลงเชื่อว่าเป็นเจ้าหน้าที่ของกรมที่ดินโทรศัพท์ติดต่อไปจริง ฉะนั้น เพื่อมิให้เกิดความเสียหายต่อประชาชนมากกว่านี้ อธิบดีกรมที่ดินจึงมีหนังสือถึงนายกสมาคมอาคารชุดไทย ขอความร่วมมือประชาสัมพันธ์กลโกงกลุ่มมิจฉาชีพแก๊งคอลเซ็นเตอร์ ให้ผู้ประกอบการธุรกิจอาคารชุด ผู้จัดการนิติบุคคลอาคารชุด และประชาชนทราบอย่างแพร่หลายและอย่าหลงเชื่อการแอบอ้างของกลุ่มมิจฉาชีพดังกล่าว
นายอนุชาย้ำถึงกลโกงมิจฉาชีพแก๊งคอลเซ็นเตอร์ จะโทรหาประชาชนผู้มีชื่อถือกรรมสิทธิ์ในห้องชุด หลอกว่ายังไม่ได้ชำระภาษี ให้แอดไลน์ เพื่อส่งหนังสือกรมที่ดินปลอมที่มีข้อมูลส่วนบุคคล พยายามพูดให้ประชาชนหลงเชื่อเลือกวิธีดำเนินการทาง E-Service แล้วมิจฉาชีพจะส่งลิงก์ให้กดเข้าเว็บไซต์หรือแอปพิเคชันกรมที่ดินปลอมให้ หลอกให้ประชาชนกดดาวน์โหลดเพื่อติดตั้งโปรแกรมและควบคุมโทรศัพท์ จากนั้น โทรศัพท์จะขึ้นข้อความว่า “ระหว่างทำการตรวจสอบห้ามใช้งานโทรศัพท์” ระหว่างรอ ระบบจะทำงานตามเปอร์เซ็นต์หน้าจอ ดูดเงินของประชาชนผู้เสียหายจนหมดบัญชี ทั้งนี้ กรมที่ดินได้แนะวิธีป้องกันดังนี้
1. อย่ากดลิงก์แปลกปลอมในแหล่งที่ไม่รู้จัก เว็บไซต์ปลอมมักลงท้ายด้วย .cc
2. เว็บไซต์กรมที่ดินจริง ชื่อ www.dol.go.th สามารถกดเมนูหน้าเว็บไซต์ได้ทุกเมนู และไม่มีเมนูให้ดาวน์โหลดแอปพลิเคชัน
3. อย่าดาวน์โหลดแอปพลิเคชันที่ไม่ผ่านการยืนยันโดยแพลตฟอร์มที่น่าเชื่อถือ
4. ไม่ควรผูกบัตรเครดิต ไว้กับบัตรเดบิตหรือบัญชีธนาคาร
5. หากพลาดพลั้งดาวน์โหลดแล้ว ให้ตัดอินเทอร์เน็ตหรือปิดเครื่อง และถอดซิมโทรศัพท์ แล้วรีบโทรศัพท์อายัดบัญชีกับธนาคารทันที
“กรมที่ดินได้ประชาสัมพันธ์แจ้งเตือนประชาชนอย่างต่อเนื่อง เพื่อป้องกันความเสียหายที่จะเกิดกับประชาชนจึงขอย้ำเตือนประชาชนที่อาจถูกกลุ่มมิจฉาชีพแก๊งคอลเซ็นเตอร์โทรมาหลอกลวง ว่า กรมที่ดินไม่โทรหา ไม่ขอแอดไลน์ ไม่มีหน้าที่เก็บภาษีที่ดินและสิ่งปลูกสร้าง หากประชาชนเจอมิจฉาชีพหลอกดูดเงิน ขอให้โทรแจ้ง Call center กรมที่ดิน โทร 0 2141 5555 หรือแจ้งที่กองบัญชาการตำรวจสืบสวนสอบสวนอาชญากรรมทางเทคโนโลยี โทร 1441” นายอนุชา กล่าว

ที่มา : https://www.thaigov.go.th/news/contents/details/68675