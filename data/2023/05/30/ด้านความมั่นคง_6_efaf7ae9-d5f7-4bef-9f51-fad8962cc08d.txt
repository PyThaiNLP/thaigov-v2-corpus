รัฐบาลไทย-ข่าวทำเนียบรัฐบาล-พ่อเมืองเพชร เผยนายอำเภอชะอำ นำทีมฝ่ายปกครอง ลงพื้นที่ Road Show แอปฯ ไทยดี “ThaiD” ให้กับนักเรียนในโรงเรียน พร้อมเชิญชวนดาวน์โหลดไว้ใช้งาน เพื่อความสะดวกในการยืนยันตัวตน


วันอังคารที่ 30 พฤษภาคม 2566
30/05/2566
พิมพ์
พ่อเมืองเพชร เผยนายอำเภอชะอำ นำทีมฝ่ายปกครอง ลงพื้นที่ Road Show แอปฯ ไทยดี “ThaiD” ให้กับนักเรียนในโรงเรียน พร้อมเชิญชวนดาวน์โหลดไว้ใช้งาน เพื่อความสะดวกในการยืนยันตัวตน
พ่อเมืองเพชร เผยนายอำเภอชะอำ นำทีมฝ่ายปกครอง ลงพื้นที่ Road Show แอปฯ ไทยดี “ThaiD” ให้กับนักเรียนในโรงเรียน พร้อมเชิญชวนพี่น้องประชาชนดาวน์โหลดไว้ใช้งาน เพื่อความสะดวกสบายในการยืนยันตัวตนกับหน่วยงานภาครัฐ เบ็ดเสร็จด้วยมือถือเครื่องเดียว
วันนี้ (30 พ.ค. 66) นายณัฏฐชัย นำพูลสุขสันติ์ ผู้ว่าราชการจังหวัดเพชรบุรี เปิดเผยถึงความมุ่งมั่นตั้งใจของกระทรวงมหาดไทยในการพัฒนางานบริการด้านงานทะเบียนและบัตรที่เชื่อมโยงไปถึงงานบริการภาครัฐด้านอื่น ๆ เพื่ออำนวยความสะดวกให้กับพี่น้องประชาชน ด้วยการพัฒนาแพลตฟอร์มไทยดี (ThaiD) เพื่อใช้ในการยืนยันตัวตนที่สามารถนำไปใช้ในการลงทะเบียน การแสดงตัวตน การเรียกดูบัตรประจำตัวประชาชน และทะเบียนบ้านผ่านแอปพลิเคชัน การยืนยันตัวตนในสนามบิน การคัดสำเนาทะเบียนบ้าน หรือการย้ายทะเบียนบ้านออนไลน์ รวมทั้งการบริการอื่น ๆ ของหน่วยงานภาครัฐ แทนการใช้บัตรประชาชนและเอกสารทะเบียนบ้าน ซึ่งการพิสูจน์และยืนยันตัวตนในระบบดิจิทัลนี้ จะช่วยเพิ่มความสะดวกให้แก่ประชาชนและผู้ประกอบการ สามารถดำเนินการธุรกรรมต่าง ๆ ได้รวดเร็วยิ่งขึ้น ทั้งมีระบบรักษาความปลอดภัยจากกลโกงของมิจฉาชีพ ซึ่งถือเป็นภัยคุกคามใหม่บนโลกออนไลน์
นายณัฏฐชัย นำพูลสุขสันติ์ ผู้ว่าราชการจังหวัดเพชรบุรี กล่าวต่ออีกว่า เพื่อให้การขับเคลื่อนนโยบายของรัฐบาลและกระทรวงมหาดไทยในการพัฒนางานบริการประชาชนด้วยรัฐบาลดิจิทัลผ่านแอปพลิเคชัน ThaiD เกิดประโยชน์อย่างกว้างขวางและพี่น้องประชาชนได้รับประโยชน์อย่างทั่วถึง จังหวัดเพชรบุรี โดยที่ทำการปกครองจังหวัดเพชรบุรี ได้มอบหมายให้ นายกองโท สมศักดิ์ แย้มพันธุ์นุ้ย นายอำเภอชะอำ พร้อมด้วย ปลัดอำเภอ เจ้าหน้าที่ฝ่ายปกครอง ทหาร ตลอดจนภาคีเครือข่ายในพื้นที่ ร่วมจัดกิจกรรมประชาสัมพันธ์ แนะนำแอปพลิเคชัน ThaiD ให้แก่น้อง ๆ นักเรียนโรงเรียนบ้านดอนขุนห้วย อำเภอชะอำ จังหวัดเพชรบุรี เพื่อให้นักเรียนได้ทราบและเห็นถึงประโยชน์ของการติดตั้ง พร้อมวิธีการลงทะเบียนการใช้งาน โดยได้รับความสนใจจากนักเรียนร่วมดาวน์โหลดแอปพลิเคชัน ThaiD เป็นจำนวนมาก และยังพบว่า นักเรียนสามารถเข้าใจวิธีการใช้งานแอปพลิเคชัน ThaiD ได้อย่างรวดเร็ว เข้าถึงบริการที่หลากหลายได้ในเวลาเพียงครู่เดียว ซึ่งนับว่าเป็นกระบวนการเรียนรู้ของเด็กรุ่นใหม่ที่ชีวิตผูกพันใกล้ชิดกับโทรศัพท์มือถือสมาร์ทโฟนรวมถึงโปรแกรมและระบบต่าง ๆ ได้ด้วยระยะเวลาสั้น ๆ โดยทีมฯ Roadshow ยังได้เน้นย้ำฝากไปยังน้อง ๆ ทุกคน ในการช่วยขยายผลไปยังสมาชิกในครอบครัวที่มีมือถือสมาร์ทโฟน ทั้งคุณพ่อ คุณแม่ รวมถึงเพื่อนบ้านใกล้เคียง เพื่อให้ทุกคนได้ใช้งาน ลดการเดินทางไปยังที่ว่าการอำเภอ หรือเทศบาล อันจะทำให้ประหยัดค่าใช้จ่าย ประหยัดเวลา และคุ้มค่าอีกด้วย
“จังหวัดเพชรบุรี ขอเชิญชวนพี่น้องประชาชนทุกท่านร่วมกันดาวน์โหลดแอปพลิเคชัน “ThaiD” (ไทยดี) ได้ทั้ง IOS Android และระบบปฏิบัติการอื่น ๆ หรือลงทะเบียนผ่านเจ้าหน้าที่ ณ สำนักทะเบียนทั่วประเทศ นอกจากนี้ ในอนาคตกระทรวงมหาดไทยมีแผนที่จะพัฒนาระบบ กระเป๋าดิจิทัล (Digital Wallet) ซึ่งประกอบไปด้วยเอกสารราชการส่วนบุคคล สามารถให้บริการประชาชนโดยไม่มีค่าใช้จ่าย ที่ครอบคลุมทุกมิติ ตอบสนองต่อชีวิตของคนไทยในยุคดิจิทัลมากยิ่งขึ้น แต่ทุกท่านจะต้องร่วมกันใช้แอปพลิเคชั่น ThaiD ในเบื้องต้น เพื่อเตรียมรับบริการใหม่ ๆ ตามการพัฒนาต่อยอดแอปพลิเคชั่นต่อไป” นายณัฏฐชัยฯ กล่าวในช่วงท้าย

ที่มา : https://www.thaigov.go.th/news/contents/details/68704