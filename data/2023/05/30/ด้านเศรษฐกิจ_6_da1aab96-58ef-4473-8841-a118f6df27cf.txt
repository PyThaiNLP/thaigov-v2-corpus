รัฐบาลไทย-ข่าวทำเนียบรัฐบาล-รองปลัดกระทรวงเกษตรและสหกรณ์ลงพื้นที่ตรวจเยี่ยมและให้คำแนะนำในการปฏิบัติงานการแปรรูปยางพารา ณ สหกรณ์การเกษตรรัตภูมิ จำกัด จังหวัดสงขลา


วันอังคารที่ 30 พฤษภาคม 2566
รองปลัดกระทรวงเกษตรและสหกรณ์ลงพื้นที่ตรวจเยี่ยมและให้คำแนะนำในการปฏิบัติงานการแปรรูปยางพารา ณ สหกรณ์การเกษตรรัตภูมิ จำกัด จังหวัดสงขลา
ตรวจเยี่ยมและให้คำแนะนำในการปฏิบัติงานการแปรรูปยางพารา
เมื่อวันจันทร์ที่ 29 พฤษภาคม พ.ศ. 2566 เวลา 14.30 น. รองปลัดกระทรวงเกษตรและสหกรณ์ (นายเศรษฐเกียรติ กระจ่างวงษ์) ลงพื้นที่ตรวจเยี่ยมและให้คำแนะนำในการปฏิบัติงานการแปรรูปยางพารา โดยมีนายกิตติธัช ณวาโย ผู้จัดการสหกรณ์การเกษตรรัตภูมิ จำกัด และนายสุรชัย บุญวรรโณ ผู้อำนวยการการยางแห่งประเทศไทยเขตภาคใต้ตอนล่าง ให้การต้อนรับ พร้อมด้วยผู้แทนการยางแห่งประเทศไทย และผู้แทนหน่วยงาน/ส่วนราชการที่เกี่ยวข้องในพื้นที่ ณ สหกรณ์การเกษตรรัตภูมิ จำกัด จังหวัดสงขลา
สหกรณ์การเกษตรรัตภูมิ จำกัด จังหวัดสงขลา นับเป็นสถาบันเกษตรกรที่มีส่วนเข้ามาช่วยแก้ปัญหาของเกษตรกรที่เป็นสมาชิก ตั้งแต่การส่งเสริมการผลิตยางพาราที่ได้มาตรฐาน การรวบรวมผลผลิตและรับซื้อ รวมไปถึงการนำยางพาราของสมาชิกเข้าสู่กระบวนการแปรรูปเป็นผลิตภัณฑ์ชนิดต่างๆ เพื่อให้ตรงกับความต้องการของตลาดและยกระดับราคายางพาราให้สูงขึ้น
โดยจากสถานการณ์วิกฤตราคายางพาราที่ปรับตัวลดลง ส่งกระทบต่อรายได้ของเกษตรกรผู้ปลูกยางพาราเป็นอย่างมาก สหกรณ์การเกษตรรัตภูมิ จำกัด อำเภอรัตภูมิ จังหวัดสงขลา จึงแก้ปัญหาของสมาชิกด้วยการส่งเสริมการผลิตยางพาราที่ได้มาตรฐาน รวบรวม รับซื้อน้ำยางสด และยางแผ่นรมควันจากสมาชิก รวมไปถึงแปรรูปผลิตภัณฑ์จากยางพารา ได้แก่ รองเท้าบูท รองเท้าแตะ พวงกุญแจ แผ่นปูพื้น และแผ่นลดแรงกระแทกบริเวณส้นเท้า เป็นต้น ตลอดจนสร้างตลาดเพื่อยกระดับราคายางพาราให้สูงขึ้น โดยได้เช่าพื้นที่ในนิคมอุตสาหกรรมยางพารา (Rubber City) ในอำเภอหาดใหญ่ จังหวัดสงขลา ตั้งโรงงานแปรรูปผลิตภัณฑ์จากยางพาราที่มีคุณภาพและมีความหลากหลาย สร้างเครือข่ายรับซื้อน้ำยางสดและยางแผ่นจากสมาชิกเพื่อป้อนโรงงานในราคานำตลาด ทำให้สมาชิกขายน้ำยางได้ในราคาที่พึงพอใจและมีรายได้เพิ่มขึ้น

ที่มา : https://www.thaigov.go.th/news/contents/details/68685