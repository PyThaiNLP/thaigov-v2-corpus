รัฐบาลไทย-ข่าวทำเนียบรัฐบาล-การประชุมประจำปีผู้ถือหุ้นปี 2023 ของหน่วยงานค้ำประกันเครดิตและการลงทุนแห่งภูมิภาคอาเซียน+3 (Credit Guarantee and Investment Facility: CGIF)


วันอังคารที่ 30 พฤษภาคม 2566
30/05/2566
พิมพ์
การประชุมประจำปีผู้ถือหุ้นปี 2023 ของหน่วยงานค้ำประกันเครดิตและการลงทุนแห่งภูมิภาคอาเซียน+3 (Credit Guarantee and Investment Facility: CGIF)
ประเทศไทยได้รับเกียรติให้เป็นเจ้าภาพการประชุมประจำปีผู้ถือหุ้นปี 2023 (2023 Annual Meeting of Contributors: 2023 Annual MOC) ของหน่วยงานค้ำประกันเครดิตและการลงทุนแห่งภูมิภาคอาเซียน+3 (Credit Guarantee and Investment Facility: CGIF)
ประเทศไทยได้รับเกียรติให้เป็นเจ้าภาพการประชุมประจำปีผู้ถือหุ้นปี 2023 (2023 Annual Meeting of Contributors: 2023 Annual MOC) ของหน่วยงานค้ำประกันเครดิตและการลงทุนแห่งภูมิภาคอาเซียน+3 (Credit Guarantee and Investment Facility: CGIF) ซึ่งกระทรวงการคลังได้มอบหมายให้นางแพตริเซีย มงคลวนิช ผู้อำนวยการสำนักงานบริหารหนี้สาธารณะ เป็นประธานการประชุม และนายธีรลักษ์ แสงสนิท ที่ปรึกษาด้านตลาดตราสารหนี้ เป็นผู้แทนผู้ถือหุ้นในนามประเทศไทย เข้าร่วมการประชุมประจำปีผู้ถือหุ้นปี 2023 ของ CGIF ณ โรงแรมแกรนด์ ไฮแอท เอราวัณ กรุงเทพฯ ผ่านรูปแบบ Onsite และ Online (Hybrid Conference) เมื่อวันที่ 29 พฤษภาคม 2566 ร่วมกับผู้แทนจากกระทรวงการคลังในภูมิภาคอาเซียน+3 ธนาคารพัฒนาเอเชีย และ CGIF เพื่อรับทราบผลการดำเนินงานของ CGIF และพิจารณาเห็นชอบการแต่งตั้งผู้แทนจากประเทศสมาชิกเพื่อทำหน้าที่เป็นคณะกรรมการใน CGIF นอกจากนี้ ผู้อำนวยการสำนักงานบริหารหนี้สาธารณะได้ร่วมเป็นวิทยากรบรรยายให้ความรู้และแลกเปลี่ยนประสบการณ์ (Experience Sharing) เกี่ยวกับการพัฒนาตลาดตราสารหนี้รัฐบาลของประเทศไทย ร่วมกับสมาคมตลาดตราสารหนี้ไทย และ CGIF เพื่อให้ประเทศสมาชิกได้รับองค์ความรู้จากประสบการณ์และความสำเร็จในการพัฒนาตลาดตราสารหนี้ไทยของสำนักงานบริหารหนี้สาธารณะ อาทิ การดำเนินธุรกรรมการแลกเปลี่ยนพันธบัตร (Bond Switching) เพื่อเพิ่มประสิทธิภาพในการบริหารหนี้รัฐบาล การพัฒนาช่องทางการจำหน่ายพันธบัตรออมทรัพย์ด้วยระบบดิจิทัลผ่านวอลเล็ตสะสมบอนด์มั่งคั่ง (วอลเล็ต สบม.) เพื่อเพิ่มประสิทธิภาพการเข้าถึงผู้ลงทุนรายย่อยอย่างทั่วถึงและเท่าเทียม และโอกาสในการพัฒนาแพลตฟอร์มการออกพันธบัตรด้วยระบบดิจิทัลร่วมกันระหว่างภาครัฐและเอกชนในอนาคต เพื่อเพิ่มประสิทธิภาพในการจัดจำหน่ายให้ดียิ่งขึ้น โดยได้รับการตอบรับเป็นอย่างดีจากผู้ร่วมประชุมทั้ง Onsite และ Online
ทั้งนี้ ในการประชุมประจำปีผู้ถือหุ้นปี 2024 (2024 Annual Meeting of Contributors: 2024 Annual MOC) จะจัดขึ้นในช่วงเดือนพฤษภาคม 2567 โดยประเทศเวียดนามได้รับเกียรติให้เป็นเจ้าภาพในการประชุมครั้งถัดไป
สำนักพัฒนาตลาดตราสารหนี้ สำนักงานบริหารหนี้สาธารณะ
โทร. 0 2271 7999 ต่อ 5809, 5814

ที่มา : https://www.thaigov.go.th/news/contents/details/68678