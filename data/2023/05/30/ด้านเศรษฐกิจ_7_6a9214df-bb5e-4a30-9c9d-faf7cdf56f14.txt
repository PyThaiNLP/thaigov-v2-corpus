รัฐบาลไทย-ข่าวทำเนียบรัฐบาล-กระทรวงเกษตรฯ เปิดเวทีแลกเปลี่ยนความคิดเห็น “การพลิกโฉมระบบเกษตรและอาหารที่ยั่งยืน” 


วันอังคารที่ 30 พฤษภาคม 2566
กระทรวงเกษตรฯ เปิดเวทีแลกเปลี่ยนความคิดเห็น “การพลิกโฉมระบบเกษตรและอาหารที่ยั่งยืน”
กระทรวงเกษตรฯ เปิดเวทีแลกเปลี่ยนความคิดเห็น “การพลิกโฉมระบบเกษตรและอาหารที่ยั่งยืน” เพื่อเตรียมความพร้อมการประชุม Food and agriculture stocktaking  moment ระดับรัฐมนตรีในเดือนกรกฎาคมนี้
นางสาวนฤมล สงวนวงศ์ ผู้ช่วยปลัดกระทรวงเกษตรและสหกรณ์ ได้รับมอบหมายจาก นายเศรษฐเกียรติ กระจ่างวงษ์ รองปลัดกระทรวงเกษตรและสหกรณ์ ในฐานะ National Dialogues Convenor สำหรับการประชุมสุดยอดผู้นำระบบอาหารโลก (UN Food Systems Summit: UNFSS) ให้เป็นประธานเปิดการประชุมสัมมนาเชิงปฏิบัติการ Reconnecting the Partnerships: Thailand Food and Agriculture Systems Stocktaking ครั้งที่ 1 โดยมี Mr.Sridhar Dharmapuri, Senior Food Safety and Nutrition Officer, FAO ประจำภูมิภาคเอเชียและแปซิฟิก    ดร.วนิดา กำเนิดเพ็ชร์ ผู้อำนวยการสำนักการเกษตรต่างประเทศ พร้อมด้วย เจ้าหน้าที่ที่เกี่ยวข้องเข้าร่วม ณ ห้องประชุมบอลรูม 3 โรงแรม อมารี   วอเตอร์เกท กรุงเทพมหานคร โดยการประชุมสัมมนาเชิงปฏิบัติการฯ ครั้งนี้ มีวัตถุประสงค์ เพื่อประเมิน ทบทวนความก้าวหน้า ประเด็นการพลิกโฉมระบบเกษตรและอาหารที่ยั่งยืน ตามที่ประชุมสุดยอดผู้นำระบบอาหารโลก เมื่อเดือนกันยายน 2564 ที่ผ่านมา และรวบรวมข้อคิดเห็น ประสบการณ์การดำเนินงานด้านเกษตรและอาหารที่ยั่งยืนของแต่ละหน่วยงาน เพื่อเป็นข้อมูลสำหรับจัดทำ Food and Agriculture Systems Stocktaking ของประเทศไทย ในการเตรียมความพร้อมการประชุม Food and agriculture stocktaking moment ระดับรัฐมนตรี ในเดือนกรกฎาคมที่จะถึงนี้ และจัดเตรียมสำหรับการประชุมระดับผู้นำว่าด้วยเป้าหมายการพัฒนาที่ยั่งยืน (SDG Summit) ในเดือนกันยายน 2566
ผู้ช่วยปลัดกระทรวงเกษตรและสหกรณ์ กล่าวว่า นับตั้งแต่การประชุมสุดยอดผู้นำระบบอาหารโลก เมื่อเดือนกันยายน 2564 กระทรวงเกษตรและสหกรณ์ได้ดำเนินการอย่างต่อเนื่องเพื่อแสดงเจตจำนงค์และความมุ่งมั่นที่จะพลิกโฉมระบบเกษตรและอาหารที่ครอบคลุม ยืดหยุ่นและยั่งยืน ตามคำมั่นที่นายกรัฐมนตรี (พลเอกประยุทธ์ จันทร์โอชา) ได้แถลงต่อที่ประชุมสุดยอดผู้นำระบบอาหารโลก ทั้งนี้ ตลอดระยะเวลาการดำเนินการเตรียมความพร้อมเพื่อเข้าร่วมการประชุมสุดยอดผู้นำระบบอาหารโลก กระทรวงเกษตรและสหกรณ์ โดยสำนักการเกษตรต่างประเทศ    ได้จัดเวที National Dialogue มากกว่า 10 ครั้ง ผนึกกำลังร่วมกับภาคประชาสังคม ภาคเอกชน สถาบันการวิจัย รวมไปถึงหน่วยงานในระดับนานาชาติ หน่วยงานสหประชาชาติ เดินหน้านำหลักการของการประชุมสุดยอดผู้นำระบบอาหารโลก มาเป็นแนวทางเชื่อมโยงระบบอาหารกับมิติความยั่งยืนและเป้าหมายการพัฒนาที่ยั่งยืน (SDGs) ทั้ง 17 เป้าหมาย และเพื่อใช้ในการหารือกับภาคส่วนต่าง ๆ ผ่านกิจกรรม “อิ่ม..และ..ดี..2030” ซึ่งที่ผ่านมา กระทรวงเกษตรและสหกรณ์ ได้รับความร่วมมือเป็นอย่างดีกับภาคเอกชน และภาคประชาสังคมมาร่วมทำงาน และร่วมขับเคลื่อนประเด็น “ระบบเกษตรและอาหารที่ยั่งยืน”
“การประชุมในวันนี้ ยังเป็นหนึ่งในกิจกรรมของโครงการ Technical assistance for national pathway for food and agriculture systems transformation เพื่อจัดทำกรอบนโยบายทางการพลิกโฉมระบบเกษตรและอาหารที่ครอบคลุม ยืดหยุ่นและยั่งยืน ของประเทศไทย        ซึ่งได้รับความสนับสนุนจากองค์การอาหารและเกษตรแห่งสหประชาชาติ (FAO) และขอขอบคุณ FAO ที่ได้ให้การสนับสนุนประเทศไทยเสมอมา ตั้งแต่การจัดทำ Dialogues เพื่อเตรียมความพร้อมการประชุมสุดยอดผู้นำระบบอาหารโลก ตั้งแต่ปี 2564 จนถึงปัจจุบัน เพื่อให้ประเทศไทยมีกรอบการดำเนินงานเพื่อพลิกโฉมระบบเกษตรและอาหาร ได้อย่างเป็นรูปธรรมมากขึ้น และหวังเป็นอย่างยิ่งว่ากิจกรรมในวันนี้ จะเป็นเวทีให้ทุกท่าน       ได้มีส่วนร่วมในการเสนอข้อมูล แสดงความคิดเห็น แลกเปลี่ยนร่วมกัน เพื่อร่วมกันจัดทำ Food and agriculture stocktaking ของประเทศไทย และเพื่อพลิกโฉมระบบเกษตรและอาหารที่ยั่งยืน” ผู้ช่วยปลัดฯ กล่าว

ที่มา : https://www.thaigov.go.th/news/contents/details/68687