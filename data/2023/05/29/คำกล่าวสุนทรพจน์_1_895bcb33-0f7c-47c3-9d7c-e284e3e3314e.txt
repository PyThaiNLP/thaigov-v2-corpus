รัฐบาลไทย-ข่าวทำเนียบรัฐบาล-คำกล่าว พลเอก ประยุทธ์ จันทร์โอชา นายกรัฐมนตรี ในโอกาสจัดกิจกรรมเสริมสร้างความรู้เครือข่ายเด็กและเยาวชนต่อต้านการทุจริตในพื้นที่เขตทุ่งครุ วันจันทร์ที่ 29 พฤษภาคม 2566


วันจันทร์ที่ 29 พฤษภาคม 2566
29/05/2566
พิมพ์
คำกล่าว พลเอก ประยุทธ์ จันทร์โอชา นายกรัฐมนตรี ในโอกาสจัดกิจกรรมเสริมสร้างความรู้เครือข่ายเด็กและเยาวชนต่อต้านการทุจริตในพื้นที่เขตทุ่งครุ วันจันทร์ที่ 29 พฤษภาคม 2566
คำกล่าว พลเอก ประยุทธ์ จันทร์โอชา นายกรัฐมนตรี
ในโอกาสจัดกิจกรรมเสริมสร้างความรู้เครือข่ายเด็กและเยาวชนต่อต้านการทุจริตในพื้นที่เขตทุ่งครุ
วันจันทร์ที่ 29 พฤษภาคม 2566
สวัสดีลูกหลานเครือข่ายเยาวชนต่อต้านทุจริตทุกคน
ผมขอชื่นชมในความมุ่งมั่น ตั้งใจ ทุ่มเททั้งกำลังกาย กำลังใจ กำลังความคิด และเสียสละเวลาของเยาวชนของชาติทุกคน เพื่อร่วมกันเป็นส่วนหนึ่งที่สำคัญของ “พลังทางสังคม” สร้างคุณประโยชน์ต่อบ้านเมือง อีกทั้งเป็น “พลเมืองคุณภาพ” ในการช่วยขับเคลื่อนงานด้านการป้องกันและปราบปรามการทุจริตของประเทศไทย
การต่อต้านการทุจริตคอร์รัปชันเป็นมากกว่า “หน้าที่” ของคนไทยทุกคน แต่เป็น “จิตสำนึก” ขั้นพื้นฐาน ไม่ว่าจะเป็นเด็ก หรือผู้ใหญ่ กิจกรรมในวันนี้ ถือเป็นนิมิตหมายที่ดี และทรงพลัง แสดงให้เห็นว่า “เมล็ดพันธุ์” แห่งค่านิยมและจิตสำนึกต่อต้านการทุจริต ที่รัฐบาลพยายามปลูกฝังมาโดยตลอด และต่อเนื่องนั้นได้เจริญงอกงามและแข็งแรง ทั้งใน “ความคิดและการกระทำ” ท่ามกลางเด็กและเยาวชนของชาติแล้ว ซึ่งผมหวังเป็นอย่างยิ่งว่าสภาพัฒนาเยาวชนกรุงเทพมหานคร พร้อมทั้งเครือข่ายเยาวชนในเขตอื่น ๆ จะร่วมเป็นกำลังสำคัญในการส่งต่อความรู้ ความคิดและสร้างจิตสำนึก “คนไทย ไม่ยอมรับ ไม่เพิกเฉย และจะไม่ทนต่อการทุจริต” ทั้งในลักษณะ เรียกรับ และเสนอให้ เพื่ออำนวยความสะดวก โดยปฏิเสธ ไม่ให้เกิดขึ้นในสังคมไทยอีกต่อไป
สุดท้ายนี้ ผมขอเป็นส่วนหนึ่ง และเป็นแรงสนับสนุน ให้เครือข่ายเยาวชนต่อต้านทุจริต ประสบความสำเร็จ “ภารกิจสำคัญ” นี้ และขออวยพรให้ทุกคน มีกำลังกายที่สมบูรณ์แข็งแรง มีกำลังใจที่เข้มแข็ง และใช้กำลังความคิดที่สร้างสรรค์ ให้เกิดประโยชน์สูงสุดต่อสังคม ตลอดจนขอให้การจัดกิจกรรมในวันนี้เป็นไปด้วยความเรียบร้อย บรรลุวัตถุประสงค์ตามที่ตั้งใจไว้ทุกประการ
สวัสดีครับ

ที่มา : https://www.thaigov.go.th/news/contents/details/68656