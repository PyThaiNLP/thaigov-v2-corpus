รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯ ชื่นชมชัยชนะ แบดมินตันคู่ผสมไทย บาส-ปอป้อ ประเดิมคว้าแชมป์แรกของปีได้สำเร็จ ในการแข่งขัน PERODUA Malaysia Masters 2023


วันจันทร์ที่ 29 พฤษภาคม 2566
29/05/2566
พิมพ์
โฆษกรัฐบาลเผย นายกฯ ชื่นชมชัยชนะ แบดมินตันคู่ผสมไทย บาส-ปอป้อ ประเดิมคว้าแชมป์แรกของปีได้สำเร็จ ในการแข่งขัน PERODUA Malaysia Masters 2023
โฆษกรัฐบาลเผย นายกฯ ชื่นชมชัยชนะ แบดมินตันคู่ผสมไทย บาส-ปอป้อ ประเดิมคว้าแชมป์แรกของปีได้สำเร็จ ในการแข่งขัน PERODUA Malaysia Masters 2023
วันนี้ (29 พฤษภาคม 2566) นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ชื่นชมความสำเร็จนักแบดมินตันคู่ผสมของไทย เจ้าของแชมป์จากรายการ PERODUA Malaysia Masters 2023 ทัวร์นาเมนต์ระดับเอชเอสบีซี บีดับเบิลยูเอฟเวิลด์ทัวร์ ซูเปอร์ 500 และนักกีฬาแบดมินตันไทยทุกคน ที่เข้าร่วมการแข่งขันอย่างเต็มความสามารถเพื่อชื่อเสียงประเทศไทย
โฆษกประจำสำนักนายกรัฐมนตรีเปิดเผยว่า ในการแข่งขันรอบชิงชนะเลิศประเภทคู่ผสม การแข่งขัน PERODUA Malaysia Masters 2023 ที่กัวลาลัมเปอร์ ประเทศมาเลเซีย นักแบดมินตันไทย "บาส" เดชาพล พัววรานุเคราะห์ "ปอป้อ" ทรัพย์สิรี แต้รัตนชัย คู่มือวาง 2 ของรายการ คู่มืออันดับ 3 ของโลก เอาชนะ เฝิง เยี่ยนเจ๋อ กับ หวง ดองปิง คู่มือวาง 4 ของรายการ คู่มืออันดับ 8 ของโลกจากจีน 2-1 เกม 16-21,21-13,21-18 เป็นแชมป์ของรายการ สร้างความประทับใจให้แฟนกีฬาชาวไทยที่ได้เชียร์กีฬากันอย่างสนุกสนาน ทั้งนี้ แชมป์นี้ถือเป็นแชมป์แรกของปีของทั้งคู่
“นายกรัฐมนตรีขอบคุณนักกีฬาแบดมินตันไทยที่ได้เข้าร่วมการแข่งขันอย่างเต็มศักดิ์ศรี ชื่นชมทุกคนที่มีส่วนเกี่ยวข้อง และแสดงความยินดีกับนักกีฬาที่ได้รับชัยชนะ ขอบคุณทุกคนที่แสดงศักยภาพของนักกีฬาไทยในการแข่งขันระดับโลก เชื่อว่าแฟนกีฬาชาวไทยเป็นกำลังใจให้ในทุกๆ การแข่งขัน” นายอนุชาฯ กล่าว
อนึ่ง เชิญชวนแฟนกีฬาชาวไทยเป็นกำลังใจให้นักกีฬาไทยในการแข่งขัน Thailand Open 2023 ณ อินดอร์ สเตเดี้ยม หัวหมาก ซึ่งประเทศไทยจะเป็นเจ้าภาพจัดการแข่งขัน โดยมีนักกีฬาแบดมินตัน 31 ประเทศเข้าร่วมการแข่งขัน ระหว่างวันที่ 30 พฤษภาคม – 4 มิถุนายน 2566 และเป็นอีกหนึ่งในรายการเก็บคะแนนสะสมโลกเพื่อไปโอลิมปิกเกมส์ 2024 ที่กรุงปารีส ประเทศฝรั่งเศส

ที่มา : https://www.thaigov.go.th/news/contents/details/68625