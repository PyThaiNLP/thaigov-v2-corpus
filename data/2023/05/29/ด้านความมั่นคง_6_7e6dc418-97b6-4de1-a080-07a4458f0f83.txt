รัฐบาลไทย-ข่าวทำเนียบรัฐบาล-กรมการจัดหางาน ปรับขั้นตอนยื่น Demand ยืนยันนายจ้างยังรับแรงงานชาวลาวและกัมพูชาทำงานได้


วันจันทร์ที่ 29 พฤษภาคม 2566
29/05/2566
พิมพ์
กรมการจัดหางาน ปรับขั้นตอนยื่น Demand ยืนยันนายจ้างยังรับแรงงานชาวลาวและกัมพูชาทำงานได้
อธิบดีกรมการจัดหางาน ยืนยัน หลัง 1 มิ.ย. 66 ยังคงจ้างคนสัญชาติ ลาว กัมพูชา และเมียนมา ทำงานได้ ย้ำเพียงปรับสถานที่ยื่น Demand เพื่อความสะดวกของผู้ประกอบการ
นายไพโรจน์ โชติกเสถียร อธิบดีกรมการจัดหางาน เปิดเผยว่า กรณีผู้ใช้สื่อโซเชียลหลายรายเกิดความเข้าใจคลาดเคลื่อน เรื่องการปรับขั้นตอนการยื่นความต้องการจ้างคนต่างด้าวสัญชาติกัมพูชา ลาว เมียนมา (Demand) หลังวันที่ 1 มิถุนายน 2566 ว่าประเทศไทยจะไม่รับยื่นความต้องการจ้างคนต่างด้าวสัญชาติกัมพูชา และลาว นั้น ไม่เป็นความจริง กรมการจัดหางานขอยืนยันว่า หลังวันที่ 1 มิถุนายน 2566 หากนายจ้าง สถานประกอบการประสงค์จะนำคนต่างด้าวสัญชาติลาว กัมพูชา และเมียนมา เข้ามาทำงานในประเทศอย่างถูกกฎหมาย (MOU) ยังคงสามารถยื่นความต้องการจ้างคนต่างด้าวได้ โดยกำหนดให้นายจ้างผู้ประกอบการ ยื่นความต้องการจ้างคนต่างด้าวสัญชาติกัมพูชา และสัญชาติลาว ที่สำนักงานจัดหางานจังหวัด สำนักงานจัดหางานกรุงเทพมหานครพื้นที่ 1- 10 ซึ่งเป็นที่ตั้งของสถานประกอบการ ขณะที่กรมการจัดหางาน (ส่วนกลาง) จะไม่รับคำร้องขอนำเข้าฯ ของแรงงานทั้ง 2 สัญชาติดังกล่าวแล้ว ในส่วนของแรงงานสัญชาติเมียนมา กำหนดให้นายจ้างผู้ประกอบการ ยื่นความต้องการจ้างคนต่างด้าว (Demand)ได้ที่กรมการจัดหางาน (ส่วนกลาง) ต่อไป
“ปัจจุบันสถานการณ์โควิดคลี่คลาย กรมการจัดหางาน จึงปรับเปลี่ยนขั้นตอนการยื่น Demand เพื่อให้กระบวนการนำคนต่างด้าวเข้ามาทำงานในประเทศไทย มีความสะดวก รวดเร็ว ทันต่อความต้องการของนายจ้างผู้ประกอบการ อย่างไรก็ตามสำหรับการยื่น Demand ของคนสัญชาติเมียนมา ยังคงต้องปฏิบัติตามแนวทางเดิมต่อไปก่อน เนื่องจากทางการเมียนมาได้ร้องขอให้การลงนามในหนังสือถึงกรมแรงงานเมียนมา ต้องมีอธิบดีเป็นผู้ลงนาม” อธิบดีกรมการจัดหางาน กล่าว
ทั้งนี้ นายจ้าง สถานประกอบการ และคนต่างด้าว สามารถสอบถามรายละเอียดเพิ่มเติมได้ที่ สำนักงานจัดหางานจังหวัดทุกจังหวัด สำนักงานจัดหางานกรุงเทพมหานครพื้นที่ 1-10 หรือ ที่สายด่วนกระทรวงแรงงาน โทร.1506 กด 2 กรมการจัดหางาน

ที่มา : https://www.thaigov.go.th/news/contents/details/68659