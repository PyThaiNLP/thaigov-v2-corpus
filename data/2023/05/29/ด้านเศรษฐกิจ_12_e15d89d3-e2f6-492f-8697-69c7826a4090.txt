รัฐบาลไทย-ข่าวทำเนียบรัฐบาล-กรมการขนส่งทางบก ยกระดับระบบการจองหมายเลขทะเบียนรถยนต์ผ่านระบบอินเทอร์เน็ต  ที่เว็บไซต์ https://reserve.dlt.go.th/reserve/ เริ่มวันที่ 1 มิถุนายน 2566 เป็นต้นไป


วันจันทร์ที่ 29 พฤษภาคม 2566
กรมการขนส่งทางบก ยกระดับระบบการจองหมายเลขทะเบียนรถยนต์ผ่านระบบอินเทอร์เน็ต  ที่เว็บไซต์ https://reserve.dlt.go.th/reserve/ เริ่มวันที่ 1 มิถุนายน 2566 เป็นต้นไป
...
นายเสกสม อัครพันธุ์ รองอธิบดีกรมการขนส่งทางบก และโฆษกกรมการขนส่งทางบกกระทรวงคมนาคม เปิดเผยว่า ปัจจุบันการจองหมายเลขทะเบียนรถยนต์ผ่านระบบอินเทอร์เน็ตได้รับความนิยมจากประชาชนเพราะสะดวก รวดเร็ว กรมการขนส่งทางบก (ขบ.) ได้ยกระดับระบบการจองหมายเลขทะเบียนรถยนต์ผ่านระบบอินเทอร์เน็ตให้มีความปลอดภัยทางด้านข้อมูลส่วนบุคคลมากขึ้น โดยเพิ่มขั้นตอนการยืนยันตัวตนก่อนการจองหมายเลขทะเบียนรถยนต์ผ่านระบบอินเทอร์เน็ตที่เว็บไซต์ https://reserve.dlt.go.th/reserve/ โดยมีวัตถุประสงค์เพื่อยืนยันตัวบุคคลตามมาตรฐานของพระราชบัญญัติคุ้มครองข้อมูลส่วนบุคคล พ.ศ. 2562 หรือ PDPA (Personal Data Protection Act) และป้องกันการแอบอ้างชื่อบุคคลอื่นมาดำเนินการจองทะเบียนรถยนต์อาจก่อให้เกิดความเสียหายกับข้อมูลส่วนบุคคลหรือสูญเสียทรัพย์ได้ โดยขั้นตอนการจองหมายเลขทะเบียนรถยนต์ มีดังนี้ 1) เข้าเว็บไซต์ https://reserve.dlt.go.th/reserve/ เลือกเมนู “จองหมายเลขทะเบียน” 2) ระบบจะเข้าสู่หน้ายืนยันตัวตนให้ทำการยืนยันตัวตนโดยสแกน QR code ผ่านแอปพลิเคชัน ThaID 3) เมื่อยืนยันตัวตนแล้วระบบจะกลับมาที่หน้าหลัก กด “ยอมรับหลักเกณฑ์” เพื่อเข้าสู่หน้าจอถัดไป 4) ทำการเลือกประเภทรถที่ต้องการจองหมายเลขทะเบียน 5) เลือกประเภทการจอง และ 6) ระบุข้อมูลรายละเอียดของผู้จอง หมายเลขตัวถังรถ/หมายเลขทะเบียนที่ต้องการจอง (กรณีเป็นบุคคลธรรมดา ระบบจะใส่ชื่อ - นามสกุล และเลขบัตรประจำตัวประชาชนให้โดยอัตโนมัติ)
สำหรับการยืนยันตัวตน เจ้าของรถจะต้องดาวน์โหลดแอปพลิเคชัน ThaID ผ่านระบบ IOS หรือ Android เพื่อลงทะเบียนระบบการพิสูจน์และยืนยันตัวตนทางระบบดิจิทัล DOPA - Digital ของกรมการปกครอง กระทรวงมหาดไทย สามารถดำเนินการลงทะเบียนด้วยตนเอง โดยการถ่ายภาพบัตรประจำตัวประชาชนและภาพใบหน้าผ่านแอปพลิเคชัน ThaID ในโทรศัพท์มือถือของตนเอง (ดูขั้นตอนการลงทะเบียนยืนยันตัวตนอย่างละเอียดได้ที่ https://www.bora.dopa.go.th/app-thaid/) โดยจะเริ่มให้มีการยืนยันตัวตนก่อนจองหมายเลขทะเบียนรถในวันที่ 1 มิถุนายน 2566 เป็นต้นไป
ทั้งนี้ ขบ. ขอเตือนระวังสูญเสียเงินและเอกสารสำคัญ มิจฉาชีพหลอกขโมยข้อมูลส่วนบุคคลของผู้อื่นไปใช้ในทางมิชอบ หรือใช้ในการกระทำความผิดเกี่ยวกับอาชญากรรมในลักษณะหลอกลวงเพื่อขโมยข้อมูลส่วนบุคคล (Identity Theft) ไปใช้หาประโยชน์ในทางมิชอบ

ที่มา : https://www.thaigov.go.th/news/contents/details/68662