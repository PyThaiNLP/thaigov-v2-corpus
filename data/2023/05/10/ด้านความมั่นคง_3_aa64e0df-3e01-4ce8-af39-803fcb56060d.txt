รัฐบาลไทย-ข่าวทำเนียบรัฐบาล-มหาดไทยหารือร่วมมูลนิธิรณรงค์เพื่อการไม่สูบบุหรี่ พร้อมรับฟังข้อเสนอแนะการสร้างชุมชนปลอดบุหรี่ แนวทางการป้องกันนักสูบหน้าใหม่ เพื่อทำให้ประชาชนได้มีคุณภาพชีวิตที่ดีอย่างยั่งยืน


วันอังคารที่ 9 พฤษภาคม 2566
09/05/2566
พิมพ์
มหาดไทยหารือร่วมมูลนิธิรณรงค์เพื่อการไม่สูบบุหรี่ พร้อมรับฟังข้อเสนอแนะการสร้างชุมชนปลอดบุหรี่ แนวทางการป้องกันนักสูบหน้าใหม่ เพื่อทำให้ประชาชนได้มีคุณภาพชีวิตที่ดีอย่างยั่งยืน
มหาดไทยหารือร่วมมูลนิธิรณรงค์เพื่อการไม่สูบบุหรี่ พร้อมรับฟังข้อเสนอแนะการสร้างชุมชนปลอดบุหรี่ แนวทางการป้องกันนักสูบหน้าใหม่ เพื่อทำให้ประชาชนได้มีคุณภาพชีวิตที่ดีอย่างยั่งยืน
วันนี้ (9 พ.ค. 66) เวลา 14.00 น. ณ ห้องประชุมดำรงธรรม ชั้น 2 อาคารศาลาว่าการกระทรวงมหาดไทย นายสุทธิพงษ์ จุลเจริญ ปลัดกระทรวงมหาดไทย มอบหมายให้นายชัยวัฒน์ ชื่นโกสุม รองปลัดกระทรวงมหาดไทย หัวหน้ากลุ่มภารกิจด้านพัฒนาชุมชนและส่งเสริมการปกครองท้องถิ่น เป็นประธานการประชุมหารือแนวทางการควบคุมยาสูบในระดับจังหวัด ร่วมกับมูลนิธิรณรงค์เพื่อการไม่สูบบุหรี่ โดยมี ศาสตราจารย์นายแพทย์ประกิต วาทีสาธกกิจ ประธานมูลนิธิรณรงค์เพื่อการไม่สูบบุหรี่ อาจารย์เกษม จันทร์น้อย รองประธานมูลนิธิรณรงค์เพื่อการไม่สูบบุหรี่ นายแพทย์ชยนันท์ สิทธิบุศย์ ผู้อำนวยการกองงานคณะกรรมการควบคุมผลิตภัณฑ์ยาสูบ กรมควบคุมโรค กระทรวงสาธารณสุข ว่าที่ร้อยตรี ขรรค์ไชย ทันธิมา หัวหน้าผู้ตรวจราชการกรมส่งเสริมการปกครองท้องถิ่น นายสุระวุธ จันทร์งาม ผู้อำนวยการส่วนพัฒนาและส่งเสริมการบริหารงานท้องที่ สำนักบริหารการปกครองท้องที่ กรมการปกครอง ว่าที่ร้อยตรี นันทน์สถาพร พลายเถื่อน รักษาราชการแทนผู้เชี่ยวชาญด้านกฎหมาย สำนักกฎหมาย สำนักงานปลัดกระทรวงมหาดไทย ร่วมหารือ
นายชัยวัฒน์ ชื่นโกสุม รองปลัดกระทรวงมหาดไทย กล่าวว่า ในวันนี้เป็นการหารือร่วมกันระหว่างกระทรวงมหาดไทยและมูลนิธิรณรงค์เพื่อการไม่สูบบุหรี่ ซึ่งทางมูลนิธิ ฯ ได้มีการหยิบยกประเด็นสภาพปัญหา อุปสรรค และแนวทางการแก้ไขปัญหาด้านการบริโภคผลิตภัณฑ์ยาสูบ เพื่อพัฒนาแนวทางให้เกิดการบูรณาการร่วมกันในด้านการควบคุมการบริโภคผลิตภัณฑ์ยาสูบ
"โดยทางมูลนิธิ ฯ มีความเป็นห่วงและกังวลเกี่ยวกับปัญหาในปัจจุบันที่เด็กและเยาวชนมีการเข้าถึงบุหรี่ได้ง่ายจากร้านสะดวกซื้อ จึงได้มีข้อเสนอให้หน่วยงานภาครัฐที่เกี่ยวข้องให้ความสำคัญและออกมาตรการบังคับใช้กฎหมายที่เกี่ยวข้องกับการควบคุมผลิตภัณฑ์ยาสูบ โดยตามพระราชบัญญัติควบคุมผลิตภัณฑ์ยาสูบ พ.ศ. 2560 ในส่วนที่เกี่ยวข้องกับการควบคุมผลิตภัณฑ์ยาสูบในระดับจังหวัด กำหนดให้มีคณะกรรมการควบคุมผลิตภัณฑ์ยาสูบจังหวัด ที่มีผู้ว่าราชการจังหวัดเป็นประธาน และมีตัวแทนจากส่วนราชการต่าง ๆ ในจังหวัด 13 หน่วยงานที่เกี่ยวข้อง รวมทั้งผู้ทรงคุณวุฒิสาขาต่าง ๆ อีก 5 สาขาเป็นกรรมการ มีนายแพทย์สาธารณสุขจังหวัดเป็นเลขานุการ ดำเนินแนวทางควบคุมและสอดส่องดูแล ตลอดจนบังคับใช้กฎหมายอย่างเคร่งครัด ด้วยกลไกของท้องที่ที่มีความใกล้ชิดกับประชาชน ซึ่งทางมูลนิธิ ฯ ได้นำเสนอแผนงานความร่วมมือเพื่อให้กระทรวงมหาดไทยเข้าไปมีส่วนร่วมแก้ไขปัญหาอื่น ๆ เพิ่มเติม เช่น ทำให้สถานที่สาธารณะเป็นสถานที่ปลอดบุหรี่ รณรงค์เผยแพร่โทษของบุหรี่ในทุกสื่อประชาสัมพันธ์ รวมถึงมีระบบส่งเสริมให้เกิดกิจกรรมต่าง ๆ เพื่อให้เกิดชุมชนปลอดบุหรี่อย่างยั่งยืน" รองปลัด มท. กล่าว
ด้าน ศ.นพ.ประกิต วาทีสาธกกิจ ประธานมูลนิธิรณรงค์เพื่อการไม่สูบบุหรี่ กล่าวว่า สถานการณ์ของผู้บริโภคผลิตภัณฑ์ยาสูบในปัจจุบันพบว่ามีมากถึงจำนวน 10 ล้านคน โดยค่าใช้จ่ายเฉลี่ยต่อคนประมาณเดือนละ 400 บาท ทำให้เกิดค่าใช้จ่ายของประชาชนผู้ใช้ผลิตภัณฑ์ยาสูบภายในประเทศมีมากถึงประมาณ 48,000 ล้านบาทต่อปี และจากการประมาณการมีค่ารักษาพยาบาลอันเป็นผลจากการบริโภคผลิตภัณฑ์ยาสูบมากถึง 70,000 ล้านบาทต่อปี รวมถึงมีค่าใช้จ่ายที่เกิดจากความสูญเสียทางด้านเศรษฐกิจและสังคมประมาณ 1.8 แสนล้านบาทต่อปี โดยเมื่อเปรียบเทียบกับภาษียาสูบจำนวน 4,952 ล้านบาทที่ภาครัฐเก็บได้นั้น พบว่าไม่มีความคุ้มค่าต่อความเสียหายทางเศรษฐกิจและงบประมาณจากภาครัฐที่สูญเสียไป จึงเป็นที่มาของการเข้าหารือกับกระทรวงมหาดไทยในวันนี้ เพื่อมุ่งหวังให้เกิดแนวทางการป้องกันนักสูบหน้าใหม่ รวมทั้งทำให้สังคมไทยเกิดความตระหนักรู้ถึงพิษภัยของการสูบบุหรี่ที่นอกจากจะส่งผลต่อตนเองแล้ว ยังส่งผลต่อครอบครัว ชุมชน สังคมโดยรวม และกระทบถึงการพัฒนาด้านต่าง ๆ ของประเทศอีกด้วย

ที่มา : https://www.thaigov.go.th/news/contents/details/68082