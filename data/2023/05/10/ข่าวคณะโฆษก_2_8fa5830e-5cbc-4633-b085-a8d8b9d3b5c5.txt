รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯ ส่งเสริมแผนการพัฒนาระบบดูแลสุขภาพคนไทยในต่างประเทศทั่วโลก เชื่อมั่นเป็นระบบที่ครอบคลุมสอดคล้องกับบริบทของโลกในปัจจุบัน ลดขั้นตอน ลดระยะเวลา เพิ่มประสิทธิภาพ


วันพุธที่ 10 พฤษภาคม 2566
10/05/2566
พิมพ์
โฆษกรัฐบาลเผย นายกฯ ส่งเสริมแผนการพัฒนาระบบดูแลสุขภาพคนไทยในต่างประเทศทั่วโลก เชื่อมั่นเป็นระบบที่ครอบคลุมสอดคล้องกับบริบทของโลกในปัจจุบัน ลดขั้นตอน ลดระยะเวลา เพิ่มประสิทธิภาพ
โฆษกรัฐบาลเผย นายกฯ ส่งเสริมแผนการพัฒนาระบบดูแลสุขภาพคนไทยในต่างประเทศทั่วโลก เชื่อมั่นเป็นระบบที่ครอบคลุมสอดคล้องกับบริบทของโลกในปัจจุบัน ลดขั้นตอน ลดระยะเวลา เพิ่มประสิทธิภาพ
(วันที่ 10 พฤษภาคม 2566) นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ส่งเสริมการดำเนินงานของกระทรวงสาธารณสุข และกระทรวงการต่างประเทศ ในการวางแผนการพัฒนาระบบดูแลสุขภาพคนไทยในต่างประเทศ ให้ครอบคลุมทุกมิติ ทั้งสร้างเสริมสุขภาพ การป้องกัน การควบคุมโรค ภัยสุขภาพ การดูแลรักษา และการส่งต่อ ตลอดจนการจัดทำ เพื่อพัฒนาระบบ พร้อมเป็นจุดประสานงานเพื่อขยายผลในกลุ่มเป้าหมายประชาชนชาวไทยในต่างประเทศต่อไป
โฆษกประจำสำนักนายกรัฐมนตรี กล่าวว่า กระทรวงสาธารณสุข และกระทรวงการต่างประเทศ ได้วางแผนการพัฒนาระบบดูแลสุขภาพคนไทยในต่างประเทศให้ครอบคลุมทุกมิติ โดยเปิดเผยว่า ปัจจุบันมีคนไทยอาศัยอยู่ในต่างประเทศประมาณ 1,500,000 คน และมีการเดินทางของนักท่องเที่ยวไทยไปยังต่างประเทศเพิ่มขึ้น ในแต่ละปีมากกว่า 10 ล้านคน โดยที่ผ่านมาจะมีระบบดูแลสุขภาพจากหน่วยงานภาครัฐที่เกี่ยวข้อง เช่น กรมการแพทย์ กรมสุขภาพจิต กรมควบคุมโรค กองสาธารณสุขฉุกเฉิน สถาบันการแพทย์ฉุกเฉินแห่งชาติ กองบริหารการสาธารณสุข แต่ยังพบปัญหาเกี่ยวกับระบบสาธารณสุข เช่น การเข้าถึงการรักษาพยาบาล การส่งตัวกลับประเทศเพื่อเข้ารับการรักษาต่อเนื่อง ดังนั้น กระทรวงสาธารณสุข และกระทรวงการต่างประเทศ จึงจัดทำ “บันทึกความเข้าใจระหว่างกระทรวงสาธารณสุขและกระทรวงการต่างประเทศ ว่าด้วยการดูแลสุขภาพข้าราชการและบุคลากรของสถานเอกอัครราชทูตและสถานกงสุลในต่างประเทศ รวมถึงคนไทยในต่างประเทศ” โดยมีเป้าหมายที่จะพัฒนาความร่วมมือในการดูแลสุขภาพคนไทยที่อยู่ในต่างประเทศ เพื่อการดำเนินงานที่ช่วยลดขั้นตอน ลดระยะเวลา และเพิ่มประสิทธิภาพมากยิ่งขึ้น โดยจะนำร่องในกลุ่มข้าราชการและบุคลากรของสถานเอกอัครราชทูตและสถานกงสุลในต่างประเทศเป็นระยะทดลอง เพื่อพัฒนาระบบ และเป็นจุดประสานงานเพื่อขยายผลในกลุ่มคนไทย และนักท่องเที่ยวไทยทั่วโลก
“นายกรัฐมนตรีให้ความสำคัญอย่างมากกับระบบสาธารณสุข และสุขภาพของประชาชน เพราะเชื่อว่าสุขภาพของประชาชนคือความมั่นคงของประเทศ โดยนายกรัฐมนตรีเชื่อมั่นว่าแผนพัฒนาระบบดูแลสุขภาพคนไทยในต่างประเทศ จะสามารถบริหารจัดการด้านสาธารณสุขได้อย่างมีประสิทธิภาพมากขึ้น สอดคล้องกับบริบทโลกปัจจุบัน ลดขั้นตอน ลดระยะเวลา และพัฒนาจุดประสานงานเพื่อขยายผลในกลุ่มคนไทย และนักท่องเที่ยวไทยทั่วโลกต่อไป” นายอนุชาฯ กล่าว

ที่มา : https://www.thaigov.go.th/news/contents/details/68087