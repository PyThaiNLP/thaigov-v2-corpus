รัฐบาลไทย-ข่าวทำเนียบรัฐบาล-ออมสิน ครบสัญญาลงทุน บจ. เงินสดทันใจ เตรียมขายหุ้น 49% คืนให้ศรีสวัสดิ์ ประกาศจับมือเป็นพันธมิตรธุรกิจ หลังบรรลุเป้าหมายลดโครงสร้างดอกเบี้ยตลาดสินเชื่อจำนำทะเบียนรถ


วันพุธที่ 10 พฤษภาคม 2566
10/05/2566
พิมพ์
ออมสิน ครบสัญญาลงทุน บจ. เงินสดทันใจ เตรียมขายหุ้น 49% คืนให้ศรีสวัสดิ์ ประกาศจับมือเป็นพันธมิตรธุรกิจ หลังบรรลุเป้าหมายลดโครงสร้างดอกเบี้ยตลาดสินเชื่อจำนำทะเบียนรถ
ธนาคารออมสินเตรียมใช้สิทธิ์ขายหุ้น 49% ในบริษัท เงินสดทันใจ จำกัด มูลค่า 1,500 ล้านบาท คืนให้กับบริษัท ศรีสวัสดิ์ คอร์ปอเรชั่น จำกัด (มหาชน) หรือ SAWAD ซึ่งเป็นไปตามที่กำหนดไว้ในสัญญาระหว่างผู้ถือหุ้นตั้งแต่เริ่มลงทุน
นายวิทัย รัตนากร ผู้อำนวยการธนาคารออมสิน เปิดเผยว่า ธนาคารออมสินเตรียมใช้สิทธิ์ขายหุ้น 49% ในบริษัท เงินสดทันใจ จำกัด มูลค่า 1,500 ล้านบาท คืนให้กับบริษัท ศรีสวัสดิ์ คอร์ปอเรชั่น จำกัด (มหาชน) หรือ SAWAD ซึ่งเป็นไปตามที่กำหนดไว้ในสัญญาระหว่างผู้ถือหุ้นตั้งแต่เริ่มลงทุน ทั้งนี้ ธนาคารออมสินได้เข้าลงทุนใน บจ.เงินสดทันใจ เป็นระยะเวลา 2 ปี โดยมีวัตถุประสงค์หลักเพื่อเพิ่มการแข่งขันในตลาดสินเชื่อจำนำทะเบียนรถมอเตอร์ไซค์ ซึ่งการดำเนินการดังกล่าวสามารถปรับลดโครงสร้างอัตราดอกเบี้ยของตลาดลงได้ประมาณ 8% - 10% ต่อปี จากเดิมอยู่ที่ 26% - 28% ต่อปี ในช่วงที่เริ่มประกาศเปิดตัวโครงการ ปัจจุบันอัตราดอกเบี้ยลดลงมาอยู่ที่ประมาณ 16% - 18% ต่อปี ซึ่งยังสามารถสร้างผลกำไรให้กับผู้ประกอบการในระดับที่เหมาะสม และช่วยเหลือผู้มีรายได้น้อยให้มีโอกาสเข้าถึงแหล่งเงินกู้ในระบบด้วยต้นทุนสินเชื่อที่ถูกลงและเป็นธรรม โดย บจ.เงินสดทันใจ ได้อนุมัติสินเชื่อที่คิดอัตราดอกเบี้ยต่ำลงแก่ผู้มีรายได้น้อย จำนวนกว่า 1.7 ล้านราย และคาดการณ์ว่ามีผู้ได้รับประโยชน์จากการที่ดอกเบี้ยถูกลงทั้งตลาดสินเชื่อจำนำทะเบียนรถ เป็นจำนวนกว่า 5 ล้านราย
อนึ่ง ภายหลังจากที่ได้ดำเนินการขายหุ้นคืน ธนาคารออมสิน และ บมจ.ศรีสวัสดิ์ ได้ตกลงร่วมลงนามบันทึกข้อตกลงความร่วมมือทางธุรกิจ โดยธนาคารจะให้สินเชื่อกับ บจ. เงินสดทันใจ ในอัตราดอกเบี้ยที่เหมาะสม ส่วน บจ.เงินสดทันใจ จะยังปล่อยสินเชื่อจำนำทะเบียนรถมอเตอร์ไซค์ด้วยอัตราดอกเบี้ยปกติที่ไม่เกิน 18% เพื่อช่วยเหลือประชาชนผู้มีรายได้น้อยให้เข้าถึงสินเชื่อด้วยอัตราดอกเบี้ยที่เหมาะสมต่อไป.

ที่มา : https://www.thaigov.go.th/news/contents/details/68083