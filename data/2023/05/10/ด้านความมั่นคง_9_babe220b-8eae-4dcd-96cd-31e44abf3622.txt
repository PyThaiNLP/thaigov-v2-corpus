รัฐบาลไทย-ข่าวทำเนียบรัฐบาล-ปลัดมหาดไทยจับมือนายกแม่บ้านมหาดไทยนำภาคีเครือข่ายเมืองนครพนม ร่วมกิจกรรม "สวมผ้าไทย ใส่ผ้าซิ่น กินข้าวปิ่นโต" เสริมสร้างความมั่นคงด้านอาหาร ด้วยภาชนะที่เป็นมิตรกับสิ่งแวดล้อม 


วันพุธที่ 10 พฤษภาคม 2566
10/05/2566
พิมพ์
ปลัดมหาดไทยจับมือนายกแม่บ้านมหาดไทยนำภาคีเครือข่ายเมืองนครพนม ร่วมกิจกรรม "สวมผ้าไทย ใส่ผ้าซิ่น กินข้าวปิ่นโต" เสริมสร้างความมั่นคงด้านอาหาร ด้วยภาชนะที่เป็นมิตรกับสิ่งแวดล้อม
ปลัดมหาดไทยจับมือนายกแม่บ้านมหาดไทยนำภาคีเครือข่ายเมืองนครพนม ร่วมกิจกรรม "สวมผ้าไทย ใส่ผ้าซิ่น กินข้าวปิ่นโต" เสริมสร้างความมั่นคงด้านอาหาร ด้วยภาชนะที่เป็นมิตรกับสิ่งแวดล้อม เพื่อความยั่งยืนของโลกใบเดียวนี้
วันนี้ (10 พ.ค. 66) เวลา 12.30 น. ที่โรงเรียนชุมชนเทศบาล 3 (พินิจพิทยานุสรณ์) ตำบลในเมือง อำเภอเมืองนครพนม จังหวัดนครพนม นายสุทธิพงษ์ จุลเจริญ ปลัดกระทรวงมหาดไทย พร้อมด้วย ดร.วันดี กุญชรยาคง จุลเจริญ นายกสมาคมแม่บ้านมหาดไทย เป็นประธานกิจกรรม "สวมผ้าไทย ใส่ผ้าซิ่น กินข้าวปิ่นโต" โดยมี นายอรรษิษฐ์ สัมพันธรัตน์ อธิบดีกรมการพัฒนาชุมชน นางจิณณารัชช์ สัมพันธรัตน์ อุปนายกสมาคมแม่บ้านมหาดไทยและประธานแม่บ้านพัฒนาชุมชน นายวันชัย จันทร์พร ผู้ว่าราชการจังหวัดนครพนม นางสงวน จันทร์พร ประธานแม่บ้านมหาดไทยจังหวัดนครพนม นายธนันท์รัฐ ธนเสฏฐการย์ ผู้เชี่ยวชาญด้านผ้าไทย นายวรงค์ แสงเมือง รองอธิบดีกรมการพัฒนาชุมชน นายชวนินทร์ วงศ์สถิตจิรกาล นายวิจิตร กิจวิรัตน์ นายจิรศักดิ์ สีหามาตย์ รองผู้ว่าราชการจังหวัดนครพนม หัวหน้าส่วนราชการ นายนิวัต เจียวิริยบุญญา นายกเทศมนตรีเมืองนครพนม ผู้บริหารเทศบาลเมืองนครพนม สมาชิกสภา พนักงานเทศบาล นักเรียน และภาคีเครือข่าย ร่วมกิจกรรม
โอกาสนี้ นายสุทธิพงษ์ จุลเจริญ ปลัดกระทรวงมหาดไทย พร้อมด้วย ดร.วันดี กุญชรยาคง จุลเจริญ นายกสมาคมแม่บ้านมหาดไทย ร่วมรับชมการแสดงชุด "รำวงมหาดไทย" โดยนักเรียนโรงเรียนชุมชนเทศบาล 3 (พินิจพิทยานุสรณ์) เทศบาลเมืองนครพนม และการแสดงชุด "นครพนมเมืองงาม" โดยคณะครูโรงเรียนชุมชนเทศบาล 3 (พินิจพิทยานุสรณ์) และร่วมชมนิทรรศการสื่อการเรียนการสอนและผลงานนักเรียนโรงเรียนในสังกัดเทศบาลเมืองนครพนม อาทิ สื่อการเรียนการสอน ชุด "ปฐมวัยคุณภาพที่สร้างได้" ผลงานดอกกุหลาบจากถุงนมโรงเรียน ผลงานการประดิษฐ์จากวัสดุที่ใช้แล้ว และโครงงานที่ได้รับรางวัลจากงานมหกรรมการจัดการศึกษาท้องถิ่น ระดับภาคตะวันออกเฉียงเหนือ ครั้งที่ 28 ได้แก่ 1) รางวัลเหรียญทอง โครงงานการงานอาชีพและเทคโนโลยี ระดับ ป.4-ป.6 ชื่อโครงงานยืดเส้นยืดสายลวดลายจากก้นครัว 2) รางวัลเหรียญทอง โครงงานสังคมศึกษา ศาสนาและวัฒนธรรม ระดับ ม.1-ม.3 ชื่อโครงงานตำนานสมเด็จพระนเรศวรมหาราชตอนยุทธหัตถี 3) รางวัลเหรียญทองโครงงานภาษาไทย ม.4-ม.6 ชื่อโคลงสี่สุภาพปราบรามเกียรติ์พากเพียรสู่นวัตกรรม 4) รางวัลชมเชยอันดับ 1 เหรียญทองระดับประเทศ โครงงานภาษาต่างประเทศ (ภาษาอังกฤษ) ป.4-ป.6 ชื่อโครงงาน We Are Superheroes 5) รางวัลรองชนะเลิศอันดับ 2 ระดับประเทศ โครงงานภาษาไทย เรื่อง ชมความงามเมืองนครพนม ด้วยกลอนสุภาพน้อมนำศาสตร์พระราชาสู่นวัตวิถีชีวิตที่ดีงาม 6) รางวัลชมเชยอันดับ 1 เหรียญทองระดับประเทศ โครงงาน สังคมศึกษา ศาสนาและวัฒนธรรม เรื่อง นครพนมเมือง 3 ที่สุดยุคไทยแลนด์ 4.0 7) รางวัลชมเชยอันดับ 3 เหรียญทองระดับประเทศ โครงงานการงานอาชีพและเทคโนโลยี ม.4-ม.6 เรื่อง หัตถกรรมจ้างคนชุดหุ่นยนต์สร้างฝัน และ 8 ) รางวัลชมเชยอันดับ 3 เหรียญทองระดับประเทศ โครงงานสุขศึกษาและพลศึกษา ป.4-ป.6 เรื่อง เครื่องออกกำลังกายจากไม้ไผ่เรือไฟ (Bamboo Fitness) พร้อมทั้งเยี่ยมชมแปลงผักสวนครัว ซึ่งน้อมนำพระราชดำริสมเด็จพระกนิษฐาธิราชเจ้ากรมสมเด็จพระเทพรัตนราชสุดาสยามบรมราชกุมารี ในด้านสร้างความมั่นคงด้านอาหาร ขยายผลปลูกฝังให้เด็กและเยาวชนนักเรียนในโรงเรียน ได้ทดลองทำและนำกลับไปปลูกที่บ้านเรือนของตนเองทุกหลังคาเรือน และในช่วงท้ายของกิจกรรม นายสุทธิพงษ์ จุลเจริญ ปลัดกระทรวงมหาดไทย พร้อมด้วย ดร.วันดี กุญชรยาคง จุลเจริญ นายกสมาคมแม่บ้านมหาดไทย ได้เทขยะเปียกซึ่งเป็นเศษอาหารจากการรับประทานอาหารกลางวัน ใส่ลงไปในถังขยะเปียกลดโลกร้อน บริเวณแปลงผักสวนครัวของโรงเรียนอีกด้วย
นายสุทธิพงษ์ จุลเจริญ ปลัดกระทรวงมหาดไทย กล่าวว่า ขอชื่นชมจังหวัดนครพนม ภายใต้การนำของท่านวันชัย จันทร์พร ผู้ว่าราชการจังหวัดนครพนม ที่ได้บูรณาการภาคีเครือข่ายทุกภาคส่วน ในการน้อมนำพระปณิธานของสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา พระผู้ทรงสืบสาน รักษา และต่อยอด พระราชปณิธานของสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ในการส่งเสริมการใช้ผ้าไทย เพื่อทำให้ผ้าไทยกลายเป็นอาชีพเสริมที่สร้างรายได้ให้กับพี่น้องประชาชน ได้มีอาชีพ มีรายได้ จุนเจือเลี้ยงดูครอบครัว ซึ่งมีจุดเริ่มต้นครั้งแรกที่บ้านนาหว้า อำเภอนาหว้า จังหวัดนครพนม โดยสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา ทรงต่อยอดด้วยหลักการ Sustainable Fashion เพื่อให้เกิดกระบวนการผลิตผ้าที่เป็นมิตรกับสิ่งแวดล้อม และพระราชทานพระดำริ "หมู่บ้านยั่งยืน (Sustainable Village)" ด้วยการส่งเสริมให้ประชาชนได้น้อมนำหลักปรัชญาของเศรษฐกิจพอเพียง ให้เกิดการพึ่งพาตนเอง และน้อมนำพระราชดำริด้านการเสริมสร้างความมั่นคงด้านอาหาร "บ้านนี้มีรักปลูกผักกินเอง" และ "ทางนี้มีผลผู้คนรักกัน" ด้วยการปลูกพืชผักสวนครัวในทุกครัวเรือน และส่งเสริมให้เกิดความตระหนักรู้ในการดูแลรักษาความสะอาดของบ้านเรือน มีการบริหารจัดการขยะ การคัดแยกขยะ และการจัดทำถังขยะเปียกลดโลกร้อน ลดการใช้วัสดุที่สร้างมลภาวะกับสิ่งแวดล้อม ซึ่งกิจกรรม "สวมผ้าไทย ใส่ผ้าซิ่น กินข้าวปิ่นโต" เป็นกิจกรรมที่เป็นความคิดริเริ่มสร้างสรรค์อันเป็นการสนองพระดำริของพระองค์ท่าน ซึ่งสอดคล้องกับสิ่งที่ท่านผู้ว่าราชการจังหวัดนครพนมได้ร่วมลงนามประกาศเจตนารมณ์กับองค์การสหประชาชาติประจำประเทศไทย 1 จังหวัด 1 คำมั่นสัญญาเพื่อการพัฒนาที่ยั่งยืน เพื่อที่จะมุ่งให้เกิดการขับเคลื่อนตามเป้าหมายการพัฒนาที่ยั่งยืน (UN SDGs) ทั้ง 17 ข้อ เพื่อบรรลุเป้าหมายทำให้พี่น้องประชาชนได้มีคุณภาพชีวิตที่ดีอย่างยั่งยืน
"การที่พวกเราทุกคนได้สวมใส่ผ้าไทยมาร่วมรับประทานอาหาร ได้มาร่วมทานกับข้าวหม้อเดียวกัน ทานข้าวมื้อเดียวกัน โดยที่ทุกคนก็นำปิ่นโตมาแบ่งปันกับข้าวกันในวันนี้ เป็นกิจกรรมที่มุ่งเสริมสร้างความสามัคคี ความรัก ความปรารถนาดีต่อกัน จึงนับเป็นโอกาสที่ดีที่ในวันนี้ พวกเราทุกคนได้มาเจอกัน ได้มาแลกเปลี่ยนสิ่งที่ดี และสิ่งที่สำคัญ คือ การได้มาตอกย้ำจุดมุ่งหมายเดียวกัน ในการที่เราจะมุ่ง Change for Good สร้างสรรค์สิ่งที่ดีที่เกิดประโยชน์ต่อตนเอง ต่อครอบครัว ต่อชุมชน ต่อสังคม และต่อประเทศชาติ แล้วขยายผลส่งต่อสืบสานต่อไปยังคนรุ่นต่อไป ซึ่งมีลูก ๆ นักเรียน จะเป็นคนนำสิ่งดี ๆ เหล่านี้ ขับเคลื่อนร่วมกับเด็กและเยาวชนในวัยเดียวกัน เพื่อทำให้ในอนาคตข้างหน้า จังหวัดนครพนมและประเทศไทยของเราจะมีสิ่งแวดล้อม จะมีอากาศที่ดี ที่ทำให้ประชาชนได้มีคุณภาพชีวิตที่ดีอย่างยั่งยืน" นายสุทธิพงษ์ฯ กล่าวเพิ่มเติม
นายวันชัย จันทร์พร ผู้ว่าราชการจังหวัดนครพนม กล่าวว่า การจัดกิจกรรมสวมผ้าไทย ใส่ผ้าซิ่น กินข้าวปิ่นโต ในครั้งนี้ เป็นครั้งที่ 2 ภายหลังจากการจัดครั้งแรกที่ศาลากลางจังหวัดนครพนม เมื่อวันที่ 31 มีนาคม 2566 ซึ่งการจัดกิจกรรมครั้งนี้นั้น ได้รับการสนับสนุนจากเทศบาลเมืองนครพนม โดยผู้ร่วมกิจกรรมทุกคน ต่างสวมใส่ผ้าไทยและนำอาหารที่เกิดจากการนำพืชผักสวนครัวในครัวเรือนที่บ้านมาปรุงอาหาร แล้วนำมาแลกเปลี่ยน แบ่งปัน อันเป็นการส่งเสริมความรัก ความสามัคคีในหมู่เพื่อนร่วมงาน ระหว่างคณะครู นักเรียน รวมถึงภาคีเครือข่ายในพื้นที่ เป็นการแสดงเจตนารมณ์ไม่ใช้ถุงพลาสติกในการบรรจุอาหาร เป็นการใช้ปิ่นโตและภาชนะที่สามารถนำกลับมาใช้ใหม่บรรจุอาหาร และขยะเปียกที่เกิดจากเศษอาหารก็ได้นำไปรวบรวมใส่ในถังขยะเปียกลดโลกร้อนบริเวณแปลงผักสวนครัวของโรงเรียน เพื่อใช้เป็นปุ๋ยหมักสารบำรุงดินให้กับผักสวนครัวของโรงเรียนต่อไป

ที่มา : https://www.thaigov.go.th/news/contents/details/68110