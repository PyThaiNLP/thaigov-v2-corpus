รัฐบาลไทย-ข่าวทำเนียบรัฐบาล-สมัครด่วน!! กรมการจัดหางาน รับสมัครคนงานไปทำงานมาเก๊า 17 อัตรา สมัครได้ตั้งแต่บัดนี้ถึง 19 พฤษภาคม 66


วันพุธที่ 10 พฤษภาคม 2566
10/05/2566
พิมพ์
สมัครด่วน!! กรมการจัดหางาน รับสมัครคนงานไปทำงานมาเก๊า 17 อัตรา สมัครได้ตั้งแต่บัดนี้ถึง 19 พฤษภาคม 66
กระทรวงแรงงาน โดยกรมการจัดหางาน เปิดรับสมัครคนหางานเพื่อไปทำงานประเภทงานบริการในเขตบริหารพิเศษมาเก๊า ตำแหน่งพนักงานรับลูกค้าวีไอพี กัปตัน และพนักงานนวดสปา จำนวน 17 อัตรา เงินเดือน สูงสุด 81,000 บาท
ฟรีค่าโดยสารเครื่องบินไป - กลับ อาหาร และสวัสดิการตามกฎหมาย สมัครได้ตั้งแต่บัดนี้ถึง 19 พ.ค. 66 ไม่เว้นวันหยุดราชการ
นายไพโรจน์ โชติกเสถียร อธิบดีกรมการจัดหางาน เปิดเผยว่า กรมการจัดหางาน เปิดรับสมัครคนไทยไปทำงานในเขตบริหารพิเศษมาเก๊า กับนายจ้าง บริษัท Galaxy Entertainment Group ซึ่งประกอบกิจการโรงแรม คาสิโน และร้านอาหาร จำนวน 3 ตำแหน่ง รวม 17 อัตรา ได้แก่ พนักงานรับลูกค้าวีไอพี 5 อัตรา กัปตัน 5 อัตรา และพนักงานนวดสปา 7 อัตรา กับนายจ้าง บริษัท Galaxy Entertainment Group ซึ่งประกอบกิจการโรงแรม คาสิโน และร้านอาหาร เงินเดือน 62,550 - 81,000 บาท ตามตำแหน่งและประสบการณ์ โดยนายจ้างจะจ่ายค่าโดยสารเครื่องบินไป – กลับ เมื่อทำงานสิ้นสุดสัญญาจ้าง ช่วยจ่ายค่าที่พักเดือนละ 500 เหรียญมาเก๊า จัดอาหารระหว่างเวลาที่ปฏิบัติหน้าที่ มีประกันสุขภาพ และสวัสดิการตามกฎหมายแรงงานมาเก๊า ซึ่งผู้สนใจสามารถศึกษารายละเอียดการสมัครสอบ กำหนดการและวิธีการรับสมัครได้ที่เว็บไซต์กองบริหารแรงงานไทยไปต่างประเทศ doe.go.th/overseas หัวข้อ “ข่าวประกาศรับสมัคร” และยื่นใบสมัครทางอีเมล ได้ตั้งแต่บัดนี้จนถึงวันที่ 19 พฤษภาคม 2566 ไม่เว้นวันหยุดราชการ
นายไพโรจน์ฯ กล่าวว่า สำหรับตำแหน่งงาน และคุณสมบัติ ที่นายจ้างแจ้งความต้องการ ทั้ง 3 ตำแหน่ง มีดังนี้
1. พนักงานต้อนรับลูกค้าวีไอพี (Service Ambassador) จำนวน 5 อัตรา ค่าจ้างเดือนละ 16,000-18,000 เหรียญมาเก๊า หรือประมาณ 72,000-81,000 บาท คุณสมบัติ เพศหญิง อายุระหว่าง 21-35 ปี ส่วนสูงขั้นต่ำ 165 เซนติเมตร สามารถสื่อสารภาษาไทย ภาษาอังกฤษ ได้ดีเยี่ยม และภาษาจีนกลาง (Mandarin) ได้ดี มีประสบการณ์ให้บริการลูกค้าอย่างน้อย 1 ปี ในโรงแรมระดับ 4 หรือ 5 ดาว หรือในร้านอาหารที่มีชื่อเสียง มีความรู้พื้นฐานเกี่ยวกับอาหารและเครื่องดื่ม และทักษะงานบริการลูกค้า สุภาพเรียบร้อย มีไหวพริบดีเยี่ยม สามารถทำงานเป็นทีม มีใจรักงานบริการ และยินดีทำงานเป็นกะใน 24 ชั่วโมง
2. กัปตัน (Captain) จำนวน 5 อัตรา ค่าจ้างเดือนละ 15,000 เหรียญมาเก๊า หรือประมาณ 67,500 บาท
คุณสมบัติ  สามารถสื่อสารภาษาไทย ภาษาอังกฤษ ได้ดีเยี่ยม และภาษาจีนกลาง (Mandarin) ได้ดี มีประสบการณ์ทำงานอย่างน้อย 3 ปี ในโรงแรมระดับ 5 ดาว หรือร้านอาหารที่มีชื่อเสียง สามารถควบคุมดูแลผู้ใต้บังคับบัญชาได้ ผ่านการฝึกอบรมด้านการต้อนรับ และยินดีทำงานเป็นกะใน 24 ชั่วโมง
3. พนักงานนวดสปา (Spa Therapist) จำนวน 7 อัตรา ค่าจ้างเดือนละ 13,900 เหรียญมาเก๊า หรือประมาณ 62,550 บาท คุณสมบัติ  เพศหญิง อายุไม่เกิน 40 ปี สามารถสื่อสารภาษาอังกฤษได้ มีประสบการณ์อย่างน้อย 2 ปี ในตำแหน่งสปาบำบัด ในโรงแรมระดับ 5 ดาว สุภาพเรียบร้อย มีไหวพริบ สามารถทำงานเป็นทีมได้ และมีใจรักงานบริการ
อธิบดีกรมการจัดหางาน กล่าวเพิ่มเติมว่า การรับสมัครในครั้งนี้เป็นการดำเนินการเพื่อจัดส่งคนหางานไปทำงานต่างประเทศ โดยวิธีรัฐจัดส่ง คนหางานไม่เสียค่าสมัครหรือค่าบริการใดๆ ทั้งสิ้น ผู้ที่ได้รับการคัดเลือกให้ไปทำงานจะต้องจ่ายค่าใช้จ่ายเท่าที่จำเป็น ได้แก่ ค่าถ่ายรูป ค่าทำหนังสือเดินทาง (กรณียังไม่มี) ค่าตรวจสุขภาพ ค่าตรวจสอบ ประวัติอาชญากรรม ค่าสมัครสมาชิกกองทุนเพื่อช่วยเหลือคนหางานไปทำงานในต่างประเทศ รวมค่าใช้จ่าย ประมาณ 5,500 บาท โดยผู้สนใจสามารถสอบถามรายละเอียดเพิ่มเติมได้ที่สำนักงานจัดหางานจังหวัดทุกจังหวัด สำนักงานจัดหางานกรุงเทพมหานครพื้นที่ 1 - 10 หรือกองบริหารแรงงานไทยไปต่างประเทศ หมายเลขโทรศัพท์ 0 2245 1034 หรือสายด่วนกระทรวงแรงงาน โทร. 1506 กด 2 กรมการจัดหางาน ในวันและเวลาราชการ

ที่มา : https://www.thaigov.go.th/news/contents/details/68099