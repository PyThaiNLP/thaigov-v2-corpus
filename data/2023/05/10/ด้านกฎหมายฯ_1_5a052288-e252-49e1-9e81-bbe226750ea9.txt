รัฐบาลไทย-ข่าวทำเนียบรัฐบาล-รองนายกรัฐมนตรี รักษาราชการแทนรัฐมนตรีว่าการกระทรวงยุติธรรม เป็นประธานการประชุมผู้บริหารกระทรวงยุติธรรม ครั้งที่ ๑๒/๒๕๖๖


วันพุธที่ 10 พฤษภาคม 2566
10/05/2566
พิมพ์
รองนายกรัฐมนตรี รักษาราชการแทนรัฐมนตรีว่าการกระทรวงยุติธรรม เป็นประธานการประชุมผู้บริหารกระทรวงยุติธรรม ครั้งที่ ๑๒/๒๕๖๖
รองนายกรัฐมนตรี รักษาราชการแทนรัฐมนตรีว่าการกระทรวงยุติธรรม เป็นประธานการประชุมผู้บริหารกระทรวงยุติธรรม ครั้งที่ ๑๒/๒๕๖๖
ในวันพุธที่ ๑๐ พฤษภาคม ๒๕๖๖ เวลา ๑๑.๐๐ น. นายวิษณุ เครืองาม รองนายกรัฐมนตรี รักษาราชการแทนรัฐมนตรีว่าการกระทรวงยุติธรรม เป็นประธานการประชุมผู้บริหารกระทรวงยุติธรรม ครั้งที่ ๑๒/๒๕๖๖ โดยมี พล.ต.ท.พิจาร จิตติรัตน์ ที่ปรึกษารองนายกรัฐมนตรี (นายวิษณุ เครืองาม) นางพงษ์สวาท กายอรุณสุทธิ์ ปลัดกระทรวงยุติธรรม นายวัลลภ นาคบัว รองปลัดกระทรวงยุติธรรม นายสหการณ์ เพ็ชรนรินทร์ รองปลัดกระทรวงยุติธรรม พ.ต.ท.ประวุธ วงศ์สีนิล รองปลัดกระทรวงยุติธรรม พร้อมด้วยผู้บริหารระดับสูง และเจ้าหน้าที่ที่เกี่ยวข้อง เข้าร่วมการประชุมฯ ณ ห้องประชุม ๑๐-๐๑ ชั้น ๑๐ อาคารกระทรวงยุติธรรม และผ่านระบบการประชุมทางไกล (Cisco Webex Meeting)
ในการนี้ ที่ประชุมได้รับทราบรายงานผลการดำเนินงานตามแผนปฏิบัติการเร่งรัดของหน่วยงานในสังกัดกระทรวงยุติธรรม (Quick Win) ได้แก่ การสืบสวนขยายผลเครือข่ายการค้ายาเสพติดรายสำคัญ และการแถลงข่าวและการเปิดตัวสถาบันพัฒนาสิทธิมนุษยชน พร้อมทั้งรับทราบรายงานผลการปฏิบัติราชการทั่วไปของหน่วยงานในสังกัดกระทรวงยุติธรรม ดังนี้
สำนักงาน ป.ป.ส. เรื่องการหารือร่วมกับเลขาธิการแผนโคลัมโบ และการประชุมหารือเชิงนโยบายและการศึกษาดูงานด้านการควบคุมยาเสพติด ณ ประเทศสหรัฐอเมริกา
กรมคุ้มครองสิทธิและเสรีภาพ เรื่องสถิติการเยียวยาผู้เสียหายและจำเลยในคดีอาญา และการช่วยเหลือเยียวยาผู้เสียหายจากกรณีต้องสงสัยว่าถูกวางยาในคดี “ไซยาไนด์”
สำนักงานกิจการยุติธรรม เรื่องการสร้างการรับรู้ด้านกฎหมายและกระบวนการยุติธรรมให้กับประชาชน และกรมคุมประพฤติ เรื่องการขับเคลื่อนและดำเนินการตามภารกิจของกรมคุมประพฤติ
นอกจากนี้ ที่ประชุมได้พิจารณารายงานผลการดำเนินงานตามข้อสั่งการของรัฐมนตรีว่าการกระทรวงยุติธรรมในส่วนกรมคุมประพฤติ จำนวน 3 เรื่อง ได้แก่ การจัดทำคู่มือหรือแนวทางการดำเนินงาน/การปฏิบัติเกี่ยวกับการกำหนดมาตรการทางกฎหมายสำหรับผู้กระทำผิดตามพระราชบัญญัติมาตรการป้องกันการกระทำผิดซ้ำในความผิดเกี่ยวกับเพศหรือที่ใช้ความรุนแรง พ.ศ. ๒๕๖๕ การทำความตกลงร่วมกับสำนักงานศาลยุติธรรม
ในการใช้มาตรการคุมประพฤติด้วยเครื่องมือ EM สำหรับผู้กระทำผิดตามประมวลกฎหมายอาญา มาตรา ๕๖ ที่มีพฤติกรรมเกี่ยวข้องกับยาเสพติด/ผู้ที่มีพฤติกรรมรุนแรงอันอาจก่อคดีอื่นได้ และการประชาสัมพันธ์ตัวเลขสถิติคดีที่ศาลมีคำสั่งกำหนดมาตรการเฝ้าระวังผู้กระทำผิดภายหลังพ้นโทษตามพระราชบัญญัติมาตรการป้องกันการกระทำผิดซ้ำในความผิดเกี่ยวกับเพศหรือที่ใช้ความรุนแรง พ.ศ. ๒๕๖๕

ที่มา : https://www.thaigov.go.th/news/contents/details/68108