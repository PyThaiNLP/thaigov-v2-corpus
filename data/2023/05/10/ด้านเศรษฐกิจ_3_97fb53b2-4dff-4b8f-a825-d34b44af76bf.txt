รัฐบาลไทย-ข่าวทำเนียบรัฐบาล-กรมทางหลวงชนบท เชิญชวนล่องใต้บนถนนสาย นศ.4070 จังหวัดนครศรีธรรมราช


วันพุธที่ 10 พฤษภาคม 2566
กรมทางหลวงชนบท เชิญชวนล่องใต้บนถนนสาย นศ.4070 จังหวัดนครศรีธรรมราช
สัมผัสเสน่ห์วิถีชุมชน ชมความอุดมสมบูรณ์ของธรรมชาติ พร้อมสูดอากาศที่ดีที่สุดในประเทศไทย ณ “หมู่บ้านคีรีวง” ขับเคลื่อนเศรษฐกิจการท่องเที่ยวในพื้นที่
กรมทางหลวงชนบท (ทช.) กระทรวงคมนาคม เชิญชวนล่องใต้ท่องเที่ยว “หมู่บ้านคีรีวง” บนถนนสาย นศ.4070 ตำบลกำโลน อำเภอลานสกา จังหวัดนครศรีธรรมราช สัมผัสธรรมชาติการท่องเที่ยวเชิงอนุรักษ์ สนับสนุนสินค้าภูมิปัญญาชาวบ้าน หมู่บ้านคีรีวงเป็นหมู่บ้านกลางหุบเขามีคลองสายเล็ก ๆ ไหลผ่านกลางหมู่บ้าน ล้อมรอบไปด้วยธรรมชาติที่อุดมสมบูรณ์ทั้งป่าไม้ ภูเขา ลำธาร ได้ชื่อว่าเป็นหมู่บ้านที่อากาศดีที่สุดในประเทศไทย รวมทั้งมีการจัดการท่องเที่ยวเชิงอนุรักษ์ของชุมชนจนได้รับรางวัลยอดเยี่ยมอุตสาหกรรมท่องเที่ยว (Thailand Tourism Awards) ประจำปี 2541 ประเภทเมืองและชุมชน อีกทั้งมีสะพานข้ามคลองปงและสะพานบ้านคีรีวง คลองท่าดี เป็นจุดท่องเที่ยวยอดนิยมให้สามารถแวะถ่ายรูปชมวิวมองเห็นภูเขา ป่าไม้นานาพันธุ์ เป็นคลองธรรมชาติมีแหล่งต้นน้ำจากเทือกเขาหลวงไหลผ่าน มีกิจกรรมพายเรือ เล่นน้ำ โดยเฉพาะบริเวณหน้าฝาย นอกจากนี้ ประชาชนในหมู่บ้านคีรีวงมีวิถีชีวิตแบบชาวสวนอยู่กับธรรมชาติ มีอาชีพหลักคือการทำสวนผลไม้ผสม หรือที่เรียกว่า “สวมสมรม” ปลูกพืชหลายอย่างในแปลงเดียวกัน ทำให้เก็บกินเก็บขายได้ตลอดทั้งปี อาทิ มังคุด เงาะ ทุเรียน สะตอ สามารถชิมผลไม้สด ๆ จากต้น และผลไม้แปรรูป เช่น มังคุดกวน ทุเรียนกวน ทุเรียนกวนย่างและทอด หรือแวะชมกลุ่มผลิตภัณฑ์ของชาวบ้านกลุ่มทำผ้ามัดย้อมสีธรรมชาติและกลุ่มทำสบู่สมุนไพรเปลือกมังคุด แนะนำให้ซื้อกลับไปเป็นของฝากนอกจากจะได้สินค้าที่มีคุณภาพแล้วยังเป็นการช่วยกระจายรายได้สู่ชุมชนให้มีคุณภาพชีวิตที่ดีขึ้นอีกด้วย
สำหรับการเดินทางมายัง “หมู่บ้านคีรีวง” เริ่มต้นจากตัวเมืองนครศรีธรรมราชใช้ถนน ทล.4016 (ถนนกะโรม) ขับตรงไปถึงสามแยกบ้านตาล เลี้ยวซ้ายเข้าสู่ ทล. 4615 ขับตรงไป 9 กิโลเมตร จะเห็นป้ายเข้าสู่ชุมชนบ้านคีรีวง กลับรถและเลี้ยวซ้ายเข้าสู่ถนนสาย นศ.4070 ขับตรงไปประมาณ 7.5 กิโลเมตร สามารถแวะพักผ่อนหรือถ่ายรูปเช็กอินกับสถานที่ต่าง ๆ ได้ ทั้งนี้ ทช. ได้ติดตั้งป้ายแนะนำเส้นทางท่องเที่ยวบริเวณโครงข่ายทางหลวงชนบท เพื่อความสะดวกในการเดินทางของประชาชน หากต้องการสอบถามข้อมูลเพิ่มเติมสามารถติดต่อได้ที่แขวงทางหลวงชนบทนครศรีธรรมราช โทร. 0 - 7584 - 5002 – 3

ที่มา : https://www.thaigov.go.th/news/contents/details/68089