รัฐบาลไทย-ข่าวทำเนียบรัฐบาล-สธ. ดูแลเยียวยาพยาบาลห้องฉุกเฉิน รพ.เลย ถูกผู้ป่วยทำร้ายร่างกาย เตรียมดำเนินคดีจนถึงที่สุด


วันอังคารที่ 9 พฤษภาคม 2566
สธ. ดูแลเยียวยาพยาบาลห้องฉุกเฉิน รพ.เลย ถูกผู้ป่วยทำร้ายร่างกาย เตรียมดำเนินคดีจนถึงที่สุด
ปลัดกระทรวงสาธารณสุข กำชับนายแพทย์สาธารณสุขจังหวัดเยี่ยมให้กำลังใจและดูแลเยียวยา เจ้าหน้าที่พยาบาลห้องฉุกเฉิน โรงพยาบาลเลย ที่ถูกผู้ป่วยทำร้ายร่างกายระหว่างปฏิบัติหน้าที่ ล่าสุดอาการดีขึ้น สามารถกลับมาปฏิบัติงานได้ตามปกติ
ปลัดกระทรวงสาธารณสุข กำชับนายแพทย์สาธารณสุขจังหวัดเยี่ยมให้กำลังใจและดูแลเยียวยา เจ้าหน้าที่พยาบาลห้องฉุกเฉิน โรงพยาบาลเลย ที่ถูกผู้ป่วยทำร้ายร่างกายระหว่างปฏิบัติหน้าที่ ล่าสุดอาการดีขึ้น สามารถกลับมาปฏิบัติงานได้ตามปกติ ด้านผู้อำนวยการโรงพยาบาลเลย ประสานดำเนินคดีถึงที่สุดฐานทำร้ายร่างกายเจ้าพนักงานระหว่างปฏิบัติหน้าที่
นายแพทย์โอภาส การย์กวินพงศ์ ปลัดกระทรวงสาธารณสุข กล่าวถึงกรณีเจ้าหน้าที่พยาบาล 2 ราย ของงานการพยาบาลผู้ป่วยอุบัติเหตุฉุกเฉิน โรงพยาบาลเลย ถูกผู้ป่วยซึ่งมีประวัติใช้สารเสพติดและดื่มสุราทำร้ายร่างกายระหว่างปฏิบัติหน้าที่ เมื่อวันที่ 4 พฤษภาคม 2566 ว่า ได้กำชับให้นายแพทย์สาธารณสุขจังหวัดเลยเข้าเยี่ยมให้กำลังใจ และดูแลเรื่องการเยียวยาตามระเบียบของกระทรวงสาธารณสุข ล่าสุดได้รับรายงานว่าเจ้าหน้าที่ทั้ง 2 ราย อาการดีขึ้นแล้ว เหลือเพียงรอยฟกช้ำเล็กน้อย สามารถกลับมาปฏิบัติงานได้ตามปกติ
ส่วนการดำเนินการทางคดี นายแพทย์บัญชา ผลานุวงษ์ ผู้อำนวยการโรงพยาบาลเลย ได้มอบหมายให้เจ้าหน้าที่ของโรงพยาบาลนำหลักฐานจากกล้องวงจรปิดเข้าแจ้งความทำร้ายร่างกายต่อเจ้าหน้าที่ตำรวจ สภ.เมืองเลย เรียบร้อยแล้ว พร้อมทั้งได้ประสานผู้ว่าราชการจังหวัดและอัยการจังหวัด เพื่อดำเนินคดีให้ถึงที่สุดฐานทำร้ายร่างกายเจ้าพนักงานระหว่างปฏิบัติหน้าที่ด้วย
****************************** 9 พฤษภาคม 2566

ที่มา : https://www.thaigov.go.th/news/contents/details/68077