รัฐบาลไทย-ข่าวทำเนียบรัฐบาล-ปลัดเกษตรฯ ขับเคลื่อนนโยบายการค้าสินค้าเกษตรระหว่างประเทศของกระทรวงเกษตรและสหกรณ์ 


วันพุธที่ 10 พฤษภาคม 2566
ปลัดเกษตรฯ ขับเคลื่อนนโยบายการค้าสินค้าเกษตรระหว่างประเทศของกระทรวงเกษตรและสหกรณ์
เดินหน้าบูรณาการทุกหน่วยงานเชื่อมโยงทูตเกษตร เพิ่มประสิทธิภาพการส่งออกมากขึ้น
นายประยูร อินสกุล ปลัดกระทรวงเกษตรและสหกรณ์ เป็นประธานการประชุมหารือการพัฒนาระบบขับเคลื่อนนโยบายการค้าสินค้าเกษตรระหว่างประเทศของกระทรวงเกษตรและสหกรณ์ เพื่อประโยชน์จากการค้าที่เพิ่มขึ้น เมื่อวันที่ 9 พฤษภาคม 2566 โดยมี นายสุรเดช สมิเปรม รองปลัดกระทรวงเกษตรและสหกรณ์ นายเศรษฐเกียรติ กระจ่างวงษ์ รองปลัดกระทรวงเกษตรและสหกรณ์ นายพีรพันธ์ คอทอง รองปลัดกระทรวงเกษตรและสหกรณ์ ผู้บริหารกระทรวงเกษตรและสหกรณ์ ผู้แทนจากหน่วยงานในสังกัดกระทรวงเกษตรและสหกรณ์ สำนักงานที่ปรึกษาการเกษตรต่างประเทศ ตลอดจนอัครราชทูต อัครราชทูตที่ปรึกษา และกงสุล (ฝ่ายเกษตร) ทั้ง 11 แห่ง ของกระทรวงเกษตรและสหกรณ์ เข้าร่วม ณ ห้องประชุม 134 – 135 กระทรวงเกษตรและสหกรณ์ และผ่านระบบการประชุมทางไกล Zoom Cloud Meeting
การประชุม ฯ ในครั้งนี้ เป็นการหารือและนำเสนอข้อมูลระบบการขับเคลื่อนงานด้านการค้าระหว่างประเทศของกระทรวงเกษตรและสหกรณ์ ในปัจจุบัน โดยวิเคราะห์ปัญหาอุปสรรค เพื่อเพิ่มมูลค่าการส่งออก และลดการนำเข้า (เกินดุลการค้าสินค้าเกษตร) อาทิ กระบวนการวิเคราะห์โอกาสทางการค้า ความได้เปรียบในการแข่งขันสินค้าเกษตรของไทย และการรายงานเพื่อประกอบการพิจารณาบริหารความเสี่ยง กระบวนการจับคู่ธุรกิจระหว่างผู้ประกอบการในต่างประเทศและผู้ประกอบการในประเทศ หรือเกษตรกร/สถาบันเกษตรกร เพื่อให้เกิดสัญญาซื้อขายร่วมกัน ตลอดจนกระบวนการสื่อสารพัฒนาผู้ประกอบการหรือเกษตรกรและสถาบันเกษตรกร ให้มีความสามารถดำเนินธุรกรรมเพื่อการส่งออกสินค้าเกษตรตามกฎหมาย และระเบียบทางการค้าของประเทศคู่ค้า เพื่อเป็นแนวทางในการพัฒนาระบบการขับเคลื่อนงานด้านการค้าระหว่างประเทศของกระทรวงเกษตรและสหกรณ์ ในปัจจุบันและอนาคต ต่อไป
ทั้งนี้ ปลัดเกษตรฯ ได้มอบนโยบายให้ทุกหน่วยงานในสังกัดกระทรวงเกษตรฯ เดินหน้าบูรณาการทำงานร่วมกันอย่างเข้มข้น โดยเฉพาะหน่วยงานที่มีกอง/สำนักด้านการต่างประเทศ ให้ร่วมกันหาแนวทางขับเคลื่อนเพื่อผลักดันการส่งออกสินค้าเกษตรไทยให้มากที่สุด รวมทั้งช่วยกันส่งเสริมในเรื่องของการค้าระหว่างประเทศให้มีความคล่องตัวและรวดเร็ว เชื่อมโยงการทำงานร่วมกับทูตเกษตร ทั้ง 11 แห่ง ได้แก่ สำนักงานที่ปรึกษาการเกษตรต่างประเทศ ประจำกรุงโรม, กรุงวอชิงตัน ดี.ซี., สหภาพยุโรป, กรุงปักกิ่ง, กรุงแคนเบอร์รา, กรุงโตเกียว และฝ่ายเกษตร ประจำสถานเอกอัครราชทูต ณ กรุงจาการ์ตา, กรุงมอสโก ฝ่ายเกษตร ประจำสถานกงสุลใหญ่ ณ นครกว่างโจว, นครลอสแอนเจลิส, และนครเซี่ยงไฮ้ ตลอดจนประสานงานกับภาครัฐ ภาคเอกชน เพื่อให้เกิดการค้าขายที่เป็นประโยชน์กับเกษตรกร สำหรับโครงการต่าง ๆ ที่ได้ขับเคลื่อนไปแล้วนั้น ขอให้ทุกฝ่ายมุ่งมั่นลงมือปฏิบัติให้เกิดเป็นรูปธรรม ชัดเจน.

ที่มา : https://www.thaigov.go.th/news/contents/details/68093