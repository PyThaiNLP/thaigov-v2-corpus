รัฐบาลไทย-ข่าวทำเนียบรัฐบาล-ครม. เห็นชอบร่างปฏิญญาผู้นำอาเซียน ผลักดันการชำระเงินในภูมิภาคด้วยสกุลเงินท้องถิ่น


วันพุธที่ 10 พฤษภาคม 2566
ครม. เห็นชอบร่างปฏิญญาผู้นำอาเซียน ผลักดันการชำระเงินในภูมิภาคด้วยสกุลเงินท้องถิ่น
.....
ที่ประชุม ครม. (9 พ.ค. 66) เห็นชอบร่างปฏิญญาผู้นำอาเซียนว่าด้วยการผลักดันการเชื่อมโยงระบบการชำระเงินในภูมิภาคและการส่งเสริมธุรกรรมสกุลเงินท้องถิ่น เพื่อแสดงเจตนารมณ์ทางการเมืองระดับผู้นำอาเซียนส่งเสริมการชำระเงินทางอิเล็กทรอนิกส์ และความร่วมมือในการเชื่อมโยงระบบการชำระเงินในภูมิภาคโดยใช้เทคโนโลยี พัฒนาโครงสร้างพื้นฐานที่เกี่ยวข้อง
.
ผลักดันการเชื่อมโยงระบบการชำระเงินในภูมิภาค ให้มีการชำระเงินข้ามพรมแดนที่ไร้รอยต่อและปลอดภัย ส่งเสริมการชำระเงินทางอิเล็กทรอนิกส์ เพื่อเอื้อให้ระบบชำระเงินข้ามพรมแดนสามารถทำงานร่วมกันได้ อย่างสะดวก รวดเร็ว ตลอดจนสนับสนุนการจัดตั้ง Local Currency Transaction Task Force สนับสนุนการใช้สกุลเงินท้องถิ่นในการทำธุรกรรม ลดความเปราะบางของภูมิภาคต่อความผันผวนจากภายนอก และทำให้เกณฑ์การเเลกเปลี่ยนเงินตราต่างประเทศมีความยืดหยุ่น ซึ่งจะช่วยสนับสนุนการค้าการลงทุน เเละสร้างความเเข็งเเกร่งให้กับประเทศในภูมิภาค
.
อย่างไรก็ตาม ร่างปฏิญญาฯ ไม่มีถ้อยคำ ที่ให้เกิดพันธกรณีภายใต้บังคับของกฎหมายระหว่างประเทศ และไม่มีการลงนาม ดังนั้น ร่างปฏิญญาฯ จึงไม่เป็นสนธิสัญญาตามกฎหมายระหว่างประเทศ
ซึ่งผู้นำอาเซียนจะพิจารณาการรับรองร่างปฏิญญาฯ ในการประชุมสุดยอดอาเซียน ครั้งที่ 42 (42nd ASEAN Summit) ในวันที่ 11 พ.ค. 66 ที่จะถึงนี้ ณ เมืองลาบวน บาโจ สาธารณรัฐอินโดนีเซีย
.
อ่านเพิ่มเติม คลิก https://www.thaigov.go.th/news/contents/details/68059
#ไทยคู่ฟ้า #สื่อสารรัฐบาลไทย
-------------------

ที่มา : https://www.thaigov.go.th/news/contents/details/68091