รัฐบาลไทย-ข่าวทำเนียบรัฐบาล-เจ้าท่าพัทยา ตรวจเข้มความปลอดภัยทางน้ำ เน้นย้ำผู้ประกอบการ นักท่องเที่ยวต้องสวมใส่เสื้อชูชีพทุกครั้ง


วันเสาร์ที่ 13 พฤษภาคม 2566
เจ้าท่าพัทยา ตรวจเข้มความปลอดภัยทางน้ำ เน้นย้ำผู้ประกอบการ นักท่องเที่ยวต้องสวมใส่เสื้อชูชีพทุกครั้ง
...
กรมเจ้าท่า สำนักงานเจ้าท่าภูมิภาคที่ 1-7 จัดเจ้าหน้าที่ประจำท่าเทียบเรือต่างๆ อำนวยความสะดวกความพร้อมและดูแลความปลอดภัยให้กับประชาชนและนักท่องเที่ยว ตามนโยบาย “ท่าเรือปลอดภัย เรือปลอดภัย คนปลอดภัย “
สำนักงานเจ้าท่าภูมิภาคสาขาพัทยา ดูแล กำกับการขนส่งและตรวจสอบเรือสปีดโบ๊ทบริเวณโป๊ะเทียบเรือพัทยาใต้ และประชาสัมพันธ์ผู้ประกอบการเรือ หรือผู้ควบคุมเรือ ต้องพกใบอนุญาตใช้เรือและประกาศนียบัตรผู้ทำการในเรือมากับเรือทุกครั้ง ใบประกาศนียบัตรที่ถืออยู่ต้องไม่หมดอายุและถูกต้องตามกฏหมาย พร้อมกำชับ ห้ามนำเรือที่แจ้งงดใช้เรือหรือเรือที่ใบอนุญาตสิ้นอายุ ลงมาใช้งานเป็นอันขาด โดยการตรวจสอบครั้งนี้ “ ไม่พบผู้ฝ่าฝืนการกระทำความผิด “ พร้อมนี้ได้ตรวจสอบวิทยุสื่อสารประจำเรือโดยสารขนาดใหญ่ ตรวจพบอุปกรณ์แต่ไม่ทำการเปิดใช้งาน จึงเรียกนายเรือเข้ามารับทราบความสำคัญของวิทยุสื่อสารและต้องปฏิบัติตามอย่างเคร่งครัด เพื่อความปลอดภัยของผู้โดยสารและนายเรือรวมทั้งลูกเรือทุกคน
ทั้งนี้ ได้ประชาสัมพันธ์และเน้นย้ำเจ้าของเรือหรือผู้ควบคุมเรือบรรทุกคนโดยสาร ก่อนออกจากท่าเทียบเรือ ผู้ควบคุมเรือและคนเรือต้องขอความร่วมมือจากผู้โดยสารให้ทำการสวมใส่เสื้อชูชีพทุกคน หากนายเรือไม่ปฏิบัติตาม ห้ามเรือออกอย่างเด็ดขาดเพื่อความปลอดภัยของผู้โดยสารและเพื่อให้ถูกต้องตามข้อบังคับของกรมเจ้าท่า หากประชาชนท่านใดพบเห็นเหตุการณ์ความไม่ปลอดภัยทางน้ำ สามารถโทรแจ้งสายด่วนกรมเจ้าท่า 1199 ได้ตลอด 24 ชั่วโมง

ที่มา : https://www.thaigov.go.th/news/contents/details/68178