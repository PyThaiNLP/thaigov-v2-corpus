รัฐบาลไทย-ข่าวทำเนียบรัฐบาล-กรมการขนส่งทางราง รีเช็คความเรียบร้อย ส่งประชาชนขึ้นรถไฟ กลับภูมิลำเนาไปใช้เลือกตั้ง เลือกคนดีบริหารประเทศไทย


วันศุกร์ที่ 12 พฤษภาคม 2566
กรมการขนส่งทางราง รีเช็คความเรียบร้อย ส่งประชาชนขึ้นรถไฟ กลับภูมิลำเนาไปใช้เลือกตั้ง เลือกคนดีบริหารประเทศไทย
....
วันนี้ (12 พฤษภาคม 2566) นายอธิภู จิตรานุเคราะห์ รองอธิบดีกรมการขนส่งทางราง กระทรวงคมนาคม พร้อมด้วยเจ้าหน้าที่ ลงพื้นที่ตรวจความเรียบร้อยการเดินทางกลับภูมิลำเนาของประชาชน เพื่อไปใช้สิทธิ์เลือกตั้ง 2566  ณ สถานีกลางกรุงเทพอภิวัฒน์ และรถไฟฟ้าใต้ดินสถานีบางซื่อ
นายอธิภูฯ กล่าวว่า สำหรับการลงพื้นที่ในครั้งนี้ เป็นการตรวจความเรียบร้อยการให้บริการประชาชนของการรถไฟแห่งประเทศไทย (รฟท.) รองรับการเดินทางของประชาชน โดยพบว่า มีผู้มาใช้บริการรถไฟ ณ สถานีกลางกรุงเทพอภิวัฒน์ค่อนข้างมาก ซึ่งส่วนใหญ่จะเดินทางเพื่อกลับภูมิลำเนาไปใช้สิทธิ์เลือกตั้ง 2566 รวมทั้งเดินทางไปทำธุระหรือท่องเที่ยว ซึ่งต้องขอชื่นชม รฟท. ที่สามารถบริหารจัดการให้เป็นไปด้วยความเรียบร้อยได้อย่างดี ทั้งนี้ ได้มีการกำชับให้ รฟท. เตรียมความพร้อมต่างๆ ภายในสถานี เพื่อให้ประชาชนได้รับความสะดวกสบายในการใช้บริการ ไม่ว่าจะเป็นการจัดเก้าอี้เสริมระหว่างรอขบวนรถไฟให้ผู้โดยสารหรือคนที่มาส่ง การทำความสะอาดห้องน้ำให้พร้อมและน่าใช้บริการอยู่เสมอทั้งภายในสถานีและภายในขบวนรถ การให้เจ้าหน้าที่มีความรอบคอบในการตรวจตั๋วโดยสารและผู้โดยสารก่อนขึ้นชั้นชานชาลา เตรียมพร้อม Call center  1690 สายด่วน รฟท. เตรียมพร้อมการให้บริการ เมื่อมีผู้โดยสารหรือผู้ที่อยากสอบถามข้อมูลติดต่อเข้ามา ความพร้อมของห้องพยาบาล กรณีมีผู้โดยสารไม่สบายหรือบาดเจ็บ ส่วนในการให้บริการเดินรถ ก็ได้กำชับให้ตรวจสอบความพร้อมของเส้นทางรถไฟ ตรวจวัดแอลกอฮอล์เจ้าหน้าที่ผู้ให้บริการ เพิ่มเจ้าหน้าที่อำนวยความสะดวก เฝ้าระวังจุดเสี่ยงและจุดตัดทางรถไฟ และเข้มงวดการตรวจวัดแอลกอฮอล์ผู้ปฏิบัติหน้าที่ด้านการเดินรถ รวมทั้ง ให้ตรวจสอบและเฝ้าระวังสินค้าที่ขนส่งไปถึงปลายทางอย่างปลอดภัย
นายอธิภูฯ กล่าวปิดท้ายว่า ขอให้ประชาชนที่เดินทางมาใช้บริการในช่วงการเลือกตั้งในครั้ง เดินทางอย่างปลอดภัย มั่นใจการให้บริการของหน่วยงานระบบราง และมีความสุขในการไปใช้สิทธิ์เลือกตั้ง เลือกคนดีมาบริหารประเทศไทยต่อไป

ที่มา : https://www.thaigov.go.th/news/contents/details/68170