รัฐบาลไทย-ข่าวทำเนียบรัฐบาล-กระทรวงคมนาคมร่วมหารือสำนักงานคณะกรรมการพัฒนาระบบราชการเพื่อขับเคลื่อน นโยบายการพัฒนาระบบราชการได้อย่างมีประสิทธิภาพ


วันเสาร์ที่ 13 พฤษภาคม 2566
กระทรวงคมนาคมร่วมหารือสำนักงานคณะกรรมการพัฒนาระบบราชการเพื่อขับเคลื่อน นโยบายการพัฒนาระบบราชการได้อย่างมีประสิทธิภาพ
.....
นายชยธรรม์ พรหมศร ปลัดกระทรวงคมนาคม ได้กล่าวให้การต้อนรับ นางสาวอ้อนฟ้า เวชชาชีวะ เลขาธิการ ก.พ.ร. ในการประชุมระหว่างกระทรวงคมนาคม และสำนักงานคณะกรรมการพัฒนาระบบราชการ (สำนักงาน ก.พ.ร.) เพื่อหารือแนวทางการขับเคลื่อนนโยบายการพัฒนาระบบราชการให้มีประสิทธิภาพ โดยมี ผู้บริหารระดับสูงกระทรวงคมนาคม ผู้บริหารส่วนราชการในสังกัดกระทรวงฯ เข้าร่วมประชุม เมื่อวันที่ 10 พฤษภาคม 2566 ณ ห้องประชุมกระทรวงคมนาคม
นายชยธรรม์ พรหมศร กล่าวว่า ตามนโยบายของรัฐมนตรีว่าการกระทรวงคมนาคมที่มีความมุ่งมั่นพัฒนาการให้บริการประชาชน โดยให้หน่วยงานในสังกัดกระทรวงตระหนักถึงการดำเนินงานให้เกิด
ความปลอดภัย และประโยชน์สูงสุดต่อสาธารณะและสังคมในภาพรวม พร้อมทั้งให้ความร่วมมือกับหน่วยงานทั้งภาครัฐ และเอกชน เพื่อบูรณาการในการดำเนินงานร่วมกัน การพัฒนาระบบราชการในปัจจุบันมีการปรับเปลี่ยนแนวปฏิบัติหลายประการเพื่อให้มีความเหมาะสมกับยุคสมัย เพื่อให้การดำเนินงานของกระทรวงฯ สอดคล้องกับนโยบายของรัฐบาล และเป็นไปตามแผนพัฒนาเศรษฐกิจและสังคมแห่งชาติ ฉบับที่ 13 ประเทศไทยมีภาครัฐที่ทันสมัยมีประสิทธิภาพ และตอบโจทย์ประชาชน ซึ่งมีเป้าหมายระดับหมุดหมาย คือ การบริการภาครัฐที่มีคุณภาพเข้าถึงได้ (สะดวก ประหยัด ตอบโจทย์ประชาชน) และภาครัฐที่มีขีดสมรรถนะสูง คล่องตัว (เปิดกว้าง ทันสมัย โปร่งใส) กระทรวงฯ จึงได้หารือร่วมกับสำนักงาน ก.พ.ร. เพื่อสร้างความเข้าใจให้เกิดความชัดเจนในแนวทางต่าง ๆ ตลอดจนได้รับฟังนโยบายของหน่วยงานเพื่อนำไปสู่การปฏิบัติได้อย่างถูกต้อง ได้แลกเปลี่ยนความคิดเห็นจากส่วนราชการผู้ปฏิบัติอีกทั้งเพื่อเสริมสร้างความเข้าใจและพัฒนาความร่วมมือในการขับเคลื่อนการพัฒนาระบบราชการให้เป็นไปอย่างมีประสิทธิภาพ ทั้งนี้ ที่ประชุมได้หารือในประเด็นที่สำคัญต่าง ๆ โดยกระทรวงคมนาคมได้ขอคำแนะนำ สำนักงาน ก.พ.ร. ดังนี้
1. การจัดตั้งศูนย์ปฏิบัติการความปลอดภัยคมนาคม ซึ่งเป็นหน่วยงานที่หลายประเทศทั่วโลกให้ความสำคัญ เพราะเป็นหน่วยงานที่มีบทบาทหน้าที่เกี่ยวกับความปลอดภัย และการให้บริการประชาชน
ด้านคมนาคมขนส่ง กระทรวงคมนาคมเล็งเห็นความสำคัญเบื้องต้นจึงมอบหมายให้มีทีมงานปฏิบัติงานในส่วนนี้ เพื่อดูแลประชาชนได้ครอบคลุมทุกมิติ ทั้ง ทางบก ทางราง ทางน้ำ และทางอากาศ
2. จำนวนข้าราชการของกระทรวงคมนาคม จะปรับลดลงอย่างมากในอีก 5 - 10 ข้างหน้าเนื่องจากช่องว่างระหว่างอายุที่ห่างกัน ผู้เกษียณอายุราชการจะมีจำนวนมากกว่าข้าราชการใหม่ ซึ่งจะทำให้เกิดปัญหาขาดแคลนบุคลากรที่ไม่เพียงพอต่อภาระงานได้
3. การพัฒนาประสิทธิภาพภาครัฐเพื่อประชาชน เกี่ยวกับ พ.ร.บ. การปฏิบัติราชการทางอิเล็กทรอนิกส์ พ.ศ. 2565
4. การพัฒนาประสิทธิภาพภาครัฐที่สำคัญของกระทรวง เกี่ยวกับการประเมินสถานะของหน่วยงานภาครัฐในการเป็นระบบราชการ 4.0 (PMQA 4.0) การสมัครรางวัลเลิศรัฐกับการยกระดับประสิทธิภาพภาครัฐ การขับเคลื่อน Strategic KPIs & Joint KPIs ตามมาตรการปรับปรุงประสิทธิภาพในการปฏิบัติราชการของส่วนราชการ
5. การเพิ่มประสิทธิภาพขององค์การมหาชนในกำกับของกระทรวงคมนาคม
6. การปรับบทบาทภารกิจโครงสร้างภาครัฐ เกี่ยวกับแนวทางการแบ่งส่วนราชการภายในกรม
7. การดำเนินการตามพระราชกฤษฎีกาว่าด้วยการบริหารงานเชิงพื้นที่แบบบูรณาการ พ.ศ. 2565
รวมทั้ง สำนักงาน ก.พ.ร.ได้ดำเนินกิจกรรมคลินิกให้คำปรึกษาเพื่อให้ข้อเสนอแนะอันเป็นประโยชน์ต่อการพัฒนาระบบราชการของส่วนราชการในสังกัดกระทรวงคมนาคมด้วย
สํานักงาน ก.พ.ร. ได้ส่งเสริมและสนับสนุนให้หน่วยงานของรัฐพัฒนาคุณภาพการให้บริการประชาชน และจัดให้มีการติดตามประเมินผลการดําเนินงาน เพื่อมอบรางวัลบริการภาครัฐแห่งชาติให้แก่หน่วยงานของรัฐ ตั้งแต่ปี พ.ศ. 2546 เป็นต้นมาเพื่อเชิดชูเกียรติและเป็นขวัญกําลังใจให้แก่เจ้าหน้าที่และหน่วยงานที่มีความโดดเด่นในการพัฒนาหรือปรับปรุงบริการจนสามารถตอบสนองและสร้างความพึงพอใจให้แก่ผู้รับบริการ โดยกําหนดชื่อรางวัล คือ รางวัลเลิศรัฐ หรือ Public Sector Excellence Awards (PSEA) ซึ่งกระทรวงคมนาคมได้รับรางวัลเลิศรัฐ ประเภทรางวัลบริการภาครัฐ ประเภทรางวัลคุณภาพการบริหารจัดการภาครัฐ และประเภทรางวัลการบริหารราชการแบบมีส่วนร่วม ตั้งแต่ปี พ.ศ. 2561 - 2565 รวมแล้วกว่า 25 ผลงาน

ที่มา : https://www.thaigov.go.th/news/contents/details/68176