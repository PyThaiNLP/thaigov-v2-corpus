รัฐบาลไทย-ข่าวทำเนียบรัฐบาล-ปลัดอุตฯ เผยผลตรวจสอบไลน์การผลิตโตโยต้า Yaris Ativ โรงงานเกตเวย์ เป็นไปตามแบบ เน้นย้ำให้โตโยต้าผลิตและส่งมอบรถยนต์ที่มีคุณภาพให้คนไทย


วันเสาร์ที่ 13 พฤษภาคม 2566
13/05/2566
พิมพ์
ปลัดอุตฯ เผยผลตรวจสอบไลน์การผลิตโตโยต้า Yaris Ativ โรงงานเกตเวย์ เป็นไปตามแบบ เน้นย้ำให้โตโยต้าผลิตและส่งมอบรถยนต์ที่มีคุณภาพให้คนไทย
ปลัดอุตฯ เผยผลตรวจสอบไลน์การผลิตโตโยต้า Yaris Ativ โรงงานเกตเวย์ เป็นไปตามแบบ เน้นย้ำให้โตโยต้าผลิตและส่งมอบรถยนต์ที่มีคุณภาพให้คนไทย
ดร.ณัฐพล รังสิตพล ปลัดกระทรวงอุตสาหกรรม เปิดเผยภายหลังส่งผู้เชี่ยวชาญจากกระทรวงอุตสาหกรรม ประกอบด้วยสำนักงานเศรษฐกิจอุตสาหกรรม (สศอ.) สำนักงานมาตรฐานผลิตภัณฑ์อุตสาหกรรม (สมอ.) เดินทางไปยังโรงงานผลิตรถยนต์ Yaris Ativ ของบริษัท โตโยต้า มอเตอร์ ประเทศไทย จำกัด ตั้งอยู่ในนิคมอุตสาหกรรมเกตเวย์ จังหวัดฉะเชิงเทรา เมื่อวันที่ 10 พฤษภาคม 2566 ว่า ได้ทำการตรวจสอบแผงประตูรถยนต์ฝั่งคนขับและสายการผลิตรถยนต์ Yaris Ativ เพื่อให้เกิดมั่นใจว่า แผงประตูรถยนต์ที่ใช้ประกอบเป็นรถยนต์ที่จำหน่ายให้ประชาชนคนไทย เป็นไปตามที่ออกแบบไว้และได้มาตรฐานความปลอดภัย โดยการตรวจสอบเริ่มต้นจากการตรวจแผงประตูจริง เปรียบเทียบกับแบบร่าง (Drawing) พบว่าเป็นไปตามการออกแบบและได้มาตรฐานความปลอดภัยทุกประการ
โดยผู้เชี่ยวชาญของกระทรวงอุตสาหกรรม ได้เข้าตรวจสอบไลน์การผลิตรถยนต์ Yaris Ativ ซึ่งเริ่มจาก การรับแผงประตูที่เป็นชิ้นส่วนพลาสติก Polypropylene (PP) จากผู้ผลิตชิ้นส่วนที่มีโรงงานผลิตตั้งอยู่ในนิคมอุตสาหกรรมเกตเวย์เช่นกัน ซึ่งทางบริษัทโตโยต้าฯ จะไม่มีการสต๊อกชิ้นส่วนดังกล่าวไว้ เนื่องจากเป็นระบบการผลิตแบบ Just in Time (ผลิตแบบทันเวลาพอดี) จากนั้นแผงประตูจะถูกนำไปประกอบเข้ากับประตูรถยนต์ที่ผลิตจากเหล็ก ซึ่งในขั้นตอนนี้จะมีการตรวจสอบความเรียบร้อยของชิ้นส่วนพลาสติกและชิ้นส่วนเหล็กก่อนจะนำประกอบเข้าด้วยกัน โดยหากพบความผิดปกติที่ไม่เป็นไปตามมาตรฐานที่กำหนด เช่น มีรอยถลอก รอยขีดข่วน ก็จะสั่งให้หยุดการประกอบรถยนต์ในทันที
นอกจากนี้ ประตูรถยนต์ที่มีแผงประตูประกอบอยู่แล้วจะถูกส่งไปประกอบกับตัวถังรถยนต์และเมื่อประกอบเสร็จเป็นคัน รถยนต์จะถูกส่งไปยังฝ่ายตรวจสอบคุณภาพ (Quality Control) โดยมีรายการตรวจสอบแผงประตูด้านหน้าฝั่งคนขับด้วย และส่งต่อไปยังแผนกจัดส่งรถยนต์ใหม่ ซึ่งจะมีการติดป้ายข้อมูลรถยนต์ตามมาตรฐานสากล (ECO Sticker) เพื่อยืนยันคุณลักษณะและคุณสมบัติของรถยนต์ที่ผลิตออกจากโรงงานให้กับผู้บริโภคได้รับทราบ ก่อนที่จะนำรถยนต์เก็บไว้ในสต๊อก เพื่อรอการส่งไปยังผู้แทนจำหน่ายต่อไป ทั้งนี้ จากการตรวจสอบยืนยันได้ว่าบริษัทฯ มีการกำหนดขั้นตอนการรับรองคุณภาพของผลิตภัณฑ์ในกระบวนการผลิตทุก ๆ ขั้นตอน ตั้งแต่การรับชิ้นส่วนประกอบ การประกอบ การตรวจสอบคุณภาพ จนถึงขั้นตอนการขนส่ง เป็นไปตามหลักการบริหารจัดการทางวิศวกรรม เพื่อเป็นการรับประกันคุณภาพของสินค้าก่อนถึงมือผู้บริโภค
อย่างไรก็ตาม "รถยนต์ที่ผลิตในโรงงานเกตเวย์ได้ถูกส่งไปทดสอบยืนยันมาตรฐานการชนด้านข้าง (UN R95) ในห้องปฏิบัติการ ณ ประเทศญี่ปุ่น ควบคุมการทดสอบและออกเอกสารรับรอง (Certification) โดยบริษัท Vincotte ซึ่งเป็นหน่วยทดสอบ (Technical Service) ที่มีชื่อเสียงในระดับสากล ดังนั้น จึงมั่นใจได้ว่ารถยนต์ Yaris Ativ ที่ผลิตและจำหน่ายในประเทศไทยได้ผ่านการทดสอบมาตรฐานด้านความปลอดภัยในการปกป้องผู้ขับขี่จากการชนด้านข้าง (UN R95) และได้รับการรับรองจากกระทรวงอุตสาหกรรมว่า มีคุณสมบัติครบถ้วนตามข้อกำหนดของรถยนต์ประหยัดพลังงานมาตรฐานสากล (ECO Car 2) ทั้งนี้ คุณสมบัติด้าน “สะอาด ประหยัด ปลอดภัย” และข้อมูลสำคัญของรถยนต์คันนี้ สามารถดูได้จากป้ายข้อมูลรถยนต์ตามมาตรฐานสากล (ECO Sticker) หรือเว็บไซต์ www.car.go.th" ดร.ณัฐพลฯ กล่าวย้ำ
----------------------------------------------
13 พฤษภาคม 2566

ที่มา : https://www.thaigov.go.th/news/contents/details/68180