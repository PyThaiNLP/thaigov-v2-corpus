รัฐบาลไทย-ข่าวทำเนียบรัฐบาล-โฆษกรัฐบาล เผย นายกฯ ชื่นชมทีมนักกีฬาฮอกกี้น้ำแข็งหญิงไทย ทำผลงานโดดเด่น รักษาแชมป์เอเชียเป็นสมัยที่ 2 ในการแข่งขันฮอกกี้น้ำแข็งชิงชนะเลิศแห่งเอเชีย


วันอังคารที่ 9 พฤษภาคม 2566
09/05/2566
พิมพ์
โฆษกรัฐบาล เผย นายกฯ ชื่นชมทีมนักกีฬาฮอกกี้น้ำแข็งหญิงไทย ทำผลงานโดดเด่น รักษาแชมป์เอเชียเป็นสมัยที่ 2 ในการแข่งขันฮอกกี้น้ำแข็งชิงชนะเลิศแห่งเอเชีย
ผ่านเข้าสู่การแข่งขันระดับโลก IIHF Women’s World Championship ในปีหน้า
วันนี้ (วันที่ 9 พฤษภาคม 2566) นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม แสดงความยินดีกับทีมนักกีฬาฮอกกี้น้ำแข็งหญิงทีมชาติไทย ที่ทำผลงานได้อย่างยอดเยี่ยมในการแข่งขันฮอกกี้น้ำแข็งชิงชนะเลิศแห่งเอเชีย ประเภททีมหญิง “2023 IIHF Ice Hockey Women's Asia and Oceania Championship” ณ สนามฮอกกี้น้ำแข็ง Thailand International Ice Hockey Arena กรุงเทพมหานคร เมื่อวันที่ 7 พฤษภาคม 2566 ที่ผ่านมา โดยทีมฮอกกี้น้ำแข็งหญิงไทย สามารถรักษาแชมป์เอเชียเป็นสมัยที่ 2 ติดต่อกัน ผ่านเข้าสู่การแข่งขัน IIHF Women’s World Championship ในปีต่อไป ยืนยันถึงศักยภาพทางด้านกีฬาของไทยในเวทีระดับโลก
โฆษกประจำสำนักนายกรัฐมนตรี กล่าวว่า ประเทศไทยเป็นเจ้าภาพจัดการแข่งขันฮอกกี้น้ำแข็งชิงชนะเลิศแห่งเอเชีย ระหว่างวันที่ 30 เมษายน – 7 พฤษภาคม 2566 ที่ผ่านมา ซึ่งเป็นรอบคัดเลือกโซนเอเชียและโอเชียเนีย เพื่อรับสิทธิ์ผ่านเข้าสู่รอบสุดท้ายเพื่อไปแข่งขันในระดับโลก IIHF Women’s World Championship ซึ่งจะจัดในปีต่อไป โดยเมื่อวันที่ 7 พฤษภาคม 2566 ที่ผ่านมา เป็นการแข่งขันฮอกกี้น้ำแข็งรอบชิงชนะเลิศ ซึ่งเป็นการพบกันระหว่างทีมชาติไทยกับทีมชาติอิหร่าน โดยในช่วงแรกของการแข่งขัน ไทยทำประตูนำอิหร่านไป 1-0 ประตู จากนั้นในช่วงที่สอง อิหร่านสามารถตีเสมอไทยมาได้เป็น 1-1 ประตู และในช่วงที่สามไทยกลับมาขึ้นนำอีกครั้งเป็น 2-1 ประตู โดยในเกมการแข่งขัน ไทยและอิหร่าน สลับกันขึ้นนำจนกระทั่งก่อนหมดเวลา 5 นาทีสุดท้าย ไทยเอาชนะอิหร่านไปได้ 3-1 ประตู สามารถป้องกันแชมป์เอเชียเป็นสมัยที่ 2 ได้สำเร็จ และรับสิทธิ์เข้าแข่งขัน IIHF Women’s World Championship ในปีต่อไป
นอกจากนี้สมาคมกีฬาฮอกกี้น้ำแข็งแห่งประเทศไทย เปิดเผยว่า มีการพูดคุยกับมนตรีซีเกมส์ในเรื่องการบรรจุกีฬาฮอกกี้น้ำแข็งเข้าไปในการชิงชัยซีเกมส์ 2025 ที่ประเทศไทยเป็นเจ้าภาพ ทั้งประเภททีมชายและทีมหญิง ซึ่งกลุ่มประเทศอาเซียนก็ยินดีที่จะส่งทีมฮอกกี้น้ำแข็งเข้าแข่งขันด้วยเช่นกัน หากได้รับการบรรจุในซีเกมส์ที่ประเทศไทย
“นายกรัฐมนตรียินดีและชื่นชมกับความสำเร็จของทีมนักกีฬาฮอกกี้น้ำแข็งหญิงไทย สำหรับการสร้างชื่อเสียงและความภาคภูมิใจให้กับประเทศไทย ที่ทำผลงานได้อย่างยอดเยี่ยมสามารถรักษาแชมป์เอเชียเป็นสมัยที่ 2 และผ่านเข้ารอบสุดท้ายซึ่งเป็นการแข่งขันระดับโลกได้สำเร็จ แสดงให้เห็นว่าถึงศักยภาพ และความสามารถของนักกีฬาไทย รวมถึงเป็นเครื่องสะท้อนให้เห็นถึงความทุ่มเท ตั้งใจฝึกซ้อม ฝึกฝนของนักกีฬา ทั้งนี้ นายกรัฐมนตรีขอบคุณไปถึงทีมงานผู้ฝึกสอน และเป็นผู้อยู่เบื้องหลังความสำเร็จของนักกีฬา พร้อมเชิญชวนชาวไทยทุกคนร่วมส่งกำลังใจให้เหล่านักกีฬาไทยในการแข่งขันในครั้งต่อไป” นายอนุชาฯ กล่าว

ที่มา : https://www.thaigov.go.th/news/contents/details/68061