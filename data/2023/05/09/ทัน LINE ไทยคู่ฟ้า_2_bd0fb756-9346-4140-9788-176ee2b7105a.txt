รัฐบาลไทย-ข่าวทำเนียบรัฐบาล-ผลสำรวจสินค้าไทยในห้างฯ เวียดนาม พบสินค้าไทยสุดฮอต โดนใจผู้บริโภค


วันอังคารที่ 9 พฤษภาคม 2566
ผลสำรวจสินค้าไทยในห้างฯ เวียดนาม พบสินค้าไทยสุดฮอต โดนใจผู้บริโภค
.....
กระทรวงพาณิชย์ เผยผลสำรวจตลาดสินค้าไทยในงาน Taste of Thailand ซึ่งจัดขึ้น ณ ห้างค้าปลีก MM Mega Market นครโฮจิมินห์ ประเทศเวียดนาม ระหว่างวันที่ 13 - 26 เม.ย. 66 ซึ่งมีสินค้าไทยเข้ามาวางจำหน่ายในห้างรวมกว่า 2,400 หน่วยสินค้า (SKU) และยังได้รับความนิยมจากผู้บริโภคชาวเวียดนามเป็นอย่างมากอีกด้วย
.
ในงานมีการจัดพื้นที่ จัดกิจกรรมโพรโมตสินค้าไทย และกิจกรรมสาธิตการปรุงอาหารไทย โดยใช้เครื่องปรุงอาหารที่นำเข้าจากไทย สอดรับกับกระแสความนิยมสินค้าอาหารไทยของผู้บริโภคเวียดนาม เช่น เครื่องปรุงรสอาหารไทย เครื่องดื่ม ขนมขบเคี้ยว และผลไม้ไทย โดยเฉพาะ มะขามหวาน เข้ามาวางจำหน่ายเพื่อผลักดันสินค้าไทยใหม่ ๆ เข้าสู่ตลาด และเป็นทางเลือกให้แก่ผู้บริโภคเวียดนาม ซึ่งได้รับการตอบรับเป็นอย่างดี
.
ในปี 65 ที่ผ่านมา สถิติจากกรมศุลกากรเวียดนาม พบว่า เวียดนามนำเข้าสินค้าอาหารและขนมขบเคี้ยว คิดเป็นมูลค่า 167.53 ล้านเหรียญสหรัฐฯ ขยายตัวเพิ่มขึ้น 19% จากปี 64 ซึ่งมีมูลค่า 141.31 ล้านเหรียญสหรัฐฯ
.
ผลสำรวจตลาดสินค้าไทยในงานครั้งนี้ ถือเป็นโอกาสทางการค้าที่สำคัญ ที่รัฐบาลจะสนับสนุนสินค้าไทยใหม่ ๆ ให้เข้าสู่ตลาดส่งออกให้เป็นสินค้าที่มีศักยภาพทั้งในภูมิภาคและตลาดโลก
#ไทยคู่ฟ้า #สื่อสารรัฐบาลไทย
-------------------

ที่มา : https://www.thaigov.go.th/news/contents/details/68050