รัฐบาลไทย-ข่าวทำเนียบรัฐบาล-ปลัดฯ จตุพร ย้ำจุดยืนไทยในเวทีประชุมภาคีป่าไม้แห่งสหประชาชาติ มุ่งมั่นสร้างความร่วมมือดูแลป่า ตามแนวคิด BCG Model


วันอังคารที่ 9 พฤษภาคม 2566
ปลัดฯ จตุพร ย้ำจุดยืนไทยในเวทีประชุมภาคีป่าไม้แห่งสหประชาชาติ มุ่งมั่นสร้างความร่วมมือดูแลป่า ตามแนวคิด BCG Model
ปลัดฯ จตุพร ย้ำจุดยืนไทยในเวทีประชุมภาคีป่าไม้แห่งสหประชาชาติ มุ่งมั่นสร้างความร่วมมือดูแลป่า ตามแนวคิด BCG Model
วันที่ 8 พฤษภาคม 2566 นายจตุพร บุรุษพัฒน์ ปลัดกระทรวงทรัพยากรธรรมชาติและสิ่งแวดล้อม ในฐานะหัวหน้าคณะผู้แทนไทย พร้อมด้วย นายสุรชัย อจลบุญ อธิบดีกรมป่าไม้ นายอภิชัย เอกวนากุล รักษาการอธิบดีกรมทรัพยากรทางทะเลและชายฝั่ง เข้าร่วมการประชุมภาคีป่าไม้แห่งสหประชาชาติ ครั้งที่ 18 (UNFF18) ณ สำนักงานใหญ่องค์การสหประชาชาติ นครนิวยอร์ก สหรัฐอเมริกา ซึ่งมีกำหนดจัดขึ้นระหว่างวันที่ 8 - 12 พฤษภาคม 2566 เพื่อหารือถึงแนวทางการพัฒนางานด้านการป่าไม้ ตามแผนยุทธศาสตร์ด้านการป่าไม้แห่งสหประชาชาติ 2017 – 2030 ที่เชื่อมโยงและสอดรับกับเป้าหมายการพัฒนาที่ยั่งยืน และข้อตกลงตามกรอบการดำเนินงานว่าด้วยความหลากหลายทางชีวภาพ
นายจตุพร กล่าวว่า การประชุม UNFF18 ในครั้งนี้ มีผู้แทนจากประเทศสมาชิกเข้าร่วมการประชุมกว่า 150 ประเทศ รวมถึงองค์กรระหว่างประเทศที่เกี่ยวข้อง ในฐานะหัวหน้าคณะผู้แทนไทย ได้กล่าวต่อที่ประชุมว่า ประเทศไทยมีความมุ่งมั่นในการดำเนินงานด้านการอนุรักษ์และฟื้นฟูป่าไม้บกและป่าชายเลน โดยมีเป้าหมายการเพิ่มพื้นที่สีเขียวให้ได้ร้อยละ 55 ของพื้นที่ประเทศ ตามยุทธศาสตร์ชาติ 20 ปี โดยยึดกรอบแนวคิด BCG model ซึ่งจะครอบคลุมทั้งการพัฒนาภาคเศรษฐกิจ สังคม และสิ่งแวดล้อม โดยความร่วมมือของทุกภาคส่วนในการบริหารจัดการป่าไม้ของประเทศ รวมถึงการพัฒนาและบังคับใช้กฎหมายที่มีประสิทธิภาพ นอกจากนี้ ยังมีแผนที่จะหารือร่วมกับหน่วยงานที่เกี่ยวข้องเพื่อสานต่อการดำเนินงานและสานความร่วมมือให้กว้างขึ้น ทั้งหน่วยงานภายในประเทศและองค์กรระหว่างประเทศ เพื่อให้เกิดผลสัมฤทธิ์สูงสุด จึงอยากฝากให้พี่น้องประชาชนและทุกฝ่ายที่เกี่ยวข้องให้ความสำคัญกับป่าไม้ให้ดำรงคงอยู่ เป็นฐานในการพัฒนาเศรษฐกิจและคุณภาพชีวิตของมนุษย์ และสัตว์ป่า ของประเทศและของโลกอย่างยั่งยืนต่อไป
ทั้งนี้ ในระหว่างการประชุม UNFF18 ยังมีการจัดกิจกรรมคู่ขนานของประเทศสมาชิกที่ได้นำเสนอผลงาน แนวคิด และร่วมหารือแลกเปลี่ยนองค์ความรู้ใหม่ในประเด็นต่าง ๆ อีกด้วย และผลจากการประชุมในเวทีนี้ จะถูกนำไปกล่าวถึงในการประชุมผู้นำระดับสูงทางการเมืองด้านการพัฒนาที่ยั่งยืน หรือ SDG Summit ซึ่งจะจัดขึ้นในช่วงเดือนกันยายน 2566 ต่อไป

ที่มา : https://www.thaigov.go.th/news/contents/details/68070