รัฐบาลไทย-ข่าวทำเนียบรัฐบาล-กทพ. ลงโทษผู้รับจ้างสั่งหยุดงาน 7 วัน กรณีอุบัติเหตุบนถนนพระราม 2 เพื่อตรวจสอบหาสาเหตุที่แท้จริง และให้เยียวยาผู้สูญเสียตลอดจนผู้ได้รับผลกระทบอย่างเต็มที่ 


วันอังคารที่ 9 พฤษภาคม 2566
กทพ. ลงโทษผู้รับจ้างสั่งหยุดงาน 7 วัน กรณีอุบัติเหตุบนถนนพระราม 2 เพื่อตรวจสอบหาสาเหตุที่แท้จริง และให้เยียวยาผู้สูญเสียตลอดจนผู้ได้รับผลกระทบอย่างเต็มที่
...
​                   จากกรณี คานคอนกรีตสำเร็จรูป (Segment) จากการก่อสร้างโครงการทางพิเศษสายพระราม 3 - ดาวคะนอง - วงแหวนรอบนอกกรุงเทพมหานคร ด้านตะวันตก สัญญาที่ 2 หล่นในขณะติดตั้งบนถนนพระรามที่ 2 ทำให้มีผู้เสียชีวิต และได้รับบาดเจ็บ ตลอดจนมีรถของประชาชนได้รับความเสียหาย เหตุเกิดเมื่อวันที่ 7 พฤษภาคม 2566 เวลา 16.20 น. โดยประมาณ ซึ่งหลังเกิดเหตุ นายสุรเชษฐ์ เหล่าพูลสุข ผู้ว่าการการทางพิเศษแห่งประเทศไทย (กทพ.) กระทรวงคมนาคม ได้ลงพื้นที่เพื่อตรวจสอบข้อเท็จจริงเบื้องต้นในทันที โดยสอบถามถึงสาเหตุ ตลอดจนมาตรการความปลอดภัยในการทำงาน และให้บริษัทที่ปรึกษาควบคุมงาน ตัวแทนบริษัทที่เกี่ยวข้อง (กิจการร่วมค้า ซีทีบี ประกอบด้วย บริษัท ไชน่า ฮาร์เบอร์ เอ็นจิเนียริ่ง คัมปะนี ลิมิเต็ด บริษัท ทิพากร จำกัด และ บริษัท บุรีรัมย์ธงชัยก่อสร้าง จำกัด) เข้าให้รายละเอียดเพิ่มเติม โดยเบื้องต้นได้สั่งให้ผู้รับจ้างหยุดปฏิบัติงาน 7 วัน เพื่อหาสาเหตุจากอุบัติเหตุที่เกิดขึ้น รวมถึงยังได้กำชับให้มีการดูแลเยียวยาผู้เสียชีวิต และได้รับบาดเจ็บอย่างเต็มที่
​              นายสุรเชษฐ์ เหล่าพูลสุข เปิดเผยว่า ภายใน 7 วันนี้ กทพ. จะดำเนินการทบทวนมาตรการความปลอดภัยทั้งหมดเพื่อให้เกิดความมั่นใจในโครงการก่อสร้างที่ กทพ. รับผิดชอบอยู่ สำหรับโครงการในอนาคต กทพ. จะปรับปรุงในกระบวนการคัดเลือกผู้รับจ้าง การปรับปรุงสัญญาจ้างให้เพิ่มมาตรฐานความปลอดภัยในการก่อสร้างขึ้นจากมาตรการเดิม รวมถึงบทลงโทษหรือการปรับที่รุนแรงขึ้นเพื่อเพิ่มความรัดกุมในการปฏิบัติงาน ตลอดจนการเลือกใช้เทคนิคการก่อสร้าง และระบบการป้องกันที่มีประสิทธิภาพ เพื่อไม่ให้เกิดเหตุเช่นนี้ขึ้นอีก ทั้งนี้ กทพ. มีความเสียใจอย่างสุดซึ้งต่อผู้สูญเสียและต้องขอโทษที่ทำให้ประชาชนผิดหวัง ซึ่งการเกิดอุบัติเหตุครั้งนี้ นับเป็นครั้งแรกของ กทพ. ที่เกิดอุบัติเหตุจนถึงขั้นมีผู้เสียชีวิต ทำให้จะต้องเร่งหาสาเหตุที่แท้จริง โดยได้ประสานงานกับวิศวกรรมสถานแห่งประเทศไทย (วสท.) ให้เข้าตรวจสอบพื้นที่เกิดเหตุ พร้อมกับเจ้าหน้าที่ตำรวจในท้องที่ เพื่อหาสาเหตุของอุบัติเหตุดังกล่าว พร้อมกันนี้ กระทรวงคมนาคมและ กทพ. ยังได้ตั้งคณะกรรมการตรวจสอบหาข้อเท็จจริงทั้งหมด และหากพบว่าเหตุดังกล่าวเกิดจากการกระทำโดยประมาทหรือเลินเล่อ โดยผู้ใดหรือกลุ่มใดกลุ่มหนึ่ง กทพ. จะดำเนินการเอาผิดตามกฎหมายจนถึงที่สุด

ที่มา : https://www.thaigov.go.th/news/contents/details/68048