รัฐบาลไทย-ข่าวทำเนียบรัฐบาล-ชื่นมื่น 81 ปี กระทรวงอุตสาหกรรม พร้อมเดินหน้าขับเคลื่อนนโยบาย MIND ใช้หัวและใจ ปั้นอุตสาหกรรมคู่ชุมชน


วันอังคารที่ 9 พฤษภาคม 2566
09/05/2566
พิมพ์
ชื่นมื่น 81 ปี กระทรวงอุตสาหกรรม พร้อมเดินหน้าขับเคลื่อนนโยบาย MIND ใช้หัวและใจ ปั้นอุตสาหกรรมคู่ชุมชน
ชื่นมื่น 81 ปี กระทรวงอุตสาหกรรม พร้อมเดินหน้าขับเคลื่อนนโยบาย MIND ใช้หัวและใจ ปั้นอุตสาหกรรมคู่ชุมชน
วันที่ 8 พฤษภาคม 2566 นายอนุชา นาคาศัย รัฐมนตรีประจำสำนักนายกรัฐมนตรี รักษาราชการแทนรัฐมนตรีว่าการกระทรวงอุตสาหกรรม เป็นประธานในงานวันคล้ายวันสถาปนากระทรวงอุตสาหกรรม ครบรอบ 81 ปี โดยมีนายณัฐพล รังสิตพล ปลัดกระทรวงอุตสาหกรรม นางสาวณัฏฐิญา เนตยสุภา รองปลัดกระทรวงอุตสาหกรรม นายวิษณุ ทับเที่ยง หัวหน้าผู้ตรวจราชการกระทรวงอุตสาหกรรม พร้อมด้วยอดีตผู้บริหารกระทรวงอุตสาหกรรม ได้แก่ นางอรรชกา สีบุญเรือง อดีตรัฐมนตรีว่าการกระทรวงอุตสาหกรรม นายมนู เลียวไพโรจน์ นายวิฑูรย์ สิมะโชคดี  นายพสุ โลหารชุน อดีตปลัดกระทรวงอุตสาหกรรม นายปราโมทย์ วิทยาสุข นายอภิจิน โชติกะเสถียร อดีตรองปลัดกระทรวงอุตสาหกรรม รวมทั้งผู้บริหารระดับสูงกระทรวงอุตสาหกรรม ข้าราชการ และพนักงานกระทรวงอุตสาหกรรม เข้าร่วมพิธีไหว้ศาลพระภูมิ พิธีบวงสรวงองค์พระนารายณ์ และพิธีเจริญพระพุทธมนต์ ณ บริเวณอาคารสำนักงานปลัดกระทรวงอุตสาหกรรม
“กระทรวงการอุตสาหกรรม” สถาปนาขึ้นเมื่อวันที่ 5 พฤษภาคม พ.ศ. 2485 และในปี พ.ศ. 2495 ได้เปลี่ยนชื่อเป็น “กระทรวงอุตสาหกรรม” มีตราสัญลักษณ์ คือ “ตรานารายณ์เกษียรสมุทร” ซึ่งนำมาจากเรื่องนารายณ์สิบปาง โดยถือเอาสัญลักษณ์ขณะที่พระนารายณ์ทรงแสดงอิทธิฤทธิ์ ประกอบพิธีกวนน้ำอมฤต และในการกวนน้ำอมฤตนี้ก็ได้เกิดผลิตผลอย่างอื่น ๆ ขึ้นในโลกอีกด้วย ทั้งนี้ กระทรวงอุตสาหกรรม มีอำนาจหน้าที่เกี่ยวกับการส่งเสริมและพัฒนาอุตสาหกรรม การพัฒนาผู้ประกอบการ มุ่งการ “ปฏิรูปอุตสาหกรรมไทยสู่อุตสาหกรรมยุคใหม่ให้เติบโตอย่างยั่งยืน”
โดยในปี พ.ศ.2566 นี้ กระทรวงอุตสาหกรรม ได้ขับเคลื่อนนโยบายเร่งด่วนให้ “อุตสาหกรรมดี อยู่คู่กับชุมชนอย่างยั่งยืน” พร้อมปรับปรุงการให้บริการอุตสาหกรรมสู่ดิจิทัลเต็มรูปแบบ เพื่ออำนวยความสะดวกให้ทุกภาคส่วน สามารถตรวจสอบได้ สร้างความโปร่งใสในการทำงาน โดยการปลูกฝังแนวความคิด MIND ด้วยการทำดีด้วย 'หัว' และ 'ใจ" ของข้าราชการกระทรวงอุตสาหกรรม มุ่งสู่ความสำเร็จ 4 มิติ ประกอบด้วย 1.การสร้างความสำเร็จให้ภาคธุรกิจ 2.การดูแลสังคมโดยรอบโรงงานอุตสาหกรรม 3.การรักษาสิ่งแวดล้อม และ 4.การกระจายรายได้ให้กับประชาชนเพื่อมีความเป็นอยู่ที่ดีขึ้น เพื่อเพิ่มโอกาสให้กับการดำเนินธุรกิจของภาคเอกชน ช่วยลดต้นทุนการผลิต เพิ่มสภาพคล่องทางการเงิน เพิ่มความสะดวกให้กับประชาชน และขยายโอกาสทางธุรกิจให้กับผู้ประกอบการมากยิ่งขึ้น นำไปสู่การเติบโตของภาคอุตสาหกรรมอย่างแข็งแกร่งและสมดุล

ที่มา : https://www.thaigov.go.th/news/contents/details/68042