รัฐบาลไทย-ข่าวทำเนียบรัฐบาล-​โฆษกรัฐบาลเผย นายกฯ ชื่นชมภาคเอกชนไทยให้ความสำคัญในประเด็นด้านสิ่งแวดล้อม สังคม และธรรมภิบาล (ESG : Environmental, Social, Governance) 


วันอังคารที่ 9 พฤษภาคม 2566
​โฆษกรัฐบาลเผย นายกฯ ชื่นชมภาคเอกชนไทยให้ความสำคัญในประเด็นด้านสิ่งแวดล้อม สังคม และธรรมภิบาล (ESG : Environmental, Social, Governance)
รัฐบาลพร้อมร่วมเดินหน้าประเทศสู่ความยั่งยืน
วันนี้ (9 พฤษภาคม 2566) นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ชื่นชม ผู้บริหารองค์กรในประเทศ ซึ่งทำให้ไทยติด 1 ใน 3 ประเทศที่ผู้บริหารองค์กรให้ความสำคัญในประเด็นด้านสิ่งแวดล้อม สังคม และธรรมภิบาล (ESG: Environmental, Social and Governance) จากผลสำรวจของ google cloud โดยรัฐบาลให้ความสำคัญพร้อมร่วมเดินหน้ากับภาคเอกชนสู่ความยั่งยืน
โฆษกประจำสำนักนายกรัฐมนตรี กล่าวว่า Google Cloud ซึ่งเป็นคลาวด์แพลตฟอร์มชั้นนำระดับโลกของ google ได้เปิดเผยผลสำรวจด้านความยั่งยืน ที่ถือเป็นประเด็นหลักที่หลายองค์กรทั่วโลกต้องเผชิญ อาทิ ปัญหาสภาพภูมิอากาศที่เปลี่ยนแปลงและคุณภาพของอากาศ การปฏิบัติตามกฎระเบียบ และความน่าเชื่อถือของแบรนด์ เป็นต้น โดยสำรวจจากผู้บริหารองค์กรระดับสูงเกือบ 1,500 คนจาก 16 ตลาด ได้แก่ สหรัฐอเมริกา สหราชอาณาจักร แคนาดา สหรัฐอาหรับเอมิเรตส์ สิงคโปร์ ไต้หวัน ญี่ปุ่น บราซิล เม็กซิโก สวีเดน สเปน เยอรมนี อิตาลี ฝรั่งเศส ไทย และเนเธอร์แลนด์ โดยตลาดของประเทศไทย ติดอันดับ 1 ใน 3 ตลาดที่ให้ความสำคัญในประเด็นด้านสิ่งแวดล้อม สังคม และธรรมภิบาล (ESG) ในขณะที่อีก 2 ตลาดได้แก่ สิงคโปร์ และเยอรมนี
โฆษกประจำสำนักนายกรัฐมนตรีได้เปิดเผยเพิ่มเติมว่า ผู้บริหารองค์กรในประเทศไทยเชื่อว่า ด้วยสภาพเศรษฐกิจ และความท้าทายต่าง ๆ ในปัจจุบัน ทำให้องค์กรจำเป็นต้องคำนึงถึงความยั่งยืนมากขึ้น แต่ก็ยังเล็งเห็นถึงโอกาสในการเติบโต นวัตกรรมเทคโนโลยีเป็นปัจจัยอันดับ 2 ที่ส่งผลต่อความสามารถขององค์กรในการขับเคลื่อนอย่างยั่งยืน โดยผู้บริหารกว่าร้อยละ 99 สนใจเกี่ยวกับความยั่งยืนมากขึ้นกว่า 12 เดือนที่แล้ว และร้อยละ 93 พร้อมที่จะสร้างความเปลี่ยนแปลงเกี่ยวกับภูมิอากาศขององค์กร
“นายกรัฐมนตรีให้ความสำคัญกับการขับเคลื่อนการดำเนินงานผ่านโมเดลเศรษฐกิจ BCG ซึ่งสอดคล้องกับแนวคิด ESG พัฒนาระบบเศรษฐกิจผ่านมิติทางสิ่งแวดล้อม สังคม และธรรมภิบาล อย่างยั่งยืน และได้ประกาศอย่างชัดเจนในการยกระดับการแก้ไขปัญหาการเปลี่ยนแปลงสภาพภูมิอากาศ ด้วยความสมดุล ทั้งนี้ นายกรัฐมนตรีขอบคุณทุกภาคส่วนที่เข้าใจความสำคัญถึงประเด็นที่รัฐบาลผลักดันทำให้ประเทศไทยไม่ตกขบวนต่อการพัฒนาเพื่อความยั่งยืนนี้ ซึ่งเชื่อว่าการลงทุนใน ESG ซึ่งมีแนวโน้มเติบโตอย่างต่อเนื่องจากทั่วโลก จะสร้างผลตอบแทนกับธุรกิจในระยะยาว” นายอนุชาฯ กล่าว

ที่มา : https://www.thaigov.go.th/news/contents/details/68041