รัฐบาลไทย-ข่าวทำเนียบรัฐบาล-คณะอนุกรรมการข้าวด้านการผลิตฯ เห็นชอบกำหนดเป้าหมายการผลิตข้าว (Supply) ปีการผลิต 2566/67


วันอังคารที่ 9 พฤษภาคม 2566
คณะอนุกรรมการข้าวด้านการผลิตฯ เห็นชอบกำหนดเป้าหมายการผลิตข้าว (Supply) ปีการผลิต 2566/67
คณะอนุกรรมการข้าวด้านการผลิตฯ เห็นชอบกำหนดเป้าหมายการผลิตข้าว (Supply) ปีการผลิต 2566/67 จำนวน 31.632 ล้านตัน พร้อมเดินหน้าวางแผนการผลิตข้าว รอบที่ 1 และรอบที่ 2 พื้นที่ 68.622 ล้านไร่
นายอภัย สุทธิสังข์ รองปลัดกระทรวงเกษตรและสหกรณ์ เปิดเผยภายหลังเป็นประธานการประชุมคณะอนุกรรมการนโยบายและบริหารข้าวแห่งชาติด้านการผลิต ครั้งที่ 1/2566 ณ ห้องประชุม 123 กระทรวงเกษตรและสหกรณ์ ว่า ตามนโยบายตลาดนำการผลิต และยุทธศาสตร์ข้าวไทยด้านการผลิต ปี 2563 – 2567 ได้กำหนดให้มีการเพิ่มประสิทธิภาพการบริหารจัดการข้าว เพื่อให้ปริมาณการผลิตข้าวมีความสมดุลกับ ความต้องการของตลาด ชาวนาสามารถผลิตข้าวได้อย่างมีประสิทธิภาพเพิ่มขึ้น ได้ปริมาณผลผลิตต่อไร่สูงขึ้นมีต้นทุนการผลิตที่ต่ำลง รวมทั้ง การผลิตเป็นมิตรกับสิ่งแวดล้อมที่มีความยั่งยืน ได้ผลผลิตข้าวที่มีคุณค่าโภชนาการสูงมีคุณภาพได้มาตรฐาน ปลอดภัย เป็นที่ได้รับความไว้วางใจ และต้องการบริโภคมากที่สุด โดยเน้นต้นทุนการผลิตข้าวทุกชนิด เฉลี่ยไม่เกินไร่ละ 3,000 บาท หรือเฉลี่ยไม่เกินตันละ 6,000 บาทในปี 2567
ในปี 2566 คณะกรรมการนโยบายและบริหารข้าวแห่งชาติ (นบข.) รับทราบความต้องการใช้ข้าว (Demand) จำนวน 29.296 ล้านตันข้าวเปลือก ดังนั้น ที่ประชุมจึงมีมติเห็นชอบการกำหนดเป้าหมายการผลิตข้าว (Supply) ปีการผลิต 2566/67 จำนวน 31.632 ล้านตันข้าวเปลือก พร้อมทั้งเห็นชอบการวางแผนการผลิตข้าว ปีการผลิต 2566/67 พื้นที่ 68.622 ล้านไร่ คาดการณ์ผลผลิต 31.632 ล้านตันข้าวเปลือก แยกเป็นรอบที่ 1(นาปี) พื้นที่ 59.480 ล้านไร่ คาดการณ์ผลผลิต 25.662 ล้านตันข้าวเปลือก และรอบที่ 2 (นาปรัง) พื้นที่ 9.142 ล้านไร่ คาดการณ์ผลผลิต 5.970 ล้านตันข้าวเปลือก โดยพื้นที่และผลผลิตข้าวรอบที่ 2 สามารถปรับเปลี่ยนได้ตามสถานการณ์ที่เกิดขึ้นจริง เช่น สถานการณ์ราคา สถานการณ์น้ำ และภัยธรรมชาติ พร้อมทั้งมอบหมายกรมการข้าวซึ่งเป็นหน่วยงานหลักร่วมกับหน่วยงานในสังกัดกระทรวงเกษตรและสหกรณ์พิจารณาเสนอมาตรการลดพื้นที่การปลูกข้าวภายใต้นโยบายการบริหารจัดการพื้นที่เกษตรตามแผนที่การเกษตรเชิงรุก (Zoning by Agri-Map) และนโยบายอื่น ๆ
โดยเมล็ดพันธุ์ข้าวสำหรับใช้ในการเพาะปลูก ปีการผลิต 2566/67 รวมจำนวนทั้งสิ้น 1,411,000 ตัน มาจาก 4 หน่วยงาน ได้แก่ กรมการข้าว ศูนย์ข้าวชุมชน สหกรณ์การเกษตร และสมาคมการค้าเมล็ดพันธุ์ข้าวไทย รวมจำนวน 721,660 ตัน แบ่งเป็น 1) กรมการข้าว 95,000 ตัน
2) สหกรณ์การเกษตร 28,860 ตัน 3) ศูนย์ข้าวชุมชน 197,800 ตัน และ 4) สมาคมการค้าเมล็ดพันธุ์ข้าวไทย 400,000 ตัน รวมทั้งกรมการข้าวร่วมส่งเสริมให้ชาวนาเก็บเมล็ดพันธุ์ข้าวไว้ใช้เองหรือซื้อขายแลกเปลี่ยนกันเองอีกประมาณ 689,340 ตันซึ่งเมล็ดพันธุ์ข้าวจะมีเพียงพอกับ
การเพาะปลูก
นอกจากนี้ ที่ประชุมยังเห็นชอบกำหนดพื้นที่เป้าหมายส่งเสริมการปลูกข้าว ปีการผลิต 2566/67 รอบที่ 1 พื้นที่รวมทั้งสิ้น 59.480 ล้านไร่ แยกเป็นรายชนิดข้าว รายจังหวัด และรายอำเภอ ประกอบด้วย ข้าวหอมมะลิในเขตพื้นที่ 23 จังหวัด 24 ล้านไร่ ข้าวหอมมะลินอกเขตพื้นที่ 23 จังหวัด 2 ล้านไร่ ข้าวหอมไทย 1.8 ล้านไร่ ข้าวเจ้า 15.5 ล้านไร่ ข้าวเหนียว 15.7 ล้านไร่ และข้าวตลาดเฉพาะ 0.48 ล้านไร่ เพื่อใช้เป็นกรอบในการควบคุมปริมาณการผลิตข้าวของประเทศให้สอดคล้องกับความต้องการใช้ข้าว (Demand) เป้าหมายการผลิตข้าว (Supply) และการวางแผน การผลิตข้าวในแต่ละปี และมอบหมายกรมการข้าวเร่งรัดการเสนอประกาศพื้นที่เป้าหมายส่งเสริมการปลูกข้าว ปีการผลิต 2566/67 รอบที่ 1 เพื่อให้กระทรวงเกษตรและสหกรณ์นำเสนอรัฐมนตรีว่าการกระทรวงเกษตรและสหกรณ์พิจารณาลงนามในประกาศโดยด่วนต่อไป

ที่มา : https://www.thaigov.go.th/news/contents/details/68045