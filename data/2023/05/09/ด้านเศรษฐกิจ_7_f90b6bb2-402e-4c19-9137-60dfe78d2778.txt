รัฐบาลไทย-ข่าวทำเนียบรัฐบาล-กรมทางหลวงชนบท สร้างสะพานข้ามทางรถไฟบนถนนสาย ปข.1003 จังหวัดประจวบคีรีขันธ์


วันอังคารที่ 9 พฤษภาคม 2566
กรมทางหลวงชนบท สร้างสะพานข้ามทางรถไฟบนถนนสาย ปข.1003 จังหวัดประจวบคีรีขันธ์
คืบหน้ากว่า 85% คาดแล้วเสร็จเดือนสิงหาคม 2566 เพิ่มความสะดวกปลอดภัยในการเดินทางรองรับรถไฟทางคู่ในอนาคต
กรมทางหลวงชนบท (ทช.) กระทรวงคมนาคม รายงานความก้าวหน้าโครงการก่อสร้างสะพานข้ามทางรถไฟ จุดตัดทางรถไฟกับถนนทางหลวงชนบทสาย ปข.1003 แยก ทล.4 - บ้านโพธิ์เรียง อำเภอกุยบุรี จังหวัดประจวบคีรีขันธ์ ปัจจุบันมีความก้าวหน้ากว่า 85% ขณะนี้อยู่ในขั้นตอนก่อสร้างพื้นสะพานช่วงข้ามทางรถไฟคาดแล้วเสร็จในเดือนสิงหาคม 2566
โครงการก่อสร้างดังกล่าว เป็นถนนที่มีจุดตัดผ่านทางรถไฟ มีปริมาณการจราจรที่เพิ่มสูงขึ้นอย่างต่อเนื่อง ส่งผลให้มีอุบัติเหตุเกิดขึ้นบ่อยครั้ง มีจุดเริ่มต้นโครงการเชื่อม ทล.4 (กม. ที่ 278) จุดสิ้นสุดเชื่อมถนนองค์การบริหารส่วนจังหวัดประจวบคีรีขันธ์ (กม. ที่ 1+450) ใช้งบประมาณในการก่อสร้างรวม 288.700 ล้านบาท โดยก่อสร้างเป็นสะพานข้ามทางรถไฟ จำนวน 2 แห่ง ประกอบด้วย
- สะพานแห่งที่ 1 ความยาว 310 เมตร พื้นสะพานกว้าง 10 เมตร และก่อสร้างถนนต่อเชื่อมแบบคอนกรีตเสริมเหล็กกว้าง 7 เมตร ไหล่ทางกว้าง 1.5 เมตร รวมความยาวถึงจุดสิ้นสุดโครงการ 1,246 เมตร พร้อมก่อสร้างทางกลับรถใต้สะพานผิวทางคอนกรีตเสริมเหล็ก
- สะพานแห่งที่ 2 ความยาว 449.95 เมตร พื้นสะพานกว้าง 8 เมตร และก่อสร้างถนนต่อเชื่อมแบบคอนกรีตเสริมเหล็กกว้าง 6 เมตร ไหล่ทางกว้าง 1 เมตร รวมความยาวถึงจุดสิ้นสุดโครงการ 195 เมตร พร้อมสะพานลอยคนเดินข้าม 1 แห่ง มีผนังกันราวตกและมีหลังคาคลุมตลอดทางเดิน
ทั้งนี้ เมื่อก่อสร้างแล้วเสร็จจะช่วยแก้ไขปัญหาการเกิดอุบัติเหตุในระยะยาว เพิ่มประสิทธิภาพในการเดินทาง ยกระดับคุณภาพชีวิตของประชาชนให้สามารถเดินทางได้อย่างสะดวกรวดเร็วปลอดภัยอย่างเป็นรูปธรรม รวมทั้งสนับสนุนโครงการรถไฟทางคู่ของกระทรวงคมนาคมในอนาคตอีกด้วย

ที่มา : https://www.thaigov.go.th/news/contents/details/68046