รัฐบาลไทย-ข่าวทำเนียบรัฐบาล-ผู้ว่าการรถไฟแห่งประเทศไทย มอบล้อปีกรถไฟเกียรติยศกิตติมศักดิ์ และเกียรติบัตร


วันอังคารที่ 9 พฤษภาคม 2566
ผู้ว่าการรถไฟแห่งประเทศไทย มอบล้อปีกรถไฟเกียรติยศกิตติมศักดิ์ และเกียรติบัตร
แก่ 8 พนักงานรถไฟ ที่เข้าช่วยเหลือประชาชนที่ตกอยู่ในอันตราย ให้ปลอดภัย
เมื่อวันที่ 8 พ.ค. 66) นายนิรุฒ มณีพันธ์ ผู้ว่า การรถไฟแห่งประเทศไทย (รฟท.) กระทรวงคมนาคม เป็นประธานในพิธีประดับล้อปีกรถไฟเกียรติยศกิตติมศักดิ์ และเกียรติบัตร ให้แก่พนักงาน รฟท. สังกัดฝ่ายปฏิบัติการเดินรถ ฝ่ายบริการโดยสาร และฝ่ายการช่างกล รวม 8 ราย เพื่อเป็นการยกย่อง สรรเสริญเชิดชูเกียรติแก่ผู้ปฏิบัติงานที่ทำคุณประโยชน์ ให้การช่วยเหลือผู้โดยสารและผู้ใช้บริการ ที่กำลังตกอยู่ในสถานการณ์เหตุอันตรายถึงชีวิตให้ได้รับความปลอดภัย โดยมีคณะผู้บริหารและพนักงาน รฟท. เข้าร่วมพิธี ณ ห้องปฏิบัติการ ตึกบัญชาการรถไฟ รฟท.
นายเอกรัช ศรีอาระยันพงษ์ ผู้อำนวยการศูนย์ประชาสัมพันธ์ รฟท. เปิดเผยว่า ตามที่นายนิรุฒ มณีพันธ์ ผู้ว่า รฟท. ได้ให้ความสำคัญและยกระดับพัฒนาในการให้บริการ เพื่ออำนวยความสะดวกในการเดินทางแก่พี่น้องประชาชนให้เกิดความปลอดภัยสูงสุดนั้น ที่ผ่านมา รฟท. ได้มีการฝึกอบรมเชิงปฏิบัติการ เพื่อพัฒนาศักยภาพให้กับพนักงานและลูกจ้าง รฟท. ในการดูแลพี่น้องประชาชน และเตรียมความพร้อมรองรับการเกิดอุบัติเหตุฉุกเฉินอยู่เสมอ จนทำให้พนักงานสามารถนำความรู้ ความสามารถเข้าดูแลช่วยเหลือประชาชน ผู้โดยสาร ให้เกิดความปลอดภัยได้ทันท่วงที จนได้รับการชื่นชม
จากผู้ใช้บริการ ประชาชน และสังคมอย่างกว้างขวาง ดังนั้น เพื่อเป็นการยกย่องเชิดชูเกียรติ แก่ผู้ปฏิบัติหน้าที่ที่ทำคุณประโยชน์ในการช่วยเหลือ ประชาชน ผู้โดยสาร ให้ได้รับความปลอดภัยจากเหตุอันตราย รฟท. จึงได้จัดพิธีประดับล้อปีกรถไฟเกียรติยศกิตติมศักดิ์ และมอบเกียรติบัตร แก่พนักงาน ทั้ง 8 ราย  ซึ่งนับได้ว่า ครั้งนี้ เป็นการประดับล้อปีกรถไฟเกียรติยศกิตติมศักดิ์ครั้งแรกในประวัติศาสตร์ของ รฟท. ตามนโยบายผู้ว่า รฟท. ในการสร้างคนดี และยกย่องคนดี ที่รับผิดชอบต่อหน้าที่ สังคม และประเทศชาติ โดยพนักงานทั้ง 8 ราย ประกอบด้วย
ฝ่ายปฏิบัติการเดินรถ
1. นายพสิษฐ์ ธิบูรณ์บุญ ตำแหน่งพนักงานกั้นถนน ฝ่ายปฏิบัติการเดินรถ โดยเมื่อวันที่ 20 กันยายน 2563 ได้เข้าช่วยเหลือผู้โดยสาร ที่อยู่ในระยะกระชั้นชิดขณะขบวนรถเร็วที่ 136 อุบลราชธานี - กรุงเทพ กำลังวิ่งเข้าสู่สถานีศรีขรภูมิ ให้ได้รับความปลอดภัย
2. นายฐิติพงศ์ พิริพล ตำแหน่งนายสถานีผู้แทนงานเดินรถแขวงทุ่งสง ทำหน้าที่นายสถานีบ้านส้อง ฝ่ายปฏิบัติการเดินรถ โดยเมื่อวันที่ 30 เมษายน 2566 ได้ทำการช่วยเหลือหญิงสูงวัยอายุ 75 ปี ซึ่งเป็นผู้บกพร่องทางการได้ยิน ขณะเดินข้ามทางรถไฟในช่วงที่ขบวนรถด่วนที่ 85 สถานีกลางกรุงเทพอภิวัฒน์ - นครศรีธรรมราช กำลังวิ่งเข้าสู่สถานีบ้านส้อง ให้ได้รับความปลอดภัย
ฝ่ายบริการโดยสาร
3. นายนพวงศ์ เสาเวียง ตำแหน่งพนักงานห้ามล้อ ฝ่ายบริการโดยสาร โดยเมื่อวันที่ 28 เมษายน 2565 ได้ทำการช่วยเหลือด้วยวิธีการปั๊มหัวใจ (CPR)  แก่ผู้โดยสารที่มีอาการหมดสติและภาวะหัวใจหยุดเต้นเฉียบพลัน ขณะเดินทางกับขบวนรถด่วนพิเศษที่ 86 นครศรีธรรมราช - กรุงเทพ จนได้รับความปลอดภัย
4. นายพีระพงษ์ ทองศิริ ตำแหน่งพนักงานการเดินรถ 6 ฝ่ายบริการโดยสาร โดยเมื่อวันที่ 25 มิถุนายน 2565 ได้ทำการช่วยเหลือด้วยวิธีการปั๊มหัวใจ (CPR) แก่ผู้โดยสารชาวต่างชาติที่มีอาการหมดสติและภาวะหัวใจหยุดเต้นเฉียบพลัน ขณะทำพิธีทางศาสนาที่ห้องละหมาดสถานีกรุงเทพ (หัวลำโพง) จนได้รับความปลอดภัย
5. นายสันติ คงทรัพย์ ตำแหน่งพนักงานรักษารถ ฝ่ายบริการโดยสาร โดยเมื่อวันที่ 27 กันยายน 2565 ได้ทำการช่วยเหลือด้วยวิธีการปั๊มหัวใจ (CPR)  ให้แก่ผู้โดยสารชาวต่างชาติ ซึ่งมีอาการหมดสติและภาวะหัวใจหยุดเต้นเฉียบพลัน ขณะเดินทางกับขบวนรถธรรมดาที่ 258 น้ำตก - ธนบุรี  จนได้รับความปลอดภัย
ฝ่ายการช่างกล
6. นายณพลเดช รั่นแผ้ว ตำแหน่งพนักงานขับรถ ฝ่ายการช่างกล โดยเมื่อวันที่ 25 กันยายน 2565 ได้ทำการช่วยเหลือชายสูงอายุลักษณะคล้ายคนหูตึง มีอาการหลงลืม ซึ่งยืนกีดขวางบนทางรถไฟ ขณะขบวนรถเร็วที่ 168 กันตัง - กรุงเทพ กำลังทำขบวนอยู่ระหว่างสถานีกันตัง – ตรัง โดยพนักงานขับรถได้ชะลอความเร็วพร้อมกับเปิดหวีดสัญญาณส่งเสียงเตือน ก่อนที่จะทำการหยุดขบวนรถ และช่วยเหลือออกจากทางรถไฟได้อย่างปลอดภัย
7. นายบัญชา จารุพันธ์ ตำแหน่งผู้ช่วยพนักงานขับรถ ฝ่ายการช่างกล โดยเมื่อวันที่ 25 กันยายน 2565 ได้ทำการช่วยเหลือชายสูงอายุลักษณะมีอาการหลงลืม ซึ่งยืนกีดขวางบนทางรถไฟ ขณะขบวนรถเร็วที่ 168 กันตัง - กรุงเทพ กำลังทำขบวนระหว่างสถานีกันตัง - ตรัง โดยพนักงานได้ชะลอความเร็วพร้อมกับเปิดหวีดสัญญาณส่งเสียงเตือน ก่อนที่จะทำการหยุดขบวนรถ และช่วยเหลือนำชายคนดังกล่าวออกจากทางรถไฟได้อย่างปลอดภัย
8 นายกฤษฎา บรรดาศักดิ์ ตำแหน่งพนักงานขับรถ 6 ฝ่ายการช่างกล โดยเมื่อวันที่ 21 มีนาคม 2566 ได้ทำการช่วยเหลือชายที่ยืนกีดขวางบนทางรถไฟ ขณะขบวนรถท้องถิ่นที่ 451 นครศรีธรรมราช - สุไหงโกลก กำลังทำขบวนรถระหว่างสถานีช้างให้ - คลองทราย โดยพนักงานขับรถได้ชะลอความเร็ว พร้อมกับเปิดหวีดสัญญาณส่งเสียงเตือนเป็นระยะ ก่อนที่จะทำการหยุดขบวนรถ และช่วยเหลือออกจากทางรถไฟได้อย่างปลอดภัย
นอกจากนี้ พลตำรวจเอก ต่อศักดิ์ สุขวิมล รองผู้บัญชาการตำรวจแห่งชาติ ได้มอบให้ พล.ต.ต.อำนาจ ไตรพจน์ รองผู้บัญชาการตำรวจสืบสวนสอบสวนอาชญากรรมทางเทคโนโลยี เป็นผู้แทน มอบโล่เชิดชูเกียรติและรางวัลให้กับนายฐิติพงศ์ พิริพล นายสถานีผู้แทนงานเดินรถแขวงทุ่งสง ทำหน้าที่นายสถานีบ้านส้อง ฝ่ายปฏิบัติการเดินรถ เพื่อเป็นเกียรติประวัติที่ได้ทำคุณประโยชน์ในการช่วยเหลือประชาชนได้อย่างปลอดภัย
ทั้งนี้ ผู้ว่า รฟท. ได้กล่าวขอบคุณและยกย่องชมเชยพนักงาน รวมทั้งเจ้าหน้าที่อื่น ๆ ที่มีส่วนเกี่ยวข้องในการปฏิบัติหน้าที่ ดูแลประชาชน ผู้โดยสาร ได้อย่างมีสติ ท่ามกลางสถานการณ์นาทีวิกฤตฉุกเฉินได้เป็นอย่างดี ซึ่งถือเป็นบุคคลต้นแบบที่ทำคุณประโยชน์ให้เกิดขึ้นต่อสังคมส่วนรวม ซึ่งนอกจากจะได้รับคำชื่นชมและสร้างความประทับใจแก่ผู้ใช้บริการแล้ว ยังเป็นการสร้างภาพลักษณ์ที่ดีให้เกิดขึ้นกับ รฟท. และประเทศชาติ ซึ่งถือเป็นแบบอย่างที่ดีให้กับพนักงานรถไฟทุกคนในการปฏิบัติหน้าที่ต่อไป

ที่มา : https://www.thaigov.go.th/news/contents/details/68044