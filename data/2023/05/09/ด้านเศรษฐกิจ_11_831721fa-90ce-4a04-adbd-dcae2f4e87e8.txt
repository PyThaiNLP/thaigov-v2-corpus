รัฐบาลไทย-ข่าวทำเนียบรัฐบาล-บสย. ลุยช่วยผู้ประกอบการ จัด “บสย. SMEs เข้มแข็ง” เข้าถึงสินเชื่อ-เติมสภาพคล่อง งาน Money Expo 2023


วันอังคารที่ 9 พฤษภาคม 2566
09/05/2566
พิมพ์
บสย. ลุยช่วยผู้ประกอบการ จัด “บสย. SMEs เข้มแข็ง” เข้าถึงสินเชื่อ-เติมสภาพคล่อง งาน Money Expo 2023
บสย. ร่วมงานมหกรรมการเงินกรุงเทพ ครั้งที่ 23 Money Expo 2023 ระหว่างวันที่ 11-14 พ.ค.2566 ณ อาคารชาเลนเจอร์ 2-3 อิมแพ็ค เมืองทองธานี โดยปีนี้จัดขึ้นภายใต้แนวคิด Green Finance for Green Living “การเงินสีเขียวเพื่อชีวิตสีเขียว”
นายสิทธิกร ดิเรกสุนทร กรรมการและผู้จัดการทั่วไป บรรษัทประกันสินเชื่ออุตสาหกรรมขนาดย่อม (บสย.) เปิดเผยว่า ปีนี้ บสย. ได้เข้าร่วมงานมหกรรมการเงินกรุงเทพ ครั้งที่ 23 Money Expo 2023 ระหว่างวันที่ 11-14 พฤษภาคม 2566 ณ อาคารชาเลนเจอร์ 2-3 อิมแพ็ค เมืองทองธานี โดยงานปีนี้จัดขึ้นภายใต้แนวคิด Green Finance for Green Living “การเงินสีเขียวเพื่อชีวิตสีเขียว” ซึ่ง บสย. มีผลิตภัณฑ์ค้ำประกันสินเชื่อ Smart Green ตอบสนองผู้ประกอบการกลุ่ม ESG และ BCG เป็นมิตรต่อสิ่งแวดล้อม ภายใต้โครงการค้ำประกันสินเชื่อ “บสย. SMEs เข้มแข็ง” (PGS 10) วงเงิน 50,000 ล้านบาท ช่วยผู้ประกอบการเข้าถึงสินเชื่อได้มากขึ้น และเติมสภาพคล่องทางการเงิน
​สำหรับ Smart Green ผู้ประกอบการ SMEs ที่ต้องการเงินทุนสำหรับการปรับปรุงพัฒนา เสริมศักยภาพธุรกิจ สู่ ESG รองรับการเปลี่ยนแปลงเพื่อพัฒนาองค์กรอย่างยั่งยืน และ BCG เป็นมิตรต่อสิ่งแวดล้อม วงเงินโครงการ 500 ล้านบาท ค้ำประกันต่อรายไม่เกิน 1-40 ล้านบาทรวมทุกสถาบันการเงิน  อัตราค่าธรรมเนียมค้ำประกัน 1.5% ต่อปี ฟรี 4 ปีแรก
​
นายสิทธิกร กล่าวว่า ขอเชิญชวนผู้ประกอบการ SMEs มาที่บูธ บสย. (L4) ซึ่งปีนี้มีการจัดโปรโมชั่นพิเศษสำหรับผู้ที่มาลงทะเบียนที่บูธ บสย. ฟรี!! ค่าดำเนินการค้ำประกัน พร้อมจัดทีมหมอหนี้ให้คำปรึกษาแบบตัวต่อตัว ทั้งด้านการขอสินเชื่อ เติมสภาพคล่องทางธุรกิจ การปรับปรุงธุรกิจ การแก้หนี้ การปรับโครงสร้างหนี้ และเพื่อเพิ่มความสะดวกในการใช้บริการให้ง่ายขึ้น ผู้ประกอบการ SMEs สามารถลงทะเบียน บริการขอรับคำปรึกษา ตรวจสุขภาพทางการเงินผ่านช่องทาง Line TCG First (@tcgfirst) ฟรี ตลอด 24 ชั่วโมง

ที่มา : https://www.thaigov.go.th/news/contents/details/68053