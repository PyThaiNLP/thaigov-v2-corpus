รัฐบาลไทย-ข่าวทำเนียบรัฐบาล-ครม.  เห็นชอบร่างเอกสารที่จะมีการรับรองในการประชุมสุดยอดอาเซียน ครั้งที่ 42


วันอังคารที่ 9 พฤษภาคม 2566
09/05/2566
พิมพ์
ครม.  เห็นชอบร่างเอกสารที่จะมีการรับรองในการประชุมสุดยอดอาเซียน ครั้งที่ 42
ครม.  เห็นชอบร่างเอกสารที่จะมีการรับรองในการประชุมสุดยอดอาเซียน ครั้งที่ 42
นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี แถลงมติคณะรัฐมนตรี (9 พฤษภาคม 2566)  เห็นชอบร่างเอกสารที่จะมีการรับรองในการประชุมสุดยอดอาเซียน ครั้งที่ 42 จำนวน 8 ฉบับ  โดยให้นายกรัฐมนตรีหรือผู้แทนที่ได้รับมอบหมายร่วมรับรองร่างเอกสาร ในการประชุมสุดยอดอาเซียน ครั้งที่ 42  ระหว่างวันที่ 10 - 11 พ.ค.  2566  ณ เมืองลาบวน บาโจ อินโดนีเซีย
โฆษกประจำสำนักนายกรัฐมนตรี กล่าวเพิ่มเติมว่า ร่างเอกสารทั้ง 8 ฉบับ เกี่ยวข้องกับ 4 หน่วยงาน ได้แก่ กระทรวงการต่างประเทศ 4 ฉบับ กระทรวงมหาดไทย 1 ฉบับ กระทรวงแรงงาน 2 ฉบับ และกระทรวงสาธารณสุข 1 ฉบับ โดยเป็นการแสดงเจตนารมณ์ทางการเมืองร่วมกับประเทศสมาชิกอาเซียนในการส่งเสริมความร่วมมือ และต่อยอดการดำเนินงานในด้านต่าง ๆ และเป็นสิ่งที่ไทยดำเนินการอย่างต่อเนื่องอยู่แล้ว  ซึ่งไม่ ก่อให้เกิดพันธกรณีทางกฎหมายเพิ่มเติมต่อไทยแต่อย่างใด โดยมีรายละเอียดดังนี้
1. ร่างแถลงการณ์ผู้นำอาเซียนต่อวิสัยทัศน์ประชาคมอาเซียนภายหลัง ปี ค.ศ. 2025 แสดงการสนับสนุนการทำงานของคณะทำงานระดับสูงว่าด้วยการจัดทำวิสัยทัศน์ประชาคมอาเซียนภายหลังปี ค.ศ.2025  ในการจัดทำวิสัยทัศน์ประชาคมอาเซียนที่เข้มแข็ง ครอบคลุม รับมือต่อ ความท้าทายและแนวโน้มในปัจจุบันและอนาคต ทั้งในและนอกภูมิภาค อาเซียน ภายในกรอบระยะเวลา 20  ปี
2. ร่างแถลงการณ์ผู้นำอาเซียนว่าด้วยการเสริมสร้างขีดความสามารถ และประสิทธิภาพเชิงสถาบันของอาเซียน ยืนยันความมุ่งมั่นของอาเซียนในการส่งเสริมความสามารถและประสิทธิภาพเชิงสถาบันของอาเซียน ให้เข้มแข็ง เพื่อรับมือกับความท้าทายและรักษาเสถียรภาพและความมั่นคงของภูมิภาค
3. ร่างปฏิญญาผู้นำอาเซียนว่าด้วยการค้ามนุษย์อันเกิดจากการใช้เทคโนโลยีในทางที่ผิด เพื่อต่อต้านการค้ามนุษย์ อันเกิดจากการใช้เทคโนโลยี โดยผิดวัตถุประสงค์ พัฒนาระบบการป้องกันระดับชาติ โดยจัดตั้งหน่วยปฏิบัติการเฉพาะกิจเพื่อการต่อต้านการค้ามนุษย์อันเกิดจากการใช้เทคโนโลยีในทางที่ผิด เพิ่มพูนการควบคุมข้ามชายแดน และเสริมสร้างการใช้เทคโนโลยีสมัยใหม่
4. ร่างแผนการดำเนินงานสำหรับการเข้าเป็นสมาชิกอาเซียนของติมอร์ - เลสเต  กำหนดหลักเกณฑ์การพิจารณารับติมอร์ - เลสเต เข้าเป็นสมาชิกอาเซียนอย่างเต็มรูปแบบ
5. ร่างแถลงการณ์ร่วมผู้นำอาเซียนว่าด้วยการจัดตั้งเครือข่ายหมู่บ้านอาเซียน  เห็นชอบที่จะจัดตั้งเครือข่ายหมู่บ้านอาเซียน ให้มีเวทีสำหรับชุมชนและการมีส่วนร่วมเพื่อรับฟังข้อคิดเห็นของประชาชน ส่งเสริมความร่วมมือและการปฏิบัติงานร่วมกันระหว่างหมู่บ้าน
6. ร่างปฏิญญาอาเซียนว่าด้วยการคุ้มครองแรงงานข้ามชาติและครอบครัวในสถานการณ์ฉุกเฉิน  แสดงเจตนารมณ์ร่วมกันระหว่างประเทศสมาชิกอาเซียนในการดูแลและคุ้มครองแรงงานข้ามชาติและครอบครัว ที่ประสบสถานการณ์ฉุกเฉิน
7. ร่างปฏิญญาอาเซียนว่าด้วยการบรรจุงานและการคุ้มครองแรงงานข้ามชาติในภาคประมง แสดงเจตนารมณ์ร่วมกันระหว่างประเทศสมาชิกอาเซียนในการดูแลและคุ้มครองแรงงานข้ามชาติในภาคประมง
8. ร่างปฏิญญาผู้นำอาเซียนว่าด้วยข้อริเริ่มสุขภาพหนึ่งเดียว   ประกาศความมุ่งมั่นในข้อริเริ่มสุขภาพหนึ่งเดียวของผู้นำอาเซียน   จัดตั้งผู้เชี่ยวชาญด้านสุขภาพหนึ่งเดียวของอาเซียน/เครือข่ายสุขภาพหนึ่งเดียว

ที่มา : https://www.thaigov.go.th/news/contents/details/68062