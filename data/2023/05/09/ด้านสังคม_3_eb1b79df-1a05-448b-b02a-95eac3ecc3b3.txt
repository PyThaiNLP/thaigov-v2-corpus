รัฐบาลไทย-ข่าวทำเนียบรัฐบาล-“ชัยวุฒิ” แถลงพายุ 2 ลูกเข้าไทยเป็นข่าวปลอม!! แนะสภาพอากาศวันเลือกตั้งมีฝนตกหลายพื้นที่


วันอังคารที่ 9 พฤษภาคม 2566
“ชัยวุฒิ” แถลงพายุ 2 ลูกเข้าไทยเป็นข่าวปลอม!! แนะสภาพอากาศวันเลือกตั้งมีฝนตกหลายพื้นที่
“ชัยวุฒิ” แถลงพายุ 2 ลูกเข้าไทยเป็นข่าวปลอม!! แนะสภาพอากาศวันเลือกตั้งมีฝนตกหลายพื้นที่
วันนี้ (9 พ.ค. 2566) นายชัยวุฒิ ธนาคมานุสรณ์ รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอีเอส) แถลงข้อเท็จจริงกรณีข่าวฝนตกวันเลือกตั้งมาพร้อมกับพายุ 2 ลูกขนาบซ้ายขวานั้น จากการตรวจสอบของกรมอุตุนิยมวิทยาล่าสุด พบว่าในช่วง 1 สัปดาห์ข้างหน้า (9-15พ.ค.66) ไม่มีพายุหมุนเขตร้อนเคลื่อนตัวเข้าสู่ประเทศไทย ตามที่มีข่าวว่าจะมีพายุหมุนเขตร้อน 2 ลูกก่อตัวในอ่าวเบงกอล และในทะเลจีนใต้ในช่วงวันที่ 8-13 พ.ค. 2566 เบื้องต้นพบพายุก่อตัวขึ้นในอ่าวเบงกอลเพียง 1 ลูก และไม่มีแนวโน้มเคลื่อนเข้าสู่ประเทศไทย
สำหรับสภาพอากาศ ในวันเลือกตั้ง ( 14 พ.ค. 2566) มีฝนตกต่อเนื่องอยู่ในหลายพื้นที่จากอิทธิพลทางอ้อม ของพายุไซโคลน “โมคา” ส่งผลให้ลมตะวันตกเฉียงใต้ที่พัดปกคลุมประเทศไทยยังมีกำลังแรง โดยจะมีฝนฟ้าคะนองเกิดขึ้นในประเทศไทยตอนบน โดยเฉพาะด้านตะวันตกของภาคเหนือ มีโอกาสเกิดฝนร้อยละ 60 ของพื้นที่ ส่วนภาคอื่น ๆ รวมถึง กทม. และปริมณฑล มีโอกาสเกิดฝนร้อยละ 40-60 ของพื้นที่ ซึ่งอาจเป็นอุปสรรคต่อการออกไปใช้สิทธิในวันเลือกตั้งได้ โดยมี ว่าที่ร้อยตรี ธนะสิทธิ์ เอี่ยมอนันชัย รองอธิบดีกรมอุตุนิยมวิทยา และเจ้าหน้าที่ ร่วมให้การต้อนรับ ณ ศูนย์ปฏิบัติการพยากรณ์อากาศชั้น 11 อาคาร 50 ปี อุตุนิยมวิทยา
____________

ที่มา : https://www.thaigov.go.th/news/contents/details/68074