รัฐบาลไทย-ข่าวทำเนียบรัฐบาล-ขสมก. จัดเดินรถเฉพาะกิจให้บริการฟรี เส้นทาง “ท่าเรือท่าช้าง - ศาลฎีกา” อำนวยความสะดวกประชาชนเดินทางไปเฝ้าฯ รับเสด็จ


วันจันทร์ที่ 15 พฤษภาคม 2566
ขสมก. จัดเดินรถเฉพาะกิจให้บริการฟรี เส้นทาง “ท่าเรือท่าช้าง - ศาลฎีกา” อำนวยความสะดวกประชาชนเดินทางไปเฝ้าฯ รับเสด็จ
ในการพระราชพิธีพืชมงคลจรดพระนังคัลแรกนาขวัญ วันที่ 17 พฤษภาคม 2566
นายกิตติกานต์ จอมดวง จารุวรพลกุล ผู้อำนวยการองค์การขนส่งมวลชนกรุงเทพ กระทรวงคมนาคม เปิดเผยว่า ตามที่ พระบาทสมเด็จพระเจ้าอยู่หัว และสมเด็จพระนางเจ้า ฯ พระบรมราชินี จะเสด็จพระราชดำเนินไปในการพระราชพิธีจรดพระนังคัลแรกนาขวัญ พุทธศักราช 2566 ณ มณฑลพิธีท้องสนามหลวง ในวันที่ 17 พฤษภาคม 2566 องค์การขนส่งมวลชนกรุงเทพ (ขสมก.) จัดเดินรถโดยสารธรรมดาเฉพาะกิจให้บริการฟรี จำนวน 2 คัน เส้นทาง “ท่าเรือท่าช้าง - ศาลฎีกา” (เดินรถวงกลม) เพื่ออำนวยความสะดวกให้กับประชาชนในการเดินทางไปเฝ้าฯ รับเสด็จ ให้บริการตั้งแต่เวลา 06.00 น. ไปจนกว่าจะเสร็จสิ้นพระราชพิธี โดยเดินรถจากถนนมหาราชบริเวณท่าเรือท่าช้างไปตามถนนมหาราช เลี้ยวซ้ายถนนท้ายวัง เลี้ยวซ้ายถนนสนามไชย ตรงไปถนนราชดำเนินใน จอดรับ - ส่งผู้ใช้บริการบริเวณฝั่งตรงข้ามศาลฎีกา (ฝั่งสนามหลวง) ไปตามถนนราชดำเนินในเลี้ยวซ้ายถนนราชินี เลี้ยวซ้ายถนนหน้าพระธาตุ เลี้ยวขวาถนนพระจันทร์ เลี้ยวซ้ายถนนมหาราช ถึงบริเวณท่าเรือท่าช้าง

ที่มา : https://www.thaigov.go.th/news/contents/details/68221