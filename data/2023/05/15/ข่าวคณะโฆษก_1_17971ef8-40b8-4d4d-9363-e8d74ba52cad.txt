รัฐบาลไทย-ข่าวทำเนียบรัฐบาล-​โฆษกรัฐบาลเผย นายกฯ สั่งการให้ทุกหน่วยงานเตรียมพร้อมรับสถานการณ์ ที่อาจเกิดขึ้นจากพายุไซโคลน “โมคา” พร้อมเตรียมการช่วยเหลือด้านมนุษยธรรม หากได้รับการร้องขอจากนอกประเทศ   


วันจันทร์ที่ 15 พฤษภาคม 2566
15/05/2566
พิมพ์
​โฆษกรัฐบาลเผย นายกฯ สั่งการให้ทุกหน่วยงานเตรียมพร้อมรับสถานการณ์ ที่อาจเกิดขึ้นจากพายุไซโคลน “โมคา” พร้อมเตรียมการช่วยเหลือด้านมนุษยธรรม หากได้รับการร้องขอจากนอกประเทศ
​โฆษกรัฐบาลเผย นายกฯ สั่งการให้ทุกหน่วยงานเตรียมพร้อมรับสถานการณ์ ที่อาจเกิดขึ้นจากพายุไซโคลน “โมคา” พร้อมเตรียมการช่วยเหลือด้านมนุษยธรรม หากได้รับการร้องขอจากนอกประเทศ
วันที่ 15 พฤษภาคม 2566 นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า ตามที่กรมอุตุนิยมวิทยา ได้ออกประกาศ เรื่อง พายุไซโคลน “โมคา” ซึ่งล่าสุดพายุไซโคลน “โมคา” ปกคลุมบริเวณรัฐซะไกง์ ประเทศเมียนมา เมื่อเวลา 04.00 น.ของวันนี้ (15 พ.ค. 66) พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ได้สั่งการให้ทุกหน่วยงานที่เกี่ยวข้องเตรียมพร้อมรับสถานการณ์ในประเทศที่อาจได้รับผลกระทบจากพายุไซโคลน “โมคา” พร้อมให้เตรียมการช่วยเหลือด้านมนุษยธรรม หากได้รับการร้องขอจากนอกประเทศ
นายอนุชากล่าวว่า ตามประกาศของกรมอุตุนิยมวิทยาล่าสุดพายุไซโคลน “โมคา” กำลังเคลื่อนตัวไปทางทิศตะวันออกค่อนทางเหนือเล็กน้อย มีแนวโน้มจะอ่อนกำลังลงเป็นพายุดีเปรสชัน และหย่อมความกดอากาศต่ำในวันนี้ ส่งผลให้ประเทศไทยตอนบนยังคงมีฝนตกต่อเนื่อง และมีฝนตกหนักบางแห่งในภาคเหนือ จึงขอให้ประชาชนระวังอันตรายจากฝนตกหนักและฝนที่ตกสะสม ซึ่งอาจทำให้เกิดน้ำท่วมฉับพลันและน้ำป่าไหลหลาก รวมทั้งเพิ่มความระมัดระวังในการสัญจรผ่านบริเวณที่มีฝนฟ้าคะนอง
“สำหรับคลื่นลมบริเวณทะเลอันดามันตอนบนมีกำลังแรง โดยมีคลื่นสูงประมาณ 2 เมตร บริเวณที่มีฝนฟ้าคะนองคลื่นสูงมากกว่า 2 เมตร ส่วนทะเลอันดามันตอนล่างมีคลื่นสูง 1-2 เมตร บริเวณที่มีฝนฟ้าคะนองคลื่นสูงมากกว่า 2 เมตร ขอให้ชาวเรือบริเวณทะเลอันดามันเดินเรือด้วยความระมัดระวัง และหลีกเลี่ยงการเดินเรือบริเวณที่มีฝนฟ้าคะนอง สำหรับเรือเล็กบริเวณทะเลอันดามันตอนบนควรงดออกจากฝั่ง จึงขอให้ประชาชนติดตามประกาศจากกรมอุตุนิยมวิทยา และสามารถติดตามข้อมูลที่เว็บไซต์กรมอุตุนิยมวิทยา http://www.tmd.go.th หรือที่ 0-2399-4012-13 และ 1182 ได้ตลอด 24 ชั่วโมง” นายอนุชา กล่าว

ที่มา : https://www.thaigov.go.th/news/contents/details/68187