รัฐบาลไทย-ข่าวทำเนียบรัฐบาล-ธ.ก.ส. ปลื้ม ลูกค้าแห่ฝากเงิน Surprise โปรโมชันในงาน Money Expo 2023 จนสิทธิ์เต็มอย่างรวดเร็ว


วันจันทร์ที่ 15 พฤษภาคม 2566
15/05/2566
พิมพ์
ธ.ก.ส. ปลื้ม ลูกค้าแห่ฝากเงิน Surprise โปรโมชันในงาน Money Expo 2023 จนสิทธิ์เต็มอย่างรวดเร็ว
ธ.ก.ส.จัดแคมเปญ Surprise โปรโมชัน Exclusive 58 โดยเชิญชวนเปิดบัญชีเงินฝากออมทรัพย์ รับผลตอบแทนแบบขั้นบันได สูงสุดร้อยละ 20 ต่อปี ในงาน Money Expo 2023 ได้รับเสียงตอบรับจากลูกค้าและประชาชนทั่วไปอย่างล้นหลาม ทำให้สิทธิ์การรับฝากเต็มรวดเร็วทั้ง 3 วัน
นายพงษ์พันธ์ จงรักษ์ รองผู้จัดการธนาคารเพื่อการเกษตรและสหกรณ์การเกษตร (ธ.ก.ส.) เปิดเผยว่า จากการที่ ธ.ก.ส. จัดแคมเปญ Surprise โปรโมชัน Exclusive 58 โดยเชิญชวนเปิดบัญชีเงินฝากออมทรัพย์ รับผลตอบแทนแบบขั้นบันได สูงสุดร้อยละ 20 ต่อปี ในงาน Money Expo 2023 ได้รับเสียงตอบรับจากลูกค้าและประชาชนทั่วไปอย่างล้นหลาม ทำให้สิทธิ์ในการรับฝากเต็มอย่างรวดเร็วทั้ง 3 วัน
สำหรับผู้ที่สนใจหรือพลาดโอกาสในการเข้าร่วมในวันที่ 11 – 13 พฤษภาคม 2566 ยังสามารถเปิดบัญชีเงินฝากออมทรัพย์ รับผลตอบแทนแบบขั้นบันได สูงสุดร้อยละ 20 ต่อปี เฉลี่ยร้อยละ 3.926 ต่อปี โดยฝากตั้งแต่ 50,000 สูงสุดถึง 500,000 บาท คงยอดเงินฝาก 158 วัน และรับคะแนน A-Rewards อีก 1,000 คะแนน จำกัด 50 ท่านแรกต่อวัน (1 สิทธิ์/ท่านตลอดงาน) และท่านที่ 51 - 100 รับผลตอบแทนแบบขั้นบันได สูงสุดร้อยละ 15.80 หรือเฉลี่ยร้อยละ 3.50 ต่อปี ภายใต้เงื่อนไขและระยะเวลาเดียวกัน โดยผู้ฝากสามารถรับคิวได้ตั้งแต่เวลา 9.30 น. เป็นต้นไป นอกจากนี้ ธ.ก.ส. ยังมีเงินฝากออมทรัพย์พิเศษ Step Up รับดอกเบี้ยแบบขั้นบันได สูงสุด 6.20% ต่อปี (เฉลี่ย 1.50% ต่อปี) จ่ายดอกเบี้ยทบเป็นเงินต้น ระยะเวลา 10 เดือน และสามารถถอนดอกเบี้ยได้ตั้งแต่ 16 มิถุนายน 2566 เป็นต้นไป เปิดบัญชีได้ที่บูธ ธ.ก.ส. ในงาน Money Expo 2023 เท่านั้น ในวันที่ 14 พฤษภาคมนี้ ณ อาคารชาเลนเจอร์ 2 – 3 อิมแพ็ค เมืองทองธานี จังหวัดนนทบุรี
ทั้งนี้ ธ.ก.ส. ขอขอบคุณลูกค้าผู้มีอุปการคุณทุกท่าน ที่ให้ความไว้วางใจและสนับสนุนผลิตภัณฑ์เงินฝากของธนาคาร ซึ่ง ธ.ก.ส. จะนำไปใช้เป็นทุนสนับสนุนการพัฒนาภาคเกษตรกรรมและสร้างความเข้มแข็งสู่ธุรกิจชุมชน อันเป็นฐานรากที่สำคัญของประเทศต่อไป

ที่มา : https://www.thaigov.go.th/news/contents/details/68194