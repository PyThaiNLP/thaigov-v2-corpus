รัฐบาลไทย-ข่าวทำเนียบรัฐบาล-“ทิพานัน”เตือนนายจ้าง-แรงงานต่างด้าว วันนี้วันสุดท้ายยื่นต่อใบอนุญาตแรงงานต่างด้าว ห่วงผลกระทบขาดแคลนแรงงาน  กระทบเศรษฐกิจขาขึ้น


วันจันทร์ที่ 15 พฤษภาคม 2566
15/05/2566
พิมพ์
“ทิพานัน”เตือนนายจ้าง-แรงงานต่างด้าว วันนี้วันสุดท้ายยื่นต่อใบอนุญาตแรงงานต่างด้าว ห่วงผลกระทบขาดแคลนแรงงาน  กระทบเศรษฐกิจขาขึ้น
“ทิพานัน”เตือนนายจ้าง-แรงงานต่างด้าว วันนี้วันสุดท้ายยื่นต่อใบอนุญาตแรงงานต่างด้าว ห่วงผลกระทบขาดแคลนแรงงาน  กระทบเศรษฐกิจขาขึ้น
วันที่ 15 พ.ค. 66 น.ส.ทิพานัน ศิริชนะ รองโฆษกประจำสำนักนายกรัฐมนตรี กล่าวเตือนนายจ้างและแรงงานต่างด้าว ให้เร่งยื่นคำขอต่ออายุใบอนุญาตทำงานและชำระค่าธรรมเนียมให้ครบถ้วนภายในวันที่ 15 พฤษภาคม 2566 นี้เป็นวันสุดท้ายแล้ว ตามมติคณะรัฐมนตรีเมื่อวันที่ 7 กุมภาพันธ์ 2566 ที่กำหนดให้คนต่างด้าวยื่นคำขอต่ออายุใบอนุญาตทำงาน ภายในวันที่ 13 กุมภาพันธ์2566 ซึ่งมีคนต่างด้าวยื่นคำขอต่ออายุใบอนุญาตทำงานและชำระค่าธรรมเนียมแล้ว จำนวน 1,873,798 คน  แต่มีผู้ที่ยังยื่นเอกสารหลักฐานไม่ครบถ้วนอีกจำนวนหนึ่ง  ทั้งนี้ เมื่อดำเนินการเสร็จสิ้นภายในวันที่ 15 พฤษภาคม 2566 ครบถ้วนแล้ว นายทะเบียนจะเร่งพิจารณาต่ออายุใบอนุญาตทำงานให้คนต่างด้าวให้แล้วเสร็จไม่เกินวันที่ 30 พฤษภาคม 2566 เพื่อมีสิทธิทำงานถึงวันที่ 13 กุมภาพันธ์ 2567 หรือวันที่ 13 กุมภาพันธ์ 2568 ตามแต่ละกรณี
น.ส.ทิพานัน กล่าวว่า ด้วยความห่วงใยสถานประกอบการจะขาดแคลนแรงงานและทำให้ธุรกิจชะงัก ส่งผลต่อการขยายตัวทางด้านเศรษฐกิจ ดังนั้น หากพ้นระยะเวลาที่กำหนดแล้ว ไม่ดำเนินการให้ครบถ้วน หากกรมการจัดหางานตรวจสอบพบคนต่างด้าวทำงานโดยไม่มีใบอนุญาตทำงาน  จำเป็นต้องถูกดำเนินคดีและบังคับใช้กฎหมายอย่างเข้มงวดทั้งนายจ้างคนไทยและลูกจ้างคนต่างด้าว สำหรับคนต่างด้าวที่ทำงานโดยไม่มีใบอนุญาตทำงานหรือทำงานนอกเหนือจากที่มีสิทธิจะทำได้ มีโทษปรับตั้งแต่ 5,000 – 50,000 บาท และถูกส่งกลับประเทศต้นทาง รวมถึงห้ามขอใบอนุญาตทำงานเป็นเวลา 2 ปี นับตั้งแต่วันที่ได้รับโทษ  ส่วนนายจ้างซึ่งรับคนต่างด้าวไม่มีใบอนุญาตทำงานเข้าทำงานหรือให้คนต่างด้าวทำงานนอกเหนือจากที่มีสิทธิจะทำได้ มีโทษปรับตั้งแต่ 10,000 - 100,000 บาท ต่อคนต่างด้าวที่จ้างหนึ่งคน กรณีกระทำความผิดซ้ำต้องระวางโทษจำคุกไม่เกิน 1 ปี หรือปรับตั้งแต่ 50,000 - 200,000 บาทต่อคนต่างด้าวที่จ้างหนึ่งคน หรือทั้งจำทั้งปรับ และห้ามนายจ้างจ้างคนต่างด้าวทำงานเป็นเวลา 3 ปี นับแต่วันที่ศาลมีคำพิพากษาถึงที่สุดให้ลงโทษ
รองโฆษกประจำสำนักนายกรัฐมนตรี กล่าวว่า สถานประกอบการ และแรงงานต่างด้าว ที่ต้องการสอบถามข้อมูลเพิ่มเติมสามารถติดต่อได้ที่สำนักงานจัดหางานจังหวัดทุกจังหวัด สำนักงานจัดหางานกรุงเทพมหานครพื้นที่ 1 – 10 หรือที่สายด่วนกระทรวงแรงงาน โทร.1506 กด 2 กรมการจัดหางาน หรือสายด่วนกรมการจัดหางาน โทร. 1694
“พล.อ.ประยุทธ์  จันทร์โอชา นายกรัฐมนตรีและรัฐมนตรีว่าการกระทรวงกลาโหม เร่งฟื้นฟูประเทศผ่านพ้นวิกฤติ และเศรษฐกิจไทยกำลังเดินหน้าอยู่ในช่วงขาขึ้น อันเป็นผลมาจากนโยบายเปิดประเทศที่ทำให้มีการขับเคลื่อนกิจกรรมทางเศรษฐกิจ การค้า การลงทุน ความต้องการแรงงานจึงสูง เพื่อรองรับการเจริญเติบโตทางด้านเศรษฐกิจและการพัฒนาประเทศไทยอย่างมั่นคง ยั่งยืน”รองโฆษกประจำสำนักนายกรัฐมนตรี ระบุ กล่าว

ที่มา : https://www.thaigov.go.th/news/contents/details/68203