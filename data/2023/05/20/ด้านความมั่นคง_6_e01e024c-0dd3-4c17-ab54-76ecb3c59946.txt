รัฐบาลไทย-ข่าวทำเนียบรัฐบาล-รมว.แรงงาน เผยโอกาสทองแรงงานไทย ออสเตรเลียขาดแคลนช่างเชื่อม พร้อมให้เงินเดือนมากกว่า 1 แสนบาท


วันเสาร์ที่ 20 พฤษภาคม 2566
20/05/2566
พิมพ์
รมว.แรงงาน เผยโอกาสทองแรงงานไทย ออสเตรเลียขาดแคลนช่างเชื่อม พร้อมให้เงินเดือนมากกว่า 1 แสนบาท
รัฐมนตรีว่าการกระทรวงแรงงาน เผยเจรจาออสเตรเลียคืบ นายจ้างต้องการช่างเชื่อม ช่างทำหม้อน้ำ ทำงานในกิจการน้ำมันและก๊าซธรรมชาติ 250 อัตรา เร่งสั่งการอธิบดีกกจ. ขยายตลาดแรงงาน อำนวยความสะดวกการจัดส่งแรงงานไทยทำงานออสเตรเลีย
นายสุชาติ ชมกลิ่น รัฐมนตรีว่าการกระทรวงแรงงาน เปิดเผยความคืบหน้าจากการเดินทางเยือนประเทศออสเตรเลีย เมื่อช่วงเดือนมีนาคมที่ผ่านมา ซึ่งขณะนั้นได้เข้าพบ นายเบรนดัน โอคอนเนอร์ รัฐมนตรีด้านทักษะและการฝึกอบรม กระทรวงการจ้างงานและแรงงานสัมพันธ์ ประเทศออสเตรเลีย และ นาย แอนดริว จ้าวส์ (Hon Andrew Giles) รัฐมนตรีด้านการตรวจคนเข้าเมือง สถานะพลเมือง และกิจการพหุวัฒนธรรม ประเทศออสเตรเลีย เพื่อประชุมหารือข้อราชการด้านแรงงาน ในประเด็นแนวโน้มการขยายตลาดแรงงานไทยในภาคอุตสาหกรรม ภาคการบริการ และมีการพูดคุยถึงความต้องการแรงงานไทยในภาคอุตสาหกรรม ภาคบริการ และภาคอื่นๆ ล่าสุดตนได้รับการรายงานว่าขณะนี้ประเทศออสเตรเลียมีความต้องการหาคนไปทำงานในกิจการน้ำมันและก๊าซธรรมชาติ ตำแหน่งช่างทำหม้อน้ำ ช่างเชื่อม จำนวนมาก และพร้อมจ่ายค่าจ้างในอัตราสูง ประมาณ 130,000 บาทต่อเดือน นายจ้างมีที่พักให้ และยังมีสวัสดิการตามกฎหมายของออสเตรเลียด้วย
“แรงงานไทยเป็นแรงงานที่มีคุณภาพ ขยันทำงาน อดทน เรียนรู้งานได้รวดเร็ว ที่สำคัญมีทักษะและความสามารถตรงกับความต้องการของนายจ้างออสเตรเลีย โดยเฉพาะช่างเชื่อมไทยเป็นช่างที่มีทักษะฝีมือการทำงานขั้นสูง ซึ่งถือเป็นเรื่องที่น่าภาคภูมิใจและเป็นโอกาสของแรงงานไทย สอดคล้องตามนโยบายรัฐบาลที่ให้ความสำคัญกับการส่งเสริมแรงงานไทยเดินทางไปทำงานต่างประเทศ เพื่อให้คนไทยมีงานทำ มีอาชีพ นำรายได้เข้าประเทศและช่วยเพิ่มขีดความสามารถในการแข่งขัน จึงกำชับอธิบดีกรมการจัดหางานให้ติดตามเรื่องการขยายตลาดแรงงานไทยในออสเตรเลียอย่างใกล้ชิด เพื่ออำนวยความสะดวกให้แรงงานไทยสามารถเดินทางไปทำงานได้อย่างถูกต้อง และได้รับสวัสดิการที่ดี” รมว.แรงงาน กล่าว
ด้านนายไพโรจน์ โชติกเสถียร อธิบดีกรมการจัดหางาน กล่าวว่า เมื่อเร็วๆนี้คณะนายจ้าง บริษัท MACH NATIONAL Pty Ltd. จากประเทศออสเตรเลียได้เข้าพบเพื่อหารือความเป็นไปได้ในการจัดส่งแรงงานไทยไปทำงานก่อสร้าง ซึ่งทางคณะนายจ้างแจ้งความต้องการคนหางานไปทำงานในตำแหน่ง ช่างทำหม้อน้ำ/ช่างเชื่อม จำนวน 250 คน อัตราค่าจ้าง 5,763 ดอลลาร์ออสเตรเลีย หรือคิดเป็นเงินไทย 131,326 บาทต่อเดือน (อัตราแลกเปลี่ยนจากธนาคารแห่งประเทศไทย ณ วันที่ 20 พฤษภาคม 2566) พร้อมค่าล่วงเวลาตามกฎหมายของออสเตรเลีย โดยมีสัญญาจ้างครั้งละ 6 เดือน ต่ออายุได้ไม่เกิน 1 ปี จัดหาที่พักให้โดยไม่คิดค่าใช้จ่าย จ่ายค่าโดยสารเครื่องบินขากลับให้ เมื่อทำงานครบสัญญาจ้าง และมีสวัสดิการตามที่กฎหมายออสเตรเลียกำหนด
นายไพโรจน์ กล่าวต่อไปว่า หากแรงงานไทยสามารถเข้าไปทำงานในออสเตรเลียได้ ถือเป็นโอกาสดีต่อการขยายตลาดแรงงานใหม่ ออสเตรเลียเป็นตลาดที่มีศักยภาพ ค่าตอบแทนสูง โดยปัจจุบันแรงงานไทยที่เดินทางไปทำงานในประเทศออสเตรเลีย ส่วนใหญ่ทำงานอยู่ในภาคบริการ เช่น กุ๊ก บาร์เทนเดอร์ ผู้ปรุงอาหาร พนักงานบริการเครื่องดื่ม พนักงานเสิร์ฟ เป็นต้น รองลงมาคือ ผู้ปฏิบัติงานโดยใช้ฝีมือในธุรกิจต่าง ๆ เช่น ช่างเชื่อมโฟร์แมน ช่างทองและช่างเงิน ช่างซ่อมเครื่องยนต์ ช่างสี ช่างเหล็ก ช่างไฟฟ้า เป็นต้น
ทั้งนี้ ขอให้ผู้สนใจทำงานต่างประเทศ ตรวจสอบข้อมูลของบริษัทจัดหางานให้รอบคอบก่อน เพื่อป้องกันมิให้คนหางานถูกหลอกลวงจากกลุ่มมิจฉาชีพ โดยสามารถสอบถามข้อมูลได้ที่สำนักงานจัดหางานจังหวัดทุกจังหวัด สำนักงานจัดหางานกรุงเทพมหานครพื้นที่ หรือที่กองบริหารแรงงานไทยไปต่างประเทศ โทร. 02 245 6713 หรือสายด่วนกรมการจัดหางาน โทร. 1694 หรือที่สายด่วนกระทรวงแรงงาน โทร.1506 กด 2 กรมการจัดหางาน

ที่มา : https://www.thaigov.go.th/news/contents/details/68377