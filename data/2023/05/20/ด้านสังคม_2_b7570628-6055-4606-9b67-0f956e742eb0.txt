รัฐบาลไทย-ข่าวทำเนียบรัฐบาล-โจรไซเบอร์ ปั่นข่าวปลอมออมสินปล่อยสินเชื่อเพื่อคุณ ปลอดดอกเบี้ย ผ่านเพจ Aomsin Plus ติดอันดับหนึ่ง


วันเสาร์ที่ 20 พฤษภาคม 2566
โจรไซเบอร์ ปั่นข่าวปลอมออมสินปล่อยสินเชื่อเพื่อคุณ ปลอดดอกเบี้ย ผ่านเพจ Aomsin Plus ติดอันดับหนึ่ง
โจรไซเบอร์ ปั่นข่าวปลอมออมสินปล่อยสินเชื่อเพื่อคุณ ปลอดดอกเบี้ย ผ่านเพจ Aomsin Plus ติดอันดับหนึ่ง
กระทรวงดิจิทัลเพื่อเศรษฐกิจและสังคม (ดีอีเอส) ออกโรงเตือนประชาชนระวังโจรไซเบอร์   หลังข่าวปลอมสัปดาห์ล่าสุด ประชาชนแห่สนใจเรื่องการกู้เงินออนไลน์ให้วงเงินสูง ปลอดดอกเบี้ย หลังมิจฉาชีพปลอมตัวเป็นธนาคารออมสินปล่อยสินเชื่อเงินกู้ฉุกเฉิน ขณะที่ข่าวปลอมครม. อนุมัติถอนเงินชราภาพได้ก่อน 30% กดรับสิทธิ์ผ่านลิงก์ ขึ้นแท่นข่าวปลอมที่คนสนใจสุงสุด ย้ำ! ต้องมีสติ ตรวจสอบข้อมูลให้ครบทุกด้าน อย่าหลงเชื่อจนตกเป็นเหยื่อของมิจฉาชีพ
ดร.เวทางค์ พ่วงทรัพย์ รองปลัดกระทรวงดิจิทัลเพื่อเศรษฐกิจและสังคม (ดีอีเอส) และโฆษกกระทรวงฯ ฝ่ายข้าราชการประจำ กล่าวถึง ผลการมอร์นิเตอร์และรับแจ้งข่าวปลอมของศูนย์ต่อต้านข่าวปลอม ระหว่างวันที่  12 - 18 พฤษภาคม 2566 พบข้อความที่เข้ามาทั้งหมด 3,189,887ข้อความ โดยมีข้อความที่ต้องดำเนินการตรวจสอบ(Verify) ทั้งสิ้น 274 ข้อความ ทั้งนี้ช่องทางที่มีการพบเบาะแสมากที่สุด คือ ข้อความที่มาจาก Social listening จำนวน 240 ข้อความ ตามมาด้วยการแจ้งเบาะแสผ่าน Line Official จำนวน 34 ข้อความ รวมเรื่องที่ต้องดำเนินการตรวจสอบทั้งหมด 189 เรื่อง และจากการประสานงานกับหน่วยงานที่เกี่ยวข้อง ได้รับผลการตรวจสอบกลับมาแล้ว 85 เรื่อง
ทั้งนี้ ดีอีเอส ได้แบ่งข่าวปลอมที่ได้รับความสนใจเป็น 4 กลุ่ม ประกอบด้วย
กลุ่มที่ 1 : นโยบายรัฐบาล ข่าวสารทางราชการ ความสงบเรียบร้อยของสังคมขัดศีลธรรมอันดีและความมั่นคงภายในประเทศ จำนวน 92 เรื่อง อาทิ หีบบัตรเลือกตั้งที่เก็บรักษาไว้ในห้องเก็บรักษาหีบบัตรเลือกตั้งสูญหายไปจากสถานที่เก็บรักษา,คณะทูตจากหลายประเทศ เชิญตัวแทนพรรคการเมืองไทยคุยจัดตั้งรัฐบาลใหม่ เป็นต้น
กลุ่มที่ 2 : ผลิตภัณฑ์สุขภาพ วัตถุอันตราย เครื่องสำอาง รวมถึงสินค้าและบริการที่ผิดกฎหมาย จำนวน 61 เรื่อง อาทิห้ามทำสีผมช่วงมีประจำเดือน อาจแพ้สารเคมีได้, ดื่มน้ำน้อย ทำให้มีเลือดคั่งที่ตา และสูญเสียการมองเห็นได้ เป็นต้น
กลุ่มที่ 3 : ภัยพิบัติ จำนวน 12 เรื่อง อาทิ ร้อนอีกช่วง 16-18 พ.ค. อุณหภูมิสูงสุดทะลุ 40 องศาฯ เป็นต้น
กลุ่มที่ 4 : เศรษฐกิจ จำนวน 24 เรื่อง อาทิ ตลาดหลักทรัพย์แห่งประเทศไทย เปิดให้นักลงทุนหารายได้ โดยการเล่นหุ้น, ออมสินปล่อยสินเชื่อ SMEs เต็มสุขเต็มสิบ ผ่านเพจ ออมสินมายโม เป็นต้น
ทั้งนี้ ประเด็นข่าวที่เกี่ยวกับโควิด-19  จำนวน 2 เรื่อง
อย่างไรก็ตาม เมื่อพิจารณาจากข่าวปลอมที่ได้รับความสนใจลำดับต้นๆ ในสัปดาห์ล่าสุดนี้ พบว่าส่วนใหญ่เป็นข่าวด้านนโยบายรัฐบาล ข่าวสารทางราชการ รองลงมากลุ่มผลิตภัณฑ์เพื่อสุขภาพและกลุ่มเศรฐกิจ ตามลำดับ
สำหรับข่าวที่ได้รับความสนใจและประชาชนเข้ามามีส่วนร่วม (Engagement) มากที่สุด 10 อันดับ ได้แก่
อันดับที่ 1 : ออมสินปล่อยสินเชื่อเพื่อคุณ ผ่านเพจ Aomsin Plus
อันดับที่ 2 : ครม. อนุมัติถอนเงินชราภาพได้ก่อน 30% กดรับสิทธิ์ผ่านลิงก์
อันดับที่ 3 : ออมสินปล่อยกู้ เงินฉุกเฉิน ผ่านเพจ สินเชื่อออมสิน
อันดับที่ 4 :  คลื่นความถี่ทางอารมณ์ต่ำ ทำให้ติดเชื้อโควิด 19 ได้ง่าย
อันดับที่ 5 : กรมการขนส่งฯ เปิดเพจชื่อบริการสอนขับ และทำใบ ครบวงจร เพื่อทำใบขับขี่ออนไลน์
อันดับที่ 6 : กรมการขนส่งออนไลน์ เปิดทำใบขับขี่ออนไลน์สำหรับบุคคลที่ไม่เคยมีใบขับขี่มาก่อน
อันดับที่ 7 : พายุหมาเหล่าเข้าไทย ทำฝนตกหนักทั่วประเทศ
อันดับที่ 8 : หีบบัตรเลือกตั้งที่เก็บไว้ในห้องเก็บรักษาได้หายไป
อันดับที่ 9 : ผลิตภัณฑ์อัญญา พญายอ พลูคาว ครีม ช่วยรักษาเชื้อรา กลากเกลื้อน ผื่นคัน งูสวัด และสะเก็ดเงินได้
อันดับที่ 10: กรมการจัดหางาน เปิดรับสมัครงานสร้างรายได้เสริมให้ชาวไทย วันละ 1,500 - 3,500 บาท
“ดีอีเอส ติดตามความเคลื่อนไหวข้อความที่ปิดปกติในทุกช่องทางอย่างต่อเนื่อง หากท่านได้รับการแจ้งข้อมูลที่ผิดปกติ ผ่านเอสเอ็มเอส หรือทางโทรศัพท์ เพื่อป้องกันความเสียหายที่จะเกิดขึ้น และขอให้ท่านตระหนักรู้เท่าทันข่าวปลอมที่ถูกแพร่กระจายอยู่บนโซเชียลมีเดีย และออนไลน์ โดยท่านสามารถติดตามและแจ้งเบาะแสข่าวปลอม ได้ผ่านช่องทางต่างๆ ของศูนย์ต่อต้านข่าวปลอม ดังนี้ ไลน์ @antifakenewscenter เว็บไซต์https://www.antifakenewscenter.com/ ทวิตเตอร์ https://twitter.com/AFNCThailand และช่องทางโทรศัพท์โทรสายด่วน GCC 1111 ต่อ 87 ทั้งนี้ดีอีเอส ได้มีการติดตามการกระทำผิดอย่างต่อเนื่องเพื่อปกป้องประชาชนจากมิจฉาชีพในทุกรูปแบบ” ดร.เวทางค์  กล่าว
_____________

ที่มา : https://www.thaigov.go.th/news/contents/details/68372