รัฐบาลไทย-ข่าวทำเนียบรัฐบาล-“ทิพานัน”เผย Hozon บริษัทรถยนต์ไฟฟ้าจีนเลือกไทยเป็นศูนย์กลางผลิตรถยนต์ไฟฟ้าพวงมาลัยขวาสำหรับตลาดในภูมิภาคอาเซียน สะท้อนผลสำเร็จมาตรการส่งเสริมการลงทุนของ “พล.อ.ประยุทธ์” ทำได้จริง 


วันเสาร์ที่ 6 พฤษภาคม 2566
06/05/2566
พิมพ์
“ทิพานัน”เผย Hozon บริษัทรถยนต์ไฟฟ้าจีนเลือกไทยเป็นศูนย์กลางผลิตรถยนต์ไฟฟ้าพวงมาลัยขวาสำหรับตลาดในภูมิภาคอาเซียน สะท้อนผลสำเร็จมาตรการส่งเสริมการลงทุนของ “พล.อ.ประยุทธ์” ทำได้จริง
“ทิพานัน”เผย Hozon บริษัทรถยนต์ไฟฟ้าจีนเลือกไทยเป็นศูนย์กลางผลิตรถยนต์ไฟฟ้าพวงมาลัยขวาสำหรับตลาดในภูมิภาคอาเซียน สะท้อนผลสำเร็จมาตรการส่งเสริมการลงทุนของ “พล.อ.ประยุทธ์” ทำได้จริง วางรากฐานพัฒนาเศรษฐกิจคำนึงถึงสิ่งแวดล้อมอย่างยั่งยืน
น.ส.ทิพานัน ศิริชนะ รองโฆษกประจำสำนักนายกรัฐมนตรี เปิดเผยว่า ตามที่พล.อ.ประยุทธ์ จันทร์โอชา นายกรัฐมนตรี และรัฐมนตรีว่าการกระทรวงกลาโหม ในฐานะประธานคณะกรรมการส่งเสริมการลงทุน หรือบีโอไอ ได้ให้ความสำคัญและติดตามการส่งเสริมผู้ผลิตยานยนต์ไฟฟ้าทุกประเภท ตามนโยบายส่งเสริมให้ประเทศไทยเป็นฐานการผลิตยานยนต์ไฟฟ้าและชิ้นส่วนที่สำคัญของโลก และได้กำหนดเป้าหมายที่ท้าทาย 30@30 ว่าภายในปี ค.ศ.2030 หรือปี พ.ศ.2573 จะผลิตรถยนต์ไฟฟ้าให้ได้ 30%ของการผลิตรถยนต์ในประเทศ พล.อ.ประยุทธ์รับทราบและยินดีที่ล่าสุด บริษัท Hozon New Energy Automobile ผู้ผลิตรถยนต์ไฟฟ้าแบรนด์ NETA จากประเทศจีน ซึ่งได้เข้ามาเปิดตลาดรถยนต์ไฟฟ้ารุ่น NETA V ในประเทศไทยตั้งแต่ปี 2565 และมีแผนจำหน่ายรถยนต์ไฟฟ้ารุ่น NETA U (Compact SUV) และ NETA S (Sedan Coupe) ในอนาคตอันใกล้ ได้ตัดสินใจเลือกประเทศไทย เป็นศูนย์การผลิตรถยนต์ไฟฟ้าพวงมาลัยขวาสำหรับตลาดในภูมิภาคอาเซียน
น.ส.ทิพานัน กล่าวว่า  โดยเมื่อวันที่ 2 พฤษภาคม 2566  ที่ผ่านมา ภายในงานสัมมนา “ลงทุนเซี่ยงไฮ้ ร่วมแบ่งปันอนาคต” บริษัท Hozon ได้ลงนาม MOU ความร่วมมือกับบริษัท บางชัน เยนเนอเรล เอเซมบลี (Bangchan General Assembly) ของประเทศไทย ในการผลิตรถยนต์ไฟฟ้ารุ่น NETA V โดยคาดว่าจะเริ่มผลิตได้ในปี 2567 นี้
“สะท้อนถึงผลสำเร็จจากมาตรการส่งเสริมการลงทุนของพล.อ.ประยุทธ์ ที่ทำได้จริง  ที่สามารถดึงดูดนักลงทุนจากต่างประเทศให้เข้ามาลงทุนในไทยได้ ในระยะยาว เช่น โรงงานผลิตรถยนต์ไฟฟ้า ชิ้นส่วนและอุปกรณ์ต่างๆ ซึ่งเป็นการวางรากฐานการพัฒนาเศรษฐกิจ ที่คำนึงถึงสิ่งแวดล้อมเพื่อความยั่งยืน เพิ่มศักยภาพและสร้างโอกาสการแข่งขัน กระจายรายได้ไปสู่ชุมชน ลดความเหลื่อมล้ำด้านรายได้”น.ส.ทิพานัน กล่าว

ที่มา : https://www.thaigov.go.th/news/contents/details/67985