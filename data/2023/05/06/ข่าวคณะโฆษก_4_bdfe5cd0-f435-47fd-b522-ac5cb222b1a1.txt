รัฐบาลไทย-ข่าวทำเนียบรัฐบาล-​โฆษกรัฐบาลเผย รัฐบาลพร้อมรับมือกับการดำเนินธุรกิจแบบใหม่ เสริมสร้างขีดความสามารถทางการแข่งขัน เพื่อสร้างจุดแข็ง และเตรียมพร้อมรับมือกับความท้าทายใหม่ 


วันเสาร์ที่ 6 พฤษภาคม 2566
06/05/2566
พิมพ์
​โฆษกรัฐบาลเผย รัฐบาลพร้อมรับมือกับการดำเนินธุรกิจแบบใหม่ เสริมสร้างขีดความสามารถทางการแข่งขัน เพื่อสร้างจุดแข็ง และเตรียมพร้อมรับมือกับความท้าทายใหม่
​โฆษกรัฐบาลเผย รัฐบาลพร้อมรับมือกับการดำเนินธุรกิจแบบใหม่ เสริมสร้างขีดความสามารถทางการแข่งขัน เพื่อสร้างจุดแข็ง และเตรียมพร้อมรับมือกับความท้าทายใหม่ ซึ่งเป็นผลจากสัญญาณการฟื้นตัวทางเศรษฐกิจของจีน
นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า ศูนย์วิเคราะห์เศรษฐกิจ ทีทีบี (ttb analytics) ได้ประเมินว่า การเปิดประเทศของจีน ซึ่งมีขนาดเศรษฐกิจใหญ่เป็นอันดับต้น ๆ ของโลก ส่งสัญญาณในทิศทางที่ดีขึ้น ซึ่งทิศทางการฟื้นตัวนี้จะส่งผลต่อประเทศที่มีความเกี่ยวพันทางเศรษฐกิจกับจีน ทั้งนี้ พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ได้กำชับให้ใช้โอกาสนี้ เตรียมพร้อมรับมือ ประเมินสถานการณ์ เตรียมการดำเนินธุรกิจแบบใหม่ การใช้เทคโนโลยี เสริมสร้างขีดความสามารถทางการแข่งขันของไทย สร้างจุดแข็ง ตามที่รัฐบาลได้เตรียมการรองรับมาอย่างต่อเนื่อง
โฆษกประจำสำนักนายกรัฐมนตรี กล่าวว่า การเปิดประเทศอย่างเป็นทางการของจีนจะส่งผลเชิงบวกทั้งทางตรง และทางอ้อม ปัจจัยสนับสนุนช่วยให้เศรษฐกิจไทยขยายตัวเพิ่มขึ้น โดยคาดว่าจะส่งผลชัดเจนในช่วงครึ่งปีหลังของปี 2566 ทั้งนี้ ภาคการท่องเที่ยวคาดว่าจะมีนักท่องเที่ยวชาวจีนเดินทางมาจำนวนมาก โดยในช่วงก่อนการแพร่ระบาดของโควิด-19 ทั้งปีมีนักท่องเที่ยวจีนเดินทางมาไทยมากถึงประมาณ 10 ล้านคน คิดเป็นสัดส่วนสูงถึงร้อยละ 28 ของจำนวนนักท่องเที่ยวต่างชาติขาเข้าทั้งหมด สร้างรายได้กว่า 5 แสนล้านบาทต่อปี มีการคาดการณ์ว่าในปี 2566 จะมีนักท่องเที่ยวจีนประมาณ 5.3 ล้านคน เดินทางมาไทย และสามารถสร้างรายได้ถึงประมาณ 4 แสนล้านบาท
โฆษกประจำสำนักนายกรัฐมนตรียังกล่าวเพิ่มเติมว่า ภาคการส่งออกสินค้าของไทยเป็นอีกหนึ่งภาคส่วนที่ได้รับผลดีจากการเปิดประเทศ จีนถือเป็นตลาดส่งออกอันดับ 2 ของไทย ที่คาดว่าจะสามารถทยอยปรับตัวดีขึ้นจากในครึ่งปีแรกที่ร้อยละ 10.8 จะมาขยายตัวที่ร้อยละ 12.9 ในครึ่งปีหลัง นอกจากนี้ จีนยังมีการนำเข้าสินค้าจากกลุ่มประเทศอาเซียน ซึ่งจะส่งผลดีทางอ้อมให้การผลิตและการส่งออกสินค้าไทยให้ฟื้นตัวได้เข้มแข็งขึ้น
“นโยบายเปิดประเทศของจีน และจำนวนนักท่องเที่ยวจีนที่เดินทางมายังประเทศไทยส่งผลดีต่อหลายภาคส่วนอุตสาหกรรม ทั้งการท่องเที่ยว การส่งออก รวมถึงบริการ ซึ่งรัฐบาลได้วางแนวทางเสริมสร้างความสามารถการแข่งขัน พัฒนามาอย่างต่อเนื่อง เพื่อเป็นจุดแข็งรองรับความเปลี่ยนแปลงและความท้าทายใหม่ๆ ในอนาคต เชื่อมั่นว่าเศรษฐกิจไทยในวันข้างหน้าจากรากฐานของวันนี้ จะสร้างงาน เพิ่มรายได้ พัฒนาคุณภาพชีวิตของประชาชน” นายอนุชาฯ กล่าว

ที่มา : https://www.thaigov.go.th/news/contents/details/67982