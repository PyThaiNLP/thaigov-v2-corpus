รัฐบาลไทย-ข่าวทำเนียบรัฐบาล-​โฆษกรัฐบาลเผย นายกรัฐมนตรีเชิญชวนชาวไทยร่วมส่งกำลังใจให้นักกีฬาไทย ในการแข่งขันซีเกมส์ ครั้งที่ 32 ซึ่งมีพิธีเปิดการแข่งขันแล้ว ณ กรุงพนมเปญ ราชอาณาจักรกัมพูชา


วันศุกร์ที่ 5 พฤษภาคม 2566
05/05/2566
พิมพ์
​โฆษกรัฐบาลเผย นายกรัฐมนตรีเชิญชวนชาวไทยร่วมส่งกำลังใจให้นักกีฬาไทย ในการแข่งขันซีเกมส์ ครั้งที่ 32 ซึ่งมีพิธีเปิดการแข่งขันแล้ว ณ กรุงพนมเปญ ราชอาณาจักรกัมพูชา
​โฆษกรัฐบาลเผย นายกรัฐมนตรีเชิญชวนชาวไทยร่วมส่งกำลังใจให้นักกีฬาไทย ในการแข่งขันซีเกมส์ ครั้งที่ 32 ซึ่งมีพิธีเปิดการแข่งขันแล้ว ณ กรุงพนมเปญ ราชอาณาจักรกัมพูชา
วันนี้ (5 พฤษภาคม 2566) นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ร่วมส่งกำลังใจให้นักกีฬาไทยที่ร่วมการแข่งขันกีฬาซีเกมส์ ครั้งที่ 32 ซึ่งได้มีพิธีเปิดการแข่งขัน ณ สนามกีฬามรดกเตโช (Morodok Techo National Stadium) กรุงพนมเปญ ราชอาณาจักรกัมพูชา เมื่อช่วงค่ำที่ผ่านมา
โฆษกประจำสำนักนายกรัฐมนตรีกล่าวว่า พิธีเปิดการแข่งขันกีฬาซีเกมส์ ครั้งที่ 32 นับเป็นประวัติศาสตร์ครั้งสำคัญของกัมพูชา ที่ได้เป็นเจ้าภาพซีเกมส์ครั้งแรกในรอบ 64 ปี โดยครั้งนี้มี นายก้องศักด ยอดมณี ผู้ว่าการการกีฬาแห่งประเทศไทย เป็นตัวแทนรัฐบาลเข้าร่วมพิธีเปิด และขบวนนักกีฬาไทยนำโดย “โอม” ชนาธิป จักรวาฬ นักบาสเกตบอล 3x3 ได้รับเลือกเป็นผู้ถือธงนำทัพไทยเข้าสู่สนามพิธีเปิด  สำหรับการแข่งขันซีเกมส์ครั้งนี้ มีการแข่งขันกีฬาทั้งหมด 36 ชนิดกีฬา ชิงชัย 584 เหรียญทอง โดยทีมไทยส่งนักกีฬาเข้าแข่งขัน 846 คน ซึ่งกีฬาบางประเภทได้เริ่มทำการแข่งขันไปบ้างแล้ว และนักกีฬาไทยก็สามารถแสดงผลงานได้น่าประทับใจในหลายชนิดกีฬา ทั้งนี้ การกีฬาแห่งประเทศไทยตั้งเป้าหมายครองเจ้าเหรียญทองในการแข่งขันซีเกมส์ครั้งนี้ โดยคาดการณ์ว่าจะสามารถคว้าได้มากกว่า 160 เหรียญทอง
“นายกรัฐมนตรีติดตามและให้กำลังใจนักกีฬาไทยที่เข้าร่วมการแข่งขันกีฬาซีเกมส์ ครั้งที่ 32 อย่างใกล้ชิด พร้อมเชิญชวนพี่น้องชาวไทยร่วมกันส่งแรงใจ และสนับสนุนนักกีฬาไทยทุกประเภท โดยไม่ว่าจะได้รับเหรียญ ชัยชนะมากน้อยเท่าใด ขอให้คำนึงถึงน้ำใจนักกีฬา ความสามัคคีในภูมิภาค และย้ำว่านักกีฬาไทยทุกคนคือความภาคภูมิใจของคนไทย” นายอนุชาฯ กล่าว

ที่มา : https://www.thaigov.go.th/news/contents/details/67970