รัฐบาลไทย-ข่าวทำเนียบรัฐบาล-กรมเจ้าท่า ตรวจท่าเรือในแม่น้ำเจ้าพระยา เตรียมความพร้อมรับเปิดภาคเรียนวันแรก


วันอังคารที่ 16 พฤษภาคม 2566
กรมเจ้าท่า ตรวจท่าเรือในแม่น้ำเจ้าพระยา เตรียมความพร้อมรับเปิดภาคเรียนวันแรก
...
กรมเจ้าท่าตรวจท่าเรือในแม่น้ำเจ้าพระยา เตรียมความพร้อมรับเปิดภาคเรียนวันแรก
นายกริชเพชร ชัยช่วย ผู้ตรวจราชการกระทรวงคมนาคม รักษาราชการแทนอธิบดีกรมเจ้าท่า พร้อมด้วยหัวหน้ากลุ่มตรวจการเดินเรือ กรมเจ้าท่า (จท.) ลงพื้นที่ท่าเรือในแม่น้ำเจ้าพระยาและเส้นทางเรือด่วนเจ้าพระยา เพื่อตรวจความพร้อมและความปลอดภัยรองรับการเปิดภาคเรียน พร้อมทั้งเน้นย้ำให้เจ้าหน้าที่ประจำท่าเทียบเรือควบคุมและดูแลการเดินทางทางน้ำของนักเรียน นักศึกษา และผู้ปกครองให้ได้รับความสะดวก ปลอดภัย เมื่อวันที่ 15 พฤษภาคม 2566
กลุ่มตรวจการเดินเรือ สำนักความปลอดภัยและสิ่งแวดล้อมทางน้ำ จท. ในฐานะหน่วยงานกลางที่ทำหน้าที่ควบคุมและดูแลความปลอดภัยทางน้ำ ได้ออกประกาศที่ 127/2566 เรื่อง มาตรการเพื่อความปลอดภัยในวันเปิดภาคการศึกษา ประจำปี 2566 ในการจัดระเบียบการจราจรทางน้ำ เพื่ออำนวยความสะดวกและความปลอดภัยให้กับนักเรียน นักศึกษา ผู้ปกครอง และประชาชนที่เดินทางทางน้ำ โดยเน้นย้ำให้เจ้าของเรือ ผู้ควบคุมเรือตรวจสอบสภาพความพร้อมของเรือที่ให้บริการทุกครั้ง และออกคำสั่งที่ 408/2566 เรื่อง ให้เข้มงวดกวดขันในการปฏิบัติให้เป็นไปตามมาตรการเพื่อความปลอดภัย โดยกลุ่มตรวจการเดินเรือได้จัดเจ้าหน้าที่ออกตรวจความพร้อมบริเวณท่าเทียบเรือต่าง ๆ และขอความร่วมมือผู้ให้บริการเรือเพิ่มเที่ยวเรือโดยสาร เพื่อรองรับการเดินทางทางน้ำที่อาจมีผู้ใช้บริการเพิ่มมากขึ้น
ทั้งนี้ หากพบเห็นเหตุการณ์ความไม่ปลอดภัยทางน้ำหรือต้องการความช่วยเหลือ สามารถแจ้งได้ที่ สายด่วนกรมเจ้าท่า โทร.1199 ตลอด 24 ชั่วโมง

ที่มา : https://www.thaigov.go.th/news/contents/details/68241