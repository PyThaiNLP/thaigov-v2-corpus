รัฐบาลไทย-ข่าวทำเนียบรัฐบาล-นายกฯ ขอบคุณกำลังใจจากประชาชน ยินดีกับทุกพรรคการเมืองที่ได้รับคะแนนเสียง เผยระหว่างรอรัฐบาลใหม่จะปฏิบัติหน้าที่นายกฯ และหัวหน้ารัฐบาลต่อไปให้ดีที่สุด 


วันอังคารที่ 16 พฤษภาคม 2566
16/05/2566
พิมพ์
นายกฯ ขอบคุณกำลังใจจากประชาชน ยินดีกับทุกพรรคการเมืองที่ได้รับคะแนนเสียง เผยระหว่างรอรัฐบาลใหม่จะปฏิบัติหน้าที่นายกฯ และหัวหน้ารัฐบาลต่อไปให้ดีที่สุด
นายกฯ ขอบคุณกำลังใจจากประชาชน ยินดีกับทุกพรรคการเมืองที่ได้รับคะแนนเสียง เผยระหว่างรอรัฐบาลใหม่จะปฏิบัติหน้าที่นายกฯ และหัวหน้ารัฐบาลต่อไปให้ดีที่สุด
วันนี้ (16 พฤษภาคม 2566) เวลา 11.50 น. ณ บริเวณทางเชื่อมตึกสันติไมตรีและตึกไทยคู่ฟ้า ทำเนียบรัฐบาล พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ให้สัมภาษณ์สื่อมวลชนภายหลังการประชุมคณะรัฐมนตรี โดยนายกรัฐมนตรีกล่าวในนามของรัฐบาลตลอดระยะเวลาที่ผ่านมา ขอขอบคุณประชาชนทุกคนที่ได้ให้กำลังใจในการทำงานของรัฐบาลมาโดยตลอด และในวันนี้ได้ผ่านการเลือกตั้งตามกระบวนการของระบอบประชาธิปไตยแล้ว ขอบคุณประชาชนที่ออกมาใช้สิทธิของตนเอง และขอแสดงความยินดีกับทุกพรรคการเมืองที่ได้รับคะแนนเสียงจากประชาชน จากนี้ไปเป็นขั้นตอนของการดำเนินการจัดตั้งรัฐบาล โดยระหว่างรอรัฐบาลใหม่เข้ามาปฏิบัติหน้าที่นั้นจะขอปฏิบัติหน้าที่ในฐานะนายกรัฐมนตรีและหัวหน้ารัฐบาลต่อไปให้ดีที่สุด
พร้อมกันนี้ นายกรัฐมนตรีขอให้ประชาชนได้ร่วมมือกันสร้างความรัก ความสามัคคี ความมีเสถียรภาพให้กับประเทศชาติโดยปราศจากความขัดแย้ง ร่วมมือกันในการพัฒนาชาติ บ้านเมืองต่อไป ทั้งนี้เพื่อให้เกิดความมั่นคง มั่งคั่ง และยั่งยืน ยึดมั่นในสถาบันหลักของชาติให้มั่นคงและปลอดภัย เพื่อความเจริญก้าวหน้าของประเทศชาติและอนาคตของคนไทยทุกคนตลอดไป

ที่มา : https://www.thaigov.go.th/news/contents/details/68239