รัฐบาลไทย-ข่าวทำเนียบรัฐบาล-กรมเจ้าท่า ลงพื้นที่ตรวจตราความพร้อมท่าเรือในแม่น้ำเจ้าพระยา รับเปิดเทอมวันแรก


วันจันทร์ที่ 15 พฤษภาคม 2566
กรมเจ้าท่า ลงพื้นที่ตรวจตราความพร้อมท่าเรือในแม่น้ำเจ้าพระยา รับเปิดเทอมวันแรก
...
วันที่ 15 พฤษภาคม 2565 นายกริชเพขร ชัยช่วย รักษาราชการแทนอธิบดีกรมเจ้าท่า พร้อมด้วยหัวหน้ากลุ่มตรวจการเดินเรือ ลงพื้นที่ตรวจตราความพร้อมในช่วงเปิดภาคเรียนวันแรก โดยตรวจสอบความปลอดภัยในเส้นทางเรือด่วนเจ้าพระยา และท่าเรือโดยสารสาธารณะ เน้นย้ำให้เจ้าหน้าที่ประจำท่าเทียบเรือ ควบคุมดูแลการจราจรทางน้ำรับการเดินทางของนักเรียน นักศึกษา ผู้ปกครอง ที่เดินทางทางน้ำให้เกิดความสะดวก และความปลอดภัย อย่างเคร่งครัด
กรมเจ้าท่า กระทรวงคมนาคม หน่วยงานที่กำกับดูแลด้านความปลอดภัยในการเดินทางทางน้ำ คาดว่าจะมีนักเรียน นักศึกษา ผู้ปกครองและบุคลากรทางการศึกษา ใช้บริการการเดินทางทางน้ำเป็นจำนวนมากในช่วงเปิดภาคเรียน กลุ่มตรวจการเดินเรือ สำนักความปลอดภัยและสิ่งแวดล้อมทางน้ำ ในฐานะหน่วยงานส่วนกลางทำหน้าที่ควบคุมและดูแลความปลอดภัยทางน้ำในช่วงเปิดภาคเรียนที่ 1/2566 ได้มีการออกประกาศ ที่ 127/2566 เรื่อง มาตรการเพื่อความปลอดภัยในวันเปิดภาคการศึกษา ประจำปี 2566 ในการจัดระเบียบการจราจรทางน้ำ เพื่ออำนวยความสะดวกและสร้างความปลอดภัยแก่นักเรียน นักศึกษา ผู้ปกครองและประชาชนที่เดินทางสัญจรทางน้ำ เน้นย้ำเจ้าของเรือ ผู้ควบคุมเรือตรวจสอบสภาพความพร้อมของเรือที่ให้บริการทุกครั้ง พร้อมกันนี้ได้ออกคำสั่งที่ 408/2566 เรื่อง ให้เข้มงวดกวดขันในการปฏิบัติให้เป็นไปตามมาตรการเพื่อความปลอดภัย โดยกลุ่มตรวจการเดินเรือจะดำเนินการจัดเจ้าหน้าที่ออกตรวจตราความพร้อมตามท่าเทียบเรือต่างๆ ขอความร่วมมือผู้ให้บริการเรือ เพิ่มเที่ยวเรือโดยสารเพื่อรองรับการเดินทางทางน้ำที่อาจมีผู้ใช้บริการเพิ่มมากขึ้น และหากประชาชนท่านใดพบเห็นเหตุการณ์ความไม่ปลอดภัยทางน้ำ โทรสายด่วนกรมเจ้าท่า 1199 ได้ตลอด 24 ชั่วโมง

ที่มา : https://www.thaigov.go.th/news/contents/details/68224