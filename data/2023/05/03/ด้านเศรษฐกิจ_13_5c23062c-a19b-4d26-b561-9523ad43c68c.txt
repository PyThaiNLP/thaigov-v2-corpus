รัฐบาลไทย-ข่าวทำเนียบรัฐบาล-สำนักงานเจ้าท่าภูมิภาคสาขาสตูล คุมเข้มมาตรการความปลอดภัยทางน้ำ ยกระดับคุณภาพชีวิตประชาชน สะดวก ทั่วถึง และปลอดภัย รองรับนักท่องเที่ยวในช่วงวันหยุดยาว


วันพุธที่ 3 พฤษภาคม 2566
สำนักงานเจ้าท่าภูมิภาคสาขาสตูล คุมเข้มมาตรการความปลอดภัยทางน้ำ ยกระดับคุณภาพชีวิตประชาชน สะดวก ทั่วถึง และปลอดภัย รองรับนักท่องเที่ยวในช่วงวันหยุดยาว
...
สำนักงานเจ้าท่าภูมิภาคสาขาสตูล คุมเข้มมาตรการความปลอดภัยทางน้ำ ยกระดับคุณภาพชีวิตประชาชน สะดวก ทั่วถึง และปลอดภัย รองรับนักท่องเที่ยวในช่วงวันหยุดยาว
วันที่ 2 พฤษภาคม 2566 นายอารีฟ สารอเอ็ง รักษาราชการแทนผู้อำนวยการสำนักงานเจ้าท่าภูมิภาคสาขาสตูล กระทรวงคมนาคม มอบหมายให้ เจ้าหน้าที่และพนักงานประจำท่าเทียบเรือตำมะลัง ท่าเทียบเรือปากบารา และท่าเทียบเรือเกาะหลีเป๊ะ จังหวัดสตูล คุมเข้มมาตรการความปลอดภัยทางน้ำ รองรับนักท่องเที่ยว ที่จะสัญจรในช่วงวันหยุดยาว ตั้งแต่วันที่ 4 - 7 พฤษภาคม 2566 โดยให้ดำเนินการตามมาตรการความปลอดภัยก่อนให้เรือออกจากท่าเทียบเรือ จัดระเบียบการขึ้น ลงเรือ เพื่อความปลอดภัยของประชาชนที่มาใช้บริการบริเวณท่าเทียบเรือ ให้พนักงานประจำท่าเทียบเรือแนะนำมาตรการความปลอดภัยกับผู้โดยสารก่อนออกจากท่า และขอความร่วมมือจากผู้ประกอบการท่าเรือ เจ้าของเรือ นายท้าย คนประจำเรือ ผู้ควบคุมเรือ ระมัดระวังการเดินเรือ ตรวจสอบสภาพอากาศจากกรมอุตุนิยมวิทยา พร้อมทั้งปฏิบัติตามประกาศ คำสั่งของกรมเจ้าท่าและหน่วยงานที่เกี่ยวข้อง ก่อนออกเรือทุกครั้ง รวมทั้งปฏิบัติตามคำสั่งเจ้าหน้าที่ประจำท่าเรืออย่างเคร่งครัด
ทั้งนี้ ในช่วงก่อนวันหยุดยาวนี้ สำนักงานเจ้าท่าภูมิภาคสาขาสตูล ได้นำมาตรการความปลอดภัยทางน้ำในช่วงวันหยุดต่อเนื่องจากส่วนกลาง มาจัดทำแผนบูรณาการร่วมกับหน่วยงานทางน้ำ อาทิ ตำรวจน้ำ ตำรวจท่องเที่ยว ผู้ประกอบการเรือ  ออกตรวจความพร้อมของเรือ ท่าเรือ รวมทั้งขอความร่วมมือผู้โดยสารและนักท่องเที่ยว สวมใส่เสื้อชูชีพให้เรียบร้อยก่อนออกเดินทางทางน้ำ และหากพบเห็นเหตุการณ์ความไม่ปลอดภัยทางน้ำ โทร 1199 สายด่วนกรมเจ้าท่า ได้ตลอด 24 ชม.

ที่มา : https://www.thaigov.go.th/news/contents/details/67913