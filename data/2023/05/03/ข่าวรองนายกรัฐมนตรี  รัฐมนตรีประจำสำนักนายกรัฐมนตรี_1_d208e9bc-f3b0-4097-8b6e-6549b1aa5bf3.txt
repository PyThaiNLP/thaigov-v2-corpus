รัฐบาลไทย-ข่าวทำเนียบรัฐบาล-รองนายกฯ วิษณุ ย้ำรัฐบาลให้ความสำคัญกับศิลปวัฒนธรรมมวยไทย ขอทุกภาคส่วนร่วมบูรณาการส่งเสริม ผลักดันมวยไทยให้เป็นที่รู้จักในระดับสากล พร้อมพัฒนาต่อยอดเป็น Soft Power ที่มีศักยภาพ


วันพุธที่ 3 พฤษภาคม 2566
03/05/2566
พิมพ์
รองนายกฯ วิษณุ ย้ำรัฐบาลให้ความสำคัญกับศิลปวัฒนธรรมมวยไทย ขอทุกภาคส่วนร่วมบูรณาการส่งเสริม ผลักดันมวยไทยให้เป็นที่รู้จักในระดับสากล พร้อมพัฒนาต่อยอดเป็น Soft Power ที่มีศักยภาพ
รองนายกฯ วิษณุ ย้ำรัฐบาลให้ความสำคัญกับศิลปวัฒนธรรมมวยไทย ขอทุกภาคส่วนร่วมบูรณาการส่งเสริม ผลักดันมวยไทยให้เป็นที่รู้จักในระดับสากล พร้อมพัฒนาต่อยอดเป็น Soft Power ที่มีศักยภาพของประเทศ
วันนี้ (3 พฤษภาคม 2566) เวลา 10.00 น. ณ ห้องประชุม 301 ตึกบัญชาการ 1 ทำเนียบรัฐบาล นายวิษณุ เครืองาม รองนายกรัฐมนตรี เป็นประธานการประชุมคณะกรรมการสร้างมูลค่าเพิ่มทางศิลปวัฒนธรรม (มวยไทย) ครั้งที่ 1/2566 ร่วมกับนายธีระพงษ์ วงศ์ศิวะวิลาส ปลัดสำนักนายกรัฐมนตรี นายบุญชอบ สุทธมนัสวงษ์ ปลัดกระทรวงแรงงาน และผู้ที่เกี่ยวข้อง สรุปสาระสำคัญดังนี้
ที่ประชุมรับทราบคำสั่งแต่งตั้งคณะกรรมการสร้างมูลค่าเพิ่มทางศิลปวัฒนธรรม (ด้านมวยไทย) ตามที่นายกรัฐมนตรีได้มีคำสั่ง สำนักนายกรัฐมนตรี ที่ 104/2566 เรื่อง แต่งตั้ง คณะกรรมการสร้างมูลค่าเพิ่มทางศิลปวัฒนธรรม (ด้านมวยไทย) ลงวันที่ 11 เมษายน 2566 โดยมี นายวิษณุ  เครืองาม เป็นประธานกรรมการ ปลัดสำนักนายกรัฐมนตรี เป็นรองประธานกรรมการ โดยคณะกรรมการฯ มีอำนาจและหน้าที่ ดังนี้ 1. กำหนดมาตรการการสร้างมูลค่าเพิ่มทางศิลปวัฒนธรรมด้านมวยไทย ซึ่งงานทั้งหมดจะนำมาจาก Platform ที่มีรายละเอียดเกี่ยวกับมวยไทย และมีเป้าหมาย วัตถุประสงค์เพื่อทำให้มวยไทยเป็นพลังแห่งวัฒนธรรม รวมถึงการอนุรักษ์ศิลปวัฒนธรรมไทย อันเป็นมรดกทางวัฒนธรรม และวางแผนประสานงาน กำกับดูแลการดำเนินงาน การขับเคลื่อนของคณะอนุกรรมการที่ตั้งขึ้นตามความจำเป็น ให้เป็นไปตามลำดับช่วงเวลาและนโยบายที่กำหนด รวมถึงการประสานงานกับส่วนราชการที่เกี่ยวข้อง โดยร่วมมือกับภาคเอกชน 2. วางแผน ประสานงานกับภาครัฐและเอกชน และกำกับดูแลการสร้างมูลค่าเพิ่มให้แก่กิจกรรมมวยไทยอันเป็นพลังแห่งวัฒนธรรม โดยมีวัตถุประสงค์สร้างมูลค่าเพิ่มแก่มวยไทย ในเรื่องการเรียน การสอน การฝึก สร้างมูลค่าเพิ่มในเรื่องอุปกรณ์มวย และสินค้าอื่นที่เกี่ยวข้อง สร้างมูลค่าเพิ่มในเรื่องการเผยแพร่มวยไทยในต่างประเทศ สร้างมาตรฐานการเรียนการสอนมวยไทย ด้วยการสร้างตำรามาตรฐาน อันเป็นที่ยอมรับในวงการมวยไทย แลกเปลี่ยนทางวัฒนธรรมด้านมวยไทยกับต่างประเทศ เผยแพร่องค์ความรู้ และสนับสนุนครูมวย ตลอดจนนักเรียนที่ต้องการเรียนรู้เกี่ยวกับมวยไทย เผยแพร่ข้อมูลข่าวสารที่มีรายละเอียดมวยไทยทางช่องทางต่าง ๆ เผยแพร่กิจกรรมมวยไทยในรูปแบบการแสดง การออกกำลังกาย การแข่งขัน ประสานงานการจัดมหกรรมมวยไทย แต่งตั้งที่ปรึกษา คณะอนุกรรมการ และคณะทำงาน ได้ตามความจำเป็น รายงานผลการดำเนินการให้นายกรัฐมนตรีทราบเป็นระยะ ๆ ตามความจำเป็น และปฏิบัติหน้าที่อื่นใดตามที่นายกรัฐมนตรีมอบหมาย
ที่ประชุมได้พิจารณาและเห็นชอบแนวทางการสร้างมูลค่าเพิ่มทางศิลปวัฒนธรรม (ด้านมวยไทย) แผนการส่งเสริมและพัฒนากีฬามวยไทยสู่ Soft power การสร้างมูลค่าทางเศรษฐกิจ สร้างเม็ดเงินรายได้ให้แก่ประเทศ การกำหนดมาตรฐานการเรียนการสอนมวยไทย กำหนดมาตรฐานฝีมือแรงงานแห่งชาติ สาขาอาชีพบริการ สาขาผู้ฝึกสอนมวยไทย การสร้างครูมวยไทยในระบบ Buddy Fight การสร้างมหกรรมมวยไทยโลก (World Muay Thai Festival) การสร้าง Cluster อุปกรณ์มวยไทย การสร้าง Muay Thai Network การถ่ายทอดสด Muay Thai Streaming  การสร้างอาหารเพื่อสุขภาพนักกีฬามวยไทย การสร้าง Animation-Movie-Gaming-การสร้าง Hero ให้เยาวชน การสร้างเมืองมวยไทยที่ประกอบด้วยการเรียน การสอนและการท่องเที่ยว
นอกจากนี้ ที่ประชุมเห็นชอบการสร้างแบรนด์เพื่อให้มวยไทยเป็นหนึ่งเดียว โดยการใช้ชื่อ ONE MUAY THAI เพื่อสะท้อนความเป็นหนึ่งเดียวกัน เนื่องจากปัจจุบันมีสมาคมหรือหน่วยงานที่ดำเนินงานเกี่ยวกับมวยไทยอยู่เป็นจำนวนมาก ซึ่งค่อนข้างกระจัดกระจาย ดังนั้น การรวบรวมการดำเนินงานให้เป็นหนึ่งเดียวจึงมีความสำคัญต่อการสร้างเอกภาพต่อการส่งเสริมภารกิจการสร้างมูลค่าเพิ่มให้กับมวยไทยของคณะกรรมการ พร้อมกันนี้ ที่ประชุมยังรับทราบการสร้างงาน CSR & Social Enterprise อีกด้วย
รองนายกรัฐมนตรีกล่าวในตอนท้ายว่า รัฐบาลให้ความสำคัญกับศิลปวัฒนธรรมมวยไทย โดยขอให้ทุกภาคส่วนร่วมมือกันบูรณาการส่งเสริมและผลักดันมวยไทยให้เป็นที่รู้จักในระดับสากล พร้อมพัฒนาต่อยอดเป็น Soft Power ที่มีศักยภาพของประเทศ สร้างชื่อเสียงให้กับประเทศ และจะส่งต่อการดำเนินการต่าง ๆ ให้รัฐบาลชุดใหม่ร่วมกันขับเคลื่อนต่อไป

ที่มา : https://www.thaigov.go.th/news/contents/details/67912