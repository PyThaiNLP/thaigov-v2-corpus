รัฐบาลไทย-ข่าวทำเนียบรัฐบาล-กรมทางหลวง พร้อมอำนวยความสะดวกและปลอดภัยรองรับการเดินทางบนทางหลวง ในช่วงวันหยุดยาว 4 – 7 พ.ค. 66 สอบถามสภาพจราจรโทร 1586


วันพุธที่ 3 พฤษภาคม 2566
กรมทางหลวง พร้อมอำนวยความสะดวกและปลอดภัยรองรับการเดินทางบนทางหลวง ในช่วงวันหยุดยาว 4 – 7 พ.ค. 66 สอบถามสภาพจราจรโทร 1586
....
นายสราวุธ ทรงศิวิไล อธิบดีกรมทางหลวง กระทรวงคมนาคม เปิดเผยว่า กรมทางหลวงได้เตรียมความพร้อมดำเนินมาตรการอำนวยความสะดวกและปลอดภัย ตามที่คณะรัฐมนตรีกำหนดวันหยุดราชการเพิ่มเป็นกรณีพิเศษ (ต่อเนื่องจากวันที่ 4 พ.ค. 66 วันฉัตรมงคล) ในวันที่ 5 พฤษภาคม 2566 ส่งผลให้มีวันหยุดราชการต่อเนื่องระหว่างวันที่ 4 - 7 พฤษภาคม 2566 ซึ่งคาดว่าจะมีประชาชนเดินทางกลับภูมิลำเนาและท่องเที่ยวเป็นจำนวนมากนั้น โดยได้สั่งการให้ทุกหน่วยงานในสังกัดกรมทางหลวงประกอบด้วย สำนักงานทางหลวง แขวงทางหลวง และแขวงทางหลวงพิเศษระหว่างเมือง จัดเตรียมเจ้าหน้าที่ อุปกรณ์อำนวยความปลอดภัยและรถตรวจการณ์ (Mobile VMS) ให้มีความพร้อมในการออกปฏิบัติงานเมื่อเกิดอุบัติเหตุหรือจราจรติดขัดสะสมบนเส้นทาง พร้อมบูรณาการร่วมกับตำรวจทางหลวงและตำรวจท้องที่ในการบริหารสัญญาณไฟจราจร หากพบว่ามีปริมาณจราจรหนาแน่นจะทำการจัดช่องทางพิเศษอีกด้วย
อธิบดีกรมทางหลวง กล่าวต่อไปว่า สำหรับโครงการที่อยู่ระหว่างการก่อสร้างได้ขอความร่วมมือผู้รับจ้างคืนพื้นผิวจราจรให้มีช่องจราจรเท่าเดิม เพื่อให้มีผลกระทบต่อการเดินทางน้อยที่สุดและตรวจสอบป้ายระหว่างงานก่อสร้าง ไฟฟ้าแสงสว่าง อุปกรณ์อำนวยความปลอดภัยต่างๆให้เป็นไปตามมาตรฐานงานก่อสร้าง รวมถึง จัดเตรียมห้องสุขาบริเวณสำนักงานหมวดทางหลวงทั่วประเทศในการรองรับประชาชนที่จะมาใช้บริการ นอกจากนี้ ยังได้สั่งการให้บริหารจัดการบริเวณหน้าด่านเก็บเงินบนทางหลวงพิเศษหมายเลข 7 และ ทางหลวงพิเศษหมายเลข 9 เพื่ออำนวยความสะดวกให้กับผู้ใช้ทางและหลีกเลี่ยงปัญหาการจราจรติดขัดบริเวณหน้าด่านฯ
ทั้งนี้ หากประชาชนต้องการสอบถามข้อมูลเส้นทาง สภาพการจราจร แจ้งเหตุด่วนเหตุร้ายหรือขอความช่วยเหลือ สามารถแจ้งได้ที่สายด่วนกรมทางหลวง 1586 (โทรฟรี 24 ชั่วโมง) สายด่วนมอเตอร์เวย์ 1586 กด 7 และตำรวจทางหลวง 1193

ที่มา : https://www.thaigov.go.th/news/contents/details/67908