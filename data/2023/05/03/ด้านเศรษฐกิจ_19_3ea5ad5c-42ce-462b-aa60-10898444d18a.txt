รัฐบาลไทย-ข่าวทำเนียบรัฐบาล-รองปลัดกระทรวงเกษตรและสหกรณ์เป็นประธานการประชุมคณะทำงานบริหารจัดการการแพร่ระบาดของโรคใบร่วงยางพารา ครั้งที่ 1/2566


วันพุธที่ 3 พฤษภาคม 2566
รองปลัดกระทรวงเกษตรและสหกรณ์เป็นประธานการประชุมคณะทำงานบริหารจัดการการแพร่ระบาดของโรคใบร่วงยางพารา ครั้งที่ 1/2566
การประชุมคณะทำงานบริหารจัดการการแพร่ระบาดของโรคใบร่วงยางพารา ครั้งที่ 1/2566
วันที่ 3 พฤษภาคม 2566 เวลา 13.30 น. นายเศรษฐเกียรติ กระจ่างวงษ์ รองปลัดกระทรวงเกษตรและสหกรณ์ เป็นประธานการประชุมคณะทำงานบริหารจัดการการแพร่ระบาดของโรคใบร่วงยางพารา ครั้งที่ 1/2566 พร้อมด้วยนายสุขทัศน์ ต่างวิริยกุล รองผู้ว่าการด้านปฏิบัติการ, นายขจรจักษณ์ นวลพรหมสกุล รองผู้ว่าการด้านบริหาร และผู้แทนหน่วยงานที่เกี่ยวข้อง เข้าร่วมประชุม ณ ห้องประชุม 123 กระทรวงเกษตรและสหกรณ์ และผ่านสื่ออิเล็กทรอนิกส์ โดยมีสาระสำคัญดังนี้
1. ที่ประชุมรับทราบคำสั่งกระทรวงเกษตรและสหกรณ์ ที่ 351/2565 เรื่อง แต่งตั้งคณะทำงานบริหารจัดการการแพร่ระบาดของโรคใบร่วงยางพารา สั่ง ณ วันที่ 1 มิถุนายน 2565 และคำสั่งกระทรวงเกษตรและสหกรณ์ ที่ 663/2565 เรื่อง แต่งตั้งคณะทำงานบริหารจัดการการแพร่ระบาดของโรคใบร่วงยางพารา (เพิ่มเติม) สั่ง ณ วันที่ 16 กันยายน 2565
2. ที่ประชุมรับทราบผลการดำเนินงานที่เกี่ยวข้องกับโรคใบร่วงชนิดใหม่ในยางพาราที่ผ่านมา ได้แก่ สถานการณ์การแพร่ระบาดและการดำเนินงานของการยางแห่งประเทศไทย, กรมวิชาการเกษตร และกรมส่งเสริมการเกษตร เพื่อแก้ไขปัญหาโรคใบร่วงยางพารา
3. ที่ประชุมเห็นชอบการทบทวนร่างคำสั่งแต่งตั้งคณะทำงานย่อยเพื่อบริหารจัดการการแพร่ระบาดของโรคใบร่วงยางพารา จำนวน 4 คณะ ได้แก่ 1) คณะทำงานย่อยด้านการสร้างการรับรู้โรคใบร่วงยางพารา 2) คณะทำงานย่อยด้านเผชิญเหตุควบคุมป้องกันและกักกันโรคใบร่วงยางพารา 3) คณะทำงานย่อยด้านการฟื้นฟูสวนยางและเยียวยาเกษตรกรชาวสวนยาง 4) คณะทำงานย่อยด้านการศึกษา วิจัย และการผลิตปัจจัยป้องกันกำจัดโรคใบร่วงยางพารา โดยเห็นชอบให้เพิ่มผู้แทนหน่วยงานที่เกี่ยวข้องและกำหนดอำนาจหน้าที่เพิ่มเติมในแต่ละคณะทำงานให้ครอบคลุมการทำงานในทุกด้าน พร้อมทั้งมอบหมายให้ฝ่ายเลขาฯ จัดทำร่างคำสั่งให้เป็นไปตามมติที่ประชุม
4. ที่ประชุมเห็นชอบการจัดทำมาตรการควบคุมโรคของแปลงขยายพันธุ์ยางเพื่อการค้า โดยมอบหมายให้หน่วยงานที่เกี่ยวข้องศึกษาสาเหตุและกลไกของการเกิดโรคเชิงลึกตามหลักการทางระบาดวิทยา เพื่อนำข้อมูลมาจัดทำแนวทางการควบคุมโรคให้มีประสิทธิภาพ
5. ที่ประชุมเห็นชอบการจัดทำแผนบริหารจัดการโรคใบร่วงยางพารา ประจำปี 2566 - 2567 โดยมอบหมายให้คณะทำงานย่อยเพื่อบริหารจัดการการแพร่ระบาดของโรคใบร่วงยางพารา จำนวน 4 คณะข้างต้น ไปร่วมกันร่างแผนบริหารจัดการฯ และนำมาพิจารณาในการประชุมครั้งต่อไป

ที่มา : https://www.thaigov.go.th/news/contents/details/67927