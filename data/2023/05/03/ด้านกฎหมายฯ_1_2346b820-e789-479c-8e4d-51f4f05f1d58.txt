รัฐบาลไทย-ข่าวทำเนียบรัฐบาล-การมอบรางวัลเรือนจำและโรงพยาบาลแม่ข่ายดีเด่นตามโครงการราชทัณฑ์ปันสุข ทำความ ดี เพื่อชาติ ศาสน์ กษัตริย์ 


วันพุธที่ 3 พฤษภาคม 2566
03/05/2566
พิมพ์
การมอบรางวัลเรือนจำและโรงพยาบาลแม่ข่ายดีเด่นตามโครงการราชทัณฑ์ปันสุข ทำความ ดี เพื่อชาติ ศาสน์ กษัตริย์
การมอบรางวัลเรือนจำและโรงพยาบาลแม่ข่ายดีเด่นตามโครงการราชทัณฑ์ปันสุข ทำความ ดี เพื่อชาติ ศาสน์ กษัตริย์
ในวันอังคารที่ ๒ พฤษภาคม ๒๕๖๖ เวลา ๑๔.๐๐ น. พระบาทสมเด็จพระเจ้าอยู่หัว ทรงพระกรุณาโปรดเกล้าโปรดกระหม่อมให้พลเอก สุรยุทธ์ จุลานนท์ ประธานองคมนตรี เป็นผู้แทนสมเด็จพระเจ้าลูกเธอ เจ้าฟ้าพัชรกิติยาภา นเรนทิราเทพยวดี กรมหลวงราชสาริณีสิริพัชร มหาวัชรราชธิดา องค์ประธานกรรมการมูลนิธิราชทัณฑ์ปันสุข ทำความ ดี เพื่อชาติ ศาสน์ กษัตริย์ ในพระบรมราชูปถัมภ์ ในการมอบรางวัลเรือนจำและโรงพยาบาลแม่ข่ายดีเด่น ตามโครงการราชทัณฑ์ปันสุข ทำความ ดี เพื่อชาติ ศาสน์ กษัตริย์ โดยมี พลเอก ไพบูลย์ คุ้มฉายา องคมนตรี นางพงษ์สวาท กายอรุณสุทธิ์ ปลัดกระทรวงยุติธรรม คณะผู้บริหารกระทรวงยุติธรรม และกรรมการมูลนิธิฯ เข้าร่วมพิธี ณ ศาลาสหทัยสมาคม ในพระบรมมหาราชวัง
พระบาทสมเด็จพระปรเมนทรรามาธิบดีศรีสินทรมหาวชิราลงกรณ พระวชิรเกล้าเจ้าอยู่หัว มีพระบรมราชโองการโปรดเกล้าโปรดกระหม่อมให้แต่งตั้งคณะกรรมการมูลนิธิราชทัณฑ์ปันสุขทำความ ดี เพื่อชาติ ศาสน์ กษัตริย์ เมื่อวันที่ ๒๕ สิงหาคม ๒๕๖๔ โดยมีสมเด็จพระเจ้าลูกเธอ เจ้าฟ้าพัชรกิติยาภา นเรนทิราเทพยวดี กรมหลวงราชสาริณีสิริพัชร มหาวัชรราชธิดา เป็นองค์ประธานกรรมการ
มูลนิธิราชทัณฑ์ปันสุขฯ ได้เข้ามาช่วยเสริมการทำงานของกรมราชทัณฑ์และกระทรวงสาธารณสุข เพื่อดูแลสุขภาพผู้ต้องขังให้ได้รับการรักษาพยาบาลเท่าเทียมกับบุคคลภายนอกให้เป็นไปตามหลักสิทธิมนุษยชน และให้ความช่วยเหลืออุปกรณ์ เครื่องมือ เวชภัณฑ์ทางการแพทย์ ตลอดจนพัฒนาบุคลากรทางการแพทย์ของกรมราชทัณฑ์ โดยความร่วมมือของบุคลากรและโรงพยาบาลของกระทรวงสาธารณสุข และกระทรวงกลาโหม องค์กรเอกชน และหน่วยงานจิตอาสา และต่อมาเมื่อวันที่ ๒๑ กรกฎาคม พ.ศ. ๒๕๖๕ คณะกรรมการมูลนิธิฯ ได้มีการประชุมและมีมติให้จัดกิจกรรมการประกวดเรือนจำและโรงพยาบาลแม่ข่ายดีเด่นขึ้น เพื่อพัฒนาการทำงานของเรือนจำและโรงพยาบาลแม่ข่าย
องค์ประธานมูลนิธิฯ มีพระดำริที่ทรงต้องการสร้างขวัญและกำลังใจ เชิดชูเกียรติ และพัฒนาการทำงานของเรือนจำ รวมทั้งโรงพยาบาลแม่ข่าย คณะกรรมการมูลนิธิฯ จึงได้มีมติจัดกิจกรรมการประกวดเรือนจำดีเด่น โรงพยาบาลแม่ข่าย และสำนักงานสาธารณสุขที่ให้การสนับสนุน โดยได้มีการจัดตั้งคณะทำงานคัดเลือกเรือนจำดีเด่น มีการประชุมและลงพื้นที่ตรวจเยี่ยม เพื่อคัดเลือกเรือนจำในระดับต่างๆ จนสามารถสรุปผลการคัดเลือกและแบ่งกลุ่มเรือนจำเป็น ๓ กลุ่ม ได้แก่ เรือนจำขนาดใหญ่ เรือนจำขนาดกลาง และเรือนจำขนาดเล็ก ในแต่ละกลุ่มจะมีรางวัลระดับดีเด่น รางวัลระดับดีมาก รางวัลระดับดี และรางวัลชมเชย โดยมีหลักเกณฑ์การประกวดเรือนจำ จำนวน ๖ ด้าน ได้แก่ ๑. การพัฒนาคุณภาพชีวิตผู้ต้องขัง ๒. อนามัยและสิ่งแวดล้อม ๓. การพัฒนาศักยภาพบุคลากร ๔. มุมสุขภาพราชทัณฑ์ปันสุข ๕. การแพทย์และสาธารณสุข และ ๖. นวัตกรรมราชทัณฑ์ปันสุข
นอกจากเรือนจำที่ได้รับโล่รางวัลแล้ว คณะทำงานคัดเลือกเรือนจำดีเด่นยังได้มอบประกาศนียบัตรเป็นรางวัลให้แก่โรงพยาบาลแม่ข่ายและสำนักงานสาธารณสุขจังหวัดในพื้นที่ของเรือนจำที่ได้รับรางวัล เนื่องจากเป็นหน่วยงานที่สนับสนุนในการดำเนินงานด้านสาธารณสุข รวมถึงทัณฑสถานโรงพยาบาลราชทัณฑ์ที่มีแพทย์และพยาบาลประจำ ที่ทำหน้าที่รักษาพยาบาลให้แก่ผู้ต้องขัง เพื่อเป็นขวัญและกำลังใจกับบุคลากรที่ปฏิบัติหน้าที่
อีกทั้ง คณะทำงานคัดเลือกเรือนจำดีเด่น ยังได้มีการมอบรางวัลพิเศษเป็นเหรียญรางวัลให้แก่ทัณฑสถานโรงพยาบาลราชทัณฑ์ด้วย
โดยผู้ที่เข้ารับรางวัล จะประกอบด้วย ผู้บัญชาการเรือนจำ ผู้อำนวยการโรงพยาบาลแม่ข่าย นายแพทย์สาธารณสุขจังหวัด และผู้อำนวยการทัณฑสถานโรงพยาบาลราชทัณฑ์ รวมทั้งสิ้น ๓๖ ราย ดังนี้
กลุ่มที่ ๑ เรือนจำขนาดใหญ่ รางวัลระดับดีเด่น​ ได้แก่ เรือนจำกลางนครปฐม หน่วยงานสนับสนุน ได้แก่ โรงพยาบาลนครปฐมและสำนักงานสาธารณสุขจังหวัดนครปฐม  รางวัลระดับดีมาก​ ได้แก่ เรือนจำกลางอุบลราชธานี หน่วยงานสนับสนุน ได้แก่ โรงพยาบาลสรรพสิทธิประสงค์​ และสำนักงานสาธารณสุขจังหวัดอุบลราชธานี  รางวัลระดับดี ได้แก่ เรือนจำกลางสงขลา หน่วยงานสนับสนุน ได้แก่ โรงพยาบาลสงขลาและสำนักงานสาธารณสุขจังหวัดสงขลา  รางวัลชมเชย​ ได้แก่ เรือนจำกลางระยอง หน่วยงานสนับสนุน ได้แก่ โรงพยาบาลบ้านค่ายและสำนักงานสาธารณสุขจังหวัดระยอง
กลุ่มที่ ๒ เรือนจำขนาดกลาง รางวัลระดับดีเด่น​ ได้แก่ เรือนจำจังหวัดสกลนคร หน่วยงานสนับสนุน ได้แก่ โรงพยาบาลสกลนครและสำนักงานสาธารณสุขจังหวัดสกลนคร  รางวัลระดับดีมาก ได้แก่ เรือนจำจังหวัดกาญจนบุรี หน่วยงานสนับสนุน ได้แก่ โรงพยาบาลพหลพลพยุหเสนา และสำนักงานสาธารณสุขจังหวัดกาญจนบุรี  รางวัลระดับดี​ ได้แก่ เรือนจำจังหวัดเพชรบูรณ์ หน่วยงานสนับสนุน ได้แก่ โรงพยาบาลเพชรบูรณ์และสำนักงานสาธารณสุขจังหวัดเพชรบูรณ์ รางวัลชมเชย​ ได้แก่ เรือนจำจังหวัดยโสธร หน่วยงานสนับสนุน ได้แก่ โรงพยาบาลยโสธรและสำนักงานสาธารณสุขจังหวัดยโสธร
กลุ่มที่ ๓ เรือนจำขนาดเล็ก  รางวัลระดับดีเด่น ได้แก่ เรือนจำอำเภอสีคิ้ว หน่วยงานสนับสนุน ได้แก่ โรงพยาบาลสีคิ้ว และสำนักงานสาธารณสุขจังหวัดนครราชสีมา  รางวัลระดับดีมาก ได้แก่ เรือนจำอำเภอนางรอง หน่วยงานสนับสนุน ได้แก่ โรงพยาบาลนางรอง และสำนักงานสาธารณสุขจังหวัดบุรีรัมย์  รางวัลระดับดี ได้แก่ เรือนจำอำเภอไชยา หน่วยงานสนับสนุน ได้แก่ โรงพยาบาลไชยา และสำนักงานสาธารณสุขจังหวัดสุราษฎร์ธานี  รางวัลชมเชย​ ได้แก่ เรือนจำอำเภอสว่างแดนดิน หน่วยงานสนับสนุน ได้แก่ โรงพยาบาลสมเด็จพระยุพราชสว่างแดนดิน
เหรียญรางวัล ได้แก่ ทัณฑสถานโรงพยาบาลราชทัณฑ์
อีกทั้งการประกวดเรือนจำและโรงพยาบาลแม่ข่ายดีเด่น นอกจากจะเป็นการพัฒนางานด้านสาธารณสุขของเรือนจำแล้ว มูลนิธิราชทัณฑ์ปันสุขฯ ยังได้มีการประเมินผลการทำงานของโครงการราชทัณฑ์ปันสุขฯ มาตั้งแต่ปีแรกจนถึงปัจจุบัน โดยมีการประเมินผลมาแล้ว จำนวน ๒ ครั้ง โดยนักวิชาการจากมหาวิทยาลัยมหิดล และมหาวิทยาลัยธรรมศาสตร์ ซึ่งผลจากการประเมิน พบว่า การเข้ามาของโครงการราชทัณฑ์ปันสุขฯ ทำให้ระบบ สาธารณสุขของเรือนจำดีขึ้น เช่น อัตราการเกิดของโรคในเรือนจำลดลง ผู้ต้องขังมีการเข้าถึงบริการทางการแพทย์มากขึ้น ทุกเรือนจำมีการพัฒนาอาสาสมัครสาธารณสุขเรือนจำได้มากขึ้น เป็นต้น

ที่มา : https://www.thaigov.go.th/news/contents/details/67894