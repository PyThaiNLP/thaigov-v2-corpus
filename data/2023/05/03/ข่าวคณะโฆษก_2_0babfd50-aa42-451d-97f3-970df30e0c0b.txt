รัฐบาลไทย-ข่าวทำเนียบรัฐบาล-โฆษกรัฐบาลเผยนายกฯ เชิญชวนคนไทยร่วมส่งแรงใจเชียร์ทัพนักกีฬาไทยสู้ศึกซีเกมส์ 2023 ครั้งที่ 32 ณ ราชอาณาจักรกัมพูชา ระหว่างวันที่ 5 – 17 พฤษภาคม 2566


วันพุธที่ 3 พฤษภาคม 2566
03/05/2566
พิมพ์
โฆษกรัฐบาลเผยนายกฯ เชิญชวนคนไทยร่วมส่งแรงใจเชียร์ทัพนักกีฬาไทยสู้ศึกซีเกมส์ 2023 ครั้งที่ 32 ณ ราชอาณาจักรกัมพูชา ระหว่างวันที่ 5 – 17 พฤษภาคม 2566
โฆษกรัฐบาลเผยนายกฯ เชิญชวนคนไทยร่วมส่งแรงใจเชียร์ทัพนักกีฬาไทยสู้ศึกซีเกมส์ 2023 ครั้งที่ 32 ณ ราชอาณาจักรกัมพูชา ระหว่างวันที่ 5 – 17 พฤษภาคม 2566
(วันที่ 3 พฤษภาคม 2566) นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ขอร่วมเป็นส่วนหนึ่งส่งแรงใจเชียร์คณะนักกีฬาทีมชาติไทย ที่เดินทางไปร่วมการแข่งขันกีฬาซีเกมส์ ครั้งที่ 32 ณ ราชอาณาจักรกัมพูชา ระว่างวันที่ 5 – 17 พฤษภาคม 2566 นี้
โฆษกประจำสำนักนายกรัฐมนตรี กล่าวว่า กีฬาซีเกมส์ ครั้งที่ 32 กัมพูชาจะเป็นเจ้าภาพครั้งแรก มี 11 ชาติเข้าร่วมแข่งขัน โดยจัดแข่งขันทั้งหมด 38 ชนิดกีฬา 584 เหรียญทอง ในส่วนของทัพนักกีฬาไทยส่งนักกีฬาเข้าร่วมการแข่งขันทั้งหมด 846 คน ใน 36 ชนิดกีฬา และ 1 กีฬาสาธิต ซึ่งนักกีฬาไทยมีลุ้นในหลายชนิดกีฬา พร้อมคาดหวังได้เหรียญทองไม่น้อยกว่า 100 เหรียญ
โฆษกประจำสำนักนายกรัฐมนตรียังกล่าวเพิ่มเติมว่า ประเทศไทย จะเป็นเจ้าภาพจัดการแข่งขันกีฬาซีเกมส์ ครั้งที่ 33 ในปี พ.ศ. 2568 (ค.ศ. 2025) และกีฬาอาเซียนพาราเกมส์ ครั้งที่ 13 พ.ศ. 2568 (ค.ศ. 2025) โดยจากการประชุมคณะอนุกรรมการเพื่อพิจารณาจังหวัดเจ้าภาพฯ ครั้งที่ 1/2566 ได้มีมติให้ 3 จังหวัด ได้แก่ กรุงเทพมหานคร ชลบุรี และสงขลา เป็นจังหวัดหลักในการเป็นเจ้าภาพจัดการแข่งขันในครั้งนี้ ขณะที่จังหวัดนครราชสีมา ได้สิทธิจัดกีฬาอาเซียนพาราเกมส์ โดยพิจารณาคัดเลือกจากความพร้อมและศักยภาพของแต่ละจังหวัดในการจัดการแข่งขันฯ ในด้านต่าง ๆ นอกจากนี้ ที่ประชุมยังรับทราบเรื่อง (ร่าง) 43 ชนิดกีฬาที่จะกำหนดจัดการแข่งขันกีฬา และจะเสนอเข้าที่ประชุมคณะรัฐมนตรี เพื่อพิจารณาต่อไป
“นายกรัฐมนตรีขอร่วมเป็นกำลังใจให้นักกีฬาทีมชาติไทยและเจ้าหน้าที่ทุกคนในการแข่งขันกีฬาซีเกมส์ครั้งนี้ โดยขอให้แข่งขันด้วยกำลังใจ แสดงศักยภาพ และความสามารถอย่างเต็มที่ โดยเชิญชวนพี่น้องชาวไทยร่วมส่งแรงใจเชียร์นักกีฬาทุกคนตลอดการแข่งขัน โดยพิธีเปิดการแข่งขันจะมีขึ้นในวันที่ 5 พฤษภาคม 2566 ส่วนพิธีปิดจะมีขึ้นในวันที่ 17 พฤษภาคม 2566 นี้” นายอนุชาฯ กล่าว

ที่มา : https://www.thaigov.go.th/news/contents/details/67891