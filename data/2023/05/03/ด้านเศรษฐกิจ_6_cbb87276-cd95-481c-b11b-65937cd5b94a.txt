รัฐบาลไทย-ข่าวทำเนียบรัฐบาล-กรมทางหลวงชนบท ต้อนรับฤดูร้อน ชวนปักหมุดเช็กอินริมน้ำโขง กราบไหว้สักการะศาลพ่อปู่พญานาค อนันตนาคราช


วันพุธที่ 3 พฤษภาคม 2566
กรมทางหลวงชนบท ต้อนรับฤดูร้อน ชวนปักหมุดเช็กอินริมน้ำโขง กราบไหว้สักการะศาลพ่อปู่พญานาค อนันตนาคราช
บนถนนสาย มห.3003 จังหวัดมุกดาหาร เสริมเศรษฐกิจการท่องเที่ยวไทย - สปป.ลาว อย่างยั่งยืน
กรมทางหลวงชนบท (ทช.) กระทรวงคมนาคม เชิญชวนประชาชนและนักท่องเที่ยวเดินทางเช็กอินบริเวณริมแม่น้ำโขงบนถนนทางหลวงชนบทสาย มห.3003 จังหวัดมุกดาหาร เสริมสิริมงคลที่ศาลพ่อปู่พญานาค อนันตนาคราช ตั้งอยู่ริมสะพานมิตรภาพไทย - ลาว แห่งที่ 2 (มุกดาหาร - สะหวันนะเขต) บริเวณจุดชมวิวจะเห็นรูปปั้นพญาอนันตนาคราชเลื้อยพันรอบเสาสีทองตั้งสูงเหนือสะพานมิตรภาพ ช่วงลำตัวองค์พญานาคมีเกล็ดสีดำตัดกับแผงสีทองสวยสง่าน่าเกรงขาม หันหน้าออกสู่แม่น้ำโขง ชาวไทยและประเทศเพื่อนบ้าน นิยมมากราบไหว้ขอพร อธิษฐานขอโชคลาภเป็นจำนวนมาก ถือเป็นความเชื่อและศรัทธาของผู้ที่อาศัยอยู่ในแถบลุ่มน้ำโขง เมื่อตกเย็นจะมีถนนคนเดินพ่อค้าแม่ค้าตั้งร้านค้าขายอาหาร ของที่ระลึก ร้านหมูกระทะ แจ่วฮ้อน ให้นักท่องเที่ยวนั่งรับประทานอาหารพร้อมเสพบรรยากาศริมน้ำโขงที่สามารถมองไปยังฝั่ง สปป.ลาว อีกด้วย
ทช. ขอแนะนำให้ใช้เส้นทางเลียบแม่น้ำโขงไปทางจังหวัดนครพนม จะได้พบกับสถานที่ท่องเที่ยวที่น่าสนใจอีกหลายแห่ง อาทิ วัดสองคอน โบสถ์คริสต์นิกายโรมันคาทอลิกที่มีรูปแบบสถาปัตยกรรมน่าทึ่งที่สวยงามทันสมัย เป็นอนุสรณ์สถานเพื่อรำลึกถึงคริสต์ศาสนิกชนผู้ล่วงลับ จากนั้นปิดท้ายทริปที่แก่งกะเบา แก่งหินที่ทอดยาว   ริมแม่น้ำโขง ที่ถูกกระแสน้ำกัดเซาะทำให้หินเกิดรูปร่างที่สวยงาม โดยเฉพาะในช่วงเดือนพฤษภาคมที่น้ำลด จะสามารถมองเห็นเกาะแก่งกลางน้ำได้อย่างชัดเจน นับเป็นอีกสถานที่พักผ่อนยอดนิยมในฤดูร้อน และมีรูปปั้นพญาศรีภุชงค์มุกดานาคราชที่ต้องมาสักการะขอพร
สำหรับการเดินทางมากราบไหว้สักการะศาลพ่อปู่พญานาค อนันตนาคราช ใช้ระยะเวลาเดินทางเพียง 15 นาที โดยเริ่มต้นจากหอนาฬิกามุกดาหารบนถนนพิทักษ์พนมเขต มุ่งหน้าไปทางตลาดอินโดจีน จากนั้นเลี้ยวซ้ายเข้าสู่ถนนสมุทรศักดารักษ์ มุ่งหน้าสู่ถนนสำราญชายโขงเหนือ ประมาณ 4 กิโลเมตร และเข้าสู่ถนนทางหลวงชนบทสาย มห.3003 อีกประมาณ 2 กิโลเมตร จะถึงศาลพ่อปู่ฯ อยู่ทางขวามือ จากนั้นหากต้องการเดินทางต่อไปที่วัดสองคอน ใช้ถนนทางหลวงชนบทสาย มห.3003 ตรงไปอีก 4.8 กิโลเมตร จนถึงสามแยกสถานีตำรวจชุมชนบางทรายน้อย เลี้ยวขวาเข้าสู่ถนนทางหลวงชนบทสาย นพ.3015 เลียบแม่น้ำโขงไปประมาณ 15 กิโลเมตร จะถึงวัดสองคอน และตรงไปอีกประมาณ 3.5 กิโลเมตร จะถึงแก่งกระเบา ทั้งนี้ เพื่อเป็นการส่งเสริมเศรษฐกิจการท่องเที่ยวบริเวณเขตเศรษฐกิจชายแดน ช่วยกระจายรายได้สู่ชุมชนอย่างยั่งยืน โดยสามารถสอบถามข้อมูลเพิ่มเติมได้ที่แขวงทางหลวงชนบทมุกดาหาร โทร. 0 4267 2041 หรือสายด่วน ทช. โทร. 1146

ที่มา : https://www.thaigov.go.th/news/contents/details/67904