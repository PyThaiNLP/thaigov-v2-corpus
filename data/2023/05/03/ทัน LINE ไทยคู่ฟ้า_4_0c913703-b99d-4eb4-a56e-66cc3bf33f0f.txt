รัฐบาลไทย-ข่าวทำเนียบรัฐบาล-ครม.ไฟเขียว ส่งออกเมล็ดกาแฟคั่ว – ผลิตภัณฑ์กาแฟที่ผสมเมล็ดกาแฟในประเทศกับนำเข้า เพิ่มแต้มต่อตลาดต่างประเทศ


วันพุธที่ 3 พฤษภาคม 2566
ครม.ไฟเขียว ส่งออกเมล็ดกาแฟคั่ว – ผลิตภัณฑ์กาแฟที่ผสมเมล็ดกาแฟในประเทศกับนำเข้า เพิ่มแต้มต่อตลาดต่างประเทศ
.....
ที่ประชุม ครม. (2 พ.ค. 66) เห็นชอบเพิ่มช่องทางการส่งออกเมล็ดกาแฟคั่วและผลิตภัณฑ์กาแฟไทย ให้สอดคล้องกับสถานการณ์การผลิตและการตลาดภายในประเทศ รวมถึงสนับสนุนให้ผู้ประกอบการไทย สามารถส่งออกเมล็ดกาแฟคั่วและผลิตภัณฑ์กาแฟที่ผลิตจากเมล็ดกาแฟดิบที่นำเข้าจากต่างประเทศผสมกับเมล็ดกาแฟดิบภายในประเทศไปยังต่างประเทศได้ จากเดิมที่ส่งออกได้เพียงผลิตภัณฑ์กาแฟที่แปรรูปจากเมล็ดกาแฟดิบที่นำเข้าจากต่างประเทศเท่านั้น สำหรับสาระสำคัญ มีดังนี้
.
1. เพิ่มคำนิยาม “เมล็ดกาแฟคั่ว” ให้รวมถึง เมล็ดกาแฟคั่วที่บดแล้ว และยังไม่บด (จากเดิมไม่มี)
2. ปรับแก้กรณีที่ไม่ต้องมีหนังสือรับรองถิ่นกำเนิดสินค้าตามข้อบังคับขององค์การกาแฟระหว่างประเทศ (International Coffee Organization: ICO) โดยเพิ่มกรณีการส่งออกเมล็ดกาแฟคั่วและเมล็ดกาแฟดิบที่นำเข้าจากต่างประเทศผสมกับเมล็ดกาแฟดิบภายในประเทศ (จากเดิมไม่มี)
3. ปรับแก้ข้อยกเว้นไม่ต้องขอใบอนุญาตส่งออก และไม่ต้องมีหนังสือรับรองถิ่นกำเนิดสินค้า โดยเพิ่มกรณีส่งคืนสินค้ากาแฟกลับประเทศต้นทาง เพื่ออำนวยความสะดวกให้แก่ผู้ประกอบการกาแฟไทยที่ได้สินค้ากาแฟไม่ตรงตามความต้องการหรือสินค้ากาแฟนั้นเสื่อมสภาพ (จากเดิมไม่มี)
.
ส่วนสาระสำคัญอื่น ๆ ยังคงเดิม เช่น ให้กาแฟเป็นสินค้าที่ต้องขออนุญาตในการส่งออก และต้องมีหนังสือรับรองถิ่นกำเนิดสินค้าตามข้อบังคับของ ICO ซึ่งออกโดยกรมการค้าระหว่างประเทศ ในการส่งออก
.
การแก้ไขร่างกฎหมายฉบับนี้ จะช่วยส่งเสริมให้ผู้ประกอบการกาแฟไทย สามารถส่งออกกาแฟแปรรูปที่ผลิตจากเมล็ดกาแฟดิบในประเทศได้ และทำให้ผลิตภัณฑ์กาแฟแปรรูปเพื่อการส่งออกมีความหลากหลายมากยิ่งขึ้น สามารถตอบสนองความต้องการของผู้บริโภค เพิ่มมูลค่าการผลิตเมล็ดกาแฟคั่วในประเทศผสมกับเมล็ดกาแฟดิบนำเข้า และเพิ่มโอกาสการส่งออกไปยังตลาดต่างประเทศ
#ไทยคู่ฟ้า #สื่อสารรัฐบาลไทย
-------------------

ที่มา : https://www.thaigov.go.th/news/contents/details/67916