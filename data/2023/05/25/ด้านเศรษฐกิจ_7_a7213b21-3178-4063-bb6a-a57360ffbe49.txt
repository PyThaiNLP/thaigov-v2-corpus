รัฐบาลไทย-ข่าวทำเนียบรัฐบาล-กระทรวงเกษตรฯ ร่วมมือกับบริษัท ดีแอลจี เอเชีย แปซิฟิก จำกัด และ วีเอ็นยู เอเชีย แปซิฟิก  


วันพฤหัสบดีที่ 25 พฤษภาคม 2566
กระทรวงเกษตรฯ ร่วมมือกับบริษัท ดีแอลจี เอเชีย แปซิฟิก จำกัด และ วีเอ็นยู เอเชีย แปซิฟิก
เปิดประชุมและงานแสดงเทคโนโลยีเกษตรแห่งอนาคต (AGRICONNECT Conference & Exhibition
นายเฉลิมชัย ศรีอ่อน รัฐมนตรีว่าการกระทรวงเกษตรและสหกรณ์ มอบหมายให้ นายนราพัฒน์ แก้วทอง ผู้ช่วยรัฐมนตรีประจำกระทรวงเกษตรและสหกรณ์ กล่าวเปิดการประชุมและงานแสดงเทคโนโลยีเกษตรแห่งอนาคต (AGRICONNECT Conference & Exhibition) จัดโดย บริษัท ดีแอลจี เอเชีย แปซิฟิก จำกัด และ วีเอ็นยู เอเชีย แปซิฟิก ร่วมกับกระทรวงเกษตรและสหกรณ์ ระหว่างวันที่ 24-25 พฤษภาคม 2566 ณ ทรู ดิจิทัล พาร์ค กรุงเทพฯ ภายใต้หัวข้อ "Eco-efficiency: Solutions for Environmental Farming Business.” หรือ “ประสิทธิภาพเชิงนิเวศเศรษฐกิจ: ทางออกสำหรับธุรกิจการเกษตรเพื่อสิ่งแวดล้อม" ซึ่งงาน AGRICONNECT 2023 มีเป้าหมายเพื่อจัดการกับความท้าทายทางอุตสาหกรรมการเกษตรที่ต้องเผชิญในปัจจุบัน งานนี้จะจัดแสดงเทคโนโลยีที่ล้ำสมัย แนวปฏิบัติใหม่ ๆ ที่ดีที่สุด รวมถึงโซลูชั่นการทำงานร่วมกัน
ที่สามารถขับเคลื่อนการเปลี่ยนแปลงในเชิงบวกและนำไปสู่ภาคการเกษตรที่ยืดหยุ่นและมีประสิทธิภาพสูงสุด
นายนราพัฒน์ฯ กล่าวว่า “ในนามของกระทรวงเกษตรและสหกรณ์ พวกเรามีความยินดีและเป็นเกียรติอย่างยิ่งที่ได้มากล่าวเปิดงาน AGRICONNECT Conference and Exhibition 2023 ซึ่งเป็นงานที่ได้แบ่งปันและเตรียมพร้อมสำหรับการแก้ปัญหาสำหรับความท้าทายของธุรกิจการเกษตรในอนาคต และผลกระทบต่อสิ่งแวดล้อม จากมุมมองของกระทรวง ประสิทธิภาพเชิงนิเวศน์ในภาคการเกษตรมีความสำคัญในการปกป้องสิ่งแวดล้อม โดยมีจุดมุ่งหมายเพื่อให้ได้ผลผลิตมากขึ้น ทั้งในด้านปริมาณและคุณภาพ โดยใช้ที่ดิน น้ำ สารอาหาร พลังงาน และแรงงานน้อยลง ผมเชื่อว่างานนี้จะเป็นประโยชน์ต่อพวกเราทุกคนและขอให้ทุกคนเก็บเกี่ยวความรู้และประสบการณ์เพื่อให้บรรลุวัตถุประสงค์ทั้งหมด”
นอกจากนี้ ดร.วนิดา กำเนิดเพ็ชร์ ผู้อำนวยการสำนักการเกษตรต่างประเทศ ร่วมเสวนาโต๊ะกลมในหัวข้อ "ความยั่งยืนในภาคการเกษตรของภูมิภาคเอเชียตะวันออกเฉียงใต้: ความท้าทายในการผลิตที่ยั่งยืนและโอกาสของบริษัทธุรกิจเกษตรของเยอรมนี” (Sustainability Asian Agriculture: Challenges in sustainable production and Opportunities for German agribusiness companies) ซึ่งเป็นโอกาสให้ภาคเอกชนได้ร่วมแลกเปลี่ยนความคิดเห็น และเกิดการลงทุนในประเทศไทยในอนาคตเพิ่มมากขึ้น

ที่มา : https://www.thaigov.go.th/news/contents/details/68537