รัฐบาลไทย-ข่าวทำเนียบรัฐบาล-กระทรวงเกษตรฯ โดยกรมประมง จัดยิ่งใหญ่ “Fisherman Shop Festival” บุกตลาด อ.ต.ก. เชิญช้อป ชิม ชม สินค้า “ประมงธงเขียว”


วันพฤหัสบดีที่ 25 พฤษภาคม 2566
กระทรวงเกษตรฯ โดยกรมประมง จัดยิ่งใหญ่ “Fisherman Shop Festival” บุกตลาด อ.ต.ก. เชิญช้อป ชิม ชม สินค้า “ประมงธงเขียว”
กระทรวงเกษตรฯ โดยกรมประมง จัดยิ่งใหญ่ “Fisherman Shop Festival” บุกตลาด อ.ต.ก. เชิญช้อป ชิม ชม สินค้า “ประมงธงเขียว” ตั้งแต่ 25 - 27 พฤษภาคม นี้
ดร. เฉลิมชัย ศรีอ่อน รัฐมนตรีว่าการกระทรวงเกษตรและสหกรณ์เปิดเผยภายหลังเป็นประธานพิธีเปิดงาน “Fisherman Shop Festival” โดยมีนายอลงกรณ์ พลบุตร ที่ปรึกษารัฐมนตรีว่าการกระทรวงเกษตรและสหกรณ์ นายธนา ชีรวินิจ เลขานุการรัฐมนตรีว่าการกระทรวงเกษตรและสหกรณ์ นายสมเกียรติ กอไพศาล ประธานคณะทำงานรัฐมนตรีว่าการกระทรวงเกษตรและสหกรณ์ นายประยูร อินสกุล ปลัดกระทรวงเกษตรและสหกรณ์ และนายเฉลิมชัย สุวรรณรักษ์ อธิบดีกรมประมง พร้อมด้วยคณะผู้บริหารกระทรวงเกษตรและสหกรณ์ร่วมเป็นเกียรติภายในงาน ณ โซนสันทนาการ องค์การตลาดเพื่อเกษตรกร (อ.ต.ก.) ว่า “กระทรวงเกษตรและสหกรณ์ โดยกรมประมงได้จัดตั้งร้านค้า Fisherman Shop เพื่อสนองนโยบายการตลาดนำการผลิต มุ่งหวังช่วยเหลือพี่น้องชาวประมงและเกษตรกรในการกระจายสินค้าประมงคุณภาพสู่ผู้บริโภคซึ่งปัจจุบันขยายสาขาไปแล้วกว่า 121 สาขา ครอบคลุมทุกจังหวัดทั่วประเทศ นอกจากนี้ยังได้ส่งเสริมการยกระดับคุณภาพและมาตรฐานเพื่อเพิ่มมูลค่าให้กับสินค้าและผลิตภัณฑ์ภายใต้การรับรองตราสัญลักษณ์“ประมงธงเขียว”ซึ่งสร้างรายได้ให้แก่พี่น้องเกษตรกรชาวประมงทั่วประเทศมากถึง 84 ล้านบาท รวมถึงการกระจายรายได้สู่องค์กรชุมชนประมงท้องถิ่นสร้างความเข้มแข็ง และยั่งยืนให้แก่ชุมชนอย่างเป็นรูปธรรม”
ด้าน นายเฉลิมชัย สุวรรณรักษ์ อธิบดีกรมประมง กล่าวเพิ่มเติมว่าการจัดงานในครั้งนี้ กรมประมงมุ่งมั่นในการเพิ่มประสิทธิภาพในการกระจายสินค้าและผลิตภัณฑ์ให้แก่เกษตรกรชาวประมงอย่างต่อเนื่องเพื่อประชาสัมพันธ์ร้านค้า Fisherman Shopให้เป็นที่รู้จักแก่ผู้บริโภคอย่างกว้างขวางมากยิ่งขึ้นและสนับสนุนให้เกิดการเลือกซื้อสินค้าและผลิตภัณฑ์ประมงคุณภาพผ่านตราสัญลักษณ์ประมงธงเขียว ที่การันตีความสด สะอาด ได้มาตรฐานปลอดภัย และใส่ใจสิ่งแวดล้อมอีกทั้งยังเป็นการกระตุ้นเศรษฐกิจระดับฐานรากให้เข้มแข็ง มีความมั่นคงในการประกอบอาชีพระยะยาวโดยภายในงานได้มีการคัดสรรร้านค้าจากทุกภูมิภาคทั่วประเทศมาร่วมออกบูธมากกว่า 30 ร้านค้าโดยนำสินค้าและผลิตภัณฑ์ประมงซึ่งเป็นของดีของเด็ดประจำจังหวัดมาให้คนกรุงได้ร่วมอุดหนุนมากมายกว่า 500 รายการ อาทิปลากุเลาเค็มตากใบจังหวัดนราธิวาส ผลิตภัณฑ์ปลากะพงสามน้ำจังหวัดสงขลา ปลาช่อนแดดเดียวจังหวัดสิงห์บุรี กุ้งขาวสดแช่แข็งจังหวัดนครปฐม ปลาเนื้ออ่อนย่างรมควันจังหวัดพระนครศรีอยุธยา ปลาสลิดอบกรอบจังหวัดสมุทรปราการ ปลานวลจันทร์ทะเลต้มเค็มหวานจังหวัดระยอง กะปิแท้จังหวัดสมุทรสาคร น้ำปลาร้าปรุงรสจังหวัดพิจิตร และสินค้าอื่น ๆ อีกมากมาย อาทิ ข้าวเกรียบปลา น้ำพริก หมึกอบกรอบ จ๊อปลานิล ผลิตภัณฑ์สัตว์น้ำแช่แข็งเป็นต้น
สำหรับไฮไลท์ภายในงานอาทิ การแข่งขันปรุงเมนูอาหารจากผลิตภัณฑ์ร้าน Fisherman Shopเมนูแกงส้มปลากะพงสามน้ำยอดมะพร้าวระหว่าง อธิบดีกรมประมง กับ “เชฟจากัวร์” ธีรวีร์ ดิษยะไชยพงษ์ฉายาข้าวแกงร้อยล้านพร้อมทั้งร่วมชิมและโหวตรสชาติที่ถูกใจกิจกรรมบนเวทีเปิดโอกาสให้พี่น้องเกษตรกรแต่ละบูธร่วมสาธิตการแปรรูปเมนูจากวัตถุดิบของดีประจำจังหวัดของตนเองเพื่อเป็นการยกระดับเพิ่มมูลค้าให้กับสินค้าประมง และกิจกรรมส่งเสริมการขายนาทีทอง!!! ลดราคาสินค้าและผลิตภัณฑ์ประมงภายในงานกว่า 50 เปอร์เซ็นต์ ตลอดระยะเวลา 3 วันของการจัดงาน นอกจากนี้ กรมประมงยังร่วมกับบริษัท ไปรษณีย์ไทย จำกัด เพื่อให้ข้าราชการและเกษตรกรใช้บริการจัดส่งสินค้าของร้าน Fisherman Shop ภายในงาน ในราคาสุดพิเศษอีกด้วย
“กรมประมงขอเชิญพี่น้องประชาชน เกษตรกร และผู้สนใจทุกท่านร่วมอุดหนุน ช้อป! สินค้าประมงคุณภาพ ชิม! ผลิตภัณฑ์ประมงแปรรูปต่างๆ และชม! กิจกรรมมากมายบนเวที ระหว่างวันที่ 25 -27 พฤษภาคม 2566 ณ โซนสันทนาการ องค์การตลาดเพื่อเกษตรกร (อ.ต.ก.)ตั้งแต่เวลา 08.30 น.- 18.00 น. สอบถามรายละเอียดเพิ่มเติมที่ กองวิจัยและพัฒนาเทคโนโลยีอุตสาหกรรมสัตว์น้ำ กรมประมง โทร. 0-2579-4528 หรือ https://www.facebook.com/BangKhen2565”อธิบดีกรมประมง กล่าว

ที่มา : https://www.thaigov.go.th/news/contents/details/68536