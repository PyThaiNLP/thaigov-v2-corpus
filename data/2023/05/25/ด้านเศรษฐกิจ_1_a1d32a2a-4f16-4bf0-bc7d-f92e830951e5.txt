รัฐบาลไทย-ข่าวทำเนียบรัฐบาล-ธอส. ขอขอบคุณผู้ประกันตน มาตรา 33 ตอบรับโครงการสินเชื่อที่อยู่อาศัยเพื่อผู้ประกันตน หลังเต็มกรอบวงเงิน 30,000 ล้านบาทแล้ว


วันพฤหัสบดีที่ 25 พฤษภาคม 2566
25/05/2566
พิมพ์
ธอส. ขอขอบคุณผู้ประกันตน มาตรา 33 ตอบรับโครงการสินเชื่อที่อยู่อาศัยเพื่อผู้ประกันตน หลังเต็มกรอบวงเงิน 30,000 ล้านบาทแล้ว
จากการจัดทำโครงการสินเชื่อที่อยู่อาศัยเพื่อผู้ประกันตน สำหรับผู้ประกันตนในระบบประกันสังคม ม.33 ผลปรากฏว่ามีผู้ประกันตนที่ถึงลำดับคิวเรียกยื่นกู้ได้มาติดต่อยื่นขอสินเชื่อเต็มกรอบวงเงิน 30,000 ล้านบาทแล้ว
ธนาคารอาคารสงเคราะห์ (ธอส.) เปิดเผยว่า จากการจัดทำ “โครงการสินเชื่อที่อยู่อาศัยเพื่อผู้ประกันตน”  สำหรับผู้ประกันตนในระบบประกันสังคม มาตรา 33 ที่ต้องการไถ่ถอนจำนอง (รีไฟแนนซ์) ที่ดินพร้อมอาคาร ห้องชุด (คอนโดมิเนียม) จากสถาบันการเงินอื่น และให้เปลี่ยนอัตราดอกเบี้ยสำหรับผู้ประกันตนที่มีบัญชีเงินกู้กับ ธอส. ให้ได้รับอัตราดอกเบี้ยคงที่ 5 ปีแรก เท่ากับ 1.99% ต่อปี นั้น โดยหลังเปิดให้ขอรับรหัสเข้าร่วมโครงการผ่าน Application : GHB ALL GEN และ GHB  ALL ในช่วงที่ผ่านมา ผลปรากฏว่า มีผู้ประกันตนให้ความสนใจและขอรับรหัสเข้าร่วมโครงการเป็นจำนวนมาก ส่งผลให้วานนี้ (วันที่ 23 พฤษภาคม 2566) มีผู้ประกันตนที่ถึงลำดับคิวเรียกยื่นกู้ได้มาติดต่อยื่นขอสินเชื่อเต็มกรอบวงเงิน 30,000 ล้านบาทแล้ว ธอส. จึงขอปิดรับเรื่องการยื่นขอสินเชื่อดังกล่าว สำหรับลูกค้าที่ได้รับอนุมัติสินเชื่อ ไปแล้ว ยังสามารถมาดำเนินการทำนิติกรรมสัญญาได้ตามขั้นตอนปกติ ทั้งนี้ ธอส. ขอขอบคุณผู้ประกันตนทุกท่าน ที่ให้ความสนใจเข้าร่วมโครงการดังกล่าว และขออภัยต่อผู้ประกันตนที่ไม่สามารถเข้าร่วมโครงการในครั้งนี้ได้
อย่างไรก็ตาม ธอส. ในฐานะสถาบันการเงินของรัฐ ที่มีพันธกิจ “ทำให้คนไทยมีบ้าน” พร้อมเดินหน้าจัดทำผลิตภัณฑ์สินเชื่ออัตราดอกเบี้ยต่ำ เพื่อสนับสนุนให้คนไทยได้มีที่อยู่อาศัยเป็นของตนเองมากขึ้น สามารถสอบถามรายละเอียดเพิ่มเติมได้ที่ ธอส.ทุกสาขาทั่วประเทศ GHBank Call Center โทร 0-2645-9000 หรือ Facebook Fanpage ธนาคารอาคารสงเคราะห์ และติดตามข่าวสารของธนาคาร ได้ที่ Mobile Application : GHB ALLGEN และ www.ghbank.co.th

ที่มา : https://www.thaigov.go.th/news/contents/details/68516