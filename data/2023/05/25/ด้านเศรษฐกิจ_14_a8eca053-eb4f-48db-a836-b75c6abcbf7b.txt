รัฐบาลไทย-ข่าวทำเนียบรัฐบาล-ไทย – อาร์เจนตินา ถกความร่วมมือพร้อมผลักดันความร่วมมือด้านการเกษตรร่วมกัน


วันพฤหัสบดีที่ 25 พฤษภาคม 2566
ไทย – อาร์เจนตินา ถกความร่วมมือพร้อมผลักดันความร่วมมือด้านการเกษตรร่วมกัน
ไทย – อาร์เจนตินา ถกความร่วมมือพร้อมผลักดันความร่วมมือด้านการเกษตรร่วมกัน
นายเศรษฐเกียรติ กระจ่างวงษ์ รองปลัดกระทรวงเกษตรและสหกรณ์ ได้รับมอบหมายจาก นายประยูร อินสกุล ปลัดกระทรวงเกษตรและสหกรณ์ หารือร่วมกับนาย เออร์เนสโต เปเรซ เลขาธิการฝ่ายเกษตร จังหวัดลาริโอจา สาธารณรัฐอาร์เจนตินา (Mr. Ernesto Perez, Secretary of Agriculture of La Rioja Province) พร้อมด้วย ผู้แทนหน่วยงานสังกัดกระทรวงเกษตรฯ อาทิ กรมประมง กรมปศุสัตว์ กรมวิชาการเกษตร กรมส่งเสริมการเกษตร สำนักงานเศรษฐกิจการเกษตร และเจ้าหน้าที่ที่เกี่ยวข้องเข้าร่วม ณ ห้องประชุมกระทรวงเกษตรและสหกรณ์ โดยมีวัตถุประสงค์เพื่อผลักดันความร่วมมือด้านการเกษตรร่วมกัน
สำหรับการหารือในวันนี้ กระทรวงเกษตรและสหกรณ์กับอาร์เจนตินาได้มีการหารือความเป็นไปได้ในการทำความร่วมมือด้านการเกษตรกับจังหวัดลาริโอจา (La Rioja Province) ซึ่งกระทรวงเกษตรฯ มีความยินดีอย่างยิ่ง ทั้งนี้ ทั้งสองฝ่ายมีความสนใจร่วมกันในด้านเครื่องจักรกลทางการเกษตรสำหรับเกษตรกรรายย่อย โดยที่ผ่านมากระทรวงเกษตรและสหกรณ์ได้ดำเนินโครงการความร่วมมือด้านการเกษตรกับฝ่ายอาร์เจนตินา 2 โครงการด้วยกัน ได้แก่ 1) โครงการเพิ่มศักยภาพการผลิตถั่วเหลืองและการใช้ประโยชน์อย่างยั่งยืน และการพัฒนาเทคโนโลยีเครื่องจักรกลการเกษตรในการผลิตถั่วเหลือง (Potential Enhancement for Sustainable Soybean Production and Utilization and Agriculture  Machinery Technology Development for Soybean Production) โดยกรมวิชาการเกษตร และ 2) โครงการศึกษาดูงานเรื่องโรคปากและเท้าเปื่อย ด้านการผลิตวัคซีน การใช้วัคซีนเพื่อควบคุมป้องกันโรคและกฎหมายที่เกี่ยวข้อง ณ สาธารณรัฐอาร์เจนตินา โดยกรมปศุสัตว์
ทั้งนี้ สำหรับอาร์เจนตินาเป็นคู่ค้าสินค้าเกษตรที่สำคัญและเป็นแหล่งนำเข้ากากถั่วเหลืองรายใหญ่ของไทย (อันดับสองรองจากบราซิล) เป็นประเทศคู่ค้าสินค้าเกษตรอันดับที่ 33 ของไทย ในระหว่างปี 2563-2565 มีมูลค่าการค้าสินค้าเกษตรเฉลี่ยปีละ 10,394 ล้านบาท โดยสินค้าส่งออกของไทย ได้แก่ 1) ปลาทูนากระป๋อง 2) ปลาปรุงแต่งอื่น ๆ เช่น ไส้กรอกปลา ลูกชิ้นปลา 3) สับปะรดปรุงแต่ง 4) น้ำยางธรรมชาติ และ 5) ปลาซาร์ดีนกระป๋อง และสินค้าเกษตรที่ไทยนำเข้า ได้แก่ 1) กากน้ำมัน และกากแข็งที่ได้จากการสกัดน้ำมันถั่วเหลือง (2) ข้าวสาลี ไม่ใช้สำหรับเพาะปลูก (3) ปลาหมึกกระดองและปลาหมึกกล้วยแช่แข็ง 4) กุ้งอื่น ๆ เช่น กุ้งกุลาดำ กุ้งขาว แช่แข็ง และ (5) โคกระบือแช่แข็ง

ที่มา : https://www.thaigov.go.th/news/contents/details/68546