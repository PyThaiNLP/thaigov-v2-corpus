รัฐบาลไทย-ข่าวทำเนียบรัฐบาล-“สคร. ผลงานเด่น รัฐวิสาหกิจเบิกจ่ายงบลงทุนได้สูงกว่าเป้าหมายอย่างต่อเนื่อง”


วันพฤหัสบดีที่ 25 พฤษภาคม 2566
25/05/2566
พิมพ์
“สคร. ผลงานเด่น รัฐวิสาหกิจเบิกจ่ายงบลงทุนได้สูงกว่าเป้าหมายอย่างต่อเนื่อง”
ในปี 2566 รัฐวิสาหกิจมีการเบิกจ่ายงบลงทุนจนถึงเดือน เม.ย.2566 จำนวน 94,834 ลบ. หรือคิดเป็นร้อยละ 109 ของแผนการเบิกจ่าย
นางปานทิพย์ ศรีพิมล ผู้อำนวยการสำนักงานคณะกรรมการนโยบายรัฐวิสาหกิจ (สคร.) เปิดเผยว่า ในปี 2566 รัฐวิสาหกิจมีการเบิกจ่ายงบลงทุนจนถึงเดือนเมษายน 2566 จำนวน 94,834 ล้านบาท หรือคิดเป็นร้อยละ 109 ของแผนการเบิกจ่าย ประกอบด้วยการเบิกจ่ายงบลงทุนของรัฐวิสาหกิจปีงบประมาณ (ตั้งแต่เดือนตุลาคม 2565 - เดือนเมษายน 2566) 34 แห่ง จำนวน 62,997 ล้านบาท หรือคิดเป็นร้อยละ 107 ของแผนการเบิกจ่าย และรัฐวิสาหกิจปีปฏิทิน (เดือนมกราคม 2566 – เดือนเมษายน 2566) 9 แห่ง จำนวน 31,838 ล้านบาท หรือคิดเป็นร้อยละ 113 ของแผนการเบิกจ่าย
ผลการเบิกจ่ายงบลงทุนของรัฐวิสาหกิจประจำปี 2566 (ณ สิ้นเดือนเมษายน 2566)
รัฐวิสาหกิจ             แผนการเบิกจ่าย    ผลการเบิกจ่าย     ผลการเบิกจ่าย/แผนการเบิกจ่าย
ปีงบประมาณ (ต.ค. 65 – เม.ย. 66)
จำนวน 34 แห่ง (7 เดือน)        59,118         62,997         ร้อยละ 107
ปีปฏิทิน (ม.ค. – เม.ย. 66)
จำนวน 9 แห่ง (4 เดือน)         28,284         31,838         ร้อยละ 113
รวม 43 แห่ง             87,402         94,834         ร้อยละ 109
นางสาวปิยวรรณ ล่ามกิจจา ที่ปรึกษาด้านพัฒนารัฐวิสาหกิจ กล่าวว่า โครงการลงทุนขนาดใหญ่ที่สำคัญยังสามารถเบิกจ่ายได้สูงกว่าแผน อาทิ โครงการรถไฟความเร็วสูงไทย – จีน ระยะที่ 1 (ช่วงกรุงเทพมหานคร – นครราชสีมา) ของการรถไฟแห่งประเทศไทย (รฟท.) โครงการรถไฟฟ้าสายสีม่วง ช่วงเตาปูน – ราษฎร์บูรณะของการรถไฟฟ้าขนส่งมวลชนแห่งประเทศไทย โครงการทางพิเศษสายพระราม 3 – ดาวคะนอง – วงแหวนรอบนอกตะวันตก ของการทางพิเศษแห่งประเทศไทย โครงการปรับปรุงกิจการประปาแผนหลักครั้งที่ 9 ของการประปานครหลวง และโครงการก่อสร้างรถไฟ สายเด่นชัย – เชียงราย – เชียงของ ของ รฟท.
นางปานทิพย์ ศรีพิมล ผู้อำนวยการ สคร. กล่าวเพิ่มเติมว่า ผลการเบิกจ่ายงบลงทุน ณ สิ้นเดือนเมษายน 2566 เป็นผลการเบิกจ่ายของรัฐวิสาหกิจปีงบประมาณ 7 เดือน ซึ่งคิดเป็นร้อยละ 51 ของกรอบงบลงทุนทั้งปี และเป็นผลการเบิกจ่ายของรัฐวิสาหกิจปีปฏิทิน 4 เดือน คิดเป็นร้อยละ 21 ของกรอบงบลงทุนทั้งปี ทั้งนี้ สคร. จะกำกับติดตามให้รัฐวิสาหกิจเบิกจ่ายงบลงทุนให้เป็นไปตามเป้าหมายอย่างต่อเนื่องต่อไป

ที่มา : https://www.thaigov.go.th/news/contents/details/68540