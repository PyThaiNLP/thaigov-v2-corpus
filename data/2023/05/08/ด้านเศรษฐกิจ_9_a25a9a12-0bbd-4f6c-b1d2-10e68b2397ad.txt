รัฐบาลไทย-ข่าวทำเนียบรัฐบาล-กรมการขนส่งทางบก ร่วมกับ บริษัท ตรีเพชรอีซูซุเซลส์ จำกัด เปิดโครงการสร้างนักขับมืออาชีพโดยโรงเรียนการขนส่ง เพื่อสร้างนักขับรถที่มีคุณภาพและทักษะความชำนาญออกสู่สังคม 


วันจันทร์ที่ 8 พฤษภาคม 2566
กรมการขนส่งทางบก ร่วมกับ บริษัท ตรีเพชรอีซูซุเซลส์ จำกัด เปิดโครงการสร้างนักขับมืออาชีพโดยโรงเรียนการขนส่ง เพื่อสร้างนักขับรถที่มีคุณภาพและทักษะความชำนาญออกสู่สังคม
...
วันนี้ (8 พฤษภาคม 2566 ) เวลา 10.30 น. ณ โรงเรียนการขนส่ง (ศูนย์สอนขับรถบรรทุกขนาดใหญ่) อ.ลำลูกกา จ.ปทุมธานี นายจิรุตม์ วิศาลจิตร อธิบดีกรมการขนส่งทางบก พร้อมด้วย นายวิชัย สินอนันต์พัฒน์ กรรมการ บริษัท ตรีเพชรอีซูซุเซลส์ จำกัด เปิดโครงการสร้างนักขับมืออาชีพโดยโรงเรียนการขนส่ง เพื่อสร้างผู้ขับรถที่มีทักษะ ความรู้ ความสามารถ ในการประกอบอาชีพเป็นพนักงานขับรถที่มีคุณภาพ รวมทั้งยังเป็นการสร้างอาชีพให้กับประชาชน โดยมี ประธานสหพันธ์การขนส่งทางบกแห่งประเทศไทย นายกสมาคมรวมถึงผู้แทนจากสมาคมการขนส่งต่าง ๆ ร่วมเป็นเกียรติในงาน
นายจิรุตม์ วิศาลจิตร อธิบดีกรมการขนส่งทางบก กระทรวงคมนาคม กล่าวว่า การพัฒนาระบบคมนาคมขนส่งของประเทศไทย ด้านการผลิตและพัฒนาบุคลากร ถือเป็นปัจจัยพื้นฐานที่สำคัญ เพื่อให้มีบุคลากรด้านการคมนาคมขนส่งที่มีคุณภาพ เพียงพอ เพื่อรองรับการเติบโตของอุตสาหกรรมด้านการคมนาคมขนส่งทั้งภายในประเทศและระดับภูมิภาค อีกทั้งยังเป็นกำลังสำคัญในการพัฒนาระบบคมนาคมขนส่งที่มีคุณภาพ และยกระดับการให้บริการด้านการคมนาคมขนส่งให้มีความสะดวกและปลอดภัยตามนโยบายของรัฐบาลและกระทรวงคมนาคมให้บรรลุเป้าประสงค์ตามที่ได้กำหนดไว้ โดยการผลิตและพัฒนาบุคลากรด้านการขนส่งทางถนน เป็นอีกหนึ่งภารกิจที่กรมการขนส่งทางบก (ขบ.) ให้ความสำคัญและดำเนินการมาอย่างต่อเนื่อง ซึ่งโครงการสร้างนักขับมืออาชีพถือเป็นโครงการสำคัญในการผลิตและพัฒนาบุคลากรด้านการขนส่งทางถนนเพื่อสร้างผู้ฝึกสอนขับรถของโรงเรียนสอนขับรถ ก่อนไปปฏิบัติงานที่โรงเรียนสอนขับรถเอกชน รวมถึงให้บริการฝึกอบรมแก่ผู้ขอใบรับใบอนุญาตหน่วยงานภาครัฐและภาคเอกชน ทั้งหลักสูตรผู้ขอใบรับใบอนุญาตขับรถยนต์ และหลักสูตรผู้ขับรถทุกประเภทชนิดที่ 1 ชนิดที่ 2 และชนิดที่ 3 รวมถึงร่วมมือกับหน่วยงานทั้งภาครัฐและเอกชนในการร่วมสร้างและพัฒนาศักยภาพผู้ขับรถบรรทุกที่มีคุณภาพผ่านโครงการหรือกิจกรรมต่าง ๆ และภายใน 2566 ได้เตรียมจัดตั้งโรงเรียนสอนขับรถ หลักสูตรรถเพื่อการขนส่งเพิ่มเติม เพื่อเร่งผลิตบุคลากรการขนส่งทางถนนที่มีคุณภาพสู่สังคม
อธิบดีกรมการขนส่งทางบก กล่าวเพิ่มเติมว่า สำหรับโครงการสร้างนักขับรถมืออาชีพโดยโรงเรียนการขนส่งมีวัตถุประสงค์เพื่อสร้างผู้ขับรถที่มีทักษะ ความรู้ ความสามารถ และได้รับการเสริมสร้างจิตสำนึกด้านความปลอดภัย มารยาทในการขับรถที่ถูกต้อง เพื่อให้สามารถไปประกอบอาชีพเป็นพนักงานขับรถที่มีคุณภาพตรงกับความต้องการของผู้ประกอบการขนส่ง โดยมี บริษัท ตรีเพชรอีซูซุเซลล์ จำกัด เป็นผู้ให้การสนับสนุนค่าใช้จ่ายต่าง ๆ รวมถึงรถที่ใช้สำหรับฝึกหัดขับมีผู้สนใจเข้าร่วมโครงการจำนวนทั้งสิ้น 30 คน ซึ่งจะเข้ารับการอบรมภาคทฤษฎีและฝึกปฏิบัติ ณ โรงเรียนการขนส่ง (ศูนย์สอนขับรถบรรทุกขนาดใหญ่) อ.ลำลูกกา จ.ปทุมธานี ตลอดระยะเวลา 5 วัน ระหว่างวันที่ 8 - 12 พฤษภาคม 2566 โดยไม่เสียค่าใช้จ่ายใด ๆ และเมื่อผ่านเรียนรู้ตามโครงการอย่างครบถ้วนแล้ว จะได้รับหนังสือรับรองจากโรงเรียนการขนส่ง เพื่อใช้ทำใบอนุญาตเป็นผู้ขับรถประเภททุกประเภท ชนิดที่ 2 ซึ่งสามารถใช้ขับรถเพื่อการขนส่งได้ทุกประเภท เช่น รถบรรทุก 6 - 10 ล้อสำหรับนำไปประกอบอาชีพได้ต่อไป ขบ. ตระหนักถึงความสำคัญของผู้ขับรถบรรทุก ซึ่งเป็นฟันเฟืองสำคัญในการขับเคลื่อนธุรกิจโลจิสติกส์พร้อมร่วมมือกับทุกภาคส่วนด้วยความมุ่งมั่นที่จะส่งเสริมพัฒนาศักยภาพด้านทักษะการขับรถบรรทุกเพื่อการขนส่งตามมาตรฐานสากลสอดรับกับความต้องการของอุตสาหกรรมบริการขนส่งสินค้าทางถนนขับเคลื่อนเศรษฐกิจของประเทศต่อไป

ที่มา : https://www.thaigov.go.th/news/contents/details/68024