รัฐบาลไทย-ข่าวทำเนียบรัฐบาล-พม. จัดกิจกรรม “Street Art by Sand บ้านมั่นคงชุมชนริมคลองเปรมประชากร” เปิดพื้นที่สร้างสุขให้เด็ก เยาวชน


วันจันทร์ที่ 8 พฤษภาคม 2566
พม. จัดกิจกรรม “Street Art by Sand บ้านมั่นคงชุมชนริมคลองเปรมประชากร” เปิดพื้นที่สร้างสุขให้เด็ก เยาวชน
พม. จัดกิจกรรม “Street Art by Sand บ้านมั่นคงชุมชนริมคลองเปรมประชากร” เปิดพื้นที่สร้างสุขให้เด็ก เยาวชน
เมื่อวันที่ 4 พ.ค. 66 เวลา 15.00 น. นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) ร่วมกิจกรรมเนื่องในวันฉัตรมงคล “Street Art by Sand บ้านมั่นคงชุมชนริมคลองเปรมประชากร” โดยมีอาจารย์ชลิต  นาคพะวัน ศิลปินแนว "Street  Art  by  Sand" เป็นผู้ถ่ายทอดเทคนิคการวาดภาพและระบายสีบนพื้นทรายให้กับเด็กและเยาวชนในพื้นที่ ซึ่งมี นายอนุกูล ปีดแก้ว ปลัดกระทรวงการพัฒนาสังคมและความมั่นคงของมนุษย์ พร้อมคณะผู้บริหาร นางอภิญญา ชมภูมาศ อธิบดีกรมกิจการเด็กและเยาวชน นายกฤษดา สมประสงค์ ผู้อำนวยการสถาบันพัฒนาองค์กรชุมชน ผู้แทนชุมชน และเครือข่ายเด็ก เยาวชน ริมคลองเปรมประชากร เข้าร่วม ณ ลานต้นตาล บริเวณชุมชนประชาร่วมใจ 1 (ตรงข้ามวัดเสมียนนารี) เขตจตุจักร กรุงเทพฯ
นายจุติ กล่าวว่า วันนี้เป็นวันสำคัญอีกวันหนึ่งของประเทศคือ วันฉัตรมงคล ซึ่งเรามาทำกิจกรรมที่ชุมชนประชาร่วมใจ 1 เพื่อพิสูจน์ให้เห็นว่าสถาบันพระมหากษัตริย์กับประชาชนไม่เคยห่างไกลกัน ชุมชนแห่งนี้จากพื้นที่ที่เป็นผู้บุกรุก ผิดกฎหมาย ด้วยพระราชประสงค์ของพระบาทสมเด็จพระเจ้าอยู่หัว และความตั้งใจของรัฐบาล โดยพลเอกประยุทธ์ จันทร์โอชา นายกรัฐมนตรี ได้ดำเนินการพัฒนาจากผู้บุกรุกผู้ผิดกฎหมายมาเป็นผู้อยู่อาศัยที่ถูกต้อง มีเลขทะเบียนบ้าน และมีความสุข ชุมชนไม่ต้องกังวลว่าจะมีการไล่ที่อีกต่อไป ซึ่งชุมชมแห่งนี้มี 283 ครัวเรือน และความยาว 1,200 เมตร ตามแนวริมคลองเปรมประชากร โดยเราจะทำกิจกรรมลักษณะนี้อย่างต่อเนื่องในพื้นที่กรุงเทพฯ และตั้งใจว่าจะทำให้กับประชาชนที่เข้าไม่ถึงสิทธิสวัสดิการ ไม่มีเลขที่บ้าน ไม่ได้รับการช่วยเหลือ ซึ่งวันนี้ ปัญหานี้ได้แก้ไขแล้ว ทั้งนี้ เราตั้งใจทำโครงการนี้เพื่อความยั่งยืน โดยจะมาดูเรื่องอนาคตและโอกาส รวมถึงการพัฒนาบุคลิกภาพของเด็กและเยาวชนในชุมชนต่อไป
นายจุติ กล่าวเพิ่มเติมว่า สำหรับกิจกรรม Street Art by Sand เป็นแนวคิดในการให้โอกาสเด็กและเยาวชนได้สามารถเข้าถึงศิลปะ เพราะเด็กจะสามารถพัฒนาตนเองได้มากกว่าการเรียนรู้ในห้องเรียนจากศิลปะ ดนตรี และกีฬา โดยจะทำให้มีความเข้มแข็งภายในมากกว่าการเรียนรู้จากภายนอก ซึ่ง กระทรวง พม. ได้ดำเนินการมาหลายปี โดยบำบัดเด็กและเยาวชนจากศิลปะ ดนตรี และกีฬา สามารถช่วยสร้างจุดแข็งของตัวเด็กเองให้เกิดประโยชน์ อีกทั้งสร้างบุคลิกภาพ คุณสมบัติ คุณลักษณะในความเป็นทรัพยากรมนุษย์ที่มีคุณภาพของประเทศ ซึ่งจำเป็นต้องทำอย่างต่อเนื่อง เพื่อให้เกิดความยั่งยืนในอนาคต
#ช่วย24ชั่วโมง #พม24ชม #ข่าวพม

ที่มา : https://www.thaigov.go.th/news/contents/details/68012