รัฐบาลไทย-ข่าวทำเนียบรัฐบาล-"เจ้าท่าอยุธยา" คุมเข้มมาตรการความปลอดภัยทางน้ำตลอดช่วงวันหยุดต่อเนื่อง


วันจันทร์ที่ 8 พฤษภาคม 2566
"เจ้าท่าอยุธยา" คุมเข้มมาตรการความปลอดภัยทางน้ำตลอดช่วงวันหยุดต่อเนื่อง
...
สำนักงานเจ้าท่าภูมิภาคสาขาอยุธยา คุมเข้มความปลอดภัยทางน้ำเนื่องในวันหยุดต่อเนื่องวันฉัตรมงคล 2566 ระหว่างวันที่ 4-7 พฤษภาคม 2566 ซึ่งมีนักท่องเที่ยวทางน้ำจำนวนมาก สำนักงานเจ้าท่าภูมิภาคสาขาอยุธยา ได้ดำเนินการตามมาตรการความปลอดภัยของการสัญจรทางน้ำในจังหวัดพระนครศรีอยุธยา โดยจัดตั้งศูนย์อำนวยการความปลอดภัยทางน้ำ เพื่อรับแจ้งอุบัติเหตุทางน้ำและรายงานให้ผู้บังคับบัญชาทราบ ณ สำนักงานเจ้าท่าภูมิภาคสาขาอยุธยา โดยมีนายพีรธร นาคสุข ผู้อำนวยการสำนักงานเจ้าท่าภูมิภาคสาขาอยุธยา เป็นผู้อำนวยการศูนย์ฯ พร้อมจัดตั้งจุดอำนวยความสะดวกและประชาสัมพันธ์ เพื่ออำนวยความสะดวก ช่วยเหลือและให้ข้อมูลแก่นักท่องเที่ยวทางน้ำ ณ ท่าเทียบเรือวัดพนัญเชิงวรวิหาร รวมทั้งจัดเจ้าหน้าที่ประจำท่าเรือที่สำคัญเพื่ออำนวยความสะดวก ความปลอดภัยแก่นักท่องเที่ยวทางน้ำ
และจัดเจ้าหน้าที่ชุดปฏิบัติการทางน้ำพร้อมเรือยนต์ตรวจการณ์เพื่อตรวจตรา ดูแลและรักษาความปลอดภัยการจราจรทางน้ำ รอบเกาะเมืองพระนครศรีอยุธยา
ทั้งนี้ ตั้งแต่วันที่ 1-7 พฤษภาคม 2566 มีจำนวนผู้โดยสารใช้บริการขนส่งทางน้ำ รวมทั้งสิ้น 126,814 คน และจำนวนเที่ยวเรือ รวมทั้งสิ้น 17,529 เที่ยว การจราจรทางน้ำเป็นไปด้วยความเรียบร้อย ไม่มีผู้โดยสารตกค้างและเหตุการณ์ปกติไม่มีอุบัติเหตุเกิดขึ้นแต่อย่างใด พร้อมทั้งขอความร่วมมือผู้โดยสารและนักท่องเที่ยว สวมใส่เสื้อชูชีพให้เรียบร้อยก่อน ออกเดินทางทางน้ำ และหากพบเห็นเหตุการณ์ความไม่ปลอดภัยทางน้ำ โทร 1199 สายด่วนกรมเจ้าท่า ได้ตลอด 24 ชม.

ที่มา : https://www.thaigov.go.th/news/contents/details/68014