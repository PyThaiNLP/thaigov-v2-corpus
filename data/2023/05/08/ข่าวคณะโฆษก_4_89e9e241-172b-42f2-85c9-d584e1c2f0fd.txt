รัฐบาลไทย-ข่าวทำเนียบรัฐบาล-โฆษกรัฐบาลเผยนายกฯ ปลื้มผลงาน 4 นักกอล์ฟหญิงทีมไทย “โปรจีน” “โปรเหมียว” “โปรโม” และ “โปรเม” ครองแชมป์ในการแข่งขันกอล์ฟหญิง LPGA Hanwha LIFEPLUS International Crown 2023


วันจันทร์ที่ 8 พฤษภาคม 2566
08/05/2566
พิมพ์
โฆษกรัฐบาลเผยนายกฯ ปลื้มผลงาน 4 นักกอล์ฟหญิงทีมไทย “โปรจีน” “โปรเหมียว” “โปรโม” และ “โปรเม” ครองแชมป์ในการแข่งขันกอล์ฟหญิง LPGA Hanwha LIFEPLUS International Crown 2023
โฆษกรัฐบาลเผยนายกฯ ปลื้มผลงาน 4 นักกอล์ฟหญิงทีมไทย “โปรจีน” “โปรเหมียว” “โปรโม” และ “โปรเม” ครองแชมป์ในการแข่งขันกอล์ฟหญิง LPGA Hanwha LIFEPLUS International Crown 2023
วันนี้ (วันที่ 8 พฤษภาคม 2566) นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรีเปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหมชื่นชมนักกีฬากอล์ฟหญิงไทยที่เอาชนะได้รับแชมป์ในการแข่งขันกอล์ฟหญิง LPGA Hanwha LIFEPLUS International Crown 2023 ณ TPC Harding Park San Francisco สหรัฐอเมริกา
โฆษกประจำสำนักนายกรัฐมนตรีเปิดเผยว่า ในรายการนี้ให้สิทธิชาติที่มีนักกอล์ฟอันดับโลกสูงที่สุด 8 ชาติ เข้าร่วม ซึ่งประเทศไทยเป็นหนึ่งในผู้เข้าร่วม และมีนักกีฬากอล์ฟหญิงไทยทั้ง 4 คน ได้แก่ “โปรจีน” อาฒยา ฐิติกุล “โปรเหมียว” ปภังกร ธวัชธนกิจ “โปรโม” โมรียา จุฑานุกาล และ “โปรเม” เอรียา จุฑานุกาล ทำผลงานได้ดีเยี่ยมสร้างชื่อเสียงให้ประเทศในรายการการแข่งขันกอล์ฟหญิง LPGA Hanwha LIFEPLUS International Crown 2023 ซึ่งจัดขึ้นระหว่างวันที่ 4 - 7 พฤษภาคม 2566 ณ TPC Harding Park San Francisco สหรัฐอเมริกา
ในรอบชิงชนะเลิศ ทีมไทยทำคะแนนได้อย่างเหนือชั้น โปรเหมียวซึ่งออกรอบเป็นคู่สอง เก็บแต้มแรกให้ทีมก่อนด้วยชัยชนะเหนือฮันนาห์ กรีน จากนั้น โปรจีนเอาชนะสเตฟานี่ คีเรียคู ถือเป็นแต้มที่ยืนยันการครองแชมป์ของไทย ส่วนคู่สุดท้ายในประเภทโฟร์ซั่ม โปรโม-โปรเม เอาชนะมินจี ลี กับซาราห์ เคมป์ ช่วยให้ไทยชนะได้อย่างเด็ดขาด 3-0 คะแนน คว้าแชมป์ไปครองเป็นครั้งแรกจากการเข้าร่วมรายการ International Crown ซึ่งนอกจากนี้ โปรเมยังคว้ารางวัลผู้เล่นทรงคุณค่า (เอ็มวีพี) จากฟอร์มอันยอดเยี่ยมตลอดทัวร์นาเมนต์ด้วย
“นายกรัฐมนตรีชื่นชมผลงานของนักกอล์ฟหญิงทุกคน ปลื้มใจที่นักกีฬาไทยแสดงศักยภาพในการแข่งขันสำคัญระหว่างประเทศอย่างต่อเนื่อง ขอบคุณที่ทำให้แฟนกีฬาชาวไทยมีความสุข เชื่อมั่นว่าศักยภาพและประสบการณ์ของนักกีฬาไทยจะทำให้อนาคตกีฬากอล์ฟไทยสดใส ทำให้ไทยเป็นประเทศที่น่าจับตามองในเวทีการแข่งขันระดับโลก” นายอนุชาฯ กล่าว
ซึ่งภายหลังรับเหรียญรางวัลโปรเหมียวเป็นตัวแทนกล่าวว่า ขอบคุณกำลังใจจากแฟนกีฬาชาวไทย ขอบคุณผู้ร่วมแข่งขันในทีมทุกคนที่สนับสนุน เชื่อในกันและกัน ขอบคุณผู้ปกครอง โค้ช และผู้มีส่วนเกี่ยวข้องทุกคน ภูมิใจที่เอาชนะการแข่งขันครั้งนี้เพื่อประเทศไทยเป็นครั้งแรก และหวังว่าจะเป็นแรงบันดาลใจให้เด็กไทย รวมทั้งเชื่อว่ากีฬากอล์ฟไทยยังไปได้อีกไกลในอนาคต

ที่มา : https://www.thaigov.go.th/news/contents/details/68004