รัฐบาลไทย-ข่าวทำเนียบรัฐบาล-กระทรวงคมนาคมสรุปข้อมูลการเดินทางด้วยระบบขนส่งสาธารณะ ปริมาณจราจรและอุบัติเหตุบนโครงข่ายกระทรวงคมนาคมในช่วงวันหยุดต่อเนื่องวันฉัตรมงคล ระหว่างวันที่ 4 - 7 พฤษภาคม 2566


วันจันทร์ที่ 8 พฤษภาคม 2566
กระทรวงคมนาคมสรุปข้อมูลการเดินทางด้วยระบบขนส่งสาธารณะ ปริมาณจราจรและอุบัติเหตุบนโครงข่ายกระทรวงคมนาคมในช่วงวันหยุดต่อเนื่องวันฉัตรมงคล ระหว่างวันที่ 4 - 7 พฤษภาคม 2566
...
กระทรวงคมนาคม สรุปข้อมูลการเดินทางด้วยระบบขนส่งสาธารณะ ปริมาณจราจรและอุบัติเหตุบนโครงข่ายกระทรวงคมนาคมในช่วงวันหยุดต่อเนื่องวันฉัตรมงคล สะสมระหว่างวันที่ 4 - 7 พฤษภาคม 2566 ตามนโยบายของ นายอธิรัฐ รัตนเศรษฐ รัฐมนตรีช่วยว่าการกระทรวงคมนาคม รักษาราชการแทนรัฐมนตรีว่าการกระทรวงคมนาคม ที่มีบัญชาให้หน่วยงานในสังกัดกระทรวงฯ อำนวยความสะดวกการให้บริการและความปลอดภัยในการเดินทางของประชาชนช่วงวันหยุดต่อเนื่องวันฉัตรมงคลที่ผ่านมา สามารถจัดบริการขนส่งสาธารณะได้อย่างเพียงพอไม่มีผู้โดยสารตกค้าง โดยมีผู้ใช้บริการขนส่งสาธารณะกว่า 9.2 ล้านคน มีปริมาณการจราจรเข้า - ออกกรุงเทพฯ กว่า 3.9 ล้านคัน ในขณะที่มีสถิติการเกิดอุบัติเหตุบนโครงข่ายกระทรวงคมนาคม ทั้งสิ้น 150 ครั้ง แบ่งเป็น ทางถนน 147 ครั้ง มีผู้เสียชีวิต 26 ราย บาดเจ็บ 159 ราย และอุบัติเหตุทางราง 3 ครั้ง เมื่อเทียบกับช่วงวันหยุดวันต่อเนื่องปี 2565 (วันที่ 28 - 31 กรกฎาคม 2565) ดังนี้
1. การเดินทางด้วยระบบขนส่งสาธารณะ ประชาชนเดินทางด้วยระบบขนส่งสาธารณะ 9,215,312 คน-เที่ยว เพิ่มขึ้น 29.23% แบ่งเป็น ทางถนน 3,648,442 คน-เที่ยว เพิ่มขึ้น 25.03 % ทางราง 3,791,697 คน-เที่ยว เพิ่มขึ้น 22.86% ทางน้ำ 841,821 คน-เที่ยว เพิ่มขึ้น 62.35% ทางอากาศ 933,352 คน-เที่ยว เพิ่มขึ้น 53.49% โดยคิดเป็นสัดส่วนการเดินทางภายในกรุงเทพฯ 7,030,307 คน-เที่ยว เพิ่มขึ้น 25.39% การเดินทางระหว่างจังหวัด 863,187 คน-เที่ยว เพิ่มขึ้น 10.70% การเดินทางภายในจังหวัด 695,660 คน-เที่ยว เพิ่มขึ้น 60.49% การเดินทางระหว่างประเทศ 626,158 คน-เที่ยว เพิ่มขึ้น 101.26%
2. ปริมาณการจราจรเข้า - ออกกรุงเทพฯ จำนวนผ่าน 10 จุดสำรวจ บนถนนทางหลวง 3,967,932 คัน ลดลง 3.93 % บนทางด่วน 5,719,766 คัน เพิ่มขึ้น 1.04 %
3. การเตรียมความพร้อมของระบบขนส่งสาธารณะทุกประเภท ณ จุดตรวจความพร้อม 203 แห่ง รถโดยสารสาธารณะ 38,635 คัน พนักงานขับรถ 38,635 คน ผู้ปฏิบัติงานรถไฟ 913 คน ท่าเรือ/แพ 161 แห่ง เรือ/แพ 3,675 ลำ ผู้ปฏิบัติงาน 4,594 คน พบข้อบกพร่องในการปฏิบัติงานท่าเรือ/แพ 2 ลำ สั่งแก้ไข 2 ลำ และมีการเปรียบเทียบปรับ 2 ลำ
4. อุบัติเหตุบนโครงข่ายทางถนนที่อยู่ในความรับผิดชอบของกระทรวงฯ เกิดอุบัติเหตุบนโครงข่ายคมนาคมทั้งสิ้น 150 ครั้ง แบ่งเป็น ทางถนน 147 ครั้ง ลดลง 49.13% และอุบัติเหตุทางราง 3 ครั้ง (% คงเดิม) มีผู้เสียชีวิต 26 ราย ลดลง 43.48% บาดเจ็บ 159 ราย ลดลง 33.75 % ส่วนใหญ่เป็นอุบัติเหตุลักษณะชนท้าย ยานพาหนะที่เกิดเหตุทางถนนสูงสุด คือ รถปิคอัพบรรทุก 4 ล้อ 70 ครั้ง
กระทรวงคมนาคมได้ตั้งจุดให้บริการประชาชน จุดตรวจสอบรถโดยสารสาธารณะและพนักงานขับรถเพื่อให้มั่นใจในความปลอดภัยของบริการที่มอบให้กับประชาชน โดยบูรณาการข้อมูลจากมอเตอร์เวย์ ตำรวจทางหลวง และศูนย์บริหารจัดการจราจรและอุบัติเหตุ (HTOC) เพื่อติดตามข้อมูลสภาพการจราจรบนทางหลวงสายหลัก ทางหลวงพิเศษระหว่างเมือง เฝ้าระวังความปลอดภัยในทุกท่าเรือโดยสาร รวมทั้งติดตามตรวจสอบการให้บริการที่ได้มาตรฐานและปลอดภัยในการเดินทางทางบก ทางราง ทางน้ำ และทางอากาศ พร้อมทั้งประชาสัมพันธ์ขอความร่วมมือผู้โดยสารปฏิบัติตามกฎจราจร ไม่ขับขี่เร็วเกินเกณฑ์ที่กฎหมายกำหนด ไม่ดื่มแอลกอฮอล์แล้วขับขี่ และไม่แซงในที่คับขันและบริเวณจุดตัดทางแยก เพื่อการเดินทางสู่จุดหมายปลายทางอย่างปลอดภัย
ทั้งนี้ กระทรวงคมนาคมจะนำข้อมูลการให้บริการขนส่งสาธารณะและสถิติการเกิดอุบัติเหตุ
มาวิเคราะห์และถอดบทเรียนการดำเนินงาน เพื่อจัดทำแผนอำนวยความสะดวกและความปลอดภัยรองรับ
การเดินทางของประชาชนช่วงเทศกาลวันหยุดยาวให้เกิดประสิทธิภาพ เพื่อให้ประชาชนได้รับความสะดวก
ในการเดินทางและถึงจุดหมายอย่างปลอดภัยสูงสุดต่อไป

ที่มา : https://www.thaigov.go.th/news/contents/details/68017