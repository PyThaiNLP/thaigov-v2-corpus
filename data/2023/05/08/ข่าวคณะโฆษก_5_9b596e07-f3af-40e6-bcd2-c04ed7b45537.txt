รัฐบาลไทย-ข่าวทำเนียบรัฐบาล-​โฆษกรัฐบาลเผย นายกฯ ชื่นชมทัพนักกีฬายูยิตสูไทย ทำผลงานยอดเยี่ยมในการแข่งขันกีฬาซีเกมส์ครั้งที่ 32 ได้รับเหรียญรางวัลมากที่สุดเป็นประวัติศาสตร์ 6 เหรียญทอง 2 เหรียญเงิน และ 5 เหรียญทองแดง 


วันจันทร์ที่ 8 พฤษภาคม 2566
​โฆษกรัฐบาลเผย นายกฯ ชื่นชมทัพนักกีฬายูยิตสูไทย ทำผลงานยอดเยี่ยมในการแข่งขันกีฬาซีเกมส์ครั้งที่ 32 ได้รับเหรียญรางวัลมากที่สุดเป็นประวัติศาสตร์ 6 เหรียญทอง 2 เหรียญเงิน และ 5 เหรียญทองแดง
พร้อมตำแหน่งเจ้าเหรียญทองประจำรายการแข่งขัน
วันนี้ (8 พฤษภาคม 2566) นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ยินดีกับทัพนักกีฬายูยิตสูทีมชาติไทย สามารถทำผลงานได้ยอดเยี่ยมในการแข่งขันกีฬาซีเกมส์ครั้งที่ 32 (Cambodia 2023 32nd SEA Games) ณ กรุงพนมเปญ ราชอาณาจักรกัมพูชา ได้รับทั้งสิ้น 6 เหรียญทอง 2 เหรียญเงิน และ 5 เหรียญทองแดง ขึ้นแท่นเป็นเจ้าเหรียญทองของการแข่งขันรายการนี้ พร้อมสร้างประวัติศาสตร์ได้รับเหรียญรางวัลมากที่สุดนับตั้งแต่เข้าร่วมการแข่งขันกีฬาซีเกมส์
โฆษกประจำสำนักนายกรัฐมนตรี กล่าวว่า กีฬายูยิตสูดำเนินการแข่งขันตั้งแต่วันที่ 4 - 7 พฤษภาคม 2566 โดยทัพนักกีฬายูยิตสูทีมชาติไทยทำผลงานได้ดีเยี่ยมตลอดการแข่งขัน ได้รับเหรียญรางวัลรวม 13 เหรียญ แบ่งเป็น 6 เหรียญทอง จากการแข่งขันประเภทโชว์ชาย (Men's Show) โชว์หญิง (Women's Show) ต่อสู้ท่าล็อคชาย 62 กิโลกรัม (Men's ne-waza gi 62 kg) ดูโอ้หญิง (Women's Duo) อย่างละ 1 เหรียญ และประเภทโชว์ผสม (Mixed Show) 2 เหรียญ รางวัลเหรียญเงิน 2 เหรียญ จากการแข่งขันประเภทดูโอ้ชาย (Men's Duo) และท่าล็อคหญิง 57 กิโลกรัม (Women's ne-waza nogi 57 kg) และเหรียญทองแดงอีก 5 เหรียญ จากการแข่งขันประเภทต่อสู้ท่าล็อคชาย 69 กิโลกรัม (Men's ne-waza gi 69 kg) ท่าล็อคชาย 56 กิโลกรัม (Men's ne-waza nogi 56 kg) ท่าล็อคชาย 69 กิโลกรัม (Men's ne-waza nogi 69 kg) ต่อสู้ท่าล็อคหญิง 52 กิโลกรัม (Women's ne-waza gi 52 kg) และท่าล็อคหญิง 52 กิโลกรัม (Women's ne-waza nogi 52 kg) โดยผลสรุปจากการแข่งขัน ทัพนักกีฬายูยิตสูไทยได้รับเหรียญทองมากที่สุดเป็นอันดับหนึ่ง ครองเจ้าเหรียญทองในรายการนี้ พร้อมสร้างประวัติศาสตร์ได้รับเหรียญรางวัลมากที่สุดนับตั้งแต่เข้าร่วมการแข่งขันกีฬาซีเกมส์มา
“นายกรัฐมนตรี ยินดีกับความสำเร็จของนักกีฬาทุกคน โดยผลงานที่ยอดเยี่ยมนี้สะท้อนถึงความมุ่งมั่นตั้งใจ ทุ่มเทในการฝึกซ้อมของนักกีฬา และผู้ฝึกสอน สร้างประวัติศาสตร์ให้กับทีมยูยิตสู ซึ่งจะเป็นเส้นทางสำคัญสู่อนาคตยูยิตสูของไทย ทั้งนี้ นายกรัฐมนตรีขอบคุณนักกีฬาและผู้มีส่วนเกี่ยวข้องทุกคน พร้อมทั้งได้ให้กำลังใจสำหรับการแข่งขันในกีฬาประเภทอื่น และเชิญชวนประชาชนคนไทยทุกคนร่วมส่งแรงเชียร์ให้กับนักกีฬาไทยในกีฬาประเภทอื่น ๆ ที่จะมีการแข่งขันต่อไป ตลอดทั้งมหกรรมกีฬานี้” นายอนุชาฯ กล่าว

ที่มา : https://www.thaigov.go.th/news/contents/details/68018