รัฐบาลไทย-ข่าวทำเนียบรัฐบาล-พ่อเมืองปากน้ำโพ นำภาคีเครือข่ายปลูกป่าเพิ่มพื้นที่สีเขียวแหล่งกักเก็บคาร์บอนพื้นที่บึงบอระเพ็ด เนื่องในวาระครบรอบ 100 ปี วันประสูติ สมเด็จพระเจ้าพี่นางเธอ เจ้าฟ้ากัลยาณิวัฒนา ฯ


วันจันทร์ที่ 8 พฤษภาคม 2566
08/05/2566
พิมพ์
พ่อเมืองปากน้ำโพ นำภาคีเครือข่ายปลูกป่าเพิ่มพื้นที่สีเขียวแหล่งกักเก็บคาร์บอนพื้นที่บึงบอระเพ็ด เนื่องในวาระครบรอบ 100 ปี วันประสูติ สมเด็จพระเจ้าพี่นางเธอ เจ้าฟ้ากัลยาณิวัฒนา ฯ
พ่อเมืองปากน้ำโพ นำภาคีเครือข่ายปลูกป่าเพิ่มพื้นที่สีเขียวเพื่อเป็นแหล่งกักเก็บคาร์บอนพื้นที่บึงบอระเพ็ด เนื่องในวาระครบรอบ 100 ปี วันประสูติ สมเด็จพระเจ้าพี่นางเธอ เจ้าฟ้ากัลยาณิวัฒนา กรมหลวงนราธิวาสราชนครินทร์ ด้วยความสำนึกในพระกรุณาธิคุณ
วันนี้ (8 พ.ค. 66) ที่บริเวณหน่วยพิทักษ์ป่าเนินระฆัง หมู่ที่ 6 ตำบลวังมหากร อำเภอท่าตะโก จังหวัดนครสวรรค์ นายสุทธิพงษ์ จุลเจริญ ปลัดกระทรวงมหาดไทย มอบหมายให้ นายชยันต์ ศิริมาศ ผู้ว่าราชการจังหวัดนครสวรรค์ เป็นประธานในพิธีเปิดโครงการปลูกป่าเพื่อเพิ่มพื้นที่สีเขียวสำหรับเป็นแหล่งกักเก็บคาร์บอนในพื้นที่บึงบอระเพ็ด เนื่องในวาระครบรอบ 100 ปี วันประสูติ สมเด็จพระเจ้าพี่นางเธอ เจ้าฟ้ากัลยาณิวัฒนา กรมหลวงนราธิวาสราชนครินทร์ โดยมี นางสาวชุติพร เสชัง นายจุมพฎ วรรณฉัตรสิริ นายชุมพิชญ์ เดชะรัฐ รองผู้ว่าราชการจังหวัดนครสวรรค์ นายสุวัฒน์ จันทร์สุข ปลัดจังหวัดนครสวรรค์ นางนภาภรณ์ โลหะเวช หัวหน้าสำนักงานจังหวัดนครสวรรค์ หัวหน้าส่วนราชการ ร้อยตำรวจตรี สิงห์คำ คำยอด นายอำเภอท่าตะโก พร้อมด้วยนายอำเภอทุกอำเภอ นายจิระเดช บุญมาก หัวหน้าเขตห้ามล่าสัตว์ป่าบึงบอระเพ็ด ข้าราชการพลเรือน ทหาร ตำรวจ กำนัน ผู้ใหญ่บ้าน ผู้บริหารองค์กรปกครองส่วนท้องถิ่น สมาชิกกองอาสารักษาดินแดน และประชาชนจิตอาสา ร่วมในพิธีกว่า 1,000 คน
โอกาสนี้ นายชยันต์ ศิริมาศ ผู้ว่าราชการจังหวัดนครสวรรค์ นำผู้ร่วมพิธี เปิดกรวยกระทงดอกไม้ถวายราชสักการะพระบรมฉายาลักษณ์พระบาทสมเด็จพระเจ้าอยู่หัว และกล่าวสำนึกในพระมหากรุณาธิคุณ แล้วถวายความเคารพเบื้องหน้าพระรูปสมเด็จพระเจ้าพี่นางเธอ เจ้าฟ้ากัลยาณิวัฒนา กรมหลวงนราธิวาสราชนครินทร์ และกล่าวรำลึกในพระกรุณาธิคุณ เสร็จแล้ว นำผู้ร่วมพิธีปลูกต้นจิกน้ำ ผักหวาน และต้นไม้ 10 ชนิด ได้แก่ มะขามเทศ พฤกษ์ ขี้เหล็ก ไผ่ ยางนา กระดินเทพา นนทรี สะเดา พะยอม พร้อมทั้งร่วมแปรอักษรเลขไทย "๑๐๐"
นายชยันต์ ศิริมาศ ผู้ว่าราชการจังหวัดนครสวรรค์ เปิดเผยว่า เนื่องในวาระครบ 100 ปี วันประสูติ สมเด็จพระเจ้าพี่นางเธอ เจ้าฟ้ากัลยาณิวัฒนา กรมหลวงนราธิวาสราชนครินทร์ กระทรวงมหาดไทยและจังหวัดนครสวรรค์ได้ร่วมกับภาคีเครือข่ายทุกภาคส่วน และประชาชนจิตอาสา น้อมจิตตั้งมั่นเพื่อร่วมกันแสดงออกถึงความจงรักภักดี และน้อมรำลึกถึงพระมหากรุณาธิคุณที่สมเด็จพระเจ้าพี่นางเธอ เจ้าฟ้ากัลยาณิวัฒนา กรมหลวงนราธิวาสราชนครินทร์ ที่ได้ทรงบำเพ็ญพระกรณียกิจมากมายแก่ประเทศชาติ เพื่อแบ่งเบาพระราชภาระของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร และสมเด็จพระศรีนครินทราบรมราชชนนี โดยมีโครงการในพระอุปถัมภ์หลายร้อยโครงการ ทั้งด้านการแพทย์ ประวัติศาสตร์ ดนตรี ศิลปะ สัตว์เลี้ยง
"นอกจากนี้ สมเด็จพระเจ้าพี่นางเธอ เจ้าฟ้ากัลยาณิวัฒนา กรมหลวงนราธิวาสราชนครินทร์ ยังทรงมีพระอัจริยภาพ ในด้านการประพันธ์พระนิพนธ์ที่มีชื่อเสียง เช่น เวลาเป็นของมีค่า แม่เล่าให้ฟัง เจ้านายเล็ก ๆ ยุวกษัตริย์ จุฬาลงกรณ์ราชสันตติวงศ์ มหามกุฎราชสันตติวงศ์ และพระนิพนธ์เกี่ยวกับประเทศต่าง ๆ ที่เสด็จประพาส ทั้งทรงมีพระปรีชาสามารถในการขับเครื่องบินปีก 2 ชั้น และพระองค์ทรงรับคณะสัตวแพทยศาสตร์ จุฬาลงกรณ์มหาวิทยาลัยไว้ในพระอุปถัมภ์ด้วย ทั้งนี้ เพื่อทรงส่งเสริมภาพลักษณ์ของประเทศไทยในฐานะที่เป็นเจ้าฟ้าหญิงที่ทรงบำเพ็ญ พระกรณียกิจมหาศาล อย่างไม่รู้จักทรงเหนื่อยยากเพื่อความสุขของประชาชน" ผวจ.นครสวรรค์ กล่าว
นายชยันต์ ศิริมาศ ผู้ว่าราชการจังหวัดนครสวรรค์ กล่าวเน้นย้ำว่า พระบาทสมเด็จพระเจ้าอยู่หัว ทรงมุ่งมั่นในการสืบสานพระบรมราชปณิธานของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร พระบูรพมหากษัตริยาธิราชเจ้า และพระบรมราชบุพการีแห่งพระบรมราชจักรีวงศ์ ดังพระปฐมบรมราชโองการว่า เราจะสืบสาน รักษา และต่อยอดและครองแผ่นดินโดยธรรม เพื่อประโยชน์สุขแห่งอาณาราษฎรตลอดไป โดยเฉพาะอย่างยิ่งทรงมีพระราชดำริให้มีโครงการจิตอาสาพระราชทานด้วยทรงมุ่งหวังให้พสกนิกรทุกหมู่เหล่าได้ร่วมกันทำความดี พัฒนาท้องถิ่นของตนให้มีความเป็นอยู่ที่ดีขึ้น
"ในวันนี้ กระทรวงมหาดไทยร่วมกับจังหวัดนครสวรรค์ และภาคีเครือข่าย ได้จัดกิจกรรมจิตอาสาปลูกป่าเพื่อเพิ่มพื้นที่สีเขียวสำหรับเป็นแหล่งกักเก็บคาร์บอนในพื้นที่บึงบอระเพ็ด เนื่องในวาระครบ 100 ปี วันประสูติ สมเด็จพระเจ้าพี่นางเธอ เจ้าฟ้ากัลยาณิวัฒนา กรมหลวงนราธิวาสราชนครินทร์ ณ บริเวณหน่วยพิทักษ์ป่าเนินระฆัง หมู่ที่ 6 ตำบลวังมหากร อำเภอท่าตะโก จังหวัดนครสวรรค์ แห่งนี้ขึ้น ซึ่งเป็นส่วนหนึ่งของการรณรงค์กิจกรรมวันดินโลก (World Soil Day) เพื่อเผยแพร่ความรู้ทางด้านดิน และสร้างความตระหนักถึงความสำคัญของดินต่อมนุษยชาติและสภาพแวดล้อมอย่างเป็นรูปธรรม โดยได้รับความร่วมมือจากหน่วยงานภาครัฐทุกภาคส่วน รวมไปถึงจิตอาสาพระราชทานในพื้นที่เป็นอย่างดี เพื่อเป็นการร้อยรวมใจ ร้อยรวมพลังความรักสามัคคี ในการทำความดี เพื่อตอบแทนบุญคุณแผ่นดิน และเพื่อสำนึกในพระมหากรุณาธิคุณของพระบาทสมเด็จพระเจ้าอยู่หัว และพระบรมวงศานุวงศ์ โดยเฉพาะอย่างยิ่งเพื่อเป็นการน้อมรำลึกในพระกรุณาธิคุณของสมเด็จพระเจ้าพี่นางเธอ เจ้าฟ้ากัลยาณิวัฒนา กรมหลวงนราธิวาสราชนครินทร์ ที่ทรงมีต่อพสกนิกรชาวไทย ในการแบ่งเบาพระราชภาระ ทำให้เกิดการบำบัดทุกข์ บำรุงสุข ให้กับประชาชนชาวไทย ได้มีคุณภาพชีวิตที่ดีอย่างยั่งยืน ได้อยู่ในสิ่งแวดล้อมที่ดี ตราบจนถึงปัจจุบัน ซึ่งพวกเราทุกคนจะสืบสานพระราชปณิธานด้วยความจงรักภักดี จะยึดมั่นในการปฏิบัติดี รักษาชาติบ้านเมือง และสร้างสรรค์คุณประโยชน์แก่ประเทศชาติและประชาชน สนองพระมหากรุณาธิคุณตลอดไป" ผวจ.นครสวรรค์ กล่าวในช่วงท้าย

ที่มา : https://www.thaigov.go.th/news/contents/details/68020