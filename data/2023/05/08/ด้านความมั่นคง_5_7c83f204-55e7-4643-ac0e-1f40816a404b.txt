รัฐบาลไทย-ข่าวทำเนียบรัฐบาล-ปลัดบุญชอบ มอบ กรมสวัสดิ์และกรมการจัดหางานลงพื้นที่ตลาดพลู ตรวจสอบข้อเท็จจริงนายจ้างประกาศรับสมัครงานให้ค่าจ้างต่ำกว่ากฎหมาย


วันจันทร์ที่ 8 พฤษภาคม 2566
08/05/2566
พิมพ์
ปลัดบุญชอบ มอบ กรมสวัสดิ์และกรมการจัดหางานลงพื้นที่ตลาดพลู ตรวจสอบข้อเท็จจริงนายจ้างประกาศรับสมัครงานให้ค่าจ้างต่ำกว่ากฎหมาย
ปลัดกระทรวงแรงงาน มอบหมายกรมสวัสดิฯ และกรมการจัดหางาน ลงพื้นที่ตลาดพลูร่วมกันตรวจสอบนายจ้างประกาศรับสมัครงานจ่ายค่าจ้างต่ำกว่ากฎหมาย มีการจ้างแรงงานข้ามชาติ พร้อมเน้นย้ำให้นายจ้างปฏิบัติตามกฎหมายอย่างเคร่งครัด เชิญนายจ้างพบ 11 พฤษภาคมนี้
ปลัดกระทรวงแรงงาน มอบหมายกรมสวัสดิการและคุ้มครองแรงงาน (กสร.) และกรมการจัดหางาน ลงพื้นที่ตลาดพลูร่วมกันตรวจสอบนายจ้างประกาศรับสมัครงานจ่ายค่าจ้างต่ำกว่ากฎหมาย มีการจ้างแรงงานข้ามชาติ พร้อมเน้นย้ำให้นายจ้างปฏิบัติตามกฎหมายอย่างเคร่งครัด เชิญนายจ้างพบ 11 พฤษภาคมนี้
นายบุญชอบ สุทธมนัสวงษ์ ปลัดกระทรวงแรงงาน เปิดเผยว่า ตามที่ปรากฏเป็นข่าวในสื่อออนไลน์
ว่ามีสถานประกอบกิจการแห่งหนึ่ง ประกาศรับสมัครงานตำแหน่งพนักงานเสิร์ฟ เดือนละ 4,500 บาท ซึ่งเป็นการจ่ายค่าจ้างต่ำกว่าที่กฎหมายกำหนดนั้น ตนจึงได้มอบหมายกรมสวัสดิการและคุ้มครองแรงงาน
และกรมการจัดหางาน ส่งพนักงานตรวจแรงงานสำนักงานสวัสดิการและคุ้มครองแรงงานกรุงเทพมหานครพื้นที่ 6 (สรพ.6) ลงพื้นที่ร่วมกับเจ้าหน้าที่สำนักงานจัดหางานกรุงเทพมหานครพื้นที่ 6 ในเบื้องต้น
ได้รับรายงานว่า สถานที่ดังกล่าวเป็นอาคารพาณิชย์ 3 ชั้น 1 คูหา ตั้งอยู่ถนนวุฒิกาศ ซอย 4 แขวงตลาดพลู เขตธนบุรี กรุงเทพฯ พบลูกจ้างอายุ 34 ปี สัญชาติเวียดนาม ทำหน้าที่ดูแลร้านซึ่งอยู่ระหว่างการตกแต่ง
เตรียมจะเปิดเป็นร้านคาราโอเกะและจำหน่ายสุราในอีก 1 – 2 เดือนข้างหน้า ปัจจุบันยังไม่มีการเปิดให้บริการแต่อย่างใด จากการตรวจสอบใบอนุญาตทำงานแรงงานข้ามชาติ พบว่ามีใบอนุญาตทำงานถูกต้อง ทั้งนี้
ตนได้เน้นย้ำให้กรมสวัสดิการและคุ้มครองแรงงานและกรมการจัดหางาน ติดตามสถานการณ์การจ้างงาน
ของนายจ้างรายนี้ และดำเนินการตามอำนาจหน้าที่อย่างเคร่งครัดต่อไป
ด้านนายนิยม สองแก้ว อธิบดีกรมสวัสดิการและคุ้มครองแรงงาน (กสร.) กล่าวเพิ่มเติมว่า พนักงานตรวจแรงงาน สำนักงานสวัสดิการและคุ้มครองแรงงานกรุงเทพมหานครพื้นที่ 6 เชิญนายจ้างมาพบในวันที่ 11 พฤษภาคม 2566 เพื่อสอบข้อเท็จจริงเกี่ยวกับสภาพการจ้างและสภาพการทำงานของลูกจ้าง พร้อมชี้แจง
ให้นายจ้างทราบและปฏิบัติตามกฎหมายคุ้มครองแรงงาน หากมีข้อสงสัยเพิ่มเติมสามารถสอบถาม
ได้ที่ สำนักงานสวัสดิการละคุ้มครองแรงงานจังหวัดทุกจังหวัด สำนักงานสวัสดิการและคุ้มครองแรงงานกรุงเทพมหานครพื้นที่ 1 – 10 สายด่วน 1506 กด 3 หรือ 1546

ที่มา : https://www.thaigov.go.th/news/contents/details/68031