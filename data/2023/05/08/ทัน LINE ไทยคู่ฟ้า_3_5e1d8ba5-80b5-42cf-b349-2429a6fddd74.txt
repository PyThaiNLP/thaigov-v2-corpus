รัฐบาลไทย-ข่าวทำเนียบรัฐบาล-ขึ้นทะเบียน GI “กล้วยหอมทองหนองบัวแดง” ของดีชัยภูมิ ส่งออกตลาดญี่ปุ่น สร้างรายได้ให้ชุมชนกว่า 40 ล้านบาท/ปี


วันจันทร์ที่ 8 พฤษภาคม 2566
ขึ้นทะเบียน GI “กล้วยหอมทองหนองบัวแดง” ของดีชัยภูมิ ส่งออกตลาดญี่ปุ่น สร้างรายได้ให้ชุมชนกว่า 40 ล้านบาท/ปี
.....
กรมทรัพย์สินทางปัญญา กระทรวงพาณิชย์ ประกาศขึ้นทะเบียนสิ่งบ่งชี้ทางภูมิศาสตร์ (GI) “กล้วยหอมทองหนองบัวแดง” เป็นสินค้า GI ตัวใหม่ของไทย
.
“กล้วยหอมทองหนองบัวแดง” เป็นการนำกล้วยหอมทองพันธุ์กาบดำจาก จ.ลพบุรี มาปลูกในพื้นที่ อ.หนองบัวแดง จ.ชัยภูมิ และด้วยพื้นที่ราบสลับกับเนินเขาเตี้ย ภูเขาสูงสลับซับซ้อน ลักษณะดินร่วนปนทราย ทำให้พื้นที่ดังกล่าวมีความอุดมสมบูรณ์ โดยเฉพาะแร่ธาตุโพแทสเซียมที่จำเป็นสำหรับการเจริญเติบโตของต้นกล้วย
.
ส่งผลให้กล้วยหอมทองหนองบัวแดง มีผลยาวใหญ่ สีเหลืองนวล เนื้อแน่น เหนียวนุ่ม และมีเนื้อละเอียดกว่ากล้วยชนิดอื่น ลักษณะเปลือกจะมีความหนาและไม่มีจุดดำ เนื้อกล้วยจึงไม่ช้ำ ทำให้สะดวกและเอื้อต่อการขนส่ง
.
ด้วยอัตลักษณ์ที่ชัดเจนนี้ ทำให้ “กล้วยหอมทองหนองบัวแดง” เป็นพืชเศรษฐกิจหุบเขาเกษตรอินทรีย์ของ จ.ชัยภูมิ ได้รับความนิยมทั้งตลาดในไทย และมีตลาดส่งออกสำคัญคือประเทศญี่ปุ่น สร้างชื่อเสียง รายได้ให้เกษตรกรและพื้นที่ จ.ชัยภูมิ ปีละไม่ต่ำกว่า 40 ล้านบาท
#ไทยคู่ฟ้า #สื่อสารรัฐบาลไทย
-------------------

ที่มา : https://www.thaigov.go.th/news/contents/details/68007