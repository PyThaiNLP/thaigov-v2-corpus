รัฐบาลไทย-ข่าวทำเนียบรัฐบาล-กระทรวงคมนาคม พร้อมอำนวยความสะดวก และความปลอดภัยรองรับการเดินทางของประชาชน


วันพฤหัสบดีที่ 4 พฤษภาคม 2566
กระทรวงคมนาคม พร้อมอำนวยความสะดวก และความปลอดภัยรองรับการเดินทางของประชาชน
ช่วงวันหยุดต่อเนื่องวันฉัตรมงคล ระหว่างวันที่ 4 - 7 พฤษภาคม 2566
กระทรวงคมนาคม พร้อมอำนวยความสะดวกและความปลอดภัยรองรับการเดินทางของประชาชน ช่วงวันหยุดต่อเนื่องวันฉัตรมงคล ระหว่างวันที่ 4 - 7 พฤษภาคม 2566 พร้อมให้บริการและอำนวยความสะดวกขนส่งสาธารณะทั้งรถโดยสาร รถไฟ เรือโดยสาร และเครื่องบินให้เข้าถึงง่าย เพียงพอไม่ล่าช้า ไม่มีผู้โดยสารตกค้าง ไม่โก่งราคา ไม่ทิ้งผู้โดยสาร และทันกับเหตุการณ์ ให้ความเชื่อมั่นแก่ประชาชนในคุณภาพของการให้บริการขนส่งสาธารณะด้วยการดูแลรักษาความปลอดภัยอย่างเข้มข้นและจริงจัง กำกับและควบคุม ลดจำนวนการเกิดอุบัติเหตุ ลดความสูญเสียชีวิตและทรัพย์สินของประชาชนจากการเดินทาง รวมทั้งบริหารจัดการจราจรทางถนนให้มีความคล่องตัวและไม่ติดขัด และบูรณาการความร่วมมือกับหน่วยงานที่เกี่ยวข้องเพื่ออำนวยความสะดวกและความปลอดภัยตลอดการเดินทาง
นายชยธรรม์ พรหมศร ปลัดกระทรวงคมนาคม กล่าวว่า กระทรวงคมนาคมได้เตรียมความพร้อมรองรับการเดินทางของประชาชนในช่วงวันหยุดต่อเนื่องวันฉัตรมงคล ระหว่างวันที่ 4 - 7 พฤษภาคม 2566 ตามนโยบายของนายอธิรัฐ รัตนเศรษฐ รัฐมนตรีช่วยว่าการกระทรวงคมนาคม รักษาราชการแทนรัฐมนตรีว่าการกระทรวงคมนาคม    ที่เน้นย้ำให้หน่วยงานในสังกัดกระทรวงคมนาคมบูรณาการความร่วมมือกับหน่วยงานที่เกี่ยวข้องอำนวยความสะดวก ปลอดภัยในการเดินทางของประชาชนทั้งการเดินทางด้วยรถส่วนบุคคล การเดินทางด้วยระบบขนส่งสาธารณะอย่างเข้มข้นเช่นเดียวกับเทศกาลสงกรานต์ที่ผ่านมา ซึ่งกระทรวงฯ คาดว่าจะมีประชาชนเดินทางด้วยระบบขนส่งสาธารณะทั้งรถโดยสารสาธารณะ รถไฟ เรือโดยสารสาธารณะ และเครื่องบิน ในกรุงเทพฯ ระหว่างจังหวัด และระหว่างประเทศกว่า 8.5 ล้านคน-เที่ยว และเดินทางด้วยรถยนต์ส่วนบุคคลบนทางหลวงสายหลัก มอเตอร์เวย์ และทางพิเศษกว่า 10 ล้านคน โดยหน่วยงานในสังกัดได้ดำเนินงานตามมาตรการ ดังนี้
1. การดำเนินงานตามมาตรการรองรับการเดินทางด้วยรถยนต์ส่วนบุคคล  หน่วยงานในสังกัดที่เกี่ยวข้องได้ดำเนินการอำนวยความสะดวกด้านโครงข่ายการเดินทางทางถนน เพื่อให้การบริหารจัดการจราจรเส้นทางบนโครงข่ายคมนาคมมีความคล่องตัว โดยยกเว้นการจัดเก็บค่าธรรมเนียมทางพิเศษในวันหยุดนักขัตฤกษ์ วันที่ 4 พฤษภาคม 2566 เวลา 00.01 ถึงเวลา 24.00 น. ใน 3 สายทาง ได้แก่ ทางพิเศษเฉลิมมหานคร ทางพิเศษศรีรัชและทางพิเศษอุดรรัถยา การแนะนำเส้นทางลัด ทางเลี่ยง การให้บริการข้อมูลข่าวสารผ่านเว็บไซต์ สายด่วน และแอปพลิเคชันของหน่วยงาน รวมถึงการปฏิบัติงานร่วมกับตำรวจทางหลวงและตำรวจจราจรในพื้นที่เพื่อบริหารจัดการจราจรบนถนนสายหลักให้มีความคล่องตัว ดำเนินการปรับปรุงซ่อมแซมถนนและสะพาน แก้ไขจุดเสี่ยงอุบัติเหตุบนสายทางที่อยู่ในความรับผิดชอบให้มีความปลอดภัย รวมทั้งให้ผู้รับเหมาคืนพื้นที่ถนนให้มากที่สุดและติดตั้งป้ายสัญญาณเตือน ไฟฟ้าแสงสว่าง รณรงค์การขับขี่ปลอดภัย รวมถึงบังคับใช้กฎหมายจราจรอย่างเข้มงวด และเฝ้าระวังอุบัติเหตุประจำจุดครอบคลุมพื้นที่ที่อยู่ในความรับผิดชอบโดยเน้นจัดรถตรวจการณ์และตรวจจับรถที่ใช้ความเร็วเกินกฎหมายกำหนด และขอความร่วมมือผู้ประกอบการรถบรรทุกงดวิ่งช่วงวันหยุดต่อเนื่อง
2. การดำเนินงานตามมาตรการรองรับการเดินทางด้วยระบบขนส่งสาธารณะ
กระทรวงคมนาคมได้กำชับให้หน่วยงานในสังกัดที่รับผิดชอบการให้บริการขนส่งสาธารณะจัดบริการรถโดยสารสาธารณะ รถไฟ  เรือโดยสารสาธารณะและเครื่องบินรองรับปริมาณการเดินทางตลอดช่วงวันหยุดต่อเนื่อง มีการให้บริการรวม 150,260 เที่ยว ประกอบด้วย การบริการขนส่งสาธารณะในกรุงเทพฯ 94,794 เที่ยว บริการขนส่งสาธารณะระหว่างจังหวัดและภายในจังหวัด 49,962 เที่ยว และการเดินทางระหว่างประเทศ 5,504 เที่ยว โดยได้ดำเนินมาตรการรักษาความปลอดภัยการเดินทางรองรับสถานการณ์การแพร่ระบาดของโรคติดเชื้อไวรัสโคโรนา 2019 ในระบบขนส่งสาธารณะ นอกจากนี้ หน่วยงานที่กำกับดูแลความปลอดภัยจะต้องตรวจความพร้อมการให้บริการขนส่งสาธารณะ ได้แก่ ตรวจสอบการใช้สารเสพติดและการดื่มเครื่องดื่มที่มีแอลกอฮอล์ของพนักงานขับรถโดยสารสาธารณะ ผู้ปฏิบัติงานรถไฟ และพนักงานประจำเรือ และตรวจความพร้อมของรถโดยสารสาธารณะ ท่าเรือ/แพ และเรือโดยสารสาธารณะ
3. การบริหารจัดการจราจรบนเส้นทางถนนสายหลักและสายรองที่มีการจราจรหนาแน่น
และติดขัด กระทรวงคมนาคมได้คาดการณ์ปริมาณจราจรขาเข้าและขาออกกรุงเทพฯ บนทางหลวงสายหลัก 5 สายทาง  ได้แก่ สายเหนือ สายอีสาน สายตะวันออก สายตะวันตก และสายใต้ ในช่วงวันหยุดต่อเนื่องวันฉัตรมงคล คาดว่าจะมีปริมาณจราจรขาเข้ารวม 1.99 ล้านคัน และขาออก รวม 2.05 ล้านคัน ซึ่งปริมาณการจราจรในถนนสายหลักทุกเส้นทาง คาดว่ามีปริมาณน้อยกว่าความสามารถในการรองรับ (Capacity) ของสายทาง ทำให้สภาพการจราจรมีความคล่องตัว และเพื่อเพิ่มความปลอดภัยในการเดินทางของประชาชน กระทรวงคมนาคมได้จัดเจ้าหน้าที่จัดการจราจรและคืนพื้นผิวจราจร บริเวณโครงการก่อสร้างให้ถนนปลอดภัย พร้อมตั้งจุดกวดขันวินัยจราจร และประชาสัมพันธ์ให้ใช้เส้นทางเลี่ยงจากถนนสายหลักเพื่อแบ่งเบาปริมาณการจราจร ทั้งนี้ กระทรวงคมนาคมดำเนินการบริหารจัดการเพื่อรองรับปริมาณการเดินทางและอำนวยความสะดวกของประชาชน ดังนี้
- การจัดตั้งจุดตรวจ/จุดให้บริการประชาชน เห็นควรให้หน่วยงานที่รับผิดชอบจัดให้มีกรวยยางสะท้อนแสง หรืออุปกรณ์อื่นที่จำเป็น เพื่อให้เป็นที่สังเกตในระยะที่เหมาะสม และมีความปลอดภัย รวมทั้งเพื่อให้เกิดการชะลอความเร็วของยานพาหนะที่จะผ่านเข้ามาในบริเวณดังกล่าว เพื่อไม่ให้เกิดอุบัติเหตุกับประชาชนและเจ้าหน้าที่ที่รับผิดชอบในพื้นที่จากยานพาหนะที่ขับด้วยความเร็ว
- ตรวจสอบปรับปรุงแก้ไขจุดเสี่ยงต่อการเกิดอุบัติเหตุ (Black Spot) เช่น บริเวณจุดกลับรถ ทางแยก ทางโค้ง/ทางลาดชัน และจุดตัดถนนกับทางรถไฟ/ทางลักผ่าน ตรวจสอบป้ายจราจร/สัญญาณไฟจราจรให้อยู่ในสภาพพร้อมใช้งาน รวมทั้งขอความร่วมมือผู้ประกอบการขนส่งสินค้าเลี่ยงการขนส่งสินค้าด้วยรถบรรทุกในช่วงวันหยุดต่อเนื่อง เพื่อลดความเสี่ยงจากอุบัติเหตุ
- เข้มงวดการบังคับใช้กฎหมาย กำกับดูแลด้านวินัยจราจร รณรงค์ประชาสัมพันธ์สร้างความตระหนักรู้ และลดพฤติกรรมเสี่ยงในการขับขี่ เช่น การขับรถเร็วเกินกฎหมายที่กำหนด ดื่มแล้วขับ ไม่คาดเข็มขัดนิรภัย ไม่สวมหมวกนิรภัย โดยการตรวจจับความเร็ว การติดตามพฤติกรรมการขับขี่ด้วยระบบ GPS การตั้งจุดตรวจ (Checking Point)
- การกำกับดูแลความพร้อม ตรวจสอบพนักงานขับขี่และพนักงานประจำรถโดยสารสาธารณะ เรือโดยสารสาธารณะ และรถไฟให้ปฏิบัติตามกฎหมาย กฎระเบียบ เช่น ไม่ดื่มเครื่องดื่มที่มีแอลกอฮอล์ ไม่ใช้สารเสพติด พักผ่อนให้เพียงพอ รวมถึงตรวจความพร้อมความปลอดภัยของรถโดยสารสาธารณะ เรือโดยสารสาธารณะ รถไฟ และเครื่องบิน รวมถึงภายในสถานีขนส่งผู้โดยสาร สถานีรถไฟ ท่าเรือ และท่าอากาศยาน ตลอดจนตั้งศูนย์ปฏิบัติการของหน่วยงานในส่วนกลางและส่วนภูมิภาคเพื่อกำกับดูแล/สั่งการให้เกิดความปลอดภัย รับเรื่องร้องเรียนผ่านช่องทาง Social media และสายด่วนของหน่วยงาน
- รณรงค์ประชาสัมพันธ์เพื่อให้ข้อมูลและสร้างความตระหนักรู้ เช่น การดำเนินแผนบริหารจัดการการเดินทางเพื่อเหลื่อมเวลาการเดินทาง การประชาสัมพันธ์ข้อมูลข่าวสารเพื่อให้ประชาชนวางแผนการเดินทางล่วงหน้า และการรณรงค์เกี่ยวกับพฤติกรรมการขับขี่ที่เหมาะสมเพื่อสร้างความปลอดภัยในการเดินทาง
กระทรวงคมนาคมมีความห่วงใยประชาชนในการเดินทาง ขอความร่วมมือทุกท่านปฏิบัติตามกฎจราจร ไม่ขับขี่เร็วเกินเกณฑ์ที่กฎหมายกำหนด ไม่ดื่มแอลกอฮอล์แล้วขับขี่ ไม่แซงในที่คับขันและบริเวณจุดตัดทางแยก เพื่อการเดินทางสู่จุดหมายปลายทางอย่างปลอดภัย ทั้งนี้หากประชาชนไม่ได้รับความสะดวกในการเดินทางพบเห็นเหตุไม่ปลอดภัย หรือแจ้งเหตุสอบถาม ให้ข้อคิดเห็นข้อเสนอแนะเกี่ยวกับการให้บริการของระบบคมนาคมขนส่ง สามารถโทรสายด่วน ศูนย์ปลอดภัยคมนาคม 1356 ตลอด 24 ชั่วโมง

ที่มา : https://www.thaigov.go.th/news/contents/details/67955