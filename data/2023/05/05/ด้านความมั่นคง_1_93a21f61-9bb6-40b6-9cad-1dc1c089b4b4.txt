รัฐบาลไทย-ข่าวทำเนียบรัฐบาล-ปลัดมหาดไทย ยกย่องการบริหารจัดการกองทุนพัฒนาบทบาทสตรีนครศรีธรรมราชเป็นต้นฉบับการสร้างความร่วมมือจากสมาชิกกองทุนฯ ให้มีความรับผิดชอบ ยังผลให้สมาชิกตระหนักถึงความรับผิดชอบ


วันศุกร์ที่ 5 พฤษภาคม 2566
04/05/2566
พิมพ์
ปลัดมหาดไทย ยกย่องการบริหารจัดการกองทุนพัฒนาบทบาทสตรีนครศรีธรรมราชเป็นต้นฉบับการสร้างความร่วมมือจากสมาชิกกองทุนฯ ให้มีความรับผิดชอบ ยังผลให้สมาชิกตระหนักถึงความรับผิดชอบ
ปลัดมหาดไทย ยกย่องการบริหารจัดการกองทุนพัฒนาบทบาทสตรีนครศรีธรรมราชเป็นต้นฉบับการสร้างความร่วมมือจากสมาชิกกองทุนฯ ให้มีความรับผิดชอบ ยังผลให้สมาชิกตระหนักถึงความรับผิดชอบและทำสมาชิกคนอื่น ๆ ได้ใช้ประโยชน์จากแหล่งทุนเพื่อพัฒนาคุณภาพชีวิตที่ยั่งยืน
วันนี้ (4 พ.ค. 66) นายสุทธิพงษ์ จุลเจริญ ปลัดกระทรวงมหาดไทย เปิดเผยว่า กระทรวงมหาดไทย ได้มอบแนวทางในการขับเคลื่อนกองทุนพัฒนาบทบาทสตรีเพื่อเป็นแหล่งทุนในการพัฒนาศักยภาพของพี่น้องสตรีในพื้นที่ตามวัตถุประสงค์ของกองทุน เพราะกองทุนพัฒนาบทบาทสตรีมีความหมายและความสำคัญกับชีวิตพี่น้องสมาชิกกองทุนที่มีความยากลำบากในการประกอบอาชีพ และขาดโอกาสในการลงทุนประกอบอาชีพ ด้วยการเข้าถึงกองทุนพัฒนาบทบาทสตรี ซึ่งเป็นแหล่งทุนดอกเบี้ยต่ำ เพียงร้อยละ 0.1 ต่อปี หรือแค่ 10 สตางค์ต่อปี บรรยากาศในวันนี้จึงเป็นบรรยากาศแห่งความรัก ความอบอุ่น ความสมัครสมานสามัคคี ซึ่งกองทุนพัฒนาบทบาทสตรีจะสามารถขับเคลื่อนให้เกิดประโยชน์อย่างแท้จริงได้ คณะทำงานขับเคลื่อนฯ จะต้องช่วยกันบริหารจัดการให้กองทุนพัฒนาบทบาทสตรีเป็นแหล่งทุนสำหรับสตรีที่มีความรับผิดชอบ ด้วยการลงไปติดตามว่าสมาชิกได้นำเงินไปทำโครงการ ไปประกอบอาชีพได้ตามที่ตั้งเป้าหมายไว้หรือไม่ เกิดประสิทธิภาพหรือไม่ พร้อมทั้งต้องสร้างการรับรู้ความเข้าใจในการปฏิบัติตนเพื่อให้เป็นสมาชิกกองทุนพัฒนาบทบาทสตรีที่ดี คือ ต้องรู้จักแบ่งเงินเป็นส่วน ๆ เมื่อมีเงินรายได้ ก็ส่งคืนเงินที่ได้รับการอนุมัติให้ยืมจากกองทุนคืนกองทุน เพื่อให้สมาชิกคนอื่น ๆ อีกจำนวนมากได้มีโอกาสนำไปใช้ให้เกิดประโยชน์ต่อไป
นายสุทธิพงษ์ จุลเจริญ กล่าวว่า ในวันนี้ได้รับรายงานจากนายอภินันท์ เผือกผ่อง ผู้ว่าราชการจังหวัดนครศรีธรรมราช เกี่ยวกับแนวทางการขับเคลื่อนการพัฒนากองทุนพัฒนาบทบาทสตรีจังหวัดนครศรีธรรมราช โดยใช้โมเดล : “รุกหน้า แก้หนี้ สตรีเมืองนครฯ” โดยใช้กลไกขับเคลื่อน 6 ด้าน คือ 1) การจัดทำฐานข้อมูลทะเบียนลูกหนี้และกำหนดประเภทลูกหนี้เป็นลูกหนี้ยังไม่ถึงกำหนดชำระ ลูกหนี้เกินกำหนดชำระ และลูกหนี้ดำเนินคดี 2) นำหลักการ "เข้าใจ เข้าถึง พัฒนา" ด้วยการเปิดเวทีพบปะ พูดคุย เจรจาหารือ เพื่อรับทราบปัญหาในทุกมิติ ทั้งมิติบทบาทเจ้าหน้าที่ คณะทำงาน ลูกหนี้ และร่วมหาแนวทางแก้ไข 3) การสร้างการรับรู้ด้วยการประชาสัมพันธ์ผ่านสื่อรูปแบบต่าง ๆ ทั้งการทำคลิปเทคนิคการบริหารกองทุน เช่น เทคนิคการติดตาม-ประสาน-ทวงถาม-เจรจา-หาข้อยุติ 4) การรายงานผลแบบ Case by Case รายอำเภอ 5) การจัดทำสถิติสถานะการบริหารจัดการหนี้ของแต่ละอำเภอรายวัน เรียกว่า สถิติ “รู้เขา รู้เรา” และ 6) การยกย่อง ชื่นชม และให้กำลังใจ ในการขับเคลื่อนภายใต้โมเดล : “รุกหน้า แก้หนี้ สตรีเมืองนครฯ”
"จากการขับเคลื่อนการบริหารจัดการกองทุนพัฒนาบทบาทสตรีจังหวัดนครศรีธรรมราชตามแนวทาง 6 ประการดังกล่าว ส่งผลให้สามารถจัดประเภทอำเภอ 3 กลุ่ม คือ กลุ่มที่ 1 อำเภอที่หนี้เกินกำหนดชำระลดลง 5 อันดับแรก ได้แก่ 1) พรหมคีรี 0.40% 2)พิปูน 0.27% 3)สิชล 0.26% 4)ฉวาง 0.22% 5) ลานสกา 0.19% กลุ่มที่ 2 อำเภอที่มีหนี้คงที่ควรติดตามเฝ้าระวัง จำนวน 8 อำเภอ ได้แก่ ทุ่งสง ร่อนพิบูลย์ นาบอน ถ้ำพรรณรา พระพรหม นบพิตำ ช้างกลาง เฉลิมพระเกียรติ และกลุ่มที่ 3 อำเภอที่มีหนี้เพิ่มขึ้นควรเร่งดำเนินการด่วนที่สุด ปัจจุบันไม่มีอำเภอประเภทดังกล่าว โดยมีร้อยละของหนี้เกินกำหนดในภาพรวมจังหวัด 26.58% ลดลง 0.09%" ปลัด มท. กล่าวเพิ่มเติม
นายสุทธิพงษ์ จุลเจริญ ปลัดกระทรวงมหาดไทย กล่าวอีกว่า จากผลงานการขับเคลื่อนการบริหารจัดการกองทุนพัฒนาบทบาทสตรีของจังหวัดนครศรีธรรมราช ชี้ให้เห็นว่า จังหวัดนครศรีธรรมราชเป็นต้นฉบับการสร้างความร่วมมือจากสมาชิกกองทุนพัฒนาบทบาทสตรีให้มีความรับผิดชอบ เพราะการขับเคลื่อนกองทุนพัฒนาบทบาทสตรีของแต่ละจังหวัดจะสามารถขับเคลื่อนได้อย่างมีประสิทธิภาพ นอกเหนือจากการที่ทุกคนมีหัวใจที่อยากเห็นพี่น้องกองทุนพัฒนาบทบาทสตรีมีคุณภาพชีวิตที่ดี มีโอกาสที่ดีแล้ว ทางราชการตั้งแต่ผู้ว่าราชการจังหวัดจนถึงพัฒนากร ต้องเป็นคนผลักดัน ขับเคลื่อน สนับสนุน ที่จะทำให้หลักการในการบริหารจัดการเงินกองทุนพัฒนาบทบาทสตรีเป็นไปเพื่อการสร้างความมั่นคง สมาชิกของกองทุนต้องมีความรับผิดชอบ โดยมี "ทีม" อันได้แก่ ประธานคณะกรรมการขับเคลื่อนฯ และคณะกรรมการ ช่วยกันกระตุ้นปลุกเร้า ทำให้คนที่มีหน้าที่ดูแลพี่น้องประชาชนในจังหวัดต่าง ๆ เอาจริงเอาจัง และเมื่อเอาจริงเอาจังแล้ว กระบวนในการตรวจสอบโครงการตั้งแต่ระดับหมู่บ้าน ตำบล อำเภอ จนถึงจังหวัดก็จะมีคุณภาพ และสมาชิกทุกคนก็จะมีความรับผิดชอบ ก็จะรู้และตระหนักถึงความสำคัญของการดูแลบริหารจัดการตนเอง เพื่อให้เพื่อนสมาชิกคนอื่น ๆ ได้ใช้ประโยชน์ต่อไป
"คณะทำงานขับเคลื่อนฯ ต้องโน้มตัวลงไปสื่อสาร ลงไปพูดคุย เอาใจใส่สมาชิกกองทุนฯ พร้อมทั้งพัฒนาศักยภาพสมาชิก ทุ่มเทในการสร้างทีมที่ดี มาช่วยในการทำงาน เฉกเช่นที่จังหวัดนครศรีธรรมราช โดยขอให้คณะทำงานขับเคลื่อนกองทุนฯ ให้ความสำคัญกับตัวท่านเองว่า เงินของกองทุนพัฒนาบทบาทสตรีจะต้องเกิดประโยชน์กับสมาชิกทั้ง 15 ล้านคน ที่จะมีโอกาสนำไปใช้ในการลงทุนประกอบอาชีพเพื่อพัฒนาคุณภาพชีวิตได้ และต้องไม่ลืมสิ่งสำคัญคือ “การสร้างทีมภาคีเครือข่าย” เพื่อช่วยกันทำให้พี่น้องสมาชิกกองทุนพัฒนาบทบาทสตรีได้มีแหล่งทุน มีเงิน ในการสร้างงาน สร้างอาชีพ สร้างรายได้ เพื่อพัฒนาคุณภาพชีวิตตนเอง และส่งเงินคืนเพื่อสร้างโอกาสให้กับสมาชิกคนอื่น ๆ ในการพัฒนาคุณภาพชีวิตตนเองและครอบครัวให้เกิดความยั่งยืนต่อไป" ปลัด มท. กล่าวในช่วงท้าย

ที่มา : https://www.thaigov.go.th/news/contents/details/67958