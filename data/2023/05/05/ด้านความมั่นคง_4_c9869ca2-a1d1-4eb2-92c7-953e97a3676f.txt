รัฐบาลไทย-ข่าวทำเนียบรัฐบาล-พนักงานฝ่ายปกครองสนธิกำลัง เข้าจับกุมเจ้ามือและนักพนัน กลางเมืองสุราษฎร์ธานี พร้อมของกลางกว่า 1 ล้านบาท ส่งพนักงานสอบสวนดำเนินคดี เน้นย้ำ ถึงหน้าที่ฝ่ายปกครอง


วันศุกร์ที่ 5 พฤษภาคม 2566
05/05/2566
พิมพ์
พนักงานฝ่ายปกครองสนธิกำลัง เข้าจับกุมเจ้ามือและนักพนัน กลางเมืองสุราษฎร์ธานี พร้อมของกลางกว่า 1 ล้านบาท ส่งพนักงานสอบสวนดำเนินคดี เน้นย้ำ ถึงหน้าที่ฝ่ายปกครอง
พนักงานฝ่ายปกครองสนธิกำลัง เข้าจับกุมเจ้ามือและนักพนัน กลางเมืองสุราษฎร์ธานี พร้อมของกลางกว่า 1 ล้านบาท ส่งพนักงานสอบสวนดำเนินคดี เน้นย้ำ หน้าที่ฝ่ายปกครองคือการรักษาความสงบเรียบร้อยและความผาสุกให้กับพี่น้องประชาชน
วันนี้ (4 พ.ค. 66) นายแมนรัตน์ รัตนสุคนธ์ อธิบดีกรมการปกครอง เปิดเผยว่า ชุดปฏิบัติการพิเศษกรมการปกครอง ภายใต้การนำของนายรณรงค์ ทิพย์ศิริ ผู้ตรวจราชการกรมการปกครอง ปฏิบัติหน้าที่ผู้อำนวยการศูนย์ปฏิบัติการบังคับใช้กฎหมายพนักงานฝ่ายปกครอง สำนักการสอบสวนและนิติการ กรมการปกครอง ได้นำกำลังพนักงานฝ่ายปกครอง และสมาชิกกองอาสารักษาดินแดน (อส.) กองบัญชาการกองอาสารักษาดินแดน กว่า 30 นาย เข้าจับกุมบ่อนการพนันขนาดใหญ่ในพื้นที่ อำเภอเมืองสุราษฎร์ธานี ซึ่งสามารถจับกุมนักพนันได้ร่วม 100 กว่าราย
"ปฏิบัติการในครั้งนี้ มีที่มาเริ่มต้นจากศูนย์ดำรงธรรมกระทรวงมหาดไทย ได้รับเรื่องร้องเรียนว่า มีบ่อนการพนันขนาดใหญ่ในพื้นที่จังหวัดสุราษฎร์ธานี เปิดให้นักพนันเข้ามาเสี่ยงโชคเป็นเวลานานแล้ว โดยแต่ละวันจะมีนักพนันไม่ต่ำกว่า 100 คน เข้าเล่น มีการเล่นพนันประเภทไพ่สิบแต้ม ไฮโล และโปปั่น เปิดเล่นทั้งกลางวันและกลางคืน" อธิบดีกรมการปกครอง กล่าว
นายแมนรัตน์ รัตนสุคนธ์ อธิบดีกรมการปกครอง กล่าวต่ออีกว่า กรมการปกครองได้ทำการสืบทราบข้อมูลจากพื้นที่ทำให้ทราบว่า บ่อนการพนันแห่งนี้จะย้ายสถานที่ใหม่เรื่อย ๆ เพื่อหลบหลีกการตรวจสอบของเจ้าหน้าที่ และหลังจากที่เฝ้าติดตามพบว่า วันที่ 3 พฤษภาคม 2566 มีการลงพื้นที่หาเสียงของผู้สมัครรับเลือกตั้งสมาชิกสภาผู้แทนราษฎรในหลายเขตพื้นที่จังหวัดสุราษฎร์ธานี ทำให้บ่อนดังกล่าวรื้อถอนอาคารที่จัดให้เล่นเดิมจากเขตพื้นที่อำเภอท่าฉางออกไป และชุดปฏิบัติการพิเศษกรมการปกครองได้สืบทราบว่าบ่อนท่าฉางได้ย้ายมาเปิดใหม่ในเขต ตำบลบางกุ้ง อำเภอเมืองสุราษฎร์ธานี จังหวัดสุราษฎร์ธานี นำไปสู่การเข้าตรวจค้น จับกุม
"การเข้าตรวจค้น จับกุมครั้งนี้ พบนักพนันรวมเจ้ามือ ทั้งวงไพ่ วงไฮโล และวงโปปั่น จำนวน 102 คน รถยนต์ จำนวน 63 คัน รถจักรยานยนต์ จำนวน 52 คัน นอกจากนี้ยังพบเงินสดของกลางทั้งที่พบในวงพนัน และที่พบในรถของเจ้ามือในบ่อนพนัน จำนวนนับล้านบาท และยังพบปืนพกกึ่งอัตโนมัติจำนวน 2 กระบอกในรถต้องสงสัยที่จอดอยู่ในบ่อนพนัน จึงนำตัวผู้ถูกจับทั้งหมดพร้อมของกลาง มาทำบันทึกจับกุม ดำเนินคดีในข้อหาร่วมกันลักลอบจัดให้มีการเล่นการพนันโดยผิดกฎหมาย ส่งพนักงานสอบสวน สถานีตำรวจภูธรเมืองสุราษฎร์ธานี ดำเนินคดีต่อไป ทั้งนี้หากพี่น้องประชาชนทุกพื้นที่ทั่วประเทศพบเห็นการกระทำผิดกฎหมาย สามารถร้องเรียนร้องทุกข์ผ่านสายด่วนศูนย์ดำรงธรรมโทร. 1567 ตลอด 24 ชั่วโมง" อธิบดีกรมการปกครอง กล่าวในช่วงท้าย

ที่มา : https://www.thaigov.go.th/news/contents/details/67961