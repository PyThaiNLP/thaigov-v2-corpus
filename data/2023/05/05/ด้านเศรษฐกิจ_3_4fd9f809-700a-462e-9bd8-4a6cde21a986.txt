รัฐบาลไทย-ข่าวทำเนียบรัฐบาล-รองปลัดฯ ณัฏฐิญา ลงพื้นที่ศูนย์เฝ้าระวังสิ่งแวดล้อมอุตสาหกรรมภาคตะวันออก รุดหารือแนวร่วมเร่งบูรณาการระบบฐานข้อมูลตรวจวัดคุณภาพน้ำกว่า 2,500 จุดทั่วประเทศ พร้อมเชื่อม i-Single Form 


วันพฤหัสบดีที่ 4 พฤษภาคม 2566
04/05/2566
พิมพ์
รองปลัดฯ ณัฏฐิญา ลงพื้นที่ศูนย์เฝ้าระวังสิ่งแวดล้อมอุตสาหกรรมภาคตะวันออก รุดหารือแนวร่วมเร่งบูรณาการระบบฐานข้อมูลตรวจวัดคุณภาพน้ำกว่า 2,500 จุดทั่วประเทศ พร้อมเชื่อม i-Single Form
รองปลัดฯ ณัฏฐิญา ลงพื้นที่ศูนย์เฝ้าระวังสิ่งแวดล้อมอุตสาหกรรมภาคตะวันออก รุดหารือแนวร่วมเร่งบูรณาการระบบฐานข้อมูลตรวจวัดคุณภาพน้ำกว่า 2,500 จุดทั่วประเทศ พร้อมเชื่อม i-Single Form สร้างฐานข้อมูลขนาดใหญ่ที่แม่นยำทรงประสิทธิภาพ
จังหวัดชลบุรี : วันที่ 3 พฤษภาคม 2566 นางสาวณัฏฐิญา เนตยสุภา รองปลัดกระทรวงอุตสาหกรรม พร้อมด้วย นายจุลพงษ์ ทวีศรี อธิบดีกรมโรงงานอุตสาหกรรม นางสาวณิรดา วิสุทธิชาติธาดา ผู้ช่วยปลัดกระทรวงอุตสาหกรรม นางสาวชลาริน นิลพิฤกษ์ ผู้อำนวยการกองกลาง นายจักรพันธ์ เด่นดวงบริพันธ์ ผู้อำนวยการกองยุทธศาสตร์และแผนงาน นายเตมีย์ พันธุวงค์ราช ผู้อำนวยการกองตรวจราชการ สำนักงานปลัดกระทรวงอุตสาหกรรม ลงพื้นที่ตรวจเยี่ยมและรับฟังการดำเนินงานของศูนย์เฝ้าระวังสิ่งแวดล้อมอุตสาหกรรมภาคตะวันออก กองวิจัยและเตือนภัยมลพิษโรงงาน กรมโรงงานอุตสาหกรรม หรือ EIMC ตั้งอยู่ที่ ตำบลหนองข้างคอก อำเภอเมืองชลบุรี จังหวัดชลบุรี โดยมีนางสาวอังศุมาลิน ฉัตรสุวรรณวารี อุตสาหกรรมจังหวัดชลบุรี นายสมชาย เถื่อนสุวรรณ์ อุตสาหกรรมจังหวัดฉะเชิงเทรา นายวิเชียร ทองด้วง อุตสาหกรรมจังหวัดระยอง และนายทวี อำพาพันธ์ ผู้อำนวยการศูนย์วิจัยและเตือนภัยมลพิษโรงงานภาคตะวันออก กรมโรงงานอุตสาหกรรม ให้การต้อนรับ
ศูนย์ EIMC เป็นศูนย์ควบคุมและเฝ้าระวังคุณภาพสิ่งแวดล้อมภาคตะวันออก โดยทำการเชื่อมโยงข้อมูลของระบบการตรวจวัดและรายงานผลคุณภาพสิ่งแวดล้อมของโรงงานอุตสาหกรรมต่าง ๆ และหน่วยงานที่เกี่ยวข้องเข้าสู่ฐานข้อมูลกลาง พร้อมแสดงผลการตรวจวัดอย่างต่อเนื่อง ด้วยโปรแกรมประมวลผลกลาง CEOMS และระบบการบริการข้อมูลผลการตรวจวัดมลพิษบนอินเตอร์เน็ต เพื่อให้สามารถตรวจสอบการระบายมลพิษต่างๆ จากโรงงานได้ตลอดเวลา นอกจากนี้ ศูนย์ฯ ยังเป็นแหล่งข้อมูลสารสนเทศมลพิษอุตสาหกรรมภาคตะวันออก ที่เก็บรวบรวมข้อมูลพื้นฐานในด้านสถานการณ์สิ่งแวดล้อม เพื่อใช้บริหารจัดการสิ่งแวดล้อมอุตสาหกรรมได้อย่างมีประสิทธิภาพ ครอบคลุมพื้นที่ความรับผิดชอบ 8 จังหวัด ได้แก่ ฉะเชิงเทรา สระแก้ว ปราจีนบุรี ชลบุรี ระยอง จันทบุรี นครนายก ตราด และสมุทรปราการ โดยให้บริการงานตรวจวัดวิเคราะห์ทดสอบมลพิษน้ำ แหล่งรองรับน้ำทิ้ง และน้ำใต้ดิน อากาศ เสียง กลิ่น ดิน สิ่งปฏิกูลหรือวัสดุที่ไม่ใช้แล้ว และวัตถุอันตราย งานเฝ้าระวังและเตือนภัยมลพิษ และงานขึ้นทะเบียนห้องปฏิบัติการวิเคราะห์เอกชน
ทั้งนี้ รองปลัดฯ ณัฏฐิญาได้ร่วมหารือแนวทางในการบูรณาการการจัดเก็บข้อมูลคุณภาพน้ำในการดำเนินโครงการบริหารจัดการลุ่มน้ำและระบบธรรมาภิบาลสิ่งแวดล้อมของสำนักงานอุตสาหกรรมจังหวัดทั้ง 76 จังหวัดกว่า 2,500 จุดทั่วประเทศ และการวัดค่ามลพิษอุตสาหกรรมจากการร้องเรียนต่างๆ ซึ่งการดำเนินงานที่ผ่านมา ประสบปัญหาการได้รับข้อมูลขั้นตอน เพื่อให้ได้ข้อมูลทั้งคุณภาพน้ำ อากา หรือค่าวิเคราะห์ต่างๆ ในภาพรวม อย่างไรก็ตามศูนย์ EIMC มีระบบ E-Report ที่รวบรวมข้อมูลมลพิษอุตสาหกรรมไว้เป็นฐานข้อมูลอยู่แล้ว ถ้าสามารถเชื่อมโยงกับระบบ E-Report ของกรมโรงงานอุตสาหกรรม และระบบฐานข้อมูลกลาง i-Single Form  ซึ่งเป็นระบบแจ้งข้อมูลการประกอบการกิจการโรงงานผ่านออนไลน์ได้ จะช่วยทำให้ได้ข้อมูลที่แม่นยำ สามารถลดขั้นตอนและลดค่าใช้จ่ายในการดำเนินงาน และทำให้การดำเนินงานต่างๆ มีประสิทธิภาพมากยิ่งขึ้น

ที่มา : https://www.thaigov.go.th/news/contents/details/67957