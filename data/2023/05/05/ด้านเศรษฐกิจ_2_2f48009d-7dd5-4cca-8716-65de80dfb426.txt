รัฐบาลไทย-ข่าวทำเนียบรัฐบาล-กระทรวงคมนาคมสรุปข้อมูลการเดินทางด้วยระบบขนส่งสาธารณะ ปริมาณจราจรและอุบัติเหตุบนโครงข่ายกระทรวงคมนาคม


วันพฤหัสบดีที่ 4 พฤษภาคม 2566
กระทรวงคมนาคมสรุปข้อมูลการเดินทางด้วยระบบขนส่งสาธารณะ ปริมาณจราจรและอุบัติเหตุบนโครงข่ายกระทรวงคมนาคม
ในช่วงวันหยุดต่อเนื่องวันฉัตรมงคล ระหว่างวันที่ 4 - 7 พฤษภาคม 2566 ข้อมูล ณ วันที่ 3 พฤษภาคม 2566
กระทรวงคมนาคม พร้อมอำนวยความสะดวกและความปลอดภัยรองรับการเดินทางของประชาชน ช่วงวันหยุดต่อเนื่องวันฉัตรมงคล ระหว่างวันที่ 4 - 7 พฤษภาคม 2566 ซึ่งศูนย์ปฏิบัติการความปลอดภัยคมนาคม กระทรวงคมนาคม ได้สรุปข้อมูลการเดินทางด้วยระบบขนส่งสาธารณะ ปริมาณจราจรและอุบัติเหตุบนโครงข่ายกระทรวงคมนาคม ณ วันที่ 3 พฤษภาคม 2566 กระทรวงฯ สามารถจัดบริการขนส่งสาธารณะได้อย่างเพียงพอไม่มีผู้โดยสารตกค้าง โดยมีผู้ใช้บริการขนส่งสาธารณะกว่า 2.97 ล้านคน มีปริมาณการจราจรเข้า - ออกกรุงเทพฯ กว่า 2.58 ล้านคัน ในขณะที่มีสถิติการเกิดอุบัติเหตุบนโครงข่ายกระทรวงคมนาคมทางถนน จำนวน 15 ครั้ง ลดลง 66.67 % มีผู้เสียชีวิต 2 ราย ลดลง 60 % บาดเจ็บ 24 ราย ลดลง 14.29 % เมื่อเทียบกับช่วงวันเฉลิมพระชนมพรรษาฯ (วันที่ 27 ก.ค. 2565)
กระทรวงคมนาคมได้บูรณาการการดำเนินงานร่วมกับหน่วยงานที่เกี่ยวข้องทุกภาคส่วน เพื่ออำนวยความสะดวกให้ประชาชนสามารถเดินทางกลับภูมิลำเนาและท่องเที่ยวในช่วงวันหยุดต่อเนื่องวันฉัตรมงคล ระหว่างวันที่ 4 - 7 พฤษภาคม 2566 ตามนโยบายของนายอธิรัฐ รัตนเศรษฐ รัฐมนตรีช่วยว่าการกระทรวงคมนาคม รักษาราชการแทนรัฐมนตรีว่าการกระทรวงคมนาคม ที่เน้นย้ำให้หน่วยงานในสังกัดกระทรวงคมนาคมบูรณาการความร่วมมือกับหน่วยงานที่เกี่ยวข้องอำนวยความสะดวก ปลอดภัยในการเดินทางของประชาชนทั้งการเดินทางด้วยรถส่วนบุคคล การเดินทางด้วยระบบขนส่งสาธารณะอย่างเข้มข้นเช่นเดียวกับเทศกาลสงกรานต์ที่ผ่านมา โดยสามารถสรุปข้อมูลการเดินทางด้วยระบบขนส่งสาธารณะ ปริมาณจราจรและอุบัติเหตุบนโครงข่ายกระทรวงคมนาคมในช่วงวันหยุดต่อเนื่องวันฉัตรมงคล ข้อมูล ณ วันที่ 3 พฤษภาคม 2566 ได้ดังนี้
1. การเดินทางด้วยระบบขนส่งสาธารณะ ประชาชนเดินทางด้วยระบบขนส่งสาธารณะ 2,973,375 คน-เที่ยว แบ่งเป็น ทางถนน 1,165,380 คน-เที่ยว ทางราง 1,350,007 คน-เที่ยว ทางน้ำ 218,449 คน-เที่ยว ทางอากาศ 239,539 คน-เที่ยว โดยเป็นการเดินทางภายในกรุงเทพฯ 2,424,043 คน-เที่ยว การเดินทางระหว่างจังหวัด 231,057 คน-เที่ยว การเดินทางภายในจังหวัด 159,034 คน-เที่ยว การเดินทางระหว่างประเทศ 159,241 คน-เที่ยว
2. ปริมาณการจราจรเข้า - ออกกรุงเทพฯ จำนวน 2,584,407 คัน แบ่งเป็น ผ่าน 10 จุดสำรวจ บนถนนทางหลวง 970,354 คัน บนทางด่วน 1,614,053 คัน
3. การเตรียมความพร้อมของระบบขนส่งสาธารณะทุกประเภท พร้อมรองรับการเดินทางของประชาชนได้อย่างเพียงพอและพร้อมให้บริการ ทั้งพนักงานขับรถ ผู้ปฏิบัติงานรถไฟ และผู้ปฏิบัติงานประจำเรือ
4. อุบัติเหตุบนโครงข่ายทางถนนที่อยู่ในความรับผิดชอบของกระทรวงฯ ข้อมูลเทียบกับช่วงวันเฉลิมพระชนมพรรษาฯ (วันที่ 27 ก.ค. 2565) เกิดอุบัติเหตุบนโครงข่ายทางถนน 15 ครั้ง ลดลง 66.67 % มีผู้เสียชีวิต 2 คน ลดลง 60 % บาดเจ็บ 24 คน ลดลง 14.29 % บริเวณที่เกิดอุบัติเหตุสูงสุดเป็นทางตรง ไม่มีความลาดชัน และเป็นรถปิกอัพบรรทุก 4 ล้อ มากที่สุด จำนวน 7 ครั้ง ทั้งนี้ ไม่พบอุบัติเหตุบนระบบขนส่งสาธารณะและรถบรรทุก
กระทรวงคมนาคมมีความห่วงใยประชาชนในการเดินทาง โดยได้ตั้งจุดให้บริการประชาชน จุดตรวจสอบรถโดยสารสาธารณะและพนักงานขับรถเพื่อให้มั่นใจในความปลอดภัยของบริการที่มอบให้กับประชาชน เช่นเดียวกับระบบขนส่งทางราง ซึ่งได้เตรียมบริการให้พอเพียง และมีการติดตามตรวจสอบการให้บริการที่ได้มาตรฐานและปลอดภัย สำหรับการเดินทางทางน้ำ และทางอากาศ กระทรวงคมนาคมได้ให้ความสำคัญ โดยเตรียมความพร้อมระบบการขนส่งสาธารณะ ให้สามารถรองรับปริมาณการเดินทางได้อย่างเพียงพอ ไม่มีผู้โดยสารตกค้าง รวมทั้งตรวจสอบสภาพเรือโดยสารสาธารณะและพนักงานประจำเรืออย่างต่อเนื่อง ในกรณีที่พบว่ามีปัญหาก็ได้สั่งงดใช้งาน เพื่อป้องกันอันตรายที่อาจจะเกิดขึ้น ทั้งนี้ ขอความร่วมมือทุกท่านปฏิบัติตามกฎจราจร ไม่ขับขี่เร็วเกินเกณฑ์ที่กฎหมายกำหนด ไม่ดื่มแอลกอฮอล์แล้วขับขี่ ไม่แซงในที่คับขันและบริเวณจุดตัดทางแยก เพื่อการเดินทางสู่จุดหมายปลายทางอย่างปลอดภัย
หากประชาชนไม่ได้รับความสะดวกในการเดินทาง พบเห็นเหตุไม่ปลอดภัย หรือแจ้งเหตุสอบถาม ให้ข้อคิดเห็นข้อเสนอแนะเกี่ยวกับการให้บริการของระบบคมนาคมขนส่ง สามารถโทรสายด่วน ศูนย์ปลอดภัยคมนาคม โทร. 1356 ตลอด 24 ชั่วโมง หรือสายด่วนของหน่วยงานในสังกัดกระทรวงคมนาคม ได้ที่
- กรมการขนส่งทางบก โทร. 1584
- กรมทางหลวงและมอเตอร์เวย์ โทร. 1586
- กรมทางหลวงชนบท โทร. 1146
- องค์การขนส่งมวลชนกรุงเทพ (ขสมก.) โทร. 1348
- บริษัท ขนส่ง จำกัด (บขส.) โทร. 1490 เรียก บขส.
- การรถไฟแห่งประเทศไทยและรถไฟฟ้าสายสีแดง โทร. 1690
- การทางพิเศษแห่งประเทศไทย โทร. 1543
- สายด่วนกรมเจ้าท่า โทร. 1199
- บริษัท ท่าอากาศยานไทย จำกัด (มหาชน) AOT Contact Center โทร. 1722
- ศูนย์ประสานงานการค้นหาและช่วยเหลืออากาศยานและเรือที่ประสบภัย โทร. 0 2286 0506

ที่มา : https://www.thaigov.go.th/news/contents/details/67956