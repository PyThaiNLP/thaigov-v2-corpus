รัฐบาลไทย-ข่าวทำเนียบรัฐบาล-รองปลัดเศรษฐเกียรติฯ ร่วมหารือกับผู้อำนวยการ UN Food Systems Coordination Hub


วันศุกร์ที่ 28 กรกฎาคม 2566
รองปลัดเศรษฐเกียรติฯ ร่วมหารือกับผู้อำนวยการ UN Food Systems Coordination Hub
รองปลัดเศรษฐเกียรติฯ ร่วมหารือกับผู้อำนวยการ UN Food Systems Coordination Hub
เมื่อวันที่ 26 กรกฎาคม 2566 เวลา 12.30 น. (ตามเวลาท้องถิ่น) นายเศรษฐเกียรติ กระจ่างวงษ์ รองปลัดกระทรวงเกษตรและสหกรณ์ พร้อมด้วย นางสาววนิดา กำเนิดเพ็ชร์ ผู้อำนวยการสำนักการเกษตรต่างประเทศ นางสาวรัชนก แสงเพ็ญจันทร์ รักษาราชการแทนอัครราชทูต (ฝ่ายเกษตร) นางศุภจิต ศรีอริยวัฒน์ ที่ปรึกษา (ฝ่ายเกษตร) สำนักงานที่ปรึกษาการเกษตรต่างประเทศ ประจำกรุงโรม เข้าร่วมการหารือกับ Mr. Stefanos Fotiou ตำแหน่ง ผู้อำนวยการ UN Food Systems Coordination Hub และ Mr. Svante Helms ตำแหน่งผู้จัดการ National Pathway เพื่อพัฒนาความร่วมมือและส่งเสริมกิจกรรมการพลิกโฉมระบบอาหารให้บรรลุเป้าหมาย SDGs ซึ่ง UN Food Systems Coordination Hub เป็นโครงสร้างที่เน้นการประสานงานและแลกเปลี่ยนข้อมูลองค์กรและพันธมิตร เพื่อพัฒนาและส่งเสริมการสื่อสารด้านระบบอาหาร โดยรองปลัดกระทรวงเกษตรและสหกรณ์ได้นำเสนอการดําเนินการของประเทศไทยในการจัดทํา National Pathway การพลิกโฉมระบบอาหารของประเทศที่ผ่านมา และยื่นข้อเสนอให้ UN Food Systems Coordination Hub พิจารณาให้การสนับสนุนด้านวิชาการและการเข้าถึงแหล่งงบประมาณ เพื่อให้การพัฒนาระบบอาหารของประเทศไทยมีความมั่นคงและยั่งยืน นอกจากนี้ ยังได้เสนอให้ UN Food Systems Coordination Hub สนับสนุนการมีส่วนร่วมของประเทศไทยในการประชุมรัฐภาคีกรอบอนุสัญญาสหประชาชาติว่าด้วยการเปลี่ยนแปลงสภาพภูมิอากาศ สมัยที่ 28 (COP 28) ที่มีกำหนดจัดขึ้นระหว่างวันที่ 30 พฤศจิกายน – 12 ธันวาคม 2566 ด้วย

ที่มา : https://www.thaigov.go.th/news/contents/details/70818