รัฐบาลไทย-ข่าวทำเนียบรัฐบาล-ปลัดฯ ณัฐพล นำทีม MIND บุกเกาหลีใต้ เร่งสานสัมพันธ์กระทรวง MOTIE เดินหน้าเสริมสร้างความร่วมมือด้านการพัฒนาอุตสาหกรรมด้วยเทคโนโลยีดิจิทัลและนวัตกรรม


วันอังคารที่ 25 กรกฎาคม 2566
25/07/2566
พิมพ์
ปลัดฯ ณัฐพล นำทีม MIND บุกเกาหลีใต้ เร่งสานสัมพันธ์กระทรวง MOTIE เดินหน้าเสริมสร้างความร่วมมือด้านการพัฒนาอุตสาหกรรมด้วยเทคโนโลยีดิจิทัลและนวัตกรรม
ปลัดฯ ณัฐพล นำทีม MIND บุกเกาหลีใต้ เร่งสานสัมพันธ์กระทรวง MOTIE เดินหน้าเสริมสร้างความร่วมมือด้านการพัฒนาอุตสาหกรรมด้วยเทคโนโลยีดิจิทัลและนวัตกรรม
เกาหลีใต้ : วันที่ 17 กรกฎาคม 2566 ดร.ณัฐพล รังสิตพล ปลัดกระทรวงอุตสาหกรรม พร้อมคณะ ได้เข้าร่วมการประชุมกับ Mr.Dae-jin Jeong ปลัดกระทรวงการค้า อุตสาหกรรม และพลังงาน (MOTIE) และ Mr. Wangi AHN ประธาน Korea Productivity Center (KPC) เพื่อเดินหน้าเชื่อมความสัมพันธ์ทางด้านการค้าและการลงทุนของทั้ง 2 ประเทศ พร้อมหารือแนวทางการพัฒนาเศรษฐกิจด้วยเทคโนโลยีดิจิทัลและนวัตกรรมเพื่อสร้างกลไกการพัฒนาให้ประเทศไทยเข้าสู่สังคมดิจิทัลต่อไป ณ Korea Productivity Center กรุงโซล สาธารณรัฐเกาหลี
ปลัดกระทรวงอุตสาหกรรม ได้เข้าร่วมประชุมกับ Mr. Dae-jin Jeong ปลัดกระทรวงการค้า อุตสาหกรรม และพลังงาน (MOTIE) ของสาธารณรัฐเกาหลี โดยในที่ประชุมได้มีหารือถึงทิศทางการพัฒนาเศรษฐกิจและอุตสาหกรรมของสาธารณรัฐเกาหลีที่มุ่งผลักดันเศรษฐกิจด้านเทคโนโลยีและนวัตกรรมเพื่อเพิ่มขีดความสามารถในการแข่งขัน ยกระดับสถานะของเกาหลีใต้ให้เป็นผู้นำโลกในอุตสาหกรรมที่เป็นจุดแข็งของประเทศ โดยมีเป้าหมายการพัฒนาใน 15 กลุ่มอุตสาหกรรม อาทิ วิทยาศาสตร์ การแพทย์ อุตสาหกรรมชีวภาพ การขับเคลื่อนแห่งอนาคต (Future Mobility) เซมิคอนดัคเตอร์ อวกาศ การป้องกันประเทศ เป็นต้น ซึ่งเกาหลีส่งเสริมการใช้เทคโนโลยีดิจิทัลอย่างแพร่หลายทั้งในภาคอุตสาหกรรม เกษตรกรรม การขนส่ง และการใช้ชีวิตประจำวันของประชาชน นอกจากนี้ ยังพัฒนาระบบดิจิทัลสำหรับหน่วยงานภาครัฐ (Digital Platform Government) เชื่อมโยง Big Data ระหว่างหน่วยงาน พร้อมนำเทคโนโลยี AI มาใช้ในการกำหนดนโยบายและติดตามตรวจสอบผลการดำเนินงานของภาครัฐเพื่อให้สามารถทำงานได้อย่างมีประสิทธิภาพ
โอกาสนี้ ปลัดกระทรวงอุตสาหกรรม ได้เชิญชวน MOTIE ร่วมกันสร้างความร่วมมือในด้านการส่งเสริมเทคโนโลยีดิจิทัลและนวัตกรรม โดยกระทรวงอุตสาหกรรมพร้อมให้การสนับสนุนการขยายธุรกิจของเกาหลีมายังประเทศไทยในทุกมิติ ซึ่งไทยมีนโยบายขับเคลื่อนอุตสาหกรรมศักยภาพที่คล้ายคลึงกับเกาหลี จึงมีความพร้อมในการรองรับการลงทุนเป็นอย่างมาก ทั้งจากจุดแข็งในด้านศักยภาพเชิงพื้นที่ ภูมิศาสตร์ ระบบการขนส่ง (Logistic) รวมถึงการเปิดรับศิลปะและวัฒนธรรมของเกาหลีอย่างต่อเนื่อง จึงเป็นโอกาสดีที่จะสามารถเชื่อมโยงความสัมพันธ์ระหว่างไทยและเกาหลีให้เพิ่มมากขึ้น โดยเฉพาะด้านการลงทุนในภาคอุตสาหกรรม รวมถึงความร่วมมือในด้านการส่งเสริมและการพัฒนาเทคโนโลยีดิจิทัลและนวัตกรรมในประเทศไทยด้วย
นอกจากนี้ ปลัดกระทรวงอุตสาหกรรม พร้อมคณะ ได้หารือกับ Mr. Wangi AHN ประธาน Korea Productivity Center (KPC) ถึงแนวทางการสนับสนุนการปรับปรุงประสิทธิภาพการผลิตภาคอุตสาหกรรมอย่างมีประสิทธิภาพและเป็นระบบ ผ่านกระบวนการเพิ่มผลิตภาพเพื่อเป็นแรงผลักดัน ยกระดับการเติบโตและรักษาเสถียรภาพทางเศรษฐกิจ โดยการนำ Digital Transformation (DX) หรือการนำเทคโนโลยีดิจิทัลและนวัตกรรมมาใช้ในการวางรากฐาน เป้าหมาย การดำเนินการ ตลอดจนขั้นตอนการทำงานและวัฒนธรรมของทุกองค์กร โดยมีเป้าหมายการก้าวไปสู่สังคมดิจิทัลและประเทศแห่ง Super AI ซึ่งมีทิศทางการพัฒนาไปสู่การใช้เทคโนโลยีอัจฉริยะในชีวิตประจำวัน เช่น AI, IoT, Cloud Computing, Bid Data, VR เป็นต้น ตลอดจนแนวทางการพัฒนาการบริหารงานภาครัฐที่มีอยู่เดิมให้บูรณาการกันมากขึ้นและยกระดับสู่การเป็นบริการที่เหมาะสมแต่ของละคน โดยการสร้าง Ecosystem ที่ภาครัฐ ภาคธุรกิจ และภาคประชาชนสามารถร่วมมือกันได้ด้วยการใช้เทคโนโลยีดิจิทัล
ต่อจากนั้นได้ร่วมหารือกับสถาบัน Korea Institute for Advancement Se of Technology (KIAT) ซึ่งเป็นหน่วยงานที่มีบทบาทสำคัญในการถ่ายทอดเทคโนโลยีและนวัตกรรมทางด้านอุตสาหกรรมและการค้า สนับสนุนให้นักวิจัยและนักประดิษฐ์พัฒนาเทคโนโลยีต่อยอดออกสู่ตลาด ตลอดจนการเชื่อมช่องว่างระหว่างการวิจัยและภาคอุตสาหกรรม ส่งเสริมระบบนิเวศอุตสาหกรรม สร้าง Startup ให้ก้าวเป็นผู้ประกอบการที่เติบโตและแข่งขันได้
หลังจากนั้น คณะฯ ได้เยี่ยมชมนิทรรศการแสดงผลงานและนวัตกรรม ภายใน SK Telecom ซึ่งได้จัดแสดงเทคโนโลยีที่ล้ำสมัยสมัยสำหรับการขับเคลื่อนเศรษฐกิจเกาหลีในยุคดิจิทัล ทั้ง ICT, VR, 5G, IoT, Al, Cloud Computing เป็นต้น เพื่อนำแนวคิดด้านความก้าวล้ำทางเทคโนโลยีมาประยุกต์ใช้กับการพัฒนาอุตสาหกรรมภายในประเทศไทยต่อไป

ที่มา : https://www.thaigov.go.th/news/contents/details/70669