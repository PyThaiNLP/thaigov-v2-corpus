รัฐบาลไทย-ข่าวทำเนียบรัฐบาล-ปลัด ทส.  มอบหนังสืออนุญาตอยู่อาศัย – ทำกินในพื้นที่ป่าสงวนฯ จ.อุตรดิตถ์ ย้ำ 3 กติกา “ต้องไม่บุกรุกเพิ่ม ไม่เผา ช่วยเพิ่มพื้นที่สีเขียว”


วันพุธที่ 2 สิงหาคม 2566
ปลัด ทส.  มอบหนังสืออนุญาตอยู่อาศัย – ทำกินในพื้นที่ป่าสงวนฯ จ.อุตรดิตถ์ ย้ำ 3 กติกา “ต้องไม่บุกรุกเพิ่ม ไม่เผา ช่วยเพิ่มพื้นที่สีเขียว”
ปลัด ทส.  มอบหนังสืออนุญาตอยู่อาศัย – ทำกินในพื้นที่ป่าสงวนฯ จ.อุตรดิตถ์ ย้ำ 3 กติกา “ต้องไม่บุกรุกเพิ่ม ไม่เผา ช่วยเพิ่มพื้นที่สีเขียว”
ปลัด ทส.  มอบหนังสืออนุญาตอยู่อาศัย – ทำกินในพื้นที่ป่าสงวนฯ จ.อุตรดิตถ์ ย้ำ 3 กติกา “ต้องไม่บุกรุกเพิ่ม ไม่เผา ช่วยเพิ่มพื้นที่สีเขียว”
วันที่ 24 กรกฎาคม 2566 เวลา 13.30 น. นายจตุพร บุรุษพัฒน์ ปลัดกระทรวงทรัพยากรธรรมชาติและสิ่งแวดล้อม (ปกท.ทส.) เป็นประธานในพิธีมอบหนังสืออนุญาตให้เข้าทำประโยชน์หรืออยู่อาศัยภายในเขตป่าสงวนแห่งชาติ ตามมาตรา 16 แห่งพระราชบัญญัติป่าสงวนแห่งชาติ พ.ศ. 2507 เพื่อดำเนินโครงการจัดที่ดินทำกินให้ชุมชนตามนโยบายรัฐบาล (คทช.) โดยเป็นการอนุญาตให้เข้าทำประโยชน์ในที่ดินของรัฐในลักษณะแปลงรวม ให้แก่ประชาชน จ.อุตรดิตถ์ โดยมี นายสุรชัย อจลบุญ อธิบดีกรมป่าไม้ พร้อมด้วยคณะผู้บริหาร ทส. และตัวแทนประชาชน จ.อุตรดิตถ์ เข้าร่วม ณ ห้องแถลงข่าว ชั้น 1 กระทรวงทรัพยากรธรรมชาติและสิ่งแวดล้อม
ปกท.ทส. ได้กล่าวแสดงความยินดีกับพี่น้องประชาชนชาว จ.อุตรดิตถ์ ที่ได้รับมอบหนังสืออนุญาตให้เข้าทำประโยชน์หรืออยู่อาศัยภายในเขตป่าสงวนแห่งชาติ รวม 7 พื้นที่ เนื้อที่รวมประมาณ 30,711ไร่ ได้แก่ พื้นที่ป่าสงวนแห่งชาติ ป่าจริม พื้นที่ป่าสงวนแห่งชาติ ป่าห้วยช้าง และป่าปู่เจ้า พื้นที่ป่าสงวนแห่งชาติ ป่านาอิน - นายาง พื้นที่ป่าสงวนแห่งชาติ ป่าปากห้วยฉลอง และป่าห้วยสีเสียด พื้นที่ป่าสงวนแห่งชาติ ป่าห้วยเกียงพา และป่าน้ำไคร้ พื้นที่ป่าสงวนแห่งชาติ ป่าน้ำปาด พื้นที่ ต.ห้วยมุ่น อ.น้ำปาด และพื้นที่ป่าสงวนแห่งชาติ ป่าคลองตรอนฝั่งขวา สร้างความมั่นใจให้กับราษฎรในการอยู่อาศัยทำกินในพื้นที่ป่าสงวนแห่งชาติได้อย่างถูกต้องตามกฎหมาย รวม 2,958 ราย ที่จะนำไปสู่การพัฒนาสาธารณูปโภคขั้นพื้นฐาน และพัฒนาคุณภาพชีวิตให้พี่น้องประชาชนได้มีคุณภาพชีวิตที่ดีขึ้นต่อไป พร้อมย้ำเงื่อนไขการเข้าใช้ประโยชน์พื้นที่ คือ 1) ต้องไม่มีการบุกรุกพื้นที่เพิ่ม 2) ต้องไม่มีการเผา และ 3) ต้องปลูกไม้ยืนต้นเพื่อเพิ่มพื้นที่สีเขียว
ทั้งนี้ ในการดำเนินการจัดที่ดินทำกินให้ชุมชนตามนโยบายรัฐบาล (คทช.) ในส่วนของกระทรวงฯ ได้มีการอนุญาตพื้นที่ไปแล้วทั้งหมด 3,700,000 ไร่ โดยในพื้นที่ลุ่มน้ำ 3, 4, 5 ขณะนี้อยู่ระหว่างการออกหนังสือรับรองการทำประโยชน์ ซึ่งคาดว่าจะแล้วเสร็จภายในปีนี้ ส่วนพื้นที่ลุ่มน้ำ 1, 2 ที่ประสบความสำเร็จเต็มพื้นที่แล้ว ได้แก่ อำเภอแม่แจ่ม จ.เชียงใหม่ และ อำเภอนาแห้ว จ.เลย และอยู่ระหว่างดำเนินการทุกอำเภอใน จ.น่าน ซึ่งเป็นไปตามเป้าหมายที่กำหนดไว้

ที่มา : https://www.thaigov.go.th/news/contents/details/70912