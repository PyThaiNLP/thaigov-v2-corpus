รัฐบาลไทย-ข่าวทำเนียบรัฐบาล-พระบาทสมเด็จพระเจ้าอยู่หัว ทรงพระกรุณาโปรดเกล้าฯ รับผู้ป่วยจากเหตุโกดังพลุระเบิดทั้ง 10 ราย เป็นคนไข้ในพระบรมราชานุเคราะห์


วันจันทร์ที่ 31 กรกฎาคม 2566
พระบาทสมเด็จพระเจ้าอยู่หัว ทรงพระกรุณาโปรดเกล้าฯ รับผู้ป่วยจากเหตุโกดังพลุระเบิดทั้ง 10 ราย เป็นคนไข้ในพระบรมราชานุเคราะห์
พระบาทสมเด็จพระเจ้าอยู่หัว ทรงพระกรุณาโปรดเกล้าฯ รับผู้ป่วยบาดเจ็บจากเหตุโกดังพลุระเบิด จ.นราธิวาส จำนวน 10 ราย ไว้เป็นคนไข้ในพระบรมราชานุเคราะห์
พระบาทสมเด็จพระเจ้าอยู่หัว ทรงพระกรุณาโปรดเกล้าฯ รับผู้ป่วยบาดเจ็บจากเหตุโกดังพลุระเบิด จ.นราธิวาส จำนวน 10 ราย ไว้เป็นคนไข้ในพระบรมราชานุเคราะห์ ปลัดกระทรวงสาธารณสุข เผยความคืบหน้าการดูแลสุขภาพประชาชน มีผู้ได้รับผลกระทบ 365 ราย ทีม MCATT เข้าประเมินสุขภาพจิต 251 ราย พบภาวะเสี่ยง 77 ราย ส่วนใหญ่มีภาวะเครียด
วันนี้ (31 กรกฎาคม 2566) นพ.โอภาส การย์กวินพงศ์ ปลัดกระทรวงสาธารณสุข กล่าวถึงการดูแลผู้ที่ได้รับผลกระทบจากเหตุโกดังเก็บพลุระเบิด ที่ตลาดมูโนะ อ.สุไหงโก-ลก จ.นราธิวาส ว่า พระบาทสมเด็จพระเจ้าอยู่หัว ทรงพระกรุณาโปรดเกล้าโปรดกระหม่อมพระราชทานความช่วยเหลือแก่ผู้ได้รับบาดเจ็บจากเหตุโกดังเก็บพลุและดอกไม้ไฟระเบิดที่ จ.นราธิวาส โดยทรงรับผู้ป่วยที่เข้ารับการรักษาในโรงพยาบาลสุไหงโก-ลก ทั้ง 10 ราย ไว้เป็นคนไข้ในพระบรมราชานุเคราะห์ นับเป็นพระมหากรุณาธิคุณต่อผู้ป่วยและครอบครัวอย่างหาที่สุดมิได้
สำหรับการดูแลผู้ได้รับผลกระทบจากเหตุการณ์ ข้อมูล ณ เวลา 16.30 น. วันที่ 30 กรกฎาคม 2566 มีผู้ที่ได้รับผลกระทบรวม 365 ราย สำนักงานสาธารณสุขอำเภอสุไหงโก-ลก ร่วมกับโรงพยาบาลเจาะไอร้อง ได้ตั้งหน่วยปฐมพยาบาล ณ กองอำนวยการ มีผู้ป่วยมารับบริการรวม 16 ราย แยกเป็น รับยาและทำแผล 10 ราย รับยาอย่างเดียว 4 ราย และทำแผลอย่างเดียว 2 ราย ส่วนการดูแลด้านจิตใจ ทีมช่วยเหลือเยียวยาจิตใจผู้ประสบภาวะวิกฤต (MCATT) ได้เข้าประเมินและเยียวยาจิตใจจำนวน 251 ราย พบผู้มีภาวะเสี่ยงจำนวน 77 รายใน 32 ครัวเรือน โดยพบมากสุดคือ ภาวะเครียด 60 ราย ที่เหลือนอนไม่หลับ/ผวาฝันร้าย  6 ราย ใจสั่น 5 ราย เหม่อลอย 3 ราย หวาดระแวง 1 ราย ซึมเศร้า 1 ราย และนอนสะดุ้ง ผวาตลอด (เด็กอายุ 17 เดือน) 1 ราย ซึ่งทีม MCATT ในพื้นที่จะติดตามดูแลต่อเนื่องจนกว่าสภาพจิตจะเข้าสู่ภาวะปกติ
******************************************** 31 กรกฎาคม 2566

ที่มา : https://www.thaigov.go.th/news/contents/details/70876