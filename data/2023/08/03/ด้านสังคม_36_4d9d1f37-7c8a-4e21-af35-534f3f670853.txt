รัฐบาลไทย-ข่าวทำเนียบรัฐบาล-สธ. หนุนทันตแพทย์ สสจ.ทั่วประเทศ ร่วมพัฒนาระบบบริการสุขภาพช่องปาก ยกระดับคุณภาพชีวิตที่ดีให้ประชาชน


วันพฤหัสบดีที่ 3 สิงหาคม 2566
สธ. หนุนทันตแพทย์ สสจ.ทั่วประเทศ ร่วมพัฒนาระบบบริการสุขภาพช่องปาก ยกระดับคุณภาพชีวิตที่ดีให้ประชาชน
ปลัดกระทรวงสาธารณสุข เปิดประชุมพัฒนาศักยภาพทันตแพทย์สำนักงานสาธารณสุขจังหวัดทั่วประเทศ ร่วมพัฒนาระบบบริการสุขภาพช่องปาก ยกระดับคุณภาพชีวิตที่ดีให้ประชาชน พร้อมมอบโล่ประกาศเกียรติคุณ    ทันตแพทย์ผู้ปฏิบัติหน้าที่จนครบวาระเกษียณอายุราชการในปี 2566 และบ
ปลัดกระทรวงสาธารณสุข เปิดประชุมพัฒนาศักยภาพทันตแพทย์สำนักงานสาธารณสุขจังหวัดทั่วประเทศ ร่วมพัฒนาระบบบริการสุขภาพช่องปาก ยกระดับคุณภาพชีวิตที่ดีให้ประชาชน พร้อมมอบโล่ประกาศเกียรติคุณ    ทันตแพทย์ผู้ปฏิบัติหน้าที่จนครบวาระเกษียณอายุราชการในปี 2566 และบรรยายพิเศษ “โรงพยาบาลทันตกรรม...ทางออกของการเข้าถึงบริการสุขภาพช่องปากคนไทย”
วันนี้ (3 สิงหาคม 2566) ที่โรงแรมบัดดี้ โอเรียนทอล ริเวอร์ไซด์ จ.นนทบุรี นพ.โอภาส การย์กวินพงศ์ ปลัดกระทรวงสาธารณสุข เปิดการประชุมพัฒนาศักยภาพทันตแพทย์สำนักงานสาธารณสุขจังหวัด ปีงบประมาณ 2566 และกล่าวว่า กระทรวงสาธารณสุขให้ความสำคัญกับการจัดบริการดูแลสุขภาพช่องปากประชาชนทุกกลุ่มวัย โดยสนับสนุนให้มีการพัฒนาโรงพยาบาลทันตกรรมเพื่อเพิ่มการเข้าถึงบริการด้านทันตกรรมของประชาชน ซึ่ง      ทันตแพทย์ของสำนักงานสาธารณสุขจังหวัดถือเป็นกำลังสำคัญในการถ่ายทอดนโยบายและบริหารจัดการการพัฒนาระบบบริการสุขภาพช่องปากของหน่วยงานในภูมิภาค ช่วยลดปัญหาสุขภาพช่องปากและยกระดับคุณภาพชีวิตให้กับประชาชน กระทรวงสาธารณสุขจึงสนับสนุนให้มีการเพิ่มพูนทักษะทั้งเชิงบริหาร วิชาการ ประสานงาน และมีความรอบรู้แบบสหวิทยาการอย่างต่อเนื่อง เพื่อร่วมกันพัฒนาระบบทันตสาธารณสุข แก้ไขปัญหาสุขภาพช่องปากประชาชนไทยอย่างยั่งยืน
ด้าน ทพญ.ศิริรัตน์ รัศมีโสรัจ ประธานชมรมทันตแพทย์สำนักงานสาธารณสุขจังหวัดแห่งประเทศไทย     กล่าวว่า การจัดประชุมครั้งนี้ ทันตแพทย์สำนักงานสาธารณสุขจังหวัด ซึ่งปัจจุบันมีจำนวน 217 คน จะได้พัฒนามุมมอง ทักษะ แนวคิด และร่วมกันจัดทำแผนยุทธศาสตร์การทำงานในกลุ่มงานทันตสาธารณสุขให้สอดคล้องกับทิศทาง นโยบาย ตลอดจนสถานการณ์ปัจจุบัน นอกจากนี้ ยังมีการเชิดชูเกียรติทันตแพทย์สำนักงานสาธารณสุขจังหวัด จำนวน 5 ท่าน ที่มีความมุ่งมั่น เสียสละ ในการปฏิบัติหน้าที่ จนมีผลงานเป็นที่ประจักษ์ ซึ่งจะครบวาระเกษียณอายุราชการในปี 2566 ด้วย
************************************************ 3 สิงหาคม 2566

ที่มา : https://www.thaigov.go.th/news/contents/details/70951