รัฐบาลไทย-ข่าวทำเนียบรัฐบาล-กรมทางหลวงชนบท ระดมเจ้าหน้าที่เร่งเคลื่อนย้ายต้นไม้ที่กีดขวางทางจราจรบนถนนสาย  มส.3017 และ มส.3004 จังหวัดแม่ฮ่องสอน


วันพฤหัสบดีที่ 3 สิงหาคม 2566
กรมทางหลวงชนบท ระดมเจ้าหน้าที่เร่งเคลื่อนย้ายต้นไม้ที่กีดขวางทางจราจรบนถนนสาย  มส.3017 และ มส.3004 จังหวัดแม่ฮ่องสอน
หลังได้รับผลกระทบจากสถานการณ์อุทกภัย เพื่อให้ประชาชนในพื้นที่เดินทางได้อย่างสะดวกปลอดภัย
กรมทางหลวงชนบท (ทช.) กระทรวงคมนาคม โดยแขวงทางหลวงชนบทแม่ฮ่องสอน หมวดบำรุงทางหลวงชนบทแม่สะเรียง ระดมกำลังเจ้าหน้าที่พร้อมเครื่องจักรดำเนินการเคลื่อนย้ายต้นไม้ที่กีดขวางทางจราจร 2 สายทาง คือ ถนนทางหลวงชนบทสาย มส.3017 แยก ทล.105 - บ้านสบโขง ช่วง กม. ที่ 5+100 และ มส.3004 แยก ทล.105 - บ้านแม่สามแลบ อำเภอสบเมย จังหวัดแม่ฮ่องสอน ช่วง กม. ที่ 12+100 - 13+100 หลังได้รับผลกระทบจากสถานการณ์อุทกภัย เพื่อเป็นการช่วยเหลือและบรรเทาความเดือดร้อนอย่างเร่งด่วนให้กับประชาชนในพื้นที่สัญจรไป - มาอย่างสะดวกปลอดภัย
ทั้งนี้ ทช. เฝ้าระวังสถานการณ์อุทกภัยอย่างใกล้ชิด เพื่ออำนวยความสะดวกปลอดภัยให้กับประชาชนในทันทีและสามารถแจ้งเหตุได้ที่แขวงทางหลวงชนบทในพื้นที่ หรือสายด่วน ทช. โทร. 1146

ที่มา : https://www.thaigov.go.th/news/contents/details/70955