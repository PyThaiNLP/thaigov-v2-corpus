รัฐบาลไทย-ข่าวทำเนียบรัฐบาล-กรมทางหลวง เตรียมความพร้อมก่อนเริ่มการใช้งานระบบ Low Speed WIM เพื่อเพิ่มประสิทธิภาพการควบคุมน้ำหนักรถบรรทุกบนทางหลวง 


วันพฤหัสบดีที่ 27 กรกฎาคม 2566
กรมทางหลวง เตรียมความพร้อมก่อนเริ่มการใช้งานระบบ Low Speed WIM เพื่อเพิ่มประสิทธิภาพการควบคุมน้ำหนักรถบรรทุกบนทางหลวง
....
นายสราวุธ ทรงศิวิไล อธิบดีกรมทางหลวง กระทรวงคมนาคม เปิดเผยว่า กรมทางหลวง (ทล.) โดยสำนักงานควบคุมน้ำหนักยานพาหนะ ร่วมกับสำนักงานกลางชั่งตวงวัด กรมการค้าภายใน ตรวจสอบความเที่ยงสำหรับการรับรองเครื่องชั่งระบบ Low Speed WIM (Weigh In Motion) ให้กับสำนักงานควบคุมน้ำหนักยานพาหนะ ทล. เพื่อให้มั่นใจว่าเครื่องชั่งมีประสิทธิภาพ เป็นมาตรฐานเดียวกัน ตามพระราชบัญญัติมาตราชั่งตวงวัด พ.ศ. 2542 ณ จุดตรวจสอบและควบคุมน้ำหนักยานพาหนะพรหมบุรี เมื่อวันที่ 25 กรกฎาคม 2566 บนทางหลวงหมายเลข 32 ตอน ไชโย - สิงห์ใต้ บริเวณ กม. ที่ 78+100 จังหวัดสิงห์บุรี
สำหรับผลการตรวจสอบความเที่ยงพิจารณาจากผลการสอบเทียบที่ ±2% ค่าความเชื่อมั่นไม่น้อยกว่า 95% ที่ความเร็วไม่เกิน 10 กิโลเมตร/ชั่วโมง ซึ่งในการสอบเทียบครั้งนี้ พบว่าเครื่องชั่งมีผลการสอบเทียบ “อยู่ในเกณฑ์” ตามมาตรฐาน OIML R 134 : Class 2 E โดยสำนักงานกลางชั่งตวงวัด จะออกใบรายงานผลการตรวจสอบความเที่ยงภายใน 7 วันทำการ และสำนักงานควบคุมน้ำหนักยานพาหนะ จะอบรมขั้นตอนและวิธีการใช้งานให้แก่เจ้าหน้าที่ของสถานีตรวจสอบน้ำหนัก พร้อมทั้งประชาสัมพันธ์ให้กับสหพันธ์ สมาคม และผู้ประกอบการรถบรรทุกได้รับทราบ ก่อนที่จะเริ่มการใช้งานเครื่องชั่ง เพื่อเพิ่มประสิทธิภาพการควบคุมน้ำหนักรถบรรทุกบนทางหลวงและดำเนินการตามกฎหมายต่อไป
ทั้งนี้ ประชาชนสามารถสอบถามข้อมูลเพิ่มเติมเกี่ยวข้องกับน้ำหนักรถบรรทุก เช่น พิกัดน้ำหนักรถบรรทุกตามกฎหมาย การขออนุญาตรถบรรทุกประเภทพิเศษ และรับเรื่องร้องเรียนน้ำหนักรถบรรทุกบนทางหลวง ได้ที่สายด่วน ทล. โทร. 1586 กด 5 โทรฟรีตลอด 24 ชั่วโมง

ที่มา : https://www.thaigov.go.th/news/contents/details/70769