รัฐบาลไทย-ข่าวทำเนียบรัฐบาล-กระทรวงคมนาคมสรุปผลการอำนวยความสะดวกปลอดภัยรองรับการเดินทางของประชาชน ช่วงวันหยุดต่อเนื่อง 28 กรกฎาคม – 2 สิงหาคม 2566 (ณ วันที่ 30 กรกฎาคม 2566)


วันอาทิตย์ที่ 30 กรกฎาคม 2566
กระทรวงคมนาคมสรุปผลการอำนวยความสะดวกปลอดภัยรองรับการเดินทางของประชาชน ช่วงวันหยุดต่อเนื่อง 28 กรกฎาคม – 2 สิงหาคม 2566 (ณ วันที่ 30 กรกฎาคม 2566)
...
กระทรวงคมนาคม สรุปผลการบูรณาการปฏิบัติการเพื่ออำนวยความสะดวกและความปลอดภัยรองรับการเดินทางของประชาชน ในช่วงวันหยุดต่อเนื่อง ระหว่างวันที่ 28 กรกฎาคม – 2 สิงหาคม 2566     ทั้งการเดินทางด้วยรถยนต์ส่วนบุคคลและการให้บริการระบบขนส่งสาธารณะทางบก ทางน้ำ ทางราง และทางอากาศ ให้เพียงพอไม่มีผู้โดยสารตกค้างทั้งเที่ยวไปและเที่ยวกลับ จัดสิ่งอำนวยความสะดวกทางถนน และบังคับใช้กฎหมายอย่างเข้มข้น เพื่อป้องกันและลดปัญหาอุบัติเหตุที่อาจเกิดขึ้น โดยในระหว่างวันที่ 28 – 29 กรกฎาคม 2566 มีผลการดำเนินงาน ดังนี้
การให้บริการระบบขนส่งสาธารณะ พบว่า สามารถจัดบริการระบบขนส่งสาธารณะ ทั้งรถโดยสาร รถไฟ รถไฟฟ้า เรือโดยสาร และเครื่องบินโดยสารได้อย่างเพียงพอ ไม่มีผู้โดยสารตกค้าง โดยมีผู้ใช้บริการรวมทั้งสิ้น 4,846,206 คน-เที่ยว มีผู้ใช้บริการรถโดยสารสาธาธารณะทุกประเภท 1.856 ล้านคน-เที่ยว รถไฟและรถไฟฟ้า 2.073 ล้านคน-เที่ยว เรือโดยสาร 0.417 ล้านคน-เที่ยว และเครื่องบิน 0.498 ล้านคน-เที่ยว
โดย บขส. ได้เตรียมรถโดยสารเที่ยวไป ระหว่างวันที่ 28 - 29 กรกฎาคม 2566 จำนวน 4,011 เที่ยว รองรับผู้โดยสาร จำนวน 58,889 คน ส่วนเที่ยวกลับ ระหว่างวันที่ 2 – 3 สิงหาคม 2566 ได้เตรียมจัดรถโดยสารไว้ประมาณวันละ 3,500 เที่ยว รองรับผู้โดยสารเดินทาง เฉลี่ยวันละ 35,000 คน ทั้งนี้ กรมการขนส่งทางบก    ได้ดำเนินการเพื่อสร้างความปลอดภัยในการเดินทางของประชาชนโดยตรวจความพร้อมรถโดยสารสาธารณะและพนักงานขับรถ ณ สถานีขนส่งผู้โดยสาร และจุดจอด จุดตรวจ Checking Point รวม 25 จุด ทั่วประเทศ  ส่วนการเดินทางโดยรถไฟ กรมการขนส่งทางรางได้ประสานกับหน่วยงานผู้ให้บริการเดินรถไฟฟ้าเพิ่มความถึ่ในการเดินรถ และให้ รฟท. เพิ่มตู้พ่วงขบวนรถที่มีผู้ใช้บริการหนาแน่นเพื่อให้รองรับการเดินทางได้อย่างเพียงพอ
การอำนวยความสะดวกประชาชนที่เดินทางด้วยรถยนต์ส่วนบุคคล ในช่วง 2 วันที่ผ่านมาพบว่า การจราจรเข้า - ออก กรุงเทพฯ บนทางหลวงสายหลัก 10 เส้นทาง มีปริมาณ 2,030,602 คันมีผู้ใช้บริการทางด่วน 2,956,506 คัน โดย กทพ. ได้ยกเว้นค่าผ่านทางพิเศษ 3 เส้นทาง ได้แก่ ทางพิเศษเฉลิมมหานคร ทางพิเศษศรีรัช และทางพิเศษอุดรรัถยา ในวันที่ 28 กรกฎาคม 2566 และวันที่ 1 - 2 สิงหาคม 2566 ในระหว่างการเดินทางได้จัดบริการจุดพักรถ จุดตรวจสภาพรถ รวมถึงจุดให้บริการประชาชนที่เดินทางทางถนนจัดให้บริการข่าวสารการจราจร แนะนำเส้นทาง รายงานสภาพการจราจรแบบ REAL TIME รวมถึงได้ประสานความร่วมมือกับภาคีเครือข่ายสำหรับบริการการแพทย์ฉุกเฉิน กู้ชีพกู้ภัยเพื่อให้ความช่วยเหลือได้อย่างทันท่วงที หากเกิดอุบัติเหตุ
สำหรับการดำเนินการอำนวยความปลอดภัย ป้องกันและลดอุบัติเหตุบนโครงข่ายถนน     ของกระทรวงคมนาคม ได้ดำเนินมาตรการในการกำกับดูแลผู้ขับขี่รถสาธารณะ ตรวจสอบสภาพรถให้มีความพร้อม การบริหารจัดการเส้นทางหลวง ทางด่วน ประสานงานผู้รับเหมาคืนพื้นผิวการจราจรในช่วงที่มีการก่อสร้าง  การป้องกันปัญหาบริเวณจุดตัดทางรถไฟ และการบังคับใช้กฎหมายอย่างเคร่งครัด เพื่อให้ประชาชนเดินทางถึงที่หมายอย่างสะดวกและปลอดภัย หากประชาชนไม่ได้รับความสะดวกในการเดินทาง พบเหตุไม่ปลอดภัย หรือมีข้อแนะนำข้อเสนอแนะสามารถแจ้งศูนย์ปฏิบัติการความปลอดภัยคมนาคม สายด่วน 1356 ตลอด 24 ชั่วโมง หรือแจ้งศูนย์คุ้มครองผู้โดยสารสาธารณะ 1584 บขส. โทร. 1490 กรมทางหลวง โทร. 1586 กรมทางหลวงชนบท  โทร. 1146 การทางพิเศษแห่งประเทศไทย โทร. 1543 กรมเจ้าท่า โทร.1199 การรถไฟฯ/รถไฟฟ้าสายสีแดง โทร. 1690 บริษัท ท่าอากาศยานไทย จำกัด (มหาชน) โทร. 1722 ขสมก. โทร. 1348

ที่มา : https://www.thaigov.go.th/news/contents/details/70868