รัฐบาลไทย-ข่าวทำเนียบรัฐบาล-กรมทางหลวงชนบท เริ่มเข้าพื้นที่ก่อสร้างถนนสาย ฉช.2004 จังหวัดฉะเชิงเทรา


วันพฤหัสบดีที่ 3 สิงหาคม 2566
กรมทางหลวงชนบท เริ่มเข้าพื้นที่ก่อสร้างถนนสาย ฉช.2004 จังหวัดฉะเชิงเทรา
สนับสนุนการคมนาคมสู่ท่าอากาศยานสุวรรณภูมิ แบ่งเบาการจราจรบนถนนสายหลัก รองรับการขยายตัวของเศรษฐกิจการขนส่งในอนาคต คาดก่อสร้างแล้วเสร็จในปี 2568
กรมทางหลวงชนบท (ทช.) กระทรวงคมนาคม เริ่มเข้าพื้นที่ดำเนินโครงการก่อสร้างถนนทางหลวงชนบทสาย ฉช.2004 แยก ทล.34 - ทล.314 อำเภอบางปะกง อำเภอเมือง จังหวัดฉะเชิงเทรา ตอนที่ 1 เพื่อเพิ่มศักยภาพการคมนาคม ลดระยะเวลา ลดต้นทุนในการเดินทางขนส่งสินค้า รองรับการขยายตัวของเศรษฐกิจในอนาคตให้สมบูรณ์มากยิ่งขึ้น คาดก่อสร้างแล้วเสร็จในปี 2568
ถนนสายดังกล่าวเป็นเส้นทางเชื่อมต่อระหว่างจังหวัดสมุทรปราการกับฉะเชิงเทรา ซึ่งเป็นที่ตั้งของนิคมอุตสาหกรรมหลายแห่งและเส้นทางเชื่อมโยงไปยังท่าอากาศยานสุวรรณภูมิ ทั้งนี้ เพื่อเชื่อมโยงโครงข่ายคมนาคมให้สมบูรณ์อย่างมีระบบ ช่วยแก้ไขปัญหาการจราจรที่หนาแน่น ส่งเสริมเศรษฐกิจในบริเวณพื้นที่การค้าการขนส่ง ทช. จึงดำเนินโครงการก่อสร้างจุดเริ่มต้นโครงการบริเวณ กม. ที่ 6+500 เป็นช่วงเชื่อมต่อระหว่าง ทล.34 (บางนา - ตราด) ไปสิ้นสุดบริเวณ กม. ที่ 10+925 บรรจบถนนทางหลวงชนบทสาย ฉช.3001 (ลาดกระบัง - ฉะเชิงเทรา) รวมระยะทาง 4.425 กิโลเมตร เป็นถนนแอสฟัลท์ติกคอนกรีตขนาด 4 ช่องจราจร มีไหล่ทาง ทางเท้า พร้อมสะพานคอนกรีตเสริมเหล็ก 2 แห่ง รวมถึงระบบระบายน้ำ ติดตั้งไฟฟ้าแสงสว่าง สัญญาณไฟจราจรเครื่องหมายจราจร และสิ่งอำนวยความปลอดภัยสำหรับผู้ใช้เส้นทาง ใช้งบประมาณ 549.500 ล้านบาท
นอกจากนี้ ก่อนดำเนินการก่อสร้าง ทช. ได้จัดประชุมการมีส่วนร่วมภาคประชาชน และลงนามบันทึกความร่วมมือ 3 ฝ่าย ระหว่าง ทช. ผู้รับจ้าง และประชาชน มีการนำเสนอความเป็นมา ลักษณะของโครงการ ขั้นตอนการดำเนินงาน พร้อมทั้งตอบข้อซักถาม รับฟังข้อเสนอแนะ ความคิดเห็นจากผู้นำชุมชน ประชาชน หน่วยงานราชการที่เกี่ยวข้อง สร้างความเข้าใจเกี่ยวกับโครงการก่อสร้างและนำความคิดเห็นจากในที่ประชุมมาประกอบการดำเนินงานเพื่อเป็นประโยชน์ต่อประชาชนในพื้นที่ให้มากที่สุด

ที่มา : https://www.thaigov.go.th/news/contents/details/70948