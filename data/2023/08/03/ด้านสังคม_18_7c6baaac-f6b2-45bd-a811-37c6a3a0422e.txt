รัฐบาลไทย-ข่าวทำเนียบรัฐบาล-สธ.รวมพลังจัดกิจกรรม MOPH Big Cleaning Day เฉลิมพระเกียรติฯ เนื่องในโอกาสวันเฉลิมพระชนมพรรษา พระบาทสมเด็จพระเจ้าอยู่หัว 28 กรกฎาคม 2566


วันพฤหัสบดีที่ 27 กรกฎาคม 2566
สธ.รวมพลังจัดกิจกรรม MOPH Big Cleaning Day เฉลิมพระเกียรติฯ เนื่องในโอกาสวันเฉลิมพระชนมพรรษา พระบาทสมเด็จพระเจ้าอยู่หัว 28 กรกฎาคม 2566
ปลัดกระทรวงสาธารณสุข นำคณะผู้บริหารและบุคลากร ร่วมกิจกรรม MOPH Big Cleaning Day เพื่อเฉลิมพระเกียรติฯ เนื่องในโอกาสวันเฉลิมพระชนมพรรษา พระบาทสมเด็จพระเจ้าอยู่หัว 28 กรกฎาคม 2566 โดยปลูกต้นรวงผึ้ง พรรณไม้ประจำรัชกาล
ปลัดกระทรวงสาธารณสุข นำคณะผู้บริหารและบุคลากร ร่วมกิจกรรม MOPH Big Cleaning Day เพื่อเฉลิมพระเกียรติฯ เนื่องในโอกาสวันเฉลิมพระชนมพรรษา พระบาทสมเด็จพระเจ้าอยู่หัว 28 กรกฎาคม 2566 โดยปลูกต้นรวงผึ้ง พรรณไม้ประจำรัชกาล พร้อมดูแลภูมิทัศน์ ทำความสะอาด และกำจัดแหล่งเพาะพันธุ์ลูกน้ำยุงลาย บริเวณโดยรอบสำนักงานปลัดกระทรวงสาธารณสุข
วันนี้ (27 กรกฎาคม 2566) ที่ สำนักงานปลัดกระทรวงสาธารณสุข นายแพทย์โอภาส การย์กวินพงศ์ ปลัดกระทรวงสาธารณสุข เป็นประธานเปิดกิจกรรม MOPH Big Cleaning Day ประจำปี 2566 และกล่าวว่า กระทรวงสาธารณสุข จัดกิจกรรม Big Cleaning Day ขึ้น เพื่อเฉลิมพระเกียรติและรำลึกในพระมหากรุณาธิคุณ และแสดงความจงรักภักดีต่อสถาบันพระมหากษัตริย์ เนื่องในโอกาสวันเฉลิมพระชนมพรรษา พระบาทสมเด็จพระปรเมนทรรามาธิบดีศรีสินทร มหาวชิราลงกรณ พระวชิรเกล้าเจ้าอยู่หัว 28 กรกฎาคม 2566 อีกทั้งยังเป็นการสร้างความสามัคคีและส่งเสริมความสัมพันธ์อันดีระหว่างบุคลากรในองค์กรด้วย
สำหรับกิจกรรมในวันนี้ คณะผู้บริหารได้ร่วมกันปลูกต้นรวงผึ้ง จำนวน 10 ต้น ซึ่งเป็นพรรณไม้ประจำรัชกาลที่ 10 มีดอกสีเหลืองโดดเด่น ตรงกับสีประจำวันพระราชสมภพ ช่วยเพิ่มพื้นที่สีเขียว และช่วยลดภาวะโลกร้อน พร้อมนำบุคลากรร่วมกันดูแลรักษาภูมิทัศน์ ทำความสะอาดพื้นที่บริเวณรอบตึกสำนักงานปลัดกระทรวงสาธารณสุข และถนนวิเชียรแพทยาคม (ด้านหน้าสำนักงานคณะกรรมการอาหารและยา จนถึงกรมควบคุมโรค) สำรวจพื้นที่เพื่อกำจัดแหล่งเพาะพันธุ์ลูกน้ำยุงลาย และใส่ทรายกำจัดลูกน้ำ เพื่อป้องกันควบคุมการระบาดของโรคไข้เลือดออกในช่วงฤดูฝนนี้
******************************************* 27 กรกฎาคม 2566

ที่มา : https://www.thaigov.go.th/news/contents/details/70781