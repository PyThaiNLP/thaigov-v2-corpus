รัฐบาลไทย-ข่าวทำเนียบรัฐบาล-รองโฆษกรัฐบาล นางสาวรัชดาฯ เผย นายกชื่นชมผลงานเยาวชนไทย ในการแข่งขันฟิสิกส์โอลิมปิกระหว่างประเทศ ครั้งที่ 53 และการแข่งขันเคมีโอลิมปิกระหว่างประเทศ ครั้งที่55


วันพฤหัสบดีที่ 27 กรกฎาคม 2566
27/07/2566
พิมพ์
รองโฆษกรัฐบาล นางสาวรัชดาฯ เผย นายกชื่นชมผลงานเยาวชนไทย ในการแข่งขันฟิสิกส์โอลิมปิกระหว่างประเทศ ครั้งที่ 53 และการแข่งขันเคมีโอลิมปิกระหว่างประเทศ ครั้งที่55
รองโฆษกรัฐบาล นางสาวรัชดาฯ เผย นายกชื่นชมผลงานเยาวชนไทย ในการแข่งขันฟิสิกส์โอลิมปิกระหว่างประเทศ ครั้งที่ 53 (53rd International Physics Olympiad 2023) และการแข่งขันเคมีโอลิมปิกระหว่างประเทศ ครั้งที่55 (55th International Chemistry Olympiad 2023)
วันนี้ (27 กรกฎาคม 2566) นางสาวรัชดา ธนาดิเรก รองโฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ชื่นชมผลงานของทีมเยาวชนไทยทำผลงานได้ยอดเยี่ยม ในรายการแข่งขันฟิสิกส์โอลิมปิกระหว่างประเทศ ครั้งที่ 53 (53rd  International Physics Olympiad 2023) ระหว่างวันที่ 10 – 17 กรกฎาคม 2566 ณ กรุงโตเกียว ประเทศญี่ปุ่น ได้รับ 1 เหรียญทอง 2 เหรียญเงิน 2 เหรียญทองแดง และรายการแข่งขันเคมีโอลิมปิกระหว่างประเทศ ครั้งที่ 55 (55th International Chemistry Olympiad 2023) ระหว่างวันที่ 16 – 25 กรกฎาคม 2566 ณ เมืองซูริก สมาพันธรัฐสวิส ได้รับ 1 เหรียญทอง 2 เหรียญเงิน 1 เหรียญทองแดง
รองโฆษกประจำสำนักนายกรัฐมนตรี กล่าวว่า การแข่งขันทั้ง 2 รายการ ทีมเยาวชนไทยสามารถทำผลงานได้ยอดเยี่ยม โดยในรายการแข่งขันฟิสิกส์โอลิมปิกระหว่างประเทศ ครั้งที่ 53 ณ ประเทศญี่ปุ่น มีผู้เข้าร่วมการแข่งขัน 394 คน จาก 82 ประเทศ ซึ่งมีเยาวชนจากประเทศไทยเข้าร่วมกันแข่งขัน 5 คน และได้รับรางวัลทุกคน ได้แก่ 1. นายณัฏฐ์เดช เผด็จสุวันนุกูล ได้รับรางวัลเหรียญทอง 2. นายธนัชสรศ์ จันทร์เกษมสัตย์ ได้รับรางวัลเหรียญเงิน 3. นายภัทรพล พันธ์เลิศระพี ได้รับรางวัลเหรียญเงิน 4. นายธงไชย อาชาบุณยเสก ได้รับรางวัลเหรียญทองแดง และ 5. นายนพรุจ สอดศรี ได้รับรางวัลเหรียญทองแดง ทำให้จากการแข่งขันในรายการนี้ ทีมเยาวชนไทย ได้รับเหรียญรางวัลทั้งหมด 1 เหรียญทอง 2 เหรียญเงิน 2 เหรียญทองแดง
ในขณะที่การแข่งขันรายการ เคมีโอลิมปิกระหว่างประเทศ ครั้งที่ 55 ณ สมาพันธรัฐสวิส มีผู้เข้าร่วมการแข่งขัน 356 คน จาก 90 ประเทศ โดยมีตัวแทนทีมเยาวชนไทยเข้าร่วมกันแข่งขัน 4 คน และได้รับรางวัลทุกคนเช่นกัน ได้เเก่ 1. นายจิรโรจน์ ชวนะสุนทรพจน์ ได้รับรางวัล เหรียญทอง 2. นายคณิศร กิรติพงษ์วุฒิ ได้รับรางวัล เหรียญเงิน 3. นายพีรดนย์ แซ่จึง ได้รับรางวัล เหรียญเงิน และ 4. นางสาวอมาษญา เลี้ยงบำรุง ได้รับรางวัล เหรียญทองแดง โดยจากการแข่งขันรายการนี้ ทีมเยาวชนไทยทำผลงานไปได้ทั้งหมด 1 เหรียญทอง 2 เหรียญเงิน 1 เหรียญทองแดง
“นายกรัฐมนตรี ชื่นชมความสามารถของทีมเยาวชนไทย ที่ทำผลงานได้อย่างยอดเยี่ยม ในการแข่งขันทั้ง 2 รายการ เยาวชนไทยมีความสามารถที่หลากหลายทั้งด้านกีฬา และในด้านวิชาการ ทักษะและศักยภาพของเด็กไทยไม่แพ้ชาติใดในโลก ทั้งนี้ เชื่อมั่นว่าเยาวชนไทยจะเป็นกำลังสำคัญในการพัฒนาประเทศในอนาคต” นางสาวรัชดาฯ กล่าว

ที่มา : https://www.thaigov.go.th/news/contents/details/70758