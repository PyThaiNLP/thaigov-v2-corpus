รัฐบาลไทย-ข่าวทำเนียบรัฐบาล-พม. มอบทุนการศึกษา ช่วยสร้างโอกาสให้บุตรผู้มีรายได้น้อย ที่ จ.ลพบุรี


วันพฤหัสบดีที่ 3 สิงหาคม 2566
พม. มอบทุนการศึกษา ช่วยสร้างโอกาสให้บุตรผู้มีรายได้น้อย ที่ จ.ลพบุรี
พม. มอบทุนการศึกษา ช่วยสร้างโอกาสให้บุตรผู้มีรายได้น้อย ที่ จ.ลพบุรี
เมื่อวันที่ 27 ก.ค. 66 เวลา 13.00 น. นายอนุกูล ปีดแก้ว ปลัดกระทรวงการพัฒนาสังคมและความมั่นคงของมนุษย์ (ปลัด พม.) เป็นประธานในพิธีมอบทุนการศึกษา และสิ่งของเครื่องอุปโภคบริโภค ประจำปี 2566 เพื่อบรรเทาความเดือดร้อนให้แก่ประชาชนกลุ่มเป้าหมายในพื้นที่ อีกทั้งมอบเครื่องมือช่างให้แก่นายธงชัย อิ่มอรชร กำนันตำบลโคกตูม จังหวัดลพบุรี เพื่อใช้ในกิจกรรมสาธารณประโยชน์ โดยมีนายประสงค์ พันธ์ลิมา ผู้อำนวยการสำนักงานธนานุเคราะห์ กล่าวรายงาน ทั้งนี้ คณะกรรมการอำนวยการสำนักงานธนานุเคราะห์ ผู้อำนวยการสำนักงานส่งเสริมและสนับสนุนวิชาการ 7 พัฒนาสังคมและความมั่นคงของมนุษย์จังหวัดลพบุรี พร้อมทีม One Home พม. จังหวัดลพบุรี เข้าร่วมงาน ณ สถานธนานุเคราะห์ สาขาที่ 44 อำเภอเมือง จังหวัดลพบุรี
นายอนุกูล กล่าวว่า สำนักงานธนานุเคราะห์ หรือ สธค. เป็นโรงรับจำนำของรัฐภายใต้กระทรวงการพัฒนาสังคมและความั่นคงของมนุษย์ (พม.) ให้บริการรับจำนำทรัพย์ ด้วยอัตราดอกเบี้ยต่ำ เพื่อบรรเทาความเดือดร้อนทางการเงินให้แก่ประชาชน ควบคู่กับการดำเนินกิจกรรมช่วยเหลือสังคมในด้านต่างๆ นำมาซึ่งการพัฒนาคุณภาพชีวิตที่มั่นคง ทั้งนี้ จึงได้จัดโครงการ “มอบทุนการศึกษาแก่บุตรผู้มีรายได้น้อย” เพื่อสนับสนุนเด็กและเยาวชนเรียนดี มีความประพฤติดี เป็นการช่วยเหลือและแบ่งเบาภาระค่าใช้จ่ายด้านการศึกษาให้กับผู้ปกครองที่เป็นผู้ใช้บริการ สธค. รวมทั้งครอบครัวผู้มีรายได้น้อยในพื้นที่ ทั้งนี้ มีการมอบทุนการศึกษาให้แก่บุตรผู้มีรายได้น้อยที่เรียนดี มีความประพฤติดี โดยมอบทุนการศึกษา จำนวน 10 ทุนๆ ละ 3,500 บาท รวมเป็นเงิน 35,000 บาท
#ช่วย24ชั่วโมง #พม24ชม #ข่าวพม

ที่มา : https://www.thaigov.go.th/news/contents/details/70942