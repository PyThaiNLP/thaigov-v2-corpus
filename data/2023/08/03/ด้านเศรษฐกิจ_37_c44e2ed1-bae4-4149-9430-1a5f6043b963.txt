รัฐบาลไทย-ข่าวทำเนียบรัฐบาล-กรมทางหลวงชนบท ติดตามสถานการณ์อุทกภัยในช่วงฤดูฝนอย่างใกล้ชิด 


วันพฤหัสบดีที่ 27 กรกฎาคม 2566
กรมทางหลวงชนบท ติดตามสถานการณ์อุทกภัยในช่วงฤดูฝนอย่างใกล้ชิด
พร้อมเฝ้าระวังสถานการณ์และดูแลอำนวยความสะดวกให้ประชาชนใช้เส้นทางได้อย่างปลอดภัย
กรมทางหลวงชนบท (ทช.) กระทรวงคมนาคม ติดตามแนวโน้มการเปลี่ยนแปลงของสภาพอากาศ ซึ่งจากข้อมูลของกรมอุตุนิยมวิทยาได้คาดการณ์ว่าในช่วงเดือนสิงหาคม 2566 บริเวณประเทศไทยจะมีฝนตกชุกหนาแน่นเพิ่มขึ้นอีก จะมีฝนฟ้าคะนองร้อยละ 60 - 80 ของพื้นที่ ให้ประชาชนระวังอันตรายจากฝนตกหนักถึงหนักมากและฝนที่ตกสะสม ซึ่งทำให้เกิดน้ำท่วมฉับพลันและน้ำป่าไหลหลาก โดยเฉพาะพื้นที่ลาดเชิงเขาใกล้ทางน้ำไหลและพื้นที่ลุ่ม โดยอธิบดีกรมทางหลวงชนบทมีความห่วงใยประชาชนที่ใช้เส้นทางในการสัญจร จึงมอบหมายให้เจ้าหน้าที่หน่วยงานในส่วนภูมิภาค ประกอบด้วย สำนักงานทางหลวงชนบท แขวงทางหลวงชนบท หมวดบำรุง ทางหลวงชนบท ติดตามรายงานสถานการณ์และลงพื้นที่ดูแลเส้นทางจราจร เพื่อให้สามารถแก้ไขปัญหาและช่วยเหลือประชาชนได้ทันที โดยกำหนดแนวทางการเตรียมความพร้อมรับมือเป็น 3 ระยะ ดังนี้
1. ก่อนเกิดเหตุ
- ทำความสะอาดช่องระบายน้ำ ตัดหญ้า กำจัดวัชพืชที่ขวางทางระบายน้ำ ท่อลอด และสะพาน
- เตรียมความพร้อมด้านบุคลากร เครื่องมือ เครื่องจักร วัสดุอุปกรณ์ สะพานเบลีย์ สนับสนุนยานพาหนะ อุปกรณ์การขนส่ง พร้อมสนับสนุนการอพยพเคลื่อนย้ายประชาชนออกจากพื้นที่ประสบภัยหรือพื้นที่เสี่ยงต่อการเกิดเหตุอุทกภัย เพื่อให้ประชาชนมีความปลอดภัย
- จัดเตรียมป้ายเตือน ป้ายแนะนำเส้นทาง หลักนำทาง เพื่ออำนวยความสะดวกให้แก่ประชาชน กรณีน้ำท่วมสูง ถนนหรือสะพานขาด ไม่สามารถสัญจรไปมาได้
- ตัดแต่งกิ่งไม้ในเขตทางหลวงชนบท เพื่อป้องกันกิ่งไม้ตกหล่น หักโค่น เมื่อเกิดพายุหรือลมพัดรุนแรง
2. ขณะเกิดภัย
- บริหารจัดการเส้นทางและอำนวยความสะดวกให้แก่ประชาชน กรณีเส้นทางผ่านไม่ได้ ให้จัดหาทางเลี่ยง พร้อมทั้งประสานกับหน่วยงานของจังหวัดในการช่วยเหลือประชาชนในพื้นที่ทันที เมื่อได้รับการร้องขอ
- กรณีถนนหรือสะพานขาด ให้ดำเนินการซ่อมแซมเบื้องต้นให้ประชาชนสามารถใช้เส้นทางสัญจรไปมาได้ชั่วคราว เช่น วางสะพานเบลีย์ถมดินคอสะพาน ถมวัสดุคอสะพาน
- รายงานข้อมูลสายทางที่ประสบภัยพิบัติพร้อมภาพถ่ายผ่านระบบบริหารจัดการงานอุทกภัย ทช. (FMS) และปรับปรุงข้อมูลจนกว่าจะเข้าสู่ภาวะปกติ
- กรณีต้นไม้หักโค่นปิดทับหรือกีดขวางเส้นทาง ให้รีบนำเครื่องมือเครื่องจักรเข้าดำเนินการทันทีเพื่อให้ประชาชนสามารถสัญจรผ่านได้
- เสนอโครงการที่ประสบอุทกภัยต่อที่ประชุมคณะกรรมการให้ความช่วยเหลือผู้ประสบภัยพิบัติของแต่ละจังหวัด
- เข้าพื้นที่สำรวจความเสียหายประมาณการค่าซ่อมแซมเบื้องต้น และเตรียมเข้าซ่อมทันที เมื่อเข้าสู่ภาวะปกติให้สามารถเปิดการจราจรชั่วคราวได้
- หน่วยงานในพื้นที่ประสานกับหน่วยงานราชการต่าง ๆ รวมถึงหน่วยงานทหารในพื้นที่ เพื่อบูรณาการความร่วมมือในการช่วยเหลือประชาชน ตลอดจนรายงานข้อมูลสายทางที่ประสบอุทกภัยให้ผู้บริหารได้รับทราบจนกว่าจะเข้าสู่ภาวะปกติ
3. หลังเกิดภัย
หลังจากเข้าสู่ภาวะปกติ ให้ดำเนินการซ่อมแซมเบื้องต้น เพื่อให้ประชาชนสามารถสัญจรไปมาได้ภายใน 7 วัน และดำเนินการสำรวจ ออกแบบ ประมาณราคา พร้อมภาพถ่ายสภาพความเสียหาย หลังน้ำลด เพื่อขอสนับสนุนงบประมาณในการฟื้นฟูต่อไป
ทช. จะติดตามและเฝ้าระวังสถานการณ์ทุกพื้นที่ทั่วประเทศอย่างใกล้ชิด พร้อมเน้นย้ำหน่วยงานในพื้นที่ปฏิบัติตามมาตรการรับมืออุทกภัย ตลอดจนจัดเจ้าหน้าที่พร้อมเครื่องจักร อุปกรณ์ เข้าประจำจุดพื้นที่เสี่ยงไว้ล่วงหน้าเพื่อให้สามารถแก้ไขปัญหาและช่วยเหลือประชาชนได้ทันที รวมถึงขอความร่วมมือประชาชน โปรดระมัดระวังในการใช้รถใช้ถนนเป็นพิเศษ และโปรดสังเกตป้ายเตือน ทั้งนี้ สามารถแจ้งเหตุได้ที่สำนักงานทางหลวงชนบท และแขวงทางหลวงชนบทในพื้นที่ หรือสายด่วน ทช. โทร. 1146

ที่มา : https://www.thaigov.go.th/news/contents/details/70778