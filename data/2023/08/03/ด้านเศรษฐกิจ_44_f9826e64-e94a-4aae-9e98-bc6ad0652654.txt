รัฐบาลไทย-ข่าวทำเนียบรัฐบาล-บขส. ร่วมหารือผู้แทน 4 หน่วยงาน แก้ปัญหาวินจักรยานยนต์รับจ้างเข้าพื้นที่โดยไม่ได้รับอนุญาต ขีดเส้นให้ออกจากพื้นที่ภายใน 31 ก.ค.นี้ หากฝ่าฝืนพร้อมดำเนินการตามกฎหมาย


วันพฤหัสบดีที่ 27 กรกฎาคม 2566
บขส. ร่วมหารือผู้แทน 4 หน่วยงาน แก้ปัญหาวินจักรยานยนต์รับจ้างเข้าพื้นที่โดยไม่ได้รับอนุญาต ขีดเส้นให้ออกจากพื้นที่ภายใน 31 ก.ค.นี้ หากฝ่าฝืนพร้อมดำเนินการตามกฎหมาย
....
นายสัญลักข์ ปัญวัฒนลิขิต กรรมการผู้จัดการใหญ่ บริษัท ขนส่ง จำกัด กระทรวงคมนาคม เปิดเผยถึงความคืบหน้าในการแก้ไขปัญหาวินรถจักรยานยนต์รับจ้างในพื้นที่ของสถานีขนส่งผู้โดยสารกรุงเทพ (จตุจักร) หรือหมอชิต 2 ว่า เมื่อวันที่ 26 กรกฎาคม 2566 ที่ผ่านมา บริษัท ขนส่ง จำกัด (บขส.) ได้เชิญคณะอนุกรรมการประจำกรุงเทพมหานครพื้นที่ 5 เขตจตุจักร ประกอบด้วย ผู้แทนกรมการขนส่งทางบก กองอำนวยการรักษาความมั่นคงภายในราชอาณาจักรกรุงเทพมหานคร (กอ.รมน.กทม.), สำนักงานเขตจตุจักร และสถานีตำรวจนครบาลบางซื่อ ร่วมประชุมเพื่อหารือแนวทางในการปฏิบัติตามมติของที่ประชุมคณะอนุกรรมการฯ ครั้งที่ 2 เมื่อวันที่ 22 มิถุนายน 2566 ที่เห็นชอบให้วิน “ในหมอชิตใหม่ (บขส.2)” ย้ายจุดจอดรับผู้โดยสารไปยังสถานที่ตั้งวินเดิมซึ่งอยู่บริเวณริมรั้วด้านหลังชานขาลาขาเข้า สถานีขนส่งฯ หมอชิต 2
จากการหารือที่ประชุมฯ พบว่าวินรถจักรยานยนต์รับจ้างที่เข้ามาในพื้นที่ชานชาลาขาเข้า หมอชิต 2 เป็นวินที่ไม่ได้รับอนุญาตจาก บขส. ดังนั้นการเข้ามาในพื้นที่ และสร้างความเดือดร้อนแก่ประชาชน ถือเป็นการบุกรุกสถานที่ราชการ คณะอนุกรรมการฯ จึงมีมติให้วินรถจักรยานยนต์รับจ้างทุกวิน ออกนอกพื้นที่ชานชาลาขาเข้า หมอชิต 2 ภายในวันที่ 31 กรกฎาคม 2566 และให้ บขส. ติดป้ายประกาศแจ้งให้ทราบโดยทั่วกัน ทั้งนี้เพื่อแก้ไขปัญหาวินรถจักรยานยนต์เข้าพื้นที่โดยไม่ได้รับอนุญาต และป้องกันไม่ให้เกิดความเดือดร้อนแก่ประชาชนที่เข้าใช้บริการ อย่างไรก็ดีหากพบว่ายังมีการฝ่าฝืนเข้ามาในพื้นที่จะดำเนินการตามกฎหมายและคณะอนุกรรมการฯ จะพิจารณายกเลิกหนังสือรับรองการจัดตั้งวินและถอดชื่อผู้แทนและผู้ขับรถจักรยานยนต์สาธารณะที่เป็นสมาชิกของวินออกจากบัญชีรายชื่อในวินด้วย
กรรมการผู้จัดการใหญ่ บขส. กล่าวเพิ่มเติมว่า บขส. ได้รับเรื่องร้องเรียนเกี่ยวกับปัญหาวินรถจักรยานยนต์รับจ้างมาโดยตลอดและได้พยายามบริหารจัดการ แต่เนื่องจากไม่มีอำนาจและไม่สามารถใช้กฎหมายแก้ปัญหาบางอย่างได้ จึงต้องประสานขอความร่วมมือไปยังหน่วยงานที่เกี่ยวข้อง ซึ่งได้รับความร่วมมือจากคณะอนุกรรมการฯ ในการแก้ปัญหาดังกล่าวเป็นอย่างดี

ที่มา : https://www.thaigov.go.th/news/contents/details/70792