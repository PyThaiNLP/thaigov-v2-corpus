รัฐบาลไทย-ข่าวทำเนียบรัฐบาล-กรมทางหลวงก่อสร้างสะพานข้ามแยกจุดตัดทางหลวงหมายเลข 4 กับทางหลวงหมายเลข 3087 (แยกเขางู) จังหวัดราชบุรี แล้วเสร็จ บรรเทาปัญหาการจราจรติดขัด เพิ่มประสิทธิภาพการคมนาคมสู่ภาคใต้


วันพฤหัสบดีที่ 3 สิงหาคม 2566
กรมทางหลวงก่อสร้างสะพานข้ามแยกจุดตัดทางหลวงหมายเลข 4 กับทางหลวงหมายเลข 3087 (แยกเขางู) จังหวัดราชบุรี แล้วเสร็จ บรรเทาปัญหาการจราจรติดขัด เพิ่มประสิทธิภาพการคมนาคมสู่ภาคใต้
...
กรมทางหลวง (ทล.) กระทรวงคมนาคม โดยสำนักก่อสร้างสะพาน ดำเนินการก่อสร้างสะพานข้ามทางแยกจุดตัดทางหลวงหมายเลข 4 กับทางหลวงหมายเลข 3087 (แยกเขางู) อำเภอเมือง จังหวัดราชบุรี รวมระยะทางก่อสร้าง 3.729 กิโลเมตร วงเงินงบประมาณ 544 ล้านบาท เพื่อแก้ไขปัญหาการจราจรหนาแน่นและการเกิดอุบัติเหตุบ่อยครั้ง เนื่องจากทางแยกจุดตัดดังกล่าวเป็นเส้นทางสายหลักในการเดินทางสู่ภาคใต้ และประชาชนนิยมใช้สัญจรภายในเมืองราชบุรี ทล. จึงได้ดำเนินโครงการก่อสร้างเพื่ออำนวยความสะดวกและปลอดภัยให้แก่ประชาชน รวมทั้งรองรับการพัฒนาโครงข่ายทางหลวงเชื่อมโยงภาคกลางและภาคใต้ สำหรับลักษณะการก่อสร้างสะพานดังกล่าว ประกอบด้วย
- ทางหลวงหมายเลข 4 ก่อสร้างสะพานคอนกรีตอัดแรง ความยาว 424.00 เมตร ความกว้าง รวม 25.6 เมตร ขนาด 4 ช่องจราจร (ไป - กลับ) ช่องจราจรกว้างช่องละ 4.00 เมตร พร้อมก่อสร้างกำแพงกันดินเชิงลาดสะพาน 2 แห่ง และงานก่อสร้างถนนบริการตามรูปแบบมาตรฐานทางชั้นพิเศษ ผิวจราจรคอนกรีตเสริมเหล็ก (JRCP) ความหนา 25 เซนติเมตร ขนาด 6 ช่องจราจร (ไป - กลับ) พร้อมระบบระบายน้ำ Box Culvert ขนาด 2.10 x 2.10 เมตร ระหว่าง กม. ที่ 99+798 - 101+435 ระยะทาง 1,637 เมตร
- ทางหลวงหมายเลข 3087 ระหว่าง กม. ที่ 0+000 - 1+800 ระยะทาง 1,800 เมตร เป็นมาตรฐานทางชั้นพิเศษ โดยขยายช่องจราจรจากเดิม 2 ช่องจราจร เป็น 4 ช่องจราจร (ไป - กลับ) ผิวจราจรคอนกรีตเสริมเหล็ก (JRCP) ความหนา 25 เซนติเมตร ช่องจราจรกว้างช่องละ 3.50 เมตร ไหล่ทางกว้าง 2.50 เมตร รวมงานก่อสร้างสะพานคอนกรีตอัดแรงข้ามคลอง 2 แห่ง ความยาว 36 เมตร และจุดกลับรถใต้สะพาน พร้อมติดตั้งไฟฟ้าแสงสว่าง ป้ายจราจร และระบบระบายน้ำ เพื่อเพิ่มความปลอดภัยในการสัญจรของผู้ใช้เส้นทาง รวมทั้งได้ขยายถนนเพื่อเชื่อมต่อถนนของเทศบาล ระยะทาง 292 เมตร
ทั้งนี้ เมื่อโครงการก่อสร้างแล้วเสร็จจะช่วยบรรเทาปัญหาการจราจรหนาแน่น ยกระดับ ความปลอดภัยในการสัญจร เพิ่มประสิทธิภาพการคมนาคมและขนส่งบนทางหลวงหมายเลข 4 และสามารถเดินทางไปสู่ภาคใต้ได้อย่างสะดวก ปลอดภัย และรวดเร็วยิ่งขึ้น ส่งเสริมคุณภาพชีวิตของประชาชน เศรษฐกิจ สังคมของจังหวัด และเสริมศักยภาพด้านการขนส่งของประเทศ

ที่มา : https://www.thaigov.go.th/news/contents/details/70947