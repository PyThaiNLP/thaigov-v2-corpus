รัฐบาลไทย-ข่าวทำเนียบรัฐบาล-กรมการขนส่งทางบก ขอความร่วมมือผู้ประกอบการขนส่งสินค้าด้วยรถบรรทุกหลีกเลี่ยงการขนส่งสินค้าและการวิ่งรถเปล่าในช่วงวันหยุดต่อเนื่องระหว่างวันที่ 28 กรกฎาคม - 2 สิงหาคม 2566 


วันพฤหัสบดีที่ 27 กรกฎาคม 2566
กรมการขนส่งทางบก ขอความร่วมมือผู้ประกอบการขนส่งสินค้าด้วยรถบรรทุกหลีกเลี่ยงการขนส่งสินค้าและการวิ่งรถเปล่าในช่วงวันหยุดต่อเนื่องระหว่างวันที่ 28 กรกฎาคม - 2 สิงหาคม 2566
เพื่อป้องกันและลดความสูญเสียจากอุบัติเหตุทางถนน
กรมการขนส่งทางบก ขอความร่วมมือผู้ประกอบการขนส่งสินค้าด้วยรถบรรทุกหลีกเลี่ยงการขนส่งสินค้าและการวิ่งรถเปล่าในช่วงวันหยุดต่อเนื่องระหว่างวันที่ 28 กรกฎาคม - 2 สิงหาคม 2566 เพื่อป้องกันและลดความสูญเสียจากอุบัติเหตุทางถนน
นายเสกสม อัครพันธุ์ รองอธิบดีกรมการขนส่งทางบก และโฆษกกรมการขนส่งทางบก กระทรวงคมนาคม กล่าวว่า กรมการขนส่งทางบก (ขบ.) ขอความร่วมมือผู้ประกอบการขนส่งสินค้าด้วยรถบรรทุกร่วมเป็นส่วนหนึ่งในการป้องกันและลดความสูญเสียจากอุบัติเหตุทางถนนด้วยการหลีกเลี่ยงการขนส่งสินค้าและงดการใช้รถที่ไม่มีการบรรทุกสินค้า (รถเปล่า) ระหว่างวันที่ 28 กรกฎาคม  - 2 สิงหาคม 2566 ซึ่งเป็นช่วงวันหยุดยาวต่อเนื่องในวันเฉลิมพระชนมพรรษา วันอาสาฬหบูชาและวันเข้าพรรษา เพื่อลดปัญหาการจราจร ลดโอกาสเสี่ยงการเกิดอุบัติเหตุรุนแรง เนื่องจากมีปริมาณยานพาหนะที่ใช้บนท้องถนนมีความคับคั่งและมีโอกาสจะเกิดอุบัติเหตุทางถนนเพิ่มสูงขึ้นกว่าปกติ ในกรณีที่มีความจำเป็นต้องใช้รถ แนะนำให้ผู้ประกอบการขนส่งดูแลกวดขันผู้ขับรถให้ปฏิบัติ ดังนี้ 1) กำชับให้ผู้ขับรถขับด้วยความระมัดระวัง ใช้ความเร็วตามกฎหมายกำหนด พักผ่อนอย่างเพียงพอ มีสภาพร่างกายพร้อมที่จะปฏิบัติหน้าที่ได้อย่างปลอดภัย และไม่ขับรถเกินชั่วโมงตามที่กฎหมายกำหนด 2) ตรวจสภาพความมั่นคงแข็งแรงของตัวรถและอุปกรณ์ส่วนควบด้านความปลอดภัยของรถบรรทุกรถลากจูง รถพ่วง ก่อนใช้งานทุกครั้ง 3) ผู้ขับรถบรรทุกต้องมีปริมาณแอลกอฮอล์ในลมหายใจเป็นศูนย์ และ 4) ผู้ประกอบการขนส่งที่มีการติดตั้งระบบ Global Positioning System (GPS) ในรถให้ติดตามการใช้ความเร็วของรถบรรทุกอย่างต่อเนื่องผ่าน Application DLT-GPS แจ้งเตือนผู้ขับรถเมื่อพบว่ามีการใช้ความเร็วเกินกำหนด รวมทั้งหลีกเลี่ยงการจอดรถทิ้งไว้บนไหล่ทางและให้เดินรถเฉพาะช่องเดินรถซ้ายสุดเท่านั้น
นอกจากนี้ ขบ. ได้ขอความร่วมมือไปยังผู้ประกอบการขนส่งด้วยรถบรรทุกไม่ประจำทาง รถบรรทุกส่วนบุคคล รวมถึงองค์กรด้านการขนส่งสินค้า 28 แห่ง ประกอบด้วย สหพันธ์การขนส่งทางบก แห่งประเทศไทย สมาคมขนส่งทางบกแห่งประเทศไทย สมาคมขนส่งสินค้าและโลจิสติกส์ไทย สมาคมขนส่งสินค้านำเข้าและส่งออก สมาคมขนส่งภาคตะวันออก สมาคมผู้ประกอบการขนส่งแหลมฉบัง ชลบุรี สมาคมรถบรรทุกภาคตะวันตก สมาคมขนส่งสินค้าภาคอีสาน สมาคมโลจิสติกส์และขนส่งภาคใต้ สมาคมผู้ประกอบการรถบรรทุกน้ำมันแห่งประเทศไทย ชมรมรถบรรทุกจังหวัดลำปาง สมาคมผู้ประกอบการขนส่งเกษตรกรรมและอุตสาหกรรม สมาคมผู้ประกอบการรถเครน สมาคมไทยโลจิสติกส์และการผลิต สมาคมผู้รับจัดการขนส่งสินค้าระหว่างประเทศ สมาคมผู้ประกอบธุรกิจวัตถุอันตราย สมาพันธ์โลจิสติกส์ไทย สมาพันธ์ผู้ให้บริการโลจิสติกส์ไทย สมาคมโลจิสติกส์และขนส่งไทย สภาผู้ส่งสินค้าทางเรือแห่งประเทศไทย สมาคมการค้าโลจิสติกส์ไทยแห่งอนุภาคลุ่มแม่น้ำโขง ชมรมขนส่งสินค้าท่าเรือแหลมฉบัง สหพันธ์การขนส่งทางรถบรรทุกแห่งอาเซียน หอการค้าไทยและสภาหอการค้าแห่งประเทศไทย สภาอุตสาหกรรมแห่งประเทศไทย สมาคมตัวแทนออกของรับอนุญาตไทย สมาคมขนส่งสินค้าจังหวัดตาก และผู้ประกอบการขนส่ง ทั้งนี้ ขบ. ขอขอบคุณหน่วยงาน สมาคม ชมรมต่าง ๆ ในความร่วมมือนี้ โดยเชื่อมั่นว่าผู้ประกอบการขนส่งสินค้าด้วยรถบรรทุกพร้อมร่วมเป็นส่วนหนึ่งในการป้องกันและลดอุบัติเหตุทางถนนและส่งมอบถนนที่ปลอดภัยให้แก่ผู้ใช้รถใช้ถนน

ที่มา : https://www.thaigov.go.th/news/contents/details/70753