รัฐบาลไทย-ข่าวทำเนียบรัฐบาล-ปลัด สธ. มอบทุก รพ.พิจารณาจัดบริการวันที่ 31 ก.ค.นี้ เพื่อลดผลกระทบประชาชน หลัง ครม.ประกาศเป็นวันหยุด


วันพุธที่ 26 กรกฎาคม 2566
ปลัด สธ. มอบทุก รพ.พิจารณาจัดบริการวันที่ 31 ก.ค.นี้ เพื่อลดผลกระทบประชาชน หลัง ครม.ประกาศเป็นวันหยุด
ปลัดกระทรวงสาธารณสุข สั่งการนายแพทย์สาธารณสุขจังหวัดและผู้อำนวยการโรงพยาบาลในสังกัดทุกแห่ง พิจารณาจัดบริการวันที่ 31 กรกฎาคมนี้ ตามบริบทและความเหมาะสมของสถานการณ์ หลัง ครม.ประกาศเป็นวันหยุดพิเศษ ยึดหลักให้เกิดผลกระทบกับประชาชนน้อยที่สุด
ปลัดกระทรวงสาธารณสุข สั่งการนายแพทย์สาธารณสุขจังหวัดและผู้อำนวยการโรงพยาบาลในสังกัดทุกแห่ง พิจารณาจัดบริการวันที่ 31 กรกฎาคมนี้ ตามบริบทและความเหมาะสมของสถานการณ์ หลัง ครม.ประกาศเป็นวันหยุดพิเศษ ยึดหลักให้เกิดผลกระทบกับประชาชนน้อยที่สุด หากมีการจัดบริการตามปกติให้จ่ายค่าตอบแทนบุคลากรนอกเวลาราชการตามระเบียบ
วันนี้ (26 กรกฎาคม 2566) นพ.โอภาส การย์กวินพงศ์ ปลัดกระทรวงสาธารณสุข กล่าวถึงกรณีคณะรัฐมนตรี (ครม.) มีมติให้วันที่ 31 กรกฎาคม 2566 เป็นวันหยุดพิเศษ เพื่อให้เกิดวันหยุดยาว 6 วันตั้งแต่วันที่ 28 กรกฎาคม - 2 สิงหาคม ว่า ได้รับเสียงสะท้อนจากโรงพยาบาลหลายแห่งกังวลว่าจะกระทบประชาชนที่ต้องเลื่อนนัดตรวจหรือผ่าตัด จึงได้แจ้งไปยังนายแพทย์สาธารณสุขจังหวัด ผู้อำนวยการโรงพยาบาลศูนย์ โรงพยาบาลทั่วไป และโรงพยาบาลชุมชนในสังกัดทั่วประเทศแล้วว่า ให้แต่ละแห่งพิจารณาจัดบริการแก่ประชาชนตามความเหมาะสมของบริบทและสถานการณ์แต่ละโรงพยาบาล ยึดหลักให้เกิดผลกระทบกับประชาชนน้อยที่สุด
“โรงพยาบาลแต่ละแห่งสามารถประกาศให้บริการตามปกติหรือเปิดบริการเฉพาะส่วนได้ และแจ้งให้บุคลากรและประชาชนรับทราบทั่วกัน โดยหากมีการจัดบริการในวันที่ 31 กรกฎาคมนี้ ก็ให้ผู้อำนวยการโรงพยาบาลเบิกจ่ายค่าตอบแทนนอกเวลาราชการตามระเบียบ นอกจากนี้ ควรจัดให้มีทีมหรือผู้ดูแลหากเกิดปัญหาในการบริการไว้ด้วย” นพ.โอภาสกล่าว
******************************************* 26 กรกฎาคม 2566

ที่มา : https://www.thaigov.go.th/news/contents/details/70734