รัฐบาลไทย-ข่าวทำเนียบรัฐบาล-รองปลัดกระทรวงเกษตรฯ ประชุมติดตามการดำเนินงานขับเคลื่อนสินค้าโคนม เน้นลดต้นทุนอาหารสัตว์ เพิ่มแหล่งเงินทุน เตรียมความพร้อม FTA


วันศุกร์ที่ 28 กรกฎาคม 2566
รองปลัดกระทรวงเกษตรฯ ประชุมติดตามการดำเนินงานขับเคลื่อนสินค้าโคนม เน้นลดต้นทุนอาหารสัตว์ เพิ่มแหล่งเงินทุน เตรียมความพร้อม FTA
รองปลัดกระทรวงเกษตรฯ ประชุมติดตามการดำเนินงานขับเคลื่อนสินค้าโคนม เน้นลดต้นทุนอาหารสัตว์ เพิ่มแหล่งเงินทุน เตรียมความพร้อม FTA
เมื่อวันที่ 27 กรกฎาคม 2566 นายอภัย สุทธิสังข์ รองปลัดกระทรวงเกษตรและสหกรณ์ เป็นประธานการประชุมติดตามการดำเนินงานการขับเคลื่อนสินค้าโคนม โดยมีกรมปศุสัตว์ สำนักงานเศรษฐกิจการเกษตร กรมส่งเสริมสหกรณ์ และองค์การส่งเสริมกิจการโคนมแห่งประเทศไทย (อ.ส.ค.) เข้าร่วม ณ ห้องประชุมกระทรวงเกษตรและสหกรณ์ และผ่านระบบ Zoom Meeting โดยมีสาระสำคัญการประชุมคือ
1) ติดตามความก้าวหน้าประเด็นการลดต้นทุนอาหารสัตว์ และแนวทางการขยายผลในเกษตรกรรายย่อย สหกรณ์โคนมและการเชื่อมโยงวัตถุดิบต่าง ๆ ในพื้นที่
2) ติดตามการใช้วัตถุดิบอาหารสัตว์เพื่อทดแทนอาหารข้น ได้แก่ หญ้ามันสยาม ใบมันสำหลัง ถั่วเหลือง ถั่วเขียว และโครงการลดต้นทุนเพื่อชดเชยค่าวัตถุดิบอาหารสัตว์เพื่อช่วยเกษตรกรรายย่อย เสนอกระทรวงพาณิชย์
3) การขับเคลื่อนกลุ่มเกษตรกร/สหกรณ์ฯ ให้เข้าถึงแหล่งเงินทุน
4) การเฝ้าระวังและตรวจสอบการปนเปื้อนนมผง
5) การเตรียมตัว FTA ของเกษตรกรผู้เลี้ยงโคนมและผู้มีส่วนเกี่ยวข้องกับอุตสาหกรรมโคนมทั้งระบบ
และ 6) แนวทางการบันทึกปริมาณน้ำนมของเกษตรกร เพื่อต่อยอดฐานข้อมูลโคนมระดับชาติ
"การประชุมในครั้งนี้ เป็นการติดตามความคืบหน้าการดำเนินงานขับเคลื่อนสินค้าโคนม ซึ่งกระทรวงเกษตรฯ ให้ความสำคัญเป็นอย่างยิ่ง โดยได้วางแนวทางการลดต้นทุนอาหารสัตว์ เพิ่มแหล่งเงินทุน และเตรียมความพร้อม FTA เพื่อช่วยเหลือเกษตรกรผู้เลี้ยงโคนมให้สามารถแข่งขันได้ในตลาดโลก" นายอภัย กล่าว

ที่มา : https://www.thaigov.go.th/news/contents/details/70808