รัฐบาลไทย-ข่าวทำเนียบรัฐบาล-​รัฐบาลเตรียมจัดงานสโมสรสันนิบาตเฉลิมพระเกียรติพระบาทสมเด็จพระเจ้าอยู่หัว เนื่องในโอกาสเฉลิมพระชนมพรรษา 28 กรกฎาคม 2566 ณ ทำเนียบรัฐบาล วันเสาร์ที่ 29 กรกฎาคมนี้


วันศุกร์ที่ 28 กรกฎาคม 2566
28/07/2566
พิมพ์
​รัฐบาลเตรียมจัดงานสโมสรสันนิบาตเฉลิมพระเกียรติพระบาทสมเด็จพระเจ้าอยู่หัว เนื่องในโอกาสเฉลิมพระชนมพรรษา 28 กรกฎาคม 2566 ณ ทำเนียบรัฐบาล วันเสาร์ที่ 29 กรกฎาคมนี้
​รัฐบาลเตรียมจัดงานสโมสรสันนิบาตเฉลิมพระเกียรติพระบาทสมเด็จพระเจ้าอยู่หัว เนื่องในโอกาสเฉลิมพระชนมพรรษา 28 กรกฎาคม 2566 ณ ทำเนียบรัฐบาล วันเสาร์ที่ 29 กรกฎาคมนี้
วันนี้  28 กรกฎาคม  2566  นางสาวรัชดา ธนาดิเรก รองโฆษกประจำสำนักนายกรัฐมนตรี เปิดเผยว่า รัฐบาลได้รับพระราชทานพระบรมราชานุญาตให้จัดงานสโมสรสันนิบาตเฉลิมพระเกียรติพระบาทสมเด็จพระเจ้าอยู่หัว เนื่องในโอกาสเฉลิมพระชนมพรรษา 28 กรกฎาคม 2566 ในวันเสาร์ที่ 29 กรกฎาคม 2566 เวลา 19.00 น. ณ ตึกสันติไมตรี ทำเนียบรัฐบาล โดยจะมีการถ่ายทอดสดทางโทรทัศน์รวมการเฉพาะกิจแห่งประเทศไทย และสถานีวิทยุกระจายเสียงแห่งประเทศไทย ในวันและเวลาดังกล่าวให้ประชาชนทุกหมู่เหล่าได้รับชมและรับฟังพร้อมกันด้วย
ในการนี้ สมเด็จพระกนิษฐาธิราชเจ้า กรมสมเด็จพระเทพรัตนราชสุดา เจ้าฟ้ามหาจักรีสิรินธร มหาวชิราลงกรณวรราชภักดี สิริกิจการิณีพีรยพัฒน รัฐสีมาคุณากรปิยชาติ สยามบรมราชกุมารี สมเด็จพระเจ้าน้องนางเธอ เจ้าฟ้าจุฬาภรณวลัยลักษณ์ อัครราชกุมารี กรมพระศรีสวางควัฒน วรขัตติยราชนารี เสด็จไปในงานด้วย
สำหรับการจัดงานฯ ครั้งนี้ รัฐบาลได้เชิญผู้ร่วมงานทั้งฝ่ายไทยและฝ่ายต่างประเทศเช่นที่เคยเชิญในงานสโมสรสันนิบาตเฉลิมพระเกียรติฯ โดยเชิญผู้ได้รับเชิญพร้อมคู่สมรส จำนวนผู้ได้รับเชิญทั้งหมดประมาณ 1,888 คู่ ประกอบด้วย พระราชวงศ์ชั้นหม่อมเจ้าขึ้นไป ประธานองคมนตรี องคมนตรี เลขาธิการองคมนตรี ข้าราชการในพระองค์ชั้นผู้ใหญ่ ประธาน/รองประธานองค์กรตามรัฐธรรมนูญ หัวหน้าส่วนราชการองค์กรตามรัฐธรรมนูญ อดีตนายกรัฐมนตรี คณะรัฐมนตรี สมาชิกสภาผู้แทนราษฎร และเลขาธิการสภาผู้แทนราษฎร สมาชิกวุฒิสภา และเลขาธิการวุฒิสภา หัวหน้า/รองหัวหน้าส่วนราชการระดับกระทรวงหรือเทียบเท่า ข้าราชการพลเรือน ระดับอธิบดี/เทียบเท่าขึ้นไป ข้าราชการทหาร ข้าราชการตำรวจ (ระดับเจ้ากรม/ผู้บัญชาการระดับอัตราพลเอกขึ้นไป) ผู้ว่าราชการกรุงเทพมหานคร รองผู้ว่าราชการกรุงเทพมหานคร ประธานสภากรุงเทพมหานคร รองประธานสภากรุงเทพมหานคร ปลัดกรุงเทพมหานคร รองปลัดกรุงเทพมหานคร หัวหน้าส่วนราชการไม่สังกัดสำนักนายกรัฐมนตรี ขึ้นตรงต่อนายกรัฐมนตรี หัวหน้าหน่วยงานรัฐวิสาหกิจ องค์การมหาชนภายใต้กำกับของสำนักนายกรัฐมนตรี หน่วยงานอิสระภายใต้การกำกับของสำนักนายกรัฐมนตรี เอกอัครราชทูตต่างประเทศประจำประเทศไทย เอกอัครราชทูตต่างประเทศประจำประเทศไทยซึ่งมีถิ่นพำนักในต่างประเทศ กงสุลกิตติมศักดิ์ต่างประเทศประจำประเทศไทย กงสุลอาชีพ และผู้แทนสหประชาชาติในประเทศไทย ข้าราชการการเมืองในสังกัดสำนักนายกรัฐมนตรี ผู้บริหารสำนักเลขาธิการนายกรัฐมนตรี ประธาน/เลขาธิการองค์กรอิสระ หัวหน้า/รองหัวหน้าหน่วยงานของรัฐที่ไม่เป็นส่วนราชการหรือรัฐวิสาหกิจ ประธานสภา/สมาคมต่าง ๆ /ประธานมูลนิธิ (ในพระบรมราชูปถัมภ์) ผู้สื่อข่าวและบรรณาธิการหนังสือพิมพ์ (สื่อมวลชนและสื่อมวลชนต่างประเทศที่ประจำประเทศไทย) ภาคีเครือข่ายภาคเอกชน
นางสาวรัชดาฯ กล่าวถึงการเตรียมการจัดงานสโมสรสันนิบาตเฉลิมพระเกียรติพระบาทสมเด็จพระเจ้าอยู่หัว เนื่องในโอกาสเฉลิมพระชนมพรรษา 28 กรกฎาคม 2566 ในวันเสาร์ที่ 29 กรกฎาคม 2566 ของรัฐบาล ว่า ได้รับความร่วมมือร่วมใจจากทุกฝ่ายและทุกหน่วยงานที่เกี่ยวข้องในการเตรียมพร้อมทุกด้านให้การจัดงานเป็นไปด้วยความเรียบร้อยและสมพระเกียรติ โดยในการจัดเตรียมสถานที่จัดงาน สำนักสถาปัตยกรรม กรมศิลปากร ได้จัดทำซุ้มประดับพระบรมฉายาลักษณ์พระบาทสมเด็จพระเจ้าอยู่หัว จำนวน 2 ซุ้ม คือ ซุ้มประดับพระบรมฉายาลักษณ์ฯ ณ บริเวณสนามหญ้าด้านหน้าตึกไทยคู่ฟ้า และซุ้มประดับพระบรมฉายาลักษณ์ฯ ณ แท่นที่ประทับ โถงกลาง ตึกสันติไมตรี การสร้างยกพื้นที่ประทับ ณ โถงกลาง ตึกสันติไมตรี ดำเนินการโดยกองออกแบบก่อสร้างพลับพลาพิธีและโครงการพิเศษ กรมโยธาธิการและผังเมือง การจัดเตรียมสถานที่โดยรอบทำเนียบรัฐบาล ได้รับการสนับสนุนจากกรุงเทพมหานคร การประดับและตกแต่งไฟฟ้าโดยรอบทำเนียบรัฐบาล และการสำรองระบบไฟฟ้า โดยการไฟฟ้านครหลวง
พร้อมทั้งมีการจัดและประดับตกแต่งดอกไม้ในงาน ซึ่งดำเนินการโดยคณะเทคโนโลยีคหกรรมศาสตร์ มหาวิทยาลัยเทคโนโลยีราชมงคลพระนคร (โชติเวช) โดยแนวคิดการจัดดอกไม้บริเวณห้องต่าง ๆ ในตึกสันติไมตรีและเต็นท์ส่วนต่อขยายจะประดับด้วยดอกไม้นานาพันธุ์โทนสีเหลือง ซึ่งเป็นสีประจำวันพระราชสมภพ ประดับตกแต่งด้วยงานฝีมือแบบไทย เช่น การร้อย การเย็บแบบ การแกะสลัก ที่ประดิษฐ์จากฝีมือนักศึกษาในรายวิชาต่าง ๆ มาผสมผสานให้มีเอกลักษณ์ความเป็นไทยในรูปแบบการจัดดอกไม้ร่วมสมัย ส่วนแนวคิดการจัดดอกไม้ในบริเวณที่ประทับ และบริเวณจุดถ่ายภาพนั้น จะเน้นงานฝีมือ โดยการร้อยดอกไม้ทีละดอกประกอบขึ้นเป็นชั้น ๆ คล้ายฉัตร ซึ่งฉัตรเป็นเครื่องสูงสำหรับใช้ในกระบวนแห่เพื่อเป็นเกียรติยศ ถือเป็นของสูง เปรียบเสมือนสวรรค์ซึ่งเป็นศูนย์รวมของจักรวาล บารมีปกป้องคุ้มภัยภายใต้ร่มฉัตร ร่มพระบารมี นอกจากนี้ยังมีการจัดเตรียมการแสดงเฉลิมพระเกียรติ ชุด “เทวฤทธิ์ประสิทธิ์พร” โดยสถาบันบัณฑิตพัฒนศิลป์ กระทรวงวัฒนธรรม  และการแสดงดนตรี วงดนตรีซิมโฟนีออร์เครสตร้า จากวิทยาลัยดุริยางคศิลป์ มหาวิทยาลัยมหิดลด้วย
“รัฐบาลขอเชิญชวนพสกนิกรชาวไทยทุกหมู่เหล่า ได้ร่วมกันเฉลิมพระเกียรติและถวายพระพรชัยมงคลแด่พระบาทสมเด็จพระเจ้าอยู่หัว เนื่องในโอกาสเฉลิมพระชนมพรรษา 28 กรกฎาคม 2566 โดยพร้อมเพรียงกัน” นางสาวรัชดาฯ กล่าว

ที่มา : https://www.thaigov.go.th/news/contents/details/70805