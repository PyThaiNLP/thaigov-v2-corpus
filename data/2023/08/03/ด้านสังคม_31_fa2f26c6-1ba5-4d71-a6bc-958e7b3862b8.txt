รัฐบาลไทย-ข่าวทำเนียบรัฐบาล-สธ. อบรมช่วยชีวิตขั้นพื้นฐาน เฉลิมพระเกียรติพระบาทสมเด็จพระเจ้าอยู่หัว เนื่องในโอกาสวันเฉลิมพระชนมพรรษา 28 กรกฎาคม 2566


วันจันทร์ที่ 31 กรกฎาคม 2566
สธ. อบรมช่วยชีวิตขั้นพื้นฐาน เฉลิมพระเกียรติพระบาทสมเด็จพระเจ้าอยู่หัว เนื่องในโอกาสวันเฉลิมพระชนมพรรษา 28 กรกฎาคม 2566
สำนักงานปลัดกระทรวงสาธารณสุข โดยสำนักโครงการพระราชดำริฯ จัดอบรมการช่วยชีวิตขั้นพื้นฐาน (CPR) เพื่อเฉลิมพระเกียรติพระบาทสมเด็จพระเจ้าอยู่หัว เนื่องในโอกาสวันเฉลิมพระชนมพรรษา 28 กรกฎาคม 2566 เสริมความรู้และฝึกปฏิบัติการช่วยชีวิตขั้นพื้นฐานที่ถูกต้อง
สำนักงานปลัดกระทรวงสาธารณสุข โดยสำนักโครงการพระราชดำริฯ จัดอบรมการช่วยชีวิตขั้นพื้นฐาน (CPR) เพื่อเฉลิมพระเกียรติพระบาทสมเด็จพระเจ้าอยู่หัว เนื่องในโอกาสวันเฉลิมพระชนมพรรษา 28 กรกฎาคม 2566 เสริมความรู้และฝึกปฏิบัติการช่วยชีวิตขั้นพื้นฐานที่ถูกต้อง ให้กับพระภิกษุสงฆ์ ผู้นำทางศาสนา เจ้าหน้าที่ อสม. และคนในชุมชน ลดเจ็บป่วยรุนแรง เพิ่มโอกาสรอดชีวิต
วันนี้ (31 กรกฎาคม 2566) ที่ วัดบางรักใหญ่ จังหวัดนนทบุรี นพ.รุ่งเรือง กิจผาติ หัวหน้าที่ปรึกษาระดับกระทรวงและโฆษกกระทรวงสาธารณสุข เปิดโครงการอบรมการช่วยชีวิตขั้นพื้นฐาน (CPR) เฉลิมพระเกียรติพระบาทสมเด็จพระเจ้าอยู่หัว เนื่องในโอกาสวันเฉลิมพระชนมพรรษา 28 กรกฎาคม 2566 โดยมี พระครูนนทกิจจานุกูล เจ้าอาวาสวัดบางรักใหญ่ นางสาวพิมพ์รดา สิริจิตต์ธงชัย ผู้อำนวยการสำนักโครงการพระราชดำริ โครงการเฉลิมพระเกียรติ และกิจกรรมพิเศษ นายกองค์การบริหารส่วนตำบลบางรักพัฒนา คณะผู้บริหาร เจ้าหน้าที่กระทรวงสาธารณสุข ข้าราชการส่วนท้องถิ่น และประชาชนในพื้นที่ เข้าร่วม
นายแพทย์รุ่งเรืองกล่าวว่า เนื่องในโอกาสวันเฉลิมพระชนมพรรษา 28 กรกฎาคม 2566 สำนักงานปลัดกระทรวงสาธารณสุข โดยสำนักโครงการพระราชดำริฯ ได้จัดโครงการอบรมการช่วยชีวิตขั้นพื้นฐาน (CPR) เพื่อเฉลิมพระเกียรติพระบาทสมเด็จพระเจ้าอยู่หัว มีกิจกรรมทั้งการให้ความรู้เกี่ยวกับการช่วยชีวิตขั้นพื้นฐาน ฝึกปฏิบัติการช่วยชีวิตขั้นพื้นฐานที่ถูกต้อง และวิธีช่วยเหลือเมื่อประสบเหตุหรือมีเหตุฉุกเฉิน รวมถึงสร้างแกนนำในการดูแลและเฝ้าระวังสุขภาพของพระภิกษุสงฆ์/ผู้นำทางศาสนา โดยได้รับความร่วมมือจากสพฉ. และเจ้าหน้าที่กระทรวงสาธารณสุขที่มีความเชี่ยวชาญ ร่วมเป็นวิทยากรจิตอาสา มีผู้เข้าร่วมอบรมฯ ทั้งหมด 100 คน ประกอบด้วย พระภิกษุสงฆ์/ผู้นำทางศาสนา หรือเจ้าหน้าที่ภายในวัด จำนวน 30 รูป/ท่าน เจ้าหน้าที่สังกัดกระทรวงสาธารณสุขและท้องถิ่น อาสาสมัครสาธารณสุขประจำหมู่บ้าน (อสม.) และประชาชนในพื้นที่ จำนวน 70 คน
“ขอชื่นชมคณะผู้จัดโครงการฯ และหน่วยงานสนับสนุน ที่น้อมนำพระบรมราโชบายพระบาทสมเด็จพระเจ้าอยู่หัวที่ทรงพระกรุณาโปรดเกล้าฯ พระราชทานโครงการจิตอาสาพระราชทานมาเป็นแนวทางการดำเนินงานจัดฝึกอบรมฯ พระภิกษุสงฆ์ คนในชุมชน ให้มีทักษะการช่วยชีวิตขั้นพื้นฐานที่ถูกต้อง เมื่อประสบเหตุหรือมีเหตุฉุกเฉินเกิดขึ้นภายในวัดและชุมชน สามารถนำไปปฏิบัติได้จริง ซึ่งจะช่วยลดการเจ็บป่วยรุนแรงและเสียชีวิตจากเหตุการณ์ฉุกเฉินได้” นายแพทย์รุ่งเรืองกล่าว
******************************************** 31 กรกฎาคม 2566

ที่มา : https://www.thaigov.go.th/news/contents/details/70879