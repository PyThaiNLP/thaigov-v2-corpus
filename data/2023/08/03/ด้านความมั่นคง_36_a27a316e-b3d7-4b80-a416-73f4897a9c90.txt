รัฐบาลไทย-ข่าวทำเนียบรัฐบาล-ปลัด มท. ชื่นชมการทำงานของเจ้าหน้าที่สำนักทะเบียนทั่วประเทศที่เปิดให้บริการประชาชนช่วงวันหยุดยาว เพื่ออำนวยความสะดวกบริการพี่น้องประชาชน เน้นย้ำ ชาวมหาดไทยมุ่งมั่นบูรณาการการทำงาน


วันอังคารที่ 1 สิงหาคม 2566
01/08/2566
พิมพ์
ปลัด มท. ชื่นชมการทำงานของเจ้าหน้าที่สำนักทะเบียนทั่วประเทศที่เปิดให้บริการประชาชนช่วงวันหยุดยาว เพื่ออำนวยความสะดวกบริการพี่น้องประชาชน เน้นย้ำ ชาวมหาดไทยมุ่งมั่นบูรณาการการทำงาน
ปลัด มท. ชื่นชมการทำงานของเจ้าหน้าที่สำนักทะเบียนทั่วประเทศที่เปิดให้บริการประชาชนช่วงวันหยุดยาว เพื่ออำนวยความสะดวกบริการพี่น้องประชาชน เน้นย้ำ ชาวมหาดไทยมุ่งมั่นบูรณาการการทำงานเพื่อ “บำบัดทุกข์ บำรุงสุข” ให้กับพี่น้องประชาชนแบบไม่มีวันหยุดราชการ
เมื่อวันที่ 31 ก.ค. 2566 นายสุทธิพงษ์ จุลเจริญ ปลัดกระทรวงมหาดไทย เปิดเผยว่า กระทรวงมหาดไทยมีความมุ่งมั่นตั้งใจในการขับเคลื่อนการทำงานเพื่อบำบัดทุกข์ บำรุงสุขให้กับพี่น้องประชาชน โดยไม่คำนึงถึงเงื่อนไขของเวลา ที่แม้ว่าจะเป็นวันหยุดราชการ แต่ความจำเป็นในการเข้ารับบริการภาครัฐของพี่น้องประชาชนนั้นไม่ได้มีวันหยุด ซึ่งในช่วงวันหยุดยาวต่อเนื่อง กระทรวงมหาดไทยโดยกรมการปกครองได้มีหนังสือแจ้งไปยังผู้ว่าราชการจังหวัดทั่วประเทศ และปลัดกรุงเทพมหานคร มอบหมายให้สำนักทะเบียนอำเภอ สำนักทะเบียนท้องถิ่นเขต สำนักทะเบียนท้องถิ่น และจุดเคาน์เตอร์บริการอำเภอ..ยิ้มในเขตพื้นที่อำเภอ ได้เปิดให้บริการด้านงานทะเบียนราษฎรและทะเบียนบัตรประจำตัวประชาชน ระหว่างวันศุกร์ที่ 28 กรกฎาคม ถึงวันพุธที่ 2 สิงหาคม 2566 ตั้งแต่เวลา 08.30 - 16.30 น. เพื่ออำนวยความสะดวกให้กับพี่น้องประชาชน
“ขอชื่นชมและขอขอบคุณพี่น้องข้าราชการ พนักงาน ตลอดจนเจ้าหน้าที่ทุกภาคส่วน ทั้งที่ทำการปกครองจังหวัด ที่ทำการปกครองอำเภอ สำนักงานเขต และเทศบาล ที่ได้บูรณาการการทำงานเป็นทีม โดยมีทีมอำเภอ ทีมเขต ทีมท้องถิ่น บูรณาการทำงานร่วมกันด้วยใจ เป็นทีมมหาดไทยที่แข็งแกร่ง ร่วมกันทำงานด้วย Passion ที่มุ่งมั่นตั้งใจในการให้บริการอำนวยความสะดวกด้านทะเบียนราษฎรและทะเบียนบัตรประจำตัวประชาชน เพื่อที่จะบำบัดทุกข์ บำรุงสุขให้กับพี่น้องประชาชนแบบไม่มีวันหยุดราชการ” ปลัดกระทรวงมหาดไทย กล่าวในช่วงต้น
ปลัดกระทรวงมหาดไทย กล่าวต่ออีกว่า สำหรับข้อมูลภาพรวมทั่วประเทศของพี่น้องประชาชนผู้มารับบริการงานทะเบียนราษฎรและทะเบียนบัตรประจำตัวประชาชน ระหว่างวันที่ 28 - 30 ก.ค. 2566 ที่สำนักทะเบียนอำเภอและสำนักทะเบียนท้องถิ่นเขต และสำนักทะเบียนท้องถิ่น จำนวน 31,417 ราย อำเภอและเขตที่มีประชาชนมาใช้บริการมากที่สุด 5 อันดับแรก ได้แก่ 1) สำนักทะเบียนท้องถิ่นเขตประเวศ จำนวน 1,023 ราย 2) สำนักทะเบียนอำเภอเมืองนครราชสีมา จำนวน 744 ราย 3) สำนักทะเบียนอำเภอเมืองระนอง จำนวน 720 ราย 4) สำนักทะเบียนอำเภอเมืองพิษณุโลก จำนวน 468 ราย และ 5) สำนักทะเบียนอำเภอเมืองอุดรธานี จำนวน 453 ราย งานบริการที่ประชาชนมาใช้บริการมากที่สุด 5 อันดับแรก ได้แก่ 1) การขอทำบัตรประจำตัวประชาชน จำนวน 11,611 ราย 2) คำร้องทะเบียนราษฎร จำนวน 9,227 ราย 3) หนังสือรับรองการเกิด จำนวน 1,995 ราย 4) การเปลี่ยนแปลงหรือจำหน่ายรายการบ้าน 1,591 ราย และ 5) การรับแจ้งเกิด 1,082 ราย
"ในส่วนของเคาน์เตอร์บริการอำเภอ..ยิ้ม มีประชาชนมาใช้บริการ จำนวน 5,386 ราย โดยเคาน์เตอร์อำเภอ..ยิ้ม ที่มีประชาชนมาใช้บริการมากที่สุด 5 ลำดับแรก ได้แก่ 1) เคาน์เตอร์บริการอำเภอ..ยิ้ม ศูนย์การค้าเซ็นทรัลอยุธยา อำเภอพระนครศรีอยุธยา จำนวน 260 ราย 2) เคาน์เตอร์บริการอำเภอ..ยิ้ม ศูนย์บริการร่วมจังหวัดพิษณุโลก อำเภอเมืองพิษณุโลก จำนวน 253 ราย 3) เคาน์เตอร์บริการอำเภอ..ยิ้ม เซ็นทรัล มหาชัย อำเภอเมืองสมุทรสาคร จำนวน 240 ราย 4) เคาน์เตอร์บริการอำเภอ..ยิ้ม ศูนย์การค้าเซ็นทรัล พลาซา เวสต์เกท บางใหญ่ อำเภอบางใหญ่ จังหวัดนนทบุรี จำนวน 190 ราย และ 5) เคาน์เตอร์บริการอำเภอ..ยิ้ม ศูนย์การค้า Passione Shopping Destination อำเภอเมืองระยอง จำนวน 168 ราย โดยงานบริการที่ประชาชนมาใช้บริการมากที่สุด 5 อันดับ ได้แก่ 1) การขอทำบัตรประจำตัวประชาชน จำนวน 4,720 ราย 2) คัดรับรองทะเบียนราษฎร จำนวน 322 ราย 3) ย้ายทะเบียนบ้านปลายทาง จำนวน 63 ราย 4) แจ้งเกิด จำนวน 53 ราย และ  5) แจ้งย้ายเข้าทะเบียนบ้าน จำนวน 50 ราย" ปลัดกระทรวงมหาดไทย กล่าวเพิ่มเติม
ปลัดกระทรวงมหาดไทย ยังได้กล่าวอีกว่า นอกจากนี้ได้มีการเปิดบริการศูนย์ดำรงธรรมจังหวัดเพื่อให้บริการและคำปรึกษาแก่พี่น้องประชาชน ระหว่างเวลา 08.30 – 16.30 น. และเปิดศูนย์ติดต่อร้องเรียนร้องทุกข์ที่สายด่วนศูนย์ดำรงธรรม โทร. 1567 ตลอด 24 ชั่วโมง นอกจากนี้ กระทรวงมหาดไทย โดยกรมการปกครอง ยังได้พัฒนาแอปพลิเคชัน Thai Digital Identity (ThaID) หรือ ไทยดี เพื่อเป็นระบบการพิสูจน์และยืนยันตัวตนทางดิจิทัล ซึ่งประชาชนสามารถยืนยันตัวตนทำธุรกรรมอิเล็กทรอนิกส์ได้อย่างสะดวกสบายโดยไม่ต้องเดินทางไปที่หน่วยงาน โดยมีงานบริการที่สามารถใช้งานได้ เช่น การยืนยันตัวตนด้วยบัตรประชาชน หรือการดูสำเนาทะเบียนบ้านฉบับดิจิทัลผ่านทางแอปพลิเคชันและสามารถแสดงตนทั้งในสนามบินต่าง ๆ หน่วยงานภาครัฐ และภาคส่วนต่าง ๆ ในสังคม แทนการใช้บัตรประชาชนและเอกสารทะเบียนบ้านได้ สามารถดาวน์โหลดได้ง่ายทั้ง ระบบ iOS และ Android
"กระทรวงมหาดไทยยินดีและมุ่งมั่นให้การบริการด้านทะเบียนราษฎรและทะเบียนบัตรประจำตัวประชาชน ให้เป็นไปอย่างมีประสิทธิภาพ สามารถอำนวยความสะดวกและตอบสนองความต้องการของพี่น้องประชาชนในช่วงวันหยุดต่อเนื่อง จึงขอเชิญชวนพี่น้องประชาชนสามารถติดต่อขอรับบริการ ระหว่างวันที่ 28 ก.ค. - 2 ส.ค. 66 เวลา 08.30 - 16.30 น. ที่สำนักทะเบียนอำเภอ สำนักทะเบียนท้องถิ่นเขต สำนักทะเบียนท้องถิ่น และจุดเคาน์เตอร์บริการอำเภอ..ยิ้มในเขตพื้นที่ทั่วประเทศ และขอให้ทุกท่านที่กำลังจะเดินทางกลับจากการเดินทางกลับภูมิลำเนาหรือเดินทางท่องเที่ยวทัศนาจรร่วมกับครอบครัว ได้ใช้ความระมัดระวังในการขับขี่ยานพาหนะ การใช้รถใช้ถนน ทั้งนี้ หากพี่น้องประชาชนต้องการติดต่อสอบถามข้อมูลการให้บริการของทางราชการในทุกจังหวัด ติดต่อสอบถามได้ที่สายด่วนศูนย์ดำรงธรรม โทร. 1567 หรือหากต้องการขอรับความช่วยเหลือจากสาธารณภัย ติดต่อสายด่วน 1784 ตลอด 24 ชั่วโมง" ปลัดกระทรวงมหาดไทย กล่าวในช่วงท้าย
#กระทรวงมหาดไทย #บำบัดทุกข์บำรุงสุข #MOI

ที่มา : https://www.thaigov.go.th/news/contents/details/70886