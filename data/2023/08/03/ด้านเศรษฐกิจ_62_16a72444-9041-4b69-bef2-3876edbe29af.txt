รัฐบาลไทย-ข่าวทำเนียบรัฐบาล-บขส. เผยตัวเลขประชาชนเดินทางด้วยรถโดยสารสาธารณะ กลับภูมิลำเนาช่วงวันหยุดยาว เมื่อวานนี้  (28 ก.ค. 66) กว่า 5.8 หมื่นคน สามารถจัดการเดินรถได้เรียบร้อย ไม่มีปัญหาผู้โดยสารตกค้าง


วันเสาร์ที่ 29 กรกฎาคม 2566
บขส. เผยตัวเลขประชาชนเดินทางด้วยรถโดยสารสาธารณะ กลับภูมิลำเนาช่วงวันหยุดยาว เมื่อวานนี้  (28 ก.ค. 66) กว่า 5.8 หมื่นคน สามารถจัดการเดินรถได้เรียบร้อย ไม่มีปัญหาผู้โดยสารตกค้าง
....
นายสัญลักข์ ปัญวัฒนลิขิต กรรมการผู้จัดการใหญ่ บริษัท ขนส่ง จำกัด (บขส.) กระทรวงคมนาคม เปิดเผยข้อมูลการเดินรถ ประจำวันที่ 28 กรกฎาคม 2566 ซึ่งเป็นวันแรกของวันหยุดยาว 6 วัน (ระหว่างวันที่ 28 กรกฎาคม - 2 สิงหาคม 2566) ว่า ในเที่ยวไป บขส. จัดรถโดยสาร (รถ บขส., รถร่วม, รถตู้) จำนวน 4,011 เที่ยว รองรับผู้โดยสาร จำนวน  58,889 คน ส่วนเที่ยวกลับ จัดรถโดยสาร จำนวน 3,964 เที่ยว รองรับผู้โดยสาร 50,735 คน รวมจำนวนเที่ยวไปและเที่ยวกลับ ได้จัดรถโดยสาร จำนวน 7,975 เที่ยว รองรับผู้โดยสาร 109,624 คน โดย บขส. สามารถบริหารจัดการเดินรถ และอำนวยความสะดวกประชาชนเดินทางกลับภูมิลำเนาด้วยความเรียบร้อย ไม่มีปัญหาผู้โดยสารตกค้าง
กรรมการผู้จัดการใหญ่ บขส. กล่าวเพิ่มเติมว่า ในส่วนการเดินทางในเที่ยวกลับ บขส. คาดการณ์ว่า ประชาชนจะทยอยเดินทางกลับ ระหว่างวันที่ 2 – 3 สิงหาคม 2566 ซึ่ง บขส. เตรียมจัดรถโดยสาร (รถ บขส., รถร่วม, รถตู้) ประมาณวันละ 3,500 เที่ยว รองรับผู้โดยสารเดินทาง เฉลี่ยวันละ 35,000 คน และได้ขอความร่วมมือไปยังหน่วยงานที่เกี่ยวข้อง อาทิ กองบังคับการตำรวจจราจร สน.บางซื่อ, สน.ตลิ่งชัน และ สน.ทองหล่อ สนับสนุนเจ้าหน้าที่ตำรวจ อำนวยความสะดวกด้านความปลอดภัย และการจราจรโดยรอบสถานีขนส่งผู้โดยสารกรุงเทพ ทั้ง 5 แห่ง และประสานองค์การขนส่งมวลชนกรุงเทพ (ขสมก.)  และผู้ประกอบการรถแท็กซี่ นำรถโดยสารมารับผู้โดยสารในเที่ยวกลับ บริเวณชานชาลาขาเข้า สถานีขนส่งผู้โดยสารกรุงเทพ (จตุจักร) เป็นต้น
ทั้งนี้ผู้โดยสารที่ประสงค์เดินทางกับ บขส. สามารถติดต่อซื้อตั๋วโดยสารที่ ตัวแทนจำหน่ายตั๋ว และช่องจำหน่ายตั๋วของ บขส. ทั่วประเทศ หรือซื้อตั๋วผ่านช่องทางออนไลน์ Application : E-ticket, Website บขส. : https://tcl99web.transport.co.th และพิเศษสำหรับสมาชิก บขส. Card ที่ซื้อตั๋วผ่านช่องทางออนไลน์ เดินทางในวันที่ 3 – 9 สิงหาคม 2566 จะได้รับส่วนลดค่าโดยสาร 10% (ไม่รวมค่าธรรมเนียม) และรับคะแนนสะสมเพิ่มคูณ 2 โดยเงื่อนไขเป็นไปตามที่บริษัทฯ กำหนด สอบถามรายละเอียดเพิ่มเติมได้ที่ งานการตลาดและลูกค้าสัมพันธ์ โทร 0 2537 8737  บขส. Call Center 1490 ตลอด 24 ชั่วโมง

ที่มา : https://www.thaigov.go.th/news/contents/details/70835