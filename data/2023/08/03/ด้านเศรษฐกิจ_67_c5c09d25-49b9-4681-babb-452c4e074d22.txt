รัฐบาลไทย-ข่าวทำเนียบรัฐบาล-ปลัดฯ ณัฐพล ชูโรงงานนำหลัก 4 มิติ สร้างความสำเร็จให้โรงงานอยู่คู่ชุมชนอย่างยั่งยืน มอบรางวัลอุตสาหกรรมสีเขียว ตอกย้ำความรับผิดชอบต่อสังคม


วันพฤหัสบดีที่ 3 สิงหาคม 2566
30/07/2566
พิมพ์
ปลัดฯ ณัฐพล ชูโรงงานนำหลัก 4 มิติ สร้างความสำเร็จให้โรงงานอยู่คู่ชุมชนอย่างยั่งยืน มอบรางวัลอุตสาหกรรมสีเขียว ตอกย้ำความรับผิดชอบต่อสังคม
ปลัดกระทรวงอุตสาหกรรม ณัฐพล ชูโรงงานนำหลัก 4 มิติ สร้างความสำเร็จให้โรงงานอยู่คู่ชุมชนอย่างยั่งยืน มอบรางวัลอุตสาหกรรมสีเขียว ตอกย้ำความรับผิดชอบต่อสังคม พร้อมกำชับโรงงานเข้าสู่ระบบ I-Industry เพื่อประโยชน์ในการดำเนินการต่าง ๆ อย่างมีประสิทธิภาพ
เมื่อวันที่ 27 กรกฎาคม 2566 ดร.ณัฐพล รังสิตพล ปลัดกระทรวงอุตสาหกรรม เป็นประธานในงานมอบรางวัลอุตสาหกรรมสีเขียว ประจำปี 2565 โดยมี นางสาวณัฏฐิญา เนตยสุภา นายเอกภัทร วังสุวรรณ รองปลัดกระทรวงอุตสาหกรรม นายทาวัน ทวีถาวรสวัสดิ์ ผู้ตรวจราชการกระทรวงอุตสาหกรรม นายจุลพงษ์ ทวีศรี อธิบดีกรมโรงงานอุตสาหกรรม และผู้บริหารกระทรวงอุตสาหกรรม ร่วมด้วย ณ สโมสรทหารบก (วิภาวดี) กรุงเทพฯ
ดร.ณัฐพล กล่าวว่า กระทรวงอุตสาหกรรมเดินหน้าเร่งสร้างความเปลี่ยนแปลงให้กับภาคอุตสาหกรรมไทยให้ประสบความสำเร็จอย่างยั่งยืน โดยมีแนวคิด MIND ใช้หัวและใจ ปั้นอุตสาหกรรมคู่ชุมชน ควบคู่กับการขับเคลื่อนนโยบาย 4 มิติ มุ่งสร้างความสำเร็จให้ภาคธุรกิจ ดูแลสังคมโดยรอบโรงงาน รักษาสิ่งแวดล้อม และกระจายรายได้ให้ประชาชนมีความเป็นอยู่ที่ดีขึ้น เพื่อลดความขัดแย้งระหว่างชุมชนและโรงงาน ขณะเดียวกันได้มีการดำเนินโครงการอุตสาหกรรมสีเขียว เพื่อมอบให้กับสถานประกอบการที่ดำเนินธุรกิจให้เป็นมิตรกับชุมชนและสิ่งแวดล้อม มีความรับผิดชอบต่อสังคม มุ่งสู่การพัฒนาที่ยั่งยืน และสามารถอยู่ร่วมกันกับสังคมและชุมชนได้อย่างมีความสุข รวมทั้งเป็นการสร้างภาพลักษณ์และทัศนคติที่ดีต่อภาคอุตสาหกรรมของไทย และเป็นการสร้างขวัญและกำลังใจให้แก่สถานประกอบการอีกด้วย
โดยในปี พ.ศ. 2565 มีผู้ได้รับรางวัลอุตสาหกรรมสีเขียวระดับที่ 5 เครือข่ายสีเขียว (Green Network) จำนวน 38 ราย และระดับที่ 4 วัฒนธรรมสีเขียว (Green Culture) จำนวน 122 ราย ทั้งนี้ ปัจจุบันมีสถานประกอบการที่ได้รับรองอุตสาหกรรมสีเขียวแล้วรวมทั้งสิ้น 46,058 ใบรับรอง จากโรงงาน 64,018 โรงงาน
กระทรวงอุตสาหกรรม มีความต้องการให้ทุกโรงงานก้าวสู่สังคมดิจิทัลซึ่งเป็นพื้นฐานสำคัญต่อการยกระดับ Big Data ของประเทศ โดยให้ลงทะเบียนโรงงานผ่านระบบฐานข้อมูลกลาง หรือ I-Industry และ iSingle Form ซึ่งเป็นช่องทางที่รวมทุกแบบฟอร์มการรายงานทั้งหมดมาไว้ที่เดียว ตาม พ.ร.บ.ที่เกี่ยวข้องกับโรงงาน เพื่อประโยชน์ในการดำเนินการต่าง ๆ ของโรงงานเอง ซึ่งโรงงานที่มีการลงทะเบียนและรายงานการประกอบการอย่างถูกต้อง ทำให้การดูแลและตรวจสอบต่าง ๆ สามารถดำเนินการได้อย่างมีประสิทธิภาพ

ที่มา : https://www.thaigov.go.th/news/contents/details/70851