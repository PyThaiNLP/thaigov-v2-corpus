รัฐบาลไทย-ข่าวทำเนียบรัฐบาล-ครม.อนุมัติร่างกฎกระทรวงกำหนดพื้นที่ป่าชายเลนอนุรักษ์จังหวัดปัตตานี ครอบคลุม 1.99 หมื่นไร่ ดึงชุมชนมีส่วนร่วมบริหารจัดการป่าชายเลน


วันพุธที่ 26 กรกฎาคม 2566
26/07/2566
พิมพ์
ครม.อนุมัติร่างกฎกระทรวงกำหนดพื้นที่ป่าชายเลนอนุรักษ์จังหวัดปัตตานี ครอบคลุม 1.99 หมื่นไร่ ดึงชุมชนมีส่วนร่วมบริหารจัดการป่าชายเลน
ครม.อนุมัติร่างกฎกระทรวงกำหนดพื้นที่ป่าชายเลนอนุรักษ์จังหวัดปัตตานี ครอบคลุม 1.99 หมื่นไร่ ดึงชุมชนมีส่วนร่วมบริหารจัดการป่าชายเลน
นางสาวรัชดา ธนาดิเรก รองโฆษกประจำสำนักนายกรัฐมนตรี เปิดเผยผลการประชุมคณะรัฐมนตรี (ครม.) เมื่อวันที่ 25 กรกฎาคม 2566 ว่า ครม.อนุมัติหลักการร่างกฎกระทรวงกำหนดให้พื้นที่ป่าชายเลนในจังหวัดปัตตานี เป็นพื้นที่ป่าชายเลนอนุรักษ์ พ.ศ. .... ตามที่กระทรวงทรัพยากรธรรมชาติและสิ่งแวดล้อมเสนอ การยกร่างกฎกระทรวงฉบับนี้ กระทรวงทรัพยากรธรรมชาติและสิ่งแวดล้อมและหน่วยงานที่เกี่ยวข้องได้ดำเนินการรับฟังความคิดเห็นจากทุกภาคส่วนในจังหวัดปัตตานี ทั้งประชาชนทั่วไป ประชาชนที่อาศัยอยู่บริเวณพื้นที่ป่าชายเลน ชาวประมง ผู้ประกอบการ และหน่วยงานภาครัฐเรียนร้อยแล้ว
ร่างกฎกระทรวงฉบับนี้ เป็นการออกตามพระราชบัญญัติส่งเสริมการบริหารจัดการทรัพยากรทางทะเลและชายฝั่ง พ.ศ.2558 โดยมีสาระสำคัญเป็นการกำหนดให้พื้นที่ป่าชายเลนในจังหวัดปัตตานี ในท้องที่ตำบลท่ากำชำ ตำบลบางเขา ตำบลบางตาวา ตำบลตุยง อำเภอหนองจิก ตำบลรูสะมิแล ตำบลบานา ตำบลตันหยงลุโละ อำเภอเมืองปัตตานี ตำบลแหลมโพธิ์ ตำบลบางปู ตำบลยามู ตำบลตะโละกาโปร์ อำเภอยะหริ่ง ตำบลไม้แก่น ตำบล ไทรทอง ตำบลดอนทราย อำเภอไม้แก่น จังหวัดปัตตานี เนื้อที่ประมาณ 19,937 ไร่ เป็นพื้นที่ป่าชายเลนอนุรักษ์  ซึ่งเป็นพื้นที่ที่มีทรัพยากรธรรมชาติที่สำคัญและมีค่า เช่น พันธุ์ไม้ ของป่า และสัตว์ป่านานาชนิด ตลอดจนทิวทัศน์ที่สวยงาม
นางสาวรัชดา กล่าวด้วยว่า การคุ้มครองป่าชายเลนอนุรักษ์ในพื้นที่จังหวัดปัตตานี มีมาตรการ อาทิ
1.สงวน อนุรักษ์ คุ้มครอง ดูแลและรักษาทรัพยากรป่าชายเลน สัตว์ป่าให้สมบูรณ์และสมดุลตามธรรมชาติ โดยให้มีการใช้ทรัพยากรป่าชายเลนอย่างยั่งยืนและเกิดประโยชน์สูงสุดทางด้านเศรษฐกิจและสังคม
2.ฟื้นฟูและแก้ไขความเสื่อมโทรมของทรัพยากรธรรมชาติและระบบนิเวศในพื้นที่ป่าชายเลน
3.ควบคุม ป้องกัน และปราบปรามการทำลายป่าชายเลน
4.ห้ามกระทำการหรือประกอบกิจกรรมในแนวเขตพื้นที่ป่าชายเลนอนุรักษ์ อาทิ 1)ห้ามดำเนินกิจกรรมหรือกระทำการใด ๆ ที่อาจเป็นอันตราย หรือก่อให้เกิดผลกระทบต่อสภาพป่าชายเลน เว้นแต่เป็นการศึกษาวิจัยทางวิชาการ 2)ห้ามนำวัตถุระเบิด อาวุธปืน หน้าไม้ เครื่องช็อตปลา เครื่องมือประมงที่ผิดกฎหมายหรือยาเบื่อเมาทุกชนิดเข้าไปในพื้นที่ป่าชายเลนอนุรักษ์ 3)ห้ามดำเนินกิจกรรมหรือกระทำการใด ๆ ที่อาจเป็นอันตรายต่อสัตว์ป่าสงวนและสัตว์ป่าคุ้มครอง
5.การบริหารจัดการทรัพยากรป่าชายเลนภายในแนวเขตพื้นที่ป่าชายเลนอนุรักษ์ อาทิ ให้ชุมชนชายฝั่งที่ได้ขึ้นทะเบียนตามระเบียบกรมทรัพยากรทางทะเลและชายฝั่งและองค์กรปกครองส่วนท้องถิ่นจัดทำแผนการบริหารจัดการทรัพยากรป่าชายเลนอนุรักษ์ร่วมกัน  โดยครอบคลุมทั้งมิติทางด้านสิ่งแวดล้อม เศรษฐกิจ และสังคมอย่างสมดุล การเพาะเลี้ยงสัตว์น้ำ หรือการเพาะพันธุ์พืช หรือการปลูกฟื้นฟูป่าชายเลนในพื้นที่เสื่อมโทรมและใช้ประโยชน์จากไม้ ที่ปลูกขึ้นที่มิใช่ไม้หวงห้าม ต้องเป็นไปตามหลักเกณฑ์ที่กำหนดไว้ เป็นต้น

ที่มา : https://www.thaigov.go.th/news/contents/details/70724