รัฐบาลไทย-ข่าวทำเนียบรัฐบาล-รองปลัดเศรษฐเกียรติฯ นำคณะผู้แทนไทย เข้าร่วมพิธีเปิดการประชุม UN Food Systems Stocktaking Moment (UNFSS+2) ณ สาธารณรัฐอิตาลี


วันศุกร์ที่ 28 กรกฎาคม 2566
รองปลัดเศรษฐเกียรติฯ นำคณะผู้แทนไทย เข้าร่วมพิธีเปิดการประชุม UN Food Systems Stocktaking Moment (UNFSS+2) ณ สาธารณรัฐอิตาลี
รองปลัดเศรษฐเกียรติฯ นำคณะผู้แทนไทย เข้าร่วมพิธีเปิดการประชุม UN Food Systems Stocktaking Moment (UNFSS+2) ณ สาธารณรัฐอิตาลี
เมื่อวันที่ 24 กรกฎาคม 2566 นายเศรษฐเกียรติ กระจ่างวงษ์ รองปลัดกระทรวงเกษตรและสหกรณ์ ได้รับมอบหมายจาก ดร.เฉลิมชัย ศรีอ่อน รัฐมนตรีว่าการกระทรวงเกษตรและสหกรณ์ ให้เป็นผู้แทนเข้าร่วมพิธีเปิดการประชุม UN Food Systems Stocktaking Moment (UNFSS+2) โดยมี นางสาววนิดา กำเนิดเพ็ชร์ ผู้อำนวยการสำนักการเกษตรต่างประเทศ นางสาวรัชนก แสงเพ็ญจันทร์ รักษาราชการแทนอัครราชทูต (ฝ่ายเกษตร) นางศุภจิต ศรีอริยวัฒน์ ที่ปรึกษา (ฝ่ายเกษตร) สำนักงานที่ปรึกษาการเกษตรต่างประเทศ ประจำกรุงโรม เข้าร่วม ณ สำนักงานใหญ่องค์การอาหารและการเกษตรแห่งสหประชาชาติ (FAO) กรุงโรม สาธารณรัฐอิตาลี
สำหรับพิธีเปิดการประชุมในครั้งนี้ มีนาย António Guterres เลขาธิการสหประชาชาติ เป็นประธานเปิดการประชุม และมีนาง Giorgia Meloni นายกรัฐมนตรีแห่งสาธารณรัฐอิตาลี ในฐานะเจ้าภาพจัดการประชุม กล่าวต้อนรับผู้แทนจากประเทศสมาชิก ซึ่งประกอบด้วยนายกรัฐมนตรี รัฐมนตรี และผู้บริหารระดับสูง เข้าร่วมการประชุมดังกล่าว ทั้งนี้ การประชุม UNFSS+2 เป็นการประชุมระดับรัฐมนตรี มีวัตถุประสงค์เพื่อติดตามความก้าวหน้าการดำเนินงานปรับเปลี่ยนระบบอาหารสู่ความยั่งยืนของแต่ละประเทศในช่วง 2 ปีหลังจากที่สหประชาชาติได้จัดการประชุมสุดยอดระดับผู้นำด้านระบบอาหารโลก (The 2021 Food Systems Summit: FSS) เมื่อปี พ.ศ. 2564 ที่ผ่านมา

ที่มา : https://www.thaigov.go.th/news/contents/details/70815