รัฐบาลไทย-ข่าวทำเนียบรัฐบาล-รพร.สระแก้วร่วมภาคีเครือข่าย จัดโครงการดูแลสุขภาพพระสงฆ์-ผู้นำศาสนา ภาคตะวันออก ถวายเป็นพระราชกุศลแด่พระบาทสมเด็จพระเจ้าอยู่หัว


วันพุธที่ 26 กรกฎาคม 2566
รพร.สระแก้วร่วมภาคีเครือข่าย จัดโครงการดูแลสุขภาพพระสงฆ์-ผู้นำศาสนา ภาคตะวันออก ถวายเป็นพระราชกุศลแด่พระบาทสมเด็จพระเจ้าอยู่หัว
โรงพยาบาลสมเด็จพระยุพราชสระแก้ว ร่วมกับ ภาคีเครือข่าย จัดโครงการถวายการดูแลสุขภาพพระภิกษุสงฆ์ สามเณร และผู้นำทางศาสนา พื้นที่ภาคตะวันออก 330 รูป/ท่าน ถวายเป็นพระราชกุศลแด่ พระบาทสมเด็จพระเจ้าอยู่หัว
โรงพยาบาลสมเด็จพระยุพราชสระแก้ว ร่วมกับ ภาคีเครือข่าย จัดโครงการถวายการดูแลสุขภาพพระภิกษุสงฆ์ สามเณร และผู้นำทางศาสนา พื้นที่ภาคตะวันออก 330 รูป/ท่าน ถวายเป็นพระราชกุศลแด่ พระบาทสมเด็จพระเจ้าอยู่หัว เนื่องในโอกาสมหามงคลเฉลิมพระชนมพรรษา 72 พรรษา 28 กรกฎาคม 2567
วันนี้ (26 กรกฎาคม 2566) ที่ หอประชุมปางสีดา ศูนย์ราชการจังหวัดสระแก้ว นายแพทย์สุเทพ เพชรมาก หัวหน้าผู้ตรวจราชการกระทรวงสาธารณสุข ร่วมพิธีเปิดโครงการถวายการดูแลสุขภาพพระภิกษุสงฆ์ สามเณร และผู้นำศาสนา 72,000 รูป/ท่าน เพื่อถวายเป็นพระราชกุศลแด่ พระบาทสมเด็จพระเจ้าอยู่หัว เนื่องในโอกาสมหามงคลเฉลิมพระชนมพรรษา 72 พรรษา 28 กรกฎาคม 2567 ในพื้นที่ภาคตะวันออก จำนวน 330 รูป/ท่าน โดยมีนายปริญญา โพธิสัตย์ ผู้ว่าราชการจังหวัดสระแก้ว พระสิริวุฒิเมธี รองเจ้าคณะจังหวัดสระแก้ว พลตรีสถาพร บุญชู ผู้แทนศูนย์อำนวยการจิตอาสาพระราชทาน ภาค 2 คณะผู้บริหาร หัวหน้าส่วนราชการ และหน่วยงานที่เกี่ยวข้อง เข้าร่วม
นายแพทย์สุเทพ กล่าวว่า กระทรวงสาธารณสุข ร่วมกับ มูลนิธิโรงพยาบาลสมเด็จพระยุพราช และศูนย์อำนวยการใหญ่จิตอาสาพระราชทาน จัดทำโครงการถวายการดูแลสุขภาพให้กับพระสงฆ์ สามเณร ผู้นำทางศาสนา 72,000 รูป/ท่าน เพื่อถวายเป็นพระราชกุศลแด่ พระบาทสมเด็จพระเจ้าอยู่หัว เนื่องในโอกาสมหามงคลเฉลิมพระชนมพรรษา 72 พรรษา 28 กรกฎาคม 2567 เพื่อค้นหาความเสี่ยงและลดความรุนแรงของโรคในพระสงฆ์ สามเณร และผู้นำทางศาสนา ส่งเสริมให้ผู้นำศาสนาเป็นผู้นำด้านสุขภาพ เป็นแบบอย่างที่ดี และเป็นที่พึ่งของชุมชนและสังคม โดยนำร่องในพื้นที่ 21 จังหวัดที่เป็นที่ตั้งของโรงพยาบาลสมเด็จพระยุพราช
ทั้งนี้ ที่ผ่านมา ได้มีการเปิดโครงการฯ ไปแล้ว 4 ภาค ได้แก่ ภาคกลาง ที่จังหวัดราชบุรีภาคตะวันออกเฉียงเหนือ ที่จังหวัดนครพนม ภาคเหนือที่จังหวัดน่าน และภาคใต้ที่จังหวัดนครศรีธรรมราช โดยการเปิดโครงการฯ ของภาคตะวันออกที่จังหวัดสระแก้วในวันนี้ เป็นความร่วมมือของ โรงพยาบาลสมเด็จพระยุพราชสระแก้ว สำนักงานสาธารณสุขจังหวัดสระแก้ว สำนักงานพระพุทธศาสนาจังหวัดสระแก้ว และภาคีเครือข่ายในพื้นที่มีกิจกรรมสำคัญ อาทิ การตรวจสุขภาพ การถวาย/มอบความรู้ให้กับพระภิกษุสงฆ์ สามเณร และผู้นำศาสนาทุกศาสนาในพื้นที่ทั้ง 9 อำเภอของจังหวัดสระแก้ว รวม 330 รูป/ท่าน นิทรรศการแสดงผลงาน เป็นต้น
******************************************* 26 กรกฎาคม 2566

ที่มา : https://www.thaigov.go.th/news/contents/details/70737