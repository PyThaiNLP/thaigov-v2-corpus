รัฐบาลไทย-ข่าวทำเนียบรัฐบาล-นายกฯ เตรียมลงพื้นที่ เยี่ยมผู้ได้รับบาดเจ็บและให้กำลังใจเจ้าหน้าที่ ณ พื้นที่เกิดเหตุโกดังพลุระเบิด ตำบลมูโนะ อำเภอสุไหงโก-ลก จังหวัดนราธิวาส 


วันพฤหัสบดีที่ 3 สิงหาคม 2566
03/08/2566
พิมพ์
นายกฯ เตรียมลงพื้นที่ เยี่ยมผู้ได้รับบาดเจ็บและให้กำลังใจเจ้าหน้าที่ ณ พื้นที่เกิดเหตุโกดังพลุระเบิด ตำบลมูโนะ อำเภอสุไหงโก-ลก จังหวัดนราธิวาส
นายกฯ เตรียมลงพื้นที่ เยี่ยมผู้ได้รับบาดเจ็บและให้กำลังใจเจ้าหน้าที่ ณ พื้นที่เกิดเหตุโกดังพลุระเบิด ตำบลมูโนะ อำเภอสุไหงโก-ลก จังหวัดนราธิวาส
วันที่ 3 สิงหาคม 2566 นางสาวรัชดา ธนาดิเรก รองโฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม มีกำหนดการเตรียมเดินทางลงพื้นที่จังหวัดนราธิวาส ในวันศุกร์ที่ 4 สิงหาคม 2566 นี้ เพื่อไปตรวจเยี่ยมศูนย์บัญชาการเหตุการณ์ ณ พื้นที่เกิดเหตุ กรณีเพลิงไหม้โกดังเก็บสินค้าดอกไม้เพลิง ตำบลมูโนะ อำเภอสุไหงโก-ลก จังหวัดนราธิวาส เมื่อวันที่ 29 กรกฎาคม 2566 ที่ผ่านมา
เวลาประมาณ 07.15 น. นายกรัฐมนตรีและรัฐมนตรีว่าการกระทรวงกลาโหม พร้อมคณะเดินทางโดยเครื่องบิน AIRBUS ACJ320 ของกองทัพอากาศ ไปยังท่าอากาศยานนราธิวาส จากนั้น เวลาประมาณ 09.15 น. นายกรัฐมนตรีพร้อมคณะเดินทางไปยังศูนย์บัญชาการเหตุการณ์ ณ พื้นที่เกิดเหตุ ตำบลมูโนะ อำเภอสุไหงโก-ลก จังหวัดนราธิวาส เพื่อตรวจเยี่ยมศูนย์บัญชาการเหตุการณ์ ณ พื้นที่เกิดเหตุด้วยตนเอง พร้อมให้กำลังใจเจ้าหน้าที่ผู้ปฏิงานทุกฝ่ายที่ร่วมแรงร่วมใจกันปฏิบัติหน้าที่อย่างเต็มความสามารถในการดูแล  และช่วยเหลือประชาชนที่ได้รับผลกระทบจากเหตุการณ์ที่เกิดขึ้น จากนั้น นายกรัฐมนตรีและรัฐมนตรีว่าการกระทรวงกลาโหม จะเดินทางเยี่ยมผู้ได้รับบาดเจ็บ ณ โรงพยาบาลสุไหงโก-ลก เสร็จแล้วนายกรัฐมนตรีพร้อมคณะเดินทางกลับ
“นายกรัฐมนตรีมีความห่วงใยประชาชนในพื้นที่ที่ได้รับผลกระทบอย่างมาก โดยได้ติดตามสถานการณ์อย่างใกล้ชิดและได้สั่งการให้ทุกหน่วยงานที่เกี่ยวข้องเร่งให้ความช่วยเหลือประชาชนผู้ประสบเหตุในทุก ๆ ด้าน เพื่อบรรเทาความเดือดร้อนให้มากที่สุด ซึ่งการลงพื้นที่ในครั้งนี้ นายกรัฐมนตรีต้องการให้กำลังใจครอบครัวผู้สูญเสียชีวิต ผู้ได้รับบาดเจ็บ และเจ้าหน้าที่ผู้ปฏิบัติงานทุกฝ่าย” นางสาวรัชดา ย้ำ

ที่มา : https://www.thaigov.go.th/news/contents/details/70929