รัฐบาลไทย-ข่าวทำเนียบรัฐบาล-“ปลัดฯ ณัฐพล” เยือนแดนกิมจิ เดินหน้าสานสัมพันธ์ความร่วมมือทางการค้าและการลงทุน กลุ่ม “LG” จีบลงทุนอุตฯ ยานยนต์ไฟฟ้าในไทย


วันพฤหัสบดีที่ 27 กรกฎาคม 2566
27/07/2566
พิมพ์
“ปลัดฯ ณัฐพล” เยือนแดนกิมจิ เดินหน้าสานสัมพันธ์ความร่วมมือทางการค้าและการลงทุน กลุ่ม “LG” จีบลงทุนอุตฯ ยานยนต์ไฟฟ้าในไทย
“ปลัดฯ ณัฐพล” เยือนแดนกิมจิ เดินหน้าสานสัมพันธ์ความร่วมมือทางการค้าและการลงทุน กลุ่ม “LG” จีบลงทุนอุตฯ ยานยนต์ไฟฟ้าในไทย
เกาหลี : วันที่ 19 กรกฎาคม 2566 ดร.ณัฐพล รังสิตพล ปลัดกระทรวงอุตสาหกรรม พร้อมด้วยนายสุวรรณชัย โลหะวัฒนกุล ผู้อำนวยการสถาบันเพิ่มผลผลิตแห่งประเทศไทย และคณะ เข้าร่วมประชุมกับ นายแจซึง คิม (Mr.Jaeseung Kim) รองประธานบริษัท LG อิเล็กทรอนิกส์ เพื่อชักชวนเข้ามาลงทุนในอุตสาหกรรมยานยนต์ไฟฟ้าในประเทศไทย ณ LG Science Park กรุงโซน สาธารณรัฐเกาหลี
การเดินทางไป  LG Science Park ครั้งนี้ ปลัดกระทรวงอุตสาหกรรม ได้เข้าพบกับนายแจซึง คิม (Mr.Jaeseung Kim) รองประธานบริษัท LG อิเล็กทรอนิกส์ ซึ่งเป็นบริษัทยักษ์ใหญ่อันดับ 4 ของเกาหลี มีจุดเด่นด้านการพัฒนาอุปกรณ์เครื่องใช้ไฟฟ้าและอิเล็กทรอนิกส์ภายในบ้าน เช่น ตู้เย็น เครื่องซักผ้า ทีวี จอคอมพิวเตอร์ เครื่องดูดฝุ่น เครื่องปรับอากาศ และเครื่องฟอกอากาศ เป็นต้น ขณะเดียวกัน LG ยังมีหน่วยธุรกิจ (Business Unit) ผลิตชิ้นส่วนยานยนต์เพื่อป้อนให้กับผู้ผลิตยานยนต์ชั้นนำทั่วโลก เช่น แบตเตอรี่, Rotor, Starter, Inverter และ Center Information Display (หน้าจอแสดงผลภายในรถยนต์) เป็นต้น
ทั้งนี้ ปลัดกระทรวงอุตสาหกรรม กล่าวว่า จากจุดเด่นของ LG จึงได้เชิญชวนให้  LG เข้ามาลงทุนในอุตสาหกรรมยานยนต์ไฟฟ้าในประเทศไทย  ซึ่งประเทศไทยมีความพร้อมในหลายด้าน ทั้งด้านภูมิศาสตร์ แรงงาน และความสามารถในการผลิต โดยในช่วง 1-2 ปีที่ผ่านมาไทยมีอัตราการเติบโตในตลาดยานยนต์ไฟฟ้าอย่างก้าวกระโดด มีส่วนแบ่งการตลาดกว่า 10% รวมทั้ง รัฐบาลมีนโยบายการส่งเสริมยานยนต์ไฟฟ้าที่ชัดเจนและจริงจัง โดยเฉพาะแนวทางการให้สิทธิประโยชน์ต่าง ๆ สำหรับผู้ผลิตแบตเตอรี่เพื่อประกอบเป็นรถยนต์ไฟฟ้า จึงนับเป็นโอกาสดีของนักลงทุนผลิตชิ้นส่วนยานยนต์หลัก (Core Technology Parts) ที่จะใช้ไทยเป็นฐานการผลิตและส่งออกไปยังประเทศอื่น ๆ ในอาเซียน
โดยในวันเดียวกัน คณะฯ ยังได้แลกเปลี่ยนองค์ความรู้ด้านการบริหารจัดการเขตเศรษฐกิจพิเศษอินชอนและศูนย์จัดการเมืองอัจฉริยะ IFEZ (Incheon Free Economic Zone) ตั้งอยู่ในเมืองอินชอน เกาหลีใต้ ซึ่งเป็นเขตเศรษฐกิจเสรีที่ประกอบด้วยพื้นที่สามส่วนของซองโด ชองนา และเกาะยองจง มีพื้นที่ทั้งหมด 209 ตารางกิโลเมตร โดยมีเป้าหมายพัฒนาพื้นที่ให้กลายเป็นศูนย์กลางของการค้าและการลงทุน ทั้งในด้านโลจิสติกส์ ธุรกิจระหว่างประเทศ ศูนย์บ่มเพาะ Startup สถานศึกษา สถานที่พักผ่อน และการท่องเที่ยว ซึ่งเขตเศรษฐกิจเสรีอินชอน ได้รับการวางแผนและออกแบบให้เป็นเขตที่อยู่อาศัยและธุรกิจศักยภาพสูงที่มีโครงสร้างพื้นฐานและสิ่งอำนวยความสะดวกอย่างครบครัน ภายใต้แนวคิด “พัฒนาเมืองสู่การพัฒนาอุตสาหกรรม” โดยการทำงานในศูนย์ควบคุมกลาง หรือ IFEZ Smart City Operation Center นั้น มีการนำเทคโนโลยีต่าง ๆ เข้ามาช่วยทำงานในการจัดเก็บ วิเคราะห์ และแสดงผลข้อมูลได้แบบ real-time เป็นการทำงานที่ควบคุมจากศูนย์กลางเพื่อให้ได้ข้อมูลที่มีประสิทธิภาพมากที่สุด ซึ่งสามารถนำไปประยุกต์ใช้และต่อยอดสู่การบริการหารการพัฒนาในพื้นที่เขตเศรษฐกิจ นิคมอุตสาหกรรม เขตประกอบการ หรือเมืองอัจฉริยะ (Smart City) ของประเทศไทยได้เป็นอย่างดี

ที่มา : https://www.thaigov.go.th/news/contents/details/70796