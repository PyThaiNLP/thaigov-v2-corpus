รัฐบาลไทย-ข่าวทำเนียบรัฐบาล-รองปลัดฯ พีรพันธ์ ประชุมคณะอนุกรรมการด้านการเกษตรโครงการศูนย์ภูฟ้าพัฒนาอันเนื่องมาจากพระราชดำริฯ ครั้งที่ 1/2566


วันพฤหัสบดีที่ 3 สิงหาคม 2566
รองปลัดฯ พีรพันธ์ ประชุมคณะอนุกรรมการด้านการเกษตรโครงการศูนย์ภูฟ้าพัฒนาอันเนื่องมาจากพระราชดำริฯ ครั้งที่ 1/2566
รองปลัดฯ พีรพันธ์ ประชุมคณะอนุกรรมการด้านการเกษตรโครงการศูนย์ภูฟ้าพัฒนาอันเนื่องมาจากพระราชดำริฯ ครั้งที่ 1/2566
นายพีรพันธ์ คอทอง รองปลัดกระทรวงเกษตรและสหกรณ์ เป็นประธานการประชุมคณะอนุกรรมการด้านการเกษตรโครงการศูนย์ภูฟ้าพัฒนาอันเนื่องมาจากพระราชดำริฯ ครั้งที่ 1/2566 ร่วมกับหน่วยราชการในสังกัด
ณ ห้องประชุมกระทรวงเกษตรและสหกรณ์ (ห้อง 135) และผ่านระบบการประชุมทางไกลออนไลน์ (Zoom Meeting)  เพื่อพิจารณาแนวทางการขับเคลื่อนการดำเนินงานด้านเกษตรโครงการศูนย์ภูฟ้าพัฒนาอันเนื่องมาจากพระราชดำริฯ ของกระทรวงเกษตรและสหกรณ์ ปีงบประมาณ พ.ศ. 2567 ในประเด็นการกำหนดแผนงาน/โครงการ/กิจกรรมของหน่วยราชการในสังกัด ให้สอดคล้องกับการถอดบทเรียนโครงการ รายงานผลการประเมินโครงการศูนย์ภูฟ้าพัฒนาอันเนื่องมาจากพระราชดำริฯ ปีงบประมาณ พ.ศ. 2563-2566 และประเด็นแนวทางการดำเนินงานภายใต้แผนแม่บทโครงการศูนย์ภูฟ้าพัฒนาอันเนื่องมาจากพระราชดำริ ระยะ 5 ปี (พ.ศ. 2566-2570) แบ่งออกเป็น 3 ระยะ ดังนี้
ระยะที่ 1 (พ.ศ. 2566–2567) เน้นการปรับปรุงบำรุงรักษา จุดสาธิต ระบบโครงสร้างพื้นฐานภายในโครงการให้อยู่ในสภาพที่สมบูรณ์ การถ่ายทอดองค์ความรู้ต่าง ๆ ให้กับราษฎรในพื้นที่ทรงงาน จำนวน 127 ราย และราษฎรในพื้นที่ขยายผล จำนวน 6 หมู่บ้าน ของตำบลภูฟ้า อำเภอบ่อเกลือ จังหวัดน่าน และราษฎรในพื้นที่ที่มีพระราชดำริให้ดำเนินการเพิ่มเติมคือ บ้านสบปืน ตำบลห้วยโก๋น และบ้านห้วยกานต์ ตำบลขุนน่าน อำเภอเฉลิมพระเกียรติ จังหวัดน่าน เพื่อให้คุณภาพชีวิตของเกษตรกรในพื้นที่ทรงงานและพื้นที่ขยายผล ได้มีคุณภาพชีวิตที่ดียิ่งขึ้น ควบคู่ไปกับอนุรักษ์ทรัพยากรธรรมชาติและสิ่งแวดล้อมให้มีสภาพสมบูรณ์
ระยะที่ 2 (พ.ศ. 2568-2569) เน้นการพัฒนาอย่างต่อเนื่องเกี่ยวกับการส่งเสริมการเกษตรให้แก่ราษฎรในพื้นที่ขยายผล ประกอบด้วย พื้นที่ 6 หมู่บ้าน ของตำบลภูฟ้า อำเภอบ่อเกลือ จังหวัดน่าน และราษฎรในพื้นที่ที่มีพระราชดำริให้ดำเนินการเพิ่มเติมคือ บ้านสบปืน ตำบลห้วยโก๋น และบ้านห้วยกานต์ ตำบลขุนน่าน อำเภอเฉลิมพระเกียรติ จังหวัดน่าน    พร้อมทั้งขยายผลการพัฒนาไปในพื้นที่ต่อยอดความสำเร็จ 2 อำเภอ คือ อำเภอบ่อเกลือ และอำเภอเฉลิมพระเกียรติ จังหวัดน่าน
ระยะที่ 3 (พ.ศ.2570) ขยายผลองค์ความรู้ไปสู่เกษตรกรพื้นที่อื่นบริเวณโดยรอบศูนย์ฯ นอกเหนือจากพื้นที่ 2 อำเภอ คือ อำเภอบ่อเกลือ และอำเภอเฉลิมพระเกียรติ จังหวัดน่าน รวมถึงเพิ่มช่องทางการจัดจำหน่ายผลิตภัณฑ์โดยมีจุดประสงค์ให้โครงการเป็นศูนย์ต้นแบบการพัฒนาและถ่ายทอดความรู้อย่างครบวงจรแบบเบ็ดเสร็จในลักษณะเดียวกับศูนย์ศึกษาการพัฒนาอันเนื่องมาจากพระราชดำริ

ที่มา : https://www.thaigov.go.th/news/contents/details/70958