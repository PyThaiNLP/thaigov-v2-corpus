รัฐบาลไทย-ข่าวทำเนียบรัฐบาล-สธ.กำชับ รพ.เลี่ยงสั่งจ่ายยากลุ่มเอ็นเสด ลดความเสี่ยง “ไข้เลือดออก” เสียชีวิต


วันพฤหัสบดีที่ 27 กรกฎาคม 2566
สธ.กำชับ รพ.เลี่ยงสั่งจ่ายยากลุ่มเอ็นเสด ลดความเสี่ยง “ไข้เลือดออก” เสียชีวิต
ปลัดกระทรวงสาธารณสุข กำชับโรงพยาบาลเลี่ยงสั่งจ่ายยากลุ่มเอ็นเสดในผู้ป่วยมีอาการไข้ ห่วงเพิ่มความเสี่ยงผู้ป่วยไข้เลือดออก เสียเลือดจนช็อกและเสียชีวิต ชี้การประกาศพื้นที่ระบาด เป็นการพิจารณาของแต่ละพื้นที่
ปลัดกระทรวงสาธารณสุข กำชับโรงพยาบาลเลี่ยงสั่งจ่ายยากลุ่มเอ็นเสดในผู้ป่วยมีอาการไข้ ห่วงเพิ่มความเสี่ยงผู้ป่วยไข้เลือดออก เสียเลือดจนช็อกและเสียชีวิต ชี้การประกาศพื้นที่ระบาด เป็นการพิจารณาของแต่ละพื้นที่หากเห็นว่าการระบาดมากจนทรัพยากรในพื้นที่ไม่เพียงพอ ต้องบูณาการการทำงาน หรือใช้งบประมาณพิเศษ
วันนี้ (27 กรกฎาคม 2566) ที่กระทรวงสาธารณสุข จ.นนทบุรี นพ.โอภาส การย์กวินพงศ์ ปลัดกระทรวงสาธารณสุข ให้สัมภาษณ์ภายหลังนำผู้บริหารและบุคลากรกระทรวงสาธารณสุขร่วมกันทำกิจกรรม MOPH Big Cleaning Day ประจำปี 2566 ว่า สถานการณ์โรคไข้เลือดออก ขณะนี้มีผู้ป่วยมากกว่า 4 หมื่นคน เสียชีวิต 40 กว่าคน เป็นกลุ่มอายุ 15 ปีขึ้นไปมากกว่าเด็กเล็ก โดยพบว่าผู้เสียชีวิตประมาณ 10% มีการกินยาแอสไพริน หรือยาลดไข้แก้ปวดกลุ่มเอ็นเสด เช่น ไอบูโพรเฟน เป็นต้น ซึ่งทำให้เกล็ดเลือดทำงานผิดปกติ เพิ่มความเสี่ยงให้เลือดออกง่ายจนช็อกและเสียชีวิต ดังนั้น หากมีไข้ คลื่นไส้อาเจียน ปวดจุกแน่นในท้อง ซึ่งเป็นอาการเริ่มต้นของโรคไข้เลือดออกที่วินิจฉัยแยกจากโรคอื่นที่ได้ยาก เช่น โรคไข้หวัดใหญ่ หรือโรคฉี่หนู ขอให้ระมัดระวังไม่ซื้อยาเหล่านี้มารับประทาน ทั้งนี้ ได้กำชับโรงพยาบาลและบุคลากรแล้วว่าหากผู้ป่วยมีไข้และยังไม่ทราบสาเหตุชัดเจน ให้หลีกเลี่ยงการจ่ายยากลุ่มเอ็นเสด และหากอาการยังไม่ดีขึ้นขอให้กลับไปพบแพทย์อีกครั้ง
นพ.โอภาสกล่าวต่อว่า สำหรับการประกาศพื้นที่ระบาดโรคไข้เลือดออกหรือโรคอื่นใด หากพื้นที่เห็นว่าการระบาดมากจนทรัพยากรในจังหวัดหรือพื้นที่นั้นไม่เพียงพอรับสถานการณ์ เช่น ขาดงบประมาณ ขาดยาขาดบุคลากร หรือจำเป็นต้องใช้งบประมาณพิเศษ หรือต้องมีการบูรณาการพิเศษ ก็ให้เสนอเรื่องถึงอธิบดีกรมควบคุมโรคพิจารณา โดยใช้กลไกคณะกรรมการวิชาการออกประกาศ ซึ่งสามารถประกาศระดับหมู่บ้าน ตำบล อำเภอ หรือทั้งจังหวัดก็ได้ เพื่อให้มีอำนาจในการดำเนินการควบคุมโรคมากขึ้น รวมทั้งผู้ว่าราชการจังหวัดสามารถใช้งบประมาณ ตาม พ.ร.บ.ป้องกันและบรรเทาสาธารณภัยได้ เนื่องจากโรคระบาดในคนถือเป็นสาธารณภัยรูปแบบหนึ่ง
***************************************  27 กรกฎาคม 2566

ที่มา : https://www.thaigov.go.th/news/contents/details/70790