รัฐบาลไทย-ข่าวทำเนียบรัฐบาล-บขส. พร้อมอำนวยความสะดวกประชาชนเดินทางช่วงวันหยุดยาว 


วันพุธที่ 26 กรกฎาคม 2566
บขส. พร้อมอำนวยความสะดวกประชาชนเดินทางช่วงวันหยุดยาว
....
นายสัญลักข์ ปัญวัฒนลิขิต กรรมการผู้จัดการใหญ่ บริษัท ขนส่ง จำกัด กระทรวงคมนาคม เปิดเผยว่า ตามที่คณะรัฐมนตรีมีมติเห็นชอบให้วันที่ 31 กรกฎาคม 2566 เป็นวันหยุดราชการพิเศษ เพื่อเป็นการกระตุ้นเศรษฐกิจและการท่องเที่ยว ทำให้มีวันหยุดราชการติดต่อกันตั้งแต่วันที่ 28 กรกฎาคม - 2 สิงหาคม 2566 รวม 6 วัน บริษัท ขนส่ง จำกัด (บขส.) คาดการณ์ว่าจะมีผู้ใช้บริการเพิ่มขึ้นจากวันเดินทางปกติประมาณ 20% โดยในเที่ยวไประหว่างวันที่ 27 - 28 กรกฎาคม 2566 จะมีผู้โดยสารเดินทางเฉลี่ยวันละ 35,000 คน ใช้รถโดยสาร (รถ บขส. รถร่วม รถตู้) เฉลี่ยวันละ 3,500 เที่ยว ส่วนในเที่ยวกลับระหว่างวันที่ 2 - 3 สิงหาคม 2566 จะมีผู้โดยสารเดินทางเฉลี่ยวันละ 35,000 คน ใช้รถโดยสารประมาณ 3,500 เที่ยว และเพื่อรองรับการเดินทางให้เพียงพอ บขส. ได้ทำหนังสือขออนุญาตต่อกรมการขนส่งทางบก ให้ผู้ประกอบการรถร่วมบริการนำรถโดยสารไม่ประจำทาง (รถทะเบียน 30) มาวิ่งเสริมในเส้นทางต่าง ๆ ประมาณ 200 คัน อย่างไรก็ดีเพื่อลดความแออัดในการเข้าใช้สถานีขนส่งผู้โดยสาร ขอความร่วมมือผู้ใช้บริการวางแผนการเดินทางล่วงหน้า และเผื่อเวลาเดินทางมาขึ้นรถโดยสารในช่วงเย็นของวันที่ 27 และ 28 กรกฎาคมนี้ด้วย
สำหรับการเปิดให้บริการเดินรถ ปัจจุบัน บขส. จัดรถโดยสารให้บริการในเส้นทางต่าง ๆ รวมจำนวน 68 เส้นทาง ประกอบด้วย ภาคตะวันออกเฉียงเหนือและภาคตะวันออก 26 เส้นทาง 56 เที่ยววิ่ง ภาคเหนือ 18 เส้นทาง 60 เที่ยววิ่ง และภาคใต้ 24 เส้นทาง 43 เที่ยววิ่ง โดยเส้นทางกรุงเทพฯ - เชียงใหม่ กรุงเทพฯ - แม่สอด กรุงเทพฯ - นครพนม และกรุงเทพฯ - หาดใหญ่ เป็นเส้นทางที่มีผู้โดยสารเดินทางเป็นจำนวนมาก และเพื่อสนับสนุนการเดินทางในประเทศ (ไปก่อน - กลับทีหลัง) บขส. ได้มอบส่วนลดค่าโดยสาร 10% (ไม่รวมค่าธรรมเนียม) ให้สมาชิก บขส. Card ที่ซื้อตั๋วผ่านช่องทางออนไลน์ Application : E-ticket, Website บขส. : https://tcl99web.transport.co.th เดินทางระหว่างวันที่ 20 - 26 กรกฎาคม 2566 และวันที่ 3 - 9 สิงหาคม 2566 และรับคะแนนสะสมเพิ่มคูณ 2 โดยเงื่อนไขเป็นไปตามที่ บขส. กำหนด สอบถามรายละเอียดเพิ่มเติมได้ที่ งานการตลาดและลูกค้าสัมพันธ์ โทร. 0 2537 8737
ส่วนมาตรการด้านความปลอดภัยได้เน้นย้ำเรื่องการเตรียมความพร้อมของรถโดยสาร บขส. และรถร่วมบริการ ก่อนการเดินทางให้ตรวจเช็กสภาพของรถโดยสารให้พร้อมใช้งาน ควบคุมความเร็วในการขับขี่ ไม่เกิน 90 กิโลเมตร/ชั่วโมง จัดพนักงานขับรถ 2 คน ในเส้นทางสายยาวที่ใช้เวลาเดินทางเกิน 4 ชั่วโมง ผลตรวจแอลกอฮอล์และสารเสพติดพนักงานเป็นศูนย์ มีประกันภัยทุกทีนั่ง และขอความร่วมมือผู้โดยสารคาดเข็มขัดนิรภัยสวมหน้ากากอนามัยตลอดการเดินทาง รวมทั้งได้ขอความร่วมมือไปยังหน่วยงานที่เกี่ยวข้อง อาทิ กองบังคับการตำรวจจราจร สน.บางซื่อ สน.ตลิ่งชัน และ สน.ทองหล่อ สนับสนุนเจ้าหน้าที่ตำรวจอำนวยความสะดวกด้านความปลอดภัยและการจราจรโดยรอบสถานีขนส่งผู้โดยสารกรุงเทพ ทั้ง 5 แห่ง และขอความร่วมมือองค์การขนส่งมวลชนกรุงเทพและผู้ประกอบการรถแท็กซี่ นำรถโดยสารมารับผู้โดยสารในเที่ยวกลับ บริเวณชานชาลาขาเข้า สถานีขนส่งผู้โดยสารกรุงเทพ (จตุจักร) เป็นต้น สอบถามข้อมูลการเดินทางเพิ่มเติมได้ที่ Call Center โทร. 1490 เรียก บขส. ตลอด 24 ชั่วโมง

ที่มา : https://www.thaigov.go.th/news/contents/details/70740