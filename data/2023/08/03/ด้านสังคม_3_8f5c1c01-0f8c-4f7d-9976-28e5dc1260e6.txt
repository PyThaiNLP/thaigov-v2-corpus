รัฐบาลไทย-ข่าวทำเนียบรัฐบาล-สธ.เผย ก.พ. เห็นชอบเพิ่มระดับชำนาญการพิเศษ กลุ่มพยาบาลวิชาชีพ 9.2 พันตำแหน่ง


วันอังคารที่ 25 กรกฎาคม 2566
สธ.เผย ก.พ. เห็นชอบเพิ่มระดับชำนาญการพิเศษ กลุ่มพยาบาลวิชาชีพ 9.2 พันตำแหน่ง
รองปลัดกระทรวงสาธารณสุข เผย อ.ก.พ.วิสามัญบริหารทรัพยากรบุคคล ก.พ. เห็นชอบให้เพิ่มระดับชำนาญการพิเศษ กลุ่มพยาบาลวิชาชีพ สังกัดสำนักงานปลัดกระทรวงสาธารณสุข 9,277 ตำแหน่ง โดยยกเว้นการยุบรวมตำแหน่ง เตรียมทำไทม์ไลน์ขั้นตอนวิธีการดำเนินงานต่อไป
วันนี้ (25 กรกฎาคม 2566) นพ.ทวีศิลป์ วิษณุโยธิน รองปลัดกระทรวงสาธารณสุข กล่าวว่า เมื่อวันที่ 20 กรกฎาคมที่ผ่านมา ตนพร้อมด้วย พญ.อัจฉรา นิธิอภิญญาสกุล ผู้ตรวจราชการกระทรวงสาธารณสุข เขตสุขภาพที่ 5 และนายสรรเสริญ นามพรหม ผู้อำนวยการกองบริหารทรัพยากรบุคคล สำนักงานปลัดกระทรวงสาธารณสุข ได้เข้าร่วมชี้แจงกรณีการขอเพิ่มตำแหน่งระดับชำนาญการพิเศษของพยาบาลวิชาชีพ โดยยกเว้นการยุบรวมตำแหน่ง ในการประชุมคณะอนุกรรมการวิสามัญ (อ.ก.พ.วิสามัญ) เกี่ยวกับการบริหารทรัพยากรบุคคลระบบเปิด ที่มีคุณหญิงทิพาวดี เมฆสวรรค์ เป็นประธาน ซึ่งหลังจากกระทรวงสาธารณสุขให้ข้อมูลต่างๆ แล้ว ที่ประชุมได้เห็นชอบการให้ตำแหน่งชำนาญการพิเศษ จำนวน 10,124 ตำแหน่ง ในจำนวนนี้เป็นของสำนักงานปลัดกระทรวงสาธารณสุข จำนวน 9,277 ตำแหน่ง
โดยให้กระทรวงสาธารณสุขดำเนินการตามแนวทาง ดังนี้ 1.คำนึงถึงงบประมาณที่จะต้องใช้ในกรณีนี้ 2.กำหนดตำแหน่งตามภาระงาน 3.จัดการสื่อสารองค์กรที่มีประสิทธิภาพ และ 4.ให้ผู้ตรวจราชการกระทรวงสาธารณสุขทุกเขตสุขภาพ วางแผนจัดสรรและกำกับกระบวนการภายในขั้นตอนต่อจากนี้ กองบริหารทรัพยากรบุคคล และกองการพยาบาล จะกำหนดระยะเวลา ลำดับขั้นตอนและรายละเอียดวิธีการดำเนินการ เพื่อเสนอต่อผู้บริหารกระทรวงสาธารณสุขต่อไป
นอกจากนี้ นายปิยวัฒน์ ศิวรักษ์ เลขาธิการคณะกรรมการข้าราชการพลเรือน (ก.พ.) ได้แนะนำให้คณะกรรมการร่วม สธ.และ ก.พ. ติดตามการดำเนินการทั้งเรื่องนี้และเรื่องอื่น ๆ ตามมติร่วมเมื่อวันที่ 20 มิถุนายน 2566 อย่างต่อเนื่อง
***************************************  25 กรกฎาคม 2566

ที่มา : https://www.thaigov.go.th/news/contents/details/70674