รัฐบาลไทย-ข่าวทำเนียบรัฐบาล-หยุดยาว หากเจอปัญหาสังคม รัฐบาลเปิดช่องให้ความช่วยเหลือสังคม ผ่านแอปพลิเคชันไลน์ “ESS Help Me”  มีเจ้าหน้าที่คอยให้ความช่วยเหลือตลอด 24 ชั่วโมง


วันเสาร์ที่ 29 กรกฎาคม 2566
29/07/2566
พิมพ์
หยุดยาว หากเจอปัญหาสังคม รัฐบาลเปิดช่องให้ความช่วยเหลือสังคม ผ่านแอปพลิเคชันไลน์ “ESS Help Me”  มีเจ้าหน้าที่คอยให้ความช่วยเหลือตลอด 24 ชั่วโมง
หยุดยาว หากเจอปัญหาสังคม รัฐบาลเปิดช่องให้ความช่วยเหลือสังคม ผ่านแอปพลิเคชันไลน์ “ESS Help Me”  มีเจ้าหน้าที่คอยให้ความช่วยเหลือตลอด 24 ชั่วโมง
วันนี้ (29 ก.ค.66) นางสาวรัชดา ธนาดิเรก รองโฆษกประจำสำนักนายกรัฐมนตรี เปิดเผยว่า ช่วงหยุดยาวนี้ เชื่อว่าจะมีประชาชนจำนวนมากเดินทางกลับภูมิลำเนา หรือท่องเที่ยวกับสมาชิกในครอบครัว โดยสภาหอการค้าไทยประเมินว่าจะมีเม็ดเงินหมุนเวียนเพิ่มเติมในช่วงวันหยุดดังกล่าวประมาณ 5-7 พันล้านบาท ซึ่งนอกจากผลทางเศรษฐกิจแล้ว ยังเป็นโอกาสให้ครอบครัวได้อยู่ใกล้ชิดและมีเวลาคุณภาพร่วมกัน
พลเอกประยุทธ์ จันทร์โอชา  นายกรัฐมนตรีและรัฐมนตรีว่าการกระทรวงกลาโหม กำชับหน่วยงานรัฐที่เกี่ยวข้องเตรียมความพร้อมดูแลประชาชนเรื่องความปลอดภัยทั้งการเดินทาง การท่องเที่ยว และความปลอดภัยในทรัพย์สิน มากไปกว่านั้น หากเกิดเหตุฉุกเฉินอื่น เช่น คุ้มคลั่ง มั่วสุม หรือความรุนแรงในครอบครัว ประชาชนสามารถใช้บริการ Line OA ”ESS Help Me” ซึ่งจะเข้าไปดูแลประชาชน ลดการบาดเจ็บและการสูญเสียชีวิต ที่ผ่านมา กระทรวงการพัฒนาสังคมและความมั่นคงของมนุษย์รายงานว่า มีผู้เข้าใช้บริการกว่า 2.6 แสนครั้งต่อเดือน
นางสาวรัชดา ธนาดิเรก กล่าวต่อว่า  ระบบLine @ESS Help Me คือความก้าวหน้าระบบแจ้งเหตุฉุกเฉินทางสังคม รัฐบาลและหน่วยงานต่างๆได้บูรณาการทำงาน เพื่อให้ความช่วยเหลือประชาชนที่ประสบปัญหาได้ทันท่วงที ลดการบาดเจ็บและการสูญเสียชีวิต โดยมีผู้เข้าใช้บริการกว่า 2.6 แสนครั้งต่อเดือน พบปัญหาสังคมที่ได้รับแจ้ง เช่น การข่มขู่ทำร้าย กักขังหน่วงเหนี่ยว การล่วงละเมิดทางเพศ คลุ้มคลั่งก่อเหตุ และการมั่วสุมที่อาจนำไปสู่การก่อเหตุร้าย เป็นต้น
ผู้ประสบปัญหาสามารถแจ้งเหตุด่วน ที่ @ESS Help Me ซึ่งจะเป็นเหตุร้ายที่ประสบด้วยตนเองหรือเป็นผู้พบเห็นเหตุ ด้วยขั้นตอนง่าย ๆ 3 ขั้นตอน คือ 1.ระบุปัญหา 2.ระบุพิกัด และ 3.แจ้งเบอร์โทรติดต่อกลับ จากนั้น ข้อมูลทั้งหมดจะถูกส่งต่อไปยังกลุ่มไลน์เจ้าหน้าที่ที่รับผิดชอบในพื้นที่ทั่วประเทศ ทั้งเจ้าหน้าที่ตำรวจกว่าหนึ่งพันสถานี และหน่วยงานต่าง ๆ ที่เกี่ยวข้องรวมถึงเครือข่ายในพื้นที่ หลังรับการแจ้งเหตุ เจ้าหน้าที่ที่ใกล้จุดเกิดเหตุจะเข้าระงับเหตุทันที นอกจากนี้ เจ้าหน้าที่ยังสามารถติดตามการช่วยเหลือได้แบบ Real Time และนำข้อมูลการแจ้งเหตุมาใช้ในการป้องกันและแก้ไขปัญหาเชิงรุกต่อไป โดยระบบ “ESS Help Me” เชื่อมโยงกับระบบ 191 เมื่อมีแจ้งเหตุใหม่ปักหมุดในหน้าจอ ESS ระบบจะปักหมุดในหน้าจอระบบ 191 ทีมีอยู่ในศูนย์วิทยุ 191 จำนวน 77 ศูนย์ทั่วประเทศ และมีเจ้าหน้าที่ตำรวจจำนวนกว่าสองหมื่นคน รวมถึงเจ้าหน้าที่ทีมสหวิชาชีพกว่าห้าพันคนร่วมทำงานอย่างเป็นระบบ
“รัฐบาลมุ่งมั่นแก้ไขปัญหาสังคม ให้ประชาชนได้รับความปลอดภัยในชีวิตและทรัพย์สิน รวมถึงให้ได้รับการช่วยเหลืออย่างรวดเร็ว  เชิญชวนประชาชนแอดไลน์ “@ESSHelpMe” แจ้งเหตุและขอความช่วยเหลือจากเจ้าหน้าที่ที่เกี่ยวข้อง  ย้ำเตือนประชาชนให้ใช้ระบบแจ้งเหตุตามความเป็นจริง อย่าเข้าใช้ระบบเพื่อก่อกวนเจ้าหน้าที่เพื่อความสนุกสนานหรือคึกคะนอง เพราะนอกจากจะกระทบต่อการปฏิบัติงานของเจ้าหน้าที่จนส่งผลต่อการให้ความช่วยเหลือประชาชนที่มีความเดือดร้อนจริงแล้ว การแจ้งเหตุอันเป็นเท็จโดยเจตนา จะถูกตั้งข้อหา ตามประมวลกฎหมายอาญา มาตรา 384 มีโทษจำคุกไม่เกิน 1 เดือน หรือปรับไม่เกิน 1,000 บาท หรือทั้งจำทั้งปรับได้”  นางสาวรัชดา ฯ กล่าว
------------------

ที่มา : https://www.thaigov.go.th/news/contents/details/70831