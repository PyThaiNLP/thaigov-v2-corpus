รัฐบาลไทย-ข่าวทำเนียบรัฐบาล-ปลัด มท. เผย เหตุโกดังดอกไม้ไฟระเบิดกลางตลาดมูโนะ อ.สุไหงโก-ลก จ.นราธิวาส ขณะนี้เพลิงสงบแล้ว นายกรัฐมนตรี รอง นรม.ประวิตร และ มท.1 ได้โทรศัพท์กำชับผู้ว่าฯ และหน่วยงานเกี่ยวข้องดูแล


วันเสาร์ที่ 29 กรกฎาคม 2566
29/07/2566
พิมพ์
ปลัด มท. เผย เหตุโกดังดอกไม้ไฟระเบิดกลางตลาดมูโนะ อ.สุไหงโก-ลก จ.นราธิวาส ขณะนี้เพลิงสงบแล้ว นายกรัฐมนตรี รอง นรม.ประวิตร และ มท.1 ได้โทรศัพท์กำชับผู้ว่าฯ และหน่วยงานเกี่ยวข้องดูแล
ปลัด มท. เผย เหตุโกดังดอกไม้ไฟระเบิดกลางตลาดมูโนะ อ.สุไหงโก-ลก จ.นราธิวาส ขณะนี้เพลิงสงบแล้ว โดยท่านนายกรัฐมนตรี รอง นรม.ประวิตร และ มท.1 ได้โทรศัพท์กำชับผู้ว่าฯ นราธิวาส และหน่วยงานที่เกี่ยวข้อง บูรณาการร่วมดูแลพี่น้องประชาชนอย่างเต็มกำลังความสามารถ
วันนี้ (29 ก.ค. 66) เวลา 18.30 น. นายสุทธิพงษ์ จุลเจริญ ปลัดกระทรวงมหาดไทย เปิดเผยว่า ตนได้รับรายงานจากนายสนั่น พงษ์อักษร ผู้ว่าราชการจังหวัดนราธิวาส ว่าเมื่อเวลา 15.05 น. วันนี้ ได้เกิดเหตุโกดังดอกไม้ไฟเพื่อจำหน่ายและส่งออกไปประเทศมาเลเซียระเบิด บริเวณตลาดมูโนะ หมู่ที่ 1 ตำบลมูโนะ อำเภอสุไหงโก-ลก จังหวัดนราธิวาส โดยผู้ว่าราชการจังหวัดนราธิวาสได้บูรณาการหน่วยงานที่เกี่ยวข้องสนับสนุนรถดับเพลิงพร้อมเจ้าหน้าที่ของระดมรถดับเพลิงจำนวน 10 คัน รถกู้ชีพ 17 คัน รถไฟฟ้า 1 คัน เครื่องปั่นไฟ 1 เครื่อง สปอร์ตไลท์ 5 ตัว เครื่องตัดถ่าง มีหน่วยงานที่ให้การช่วยเหลือ ได้แก่ กรมทหารราบที่ 151 ค่ายกัลยาณิวัฒนา ที่ทำการปกครองอำเภอสุไหงโกลก องค์การบริหารส่วนตำบลปาเสมัส องค์การบริหารส่วนตำบลมูโนะ องค์การบริหารส่วนตำบลป่าลุรู องค์การบริหารส่วนตำบลโฆษิต องค์การบริหารส่วนตำบลปูโยะ เทศบาลเมืองตากใบ องค์การบริหารส่วนตำบลสุไหงปาดี องค์การบริหารส่วนตำบลนานาค เข้าร่วมระงับเหตุ ซึ่งในขณะนี้เพลิงสงบลงแล้ว ทั้งได้บูรณาการหน่วยกู้ชีพกู้ภัยปาเสมัส ธารน้ำใจ ปูโยะ เมตตาธรรม ปะลุรู โฆษิต ขณะนี้ เจ้าหน้าที่อยู่ระหว่างการค้นหาผู้ที่อาจจะติดอยู่ใต้ซากปรักหักพังเพิ่มเติม ทั้งนี้ แรงระเบิดส่งผลทำให้มีพี่น้องประชาชนเสียชีวิตแล้ว จำนวน 9 ราย และบาดเจ็บ 115 ราย ในจำนวนนี้ เป็นกลุ่มที่มีอาการรุนแรงต้องรีบเข้ารับการรักษาตัวโดยเร็ว (โซนสีแดง) 14 ราย โดยได้จัดเตรียมแพทย์ในโรงพยาบาลสุไหงโก-ลก ซึ่งเป็นโรงพยาบาลทั่วไป มีศักยภาพเทียบเท่าโรงพยาบาลประจำจังหวัด และมีโรงพยาบาลใกล้เคียงในพื้นที่สำหรับรับผู้ป่วยเล็กน้อย ส่วนบ้านเรือนคาดว่าได้รับความเสียหายประมาณ 200 ครัวเรือน ซึ่งในขณะนี้ ศูนย์ป้องกันและบรรเทาสาธารณภัย เขต 12 สงขลา ได้สนับสนุนรถผลิตน้ำดื่มจำนวน 1 คัน และรถเครื่องกำเนิดไฟฟ้า 200 kva จำนวน 1 คัน พร้อมเจ้าหน้าที่ กำลังเดินทางไปในพื้นที่
นายสุทธิพงษ์ จุลเจริญ ปลัดกระทรวงมหาดไทย กล่าวว่า พลเอก ประยุทธ์ จันทร์โอชา นายกรัฐมนตรี พลเอก ประวิตร วงษ์สุวรรณ รองนายกรัฐมนตรีฝ่ายความมั่นคง และพลเอก อนุพงษ์ เผ่าจินดา รัฐมนตรีว่าการกระทรวงมหาดไทย ได้รับทราบเรื่องและโทรศัพท์กำชับผู้ว่าราชการจังหวัดนราธิวาสและหน่วยงานที่เกี่ยวข้องให้ดูแลพี่น้องประชาชนอย่างเต็มกำลังความสามารถ
"ในขณะนี้ผู้ว่าราชการจังหวัดนราธิวาสได้จัดเตรียมสถานที่สำหรับรับประชาชนผู้อพยพที่บริเวณอาคารสนามกีฬา องค์การบริหารส่วนตำบลมูโนะ พร้อมเครื่องนอนเรียบร้อยแล้ว พร้อมทั้งได้มีการจัดตั้งโรงครัวพระราชทานประกอบอาหารแจกจ่ายแก่ผู้ได้รับผลกระทบ และในสถานที่รับประชาชนผู้อพยพได้จัดเตรียมแพทย์และพยาบาลด้านจิตเวชคอยพูดคุยทำความเข้าใจให้ผู้ได้รับผลกระทบให้ผ่อนคลาย นอกจากนี้ ทางจังหวัดนราธิวาส ได้จัดตั้งจุดรับแจ้งความเสียหายบริเวณใกล้ที่เกิดเหตุ และเจ้าหน้าที่การไฟฟ้าส่วนภูมิภาคได้เข้ามาตัดไฟในจุดเกิดเหตุและข้างเคียงแล้วพร้อมจัดรถส่องสว่างพร้อมในจุดเกิดเหตุ" นายสุทธิพงษ์ฯ กล่าวในช่วงท้าย

ที่มา : https://www.thaigov.go.th/news/contents/details/70843