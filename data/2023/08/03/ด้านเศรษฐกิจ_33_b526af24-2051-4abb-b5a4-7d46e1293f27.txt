รัฐบาลไทย-ข่าวทำเนียบรัฐบาล-กรมทางหลวง ร่วมกับ วสท. ลงพื้นที่ตรวจสอบความแข็งแรงโครงสร้างสะพานกลับรถเกือกม้าบริเวณหน้าเซ็นทรัลพระราม 2 ยืนยันโครงสร้างมีความมั่นคงแข็งแรงตามมาตรฐานของงานด้านวิศวกรรม


วันพฤหัสบดีที่ 27 กรกฎาคม 2566
กรมทางหลวง ร่วมกับ วสท. ลงพื้นที่ตรวจสอบความแข็งแรงโครงสร้างสะพานกลับรถเกือกม้าบริเวณหน้าเซ็นทรัลพระราม 2 ยืนยันโครงสร้างมีความมั่นคงแข็งแรงตามมาตรฐานของงานด้านวิศวกรรม
....
นายสราวุธ ทรงศิวิไล อธิบดีกรมทางหลวง กระทรวงคมนาคม เปิดเผยความคืบหน้าการซ่อมแซมสะพานกลับรถบนทางหลวงหมายเลข 35 กม. ที่ 6+188 (สะพานกลับรถเกือกม้าบริเวณหน้าเซ็นทรัลพระราม 2) หลังเกิดรอยแตกร้าวว่า ขณะนี้แขวงทางหลวงธนบุรีได้ดำเนินการซ่อมแซมรอยแตกที่ชำรุดแล้วเสร็จ เปิดใช้งานได้เป็นปกติ มีความปลอดภัย และจะปรับระดับปูยางผิวถนนช่วงทางขึ้นสะพานให้เรียบ เพื่อความสะดวกในการสัญจร โดยเมื่อวันที่ 26 กรกฎาคม 2566 อธิบดีกรมทางหลวง พร้อมด้วยนายมนตรี เดชาสกุลสม ผู้ตรวจราชการกระทรวงคมนาคม ในฐานะประธานคณะกรรมการกำกับตรวจสอบความปลอดภัยโครงการก่อสร้างขนาดใหญ่ของกระทรวงฯ รศ.เอนก ศิริพานิชกร ประธานที่ปรึกษาอนุกรรมการวิศวกรรมโครงสร้างและสะพาน วิศวกรรมสถานแห่งประเทศไทยในพระบรมราชูปถัมภ์ (วสท.) ผู้เชี่ยวชาญจากมหาวิทยาลัยพระจอมเกล้าธนบุรี และเจ้าหน้าที่กรมทางหลวง (ทล.) ร่วมลงพื้นที่ทดสอบความแข็งแรงของโครงสร้างสะพานกลับรถ โดยใช้วิธีการตรวจสอบเชิงพินิจด้วยเทคนิคการรวมภาพ (Image Stitching Method) นำผลไปจัดระดับความเสียหายของสะพาน การตรวจสอบความแข็งแรงแบบไม่ทำลายโครงสร้าง และติดเซ็นเซอร์วัดค่าต่าง ๆ จากการทดสอบการรับน้ำหนักบรรทุก เพื่อประเมินสมรรถนะของสะพาน จากนั้นนำข้อมูลทั้งหมดมาวิเคราะห์ประมวลผลในโปรแกรมคอมพิวเตอร์ โดยมีวัตถุประสงค์ในการตรวจหาความเสียหายของสะพาน และเสนอวิธีการซ่อมแซมต่อไป
รศ.เอนก ศิริพานิชกร กล่าวว่า ผลการตรวจสอบสภาพของสะพานโดยรวมยังอยู่ในเงื่อนไขที่ดี และจากผลการทดสอบน้ำหนักบรรทุก พบว่าโครงสร้างสะพานยังคงมีความสามารถในการรับน้ำหนักบรรทุกตามเกณฑ์การออกแบบ ดังนั้นขอให้ความมั่นใจกับผู้ใช้สะพานว่าโครงสร้างมีความมั่นคงแข็งแรง ตามมาตรฐานงานด้านวิศวกรรม

ที่มา : https://www.thaigov.go.th/news/contents/details/70770