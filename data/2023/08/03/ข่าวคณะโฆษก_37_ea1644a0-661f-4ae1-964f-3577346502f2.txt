รัฐบาลไทย-ข่าวทำเนียบรัฐบาล-นายกฯสั่งเร่งสำรวจ ผู้ได้รับความเสียหายเหตุโกดังเก็บประทัดระเบิด ที่ จ.นราธิวาสเพื่อช่วยเหลือเงินเยียวยาอย่างเร่งด่วน เสียใจต่อความสูญเสีย เจ้าหน้าที่เข้าดูแลทุกครัวเรือนแล้ว


วันอาทิตย์ที่ 30 กรกฎาคม 2566
30/07/2566
พิมพ์
นายกฯสั่งเร่งสำรวจ ผู้ได้รับความเสียหายเหตุโกดังเก็บประทัดระเบิด ที่ จ.นราธิวาสเพื่อช่วยเหลือเงินเยียวยาอย่างเร่งด่วน เสียใจต่อความสูญเสีย เจ้าหน้าที่เข้าดูแลทุกครัวเรือนแล้ว
นายกรัฐมนตรี  สั่งเร่งสำรวจ ผู้ได้รับความเสียหายเหตุโกดังเก็บประทัดระเบิด ที่ จ.นราธิวาสเพื่อช่วยเหลือเงินเยียวยาอย่างเร่งด่วน เสียใจต่อความสูญเสีย เจ้าหน้าที่เข้าดูแลทุกครัวเรือนแล้ว
วันนี้ (30 ก.ค.66) นางสาวรัชดา ธนาดิเรก รองโฆษกประจำสำนักนายกรัฐมนตรี เผยว่า พลเอก ประยุทธ์ จันทร์โอชานายกรัฐมนตรีและรัฐมนตรีว่าการกระทรวงกลาโหม ติดตามสถานการณ์อย่างใกล้ชิดด้วยความห่วงใย และเสียใจต่อเหตุเพลิงไหม้และระเบิดภายในโรงเก็บประทัดพื้นที่ตำบลมูโนะ อำเภอสุไหงโก-ลก จังหวัดนราธิวาส อีกทั้งยังได้กำชับหน่วยงานที่เกี่ยวข้องสำรวจความเสียหาย พร้อมเร่งเยียวยาผู้ที่ได้รับผลกระทบทั้งชีวิตและทรัพย์สิน รวมถึงที่อยู่อาศัยอย่างเต็มที่ และให้คำปรึกษาฟื้นฟูสภาพจิตใจอย่างใกล้ชิด
นางสาวรัชดา กล่าวว่า นายกรัฐมนตรีให้กำลังใจเจ้าหน้าที่ทุกหน่วยงาน ขอให้ปฏิบัติงานด้วยความรอบคอบ คำนึงถึงความปลอดภัยเป็นหลัก ทั้งนี้ ผู้ว่าราชการจังหวัดนราธิวาสได้จัดตั้ง ศูนย์บัญชาการเหตุการณ์ เพื่อการบูรณาการทุกภาคส่วน ในการให้ความช่วยเหลือผู้ประสบเหตุในทันที
จากรายงานล่าสุดมีผู้ได้รับบาดเจ็บ จำนวน 121 ราย เสียชีวิตจำนวน 10 ราย และบ้านเรือนได้รับความเสียหายกว่า292 หลังคาเรือน โดยทุกหน่วยงานในพื้นที่ได้เข้าดูแลประชาชนในพื้นที่เรียบร้อยแล้ว และได้ใช้สนามกีฬาเทศบาลมูโนะเป็นศูนย์ช่วยเหลืออพยพชั่วคราว พร้อมกันนี้ ได้จัดตั้งโรงครัวพระราชทาน และมอบสิ่งของพระราชทานจากมูลนิธิราชประชานุเคราะห์ในพระบรมราชูปถัมภ์ ให้กับประชาชนที่ได้รับผลกระทบ พร้อมให้การสนับสนุนการช่วยเหลือประชาชนจากเหตุดังกล่าว
"พลเอก ประยุทธ์ จันทร์โอชา นายกรัฐมนตรี ยังสำนึกในพระเมตตาและพระมหากรุณาธิคุณพระบาทสมเด็จพระเจ้าอยู่หัวที่ทรงพระกรุณาโปรดเกล้า ฯ  ให้จัดตั้งโรงครัวพระราชทาน เพื่อเป็นขวัญและกำลังใจแก่ประชาชนและเจ้าหน้าที่   ท่านนายกรัฐมนตรียังเสียใจต่อความสูญเสียจากเหตุการณ์ครั้งนี้  และได้ให้ความมั่นใจต่อประชาชนว่าทุกหน่วยงานจะเร่งดำเนินการอย่างเต็มที่เพื่อตรวจสอบและสำรวจความเสียหายทั้งชีวิตและทรัพย์สิน  รวมทั้งด้าน งบประมาณเพื่อเร่งดำเนินการจ่ายเงินเยียวยาตามขั้นตอนโดยเร็ว  ส่วนการช่วยเหลือเบื้องต้นเพื่อบรรเทาความเดือดร้อนของประชาชนได้มีการดำเนินการเป็นที่เรียบร้อยแล้ว” นางสาวรัชดา กล่าว
—————-

ที่มา : https://www.thaigov.go.th/news/contents/details/70867