รัฐบาลไทย-ข่าวทำเนียบรัฐบาล-รมว.สุชาติ ส่ง โฆษก ร่วมส่งมอบพระบรมสาทิสลักษณ์ ‘ยังมีเรา สตรีทอาร์ต คิงภูมิพล’สมุทรสงคราม เฉลิมพระเกียรติในหลวงรัชกาลที่ 10


วันพฤหัสบดีที่ 27 กรกฎาคม 2566
27/07/2566
พิมพ์
รมว.สุชาติ ส่ง โฆษก ร่วมส่งมอบพระบรมสาทิสลักษณ์ ‘ยังมีเรา สตรีทอาร์ต คิงภูมิพล’สมุทรสงคราม เฉลิมพระเกียรติในหลวงรัชกาลที่ 10
รมว.สุชาติ ส่ง โฆษก ร่วมส่งมอบพระบรมสาทิสลักษณ์ ‘ยังมีเรา สตรีทอาร์ต คิงภูมิพล’สมุทรสงคราม เฉลิมพระเกียรติในหลวงรัชกาลที่ 10
วันที่ 26 กรกฎาคม 2566 นายสุชาติ ชมกลิ่น รัฐมนตรีว่าการกระทรวงแรงงาน มอบหมายให้ นางเธียรรัตน์ นะวะมะวัฒน์ โฆษกกระทรวงแรงงาน (ฝ่ายการเมือง) ร่วมกิจกรรมส่งมอบพระบรมสาทิสลักษณ์ โครงการ ยังมีเรา สตรีทอาร์ต คิงภูมิพล ศิลปะแห่งรักและศรัทธา มหาราชาภูมิพล เพื่อเฉลิมพระเกียรติ เนื่องในโอกาสวันเฉลิมพระชนมพรรษาพระบาทสมเด็จพระวชิรเกล้าเจ้าอยู่หัว 28 กรกฎาคม 2566 โดยมี นายกฤษฎี กลิ่นจงกลนายกเทศมนตรีตำบลอัมพวา นายกำพล ชัยวิชิต ผู้อำนวยการโรงเรียนเทศบาล 1 วัดนางวัง (สหราษฎร์อุทิศ) นายชยธร ธนวรเจต ประธานมูลนิธิยังมีเรา ผู้บริหารระดับสูงกระทรวงแรงงาน หัวหน้าส่วนราชการหน่วยงานในสังกัดกระทรวงแรงงาน จ.สมุทรสงคราม และผู้แทนหน่วยงานที่เกี่ยวข้อง ร่วมให้การต้อนรับ ณ โรงเรียนเทศบาล 1 วัดนางวัง (สหราษฎร์อุทิศ) ต.อัมพวา อ.อัมพวา จ.สมุทรสงคราม
นางเธียรรัตน์ กล่าวว่า ตามที่กระทรวงแรงงาน ได้ร่วมกับ สถานีข่าวท็อปนิวส์ มูลนิธิยังมีเรา โครงการสตีทอาร์ต คิงภูมิพล ของทีมวาดพระบรมสาทิสลักษณ์ ในหลวงรัชกาลที่ 9 โดยมี คุณเกรียงศักดิ์ ศรีจันทร์รัตน์ ศิลปินท้องถิ่น ผู้ออกแบบภาพวาดหลัก ร่วมด้วยครูอะไหล่ หัวหน้าทีมศิลปินจิตอาสา สตรีทอาร์ตคิงภูมิพล เพื่อร่วมกันผลักดันความฝันที่อยากจะเห็นภาพพระบรมสาทิสลักษณ์ในหลวงรัชกาลที่ 9 ให้เกิดขึ้นทั่วประเทศ และท่านสุชาติ ชมกลิ่น รัฐมนตรีว่าการกระทรวงแรงงานได้ให้ความสำคัญกับโครงการดังกล่าวที่แสดงออกถึงความจงรักภักดี สำนึกในพระมหากรุณาธิคุณต่อสถาบันพระมหากษัตริย์ รวมทั้งสร้างความสมัครสมานสามัคคีเป็นอันหนึ่งอันเดียวกันของคนไทยทั้งชาติ
นางเธียรรัตน์ กล่าวว่า สำหรับที่ จ.สมุทรสงคราม ในส่วนของกระทรวงแรงงาน โดยสำนักงานพัฒนาฝีมือแรงงานสมุทรสงคราม ได้สนับสนุนทีมช่างมาติดตั้งระบบไฟฟ้าพร้อมอุปกรณ์เพื่ออำนวยความสะดวกแก่ศิลปินในการออกแบบภาพและวาดภาพ นอกจากนี้ ยังได้ทำความสะอาดพื้นผิวผนัง การซ่อมแซมรอยร้าวบางส่วน ลงสีรองพื้นและทาสีจริงที่พื้นผนัง พร้อมทั้งเก็บรายละเอียดการทาสี ก่อนที่จะวาดพระบรมสาทิสลักษณ์ เพื่อเตรียมความพร้อมก่อนสำหรับให้ศิลปินได้รังสรรค์ผลงานวาดพระบรมสาทิสลักษณ์จนแล้วเสร็จและได้ส่งมอบร่วมกันในวันนี้
“กระทรวงแรงงานขอขอบคุณ มูลนิธิยังมีเรา สถานีข่าวท็อปส์นิวส์ ทีมงานสตรีทอาร์ต คิงภูมิพล เทศบาลตำบลอัมพวา โรงเรียนเทศบาล 1 วัดนางวัง (สหราษฎร์อุทิศ) จังหวัดสมุทรสงคราม อาสาสมัครแรงงาน และทุกหน่วยงานที่เกี่ยวข้อง ที่สำคัญขอชื่นชมศิลปินทุกท่านที่ได้รังสรรค์ผลงานจนทำให้กิจกรรมในครั้งนี้ประสบความสำเร็จลุล่วงด้วยดี ซึ่งเป็นกิจกรรมที่ได้แสดงออกถึงความจงรักภักดีและสำนึกในพระมหากรุณาธิคุณต่อสถาบันพระมหากษัตริย์และพระบรมวงศานุวงษ์ ตลอดจนการสร้างจิตสำนึกให้คนไทยรู้จักการให้ แบ่งปัน มีจิตอาสา มีความเสียสละ อุทิศตนเพื่อประโยชน์ส่วนรวม มีความกตัญญูตอบแทนบุญคุณแผ่นดิน ร่วมทำความดีโดยไม่หวังผลตอบแทน และไม่เห็นต่อประโยชน์ส่วนตน” นางเธียรรัตน์ กล่าว
สำหรับโครงการสตรีทอาร์ต คิงภูมิพล ศิลปะแห่งรักและศรัทธา มหาราชาภูมิพล ปัจจุบันได้ดำเนินการไปแล้ว 17 จังหวัด ที่เหลืออีก 60 จังหวัด จะทยอยดำเนินการให้ครบทุกจังหวัดทั่วประเทศต่อไป
+++++++++++++++++++
กองเผยแพร่และประชาสัมพันธ์

ที่มา : https://www.thaigov.go.th/news/contents/details/70762