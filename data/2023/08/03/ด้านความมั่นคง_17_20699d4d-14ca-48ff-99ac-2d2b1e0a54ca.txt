รัฐบาลไทย-ข่าวทำเนียบรัฐบาล-​ก.แรงงาน จัดกิจกรรมจิตอาสา ฝึกอาชีพแก่ประชาชน เฉลิมพระเกียรติในหลวงรัชกาลที่ 10


วันพฤหัสบดีที่ 27 กรกฎาคม 2566
27/07/2566
พิมพ์
​ก.แรงงาน จัดกิจกรรมจิตอาสา ฝึกอาชีพแก่ประชาชน เฉลิมพระเกียรติในหลวงรัชกาลที่ 10
​ก.แรงงาน จัดกิจกรรมจิตอาสา ฝึกอาชีพแก่ประชาชน เฉลิมพระเกียรติในหลวงรัชกาลที่ 10
วันที่ 27 กรกฎาคม 2566 นายบุญชอบ สุทธมนัสวงษ์ ปลัดกระทรวงแรงงาน มอบหมายให้ นายนันทชัย ปัญญาสุรฤทธิ์ ผู้ตรวจราชการกระทรวงแรงงาน ลงพื้นที่เยี่ยมชมกิจกรรมจิตอาสาออกหน่วยบริการฝึกอาชีพแก่ประชาชนของกระทรวงแรงงาน เนื่องในวโรกาสวันเฉลิมพระชนมพรรษา พระบาทสมเด็จพระเจ้าอยู่หัว 28 กรกฎาคม 2566 ณ บริเวณลานภูธเรศ ชุมชนแพร่งภูธร และวัดพระมหาธาตุยุวราชรังสฤษฎิ์ เขตพระนคร กรุงเทพมหานคร สำหรับกิจกรรมในครั้งนี้ ศูนย์อำนวยการใหญ่จิตอาสาพระราชทานจัดขึ้น ร่วมกับหน่วยงานต่างๆ อาทิ กระทรวงกลาโหม กองทัพอากาศ สำนักงานตำรวจแห่งชาติ ซึ่งในส่วนของกระทรวงแรงงาน โดยกรมการจัดหางาน ได้ร่วมออกหน่วยกิจกรรมจิตอาสาสาธิตการฝึกอาชีพ ที่บริเวณชุมชมภูธเรศ ชุมชนแพร่งภูธร ภาคเช้า ตกแต่งกระเป๋าผ้าสไตล์โบฮีเมียน ภาคบ่าย เทียนซอยแว๊คอโนมา และกรมพัฒนาฝีมือแรงงาน ภาคเช้าและภาคบ่าย บาริสต้า และที่วัดพระมหาธาตุยุวราชรังสฤษฎิ์ เขตพระนคร กรุงเทพมหานคร กรมการจัดหางาน ภาคเช้า เข็มขัดหนังแท้ ภาคบ่าย ที่เก็บสายชาร์จรวมใจถวายพระพร และกรมพัฒนาฝีมือแรงงาน ภาคเช้าและบ่าย ศิลปะประดิษฐ์งานเรซิ่น
นายนันทชัย กล่าวต่อว่า ในวันนี้ปลัดกระทรวงแรงงานได้มอบหมายให้ผมลงพื้นที่เยี่ยมชมกิจกรรมจิตอาสาออกหน่วยบริการฝึกอาชีพแก่ประชาชนของกระทรวงแรงงาน ซึ่งบรรยากาศของการจัดกิจกรรมฝึกอาชีพในจุดนี้มีพี่น้องประชาชน นักเรียน นักศึกษา เจ้าหน้าที่จากภาคส่วนต่างๆ และชาวบ้านในพื้นที่ใกล้เคียงต่างให้ความสนใจทยอยเข้ามาใช้บริการร่วมฝึกอาชีพกับบูธของกระทรวงแรงงานกันอย่างต่อเนื่อง สำหรับผู้ที่ได้ร่วมกิจกรรมการฝึกอาชีพในครั้งนี้สามารถนำความรู้จากการฝึกไปต่อยอดในการประกอบอาชีพ สร้างงาน สร้างรายได้ให้กับตนเองและครอบครัวได้ นอกจากนี้ กระทรวงแรงงาน ยังจัดกิจกรรมดังกล่าวอีกหนึ่งจุด คือที่วัดสายไหม อำเภอลำลูกกา จังหวัดปทุมธานี
ทั้งนี้ กิจกรรมจิตอาสาพระราชทานเนื่องในวโรกาสวันเฉลิมพระชนมพรรษา พระบาทสมเด็จพระเจ้าอยู่หัว 28 กรกฎาคม 2566 ประกอบด้วย พิธีเปิด พิธีรับถุงพระราชทาน กิจกรรมสาธารณะประโยชน์ การลงพื้นที่มอบถุงพระราชทาน การให้บริการประชาชน เช่น การให้บริการทางการแพทย์ การจัดโรงครัวพระราชทาน การฝึกอาชีพ ซ่อมเครื่องใช้ไฟฟ้า ซ่อมรถจักรยานยนต์ บริการตัดผม เป็นต้น การแสดงดนตรี การจัดนิทรรศการ โดยประชาชนผู้สนใจสามารถเข้ารับบริการได้ตั้งแต่เวลา 09.00 - 16.30 น. โดยไม่เสียค่าใช้จ่าย
+++++++++++++++++++
กองเผยแพร่และประชาสัมพันธ์

ที่มา : https://www.thaigov.go.th/news/contents/details/70785