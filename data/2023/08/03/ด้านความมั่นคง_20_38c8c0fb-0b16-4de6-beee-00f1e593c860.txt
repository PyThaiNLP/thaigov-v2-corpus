รัฐบาลไทย-ข่าวทำเนียบรัฐบาล-มหาดไทย "มุ่งเน้นพัฒนาคน บูรณาการภาคีเครือข่าย เสริมสร้างศักยภาพเชิงพื้นที่ เพื่อเป้าหมายการพัฒนาที่ยั่งยืน" ปมท. ร่วมประชุมรับการตรวจประเมินรางวัลเลิศรัฐ ณ พื้นที่ปฏิบัติงาน 


วันพฤหัสบดีที่ 27 กรกฎาคม 2566
27/07/2566
พิมพ์
มหาดไทย "มุ่งเน้นพัฒนาคน บูรณาการภาคีเครือข่าย เสริมสร้างศักยภาพเชิงพื้นที่ เพื่อเป้าหมายการพัฒนาที่ยั่งยืน" ปมท. ร่วมประชุมรับการตรวจประเมินรางวัลเลิศรัฐ ณ พื้นที่ปฏิบัติงาน
มหาดไทย "มุ่งเน้นพัฒนาคน บูรณาการภาคีเครือข่าย เสริมสร้างศักยภาพเชิงพื้นที่ เพื่อเป้าหมายการพัฒนาที่ยั่งยืน" ปลัดมท. ร่วมประชุมรับการตรวจประเมินรางวัลเลิศรัฐ สาขาคุณภาพการบริหารจัดการภาครัฐ 4.0 ณ พื้นที่ปฏิบัติงาน (Site Visit) ประจำปี พ.ศ. 2566
มหาดไทย "มุ่งเน้นพัฒนาคน บูรณาการภาคีเครือข่าย เสริมสร้างศักยภาพเชิงพื้นที่ เพื่อเป้าหมายการพัฒนาที่ยั่งยืน" ปลัดมท. ร่วมประชุมรับการตรวจประเมินรางวัลเลิศรัฐ สาขาคุณภาพการบริหารจัดการภาครัฐ 4.0 ณ พื้นที่ปฏิบัติงาน (Site Visit) ประจำปี พ.ศ. 2566 ของสำนักงานปลัดกระทรวงมหาดไทย
วันนี้ (27 ก.ค. 66 ) เวลา 09.00 น. ที่ห้องประชุมราชบพิธ ชั้น 5 อาคารดำรงราชานุสรณ์ กระทรวงมหาดไทย นายสุทธิพงษ์ จุลเจริญ ปลัดกระทรวงมหาดไทย ร่วมประชุมรับการตรวจประเมินรางวัลเลิศรัฐ สาขาคุณภาพการบริหารจัดการภาครัฐ 4.0 ณ พื้นที่ปฏิบัติงาน (Site Visit) ประจำปี พ.ศ. 2566 ของสำนักงานปลัดกระทรวงมหาดไทย จากคณะผู้ตรวจประเมิน ประกอบด้วย นายจาดุร อภิชาตบุตร เป็นประธาน รศ.รัชต์วรรณ กาญจนปัญญาคม นายชัยปิติ ม่วงกูล ผศ.ดร.พนาสัณฑ์ เกาะสุวรรณ์ นางสาวอรญาณี สุนทรัช ผู้แทนสำนักงานคณะกรรมการพัฒนาระบบราชการ (ก.พ.ร.) และคณะ โดยมี นายสมคิด จันทมฤก รองปลัดกระทรวงมหาดไทย นายปรีชา ทองคำ ผู้ตรวจราชการกระทรวงมหาดไทย นายทรงกลด สว่างวงศ์ รองผู้ว่าราชการจังหวัดเพชรบูรณ์ ช่วยราชการสำนักงานปลัดกระทรวงมหาดไทย นางวรสุดา รัตนสุคนธ์ ผู้ช่วยปลัดกระทรวงมหาดไทย ผู้บริหารในสังกัดสำนักงานปลัดกระทรวงมหาดไทย และเจ้าหน้าที่ที่เกี่ยวข้อง ร่วมประชุม
นายสุทธิพงษ์ จุลเจริญ ปลัดกระทรวงมหาดไทย กล่าวว่า กระทรวงมหาดไทยมีความมุ่งมั่นในการส่งเสริมการพัฒนาคุณภาพการบริหารจัดการภาครัฐในทุกระดับ และให้ความสำคัญกับการส่งผลงานสมัครขอรับรางวัลเลิศรัฐ เพื่อกระตุ้นให้เกิดการพัฒนาและยกระดับคุณภาพการปฏิบัติงานและการให้บริการแก่พี่น้องประชาชน ซึ่งตลอดระยะเวลา 131 ปี สำนักงานปลัดกระทรวงมหาดไทยได้ดำเนินการยกระดับสู่รางวัลคุณภาพการบริหารจัดการภาครัฐอย่างต่อเนื่อง โดยในปี พ.ศ. 2564 – 2565 เราได้รับรางวัลคุณภาพการบริหารจัดการภาครัฐ 4.0 ระดับก้าวหน้า (Advance) และในปีนี้สำนักงานปลัดกระทรวงมหาดไทยได้นำเสนอผลการดำเนินงานเข้าประเมินรางวัลคุณภาพการบริหารจัดการภาครัฐ 4.0 อีกครั้งหนึ่ง โดยผู้บริหาร ข้าราชการ พนักงาน ตลอดจนบุคลากรทุกคน ต่างมุ่งมั่นตั้งใจในการขับเคลื่อนการพัฒนางานในทุกมิติ เพื่อเป้าหมายหลักในการ “บำบัดทุกข์ บำรุงสุข” และมุ่งสร้างสิ่งที่ดีให้เกิดขึ้นในองค์กรและสังคมไทย
"กระทรวงมหาดไทย มีความยินดีอย่างยิ่งที่ได้ต้อนรับท่านจาดุร อภิชาตบุตร และคณะผู้ตรวจประเมินทุกท่าน ในวันนี้เป็นการประชุมรับการตรวจประเมินรางวัลเลิศรัฐ สาขาคุณภาพการบริหารจัดการภาครัฐ 4.0 ณ พื้นที่ปฏิบัติงาน (Site Visit) ประจำปี พ.ศ. 2566 ของสำนักงานปลัดกระทรวงมหาดไทย ซึ่งเป็นความประสงค์ของเราทุกคนในการให้ทุกหน่วยงานในสังกัดกระทรวงมหาดไทย เข้ารับการประเมิน PMQA 4.0 ซึ่งจะทำให้เราได้รับประโยชน์จากการพัฒนาองค์กร ทั้งในด้านการยกระดับคุณภาพและประสิทธิภาพในการทำงาน การพัฒนาเทคโนโลยีดิจิทัล ตลอดจนการบูรณาการร่วมกับภาคีเครือข่าย ที่จะส่งผลโดยตรงต่อไปยังพี่น้องประชาชน ซึ่งการขับเคลื่อนงานของกระทรวงมหาดไทย ตลอด 131 ปีที่ผ่านมา ได้มีวิวัฒนาการในหลายด้านในทุกมิติ อีกทั้งยังใช้กลไกการบริหารราชการระดับพื้นที่ (Area-Based) โดยกระตุ้นความเป็นผู้นำของผู้ว่าราชการจังหวัด และนายอำเภอ ผู้เปรียบเสมือนนายกรัฐมนตรีประจำจังหวัด และประจำอำเภอ ในการบูรณาการหน่วยงานในพื้นที่ร่วมขับเคลื่อนนโยบายของรัฐบาลและของทุกกระทรวงไปสู่พี่น้องประชาชน ซึ่งพวกเรามีความยินดีที่จะรับคำแนะนำของท่านคณะผู้ตรวจประเมิน เพื่อนำไปต่อยอดและพัฒนาการดำเนินงานในการ "บำบัดทุกข์ บำรุงสุข" ร่วมกับ ผู้ว่าราชการจังหวัด ร่วมกับทุกกระทรวง ทบวง กรม และหน่วยงานทุกภาคส่วน พร้อมทำให้ประชาชนคนไทยได้มีกำลังใจ มีความเชื่อมั่นไว้วางใจในชาวมหาดไทย ในการขับเคลื่อนงานให้กับพี่น้องประชาชนให้เกิดผลสำเร็จอย่างเป็นรูปธรรม โดยในปี พ.ศ. 2566 กระทรวงมหาดไทย มีหน่วยงานในสังกัดระดับกรม ที่ผ่านเข้ารอบ Site Visit รางวัล PMQA 4.0 จำนวน 3 กรม ได้แก่ กรมการพัฒนาชุมชน กรมที่ดิน และสำนักงานปลัดกระทรวงมหาดไทย และในระดับจังหวัด จำนวน 7 จังหวัด ได้แก่ จังหวัดขอนแก่น ตรัง นครราชสีมา ศรีสะเกษ สระบุรี สุพรรณบุรี และจังหวัดสุราษฎร์ธานี" นายสุทธิพงษ์ จุลเจริญ ปลัดกระทรวงมหาดไทย กล่าว
นายสุทธิพงษ์ จุลเจริญ ปลัดกระทรวงมหาดไทย กล่าวต่ออีกว่า สำนักงานปลัดกระทรวงมหาดไทยขับเคลื่อนภารกิจการดำเนินงานภายใต้ วิสัยทัศน์ “เป็นองค์กรสมรรถนะสูงในการพัฒนาและแก้ไขปัญหาในระดับพื้นที่” โดยทำหน้าที่เป็นโซ่ข้อกลางในการเชื่อมโยง บูรณาการ นำทิศทาง เป้าหมาย จากยุทธศาสตร์ระดับชาติ นโยบายของรัฐบาล การขับเคลื่อนวาระสำคัญเร่งด่วนของประเทศ การพัฒนายุทธศาสตร์ การจัดสรรทรัพยากรของกระทรวงมหาดไทย ไปยังส่วนราชการระดับกรม และจังหวัด ไปสู่การปฏิบัติในพื้นที่ (Area Based) ตลอดจนกำกับติดตามการแปลงนโยบายสู่การปฏิบัติ ในฐานะองค์กรขับเคลื่อนยุทธศาสตร์นำการเปลี่ยนแปลง เพื่อเป้าหมายหลักในการ “บำบัดทุกข์ บำรุงสุข” โดยใช้แนวคิด “Change for Good” เปลี่ยนเพื่อสิ่งที่ดีขึ้น ขับเคลื่อนงานและมุ่งสร้างสิ่งที่ดีให้เกิดขึ้นในองค์กรและสังคมไทย เพื่อสนับสนุนการปฏิบัติราชการให้มีประสิทธิภาพ มุ่งพัฒนาสู่ระบบราชการ 4.0 สำนักงานปลัดกระทรวงมหาดไทยยังได้มุ่งเน้นการเป็นระบบราชการที่เปิดกว้างและเชื่อมโยงกัน (Open & Connected Government) ด้วยการบูรณาการภาคีเครือข่าย “3 ระดับ 5 กลไก 7 ภาคีเครือข่าย” ก่อให้เกิดการประสานความร่วมมือกับภาคีเครือข่ายทั้งภายในและภายนอก ร่วมกันพัฒนาและขับเคลื่อนนโยบายและวาระสำคัญเร่งด่วนของรัฐบาลให้เป็นไปตามเป้าหมาย
"สำนักงานปลัดกระทรวงมหาดไทยมีผลการดำเนินงานที่โดดเด่น ในฐานะที่เป็นโซ่ข้อกลางขับเคลื่อนยุทธศาสตร์นำการเปลี่ยนแปลง เพื่อที่จะ “บำบัดทุกข์ บำรุงสุข” ให้กับพี่น้องประชาชน ได้แก่ การขับเคลื่อนศูนย์อำนวยการขจัดความยากจนและพัฒนาคนทุกช่วงวัยอย่างยั่งยืนตามหลักปรัชญาของเศรษฐกิจพอเพียง (ศจพ.) บทบาทของศูนย์อำนวยการป้องกันและปราบปรามยาเสพติดกระทรวงมหาดไทย ในการป้องกันและแก้ไขปัญหายาเสพติด กระบวนการขับเคลื่อน SDGs ร่วมกับองค์การสหประชาชาติ (UN) และการมีส่วนร่วมของผู้ว่าราชการจังหวัด การขับเคลื่อนนวัตกรรมเชิงนโยบายในการจัดทำและประสานแผน (One Plan) และการบูรณาการข้อมูลเพื่อการบริการแก้ไขปัญหาเรื่องร้องเรียนของประชาชน “ศูนย์ดำรงธรรมอัจฉริยะ" นอกจากนี้สำนักงานปลัดกระทรวงมหาดไทย ยังได้บูรณาการขับเคลื่อนภารกิจและโครงการต่าง ๆ เพื่อแก้ไขปัญหาจากวิกฤตมนุษยชาติที่พี่น้องประชาชนกำลังเผชิญ ดั่งที่พระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร ทรงเคยเตือนคนไทยผ่าน ส.ค.ส. พระราชทาน พ.ศ. 2547 อาทิ โครงการพัฒนาพื้นที่ต้นแบบการพัฒนาคุณภาพชีวิตตามหลักทฤษฎีใหม่ ประยุกต์สู่ โคก หนองนา โครงการบ้านนี้มีรัก ปลูกผักกินเอง โครงการทางนี้มีผล ผู้คนรักกัน โครงการหนึ่งตำบล หนึ่งหมู่บ้านยั่งยืน (Sustainable Village) การคัดแยกขยะครัวเรือน และจัดทำถังขยะเปียกลดโลกร้อน โครงการผ้าไทยใส่ให้สนุก การจัดกิจกรรมวันดินโลก (World Soil Day)" นายสุทธิพงษ์ จุลเจริญ ปลัดกระทรวงมหาดไทย กล่าวเพิ่มเติม
นายสุทธิพงษ์ จุลเจริญ ปลัดกระทรวงมหาดไทย กล่าวทิ้งท้ายว่า เพื่อตอบสนองต่อความเชื่อมั่นและความคาดหวังของประชาชน สำนักงานปลัดกระทรวงมหาดไทยมีเป้าหมายเดินต่อไปข้างหน้าอย่างไม่หยุดยั้งการพัฒนา ด้วยการเร่งยกระดับการพัฒนาองค์กรให้มีประสิทธิภาพ มีธรรมาภิบาล และทันสมัย พร้อมรับการเปลี่ยนแปลง และสู่ระบบราชการ 4.0 ในอนาคต ด้วยการพัฒนาแนวคิด Collaboration เปิดกว้าง เชื่อมโยง และสานพลังทุกภาคส่วน Innovation สร้างนวัตกรรมให้องค์กรมีสมรรถนะสูงและทันสมัย Digitalization ปรับสู่ความเป็นดิจิทัล โดยยึดประชาชนเป็นศูนย์กลาง ทั้งนี้ สำนักงานปลัดกระทรวงมหาดไทย มุ่งมั่นในการ “บำบัดทุกข์ บำรุงสุข” แก่พี่น้องประชาชน และประเทศชาติ ให้มีความสุขอย่างยั่งยืน
นายจาดุร อภิชาตบุตร ประธานคณะผู้ตรวจประเมิน กล่าวว่า ตนมีความยินดีอย่างยิ่งที่ได้กลับมาตรวจประเมินกระทรวงมหาดไทยอีกครั้ง โดยเฉพาะสำนักงานปลัดกระทรวงมหาดไทยที่เป็นหน่วยงานหนึ่งที่ผ่านการรับการตรวจประเมินรางวัลเลิศรัฐ สาขาคุณภาพการบริหารจัดการภาครัฐ 4.0 ซึ่งเป็นการประเมินที่มีเกณฑ์มาตรฐานสูง เป็นเรื่องยากที่หน่วยงานที่รับการประเมินจะผ่านได้ เพราะคณะผู้ตรวจประเมินเราคำนึงถึงการพัฒนาองค์กรในทุกด้านเพื่อจะส่งผลประโยชน์ไปสู่ผู้รับบริการ คือ พี่น้องประชาชนอย่างมีคุณภาพ รวมไปถึงการพัฒนาเทคโนโลยีดิจิทัลของหน่วยงาน เพื่อการพัฒนาองค์ภาครัฐไปสู่การเป็นรัฐบาล 4.0 ซึ่งเราเห็นในความมุ่งมั่นของสำนักงานปลัดกระทรวงมหาดไทยที่ได้มีพัฒนาการและนวัตกรรมที่สามารถยกระดับการดำเนินงาน มีบทบาทที่ชัดเจนในการกำหนดยุทธศาสตร์ทั้งเชิง Function Based และ Area Based ซึ่งสอดคล้องกับหลักการเป็นองค์กรภาครัฐแนวใหม่ที่เปิดกว้าง มีเครื่องมือที่ทันสมัย และที่สำคัญ คือ การมีประชาชนเป็นศูนย์กลาง เพื่อตอบสนองสู่การพัฒนาที่ยั่งยืน

ที่มา : https://www.thaigov.go.th/news/contents/details/70800