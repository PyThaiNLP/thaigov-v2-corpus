รัฐบาลไทย-ข่าวทำเนียบรัฐบาล-สธ.เฝ้าระวังมลพิษจากโกดังพลุระเบิดรัศมี 500 เมตร ไม่มีปัญหาคุณภาพอากาศ แต่น้ำยังไม่เหมาะสมอุปโภคบริโภค


วันอังคารที่ 1 สิงหาคม 2566
สธ.เฝ้าระวังมลพิษจากโกดังพลุระเบิดรัศมี 500 เมตร ไม่มีปัญหาคุณภาพอากาศ แต่น้ำยังไม่เหมาะสมอุปโภคบริโภค
ปลัดกระทรวงสาธารณสุข เผย สำนักงานสาธารณสุขจังหวัดนราธิวาส ร่วมกับหน่วยงานเกี่ยวข้องในพื้นที่ ตรวจสอบเฝ้าระวังมลพิษจากเหตุโกดังเก็บพลุระเบิด จ.นราธิวาส ในรัศมี 500 เมตรจากจุดเกิดเหตุ พบไม่มีปัญหาคุณภาพอากาศ แต่คุณภาพน้ำยังไม่เหมาะอุปโภคบริโภค
ปลัดกระทรวงสาธารณสุข เผย สำนักงานสาธารณสุขจังหวัดนราธิวาส ร่วมกับหน่วยงานเกี่ยวข้องในพื้นที่ ตรวจสอบเฝ้าระวังมลพิษจากเหตุโกดังเก็บพลุระเบิด จ.นราธิวาส ในรัศมี 500 เมตรจากจุดเกิดเหตุ พบไม่มีปัญหาคุณภาพอากาศ แต่คุณภาพน้ำยังไม่เหมาะอุปโภคบริโภค ให้ใช้แหล่งน้ำจากภายนอกก่อน ส่วนการประเมินจิตใจผู้รับผลกระทบ 3 กลุ่ม มีความเสี่ยงด้านสุขภาพจิต 62 ราย ให้การดูแลทุกรายแล้ว
วันนี้ (1 สิงหาคม 2566) นพ.โอภาส การย์กวินพงศ์ ปลัดกระทรวงสาธารณสุข กล่าวถึงการดูแลผู้ได้รับผลกระทบจากเหตุโกดังเก็บพลุและดอกไม้ไฟระเบิด ที่ อ.สุไหงโก-ลก จ.นราธิวาส ว่า เหตุระเบิดดังกล่าวเป็นการเผาไหม้ของดินปืน อาจทำให้เกิดมลพิษทางอากาศ รวมถึงปนเปื้อนต่อสิ่งแวดล้อมโดยเฉพาะในแหล่งน้ำได้ ล่าสุด นพ.ชัยวัฒน์ พัฒนาพิศาลศักดิ์ นายแพทย์สาธารณสุขจังหวัดนราธิวาส ได้รายงานความคืบหน้าการตรวจเฝ้าระวังผลกระทบมลพิษในสิ่งแวดล้อม โดยคณะกรรมประสานงานสาธารณสุขระดับอำเภอ (คปสอ.) ทั้ง 13 อำเภอใน จ.นราธิวาส ศูนย์อนามัยที่ 12 ยะลา และสำนักงานป้องกันควบคุมโรคที่ 12 สงขลา ได้ลงพื้นที่ร่วมคัดกรองผลกระทบด้านสุขภาพ เก็บตัวอย่างน้ำเพื่อวิเคราะห์คุณภาพทางกายภาพ เคมี และแบคทีเรีย รวมถึงตรวจวัดคุณภาพอากาศ คุณภาพแหล่งน้ำใช้ โดยเครื่องมือวัดภาคสนาม ณ จุดเกิดเหตุและรัศมี 500 เมตรโดยรอบ พบว่าไม่มีปัญหาด้านคุณภาพอากาศ ส่วนคุณภาพน้ำยังไม่เหมาะสมทั้งการอุปโภคและบริโภค จึงเสนอให้ใช้แหล่งนำจากพื้นที่ใกล้เคียง เช่น ประปา อบต. และน้ำบาดาลโรงเรียนมูโนะ เป็นต้น
นพ.โอภาสกล่าวต่อว่า ส่วนการดูแลเยียวยาจิตใจผู้ได้รับผลกระทบ ทีม MCATT จากศูนย์สุขภาพจิตที่ 12 โรงพยาบาลจิตเวชสงขลาราชนครินทร์ และ 13 อำเภอของ จ.นราธิวาส ลงพื้นที่เยียวยาจิตใจผู้ได้รับผลกระทบ 3 กลุ่ม ได้แก่ 1.ผู้บาดเจ็บที่รักษาตัวในโรงพยาบาลสุไหงโก-ลก 10 ราย เป็นผู้ใหญ่ 8 ราย มีความเสี่ยงด้านสุขภาพจิต 7 ราย และเด็ก 2 ราย มีความเสี่ยงด้านสุขภาพจิตทั้ง 2 ราย 2.ครอบครัวผู้เสียชีวิต 1 ครอบครัว ซึ่งมีผู้เสียชีวิต 2 ราย ประเมินบุตรของผู้เสียชีวิตจำนวน 2 ราย มีความเสี่ยงด้านสุขภาพจิตทั้ง 2 ราย และ 3.ผู้ได้รับผลกระทบในหมู่ที่ 1 และหมู่ที่ 5  จำนวน 241 ราย เป็นผู้ใหญ่ 209 ราย มีความเสี่ยงด้านสุขภาพจิต 43 ราย เด็ก 32 ราย มีความเสี่ยงด้านสุขภาพจิต 8 ราย รวมผู้มีความเสี่ยงทางสุขภาพจิตทั้งหมด 62 ราย ซึ่งทุกรายทีม MCATT ได้ให้การปฐมพยาบาลจิตใจเบื้องต้นแล้ว สำหรับครอบครัวของผู้เสียชีวิต ยังได้รับการดูแลเพิ่มเติมด้วย Crisis intervention หรือการช่วยให้วางแผนรับมือความเครียดรุนแรงที่อาจเกิดขึ้น และในรายที่พบความเสี่ยงด้านสุขภาพจิต จะส่งต่อให้ทีม MCATT ในพื้นที่ประเมินตามมาตรฐานการดูแลเยียวยาจิตใจผู้ประสบภัยพิบัติ พร้อมทั้งประสานหน่วยงานที่เกี่ยวข้องให้การช่วยเหลือต่อไป
************************************************ 1 สิงหาคม 2566

ที่มา : https://www.thaigov.go.th/news/contents/details/70887