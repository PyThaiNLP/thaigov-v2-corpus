รัฐบาลไทย-ข่าวทำเนียบรัฐบาล-กระทรวงเกษตรฯ เชิญชวนเที่ยวชมงาน “สีสรรพรรณไม้ เทิดไท้บรมราชินีนาถ สืบสาน รักษา และต่อยอด ป่าเล็กในเมืองใหญ่” 


วันพุธที่ 26 กรกฎาคม 2566
กระทรวงเกษตรฯ เชิญชวนเที่ยวชมงาน “สีสรรพรรณไม้ เทิดไท้บรมราชินีนาถ สืบสาน รักษา และต่อยอด ป่าเล็กในเมืองใหญ่”
จะจัดขึ้นระหว่างวันที่ 10 - 15 สิงหาคมนี้ ณ สวนสมเด็จพระนางเจ้าสิริกิติ์ฯ เขตจตุจักร กรุงเทพฯ
นางสาวนฤมล สงวนวงศ์ ผู้ช่วยปลัดกระทรวงเกษตรและสหกรณ์ เปิดเผยภายหลังเป็นผู้แทนกระทรวงเกษตรและสหกรณ์ร่วมแถลงข่าวการจัดงาน “สีสรรพรรณไม้ เทิดไท้บรมราชินีนาถ สืบสาน รักษา และต่อยอด ป่าเล็กในเมืองใหญ่” ซึ่งจะจัดขึ้นระหว่างวันที่ 10 - 15 สิงหาคม 2566 โดยมีนายจรัลธาดา กรรณสูตร องคมนตรี ประธานกรรมการมูลนิธิสวนสมเด็จพระนางเจ้าสิริกิติ์ฯ เป็นประธานการแถลงข่าว พร้อมด้วย ผู้แทนกระทรวงทรัพยากรธรรมชาติและสิ่งแวดล้อม ผู้แทนสำนักงานคณะกรรมการการศึกษาขั้นพื้นฐาน ผู้แทนกรุงเทพมหานคร และผู้แทนสมาคมไม้ประกวดแห่งประเทศไทย เข้าร่วม ณ สวนสมเด็จพระนางเจ้าสิริกิติ์ฯ เขตจตุจักร กรุงเทพฯ ว่า กระทรวงเกษตรและสหกรณ์ ได้ร่วมจัดงาน “สีสรรพรรณไม้ เทิดไท้บรมราชินีนาถ สืบสาน รักษา และต่อยอด ป่าเล็กในเมืองใหญ่” โดยมีวัตถุประสงค์เพื่อเฉลิมพระเกียรติสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง เนื่องในโอกาสมหามงคลเฉลิมพระชนมพรรษา 91 พรรษา 12 สิงหาคม 2566 โดยการจัดนิทรรศการของหน่วยงานในสังกัดกระทรวงเกษตรและสหกรณ์ ได้เน้นการสืบสาน รักษา ต่อยอดโครงการพระราชดำริสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง และการต่อยอดจากการดำเนินโครงการ โดยเฉพาะการผลิตสินค้า ผลิตภัณฑ์ไปสู่เชิงธุรกิจให้มากยิ่งขึ้น
กระทรวงเกษตรและสหกรณ์ พร้อมด้วยหน่วยงานในสังกัด 13 หน่วยงาน ได้ร่วมกับมูลนิธิสวนสมเด็จพระนางเจ้าสิริกิติ์ฯ จัดกิจกรรมภายในงานฯ ภายใต้แนวคิด “91 พรรษา สืบสานสายธารแห่งน้ำพระทัย สร้างวิถีเกษตรสมัยใหม่ สู่อาหารปลอดภัยสร้างรายได้ ความเป็นอยู่ที่ยั่งยืน” เพื่อเผยแพร่งานโครงการพระราชดำริที่ดำเนินการโดยกระทรวงเกษตรและสหกรณ์ และให้ประชาชนทั่วไปได้ร่วมชมงาน พร้อมทั้งได้น้อมนำแนวพระราชดำริไปปรับใช้ในชีวิตประจำวัน สำหรับกิจกรรมภายในงาน ในส่วนของกระทรวงเกษตรฯ มีการจัดแสดงนิทรรศการผลงานที่น่าสนใจมากมาย อาทิ นิทรรศการ 10 ทศวรรษ แห่งการพัฒนาและวิจัยเทคโนโลยีฝนหลวง นิทรรศการต้นแม็คคาเดเมียทรงปลูก มีโมเดลจรวดดัดแปลงสภาพอากาศขนาดเท่าลำจริง โมเดลประตูระบายน้ำอุทกวิภาชประสิทธิ การจัดแสดงพรรณไม้ที่มาจากโครงการอันเนื่องมาจากพระราชดำริ ตั้งแต่ต้นน้ำ กลางน้ำ และป่าชายเลน รวมถึงผลิตภัณฑ์ที่ได้จากโครงการ เช่น หวาย ป่าพรุ กระจูด ถ่านอัดแท่ง ป่าชายเลน แห้วจุดทำขนมไฟเบอร์สูง การบริหารจัดการดินและน้ำในพื้นที่สูง นิทรรศการภาพพระราชกรณียกิจ ด้านหม่อนไหมเส้นไหม และเส้นใยอื่น ๆ เช่น เส้นไหมอีรี่ ไหมดาหลา เส้นใยฝ้าย เส้นใยกัญชง เส้นใยกล้วย เส้นใยสัปปะรด เส้นใยป่านศรนารายณ์ และเส้นใยผักตบชวา เป็นต้น นิทรรศการความเป็นมา
และการดำเนินงานของกรมประมงในเรื่อง กุ้งสมเด็จหรือกุ้งก้ามกราม ในรูปแบบวิดิทัศน์สื่อประชาสัมพันธ์ นิทรรศการสีสันพันธุ์ข้าวไทยอัตลักษณ์ข้าวพื้นถิ่น เทิดไท้บรมราชินีนาถ แสดงพันธุ์ข้าวไทย นิทรรศการการขยายพันธุ์บอนสี สร้างอาชีพบอนสี 3 จังหวัดชายแดนภาคใต้ งานส่งเสริมศิลปหัตถกรรม (ศิลปาชีพบางไทร) ภายใต้การดำเนินงานของสำนักงานการปฏิรูปที่ดินเพื่อเกษตรกรรม นิทรรศการสีสันพรรณไม้กับการสร้างอาชีพ สร้างชีวิต เช่น สกัดเอาสีสันเพื่อสรรสร้างลวดลายบนพื้นผ้า เช่น ผ้ามัดย้อมสีธรรมชาติ การพิมพ์ลายผ้าด้วยการทุบ นิทรรศการโครงการพัฒนาลุ่มน้ำพื้นที่ต้นน้ำ “น้ำหนาว” อำเภอน้ำหนาว จังหวัดเพชรบูรณ์ นิทรรศการเผยแพร่ผลสำเร็จในการส่งเสริมการรวมกลุ่ม พึ่งพาตนเอง ด้วยวิธีการสหกรณ์ให้กับเกษตรกรในพื้นที่โครงการรักษ์น้ำเพื่อพระแม่ของแผ่นดินในพื้นที่ 11 ลุ่มน้ำ 7 จังหวัด นิทรรศการบัญชี เป็นต้น
นอกจากนี้ ยังมีผลิตภัณฑ์ผ้าไหมสวยงาม และงานศิลปหัตถกรรมของศูนย์ศิลปาชีพบางไทร รวมถึงมีการสาธิตและการฝึกอาชีพ ระหว่างวันที่ 10 - 15 สิงหาคม 2566 มีการจัดเวทีสาธิต และการฝึกอาชีพ เช่น การสาธิตการทาอาหาร เช่น สาธิตการแปรรูปสัตว์น้ำจากกุ้งก้ามกราม เมนู “ขนมเบื้องญวนไส้กุ้ง” ผลิตภัณฑ์จากปศุสัตว์ การสาธิตไส้กรอกหมูสด (เคอร์รีเวิดแบบไทย) การแปรรูปจากข้าว ปังปิ้ง..พาเพลิน และสาธิตการทำไอศกรีมจากนมแพะ การฝึกอาชีพ เช่น การทำกระเป๋าเดคูพาจ การทำน้ำอบน้ำปรุง บุหงารำไปจากพรรณไม้หอมของไทย การทำสบู่โปรตีนไหม การขยายพันธุ์บอนสี การทำพวงกุญแจจากป่านศรนารายณ์และสาธิตการทำปุ๋ยหมัก การเล่นเกมส์สอดแทรกความรู้ด้านบัญชี พร้อมแจกสมุดบัญชีต้นกล้าเศรษฐกิจพอเพียง และบัญชีรับ - จ่าย ในครัวเรือน รวมทั้งแจกของรางวัลให้กับผู้สนใจจะจดบันทึกบัญชีแก่ผู้เข้าเยี่ยมชม รวมทั้ง ในวันที่ 15 สิงหาคมนี้ ได้จัดกิจกรรมไถ่ชีวิตโค กระบือ อย่างละ 1 คู่ รวม 4 ตัว ซึ่งประชาชนทั่วไปสามารถร่วมบริจาคเงินทำบุญเพื่อถวายเป็นพระราชกุศลในโอกาสวันเฉลิมพระชนมพรรษา สำหรับโคกระบือที่ไถ่ชีวิตจะนำไปเป็นพ่อแม่พันธุ์และนำลูกที่ได้ ไปส่งเสริมอาชีพให้แก่เกษตรกรที่ยากจนต่อไปด้วย
กระทรวงเกษตรฯ จึงขอเชิญชวนพี่น้องประชาชนในเขตกรุงเทพฯ และจังหวัดใกล้เคียงมาร่วมชมนิทรรศการ และรับของที่ระลึกจากบูทของกระทรวงเกษตรและสหกรณ์ ในงาน “สีสรรพรรณไม้ เทิดไท้บรมราชินีนาถ สืบสาน รักษา และต่อยอด ป่าเล็กในเมืองใหญ่” ครั้งที่ 15 ระหว่างวันที่ 10 – 15 สิงหาคม 2566 นี้ ณ สวนสมเด็จพระนางเจ้าสิริกิติ์ฯ เขตจตุจักร กรุงเทพฯ

ที่มา : https://www.thaigov.go.th/news/contents/details/70746