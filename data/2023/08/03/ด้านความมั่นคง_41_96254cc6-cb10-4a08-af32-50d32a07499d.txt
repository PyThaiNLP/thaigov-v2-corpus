รัฐบาลไทย-ข่าวทำเนียบรัฐบาล-จังหวัดอุทัยฯ รวมพลัง "บวร" ผนึกภาคีเครือข่ายเตรียมพร้อมรับมือปัญหาภัยแล้ง จัดพิธีมอบถังน้ำ “1,000 ลิตร 1,000 ใบ” ด้านพ่อเมือง ขอความร่วมมือทุกภาคส่วนใช้น้ำอย่างคุ้มค่า


วันอังคารที่ 1 สิงหาคม 2566
01/08/2566
พิมพ์
จังหวัดอุทัยฯ รวมพลัง "บวร" ผนึกภาคีเครือข่ายเตรียมพร้อมรับมือปัญหาภัยแล้ง จัดพิธีมอบถังน้ำ “1,000 ลิตร 1,000 ใบ” ด้านพ่อเมือง ขอความร่วมมือทุกภาคส่วนใช้น้ำอย่างคุ้มค่า
จังหวัดอุทัยฯ รวมพลัง "บวร" ผนึกภาคีเครือข่ายเตรียมพร้อมรับมือปัญหาภัยแล้ง จัดพิธีมอบถังน้ำ “1,000 ลิตร 1,000 ใบ” ด้านพ่อเมือง ขอความร่วมมือทุกภาคส่วนใช้น้ำอย่างคุ้มค่าและเกิดประโยชน์สูงสุด
วันนี้ (1 ส.ค. 66) นายธีรพัฒน์ คัชมาตย์ ผู้ว่าราชการจังหวัดอุทัยธานี เปิดเผยถึงการช่วยเหลือและบรรเทาภัยแล้งแก่พี่น้องประชาชนจังหวัดอุทัยธานี โดยเมื่อวานนี้ เวลา 13.00 น. นายสุทธิพงษ์ จุลเจริญ ปลัดกระทรวงมหาดไทย ได้มอบหมายให้ตนเป็นประธานในพิธีมอบถังน้ำให้แก่วัดและประชาชนที่ได้รับความเดือดร้อนจากปัญหาภัยแล้งในพื้นที่จังหวัดอุทัยธานี ขนาด 1,000 ลิตร จำนวน 1,000 ใบ เพื่อเฉลิมพระเกียรติพระบาทสมเด็จพระเจ้าอยู่หัวเนื่องในโอกาสวันเฉลิมพระชนมพรรษา 28 กรกฎาคม 2566 และสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง เนื่องในโอกาสวันเฉลิมพระชนมพรรษา 12 สิงหาคม 2566 โดยได้รับเมตตาจากพระครูปลัดสมนึก สุธมฺมถิรสทฺโธ เจ้าอาวาสวัดจันทาราม (ท่าซุง) และคณะสงฆ์ พร้อมด้วยนายอลงกต วรกี นายพีระพล ตัณฑโอภาส รองผู้ว่าราชการจังหวัดอุทัยธานี ตัวแทนรับมอบถังน้ำทั้ง 8 อำเภอ ในจังหวัดอุทัยธานี ส่วนราชการ หน่วยงานภาครัฐ ภาคเอกชน และประชาชน เข้าร่วมพิธี โดยมีนายจามร เหล่าเมือง หัวหน้าสำนักงานป้องกันและบรรเทาสาธารณภัยจังหวัดอุทัยธานี เป็นผู้กล่าวรายงาน ณ หอประชุมพระสุธรรมยานเถระ (ศาลา 4 ไร่) วัดจันทาราม (ท่าซุง) อำเภอเมืองอุทัยธานี จังหวัดอุทัยธานี
นายธีรพัฒน์ คัชมาตย์ ผู้ว่าราชการจังหวัดอุทัยธานี กล่าวว่า การจัดพิธีมอบถังน้ำให้แก่วัดและประชาชนที่ได้รับความเดือดร้อนจากปัญหาภัยแล้งในพื้นที่จังหวัดอุทัยธานีในครั้งนี้ จังหวัดอุทัยธานีได้รับการสนับสนุน ถังน้ำ ขนาด 1,000 ลิตร จำนวน 1,000 ใบ จาก 6 หน่วยงานหลัก ได้แก่ 1) มูลนิธิหลวงพ่อปาน-มหาวีระ ถาวโร จำนวน 200 ใบ 2) บริษัท เกรียงถาวรคอนเทนเนอร์ โดย คุณสมาน-คุณเพียงเพ็ญ คุณากรไพบูลย์ศิริ จำนวน 200 ใบ 3) บริษัท พรหมศิลป์ พี.เอส.ซี. จำกัด โดย คุณวิรัช อาชวกุลเทพ จำนวน 200 ใบ 4) บริษัท ทิพย์อุบลอินเตอร์เนชั่นแนล จำกัดโดย คุณมาลี จิวราช จำนวน 200 ใบ 5) คุณรวีวรรณ กาญจนวิสิฏฐผล จำนวน 100 ใบ และ 6) คุณรัตนาภรณ์ กาญจนวิสิษฐผล จำนวน 100 ใบ โดยภายหลังเสร็จพิธี คณะผู้บริหาร หัวหน้าส่วนราชการ และผู้เข้าร่วมพิธี พร้อมด้วยคณะสงฆ์วัดจันทราราม (ท่าซุง) และคณะศิษยานุศิษย์หลวงพ่อพระราชพรหมยานวัดจันทาราม (ท่าซุง) ได้ร่วมปล่อยขบวนรถบรรทุกถังน้ำ จำนวน 228 คัน เพื่อนำไปแจกจ่ายให้กับวัดและประชาชนซึ่งอยู่ในพื้นที่นอกเขตบริการของการประปาส่วนภูมิภาคและนอกเขตชลประทาน และได้รับความเดือดร้อนเนื่องจากภัยแล้ง ฝนทิ้งช่วง
นายธีรพัฒน์ คัชมาตย์  กล่าวต่อว่า จังหวัดอุทัยธานีมีลักษณะภูมิประเทศเป็นที่ราบเชิงเขาไม่มีแหล่งน้ำต้นทุนที่เพียงพอและต้องอาศัยการกักเก็บน้ำจากน้ำฝนเป็นหลัก ทำให้ในฤดูแล้งพื้นที่ส่วนใหญ่จึงไม่มีน้ำต้นทุนสำหรับทำการเกษตรได้อย่างเพียงพอ รวมถึงน้ำในการอุปโภค - บริโภค ในแต่ละครัวเรือนด้วย ซึ่งส่งผลต่อชีวิตความเป็นอยู่ของประชาชน ดังนั้นเพื่อเป็นการช่วยเหลือและบรรเทาทุกข์ภัยของประชาชนที่ได้รับความเดือดร้อนดังกล่าว จังหวัดอุทัยธานีจึงได้ร่วมกับหน่วยงานภาคีเครือข่าย โดยเฉพาะภาคศาสนา ภาคเอกชน และภาคประชาสังคม ร่วมสนับสนุนถังน้ำขนาด 1,000 ลิตร ในวันนี้
“นอกจากนี้ ขอแนะนำข้อควรปฏิบัติโดยกรมป้องกันและบรรเทาสาธารณภัย เพื่อรับมือและลดผลกระทบจากปัญหาภัยแล้ง ซึ่งเป็นวิธีการที่พวกเราทุกคนสามารถช่วยกันทำได้ มีดังนี้ 1) จัดหาและซ่อมแซมภาชนะกักเก็บน้ำ เช่น สำรวจบรรจุภัณฑ์ว่ามีการชำรุดทำให้น้ำรั่วไหลไม่สามารถสำรองน้ำไว้ใช้ในยามจำเป็น หากซ่อมแซมได้ให้ซ่อมแซมเพื่อจะได้มีน้ำไว้ใช้ในยามฉุกเฉิน 2) ควรใช้น้ำอย่างประหยัดและคุ้มค่า เช่น ไม่เปิดน้ำทิ้งไว้เมื่อไม่จำเป็น 3) นำน้ำที่เหลือจากการใช้งานไปใช้ประโยชน์อื่น เช่น น้ำที่เหลือจากกการล้างผักสวนครัว ก็สามารถนำไปรดน้ำต้นไม้ต่อได้ 4) ติดตั้งอุปกรณ์เติมอากาศที่ก๊อกน้ำ ฝักบัว หรือชักโครก เพื่อเพิ่มการไหลเวียนของน้ำและการกระจายตัวของน้ำได้ ทำให้มีการใช้น้ำที่ประหยัดและคุ้มค่า และ 5) หมั่นตรวจสอบท่อส่งน้ำเพื่อซ่อมแซมหากมีน้ำรั่วซึม เพื่อป้องกันไม่ให้มีการสูญเสียน้ำโดยไม่ได้ใช้ประโยชน์ สำหรับพี่น้องเกษตรกร ขอให้ติดตามสถานการณ์น้ำและแผนการจัดสรรน้ำ รวมถึงการสร้างระบบกักเก็บน้ำในพื้นที่การเกษตร ไม่ว่าจะเป็น โคก หนอง นา คลองไส้ไก่ หรือหลุมขนมครกในพื้นที่ รวมถึงการลดการคายความชื้นในดินด้วยการห่มดิน จากฟางหรือเศษใบไม้กิ่งไม้ เป็นต้น และสำหรับภาคอุตสาหกรรมขอให้พิจารณาจัดหาแหล่งน้ำสำรองและกักเก็บน้ำไว้ใช้ให้เพียงพอในช่วงฤดูแล้ง และหมั่นตรวจสอบระบบการจัดสรรน้ำให้พร้อมใช้งาน รวมถึงการเลือกใช้เทคโนโลยีประหยัดน้ำ ซึ่งจังหวัดอุทัยธานีหวังเป็นอย่างยิ่งว่าพี่น้องประชาชน และทุกภาคส่วนจะเล็งเห็นถึงความสำคัญของการใช้ทรัพยากรน้ำ และเกิดการใช้น้ำอย่างประหยัดและรู้คุณค่า เพื่อช่วยลดและบรรเทาผลกระทบที่เกิดจากปัญหาภัยแล้งไปด้วยกัน ซึ่งในปีนี้อาจได้รับผลกระทบมากกว่าปีก่อน เนื่องจากปรากฏการณ์เอลนีโญในมหาสมุทรแปซิฟิกตามที่ปรากฏในข่าว โดยผู้เชี่ยวชาญคาดว่าจะส่งผลให้ปี พ.ศ. 2567 ที่จะถึงนี้ เป็นปีที่ร้อนที่สุดเป็นประวัติการณ์ของโลก และอาจก่อให้เกิดสภาพอากาศแปรปรวนหลายพื้นที่ โดยหากพี่น้องประชาชนได้รับความเดือดร้อนจากภัยต่าง ๆ สามารถโทรแจ้งขอความช่วยเหลือได้ที่ สายด่วน ปภ. 1784 หรือ สายด่วนศูนย์ดำรงธรรม โทร. 1567” ผู้ว่าราชการจังหวัดอุทัยธานี กล่าวทิ้งท้าย

ที่มา : https://www.thaigov.go.th/news/contents/details/70893