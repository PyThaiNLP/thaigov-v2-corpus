รัฐบาลไทย-ข่าวทำเนียบรัฐบาล-บขส.กำชับนายสถานีเดินรถทั่วประเทศอำนวยความสะดวกประชาชนเดินทางกลับเข้ากรุงเทพฯ คาดวันนี้ (2 ส.ค.66) มีผู้โดยสารเดินทางกลับไม่น้อยกว่า 40,000 คน 


วันพุธที่ 2 สิงหาคม 2566
บขส.กำชับนายสถานีเดินรถทั่วประเทศอำนวยความสะดวกประชาชนเดินทางกลับเข้ากรุงเทพฯ คาดวันนี้ (2 ส.ค.66) มีผู้โดยสารเดินทางกลับไม่น้อยกว่า 40,000 คน
....
นายสัญลักข์ ปัญวัฒนลิขิต กรรมการผู้จัดการใหญ่ บริษัท ขนส่ง จำกัด (บขส.) กระทรวงคมนาคม เปิดเผยว่า ได้กำชับไปยังนายสถานีเดินรถของ บขส. ทั่วประเทศ อำนวยความสะดวกและปลอดภัยแก่ประชาชนเดินทางกลับเข้ากรุงเทพฯ รวมทั้งให้ตรวจสอบความพร้อมของพนักงานขับรถ และรถโดยสารให้ได้มาตรฐานความปลอดภัยก่อนออกเดินทาง เพื่อสร้างความมั่นใจของผู้ใช้บริการ สำหรับการเดินทางในเที่ยวกลับ บขส. คาดการณ์ว่าช่วงเย็นวันนี้ (2 ส.ค. 66) จะมีประชาชนเดินทางกลับจากต่างจังหวัดเข้ากรุงเทพฯ เป็นจำนวนมาก เนื่องจากในวันพรุ่งนี้ (3 ส.ค. 66) เป็นวันเปิดทำงานวันแรก ซึ่ง บขส. ได้จัดรถโดยสาร (รถ บขส. รถร่วม รถตู้) ประมาณวันละ 3,500 เที่ยว รองรับผู้โดยสารเดินทางวันละ กว่า 40,000 คน นอกจากนี้ ได้ขอความร่วมมือไปยังหน่วยงานที่เกี่ยวข้อง อาทิ กองบังคับการตำรวจจราจร สน.บางซื่อ สน.ตลิ่งชัน และ สน.ทองหล่อ สนับสนุนเจ้าหน้าที่ตำรวจ อำนวยความสะดวกด้านความปลอดภัย และการจราจรโดยรอบสถานีขนส่งผู้โดยสารกรุงเทพ ทั้ง 5 แห่ง และประสานองค์การขนส่งมวลชนกรุงเทพ (ขสมก.)  และผู้ประกอบการรถแท็กซี่ นำรถโดยสารมารับผู้โดยสารในเที่ยวกลับ บริเวณชานชาลาขาเข้า สถานีขนส่งผู้โดยสารกรุงเทพ (จตุจักร) เป็นต้น
ในส่วนของการจัดระเบียบวินรถจักรยานยนต์รับจ้างในพื้นที่สถานีขนส่งผู้โดยสารกรุงเทพ (จตุจักร) หรือ หมอชิต 2 บขส. ได้ติดประกาศไม่อนุญาตให้วินรถจักรยานยนต์เข้ามาในพื้นที่หมอชิต 2 แล้ว และหากพบว่ายังมีการฝ่าฝืนจะดำเนินการทางกฎหมายทันที อย่างไรก็ดี บขส. ได้รับความร่วมมือจาก สน.บางซื่อ ในการดูแลความเรียบร้อย ทำให้ผู้โดยสารได้รับความปลอดภัยในการเดินทางมากยิ่งขึ้น
ทั้งนี้ผู้โดยสารที่ประสงค์เดินทางกับ บขส. สามารถติดต่อซื้อตั๋วโดยสารที่ ตัวแทนจำหน่ายตั๋ว และช่องจำหน่ายตั๋วของ บขส. ทั่วประเทศ หรือซื้อตั๋วผ่านช่องทางออนไลน์ Application : E-ticket Website บขส. : https://tcl99web.transport.co.th และพิเศษสำหรับสมาชิก บขส. Card ที่ซื้อตั๋วผ่านช่องทางออนไลน์ เดินทางในวันที่ 3 – 9 สิงหาคม 2566 จะได้รับส่วนลดค่าโดยสาร 10% (ไม่รวมค่าธรรมเนียม) และรับคะแนนสะสมเพิ่มคูณ 2 โดยเงื่อนไขเป็นไปตามที่ บขส. กำหนด สอบถามรายละเอียดเพิ่มเติมได้ที่ งานการตลาดและลูกค้าสัมพันธ์ โทร. 0 2537 8737 โทร. สายด่วน 1490 เรียก บขส. ตลอด 24 ชั่วโมง

ที่มา : https://www.thaigov.go.th/news/contents/details/70907