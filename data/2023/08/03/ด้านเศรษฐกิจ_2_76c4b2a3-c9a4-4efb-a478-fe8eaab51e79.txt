รัฐบาลไทย-ข่าวทำเนียบรัฐบาล-“ปลัดฯณัฐพล” เยือนแดนกิมจิ ผนึกความร่วมมือกระทรวงการค้า อุตสาหกรรมฯ เจาะกลุ่มอุตฯ ดิจิทัล ชวนแอลจี (LG) ลงทุนอุตฯยานยนต์ไฟฟ้าในไทย


วันอังคารที่ 25 กรกฎาคม 2566
25/07/2566
พิมพ์
“ปลัดฯณัฐพล” เยือนแดนกิมจิ ผนึกความร่วมมือกระทรวงการค้า อุตสาหกรรมฯ เจาะกลุ่มอุตฯ ดิจิทัล ชวนแอลจี (LG) ลงทุนอุตฯยานยนต์ไฟฟ้าในไทย
“ปลัดฯณัฐพล” เยือนแดนกิมจิ ผนึกความร่วมมือกระทรวงการค้า อุตสาหกรรมฯ เจาะกลุ่มอุตฯ ดิจิทัล ชวนแอลจี (LG) ลงทุนอุตฯยานยนต์ไฟฟ้าในไทย
ปลัดกระทรวงอุตสาหกรรม เดินหน้าสานสัมพันธ์กระทรวงการค้า อุตสาหกรรม และพลังงาน (MOTIE) ของสาธารณรัฐเกาหลี เชื่อมความสัมพันธ์เสริมสร้างความร่วมมือด้านการพัฒนาอุตสาหกรรมดิจิทัล แย้มชักชวนยักษ์ใหญ่ “LG” บริษัทผู้นำด้านการผลิตเครื่องใช้ไฟฟ้าและอิเล็กทรอนิกส์ ขยายการลงทุนในอุตสาหกรรมยานยนต์ไฟฟ้าในประเทศไทย
นายณัฐพล รังสิตพล ปลัดกระทรวงอุตสาหกรรม (MIND) กล่าวว่า เมื่อเร็ว ๆ นี้ ได้เดินทางไปร่วมการประชุมกับนายแดจิน จอง (Mr.Dae-jin Jeong) ปลัดกระทรวงการค้า อุตสาหกรรม และพลังงาน (MOTIE) ของสาธารณรัฐเกาหลี โดยในที่ประชุมได้มีการหารือถึงทิศทางการพัฒนาเศรษฐกิจและอุตสาหกรรมของทั้งสองประเทศ โดยสาธารณรัฐเกาหลี มุ่งผลักดันเศรษฐกิจด้านเทคโนโลยีและนวัตกรรมเพื่อเพิ่มขีดความสามารถในการแข่งขัน ยกระดับสถานะของเกาหลีใต้ให้เป็นผู้นำโลกในอุตสาหกรรมที่เป็นจุดแข็งของประเทศ โดยมีเป้าหมายพัฒนาใน 15 กลุ่มอุตสาหกรรม อาทิ วิทยาศาสตร์ การแพทย์ อุตสาหกรรมชีวภาพ การขับเคลื่อนแห่งอนาคต (Future Mobility) เซมิคอนดัคเตอร์ อวกาศ การป้องกันประเทศ เป็นต้น ซึ่งเกาหลีส่งเสริมการใช้เทคโนโลยีดิจิทัลอย่างแพร่หลายทั้งในภาคอุตสาหกรรม เกษตรกรรม การขนส่ง และการใช้ชีวิตประจำวันของประชาชน นอกจากนี้ ยังพัฒนาระบบดิจิทัลสำหรับหน่วยงานภาครัฐ (Digital Platform Government) เชื่อมโยง Big Data ระหว่างหน่วยงาน พร้อมนำเทคโนโลยี AI มาใช้ในการกำหนดนโยบายและติดตามตรวจสอบผลการดำเนินงานของภาครัฐเพื่อให้สามารถทำงานได้อย่างมีประสิทธิภาพ
“เกาหลีใต้มีการพัฒนาอุตสาหกรรมต่าง ๆ อย่างต่อเนื่อง ซึ่งไทยและเกาหลีใต้มีความร่วมมือที่ดีต่อกันมาอย่างยาวนาน ที่ผ่านมาเกาหลีใต้เน้นการผลิตเพื่อการส่งออก ซึ่งปัจจุบันมีบริษัทรายใหญ่เกิดขึ้นจำนวนมาก กลายเป็นพลังขับเคลื่อนเศรษฐกิจของประเทศ ส่งผลให้เกาหลีใต้เป็นประเทศที่มีเศรษฐกิจเติบโต 1 ใน 10 ของโลก ขณะเดียวกันเกาหลีใต้ยังประกาศตัวเป็นผู้นำในด้านการพัฒนา 15 กลุ่มอุตสาหกรรม ด้วยการใช้กลยุทธ์ Global Market ทั้งการพัฒนาอุตสาหกรรมเทคโนโลยีชีวภาพ การท่องเที่ยว และ K – Content โดยการผ่อนปรนกฎหมายให้เอื้ออำนวยต่อการลงทุน และการแสวงหาความร่วมมือกับประเทศอื่น ๆ โดยเฉพาะในแถบอาเซียน ซึ่งไทยมีความพร้อมรองรับการลงทุนเป็นอย่างมาก จากจุดแข็งในด้านศักยภาพเชิงพื้นที่ภูมิศาสตร์ ระบบการขนส่ง (Logistic) รวมถึงการเปิดรับศิลปะและวัฒนธรรมของเกาหลีอย่างต่อเนื่อง อีกทั้ง  ไทยยังมีนโยบายขับเคลื่อนอุตสาหกรรมศักยภาพ 12 สาขาที่คล้ายคลึงกับเกาหลีใต้ จึงเป็นโอกาสสำคัญ ที่จะสามารถเชื่อมโยงความสัมพันธ์ระหว่างไทยและเกาหลีใต้ให้เพิ่มมากขึ้น โดยเฉพาะด้านการลงทุนในภาคอุตสาหกรรม รวมถึงความร่วมมือในด้านการส่งเสริมเทคโนโลยีดิจิทัลในประเทศไทยด้วย ทั้งนี้ กระทรวงอุตสาหกรรม พร้อมให้การสนับสนุนการขยายธุรกิจของเกาหลีมายังภูมิภาคอาเซียนต่อไป” นายณัฐพล กล่าว
ปลัดกระทรวงอุตสาหกรรม กล่าวด้วยว่า สำหรับการเดินทางไปเกาหลีครั้งนี้ ได้เข้าพบกับนายแจซึง คิม (Mr.Jaeseung Kim) รองประธานบริษัท LG อิเล็กทรอนิกส์ ซึ่งเป็นบริษัทยักษ์ใหญ่อันดับ 4 ของเกาหลี มีจุดเด่นด้านการพัฒนาอุปกรณ์เครื่องใช้ไฟฟ้าและอิเล็กทรอนิกส์ภายในบ้าน เช่น ตู้เย็น เครื่องซักผ้า ทีวี จอคอมพิวเตอร์ เครื่องดูดฝุ่น เครื่องปรับอากาศ และเครื่องฟอกอากาศ เป็นต้น ขณะเดียวกัน LG ยังมีหน่วยธุรกิจ (Business Unit) ที่เน้นการผลิตชิ้นส่วนยานยนต์เพื่อป้อนให้กับผู้ผลิตยานยนต์ชั้นนำทั่วโลก เช่น แบตเตอรี่, Rotor, Starter, Inverter และ Center Information Display (หน้าจอแสดงผลภายในรถยนต์) เป็นต้น
“จากจุดเด่นของ LG จึงได้เชิญชวนให้  LG เข้ามาลงทุนในอุตสาหกรรมยานยนต์ไฟฟ้าในประเทศไทย  ซึ่งเราเองก็มีความพร้อมหลายด้าน ทั้งด้านภูมิศาสตร์ แรงงาน และความสามารถในการผลิต โดยในช่วง 1-2 ปีที่ผ่านมา ไทยมีอัตราการเติบโตในตลาดยานยนต์ไฟฟ้าอย่างก้าวกระโดด มีส่วนแบ่งการตลาดกว่า 10% รวมทั้งรัฐบาลมีนโยบายการส่งเสริมยานยนต์ไฟฟ้าที่ชัดเจนและจริงจัง โดยเฉพาะแนวทางการให้สิทธิประโยชน์ต่างๆ สำหรับผู้ผลิตแบตเตอรี่เพื่อประกอบเป็นรถยนต์ไฟฟ้า จึงนับเป็นโอกาสดีของนักลงทุนผลิตชิ้นส่วนยานยนต์หลัก (Core Technology Parts) ที่จะใช้ไทยเป็นฐานการผลิตและส่งออกไปยังประเทศอื่นๆ ในอาเซียน”ปลัดกระทรวงอุตสาหกรรม กล่าวปิดท้าย

ที่มา : https://www.thaigov.go.th/news/contents/details/70668