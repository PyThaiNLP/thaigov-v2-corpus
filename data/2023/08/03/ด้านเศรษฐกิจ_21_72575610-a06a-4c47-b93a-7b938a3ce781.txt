รัฐบาลไทย-ข่าวทำเนียบรัฐบาล-รมว.เกษตรฯ นำทีมจิตอาสาพัฒนาด้านการเกษตรฟื้นฟูบริเวณคลองเปรมประชากร จ.อยุธยา เพื่อเฉลิมพระเกียรติพระบาทสมเด็จพระเจ้าอยู่หัว


วันพุธที่ 26 กรกฎาคม 2566
รมว.เกษตรฯ นำทีมจิตอาสาพัฒนาด้านการเกษตรฟื้นฟูบริเวณคลองเปรมประชากร จ.อยุธยา เพื่อเฉลิมพระเกียรติพระบาทสมเด็จพระเจ้าอยู่หัว
รมว.เกษตรฯ นำทีมจิตอาสาพัฒนาด้านการเกษตรฟื้นฟูบริเวณคลองเปรมประชากร จ.อยุธยา เพื่อเฉลิมพระเกียรติพระบาทสมเด็จพระเจ้าอยู่หัว
ดร.เฉลิมชัย ศรีอ่อน รัฐมนตรีว่าการกระทรวงเกษตรและสหกรณ์ เป็นประธานพิธีเปิดโครงการจิตอาสาพัฒนาด้านการเกษตร บริเวณคลองเปรมประชากร ตำบลเชียงรากน้อย อำเภอบางปะอิน จังหวัดพระนครศรีอยุธยา โดยมี นายไพรัตน์ เพชรยวน รองผู้ว่าราชการจังหวัดพระนครศรีอยุธยา นายธนา ชีรวินิจ เลขานุการรัฐมนตรีว่าการกระทรวงเกษตรและสหกรณ์ นายสมเกียรติ กอไพศาล ประธานคณะทำงานรัฐมนตรีว่าการกระทรวงเกษตรและสหกรณ์ นายประยูร อินสกุล ปลัดกระทรวงเกษตรและสหกรณ์ นายพีรพันธ์ คอทอง รองปลัดกระทรวงเกษตรและสหกรณ์ ผู้บริหารกระทรวงเกษตรและสหกรณ์ บุคลากรส่วนราชการ/หน่วยงานในสังกัดกระทรวงเกษตรและสหกรณ์ (ส่วนกลาง) จิตอาสากระทรวงเกษตรและสหกรณ์ บุคลากรหน่วยงานในสังกัดกระทรวงเกษตรและสหกรณ์ ในพื้นที่/จังหวัด ผู้นำชุมชน องค์กรปกครองส่วนท้องถิ่น/เทศบาล เกษตรกร และประชาชนจิตอาสา เข้าร่วม จำนวน 700 คน ณ ลานโดมเอนกประสงค์ วัดเปรมประชากร ตำบลเชียงรากน้อย อำเภอบางปะอิน จังหวัดพระนครศรีอยุธยา
ทั้งนี้ กระทรวงเกษตรและสหกรณ์ ได้เล็งเห็นถึงความสำคัญของโครงการจิตอาสาพระราชทาน และเพื่อเป็นการขยายผลการดำเนินงานโครงการจิตอาสาพระราชทานตามแนวพระราชดำริ ประกอบกับสำนักงานปลัดกระทรวงเกษตรและสหกรณ์เป็นศูนย์ประสานงานจิตอาสา 904 กระทรวงเกษตรและสหกรณ์ จึงจัดทำโครงการ จิตอาสาพัฒนาด้านการเกษตร บริเวณคลองเปรมประชากร ตำบลเชียงรากน้อย อำเภอบางปะอิน จังหวัดพระนครศรีอยุธยา ขึ้น โดยบูรณาการความร่วมมือจากทุกส่วนราชการและหน่วยงานทั้งในส่วนกลางและส่วนภูมิภาค เพื่อเฉลิมพระเกียรติและถวายพระพร เนื่องในโอกาสวันเฉลิมพระชนมพรรษาพระบาทสมเด็จพระเจ้าอยู่หัว 28 กรกฎาคม 2566 (พระชนมพรรษาครบ 71 พรรษา) และปลูกฝังจิตสำนึก ในด้านจิตสาธารณะและจิตอาสาพัฒนา ให้กับบุคลากรของส่วนราชการและหน่วยงานในสังกัดกระทรวงเกษตรและสหกรณ์ รวมถึงการสร้างความสัมพันธ์อันดี และความสามัคคีปรองดองภายในองค์กร
สำหรับกิจกรรมในครั้งนี้ ประกอบด้วย การปล่อยขบวนจิตอาสา กระทรวงเกษตรและสหกรณ์ เพื่อดำเนินกิจกรรมต่าง ๆ ได้แก่         1. กิจกรรมปรับภูมิทัศน์และพัฒนาพื้นที่สาธารณะบริเวณคลองเปรมประชากร 2. กิจกรรมปล่อยพันธุ์ปลาลงคลองเปรมประชากรและมอบ    พันธุ์ปลา 3. กิจกรรมทำความสะอาดบริเวณรอบวัดเปรมประชากร 4. กิจกรรมทำความสะอาดบริเวณรอบโรงเรียนวัดเปรมปรีชา 5. กิจกรรมการพัฒนาส่งเสริมการเรียนรู้การงานอาชีพเกษตรกรรม ให้นักเรียนโรงเรียนวัดเปรมปรีชา รวมทั้งการพัฒนาและส่งเสริมอาชีพเกษตรกรรมให้ประชาชน ชาวบ้านในชุมชนตำบลเชียงรากน้อย และชุมชนใกล้เคียง (สาธิตการปลูกผัก การเลี้ยงปลาดุกและกบ และการทำปุ๋ยหมักจากวัชพืช/เศษอาหาร) และ 5. กิจกรรมให้บริการฉีดวัคซีนป้องกันโรคพิษสุนัขบ้าแก่สัตว์เลี้ยงของประชาชนในพื้นที่ ตลอดจนการจัดนิทรรศการ       “กษัตริย์ เกษตร” และนิทรรศการผลการดำเนินงานจิตอาสา ภาพรวมกระทรวงเกษตรและสหกรณ์ รวมทั้งการร่วมกิจกรรมตามจุดสาธิตต่าง ๆ
อนึ่ง คลองเปรมประชากรนับว่ามีความสำคัญ เนื่องจากจะเป็นคลองที่พระบาทสมเด็จพระจุลจอมเกล้าเจ้าอยู่หัว รัชกาลที่ 5 ทรงพระกรุณาโปรดเกล้าฯ ให้ขุดขึ้น เพื่อเชื่อมแม่น้ำเจ้าพระยาจากคลองผดุงกรุงเกษม กรุงเทพฯ ไปยังจังหวัดพระนครศรีอยุธยา ถือเป็นคลองขุดสายแรกของรัชกาลที่ 5 และพระบาทสมเด็จพระเจ้าอยู่หัว ทรงมีพระราโชบายในการพัฒนาแม่น้ำลำคลองและแหล่งน้ำในพื้นที่ที่ประชาชนได้รับความเดือดร้อน เพื่อให้ประชาชนมีคุณภาพชีวิตที่ดีขึ้น จึงเกิดเป็น “โครงการพัฒนาคลองเปรมประชากร” และได้เปิดโครงการ เมื่อวันที่ 5 พฤศจิกายน 2560 โดยหน่วยราชการในพระองค์ ร่วมกับหน่วยงานภาครัฐและเอกชนที่เกี่ยวข้อง ร่วมกันลงพื้นที่ติดตามการพัฒนาคลองเปรมประชากรอย่างต่อเนื่องจนถึงปัจจุบัน

ที่มา : https://www.thaigov.go.th/news/contents/details/70741