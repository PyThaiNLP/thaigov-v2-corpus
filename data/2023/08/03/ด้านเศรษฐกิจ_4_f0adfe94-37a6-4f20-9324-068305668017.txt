รัฐบาลไทย-ข่าวทำเนียบรัฐบาล-กรมทางหลวงชนบท สร้างถนนเลี่ยงเมืองปราจีนบุรี กว่า 25 กิโลเมตร 


วันพุธที่ 26 กรกฎาคม 2566
กรมทางหลวงชนบท สร้างถนนเลี่ยงเมืองปราจีนบุรี กว่า 25 กิโลเมตร
ส่งเสริมเศรษฐกิจการคมนาคมขนส่งสู่ประเทศเพื่อนบ้าน บรรเทาการจราจรในตัวเมืองอย่างยั่งยืน คาดแล้วเสร็จในปี 2567
กรมทางหลวงชนบท (ทช.) กระทรวงคมนาคม ดำเนินโครงการก่อสร้างถนนสายแยกทางหลวงแผ่นดินหมายเลข 3452 - สี่แยกบ้านสร้าง อำเภอบ้านสร้าง จังหวัดปราจีนบุรี เพื่อรองรับการขยายตัวทางเศรษฐกิจของพื้นที่นิคมอุตสาหกรรมในจังหวัดปราจีนบุรี ส่งเสริมเศรษฐกิจการค้าการขนส่งสู่อินโดจีนทางประเทศกัมพูชา และบรรเทาการจราจรติดขัดในตัวเมืองปราจีนบุรี โดยแบ่งการก่อสร้างออกเป็น 2 ตอน ดังนี้
- ตอนที่ 1 มีความคืบหน้ากว่าร้อยละ 53 ขณะนี้อยู่ระหว่างการก่อสร้างชั้นโครงสร้างทาง และงานก่อสร้างสะพาน มีจุดเริ่มต้นเชื่อมกับ ทล.3452 บริเวณ กม. ที่ 0+000 แยกทางหลวงชนบทสาย ปจ.4025 ใกล้สำนักงานอุตสาหกรรมจังหวัดปราจีนบุรี และแขวงทางหลวงชนบทปราจีนบุรี ถึง กม. ที่ 7+200 บริเวณช่วงแยก ทล.319 ตำบลบางเดชะ ระยะทางรวม 7.200 กิโลเมตร ก่อสร้างเป็นถนนแอสฟัลท์ติกคอนกรีตขนาด 2 - 4 ช่องจราจร มีไหล่ทาง และบริเวณทางแยกก่อสร้างเป็นขนาด 4 ช่องจราจร ติดตั้งไฟฟ้าแสงสว่าง ระบบระบายน้ำในเขตชุมชน พร้อมก่อสร้างสะพานในสายทาง 7 แห่ง เป็นสะพานขนาดใหญ่ 1 แห่ง ใช้งบประมาณก่อสร้าง 899.999 ล้านบาท
- ตอนที่ 2 มีความคืบหน้ากว่าร้อยละ 59 ขณะนี้อยู่ระหว่างการก่อสร้างชั้นรองพื้นทาง และงานก่อสร้างสะพาน มีจุดเริ่มต้นต่อเนื่องจากตอนที่ 1 กม. ที่ 7+200 ถึงอำเภอบ้านสร้าง กม. ที่ 25+656 ระยะทาง 18.456 กิโลเมตร ก่อสร้างเป็นถนนแอสฟัลท์ติกคอนกรีตขนาด 2 ช่องจราจร และ 4 ช่องจราจร มีไหล่ทาง ส่วนบริเวณทางแยกก่อสร้างถนนขนาด 4 ช่องจราจร มีเกาะกลาง ติดตั้งไฟฟ้าแสงสว่างในเขตชุมชน พร้อมก่อสร้างสะพานในสายทาง 5 แห่ง เป็นสะพานขนาดใหญ่ 1 แห่ง ใช้งบประมาณก่อสร้าง 900 ล้านบาท
ทั้งนี้ คาดว่าจะก่อสร้างเสร็จสมบูรณ์ในปี 2567 เมื่อแล้วเสร็จประชาชนจะสามารถเดินทางและขนส่งสินค้าจากอำเภอบ้านสร้าง อำเภอเมือง ไปสู่อำเภอศรีมหาโพธิ ประจันตคาม และพนมสารคาม ได้อย่างสะดวกรวดเร็วปลอดภัยมากยิ่งขึ้น เนื่องจากสามารถใช้เป็นเส้นทางทดแทนเส้นทางเดิม โดยไม่ต้องผ่านตัวเมืองที่มีปริมาณการจราจรมากถึง 15,200 คันต่อวัน นอกจากนี้ เป็นการแก้ไขปัญหาสอดรับกับยุทธศาสตร์การพัฒนาของจังหวัด ช่วยลดการทรุดตัวของอาคารอนุรักษ์โรงพยาบาลเจ้าพระยาอภัยภูเบศรที่เป็นโบราณสถานที่เกิดการทรุดตัวแตกร้าวทุกปีจากสาเหตุการจราจรที่หนาแน่น พร้อมทั้งสนับสนุนโครงการพัฒนาส่วนพระองค์ตำบลบางแตน แหล่งเรียนรู้และสร้างแรงบันดาลใจสำหรับเกษตรกรและประชาชนทั่วไปอีกด้วย

ที่มา : https://www.thaigov.go.th/news/contents/details/70675