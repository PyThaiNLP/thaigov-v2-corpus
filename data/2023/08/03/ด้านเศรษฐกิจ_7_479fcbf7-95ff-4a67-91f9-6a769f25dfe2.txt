รัฐบาลไทย-ข่าวทำเนียบรัฐบาล-กรมทางหลวง พร้อมอำนวยความสะดวกและปลอดภัยรองรับการเดินทางบนทางหลวงในช่วงวันหยุดยาวระหว่างวันที่ 28 กรกฎาคม - 2 สิงหาคม 2566


วันอังคารที่ 25 กรกฎาคม 2566
กรมทางหลวง พร้อมอำนวยความสะดวกและปลอดภัยรองรับการเดินทางบนทางหลวงในช่วงวันหยุดยาวระหว่างวันที่ 28 กรกฎาคม - 2 สิงหาคม 2566
....
นายสราวุธ ทรงศิวิไล อธิบดีกรมทางหลวง กระทรวงคมนาคม เปิดเผยว่า ตามที่คณะรัฐมนตรีมีมติเห็นชอบให้วันที่ 31 กรกฎาคม 2566 เป็นวันหยุดราชการเพิ่มเป็นกรณีพิเศษ ทำให้มีวันหยุดราชการต่อเนื่องระหว่างวันที่ 28 กรกฎาคม - 2 สิงหาคม 2566 รวม 6 วัน คาดว่าจะมีประชาชนเดินทางกลับภูมิลำเนา และท่องเที่ยวเป็นจำนวนมาก กรมทางหลวง (ทล.) จึงได้ดำเนินมาตรการอำนวยความสะดวกและปลอดภัย โดยสั่งการให้ทุกหน่วยงานในสังกัด ทล. ประกอบด้วย สำนักงานทางหลวง แขวงทางหลวง และแขวงทางหลวงพิเศษระหว่างเมือง จัดเตรียมเจ้าหน้าที่และอุปกรณ์อำนวยความปลอดภัย รถตรวจการณ์ (Mobile VMS) ให้มีความพร้อมในการออกปฏิบัติงานเมื่อเกิดอุบัติเหตุหรือจราจรติดขัดสะสมบนเส้นทาง พร้อมบูรณาการร่วมกับตำรวจทางหลวง ตำรวจท้องที่ในการบริหารสัญญาณไฟจราจรและหากพบว่ามีปริมาณจราจรหนาแน่นจะทำการจัดช่องทางพิเศษ (Reversible Lane) อีกด้วย
สำหรับโครงการที่อยู่ระหว่างการก่อสร้างให้เตรียมความพร้อมบริหารจัดการการจราจรในพื้นที่โครงการก่อสร้าง และประสานข้อมูลร่วมกับแขวงทางหลวงในพื้นที่ เพื่อให้มีผลกระทบต่อการเดินทางน้อยที่สุด รวมทั้งตรวจสอบป้ายระหว่างงานก่อสร้าง ไฟฟ้าแสงสว่าง อุปกรณ์อำนวยความปลอดภัยต่าง ๆ ให้เป็นไปตามมาตรฐานงานก่อสร้าง และเตรียมห้องน้ำบริเวณสำนักงานหมวดทางหลวงทั่วประเทศในการรองรับประชาชนที่จะมาใช้บริการจอดพักรถหรือเข้าห้องน้ำ นอกจากนี้ ได้สั่งการให้แขวงทางหลวงพิเศษระหว่างเมืองบริหารจัดการบริเวณหน้าด่านเก็บเงินบนทางหลวงพิเศษหมายเลข 7 และหมายเลข 9 เพื่ออำนวยความสะดวกให้กับผู้ใช้ทาง และหลีกเลี่ยงปัญหาการจราจรติดขัดบริเวณหน้าด่าน
ทั้งนี้ หากประชาชนต้องการสอบถามข้อมูลเส้นทาง สภาพการจราจร แจ้งเหตุด่วนเหตุร้าย หรือขอความช่วยเหลือ สามารถแจ้งได้ที่สายด่วน ทล. โทร. 1586 (โทรฟรี 24 ชั่วโมง) สายด่วนมอเตอร์เวย์ โทร. 1586 กด 7 และตำรวจทางหลวง โทร. 1193

ที่มา : https://www.thaigov.go.th/news/contents/details/70687