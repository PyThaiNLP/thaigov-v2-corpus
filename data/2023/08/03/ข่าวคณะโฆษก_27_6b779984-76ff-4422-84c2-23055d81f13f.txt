รัฐบาลไทย-ข่าวทำเนียบรัฐบาล-นายกฯ เชื่อการชุมนุมเป็นไปด้วยความสงบ อยู่ภายใต้กฎหมาย ตำรวจพร้อมดูแลความเรียบร้อยการชุมนุมแยกราชประสงค์เย็นนี้


วันพฤหัสบดีที่ 27 กรกฎาคม 2566
27/07/2566
พิมพ์
นายกฯ เชื่อการชุมนุมเป็นไปด้วยความสงบ อยู่ภายใต้กฎหมาย ตำรวจพร้อมดูแลความเรียบร้อยการชุมนุมแยกราชประสงค์เย็นนี้
นายกฯ เชื่อการชุมนุมเป็นไปด้วยความสงบ อยู่ภายใต้กฎหมาย ตำรวจพร้อมดูแลความเรียบร้อยการชุมนุมแยกราชประสงค์เย็นนี้
วันที่ 27 กรกฎาคม 2566 นางสาวรัชดา ธนาดิเรก รองโฆษกประจำสำนักนายกรัฐมนตรีเปิดเผยพลเอก ประยุทธ์  จันทร์โอชา นายกรัฐมนตรีและรัฐมนตรีว่าการกระทรวงกลาโหม ในฐานะรัฐบาลรักษาการที่ยังต้องทำหน้าที่ดูแลประเทศทั้งด้านเศรษฐกิจและสังคม ติดตามสถานการณ์ ปรากฏในสื่อโซเชียลว่า จะมีการเชิญชวนร่วมกิจกรรมแสดงออกทางการเมือง บริเวณแยกราชประสงค์ ในเย็นวันนี้ กำชับเจ้าหน้าที่ตำรวจ ดูแลความปลอดภัย จัดเส้นทางจราจร และเร่งประชาสัมพันธ์ให้ประชาชนทราบ เพื่อไม่ให้กระทบต่อผู้ใช้ทางและการจราจร เนื่องจากบริเวณดังกล่าวเป็นย่านเศรษฐกิจใจกลางเมืองที่สำคัญ และยังเป็นการทำงานวันสุดท้ายก่อนวันหยุดราชการยาวต่อเนื่อง ซึ่งจะมีการออกเดินทางและใช้รถใช้ถนนเป็นจำนวนมาก พร้อมฝากความห่วงใยถึงพี่น้องประชาชนที่จะออกเดินทางท่องเที่ยวหรือกลับภูมิลำเนา ในช่วงวันหยุดยาวนี้ ขอให้ตรวจสอบสภาพภูมิอากาศ เส้นทาง และสภาพยานพาหนะก่อนออกเดินทาง เพื่อเดินทางถึงที่หมายอย่างปลอดภัย
ทั้งนี้ กองบัญชาการตำรวจนครบาลแนะนำหลีกเลี่ยงเส้นทางมุ่งหน้าแยกราชประสงค์ บริเวณแยกราชประสงค์ ตามที่ปรากฏทางสื่อโซเชียลมีเดีย จะได้มีประกาศนัดรวมตัวของกลุ่มผู้ชุมนุมฯ วันที่ 27 ก.ค. 2566 ในเวลา 17.00 น. นี้ ตั้งแต่เวลา 15.00 น. เป็นต้นไปจนเสร็จสิ้นการชุมนุม ได้แก่
1. เส้นทางที่อาจได้รับผลกระทบและควรหลีกเลี่ยง (1.1) ถ.ราชดำริ (แยกราชดำริ - แยกประตูน้ำ) (1.2) ถ.พระราม 1 (แยกเฉลิมเผ่า - แยกราชประสงค์) (1.3) ถ.เพลินจิต (แยกราชประสงค์ - แยกชิดลม)
2. เส้นทางที่แนะนำให้ประชาชนไปใช้เพื่อหลีกเสี่ยงผลกระทบด้านการจราจร ได้แก่ ถ.ราชปรารภ ถ.เพชรบุรี ถ.สุขุมวิท ถ.วิทยุ ถ.หลังสวน ถ.สารสิน ถ.พระราม  ถ.สาทร ถ.อังรีดูนังต์ ถ.พญาไท ถ.สีลม ซอยต้นสน ทั้งนี้ ประชาชนสามารถสอบถามข้อมูลสภาพการจราจร และสอบถามข้อมูลเส้นทางเพิ่มเติมได้ที่ศูนย์ควบคุมและสั่งการจราจร (บก.02) หมายเลขโทรศัพท์ 1197 ได้ตลอด 24 ชั่วโมง
“ท่านนายกฯ เชื่อการแสดงออกทางการเมืองเป็นสิทธิขั้นพื้นฐานของประชาชนในระบอบประชาธิปไตยไทย อันมีพระมหากษัตริย์ทรงเป็นประมุข ซึ่งที่ผ่านมาเป็นไปด้วยความเรียบร้อย  ขอย้ำให้ทุกคน ทุกฝ่ายเคารพกฎหมาย และสิทธิผู้อื่น โดยยึดประโยชน์ประเทศชาติ บ้านเมืองเป็นสำคัญ ช่วยกันไม่ให้สถานการณ์การเมืองไทยกลับไปมีความวุ่นวาย เพราะอาจทำให้การเดินหน้าประเทศหยุดชะงัก สร้างความกังวลต่อชาวต่างชาติที่กำลังตัดสินใจเดินทางมาประเทศไทย”   นางสาวรัชดาฯ กล่าว

ที่มา : https://www.thaigov.go.th/news/contents/details/70777