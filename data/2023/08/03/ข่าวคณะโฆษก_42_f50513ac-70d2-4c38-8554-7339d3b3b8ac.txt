รัฐบาลไทย-ข่าวทำเนียบรัฐบาล-รองโฆษกรัฐบาลเตือนประชาชน ระมัดระวังมิจชีพแอบอ้างหน่วยงานราชการหลอกลวงขอข้อมูลส่วนตัว


วันอังคารที่ 1 สิงหาคม 2566
01/08/2566
พิมพ์
รองโฆษกรัฐบาลเตือนประชาชน ระมัดระวังมิจชีพแอบอ้างหน่วยงานราชการหลอกลวงขอข้อมูลส่วนตัว
รองโฆษกรัฐบาลเตือนประชาชน ระมัดระวังมิจชีพแอบอ้างหน่วยงานราชการหลอกลวงขอข้อมูลส่วนตัว ทำให้ถูกหลองสูญเสียเงิน แนะประชาชนสังเกตเว็บไซต์หน่วยงานรัฐบาล จะลงท้ายด้วย .go.th เท่านั้น
วันนี้ 1 สิงหาคม 2566 นางสาวรัชดา ธนาดิเรก รองโฆษกประจำสำนักนายกรัฐมนตรี ย้ำเตือนประชาชน ระมัดระวังมิจฉาชีพแอบอ้างหน่วยงานราชการหลอกลวงขอข้อมูลส่วนตัว ทำให้ถูกหลอกสูญเสียเงิน โดยกองบัญชาการตำรวจสืบสวนสอบสวนอาชญากรรมทางเทคโนโลยี (บช.สอท.) หรือ ตำรวจไซเบอร์ เปิดเผยว่า จากตรวจสอบพบว่ามิจฉาชีพสร้างเพจเฟซบุ๊กหน่วยงานรัฐปลอมต่างๆ มีทั้ง 1.เพจ #ศูนย์ดำรงธรรมภาครัฐ 2.เพจศูนย์ร้องทุกข์คนไทย 3.เพจศูนย์ช่วยเหลือประชาชน 4.เพจศูนย์ดำรงธรรมเคลื่อนที่ 5.ศูนย์เพจดำรงธรรมจังหวัดต่างๆ มีการใช้ตราสัญลักษณ์ของหน่วยงานราชการโดยไม่ได้รับอนุญาต และมีการคัดลอกข้อความรูปภาพของหน่วยงานรัฐจริงมาใช้เตือนภัยประชาชน เพื่อสร้างความน่าเชื่อถือ แสร้งหวังดีประสงค์ร้ายต่อผู้เสียหาย
นางสาวรัชดา กล่าวว่า มิจฉาชีพที่สร้างเพจปลอมเหล่านี้ จะสอบถามข้อมูลของเหยื่อเกี่ยวกับการถูกหลอกลวง ความเสียหายที่เกิดขึ้น และขอหลักฐานที่เกี่ยวข้อง เช่น ข้อมูลส่วนตัว ข้อมูลทางการเงิน หลักฐานการพูดคุยกับคนร้าย หลักฐานการโอนเงิน เป็นต้น หลังจากนั้น จะให้เพิ่มเพื่อนทางแอปพลิเคชันไลน์เพื่อไปติดต่อกับทนายความปลอม ที่อ้างว่าสามารถช่วยเหลือ และติดตามเร่งรัดคดีที่ผู้เสียหายเคยตกเป็นเหยื่อได้ แต่ต้องโอนเงินค่าทนายมาให้ก่อนถึงจะได้รับความช่วยเหลือ เมื่อหลงเชื่อโอนเงินไปก็จะถูกตัดขาดการติดต่อ “ขอให้ประชาชนอย่าหลงเชื่อเด็ดขาด และระมัดระวังการเปิดเผยข้อมูลส่วนบุคคล ข้อมูลทางการเงิน ข้อมูลทางคดีผ่านสื่อสังคมออนไลน์ สำหรับช่องทางการติดต่อศูนย์ดำรงธรรม กระทรวงมหาดไทย ไม่มีไลน์ทางการ ไม่มีเพจเฟซบุ๊กแต่อย่างใด มีเพียง http://www.damrongdhama.moi.go.th สายด่วน 1567 และแอปพลิเคชัน ศูนย์ดำรงธรรม 1567 เท่านั้น หากพบเห็นช่องทางอื่นเชื่อได้ว่าเป็นมิจฉาชีพอย่างแน่นอน
ทั้งนี้ การติดต่อกับหน่วยงานของรัฐผ่านช่องทางออนไลน์ ควรตรวจสอบว่าเป็นหน่วยงานจริงหรือไม่ โดยการโทรติดต่อไปยังหน่วยงานนั้นโดยตรง แนะประชาชนขอให้ข้อสังเกตว่า หากได้รับลิงก์เว็บไซต์ที่ต้องสงสัย ขอให้ตรวจสอบชื่อเว็บไซต์ที่ลงท้ายก่อนทุกครั้ง เว็บไซต์ของหน่วยงานรัฐบาล ส่วนราชการ กระทรวง/กรม จะลงท้ายด้วย .go.th ย่อมาจาก Government of Thailand” นางสาวรัชดา ย้ำ

ที่มา : https://www.thaigov.go.th/news/contents/details/70883