รัฐบาลไทย-ข่าวทำเนียบรัฐบาล-​รัฐบาลเดินหน้าซ้อมแผนเผชิญเหตุเตรียมรับมือน้ำฝน ลงพื้นที่เร่งสร้างการรับรู้สถานการณ์ เพื่อรับมือสถานการณ์อุทกภัยในช่วงฤดูฝนปีนี้


วันอังคารที่ 25 กรกฎาคม 2566
25/07/2566
พิมพ์
​รัฐบาลเดินหน้าซ้อมแผนเผชิญเหตุเตรียมรับมือน้ำฝน ลงพื้นที่เร่งสร้างการรับรู้สถานการณ์ เพื่อรับมือสถานการณ์อุทกภัยในช่วงฤดูฝนปีนี้
​รัฐบาลเดินหน้าซ้อมแผนเผชิญเหตุเตรียมรับมือน้ำฝน ลงพื้นที่เร่งสร้างการรับรู้สถานการณ์ เพื่อรับมือสถานการณ์อุทกภัยในช่วงฤดูฝนปีนี้
วันที่ 25 กรกฎาคม 2566 นางสาวรัชดา ธนาดิเรก รองโฆษกประจำสำนักนายกรัฐมนตรี เปิดเผยว่า รัฐบาล โดยกองอำนวยการน้ำแห่งชาติ (กอนช.) เร่งสร้างการรับรู้ติดตามสภาพอากาศและสถานการณ์น้ำอย่างต่อเนื่อง โดยเฉพาะพื้นที่      ที่มีฝนตกสะสมมากกว่า 90 มิลลิเมตร ในช่วงเวลา 24 ชั่วโมง และพื้นที่จุดเสี่ยงที่เคยเกิดน้ำท่วมอยู่เป็นประจำเน้นการปรับการบริหารจัดการน้ำในแหล่งเก็บกักน้ำขนาดใหญ่ ขนาดกลาง ขนาดเล็ก น้ำในลำน้ำ รวมถึงเขื่อนระบายน้ำและประตูระบายน้ำ ให้สอดคล้องกันตั้งแต่ต้นน้ำถึงปลายน้ำและอิทธิพลของการขึ้น – ลง ของน้ำทะเล โดยการเร่งระบายและพร่องน้ำรองรับสถานการณ์ฝนที่คาดว่าจะตกหนัก ติดตาม ตรวจสอบ ซ่อมแซม แนวคันบริเวณริมแม่น้ำ และเร่งกำจัดสิ่งกีดขวางทางน้ำ เตรียมแผนรับสถานการณ์น้ำหลาก เตรียมความพร้อมบุคลากร เครื่องจักรเครื่องมือ รวมถึงความพร้อมของระบบสื่อสารสำรอง เพื่อบูรณาการความพร้อมให้ความช่วยเหลือได้ทันที และประชาสัมพันธ์สถานการณ์น้ำ และแจ้งเตือนล่วงหน้า ให้ประชาชนที่คาดว่าจะได้รับผลกระทบ เตรียมพร้อมในการอพยพได้ทันท่วงทีหากเกิดสถานการณ์
นางสาวรัชดา กล่าวว่า รัฐบาลตระหนักถึงการเตรียมความพร้อมรับมือฤดูฝน ปี 2566  มอบหมายให้       กอนช. ลงพื้นที่สร้างการรับรู้ให้ประชาชน และซ้อมแผนเผชิญเหตุทั่วทุกภูมิภาคของประเทศไทย ซึ่งที่ผ่านมาได้มีการซ้อมแผนเผชิญเหตุ เตรียมความพร้อมในพื้นที่เสี่ยงไปแล้วที่ภาคใต้ และภาคอิสาน เน้นย้ำให้บูรณาการทำงานร่วมกันของทุกหน่วยงานที่เกี่ยวข้อง ไม่ว่าจะเป็นการฝึกเตรียมความพร้อมด้านบุคลากร ทรัพยากร สถานที่ สิ่งอำนวยสะดวกต่างๆ สำหรับพร้อมรับมือสถานการณ์อุทกภัยในช่วงฤดูฝนนี้ สามารถปฏิบัติตามมาตรการ ติดตาม ประเมิน บริหารจัดการ และคาดการณ์สถานการณ์น้ำ รวมถึงแจ้งเตือน และให้ความช่วยเหลือบรรเทาผลกระทบอย่างมีความเป็นเอกภาพ ทันต่อสถานการณ์ เกิดประโยชน์ต่อประชาชน บรรเทาความเสียหายทั้งชีวิตและทรัพย์สิน
“ในช่วงวันที่ 28 กรกฎาคม - 2 สิงหาคม 2566 คาดว่าร่องมรสุมกำลังปานกลางพาดผ่านประเทศไทย ทำให้ฝนตกหนักมากบางพื้นที่ในภาคตะวันออก และภาคใต้ฝั่งตะวันตก อาจเกิดพื้นที่เสี่ยงน้ำหลาก และพื้นที่เสี่ยงดินโคลนถล่มบริเวณต้นน้ำ และน้ำท่วมฉับพลัน รวมถึงน้ำป่าไหลหลาก ดินโคลนถล่ม ขอให้ประชาชนระมัดระวัง ติดตามข่าวสารและสถานการณ์น้ำจากหน่วยงานราชการอย่างใกล้ชิด เพื่อเป็นการเตรียมรับมือกับสถานการณ์ที่อาจเกิดขึ้น สามารถป้องกันและลดผลกระทบได้อย่างทันท่วงที” นางสาวรัชดา ย้ำเตือน

ที่มา : https://www.thaigov.go.th/news/contents/details/70662