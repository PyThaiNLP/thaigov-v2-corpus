รัฐบาลไทย-ข่าวทำเนียบรัฐบาล-กรมการขนส่งทางราง ร่วมส่งประชาชนกลับภูมิลำเนาช่วงวันเฉลิมพระชนมพรรษาพระบาทสมเด็จพระเจ้าอยู่หัว


วันพฤหัสบดีที่ 27 กรกฎาคม 2566
กรมการขนส่งทางราง ร่วมส่งประชาชนกลับภูมิลำเนาช่วงวันเฉลิมพระชนมพรรษาพระบาทสมเด็จพระเจ้าอยู่หัว
....
วันนี้ (27 ก.ค. 66) นายอธิภู จิตรานุเคราะห์ รองอธิบดีกรมการขนส่งทางราง กระทรวงคมนาคม พร้อมด้วยเจ้าหน้าที่ ลงพื้นที่ตรวจความเรียบร้อยการเดินทางกลับภูมิลำเนาของประชาชน วันหยุดเนื่องในโอกาสมหามงคลเฉลิมพระชนมพรรษาพระบาทสมเด็จพระเจ้าอยู่หัว 28 กรกฎาคม 2566 ยาวต่อเนื่องถึงวันเข้าพรรษาและวันอาสาฬหบูชา ณ สถานีกลางกรุงเทพอภิวัฒน์
นายอธิภูฯ กล่าวว่า การลงพื้นที่ในวันนี้ เป็นการตรวจสอบความเรียบร้อยการให้บริการประชาชนของการรถไฟแห่งประเทศไทย (รฟท.) ที่ให้บริการประชาชนเดินทางกลับภูมิลำเนาช่วงวันหยุดยาว (ระหว่างวันที่ 28 กรกฎาคม ถึง 2 สิงหาคม 2566) ซึ่งจากการลงพื้่นที่ตรวจสอบ พบว่า ช่วงวันหยุดยาวนี้มีประชาชนเดินทางกลับภูมิลำเนา และไปทำธุระ ไปท่องเที่ยวทำบุญเนื่องจากเป็นวันสำคัญทางศาสนาเป็นจำนวนมาก จึงได้มีการกำชับให้ รฟท. เตรียมความพร้อมต่างๆ ภายในสถานี เพื่อให้ประชาชนได้รับความสะดวกสบายในการใช้บริการ ไม่ว่าจะเป็นการจัดเก้าอี้ระหว่างรอขบวนรถไฟให้ผู้โดยสารหรือคนที่มาส่งให้เพียงพอ การทำความสะอาดพื้นที่ให้พร้อมและน่าใช้บริการอยู่เสมอทั้งภายในสถานีและภายในขบวนรถ ความพร้อมของห้องพยาบาล กรณีมีผู้โดยสารไม่สบายหรือบาดเจ็บ เพิ่มเจ้าหน้าที่อำนวยความสะดวก เฝ้าระวังจุดเสี่ยงและจุดตัดทางรถไฟ และเน้นย้ำให้เจ้าหน้าที่มีความรอบคอบในการตรวจตั๋วโดยสารและผู้โดยสารก่อนขึ้นชั้นชานชาลา    รวมทั้งการตรวจวัดปริมาณแอลกอฮอล์ของพนักงานขับรถและพนักงานบริการบนรถไฟ เพื่อให้การเดินทางของประชาชนหรือสิ่งถึงที่หมายอย่างปลอดภัย หากประชาชนมีข้อมูลสอบถามสามารถติดต่อได้ที่ Call center 1690 สายด่วน รฟท.
ทั้งนี้ ขร. ขอให้ทุกท่านมีความสุขในการเดินทางกลับภูมิลำเนา ไปท่องเที่ยว ทำบุญ อย่างมีความสุข และสนุกไปกับการใช้บริการระบบขนส่งทางราง

ที่มา : https://www.thaigov.go.th/news/contents/details/70797