รัฐบาลไทย-ข่าวทำเนียบรัฐบาล-​สมัครด่วน !! กรมการจัดหางาน รับสมัครคนทำงานมาเก๊า 50 อัตรา เงินเดือนสูงสุดเกือบแสน


วันศุกร์ที่ 28 กรกฎาคม 2566
28/07/2566
พิมพ์
​สมัครด่วน !! กรมการจัดหางาน รับสมัครคนทำงานมาเก๊า 50 อัตรา เงินเดือนสูงสุดเกือบแสน
กรมการจัดหางาน เปิดรับสมัครคนหางานไปทำงานในเขตบริหารพิเศษมาเก๊า 9 ตำแหน่ง รวม 50 อัตรา เงินเดือน สูงสุด 93,660 บาท ฟรีค่าตั๋วเครื่องบินไป - กลับ สมัครได้ทางอีเมล ตั้งแต่บัดนี้ถึง 7 ส.ค. 66 ไม่เว้นวันหยุดราชการ
นายไพโรจน์ โชติกเสถียร อธิบดีกรมการจัดหางาน เปิดเผยว่า กรมการจัดหางาน เปิดรับสมัครคนไทยไปทำงานในเขตบริหารพิเศษมาเก๊า จำนวน 9 ตำแหน่ง 50 อัตรา ได้แก่ พนักงานบริการอาหารและเครื่องดื่ม (Food &Beverage Attendant) จำนวน 20 อัตรา ,พนักงานบริการอาหารและเครื่องดื่ม วีไอพี (Food & Beverage Attendant Ambassadors) จำนวน 10 อัตรา ,พนักงานบริการลูกค้า (Customer Service Host) จำนวน 5 อัตรา , พนักงานดูแลลูกค้าหน้าประตู (Doorman) จำนวน 2 อัตรา, พนักงานนวดสปา (Spa Therapist) จำนวน 3 อัตรา , พนักงานต้อนรับส่วนหน้า (Front Office Attendant) จำนวน 3 อัตรา, พนักงานดูแลกระเป๋า (Bell Attendant) จำนวน 3 อัตรา , พนักงานดูแลลูกค้าวีไอพี (Butler) จำนวน 2 อัตรา , และ เชฟ เดอ ปาร์ตี้ (Chef de Partie) จำนวน 2 อัตรา กับนายจ้าง บริษัท MGM Grand Paradise Limited ซึ่งประกอบกิจการสถานคาสิโน ร้านอาหาร และโรงแรม ตั้งอยู่ที่ MGM MACAU Building, Avenida Dr. Sun Yat Sen, N.1101, NAPE, Macau เงินเดือนอยู่ระหว่าง 44,520 – 93,660 บาท โดยนายจ้างจะจ่ายค่าโดยสารเครื่องบินไป - กลับ เมื่อทำงานสิ้นสุดสัญญาจ้าง ค่าที่พักเดือนละ 500 เหรียญมาเก๊า จัดอาหารให้ในช่วงเวลาทำงาน และสวัสดิการตามกฎหมายแรงงานมาเก๊า ผู้ที่สนใจสามารถดาวน์โหลดแบบฟอร์มใบสมัคร และศึกษารายละเอียดได้ที่ www.doe.go.th/overseas หัวข้อ “ข่าวประกาศรับสมัคร"  และยื่นใบสมัครทางอีเมล ได้ตั้งแต่บัดนี้จนถึงวันที่ 7 สิงหาคม 2566 ไม่เว้นวันหยุดราชการ
นายไพโรจน์ กล่าวว่า การรับสมัครในครั้งนี้เป็นการดำเนินการเพื่อจัดส่งคนหางานไปทำงานต่างประเทศ โดยวิธีรัฐจัดส่ง คนหางานไม่เสียค่าสมัครหรือค่าบริการใดๆ ทั้งสิ้น ผู้ที่ได้รับการคัดเลือกให้ไปทำงานจะต้องจ่าย ค่าใช้จ่ายเท่าที่จำเป็น ได้แก่ ค่าถ่ายรูป ค่าทำหนังสือเดินทาง (กรณียังไม่มี) ค่าตรวจสุขภาพ ค่าตรวจสอบประวัติอาชญากรรม ค่าสมัครสมาชิกกองทุนเพื่อช่วยเหลือคนหางานไปทำงานในต่างประเทศ รวมค่าใช้จ่าย ประมาณ 5,500 บาท โดยจะประกาศรายชื่อผู้มีสิทธิสอบสัมภาษณ์ ภายในวันที่ 18 สิงหาคม 2566 ทางเว็บไซต์ www.doe.go.th/overseas  ทาง facebook : แรงงานไทยไปต่างประเทศโดยรัฐจัดส่ง และไลน์กลุ่มโอเพนแชท “ผู้สมัครงาน MGM” โดยผู้สนใจสามารถสอบถามรายละเอียดเพิ่มเติมได้ที่ สำนักงานจัดหางานจังหวัดทุกจังหวัด สำนักงานจัดหางานกรุงเทพมหานครพื้นที่ 1 - 10 หรือกองบริหารแรงงานไทยไปต่างประเทศ หมายเลขโทรศัพท์ 0 2245 1034 หรือสายด่วนกระทรวงแรงงาน โทร. 1506 กด 2 กรมการจัดหางาน ในวันและเวลาราชการ

ที่มา : https://www.thaigov.go.th/news/contents/details/70822