รัฐบาลไทย-ข่าวทำเนียบรัฐบาล-ก.เกษตรฯ เตือน ! อย่าหลงเชื่อเพจปลอม หลอกขายสินค้า


วันพุธที่ 26 กรกฎาคม 2566
ก.เกษตรฯ เตือน ! อย่าหลงเชื่อเพจปลอม หลอกขายสินค้า
ก.เกษตรฯ เตือน ! อย่าหลงเชื่อเพจปลอม หลอกขายสินค้า
นายพีรพันธ์ คอทอง รองปลัดกระทรวงเกษตรและสหกรณ์ เปิดเผยว่า กรณีที่มีเพจได้มีการตั้งชื่อเพจว่า “กระทรวงเกษตรและสหกรณ์” แอบอ้างชื่อเพื่อจำหน่ายสินค้า ทำให้สร้างความสับสนแก่ประชาชน กระทรวงเกษตรฯ
จึงขอยืนยันว่ากระทรวงเกษตรฯ ไม่มีส่วนเกี่ยวข้องกับเพจดังกล่าว และขอเตือนเกษตรกรและประชาชนว่าอย่าหลงเชื่อ
สำหรับผู้กระทำการแอบอ้างฯ อาจจะมีความผิด ตาม พ.ร.บ.ว่าด้วยการกระทำความผิดเกี่ยวกับคอมพิวเตอร์
พ.ศ. 2550 และที่แก้ไขเพิ่มเติม ซึ่งกำหนดไว้ว่าหากผู้ใดกระทำการโดยทุจริตหรือโดยหลอกลวงนําเข้าสู่ระบบคอมพิวเตอร์ซึ่งข้อมูลคอมพิวเตอร์ที่บิดเบือนหรือปลอมไม่ว่าทั้งหมดหรือบางส่วนหรือข้อมูลคอมพิวเตอร์อันเป็นเท็จ โดยประการที่น่าจะเกิดความเสียหายแก่ประชาชน หรือนําเข้าสู่ระบบคอมพิวเตอร์ซึ่งข้อมูลคอมพิวเตอร์อันเป็นเท็จ โดยประการที่น่าจะเกิดความเสียหายต่อการรักษาความมั่นคงปลอดภัยของประเทศ ความปลอดภัยสาธารณะความมั่นคงในทางเศรษฐกิจของประเทศ หรือโครงสร้างพื้นฐานอันเป็นประโยชน์สาธารณะของประเทศ หรือก่อให้เกิดความตื่นตระหนกแก่ประชาชน ต้องระวางโทษจําคุกไม่เกิน 5 ปีหรือปรับไม่เกิน 100,000 บาท หรือทั้งจำทั้งปรับ
และอาจจะมีความผิดตามพระราชบัญญัติเครื่องหมายราชการ พ.ศ. 2482 จากกรณีที่ใช้เครื่องหมาย
ของหน่วยราชการ โดยไม่ได้รับอนุญาตจากหน่วยราชการที่กำหนดเครื่องหมายนั้น ต้องระวางโทษจำคุกไม่เกิน 1 ปี และปรับไม่เกิน 2,000 บาท  ทั้งนี้ ท่านสามารถติดตามเพจ “กระทรวงเกษตรและสหกรณ์” ซึ่งเป็นเพจหลัก ได้ตามลิ้งค์ https://www.facebook.com/MOACThailand?mibextid=ZbWKwL และสามารถติดตามความเคลื่อนไหวต่าง ๆ ได้ตามช่องทาง Social Media ของกระทรวงเกษตรและสหกรณ์ต่อไป

ที่มา : https://www.thaigov.go.th/news/contents/details/70749