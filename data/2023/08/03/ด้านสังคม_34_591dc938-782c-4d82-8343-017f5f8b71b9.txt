รัฐบาลไทย-ข่าวทำเนียบรัฐบาล-พม. สานพลัง ศูนย์ APCICT หนุนกลุ่มผู้สูงอายุ สตรี ครอบครัว พัฒนาทักษะ สร้างอาชีพยุคดิจิทัล


วันพฤหัสบดีที่ 3 สิงหาคม 2566
พม. สานพลัง ศูนย์ APCICT หนุนกลุ่มผู้สูงอายุ สตรี ครอบครัว พัฒนาทักษะ สร้างอาชีพยุคดิจิทัล
พม. สานพลัง ศูนย์ APCICT หนุนกลุ่มผู้สูงอายุ สตรี ครอบครัว พัฒนาทักษะ สร้างอาชีพยุคดิจิทัล
เมื่อวันที่ 31 ก.ค. 66 เวลา 16.00 น. นางสาวอังคณา  ใจกิจสุวรรณ รองปลัดกระทรวงการพัฒนาสังคมและความมั่นคงของมนุษย์ เป็นประธานพิธีประกาศเจตนารมณ์ และลงนามหนังสือแสดงเจตจำนงระหว่างศูนย์ฝึกอบรมเอเชียและแปซิฟิกด้านเทคโนโลยีสารสนเทศเพื่อการพัฒนา (Asian and Pacific Training Centre for Information and Communication Technology for Development: APCICT) กับ กรมกิจการผู้สูงอายุ (Department of Older Persons: DOP) และกรมกิจการสตรีและสถาบันครอบครัว (Department of Women's Affairs and Family Development: DWF) กระทรวงการพัฒนาสังคมและความมั่นคงของมนุษย์ โดยมี มิสเตอร์คียอง โค (Mr. Kiyoung Ko) ผู้อำนวยการ APCICT  นางสาวแรมรุ้ง วรวัธ อธิบดีกรมกิจการผู้สูงอายุ  และนางจินตนา จันทร์บำรุง อธิบดีกรมกิจการสตรีและสถาบันครอบครัว ร่วมลงนาม ณ ห้องประชุม ชั้น 19 กระทรวงการพัฒนาสังคมและความมั่นคงของมนุษย์ สะพานขาว ถนนกรุงเกษม กรุงเทพฯ
นางสาวอังคณา กล่าวว่า รัฐบาล โดยกระทรวงการพัฒนาสังคมและความมั่นคงของมนุษย์ (พม.) ได้ให้ความสำคัญกับการพัฒนาคุณภาพชีวิตที่ดีอย่างมั่นคงสำหรับประชาชนกลุ่มเป้าหมายที่เป็นผู้สูงอายุ สตรี และครอบครัว รวมถึงกลุ่มเปราะบาง อีกทั้งประสานพลังความร่วมมือกับภาคีเครือข่ายทุกภาคส่วน ระหว่างภาครัฐ ธุรกิจเอกชน และประชาสังคม รวมทั้งประชาชน ซึ่งวันนี้ พิธีประกาศเจตนารมณ์ และลงนามหนังสือแสดงเจตจำนง เป็นความร่วมมือระหว่างกระทรวง พม. โดย กรมกิจการผู้สูงอายุ และกรมกิจการสตรีและสถาบันครอบครัว ร่วมกับศูนย์ฝึกอบรมเอเชียและแปซิฟิกด้านเทคโนโลยีสารสนเทศเพื่อการพัฒนา (APCICT) ภายใต้คณะกรรมาธิการเศรษฐกิจและสังคมแห่งสหประชาชาติสำหรับเอเชียและแปซิฟิก หรือเอสแคป (ESCAP) เพื่อพัฒนาความเป็นหุ้นส่วนด้านการส่งเสริมทักษะทางดิจิทัลในกลุ่มผู้สูงอายุ สตรี และครอบครัว ด้วยการยกระดับการมีส่วนร่วมทางดิจิทัลและโอกาสในการเรียนรู้ตลอดชีวิต ในการส่งเสริมและพัฒนาอาชีพให้ประชาชนกลุ่มเป้าหมายสู่การค้าในระดับสากลต่อไป
สำหรับความร่วมมือครั้งนี้ กระทรวง พม. โดย ผส. และ สค. ให้การสนับสนุนในการจัดสรรผู้เชี่ยวชาญ ผู้ทรงคุณวุฒิ สนับสนุนทางเทคนิคในการจัดกิจกรรมอบรม และสร้างการมีส่วนร่วมกับโครงการอื่น ๆ รวมถึงการหารือระดับภูมิภาค การฝึกอบรมวิทยาการ การสัมมนา และการประชุมเชิงปฏิบัติการที่จัดโดยศูนย์ APCICT อีกทั้งส่งเสริมโครงการพัฒนาศักยภาพในภูมิภาคเอเชีย – แปซิฟิก โดยมีแผนดำเนินการในพื้นที่ 4 จังหวัดนำร่องใน 4 ภูมิภาคของประเทศ
นางสาวแรมรุ้ง กล่าวต่อไปว่า กระทรวง พม. โดยกรมกิจการผู้สูงอายุ (ผส.) มีความร่วมมือในการพัฒนาความเป็นหุ้นส่วนด้านการส่งเสริมทักษะทางดิจิทัลในกลุ่มผู้สูงอายุ ด้วยการนำ Thai Soft Power 5F Food Festival Fashion Fighting Flim มายกระดับการสร้างงาน อาชีพ รายได้ และมูลค่าเพิ่มทางเศรษฐกิจผู้สูงอายุ (Silver Economy)
นางจินตนา กล่าวเพิ่มเติมว่า กระทรวง พม. โดยกรมกิจการสตรีและสถาบันครอบครัว (สค.) มีความร่วมมือในการส่งเสริมและผลักดันให้กลุ่มสตรีและครอบครัว ได้รับการส่งเสริมทักษะในยุคดิจิทัลทั้งด้านองค์ความรู้ การรู้เท่าทันภัยจากสื่อออนไลน์ และทักษะความเข้าใจในการใช้เทคโนโลยีดิจิทัล (Digital Literacy) สำหรับการประกอบอาชีพ
#ช่วย24ชั่วโมง  #พม24ชม  #ข่าวพม

ที่มา : https://www.thaigov.go.th/news/contents/details/70944