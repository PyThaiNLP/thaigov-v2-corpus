รัฐบาลไทย-ข่าวทำเนียบรัฐบาล-กรมทางหลวงชนบท ฟื้นฟูถนนสาย อย.3049 อำเภอลาดบัวหลวง จังหวัดพระนครศรีอยุธยา หลังได้รับผลกระทบจากอุทกภัย คาดแล้วเสร็จเดือนกันยายน 2566


วันพฤหัสบดีที่ 27 กรกฎาคม 2566
กรมทางหลวงชนบท ฟื้นฟูถนนสาย อย.3049 อำเภอลาดบัวหลวง จังหวัดพระนครศรีอยุธยา หลังได้รับผลกระทบจากอุทกภัย คาดแล้วเสร็จเดือนกันยายน 2566
เพิ่มประสิทธิภาพการคมนาคมขนส่งให้เชื่อม 3 จังหวัดได้สะดวกรวดเร็วปลอดภัยในทุกฤดู
กรมทางหลวงชนบท (ทช.) กระทรวงคมนาคม โดยสำนักงานทางหลวงชนบทที่ 1 (ปทุมธานี) รายงานความคืบหน้าโครงการฟื้นฟูถนนทางหลวงชนบทอันเนื่องมาจากเหตุภัยพิบัติ สาย อย.3049 แยก ทล.340 - บ้านบางตาเถร อำเภอลาดบัวหลวง จังหวัดพระนครศรีอยุธยา ระยะทาง 8.5 กิโลเมตร มีความคืบหน้าไปแล้วกว่าร้อยละ 65 คาดว่าแล้วเสร็จประมาณเดือนกันยายน 2566 ใช้งบประมาณ 77.875 ล้านบาท โดยสร้างและปรับปรุงโครงสร้างและผิวทางด้วยวิธี Pavement In-Place Recycling ก่อสร้างกำแพงกันดินชนิดเสาเข็ม พร้อมยกระดับถนนและงานซ่อมสร้างผิวทางคอนกรีตเสริมเหล็ก ทั้งนี้ เมื่อดำเนินการแล้วเสร็จจะเป็นการเพิ่มประสิทธิภาพการคมนาคมขนส่งพืชผลทางการเกษตรในพื้นที่ ช่วยบรรเทาความเดือดร้อนให้ประชาชนสามารถเดินทางเชื่อม 3 จังหวัด ระหว่างอำเภอลาดบัวหลวง จังหวัดพระนครศรีอยุธยา อำเภอสองพี่น้อง จังหวัดสุพรรณบุรี และอำเภอบางเลน จังหวัดนครปฐม ได้อย่างสะดวก รวดเร็ว ปลอดภัยในทุกฤดู

ที่มา : https://www.thaigov.go.th/news/contents/details/70767