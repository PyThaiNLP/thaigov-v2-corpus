รัฐบาลไทย-ข่าวทำเนียบรัฐบาล- รองโฆษกรัฐบาล นางสาวรัชดาฯ เผย รัฐบาลต่อยอดความร่วมมือไทย – กัมพูชา เปิดตัวรถไฟขนส่งสินค้าขบวนปฐมฤกษ์มาบตาพุด-พนมเปญ เพิ่มประสิทธิภาพการขนส่งสินค้าและเครือข่ายโลจิสติกส์ เชื่อมโยงกลุ่มภูมิภาค 


วันพุธที่ 2 สิงหาคม 2566
02/08/2566
พิมพ์
รองโฆษกรัฐบาล นางสาวรัชดาฯ เผย รัฐบาลต่อยอดความร่วมมือไทย – กัมพูชา เปิดตัวรถไฟขนส่งสินค้าขบวนปฐมฤกษ์มาบตาพุด-พนมเปญ เพิ่มประสิทธิภาพการขนส่งสินค้าและเครือข่ายโลจิสติกส์ เชื่อมโยงกลุ่มภูมิภาค
รองโฆษกรัฐบาล นางสาวรัชดาฯ เผย รัฐบาลต่อยอดความร่วมมือไทย – กัมพูชา เปิดตัวรถไฟขนส่งสินค้าขบวนปฐมฤกษ์มาบตาพุด-พนมเปญ เพิ่มประสิทธิภาพการขนส่งสินค้าและเครือข่ายโลจิสติกส์ เชื่อมโยงกลุ่มภูมิภาค
วันนี้ (2 สิงหาคม 2566)นางสาวรัชดา ธนาดิเรก รองโฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ส่งเสริมช่องทางการขนส่งสินค้าทั้งในและระหว่างประเทศ โดยชื่นชมความร่วมมือของพันธมิตรทุกฝ่ายจากไทย – กัมพูชา พัฒนาการขนส่งสินค้าทางระบบรางให้มีประสิทธิภาพเพิ่มสูงขึ้น เพิ่มให้เป็นอีกทางเลือกในการขนส่งสินค้าให้ผู้ประกอบการค้าระหว่างไทยและกัมพูชา และถือเป็นโอกาสเพิ่มขีดความสามารถในการแข่งขันทางการค้าของไทยในอนาคต
รองโฆษกประจำสำนักนายกรัฐมนตรี กล่าวว่า หน่วยงานภาครัฐและภาคเอกชนที่เกี่ยวข้องทั้งไทยและกัมพูชา ร่วมกันเปิดตัวรถไฟขบวนปฐมฤกษ์ ไทย – กัมพูชา ณ สถานีรถไฟด่านพรมแดนบ้านคลองลึก อ.อรัญประเทศ จ.สระแก้ว เป็นขบวนรถไฟขนส่งสินค้าระบบรางที่จะเดินทางจากประเทศไทยไปยังประเทศกัมพูชา ในเส้นทาง มาบตาพุด - คลองลึก - ปอยเปต – พนมเปญ โดยการรถไฟแห่งประเทศ (รฟท.) ได้ร่วมผลักดันการบริการขนส่งทางราง หนึ่งในยุทธศาสตร์ที่สำคัญของนายกรัฐมนตรี ให้สามารถเชื่อมต่อการขนส่งสินค้าทางระบบรางในประเทศไทย เข้ากับการขนส่งสินค้าทางระบบรางของภูมิภาคอาเซียน โดยเริ่มจากการขยายขีดความสามารถการขนส่งสินค้าทางระบบรางของ ไทย – กัมพูชา ผ่านการเปิดขบวนรถไฟขนส่งสินค้ารอบปฐมฤกษ์ในครั้งนี้ ซึ่งรถไฟขบวนปฐมฤกษ์ ไทย - กัมพูชา เกิดจากความร่วมมือที่ดีของพันธมิตรทุกฝ่าย ร่วมกันผลักดันการขนส่งสินค้าทางระบบรางให้มีประสิทธิภาพเพิ่มสูงขึ้น ราคาลดลง เกิดการพัฒนาการขนส่งสินค้าผ่านระบบรางระหว่างกัน เชื่อมโยงถึงประเทศเพื่อนบ้านในภูมิภาคอาเซียนต่อไป
“นายกรัฐมนตรีให้ความสำคัญต่อการพัฒนาระบบขนส่ง ระบบโลจิสติกส์ เชื่อมโยงโครงสร้าง ในและระหว่างประเทศอย่างไร้รอยต่อ มีประสิทธิภาพ ราคาไม่แพง เพื่อเพิ่มขีดความสามารถในการแข่งขันทางการค้า และเพิ่มทางเลือกในการขนส่ง โดยเชื่อมั่นว่าด้วยความมุ่งมั่นในการทำงานของรัฐบาลที่ผ่านมา และความร่วมมือของหน่วยงานภาครัฐและภาคเอกชนของไทย กับประเทศเพื่อนบ้าน และกับกัมพูชาในครั้งนี้ จะช่วยส่งเสริมระบบขนส่งโลจิสติกส์ให้มีประสิทธิภาพมากขึ้น ทันสมัยขึ้น เป็นประโยชน์กับทั้ง 2 ประเทศ” นางสาวรัชดาฯ กล่าว

ที่มา : https://www.thaigov.go.th/news/contents/details/70899