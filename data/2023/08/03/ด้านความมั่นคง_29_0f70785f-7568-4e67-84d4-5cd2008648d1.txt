รัฐบาลไทย-ข่าวทำเนียบรัฐบาล-ปลัดมหาดไทย นำพ่อแม่พี่น้องประชาชนชาวแปดริ้ว ร่วมแสดงความจงรักภักดี กิจกรรมมหากุศล ทำบุญตักบาตร-ไถ่ชีวิตโคกระบือ-ปล่อยปลา-บริจาคโลหิต ณ วัดหลวงพ่อโสธร เพื่อถวายเป็นพระราชกุศล 


วันอาทิตย์ที่ 30 กรกฎาคม 2566
30/07/2566
พิมพ์
ปลัดมหาดไทย นำพ่อแม่พี่น้องประชาชนชาวแปดริ้ว ร่วมแสดงความจงรักภักดี กิจกรรมมหากุศล ทำบุญตักบาตร-ไถ่ชีวิตโคกระบือ-ปล่อยปลา-บริจาคโลหิต ณ วัดหลวงพ่อโสธร เพื่อถวายเป็นพระราชกุศล
ปลัดมหาดไทย นำพ่อแม่พี่น้องประชาชนชาวแปดริ้ว ร่วมแสดงความจงรักภักดี กิจกรรมมหากุศล ทำบุญตักบาตร-ไถ่ชีวิตโคกระบือ-ปล่อยปลา-บริจาคโลหิต ณ วัดหลวงพ่อโสธร เพื่อถวายเป็นพระราชกุศล แด่พระบาทสมเด็จพระเจ้าอยู่หัว เนื่องในโอกาสวันเฉลิมพระชนมพรรษา 71 พรรษา
ปลัดมหาดไทย นำพ่อแม่พี่น้องประชาชนชาวแปดริ้ว ร่วมแสดงความจงรักภักดี กิจกรรมมหากุศล ทำบุญตักบาตร-ไถ่ชีวิตโคกระบือ-ปล่อยปลา-บริจาคโลหิต ณ วัดหลวงพ่อโสธร เพื่อถวายเป็นพระราชกุศล แด่พระบาทสมเด็จพระเจ้าอยู่หัว เนื่องในโอกาสวันเฉลิมพระชนมพรรษา 71 พรรษา 28 กรกฎาคม 2566
วันนี้ (30 ก.ค. 66) เวลา 07.30 น. ที่วัดโสธรวราราม วรวิหาร ตำบลหน้าเมือง อำเภอเมืองฉะเชิงเทรา จังหวัดฉะเชิงเทรา นายสุทธิพงษ์ จุลเจริญ ปลัดกระทรวงมหาดไทย เป็นประธานฝ่ายคฤหัสถ์ในพิธีทำบุญตักบาตร พิธีไถ่ชีวิตโค-กระบือ พิธีปล่อยพันธุ์สัตว์น้ำ และพิธีเปิดลานบริจาคโลหิต เพื่อถวายเป็นพระราชกุศล แด่พระบาทสมเด็จพระเจ้าอยู่หัว เนื่องในโอกาสวันเฉลิมพระชนมพรรษา 71 พรรษา 28 กรกฎาคม 2566 โดยได้รับเมตตาจาก พระเทพภาวนาวชิรคุณ วิ. เจ้าคณะจังหวัดฉะเชิงเทรา เจ้าอาวาสวัดโสธรวราราม วรวิหาร เป็นประธานฝ่ายสงฆ์ มีพระสงฆ์ทรงสมณศักดิ์และคณะสงฆ์วัดโสธรวราราม วรวิหาร ร่วมพิธี โดยมี นายขจรเกียรติ รักพานิชมณี ผู้ว่าราชการจังหวัดฉะเชิงเทรา นางปิติมา รักพานิชมณี ประธานแม่บ้านมหาดไทยจังหวัดฉะเชิงเทรา นายณัฐพงษ์ สงวนจิตร นางสาวฉัตรประอร นิยม รองผู้ว่าราชการจังหวัดฉะเชิงเทรา นายเชาวเนตร ยิ้มประเสริฐ ปลัดจังหวัดฉะเชิงเทรา นายธนพัฒน์ เจียรสถิต รองนายกองค์การบริหารส่วนจังหวัดฉะเชิงเทรา พ.ต.ท.สงคราม ปั้นเอี่ยม รอง ผกก.สอบสวน สภ.จังหวัดฉะเชิงเทรา พันตำรวจเอก สาธิต มิตรรัก ผกก.สภ.เมืองฉะเชิงเทรา หัวหน้าส่วนราชการ ข้าราชการ พุทธศาสนิกชนชาวแปดริ้ว และนักท่องเที่ยวจำนวนมาก ร่วมกิจกรรม
โอกาสนี้ นายสุทธิพงษ์ จุลเจริญ ปลัดกระทรวงมหาดไทย ประธานในพิธี จุดธูปเทียนบูชาพระรัตนตรัย แล้วถวายธูปเทียนแพ เบื้องหน้าพระบรมฉายาลักษณ์พระบาทสมเด็จพระเจ้าอยู่หัว และถวายสักการะพระเทพภาวนาวชิรคุณ วิ. เจ้าคณะจังหวัดฉะเชิงเทรา เจ้าอาวาสวัดโสธรวราราม วรวิหาร ประธานฝ่ายสงฆ์ และร่วมประกอบเจริญพระพุทธมนต์ หลังจากเสร็จพิธีปลัดกระทรวงมหาดไทย นำหัวหน้าส่วนราชการ และประชาชน ร่วมใส่บาตรข้าวสารอาหารแห้ง แด่พระสงฆ์ จำนวน 71 รูป และร่วมไถ่ชีวิตโค-กระบือ จำนวน 71 ตัว ณ บริเวณรอบพระอุโบสถ วัดโสธรวราราม วรวิหาร และร่วมปล่อยพันธุ์สัตว์น้ำลงสู่แม่น้ำบางปะกง จำนวน 371,000 ตัว ณ ศาลาอัญเชิญหลวงพ่อโสธรขึ้นจากแม่น้ำบางปะกง วัดโสธรวราราม วรวิหาร เพื่อถวายเป็นพระราชกุศลแด่พระบาทสมเด็จพระเจ้าอยู่หัว เนื่องในโอกาสวันเฉลิมพระชนมพรรษา 71 พรรษา 28 กรกฎาคม 2566
จากนั้น เวลา 09.00 ที่ศาลาเอนกประสงค์ นายสุทธิพงษ์ จุลเจริญ ปลัดกระทรวงมหาดไทย เป็นประธานพิธีเปิดโครงการบริจาคโลหิต เพื่อสมทบธนาคารเลือดโรงพยาบาลพุทธโสธร ก่อนที่จะนำหัวหน้าส่วนราชการร่วมบริจาคโลหิต โดยกล่าวว่า "นับเป็นพระมหากรุณาธิคุณอย่างที่สุดมิได้ที่พระบาทสมเด็จพระเจ้าอยู่หัว ทรงพระกรุณาโปรดเกล้าโปรดกระหม่อม พระราชทานผ้าไตรและเครื่องไทยธรรมพระราชทาน ถวายแด่ประธานสงฆ์ พระสงฆ์ที่เจริญพระพุทธมนต์ในพิธีเจริญพระพุทธมนต์ถวายเป็นพระราชกุศล แด่พระบาทสมเด็จพระเจ้าอยู่หัว เนื่องในโอกาสวันเฉลิมพระชนมพรรษา 71 พรรษา 28 กรกฎาคม 2566"
"ขออนุโมทนาบุญแด่พระเทพภาวนาวชิรคุณ วิ. เจ้าคณะจังหวัดฉะเชิงเทรา เจ้าอาวาสวัดโสธรวราราม วรวิหาร และคณะสงฆ์วัดโสธรวราราม วรวิหาร ที่ได้ร่วมกับผู้ว่าราชการจังหวัดฉะเชิงเทราและคณะ ได้มาร่วมกันทำกิจกรรมอันเป็นมหากุศลยิ่ง เพื่อถวายเป็นพระราชกุศล แด่พระบาทสมเด็จพระเจ้าอยู่หัว เนื่องในโอกาสวันเฉลิมพระชนมพรรษา 71 พรรษา 28 กรกฎาคม 2566 รวมทั้งการเชิญชวนพี่น้องประชาชน ทั้งคนแปดริ้ว และนักท่องเที่ยวทุกคน ได้มีโอกาสได้ถวายความจงรักภักดีด้วยการถวายโลหิตเพื่อช่วยเหลือเพื่อนมนุษย์ในวันนี้" นายสุทธิพงษ์ ฯ กล่าว
นายสุทธิพงษ์ ฯ กล่าวต่ออีกว่า กิจกรรมในครั้งนี้ประสบความสำเร็จตามวัตถุประสงค์และตามที่ตั้งใจ ขอให้พี่น้องประชาชนที่รักทุกคนจงภาคภูมิใจว่า เราได้เป็นส่วนหนึ่งของพสกนิกรชาวไทยที่ได้ช่วยกันทำสิ่งที่ดี เพื่อน้อมเกล้าน้อมกระหม่อมถวายเป็นพระราชกุศล ถวายพระพรชัยมงคล แด่พระบาทสมเด็จพระเจ้าอยู่หัว ผู้ทรงมีพระมหากรุณาธิคุณยิ่ง และนับเนื่องตั้งแต่วันที่ 29 กรกฎาคม 2566 เป็นต้นไป นับเป็นปีกุศลยิ่งที่คนไทยทุกคนได้มีโอกาสสร้างคุณงามความดี เพื่อถวายเป็นพระราชกุศล แด่พระบาทสมเด็จพระเจ้าอยู่หัว ที่พระองค์มีพระชนมายุครบ 6 รอบ 72 พรรษา ซึ่งตามความเชื่อของปีนักษัตร การครบรอบนั้นเป็นปีที่มีความมงคลยิ่ง ดังนั้น พวกเราทุกคนจะได้มีโอกาสทำความดี เริ่มตั้งแต่วันนี้ ถวายพระราชกุศลแด่พระบาทสมเด็จพระเจ้าอยู่หัว เนื่องในโอกาสเฉลิมพระชนมายุครบ 6 รอบ 72 พรรษา
"ในส่วนของจังหวัดฉะเชิงเทรา โดยเฉพาะอย่างยิ่งวัดโสธรวราราม วรวิหาร ซึ่งเป็นพระอารามหลวงที่เป็นสถานที่สำคัญของจังหวัดและของประเทศ เป็นที่สถิตของหลวงพ่อพุทธโสธรที่ชาวบ้านนับถือบูชาว่าเป็นองค์ศักดิ์สิทธิ์ยิ่ง ท่านผู้ว่าราชการจังหวัดฉะเชิงเทราได้ช่วยคิดร่วมกับทุกภาคส่วน รวมถึงผู้นำองค์กรปกครองส่วนท้องถิ่น ในการที่จะตั้งหน่วยจิตอาสา อาสาสมัครท้องถิ่นรักษ์โลก (อถล.) ประจำไว้ที่วัดโสธรวราราม วรวิหาร เพื่อดูแลรักษาสิ่งแวดล้อม รักษาความสะอาด และเพื่ออำนวยความสะดวกต่อญาติโยมพี่น้องประชาชนที่มาเยี่ยมชมกราบไหว้ที่แห่งนี้ จึงขอกราบนมัสการเรียนคณะสงฆ์วัดโสธรวราราม วรวิหาร ในการร่วมดำเนินกิจกรรมที่ดีและเป็นประโยชน์ ซึ่งจะเป็นภาพที่สวยงาม ในการร่วมกันเป็นจิตอาสาตามแนวพระบรมราโชบายของพระบาทสมเด็จพระเจ้าอยู่หัว เพื่อทำกิจกรรมจิตอาสาในสถานที่สำคัญแห่งนี้ และถือโอกาสนี้ทำกิจกรรมเฉลิมพระเกียรติมหามงคลครบ 6 รอบ 72 พรรษา เป็นจังหวัดแรกของประเทศไปในตัว โอกาสนี้อนุโมทนาบุญผู้ว่าราชการจังหวัดฉะเชิงเทราและคณะ ที่ได้มีจิตกรุณาอันเป็นกุศลและตั้งใจทำหน้าที่ในการที่จะดูแลบ้านเมืองให้สะอาด ประชาชนชาวแปดริ้วมีความสุข และมีคนที่เต็มไปด้วยความเสียสละ ดังเช่นวันนี้" นายสุทธิพงษ์ ฯ กล่าวเพิ่มเติม
นายสุทธิพงษ์ ฯ กล่าวทิ้งท้ายว่า "ขออาราธนาคุณของพระรัตนตรัย บารมีของหลวงพ่อโสธร อีกทั้งพระบารมีในพระบาทสมเด็จพระเจ้าอยู่หัว ได้ทรงอภิบาลทุกท่าน และประชาชนชาวไทยทุกหมู่เหล่า ได้มีความสุข ความเจริญ ตลอดกาลนาน"
นายขจรเกียรติ รักพานิชมณี ผู้ว่าราชการจังหวัดฉะเชิงเทรา กล่าวว่า เนื่องในโอกาสวันเฉลิมพระชนมพรรษาพระบาทสมเด็จพระเจ้าอยู่หัว 28 กรกฎาคม 2566 ได้เวียนมาบรรจบครบรอบอีกวาระหนึ่งในปี พ.ศ. 2566 คณะสงฆ์ทั่วประเทศและพสกนิกรชาวไทยทุกหมู่เหล่า ต่างปลื้มปิติและสำนึกในพระมหามหากรุณาธิคุณที่ได้ทรงบำเพ็ญมาตลอดรัชสมัยของพระองค์ ในโอกาสนี้ คณะสงฆ์วัดโสธรวราราม วรวิหาร ในนามคณะสงฆ์จังหวัดฉะเชิงเทรา และคณะกรรมการที่ปรึกษาวัดโสธรวราราม วรวิหาร และคณะกรรมการไวยาวัจกร ได้จัดกิจกรรมเพื่อน้อมถวายเป็นพระราชกุศลแด่พระบาทสมเด็จพระเจ้าอยู่หัว เนื่องในโอกาสวันเฉลิมพระชนมพรรษา 28 กรกฎาคม 2566 ในวันอาทิตย์ที่ 30 กรกฎาคม พ.ศ. 2566 ทั้งหมด 6 กิจกรรม ประกอบด้วย 1) กิจกรรมทำบุญตักบาตร ถวายเป็นพระราชกุศล 2) กิจกรรมปล่อยพันธุ์สัตว์น้ำ ลงสู่แม่น้ำบางปะกง จำนวน 371,000 ตัว ถวายเป็นพระราชกุศล 3) กิจกรรมเปิดลานบริจาคโลหิต เพื่อสมทบธนาคารเลือดโรงพยาบาลพุทธโสธรเพื่อถวายเป็นพระราชกุศล 4) พิธีมอบครุภัณฑ์ทางการแพทย์ ถวายเป็นพระราชกุศล 5) พิธีเจริญพระพุทธมนต์ถวายเป็นพระราชกุศลเนื่องในวันเฉลิมพระชนมพรรษา 28 กรกฎาคม 2556 และ 6) พิธีไถ่ชีวิตโคกระบือถวายเป็นพระราชกุศล จำนวน 71 ตัว

ที่มา : https://www.thaigov.go.th/news/contents/details/70863