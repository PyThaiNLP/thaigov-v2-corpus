รัฐบาลไทย-ข่าวทำเนียบรัฐบาล-รฟม. สั่งคุมเข้มมาตรการความปลอดภัยตลอดเส้นทางก่อสร้างโครงการรถไฟฟ้าทุกสาย อำนวยความสะดวกแก่ผู้สัญจรทางถนนในช่วงวันหยุดยาว 28 กรกฎาคม – 2 สิงหาคม 2566 นี้


วันพฤหัสบดีที่ 27 กรกฎาคม 2566
รฟม. สั่งคุมเข้มมาตรการความปลอดภัยตลอดเส้นทางก่อสร้างโครงการรถไฟฟ้าทุกสาย อำนวยความสะดวกแก่ผู้สัญจรทางถนนในช่วงวันหยุดยาว 28 กรกฎาคม – 2 สิงหาคม 2566 นี้
....
ตามที่คณะรัฐมนตรี ได้มีมติเห็นชอบกำหนดให้วันจันทร์ที่ 31 สิงหาคม 2566 เป็นวันหยุดราชการเพิ่มเป็นกรณีพิเศษ เพื่อให้เกิดการกระตุ้นเศรษฐกิจของประเทศ ซึ่งจะทำให้มีวันหยุดราชการติดต่อกันรวม 6 วัน ตั้งแต่วันศุกร์ที่ 28 กรกฎาคม ถึง วันพุธที่ 2 สิงหาคม 2566 นั้น
นายภคพงศ์ ศิริกันทรมาศ ผู้ว่าการการรถไฟฟ้าขนส่งมวลชนแห่งประเทศไทย  กระทรวงคมนาคม เปิดเผยว่า การรถไฟฟ้าขนส่งมวลชนแห่งประเทศไทย (รฟม.) ได้สั่งการให้โครงการรถไฟฟ้าทุกสายในความรับผิดชอบของ รฟม. เตรียมความพร้อมในการอำนวยความสะดวกและปลอดภัยในบริเวณพื้นที่ก่อสร้างโครงการฯ เพื่อรองรับการเดินทางของประชาชนที่จะเดินทางกลับภูมิลำเนา หรือเดินทางไปท่องเที่ยวในช่วงวันหยุดยาว ระหว่างวันที่ 28 กรกฎาคม ถึง 2 สิงหาคม 2566 โดยปัจจุบันโครงการรถไฟฟ้าสายสีส้ม (ตะวันออก) ช่วงศูนย์วัฒนธรรมแห่งประเทศไทย - มีนบุรี (สุวินทวงศ์) และโครงการรถไฟฟ้าสายสีเหลือง ช่วงลาดพร้าว - สำโรง ได้ดำเนินงานก่อสร้างงานโยธาแล้วเสร็จ 100% ซึ่ง รฟม. ได้กำชับให้ผู้รับเหมาทั้งสองโครงการเร่งดำเนินงานซ่อมแซมผิวจราจร เพื่อคืนสภาพผิวจราจรถาวรแก่ประชาชนผู้ใช้รถใช้ถนนโดยเร็ว
ในส่วนของโครงการรถไฟฟ้าที่ยังอยู่ระหว่างดำเนินงานก่อสร้างงานโยธา ได้แก่ โครงการรถไฟฟ้าสายสีชมพู ช่วงแคราย - มีนบุรี และส่วนต่อขยาย ช่วงสถานีศรีรัช - เมืองทองธานี และโครงการรถไฟฟ้าสายสีม่วง ช่วงเตาปูน - ราษฎร์บูรณะ (วงแหวนกาญจนาภิเษก) นั้น รฟม. ได้สั่งการให้ผู้รับเหมาปฏิบัติตามมาตรการความปลอดภัยในงานก่อสร้างอย่างเคร่งครัด หมั่นตรวจสอบและจัดสภาพหน้างานให้อยู่ในสภาพเรียบร้อย เช่น การปิดกั้นพื้นที่ก่อสร้างและช่องเปิดต่างๆ การจัดเก็บอุปกรณ์เครื่องมือ เครื่องจักรให้เรียบร้อยและปลอดภัย ไม่กีดขวางการจราจร การจัดแนวแบริเออร์ให้เป็นระเบียบ ติดตั้งป้ายเตือน ป้ายทางเบี่ยง ทางเลี่ยง และปิดกั้นแนวรั้วคอนกรีตบริเวณจุดที่เป็นอันตรายให้เรียบร้อย รวมถึงการติดตั้งไฟส่องสว่างให้ชัดเจน การตรวจสอบอุปกรณ์ไฟฟ้า และการจัดเก็บวัตถุไวไฟหรือสารไวไฟให้ปลอดภัย นอกจากนี้ ยังจัดให้มีเจ้าหน้าที่เฝ้าระวังและจัดเตรียมอุปกรณ์ด้านจราจร เพื่อเตรียมพร้อมให้การช่วยเหลือกรณีเกิดเหตุฉุกเฉิน ตลอด 24 ชั่วโมง เพื่อทำให้เกิดความปลอดภัยในชีวิตและทรัพย์สิน รวมทั้งป้องกันอุบัติเหตุที่อาจจะเกิดขึ้น ติดตามรายละเอียดและข้อมูลข่าวสารเพิ่มเติมได้ที่เว็บไซต์ รฟม. www.mrta.co.th และเฟซบุ๊กแฟนเพจการรถไฟฟ้าขนส่งมวลชนแห่งประเทศไทย หรือ Call Center รฟม. โทร. 0 2716 4044

ที่มา : https://www.thaigov.go.th/news/contents/details/70793