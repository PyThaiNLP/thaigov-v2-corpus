รัฐบาลไทย-ข่าวทำเนียบรัฐบาล-นายกฯ ติดตามสถานการณ์เหตุเพลิงไหม้และระเบิดภายในโรงเก็บประทัด ต.มูโนะ อ.สุไหงโก-ลก จ.นราธิวาส ให้ความมั่นใจดูแลช่วยเหลือผู้บาดเจ็บ-ผู้ได้รับผลกระทบอย่างดีที่สุด 


วันเสาร์ที่ 29 กรกฎาคม 2566
29/07/2566
พิมพ์
นายกฯ ติดตามสถานการณ์เหตุเพลิงไหม้และระเบิดภายในโรงเก็บประทัด ต.มูโนะ อ.สุไหงโก-ลก จ.นราธิวาส ให้ความมั่นใจดูแลช่วยเหลือผู้บาดเจ็บ-ผู้ได้รับผลกระทบอย่างดีที่สุด
นายกฯ ติดตามสถานการณ์เหตุเพลิงไหม้และระเบิดภายในโรงเก็บประทัด ต.มูโนะ อ.สุไหงโก-ลก จ.นราธิวาส ให้ความมั่นใจดูแลช่วยเหลือผู้บาดเจ็บ-ผู้ได้รับผลกระทบอย่างดีที่สุด
นางสาวรัชดา ธนาดิเรก รองโฆษกประจำสำนักนายกรัฐมนตรี เผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม รับทราบรายงานเมื่อเวลา 15.30 น. วันนี้ (29 ก.ค. 66) เกิดเหตุเพลิงไหม้และระเบิดภายในโรงเก็บประทัด พื้นที่ตำบลมูโนะ อำเภอสุไหงโก-ลก จังหวัดนราธิวาส เบื้องต้นมีบ้านเรือนประชาชนได้รับความเสียหายทั้งหลัง 10 หลัง เสียหายบางส่วนประมาณ 100 หลัง มีผู้เสียชีวิต 7 ราย (ผู้ใหญ่ 4 ราย เด็ก 3 ราย) โดยความคืบหน้าของเหตุการณ์ล่าสุดจากจังหวัดนราธิวาส เมื่อเวลา 17.15 น. ที่ผ่านมา ขณะนี้เพลิงสงบ และเจ้าหน้าที่อยู่ระหว่างการค้นหาผู้ที่อาจจะติดอยู่ใต้ซากปรักหักพังอย่างเร่งด่วน
นางสาวรัชดาฯ กล่าวว่า จากข้อมูลรายงาน สถานประกอบการที่เกิดเหตุเปิดกิจการร้านขายของชำและขายประทัด มีโกดังเก็บประทัดไว้เพื่อขายและส่งออกไปมาเลเซีย มีผู้เสียชีวิตขณะนี้ 7 ศพ และบาดเจ็บ 114 ราย เป็นโซนแดง 14 ราย ทั้งนี้ พลเอก อนุพงษ์ เผ่าจินดา รัฐมนตรีว่าการกระทรวงมหาดไทย ได้สั่งการในทุกมิติแล้ว โดยจังหวัดนราธิวาสจัดเตรียมสถานที่รับผู้อพยพที่อาคารสนามกีฬา อบต.มูโนะ พร้อมเครื่องนอน มีการจัดตั้งโรงครัวพระราชทานประกอบอาหารแจกจ่ายแก่ผู้ได้รับผลกระทบ ซึ่งในจุดรับอพยพได้จัดเตรียมแพทย์และพยาบาลด้านจิตเวชคอยพูดคุยทำความเข้าใจให้ผู้ได้รับผลกระทบผ่อนคลาย พร้อมจัดตั้งจุดรับแจ้งความเสียหายบริเวณใกล้ที่เกิดเหตุและมีการเตรียมพร้อมแพทย์ เตรียมพร้อมโรงพยาบาลใกล้เคียงสำหรับรับผู้ป่วยเล็กน้อย อีกทั้งเจ้าหน้าที่การไฟฟ้าได้เข้ามาตัดไฟในจุดเกิดเหตุและข้างเคียง พร้อมจัดรถส่องสว่างในจุดเกิดเหตุแล้ว
“นายกรัฐมนตรีมีความห่วงใยประชาชนในพื้นที่อย่างมาก และได้ติดตามสถานการณ์อย่างใกล้ชิด อีกทั้งได้เน้นย้ำทุกฝ่ายต้องให้การดูแลผู้บาดเจ็บและผู้ได้รับผลกระทบอย่างดีที่สุด” นางสาวรัชดาฯ กล่าว

ที่มา : https://www.thaigov.go.th/news/contents/details/70838