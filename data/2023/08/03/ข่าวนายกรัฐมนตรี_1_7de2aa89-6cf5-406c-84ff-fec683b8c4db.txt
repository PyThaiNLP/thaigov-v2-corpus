รัฐบาลไทย-ข่าวทำเนียบรัฐบาล-​นายกฯ ชื่นชมผลงานหัตถศิลป์ไทย ชวนประชาชนเที่ยวงาน “Crafts Bangkok 2023” จองกระเป๋ากระจูดปักลายเสือ


วันอังคารที่ 25 กรกฎาคม 2566
25/07/2566
พิมพ์
​นายกฯ ชื่นชมผลงานหัตถศิลป์ไทย ชวนประชาชนเที่ยวงาน “Crafts Bangkok 2023” จองกระเป๋ากระจูดปักลายเสือ
​นายกฯ ชื่นชมผลงานหัตถศิลป์ไทย ชวนประชาชนเที่ยวงาน “Crafts Bangkok 2023” จองกระเป๋ากระจูดปักลายเสือ
นางสาวรัชดา ธนาดิเรก รองโฆษกประจำสำนักนายกรัฐมนตรี เปิดเผยว่า วันนี้ (25 กรกฎาคม 2566) เวลา 08.30 น. ก่อนการประชุมคณะรัฐมนตรี ณ โถงกลาง ตึกบัญชาการ 1 ทำเนียบรัฐบาล นางสาวนฤดี ภู่รัตนรักษ์ รักษาการ ผู้อำนวยการสถาบันส่งเสริมหัตถกรรมไทย และคณะผู้บริหาร เข้าพบ พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เพื่อนำเสนอนิทรรศการแสดงผลงานหัตถศิลป์ไทย และประชาสัมพันธ์การจัดงาน “Crafts Bangkok 2023” ซึ่งจะจัดขึ้นระหว่างวันที่ 26 - 30 กรกฎาคม 2566 ณ โถงนิทรรศการ 98 - 99 ศูนย์นิทรรศการและการประชุมไบเทค กรุงเทพฯ ภายในงานประกอบด้วยการจำหน่ายผลิตภัณฑ์มูลนิธิส่งเสริมศิลปาชีพในสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง และผลิตภัณฑ์ของครูศิลป์ของแผ่นดิน ครูช่างศิลปหัตถกรรม ทายาทช่างศิลปหัตถกรรม และสมาชิกผู้ผลิตงานศิลปหัตถกรรมไทยของสถาบันส่งเสริมศิลปหัตถกรรมไทย
นางสาวรัชดา กล่าวว่า นายกรัฐมนตรีได้เยี่ยมชมผลงานหัตถศิลป์ไทยซึ่งจะมีการนำไปจำหน่ายในงาน “Crafts Bangkok 2023” เช่น ผลิตภัณฑ์ผ้าไหมแพรวา ต่อยอดภูมิปัญญาจากท้องถิ่น เครื่องปั้นดินเผาที่มีประโยชน์ใช้สอยและลวดลายที่สวยงาม สอดคล้องกับวิถีชีวิต เครื่องหอมและของตกแต่งบ้าน จากเซรามิกเขียนลายด้วยมือ กรอบพระ และผ้าซิ่น เครื่องประดับ และเครื่องใช้ ที่มีลวดลายเป็นหนึ่งเดียวในโลก ผลิตโดยการอัดและอบ เครื่องจักสาน เครื่องหนัง เครื่องปั้นดินเผา งานจักสานจากวัสดุธรรมชาติ การเลือกใช้วัสดุและความรู้ ในการผลิตแบบดั้งเดิม เครื่องแขวนไทยจากไม้ไผ่รูปทรงต่าง ๆ กระเป๋าสานแฮนด์เมด กระเป๋าหนังที่ตกแต่งจากผ้าไทย กระเป๋าผ้าไหมผสานกับหนังแท้
มากไปกว่านั้น นายกรัฐมนตรียังได้กล่าวชื่นชมผลงานที่นำมาแสดงอย่างมาก มีการนำเอกลักษณ์ความเป็นไทยมาผสมผสานเข้ากับยุคสมัยใหม่ สร้างความล้ำสมัย สอดรับกับตลาดต่างประเทศ ถือเป็นการยกระดับผลิตภัณฑ์สู่สากล ซึ่งจะเป็นอีกหนึ่ง Soft Power ที่สำคัญของประเทศไทยในการขับเคลื่อนด้านการท่องเที่ยวและเศรษฐกิจไทยตามนโยบายรัฐบาล และอยากให้ประชาชนช่วยกันสนับสนุนสินค้างานฝีมือคนไทยในโอกาสต่างๆ และยังได้สั่งจองกระเป๋ากระจูดปักลายเสือ จากจังหวัดพัทลุงด้วย ซึ่งเป็นสินค้าที่มีการเพิ่มมูลค่าจากเดิมที่เป็นกระเป๋าสานทั่วไป
“รัฐบาลขอเชิญชวนประชาชนเข้าร่วมงาน Crafts Bangkok 2023 ที่จะจัดขึ้นระหว่างวันที่ 26 - 30 กรกฎาคม 2566 ณ โถงนิทรรศการ 98 - 99 ศูนย์นิทรรศการและการประชุมไบเทค โดยในงานเป็นการจัดแสดงสินค้าที่ได้รวบรวมผู้ผลิตและผู้จำหน่ายผลิตภัณฑ์งานศิลปหัตถกรรมจากทั่วประเทศ เพื่อส่งเสริมผลิตภัณฑ์ศิลปหัตถกรรมไทยและงานศิลปาชีพให้เป็นที่รู้จัก และเป็นที่ยอมรับ สร้างกระแสการรับรู้และเพิ่มช่องทางการตลาดแก่ผู้ผลิตงานศิลปหัตถกรรม และมุ่งหวัง ให้งานศิลปหัตถกรรมไทยถูกยกระดับไปสู่การเป็นชิ้นงานที่มีมูลค่า พร้อมเผยแพร่เกียรติประวัติ ผลงาน เทคนิคเชิงช่าง แนวคิดแรงบันดาลใจของผู้ผลิตงานศิลปหัตถกรรม อีกทั้งยังแสดงให้เห็นถึงบทบาทของสถาบันส่งเสริมศิลปหัตถกรรมไทย ในการเป็นผู้นำแนวทางที่ช่วยเสริมความแข็งแกร่งของงานศิลปหัตถกรรมไทย” นางสาวรัชดาฯ กล่าว

ที่มา : https://www.thaigov.go.th/news/contents/details/70673