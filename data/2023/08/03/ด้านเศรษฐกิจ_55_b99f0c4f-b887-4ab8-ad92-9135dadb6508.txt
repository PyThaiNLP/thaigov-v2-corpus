รัฐบาลไทย-ข่าวทำเนียบรัฐบาล-ไทยเข้าร่วมการประชุม UN Food Systems Stocktaking Moment (UNFSS+2) 


วันศุกร์ที่ 28 กรกฎาคม 2566
ไทยเข้าร่วมการประชุม UN Food Systems Stocktaking Moment (UNFSS+2)
ไทยเข้าร่วมการประชุม UN Food Systems Stocktaking Moment (UNFSS+2) และร่วมกล่าวถ้อยแถลงในหัวข้อ Towards the SDGs Summit, the Summit of the Future and the 2025 FS Stocktaking
เมื่อวันที่ 26 กรกฎาคม 2566 นายเศรษฐเกียรติ กระจ่างวงษ์ รองปลัดกระทรวงเกษตรและสหกรณ์ พร้อมด้วย นางสาววนิดา กำเนิดเพ็ชร์ ผู้อำนวยการสำนักการเกษตรต่างประเทศ นางสาวรัชนก แสงเพ็ญจันทร์ รักษาราชการแทนอัครราชทูต (ฝ่ายเกษตร) นางศุภจิต ศรีอริยวัฒน์ ที่ปรึกษา (ฝ่ายเกษตร) สำนักงานที่ปรึกษาการเกษตรต่างประเทศ ประจำกรุงโรม เข้าร่วมการประชุม UN Food Systems Stocktaking Moment (UNFSS+2) ในหัวข้อ Mobilizing Means of Implementation for Food Systems Transformation และหัวข้อ Towards the SDGs Summit, the Summit of the Future and the 2025 FS Stocktaking พร้อมทั้งเข้าร่วมพิธีปิดการประชุมดังกล่าว ณ สำนักงานใหญ่องค์การอาหารและการเกษตรแห่งสหประชาชาติ (FAO) กรุงโรม สาธารณรัฐอิตาลี
ทั้งนี้ นายเศรษฐเกียรติ กระจ่างวงษ์ รองปลัดกระทรวงเกษตรและสหกรณ์ ได้ร่วมรับฟังการแลกเปลี่ยนความคิดเห็นของประเทศสมาชิกสหประชาชาติในการขับเคลื่อนการพลิกโฉมระบบอาหาร พร้อมทั้งได้ร่วมกล่าวถ้อยแถลง (intervention) เกี่ยวกับแผนการดำเนินงานด้านระบบอาหารของประเทศไทยในอนาคต โดยเน้นย้ำว่า ประเทศไทยมีความยินดีให้ความร่วมมือกับสหประชาชาติเพื่อพัฒนาระบบอาหารของโลกให้มีความมั่นคงและยั่งยืน ซึ่งในปัจจุบันภาคเกษตรของประเทศไทยได้ปรับตัวต่อการเปลี่ยนแปลงสภาพภูมิอากาศ และมีการนำเทคโนโลยีดิจิทัลมาประยุกต์ใช้ในภาคเกษตรเพื่อให้เกิดผลผลิตอย่างสูงสุดและมีคุณภาพ ซึ่งสอดคล้องกับนโยบายการพลิกโฉมระบบอาหารของสหประชาชาติ ซึ่งจะนำไปสู่ผลลัพธ์ของการประชุม SDGs Summit และการประชุม UNFSS ในปี 2025 ต่อไป

ที่มา : https://www.thaigov.go.th/news/contents/details/70817