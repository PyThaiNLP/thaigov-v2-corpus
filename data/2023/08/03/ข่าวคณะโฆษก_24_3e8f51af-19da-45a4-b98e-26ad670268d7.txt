รัฐบาลไทย-ข่าวทำเนียบรัฐบาล-รองโฆษกรัฐบาล เผย บขส. เตรียมรถวันละ 3,500 เที่ยว รองรับประชาชนเดินทางช่วงวันหยุดยาว คาดจะมีประชาชนเดินทางวันละ 3.5 หมื่นคน


วันพฤหัสบดีที่ 27 กรกฎาคม 2566
27/07/2566
พิมพ์
รองโฆษกรัฐบาล เผย บขส. เตรียมรถวันละ 3,500 เที่ยว รองรับประชาชนเดินทางช่วงวันหยุดยาว คาดจะมีประชาชนเดินทางวันละ 3.5 หมื่นคน
รองโฆษกรัฐบาล เผย บขส. เตรียมรถวันละ 3,500 เที่ยว รองรับประชาชนเดินทางช่วงวันหยุดยาว คาดจะมีประชาชนเดินทางวันละ 3.5 หมื่นคน
วันที่ 27 กรกฎาคม 2566 นางสาวรัชดา ธนาดิเรก รองโฆษกประจำสำนักนายกรัฐมนตรี เปิดเผยว่า รัฐบาล โดย บริษัท ขนส่ง จำกัด (บขส.) เตรียมพร้อมรถโดยสารทั้งเที่ยวปกติและรถเสริมรองรับการเดินทางของประชาชนช่วงวันหยุดยาวตั้งแต่วันที่ 28 ก.ค.-2 ส.ค.66 รวม 6 วัน  คาดว่าจะมีผู้ใช้บริการเพิ่มขึ้นจากปกติประมาณ 20% เฉลี่ยวันละ 35,000 คน ใช้รถโดยสารประมาณ 3,500 เที่ยว พร้อมทั้งประสานให้ผู้ประกอบการรถร่วม บขส. นำรถโดยสารไม่ประจำทาง วิ่งเสริมในเส้นทางต่างๆ ประมาณ 200 คัน
สำหรับมาตรการด้านความปลอดภัยที่ บขส.ได้เตรียมความพร้อมของรถโดยสาร บขส. และรถร่วมฯ ก่อนการเดินทาง อาทิ 1)การตรวจเช็คสภาพของรถโดยสาร  2)ควบคุมความเร็วในการขับขี่ ไม่เกิน 90 กิโลเมตร/ชั่วโมง 3)จัดพนักงานขับรถ 2 คน ในเส้นทางที่ใช้เวลาเดินทางเกิน 4 ชั่วโมง 4)ผลตรวจแอลกอฮอล์และสารเสพติดพนักงานเป็นศูนย์ 5)มีประกันภัยทุกทีนั่ง ทั้งนี้ ผู้โดยสารสามารถสอบถามข้อมูลเพิ่มเติมหรือจองตั๋วได้ที่ บขส. คอลเซ็นเตอร์ โทร.1490 ตลอด 24 ชั่วโมง
“ปัจจุบัน บขส. จัดรถโดยสารให้บริการรวม 68 เส้นทาง ประกอบด้วย ภาคตะวันออกเฉียงเหนือและภาคตะวันออก 26 เส้นทาง (56 เที่ยววิ่ง) ภาคเหนือ 18 เส้นทาง (60 เที่ยววิ่ง) และภาคใต้ 24 เส้นทาง (43 เที่ยววิ่ง) โดยเส้นทางกรุงเทพฯ-เชียงใหม่, กรุงเทพฯ-แม่สอด, กรุงเทพ-นครพนม และกรุงเทพฯ-หาดใหญ่ เป็นเส้นทางที่มีผู้โดยสารเดินทางใช้บริการเป็นจำนวนมาก” นางสาวรัชดา กล่าว

ที่มา : https://www.thaigov.go.th/news/contents/details/70760