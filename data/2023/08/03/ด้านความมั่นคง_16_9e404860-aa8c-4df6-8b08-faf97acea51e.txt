รัฐบาลไทย-ข่าวทำเนียบรัฐบาล-​รมว. เฮ้ง สั่งเข้ม ตรวจสอบคนต่างชาติ ห้วยขวาง แย่งอาชีพคนไทย พบฝ่าฝืนดำเนินคดีเด็ดขาด


วันพฤหัสบดีที่ 27 กรกฎาคม 2566
27/07/2566
พิมพ์
​รมว. เฮ้ง สั่งเข้ม ตรวจสอบคนต่างชาติ ห้วยขวาง แย่งอาชีพคนไทย พบฝ่าฝืนดำเนินคดีเด็ดขาด
กรมการจัดหางาน รับข้อสั่งการ รมว.แรงงาน บูรณาการร่วมกับตำรวจตรวจคนเข้าเมือง และสถานีตำรวจนครบาลห้วยขวาง ลงพื้นที่ห้วยขวาง - พระราม 9 ตรวจร้านค้า ร้านอาหารจีนที่จ้างคนต่างชาติทำงานผิดกฎหมาย จากเหตุหนุ่มจีนรีวิวอยู่ไทย เหมือนอยู่บ้าน
นายสุชาติ ชมกลิ่น รัฐมนตรีว่าการกระทรวงแรงงาน เปิดเผยว่า หลังปรากฏข่าวในสื่อสังคมออนไลน์ กรณีมีคนจีนรีวิวเที่ยวประเทศไทย ว่าใช้บริการซุปเปอร์มาเก็ตและร้านอาหารหลายร้านในย่านห้วยขวาง ไม่ต้องพูดภาษาไทย เพราะผู้ให้บริการเป็นคนสัญชาติจีนทั้งหมด  จนเกิดการตั้งข้อสังเกตว่าคนจีนที่เข้ามาประกอบธุรกิจดำเนินการอย่างถูกต้องหรือไม่ และเป็นการแย่งงานคนไทยหรือไม่ นั้น ตนรับทราบเรื่องแล้วไม่นิ่งนอนใจ เร่งสั่งการอธิบดีกรมการจัดหางานให้ตรวจสอบการทำงานของแรงงานต่างชาติและสถานประกอบการอย่างเคร่งครัด โดยเฉพาะกลุ่มแรงงานต่างชาติแย่งอาชีพคนไทย เพื่อควบคุมการทำงานของแรงงานต่างชาติในประเทศไทยให้เป็นไปอย่างถูกต้องตามกฎหมาย พร้อมย้ำเตือนให้นายจ้างสถานประกอบการ และแรงงานต่างชาติที่เข้ามาทำงานในประเทศไทยปฏิบัติตามกฎหมายอย่างเคร่งครัด ซึ่งล่าสุดเมื่อวันที่ 26 กรกฎาคม 2566 กรมการจัดหางาน โดยกองทะเบียนจัดหางานกลางและคุ้มครองคนหางาน ได้ลงพื้นที่ตรวจสอบห้างสรรพสินค้าดังย่านพระราม 9 และบริเวณถนนเทียนร่วมมิตร ห้วยขวาง กรุงเทพมหานคร ร่วมกับสำนักงานจัดหางานกรุงเทพมหานครพื้นที่ 10 ตำรวจตรวจคนเข้าเมือง และสถานีตำรวจนครบาลห้วยขวางแล้ว
ด้านนายไพโรจน์ โชติกเสถียร อธิบดีกรมการจัดหางาน เปิดเผยว่า ได้รับข้อสั่งการจากรัฐมนตรีสุชาติ จึงให้เร่งดำเนินการ โดยมอบหมายให้นายสันติ นันตสุวรรณ รองอธิบดีกรมการจัดหางาน นำกำลังเจ้าหน้าที่กองทะเบียนจัดหางานกลางและคุ้มครองคนหางาน ตรวจสอบพื้นที่ดังกล่าวร่วมกับหน่วยงานที่เกี่ยวข้อง จากการตรวจสอบร้านซุปเปอร์มาเก็ตซึ่งตกแต่งคล้ายร้านค้าสัญชาติจีน และร้านอาหารจีนบริเวณดังกล่าว จำนวน 6 แห่ง พบเป็นการจ้างแรงงานไทย จำนวน 170 คน และการจ้างแรงงานต่างชาติ จำนวน 20 คน ประกอบด้วย คนสัญชาติเมียนมา 16 คน คนต่างด้าวไม่มีสถานะทางทะเบียน จำนวน 3 คน คนสัญชาติเกาหลีใต้ จำนวน 1 คน ทั้งหมด      มีเอกสารการอนุญาตให้อยู่ในราชอาณาจักรและเอกสารการอนุญาตทำงานถูกต้องตามกฎหมาย โดยขณะทำการตรวจสอบการทำงานของคนต่างชาติบริเวณดังกล่าว พบคนสัญชาติอินเดียกำลังขายโรตี ซึ่งมีความผิดเนื่องจากงานเร่ขายสินค้าเป็นงานที่ห้ามคนต่างด้าวทำโดยเด็ดขาดเพราะสงวนไว้เพื่อโอกาสทางอาชีพของคนไทยเท่านั้น  จึงควบคุมตัวเพื่อส่ง สน.ห้วยขวาง ดำเนินคดีในข้อหาเป็นคนต่างด้าวทำงานโดยไม่มีใบอนุญาตทำงานหรือทำงานนอกเหนือจากที่มีสิทธิจะทำได้ ซึ่งตามพรก.การบริหารจัดการการทำงานของคนต่างด้าว พ.ศ. 2560 และที่แก้ไขเพิ่มเติม มีโทษปรับตั้งแต่ 5,000-50,000 บาท และถูกส่งกลับประเทศต้นทาง รวมถึงห้ามขอใบอนุญาตทำงานเป็นเวลา 2 ปี นับตั้งแต่วันที่ได้รับโทษ
ทั้งนี้ หากพบคนต่างชาติลักลอบทำงานโดยผิดกฎหมาย สามารถแจ้งเบาะแสได้ที่กองทะเบียนจัดหางานกลางและคุ้มครองคนหางาน กรมการจัดหางาน อาคารกระทรวงแรงงาน ชั้น 4 โทร. 02-3541-729 หรือที่สำนักงานจัดหางานจังหวัดทุกจังหวัด สำนักงานจัดหางานกรุงเทพมหานครพื้นที่ 1-10 หรือ ที่สายด่วนกระทรวงแรงงาน โทร.1506 กด 2 กรมการจัดหางาน หรือสายด่วน 1694 กรมการจัดหางาน

ที่มา : https://www.thaigov.go.th/news/contents/details/70773