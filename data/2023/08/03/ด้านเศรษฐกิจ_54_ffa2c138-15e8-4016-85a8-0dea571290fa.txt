รัฐบาลไทย-ข่าวทำเนียบรัฐบาล-รองปลัด กษ. เข้าร่วมการประชุม UN Food Systems Stocktaking Moment (UNFSS+2) 


วันศุกร์ที่ 28 กรกฎาคม 2566
รองปลัด กษ. เข้าร่วมการประชุม UN Food Systems Stocktaking Moment (UNFSS+2)
รองปลัด กษ. เข้าร่วมการประชุม UN Food Systems Stocktaking Moment (UNFSS+2) ในหัวข้อ Food Systems Transformation in Practice-Successes, Challenges and the Way Forward และหัวข้อ Resilience and Future Proof of Food Systems Transformation
เมื่อวันที่ 25 กรกฎาคม 2566 นายเศรษฐเกียรติ กระจ่างวงษ์ รองปลัดกระทรวงเกษตรและสหกรณ์ เข้าร่วมการประชุม UN Food Systems Stocktaking Moment (UNFSS+2) ในหัวข้อ Food Systems Transformation in Practice-Successes, Challenges and the Way Forward และหัวข้อ Resilience and Future Proof of Food Systems Transformation ณ สำนักงานใหญ่องค์การอาหารและการเกษตรแห่งสหประชาชาติ (FAO) กรุงโรม สาธารณรัฐอิตาลี โดยรองปลัดกระทรวงเกษตรและสหกรณ์ และคณะ ได้ร่วมรับฟังตัวอย่างความสำเร็จ ความท้าทาย และแผนงานในอนาคตของประเทศสมาชิกสหประชาชาติสำหรับการดำเนินการพลิกโฉมระบบอาหาร รวมถึงแนวทางการดำเนินงานด้านความมั่นคงทางอาหารและโภชนาการ เพื่อให้บรรลุเป้าหมายการพัฒนาที่ยั่งยืนของสหประชาชาติ ซึ่งมีผู้แทนประเทศสมาชิกที่ร่วมให้ข้อมูล ได้แก่ สาธารณรัฐแอฟริกาใต้ สาธารณรัฐประชาชนบังกลาเทศ สหพันธ์สาธารณรัฐบราซิล สหรัฐอาหรับเอมิเรตส์ สหภาพยุโรป ราชอาณาจักรซาอุดีอาระเบีย และสาธารณรัฐประชาชนจีน เป็นต้น

ที่มา : https://www.thaigov.go.th/news/contents/details/70816