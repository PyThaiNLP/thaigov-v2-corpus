รัฐบาลไทย-ข่าวทำเนียบรัฐบาล-​ผู้ช่วยทูตทหารญี่ปุ่น ณ กรุงเทพฯ เข้าอำลาปลัดกระทรวงกลาโหม พร้อมแนะนำผู้ช่วยทูตทหารญี่ปุ่น ณ กรุงเทพฯ (คนใหม่)


วันอังคารที่ 25 กรกฎาคม 2566
​ผู้ช่วยทูตทหารญี่ปุ่น ณ กรุงเทพฯ เข้าอำลาปลัดกระทรวงกลาโหม พร้อมแนะนำผู้ช่วยทูตทหารญี่ปุ่น ณ กรุงเทพฯ (คนใหม่)
ในวันอังคารที่ 25 กรกฎาคม 2566 พันเอก มารุตะ ยูอิชิโร (COL MARUTA Yuichiro) ผู้ช่วยทูตทหารญี่ปุ่น ณ กรุงเทพฯ ได้เข้าอำลา พลเอก สนิธชนก สังขจันทร์ ปลัดกระทรวงกลาโหม ณ ห้องพระบารมีปกเกล้า กระทรวงกลาโหม
เพื่ออำลาในโอกาสครบวาระการปฏิบัติหน้าที่ พร้อมกันนี้ได้แนะนำ พันเอก UMETANI Eiji (อุเมะทานิ  เอจิ) ผู้ช่วยทูตทหารญี่ปุ่น ณ กรุงเทพฯ (คนใหม่) ซึ่งจะเป็นประโยชน์ต่อการดำเนินความสัมพันธ์ระหว่างกันอย่างต่อเนื่องต่อไป ทั้งนี้ ตลอดระยะเวลาของการดำรงตำแหน่ง ผู้ช่วยทูตทหารญี่ปุ่น ณ กรุงเทพฯ ได้ปฏิบัติหน้าที่อย่างเต็มความสามารถ อีกทั้งยังมีส่วนช่วยสนับสนุนและประสานงานให้กระทรวงกลาโหมของไทยและกระทรวงกลาโหมญี่ปุ่น ได้ขยายความร่วมมือในทุกด้าน
นอกจากนี้ การพบกันในวันนี้ยังถือเป็นโอกาสอันดีที่จะได้ทำความรู้จักกับ ผู้ช่วยทูตทหารญี่ปุ่น ณ กรุงเทพฯ (คนใหม่) จากประสบการณ์การทำงานในตำแหน่งที่สำคัญต่าง ๆ จึงมีความเชื่อมั่นเป็นอย่างยิ่งว่าท่านจะสามารถปฏิบัติหน้าที่และสานต่อความสัมพันธ์อันดีระหว่างสองประเทศได้เป็นอย่างดี
สำหรับความสัมพันธ์อันดีระหว่างไทย - ญี่ปุ่น นั้น มีมาอย่างยาวนาน โดยในปีนี้จะเข้าสู่ปีที่ ๑๓๖ ของการสถาปนาความสัมพันธ์ทางการทูต (สถาปนาฯ เมื่อ ๒๖ ก.ย. ๒๔๓๐) ทั้งยังมีมิตรภาพระหว่างกันที่แน่นแฟ้นในทุกระดับ ทั้งในระดับราชวงศ์ ผู้นำประเทศ ผู้บังคับบัญชาระดับสูง รวมถึงด้านเศรษฐกิจ การเมือง สังคม และวัฒนธรรม ซึ่งมีบทบาทสำคัญต่อการพัฒนาความสัมพันธ์ของทั้งสองประเทศ
ด้านความร่วมมือทางทหารไทย - ญี่ปุ่น มีความร่วมมือระหว่างกันในหลายด้าน อาทิ การแลกเปลี่ยนการเยือน การแลกเปลี่ยนที่นั่งฝึกศึกษา และการฝึกในทุกระดับ โดยเฉพาะการมีส่วนร่วมในการทำให้การฝึกร่วม/ผสม Cobra Gold 2023 ประสบความสำเร็จลงด้วยดี ซึ่งนอกจากจะเป็นการพัฒนาขีดความสามารถของกำลังพลแล้ว ยังถือเป็นการเพิ่มขีดความสามารถในการบริหารจัดการงานด้านการบรรเทาสาธารณภัยได้อย่างมีประสิทธิภาพอีกด้วย

ที่มา : https://www.thaigov.go.th/news/contents/details/70684