รัฐบาลไทย-ข่าวทำเนียบรัฐบาล-“ทิพานัน”เผย “พล.อ.ประยุทธ์”ยินดี “เทนนิส พาณิภัค”สร้างประวัติศาสตร์ แชมป์กีฬามหาวิทยาลัยโลก3สมัยซ้อน 


วันพฤหัสบดีที่ 3 สิงหาคม 2566
03/08/2566
พิมพ์
“ทิพานัน”เผย “พล.อ.ประยุทธ์”ยินดี “เทนนิส พาณิภัค”สร้างประวัติศาสตร์ แชมป์กีฬามหาวิทยาลัยโลก3สมัยซ้อน
“ทิพานัน”เผย “พล.อ.ประยุทธ์”ยินดี “เทนนิส พาณิภัค”สร้างประวัติศาสตร์
แชมป์กีฬามหาวิทยาลัยโลก3สมัยซ้อน
วันที่ 3 สิงหาคม 2566 น.ส.ทิพานัน ศิริชนะ รองโฆษกประจำสำนักนายกรัฐมนตรี เปิดเผยว่า พล.อ.ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม  แสดงความยินดีกับ    “เทนนิส” น.ส.พาณิภัค วงศ์พัฒนกิจ  นักเทควันโดหญิงไทย สร้างประวัติศาสตร์เป็นนักกีฬาไทยคนแรก ที่คว้าเหรียญทอง 3 สมัยติดต่อกันในรายการแข่งขันกีฬามหาวิทยาลัยโลก ครั้งที่ 31 "เฉิงตูเกมส์ 2021" ที่เมืองเฉิงตู ประเทศจีน เมื่อวันที่ 1 สิงหาคมที่ผ่านมา
น.ส.ทิพานัน กล่าวว่า โดย น.ส.พาณิภัค   เจ้าของแชมป์โอลิมปิกเกมส์ 2020 เจ้าของเหรียญทอง โอลิมปิกเกมส์ 2020 รุ่น 49 กิโลกรัม   เอาชนะ ครี ลีเดน จากกัมพูชา 2-0 ยก เข้ารอบก่อนรองชนะเลิศ ชนะ อูชราล บัต-เออร์เดเน จากมองโกเลีย 2-0 ยก จากนั้นรอบรองชนะเลิศ เอาชนะ หลัว เหมียวอี้ จากจีน 2-0 ยกและในรอบชิงชนะเลิศ พบกับ แมร์เว ดินเซน แชมป์โลกคนล่าสุดจากตุรกี โดย น.ส.พาณิภัคโชว์ฟอร์มได้ยอดเยี่ยมเอาชนะไป 2-0 ยก คว้าเหรียญทองมาครองได้สำเร็จ คว้าเหรียญทองกีฬามหาวิทยาลัยโลก 3 สมัยติดต่อกันหลังเคยได้แชมป์มหาวิทยาลัยโลกมาแล้ว 2 ครั้ง เมื่อปี 2017 ที่ไต้หวัน และ 2019
“พล.อ.ประยุทธ์ ขอบคุณนักกีฬาไทยและผู้เกี่ยวข้องที่สร้างชื่อเสียงให้กับประเทศไทย โดยเฉพาะเทนนิส พาณิภัค ที่เป็นตัวอย่างของเยาวชนในการฝึกซ้อมและมีวินัย จนประสบความสำเร็จ โดยที่ผ่านมารัฐบาลภายใต้การนำของได้ส่งเสริมให้มีการพัฒนากีฬาทุกประเภทอย่างต่อเนื่อง พัฒนาวิทยาศาสตร์การกีฬา เพื่อเพิ่มศักยภาพและขีดความสามารถในการแข่งขันในระดับประเทศและระดับสากล พัฒนาโครงสร้างพื้นฐานทางการกีฬาเพื่อประชาชน ตลอดจนสร้างนักกีฬาเพื่อความเป็นเลิศและพัฒนาการกีฬาสู่การสร้างเศรษฐกิจอย่างครบวงจร”น.ส.ทิพานัน  กล่าว

ที่มา : https://www.thaigov.go.th/news/contents/details/70943