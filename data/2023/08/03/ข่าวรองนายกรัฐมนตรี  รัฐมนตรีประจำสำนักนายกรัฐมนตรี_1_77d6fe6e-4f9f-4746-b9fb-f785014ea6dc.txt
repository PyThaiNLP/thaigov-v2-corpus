รัฐบาลไทย-ข่าวทำเนียบรัฐบาล-รองนายกฯ พล.อ.ประวิตรฯ พร้อมส่งเสริมงบกลาง หนุนเพิ่มส่งเสริมกีฬาผ่าน 165 สมาคม ย้ำเตรียมความพร้อม เจ้าภาพเอเชียนอินดอร์เกมส์และมาเชียลอาร์ทเกมส์ ต้นปี 2567  


วันพุธที่ 26 กรกฎาคม 2566
26/07/2566
พิมพ์
รองนายกฯ พล.อ.ประวิตรฯ พร้อมส่งเสริมงบกลาง หนุนเพิ่มส่งเสริมกีฬาผ่าน 165 สมาคม ย้ำเตรียมความพร้อม เจ้าภาพเอเชียนอินดอร์เกมส์และมาเชียลอาร์ทเกมส์ ต้นปี 2567
(Asian Indoor and Martial Arts Games)
วันนี้ (26 กรกฎาคม 2566) เวลา 10.00 น. พลเอกประวิตร วงษ์สุวรรณ รองนายกรัฐมนตรี เป็นประธานการประชุมคณะกรรมการการกีฬาแห่งประเทศไทย ครั้งที่ 7/2566 ผ่านระบบ VTC ณ มูลนิธิอนุรักษ์ป่ารอยต่อ 5 จังหวัด โดยที่ประชุมรับทราบ มติที่ประชุมสมัชชาสภาโอลิมปิกแห่งเอเชีย เห็นชอบให้ประเทศไทย เลื่อนการแข่งขันกีฬาเอเชียอินดอร์และมาเชียนอาร์ทเกมส์ ครั้งที่ 6 ปี 2564 จากเดิม 17 - 26 พฤศจิกายน 2566 เป็น 24 กุมภาพันธ์ - 6 มีนาคม 2567
ต่อจากนั้น ได้ร่วมพิจารณาและให้ความเห็นชอบ การเปลี่ยนชื่อชนิดกีฬาจากว่ายน้ำ (Swimming) เป็นกีฬาทางน้ำ (Aquatics) ตามที่สหพันธ์กีฬาทางน้ำนานาชาติ (World Aquatics) ได้เปลี่ยนชื่อให้ครอบคลุม 6 ประเภทกีฬา ประกอบด้วย ว่ายน้ำ โปโลน้ำ กระโดดน้ำ ระบำใต้น้ำ ว่ายน้ำมาราธอน และกระโดดหน้าผา  พร้อมทั้งเห็นชอบ การจัดสรรงบประมาณรายจ่ายประจำปี 2566 งบกลาง อุดหนุนสมาคมกีฬาแห่งประเทศไทย จำนวน 88 สมาคม เป็นเงิน 60 ล้านบาท และ สมาคมกีฬาจังหวัด ปี 2566 จำนวน 77 สมาคม เป็นเงิน 40 ล้านบาท
รองนายกรัฐมนตรีย้ำ ขอให้ กกท. วางแผนการดำเนินงาน เพื่อเตรียมความพร้อมในการจัดการแข่งขันกีฬา เอเชียนอินดอร์เกมส์ และมาเชียลอาร์ทเกมส์ ครั้งที่ 6 โดยเก็บบทเรียนการแข่งขันกีฬารายการใหญ่ที่ผ่านมา เพื่อให้การเป็นเจ้าภาพการแข่งขันดังกล่าว มีความสมบูรณ์และได้รับการยอมรับจากนานาชาติด้วยดี

ที่มา : https://www.thaigov.go.th/news/contents/details/70731