รัฐบาลไทย-ข่าวทำเนียบรัฐบาล-บรรยากาศการเดินทางก่อนวันหยุดยาว 6  วัน คึกคัก บขส. อำนวยความสะดวกประชาชนเดินทางกลับภูมิลำเนากว่า 5 หมื่นคน คาดวันนี้ (28 ก.ค. 66) มีประชาชนเดินทางกว่า 4 หมื่นคน 


วันศุกร์ที่ 28 กรกฎาคม 2566
บรรยากาศการเดินทางก่อนวันหยุดยาว 6  วัน คึกคัก บขส. อำนวยความสะดวกประชาชนเดินทางกลับภูมิลำเนากว่า 5 หมื่นคน คาดวันนี้ (28 ก.ค. 66) มีประชาชนเดินทางกว่า 4 หมื่นคน
....
นายสัญลักข์ ปัญวัฒนลิขิต กรรมการผู้จัดการใหญ่ บริษัท ขนส่ง จำกัด (บขส.) กระทรวงคมนาคม เปิดเผยว่า เมื่อวานนี้ (27 ก.ค. 66) เป็นวันสุดท้ายของการทำงานก่อนวันหยุดยาว ตั้งแต่วันที่ 28 กรกฎาคม - 2 สิงหาคม 2566 รวม 6 วัน บขส. ได้จัดรถโดยสาร (รถ บขส., รถร่วม, รถตู้) อำนวยความสะดวกประชาชน(เที่ยวไป-เที่ยวกลับ) รวม 6,788 เที่ยว ให้บริการผู้โดยสาร รวม 101,959 คน แบ่งเป็นการเดินทางในเที่ยวไป จัดรถโดยสาร จำนวน 3,692 เที่ยว ผู้โดยสาร 59,254 คน ส่วนเที่ยวกลับ จัดรถโดยสารจำนวน 3,096 เที่ยว ผู้โดยสาร 42,705 คน ทั้งนี้พบว่า จำนวนผู้ใช้บริการมีจำนวนสูงกว่าที่ได้คาดการณ์ไว้ แต่ บขส. สามารถบริหารจัดการเดินรถ นำรถโดยสารไม่ประจำทาง (รถทะเบียน 30) มาวิ่งเสริมในเส้นทางต่างๆ และสามารถระบายผู้โดยสารในเส้นทางสายยาวได้หมดก่อนเวลา 22.00 น.
กรรมการผู้จัดการใหญ่ บขส. กล่าวด้วยว่า จากการลงพื้นที่ตรวจความเรียบร้อยในการอำนวยความสะดวกประชาชนเดินทาง ณ สถานีขนส่งผู้โดยสารกรุงเทพ (จตุจักร) เมื่อคืนนี้พบว่า การอำนวยความสะดวกประชาชนเดินทางกลับภูมิลำเนาด้วยรถโดยสารของ บขส. และรถร่วมฯ เป็นไปด้วยความเรียบร้อย  โดยเส้นทางกรุงเทพฯ - เชียงราย , กรุงเทพฯ - เชียงใหม่, กรุงเทพ - นครพนม , กรุงเทพฯ-หนองคาย และกรุงเทพฯ - นครราชสีมา มีผู้โดยสารเดินทางเป็นจำนวนมาก ส่วนวันนี้ (28 กค.66 ) คาดการณ์จะมีผู้โดยสารเดินทางไม่ต่ำกว่า 40,000 คน ซึ่ง บขส. จัดรถโดยสาร (รถ บขส., รถร่วม, รถตู้)  กว่า 3,500 เที่ยว มั่นใจว่าเพียงพอ ไม่มีผู้โดยสารตกค้าง
อย่างไรก็ดี เพื่อความสะดวก และรวดเร็ว ลดความแออัดในการเข้าใช้สถานีขนส่งผู้โดยสารฯ ขอให้ผู้ใช้บริการวางแผนการเดินทาง และเผื่อเวลาเดินทางมาขึ้นรถโดยสารที่สถานีขนส่งฯ ด้วย
สำหรับผู้โดยสารที่ประสงค์เดินทางกับ บขส. สามารถติดต่อซื้อตั๋วโดยสารที่ ตัวแทนจำหน่ายตั๋ว และช่องจำหน่ายตั๋วของ บขส. ทั่วประเทศ หรือซื้อตั๋วผ่านช่องทางออนไลน์ Application : E-ticket, Website บขส. : https://tcl99web.transport.co.th และพิเศษสำหรับสมาชิก บขส. Card ที่ซื้อตั๋วผ่านช่องทางออนไลน์ เดินทางในวันที่ 3 – 9 สิงหาคม 2566 จะได้รับส่วนลดค่าโดยสาร 10% (ไม่รวมค่าธรรมเนียม) และรับคะแนนสะสมเพิ่มคูณ 2 โดยเงื่อนไขเป็นไปตามที่ บขส. กำหนด สอบถามรายละเอียดเพิ่มเติมได้ที่ งานการตลาดและลูกค้าสัมพันธ์ โทร 02-537-8737  ,สายด่วน โทร. 1490 เรียก บขส. ตลอด 24 ชั่วโมง

ที่มา : https://www.thaigov.go.th/news/contents/details/70811