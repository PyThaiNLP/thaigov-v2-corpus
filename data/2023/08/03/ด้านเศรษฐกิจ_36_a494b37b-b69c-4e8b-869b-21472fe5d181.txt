รัฐบาลไทย-ข่าวทำเนียบรัฐบาล-ปลัดฯ ณัฐพล นำทีม MIND รุดหารือ Pangyo Techno Valley ศูนย์กลางการวิจัยและพัฒนาของเกาหลีใต้ เล็งจับมือเชื่อมโยงแนวทางการพัฒนาอุตสาหกรรมด้วยเทคโนโลยีและนวัตกรรมในอนาคต


วันพฤหัสบดีที่ 27 กรกฎาคม 2566
27/07/2566
พิมพ์
ปลัดฯ ณัฐพล นำทีม MIND รุดหารือ Pangyo Techno Valley ศูนย์กลางการวิจัยและพัฒนาของเกาหลีใต้ เล็งจับมือเชื่อมโยงแนวทางการพัฒนาอุตสาหกรรมด้วยเทคโนโลยีและนวัตกรรมในอนาคต
ปลัดฯ ณัฐพล นำทีม MIND รุดหารือ Pangyo Techno Valley ศูนย์กลางการวิจัยและพัฒนาของเกาหลีใต้ เล็งจับมือเชื่อมโยงแนวทางการพัฒนาอุตสาหกรรมด้วยเทคโนโลยีและนวัตกรรมในอนาคต
เกาหลีใต้ : วันที่ 18 กรกฎาคม 2566 ดร.ณัฐพล รังสิตพล ปลัดกระทรวงอุตสาหกรรม พร้อมทีม MIND และสถาบันเพิ่มผลผลิตแห่งชาติ เข้าร่วมประชุมกับหน่วยงาน Pangyo Techno Valley ศูนย์รวมบริษัทชั้นนำและเป็นศูนย์กลางการวิจัยและพัฒนา (Research & Development) แบบครบวงจรของประเทศเกาหลีใต้ คล้ายกับ Silicon Valley ใน San Francisco ของสหรัฐอเมริกา ณ เขตซองนัม เมืองคยองกีโด สาธารณรัฐเกาหลี
สำหรับการเข้าร่วมประชุมในครั้งนี้ กระทรวงอุตสาหกรรมได้เล็งเห็นบทบาทสำคัญของ Pangyo Techno Valley ในการขับเคลื่อนเศรษฐกิจเกาหลีในยุคดิจิทัล เป็นศูนย์รวม R&D ระดับโลก ที่มุ่งเน้นการพัฒนาเทคโนโลยีและนวัตกรรมสำคัญ 4 ด้าน คือ 1) เทคโนโลยีสารสนเทศ หรือ IT (Information Technology) 2) เทคโนโลยีชีวภาพ หรือ BT (Bio-Technology) 3) นาโนเทคโนโลยี หรือ NT (Nano-technology) และ 4) เทคโนโลยีด้านวัฒนธรรม หรือ CT (Cultural Technology) ด้วยการพัฒนาโครงสร้างพื้นฐานเพื่ออำนวยความสะดวกอย่างครบครัน ให้สิทธิประโยชน์ทางภาษีและราคาที่ดินด้วยจุดมุ่งหมายระยะยาว สร้างระบบนิเวศด้วยการประยุกต์และบูรณาการรวมการวิจัย คน ข้อมูล และการค้าเข้าด้วยกัน อีกทั้ง ยังเป็นศูนย์กลางการพัฒนาบุคลากร บ่มเพาะ พัฒนา และต่อยอด Startup ให้มีความสามารถในการแข่งขันในเวทีโลก บนพื้นที่กว่า 1.68 ล้านตารางเมตร ปัจจุบัน Pangyo Techno Valley เป็นที่ตั้งของบริษัทเทคโนโลยีกว่า 1,500 แห่ง มีพนักงานทั้งสิ้นประมาณ 80,000 คน สร้างรายได้รวมกว่า 90 พันล้านดอลลาร์สหรัฐต่อปี
เมืองคยองกีโดมีการปรับปรุงกฎหมายที่เอื้ออำนวยต่อการพัฒนาพื้นที่ให้เป็นเขตอุตสาหกรรมไฮเทคที่อยู่ร่วมกับชุมชนได้อย่างครบวงจร ทำให้ Pangyo Techno Valley มีศักยภาพในการเชื่อมโยงเครือข่ายระหว่าง Startup กับสถาบันวิจัยและบริษัทชั้นนำ สร้างกลไกการถ่ายทอดเทคโนโลยีนำไปสู่การคิดค้นนวัตกรรมเชิงพาณิชย์ และกระตุ้นให้เกิดการแข่งขันด้วยการสนับสนุนจากรัฐบาลโดยมีการประเมินผลอย่างต่อเนื่อง ส่งผลให้ Pangyo Techno Valley กลายเป็นศูนย์บ่มเพาะ Startup ชั้นแนวหน้าและเป็นที่ยอมรับในภูมิภาค ทั้งนี้ ด้วยโครงสร้างและแนวทางการพัฒนาดังกล่าว สามารถนำไปประยุกต์ใช้เป็นกลไกในการส่งเสริมและพัฒนา Startup ของประเทศไทยได้เป็นอย่างดี ทั้งการสนับสนุน Ecosystem ที่เอื้ออำนวยต่อการพัฒนาธุรกิจ การจับมือ Big Brother เพื่อร่วมลงทุนในธุรกิจ รวมถึงการสนับสนุนทุน และการให้คำปรึกษาแนะนำเชิงลึกในการวางแผนและต่อยอดธุรกิจให้สามารถแข่งขันได้ต่อไป
นอกจากนี้ ยังได้ศึกษาแนวทางตัวอย่างความสำเร็จของ Startup ที่ได้รับการสนับสนุนจากภาครัฐของเกาหลีใต้ ได้แก่ บริษัท Safeware ผลิตอุปกรณ์ชนิดสวมใส่เพื่อป้องกันและลดผลกระทบจากอุบัติเหตุในสถานการณ์ต่าง ๆ ทั้งจากในงานก่อสร้าง และการขับขี่รถจักรยานยนต์ โดยบริษัทเล็งเห็นว่าตลาดในอุตสาหกรรมนี้ยังมีอัตราการเติบโตอย่างต่อเนื่อง จึงเริ่มคิดค้นนวัตกรรมใหม่ ๆ พร้อมกับได้มีการจัดทำแผนธุรกิจเพื่อเสนอให้กับภาครัฐพิจารณาให้การสนับสนุน โดยที่ผ่านมาภาครัฐได้ให้การส่งเสริมและสนับสนุนทั้งในด้านการศึกษาวิจัยและพัฒนาผลิตภัณฑ์ การสนับสนุนให้ใช้อาคารสถานที่เพื่อเป็นศูนย์บ่มเพาะทางธุรกิจ การสนับสนุนด้านงบประมาณ การเชื่อมโยงกับนักลงทุนรายใหญ่ และการทำการตลาดทั้งในและต่างประเทศ ปัจจุบันมีผลิตภัณฑ์ที่จำหน่ายแล้ว เช่น ถุงลมนิรภัยอัจฉริยะที่ใช้เทคโนโลยี AI ในงานก่อสร้าง ถุงลมนิรภัยสำหรับการขับขี่รถจักรยานยนต์ โดยมีคุณสมบัติพิเศษคือ หากร่างกายมีการเอียงตัวผิดไปจากธรรมชาติ เซ็นเซอร์จะทำงานอย่างรวดเร็ว เพื่อให้อุปกรณ์มีการพองลมได้ในทันที ทำให้สามารถป้องกันอันตรายจากการเกิดอุบัติเหตุได้อย่างรวดเร็ว ปัจจุบันบริษัทยังมีอัตราการเติบโตอย่างต่อเนื่องทั้งตลาดภายในและตลาดต่างประเทศ
ทั้งนี้ ปัจจัยที่ช่วยส่งเสริมให้ Startup ของเกาหลีใต้ประสบความสำเร็จและเติบโตอย่างรวดเร็ว เนื่องจากการสนับสนุนอย่างเต็มที่จากรัฐบาล โดยมีการกำหนดนโยบายหลักของประเทศ คือ Growth on Innovation ที่เล็งเห็นความสำคัญของการพัฒนาประเทศผ่านนวัตกรรม และมีการจัดตั้งกระทรวง SMEs และ Startup เพื่อสนับสนุนด้านเงินทุน และช่วยเหลือการลงทุนใน startup รวมถึงมีศูนย์บ่มเพาะ Startup ช่วยจับคู่กับนักลงทุนรายใหญ่ และเพิ่มโอกาสขยายไปสู่ต่างชาติ ขณะเดียวกันก็มีการสนับสนุนกลุ่ม Talent ทั้งที่อยู่ในประเทศและต่างประเทศ พร้อมสร้าง Eco System ครบวงจร นอกจากนี้ยังมีการการผลักดันการใช้ Soft Power อย่างจริงจัง ด้วยการปลูกฝังค่านิยมผ่านอุตสาหกรรมบันเทิงของเกาหลี โดยมีการแทรกซึมความรู้ ความเข้าใจ การพัฒนาประเทศผ่านนวัตกรรม และยังมีการอัพเดทเทคโนโลยีใหม่ ๆ ผ่านผู้ทรงอิทธิพลทางสื่อหรือคนดัง เพื่อสร้างการรับรู้ต่อประชาชนในวงกว้างด้วย

ที่มา : https://www.thaigov.go.th/news/contents/details/70776