รัฐบาลไทย-ข่าวทำเนียบรัฐบาล-เตือนประชาชนทยอยเดินทางกลับหลังหยุดยาวและผู้เดินสายทำบุญในวันสำคัญทางศาสนา เพิ่มความระมัดระวัง


วันอังคารที่ 1 สิงหาคม 2566
01/08/2566
พิมพ์
เตือนประชาชนทยอยเดินทางกลับหลังหยุดยาวและผู้เดินสายทำบุญในวันสำคัญทางศาสนา เพิ่มความระมัดระวัง
เตือนประชาชนทยอยเดินทางกลับหลังหยุดยาวและผู้เดินสายทำบุญในวันสำคัญทางศาสนา เพิ่มความระมัดระวังการขับขี่ลดความเสี่ยงอุบัติเหตุ  กรมอุตุฯ แจ้งหลายพื้นที่ทั่วประเทศมีฝนตกหนัก
วันนี้ 1 สิงหาคม 2566 น.ส.ไตรศุลี ไตรสรณกุล รองโฆษกประจำสำนักนายกรัฐมนตรี กล่าวว่า ตั้งแต่วันนี้(1 ส.ค.66) ประชาชนที่ได้เดินทางกลับภูมิลำเนาและไปท่องเที่ยวในช่วงวันหยุดยาวจะทยอยเดินทางกลับเพื่อเตรียมตัวเข้าทำงาน ขณะที่บางส่วนยังอยู่ในช่วงการเดินสายทำบุญเนื่องจากวันสำคัญทางศาสนาต่อเนื่องกัน 2 วัน คือวันอาสาฬหบูชาและวันเข้าพรรษา จึงคาดว่าการจราจรบนเส้นทางสายหลักทั่วประเทศจะเป็นไปอย่างคับคั่ง ทั้งนี้ รัฐบาลมีความห่วงใยและขอให้ประชาชนที่อยู่ระหว่างการเดินทางเพิ่มความระมัดระวังในการขับขี่ยานยนต์ทุกประเภท เพราะนอกจากการจราจรที่คับคั่งแล้วระยะนี้อยู่ในช่วงฤดูฝนที่อาจส่งผลต่อทัศนวิสัยในการขับขี่ สิ่งแวดล้อมบนท้องถนน ที่จะเพิ่มความเสี่ยงในการเกิดอุบัติเหตุขึ้นได้
น.ส.ไตรศุลี กล่าวว่า กรมอุตุนิยมวิทยาได้คาดการณ์สภาพอากาศว่าระยะนี้มรสุมตะวันตกเฉียงใต้กำลังค่อนข้างแรงพัดปกคลุมทะเลอันดามัน ประเทศไทย และอ่าวไทย ในขณะที่ร่องมรสุมกำลังปานกลางพาดผ่านภาคเหนือตอนบนของประเทศไทยทำให้ทั่วประเทศมีฝนเพิ่มขึ้นและมีฝนตกหนักบางแห่ง โดยเฉพาะภาคตะวันออกเฉียงเหนือ และภาคตะวันออก ขอให้ประชาชนระวังอันตรายจากฝนตกหนัก ทั้งนี้สภาพอากาศในวันที่ 1 ส.ค. 66 ภาคเหนือจะมีฝนฟ้าคะนอง ร้อยละ 80 ของพื้นที่ และมีฝนตกหนักบริเวณจังหวัดแม่ฮ่องสอน เชียงใหม่ ลำพูน ลำปาง เชียงราย พะเยา น่าน แพร่ อุตรดิตถ์ และตาก ภาคตะวันออกเฉียงเหนือ มีฝนฟ้าคะนองร้อยละ 70 ของพื้นที่และมีฝนตกหนักถึงหนักมากบริเวณจังหวัดเลย หนองบัวลำภู หนองคาย บึงกาฬ อุดรธานี สกลนคร นครพนม มุกดาหาร ขอนแก่น ยโสธร ศรีสะเกษ อำนาจเจริญ และอุบลราชธานี กรุงเทพและปริมณฑล มีฝนฟ้าคะนอง ร้อยละ 70 ของพื้นที่ ภาคกลาง มีฝนฟ้าคะนองร้อยละ 60 ของพื้นที่ และมีฝนตกหนัก บริเวณจังหวัดกาญจนบุรี และราชบุรี ภาคตะวันออกมีฝนฟ้าคะนองร้อยละ 70 ของพื้นที่ และมีฝนตกหนักถึงหนักมากบริเวณจังหวัดนครนายก ปราจีนบุรี ชลบุรี ระยอง จันทบุรี และตราด ภาคใต้(ฝั่งตะวันออก) มีฝนฟ้าคะนองร้อยละ 60 ของพื้นที่ ส่วนมากบริเวณจังหวัดเพชรบุรี สุราษฎร์ธานี นครศรีธรรมราช พัทลุง สงขลา ปัตตานี ยะลา และนราธิวาส ภาคใต้(ฝั่งตะวันตก) มีฝนฟ้าคะนองร้อยละ 70 ของพื้นที่ และมีฝนตกหนักบริเวณจังหวัดระนอง พังงา ภูเก็ต กระบี่ ตรัง และสตูล
น.ส.ไตรศุลี กล่าวว่า ศูนย์ข้อมูลอุบัติเหตุ เพื่อเสริมสร้างวัฒนธรรมความปลอดภัยทางถนน ได้รายงานถึงสถานการณ์อุบัติเหตุทั่วประเทศในช่วง 4 วันแรกของวันหยุดยาว ระหว่าง 28-31 ก.ค. มีผู้เสียชีวิตจากอุบัติเหตุ 94 ราย บาดเจ็บสะสม 6,732 ราย แม้ในภาพรวมสถานการณ์ไม่รุนแรงเหมือนเทศกาลปีใหม่หรือสงกรานต์ แต่หน่วยงานที่เกี่ยวข้องทั้งคมนาคม มหาดไทย ตำรวจ ก็มีการติดตามเฝ้าระวังจุดเสี่ยงต่างๆ ขณะที่สาธารณสุขมีการเตรียมพร้อมระบบการส่งต่อผู้ป่วย หากพื้นที่ใดมีปัญหา เช่น ขาดเวชภัณฑ์ ขาดเลือด ผู้ตรวจราชการกระทรวงสาธารณสุขจะเป็นผู้บริหารจัดการทรัพยากรช่วยเหลือกันภายในเขตสุขภาพ
“ในช่วงที่ประชาชนมีการเดินทางจำนวนมากหน่วยงานที่เกี่ยวข้องมีการบูรณาการทำงานเพื่ออำนวยความสะดวกและเฝ้าระวังอุบัติเหตุ แต่สำคัญที่สุดประชาชนผู้ขับขี่ยานพาหนะเตรียมพร้อมร่างกายและตรวจเช็กสภาพรถให้พร้อมขับไม่ดื่ม ดื่มไม่ขับ ง่วงไม่ขับ ปฏิบัติตามกฎจราจรและเพิ่มความระมัดระวังเมื่อต้องขับรถในสภาพอากาศไม่ปกติเช่นมีพายุหรือฝนตกหนัก” น.ส.ไตรศุลี กล่าว

ที่มา : https://www.thaigov.go.th/news/contents/details/70881