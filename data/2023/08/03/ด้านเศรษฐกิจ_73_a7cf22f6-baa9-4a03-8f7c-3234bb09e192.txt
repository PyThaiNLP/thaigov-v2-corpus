รัฐบาลไทย-ข่าวทำเนียบรัฐบาล-ผู้ตรวจฯ เดชา ลงพื้นที่ตรวจเยี่ยมการพัฒนาชุมชนท่องเที่ยวอุตสาหกรรมสร้างสรรค์ ต้นแบบโซ่พิสัยโมเดล และกลุ่มวิสาหกิจชุมชนบ้านสะง้อ


วันพฤหัสบดีที่ 3 สิงหาคม 2566
30/07/2566
พิมพ์
ผู้ตรวจฯ เดชา ลงพื้นที่ตรวจเยี่ยมการพัฒนาชุมชนท่องเที่ยวอุตสาหกรรมสร้างสรรค์ ต้นแบบโซ่พิสัยโมเดล และกลุ่มวิสาหกิจชุมชนบ้านสะง้อ
ผู้ตรวจฯ เดชา ลงพื้นที่ตรวจเยี่ยมการพัฒนาชุมชนท่องเที่ยวอุตสาหกรรมสร้างสรรค์ ต้นแบบโซ่พิสัยโมเดลที่มีเป้าหมายการพัฒนา Soft Power อย่างยั่งยืน และผลสำเร็จของกลุ่มวิสาหกิจชุมชนบ้านสะง้อ ที่ ทีม MIND บึงกาฬ
วันที่ 24-25 กรกฎาคม 2566 นายเดชา จาตุธนานันท์ ผู้ตรวจราชการกระทรวงอุตสาหกรรม พร้อมด้วย นายฐิติณัฏฐ์ มุณีรัตน์ อุตสาหกรรมจังหวัดอุดรธานี นายเศรษฐา ขันตี อุตสาหกรรมจังหวัดบึงกาฬ และเจ้าหน้าที่ ลงพื้นที่อำเภอโซ่พิสัย จังหวัดบึงกาฬ รับฟังแนวทางและผลการดำเนินงานการบริหารจัดการอุตสาหกรรมสร้างสรรค์กรณีศึกษา โซ่พิสัยโมเดล ที่มีการเชื่อมโยงจุดเด่น Soft Power ในพื้นที่ตั้งแต่ระดับชุมชน ตำบล และอำเภอ เพื่อนำมายกระดับการพัฒนาใหม่ที่สร้างมูลค่าทางเศรษฐกิจและกระจายรายได้ให้กับคนในท้องถิ่นได้อย่างมีประสิทธิภาพ ซึ่งสามารถนำโมเดลนี้ไปขยายผลกับภาคอุตสาหกรรม หรือ สถานประกอบการ ใช้เป็นแนวทางในการสร้างเครือข่ายความร่วมมืออย่างยั่งยืน สอดคล้องแนวทาง “ ปั้น อุตสาหกรรมคู่ชุมชน ” ทั้งนี้ ผู้ตรวจฯ เดชา ได้ร่วมลงพื้นที่ กลุ่มวิสาหกิจชุมชนท่องเที่ยวอุตสาหกรรมสร้างสรรค์บ้านสะง้อ ต.หอคำ อ.เมืองบึงกาฬ จ.บึงกาฬ ที่มีสินค้าเลื่องชื่อคือ ผ้าขาวม้าหมักโคลน โดยสำนักงานอุตสาหกรรมจังหวัดบึงกาฬและหน่วยงานในสังกัดกระทรวงอุตสาหกรรม ได้บูรณาการร่วมกันส่งเสริมและพัฒนาในด้านต่าง ๆ เช่น การพัฒนารูปแบบของสินค้า การออกแบบขบวนการผลิตและด้านบรรจุภัณฑ์โดยนำเทคโนโลยีมาช่วย ซึ่งสามารถช่วยยกระดับและเพิ่มรายได้ให้กับชุมชนได้เป็นอย่างดี

ที่มา : https://www.thaigov.go.th/news/contents/details/70857