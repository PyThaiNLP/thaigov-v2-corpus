รัฐบาลไทย-ข่าวทำเนียบรัฐบาล-นายกฯ ย้ำดำเนินคดีกับผู้มีส่วนเกี่ยวข้องกรณีโกดังเก็บพลุระเบิดอย่างเด็ดขาด เร่งสืบสวนให้คลายข้อสงสัย ต้องตอบสังคมให้ได้


วันพุธที่ 2 สิงหาคม 2566
02/08/2566
พิมพ์
นายกฯ ย้ำดำเนินคดีกับผู้มีส่วนเกี่ยวข้องกรณีโกดังเก็บพลุระเบิดอย่างเด็ดขาด เร่งสืบสวนให้คลายข้อสงสัย ต้องตอบสังคมให้ได้
นายกฯ ย้ำดำเนินคดีกับผู้มีส่วนเกี่ยวข้องกรณีโกดังเก็บพลุระเบิดอย่างเด็ดขาด เร่งสืบสวนให้คลายข้อสงสัย ต้องตอบสังคมให้ได้
วันนี้ (2 ส.ค. 66) นางสาวรัชดา ธนาดิเรก รองโฆษกประจำสำนักนายกรัฐมนตรี เปิดเผยว่า จากกรณีเกิดเหตุเพลิงไหม้ โกดังเก็บพลุและดอกไม้ไฟ ต.มูโนะ  อ.สุไหงโก-ลก จ.นราธิวาส พลเอก ประยุทธ์ จันทร์โอชา นายกรัฐมนตรีและรัฐมนนตรีว่าการกระทรวงกลาโหมได้สั่งการให้หน่วยงานที่เกี่ยวข้องลงพื้นที่ตรวจสอบวัตถุอันตราย หรือสารตั้งต้นก่อให้เกิดระเบิด  หรือสถานที่เก็บดอกไม้เพลิงในพื้นที่ที่รับผิดชอบ พร้อมทั้งดำเนินการทุกมิติ เพื่อให้การช่วยเหลือเยียวยา รวมถึงเร่งรัดการสอบสวนดำเนินคดี ขยายผลดำเนินการผู้เกี่ยวข้อง รวมทั้งการขยายผลไปตรวจค้นโกดังพื้นที่อื่นๆ ที่มีลักษณะคล้ายกันเพื่อป้องกันไม่ให้เกิดเหตุขึ้นอีก
นางสาวรัชดา กล่าวถึง ความคืบหน้าทางคดีขณะนี้  เจ้าหน้าที่ตำรวจได้มีการออกหมายจับเจ้าของโกดังแล้ว จากรายงานพบว่าได้หลบหนีอยู่ประเทศมาเลเซีย โดยเจ้าหน้าที่ตำรวจและหน่วยงานความมั่นคงได้ประสานไปยังตำรวจมาเลเซียในการช่วยติดตามจับกุม ถึงแม้จะหลบหนีไปที่ไหน ทางการจะนำตัวมาดำเนินคดีให้ได้
ส่วนประเด็นข้อสงสัยของสังคม ว่าโกดังเก็บพลุและดอกไม้ไฟ มาตั้งอยู่ในพื้นที่ชุมชนได้อย่างไร มีเจ้าหน้าที่รัฐรู้เห็นเป็นใจหรือไม่ ทาง พล.ต.อ.ดำรงศักดิ์ฯ ได้เร่งทำความจริงให้ปรากฏ หากพบว่ามีเจ้าหน้าที่ตำรวจ หรือเจ้าหน้าที่รัฐ เรียกรับผลประโยชน์ รู้เห็นเป็นใจ ปล่อยปละละเลย ให้มีการกระทำความผิดเกิดขึ้นจริง ให้ดำเนินการเด็ดขาดทั้งอาญา วินัย และปกครอง โดยจะเร่งดำเนินการตรวจสอบให้แล้วเสร็จโดยเร็วตามข้อสั่งการนายกฯ
นางสาวรัชดา กล่าวย้ำว่า “นายกฯ สั่งการให้มีการตรวจสอบ สืบสวน หาผู้รับผิดชอบ และเกี่ยวข้องในทุกกรณี และดำเนินการตามกฎหมายอย่างเด็ดขาดทั้งเจ้าของ และผู้เรียกรับผลประโยชน์ หากพบเจ้าหน้าที่ของรัฐเข้าไปเกี่ยวข้อง จะต้องดำเนินการอย่างเด็ดขาดโดยไม่ละเว้น พร้อมทั้งให้เร่งตรวจสอบความเสียหายอย่างละเอียด เพื่อพิจารณางบประมาณในการเยียวยาและการฟื้นฟูเพิ่มเติมจากงบประมาณปกติ”
พร้อมกันนี้ ขอให้ประชาชนหลีกเลี่ยงที่จะเข้าพื้นที่เพื่อดูสถานที่เกิดเหตุ เพื่อเจ้าหน้าที่จะได้เข้าปฏิบัติการฟื้นฟูพื้นที่อย่างเต็มที่ อีกทั้ง จะได้ไม่เป็นอันตรายเพราะยังคงมีเศษวัสดุอันตราย ซึ่งอาจเกิดระเบิดได้อีก

ที่มา : https://www.thaigov.go.th/news/contents/details/70904