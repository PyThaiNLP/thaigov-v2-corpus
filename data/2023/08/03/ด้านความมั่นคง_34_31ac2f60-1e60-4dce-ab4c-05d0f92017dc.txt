รัฐบาลไทย-ข่าวทำเนียบรัฐบาล-"บุญใหญ่ครั้งประวัติศาสตร์ ทอดผ้าป่าทองคำ 4 ภาค จัดสร้างยอดฉัตรทองคำองค์พระธาตุแช่แห้ง จ.น่าน บูรณะครั้งยิ่งใหญ่ในรอบ 100 ปี" พ่อเมืองนครพนมและพ่อเมืองน่าน ร่วมประกอบพิธีทอดผ้าป่าฯ


วันอาทิตย์ที่ 30 กรกฎาคม 2566
30/07/2566
พิมพ์
"บุญใหญ่ครั้งประวัติศาสตร์ ทอดผ้าป่าทองคำ 4 ภาค จัดสร้างยอดฉัตรทองคำองค์พระธาตุแช่แห้ง จ.น่าน บูรณะครั้งยิ่งใหญ่ในรอบ 100 ปี" พ่อเมืองนครพนมและพ่อเมืองน่าน ร่วมประกอบพิธีทอดผ้าป่าฯ
"บุญใหญ่ครั้งประวัติศาสตร์ ทอดผ้าป่าทองคำ 4 ภาค จัดสร้างยอดฉัตรทองคำองค์พระธาตุแช่แห้ง จ.น่าน บูรณะครั้งยิ่งใหญ่ในรอบ 100 ปี" พ่อเมืองนครพนมและพ่อเมืองน่าน ร่วมประกอบพิธี ทอดผ้าป่าสามัคคี มหากุศล 4 ภาค (ภาคตะวันออกเฉียงเหนือ) เพื่อถวายเป็นพุทธบูชา
วันนี้ (30 ก.ค. 66) นายวันชัย จันทร์พร ผู้ว่าราชการจังหวัดนครพนม เผยว่า จังหวัดนครพนมร่วมกับจังหวัดน่านประกอบพิธีทอดผ้าป่าสามัคคีมหากุศล 4 ภาค (ภาคตะวันออกเฉียงเหนือ) ณ วัดพระธาตุพนม วรมหาวิหาร อำเภอธาตุพนม จังหวัดนครพนม เพื่อจัดหาทุนทรัพย์และทองคำจัดสร้างยอดฉัตรทองคำประดับอัญมณี เพื่อถวายเป็นพุทธบูชาแด่องค์พระมหาธาตุเจ้าภูเพียงแช่แห้ง โดยมี นายวิบูรณ์ แววบัณฑิต ผู้ว่าราชการจังหวัดน่าน นางสงวน จันทร์พร นายกเหล่ากาชาดจังหวัดนครพนม ร่วมกับมูลนิธิพุทธภูมิธรรม วัดพระธาตุแช่แห้ง พระอารามหลวง คณะสงฆ์จังหวัดนครพนม คณะสงฆ์จังหวัดน่าน และพุทธศาสนิกชนชาวจังหวัดนครพนมและจังหวัดน่าน เข้าร่วมพิธีในครั้งนี้
นายวันชัย จันทร์พร ผู้ว่าราชการจังหวัดนครพนม กล่าวว่า คณะสงฆ์จังหวัดน่านร่วมกับวัดพระธาตุแช่แห้ง พระอารามหลวง และมูลนิธิพุทธภูมิธรรมและพุทธศาสนิกชนดำเนินโครงการบูรณะองค์พระมหาธาตุเจ้าภูเพียงแช่แห้ง จึงได้จัดให้มีพิธีทอดผ้าป่าสามัคคีมหากุศล 4 ภาค เพื่อจัดหาทุนทรัพย์และทองคำเพื่อจัดสร้างยอดฉัตรหุ้มทองคำประดับอัญมณี ถวายเป็นพุทธบูชาแด่องค์มหาธาตุเจ้าภูเพียงแช่แห้ง ซึ่งถือได้ว่าเป็นการทำบุญครั้งใหญ่ที่สุดในรอบ 100 ปี ของการบูรณะองค์พระมหาธาตุเจ้าภูเพียงแช่แห้ง โดยจังหวัดนครพนมเป็นจังหวัดที่อุดมสมบูรณ์แห่งหนึ่งของภาคตะวันออกเฉียงเหนือ เป็นดินแดนที่งดงามด้วยศิลปวัฒนธรรม เป็นเมืองแห่งบุญที่เต็มไปด้วยวัดวาอารามมากมาย ทำให้มีพุทธศาสนิกชนผู้มีจิตศรัทธาและเลื่อมใสพระพุทธศาสนาเป็นจำนวนมาก จึงนับเป็นโอกาสอันดีที่พุทธศาสนิกชนในจังหวัดนครพนมจะได้ร่วมสืบสานทำนุบำรุงพระพุทธศาสนา ด้วยการประกอบพิธีทอดผ้าป่าสามัคคีมหากุศล 4 ภาค เพื่อจัดหาทุนทรัพย์และทองคำเพื่อจัดสร้างยอดฉัตรหุ้มทองคำประดับอัญมณี ถวายเป็นพุทธบูชาแด่องค์มหาธาตุเจ้าภูเพียงแช่แห้งในครั้งนี้
ด้านนายวิบูรณ์ แววบัณฑิต ผู้ว่าราชการจังหวัดน่าน กล่าวว่า พระธาตุแช่แห้ง เป็นปูชนียสถานที่สำคัญและเป็นพระธาตุคู่บ้านคู่เมืองของชาวน่าน มีอายุกว่า 600 ปี ตามพงศาวดารเมืองน่าน กล่าวว่า พญาการเมืองโปรดเกล้าให้สร้างขึ้นเพื่อบรรจุพระบรมสารีริกธาตุที่ได้มาจากเมืองสุโขทัยระหว่างปี พ.ศ.1891-1901 พระธาตุแช่แห้งเป็นศิลปะการก่อสร้างที่มีความวิจิตรงดงามแห่งหนึ่งของภาคเหนือ ได้รับอิทธิพลศิลปะการก่อสร้างมาจากเจดีย์พระธาตุหริภุญชัย ลักษณะโดยรอบขององค์พระธาตุ มีการบุรอบองค์ด้วยทองจังโก ทางเดินขึ้นสู่องค์พระธาตุเป็นตัวพญานาค หน้าบันเหนือประตูทางเข้าปั้นเป็นลายนาคเกี้ยวที่เป็นเอกลักษณ์เฉพาะของช่างฝีมือและศิลปะของจังหวัดน่านอย่างแท้จริง โดยชาวเมืองล้านนามีความเชื่อกันว่า การได้เดินทางไปสักการะบูชากราบไหว้นมัสการองค์พระธาตุแช่แห้งหรือชาวล้านนาจะเรียกกันว่า การชูธาตุ แล้วนั้นจะทำให้ได้รับอานิสงค์อย่างแรงกล้า ทำให้ชีวิตอยู่ดี มีสุข ปราศจากโรคภัยต่าง ๆ มาเบียดเบียน หน้าที่การงานเจริญก้าวหน้า เป็นต้น
นายวิบูรณ์ แววบัณฑิต ผู้ว่าราชการจังหวัดน่าน กล่าวในช่วงท้ายว่า การจัดพิธีทอดผ้าป่ามหากุศล 4 ภาค เพื่อจัดหาทุนทรัพย์และทองคำจัดสร้างยอดฉัตรทองคำประดับอัญมณี เพื่อถวายเป็นพุทธบูชาแด่องค์พระมหาธาตุเจ้าภูเพียงแช่แห้ง ได้จัดมาแล้วรวม 4 ครั้ง ได้แก่ ครั้งที่ 1 วันที่ 13 มิถุนายน 2566 ณ วัดไตรมิตรวิทยาราม วรวิหาร  กรุงเทพมหานคร ครั้งที่ 2 วันที่ 16 กรกฎาคม 2566 ณ วัดพระสิงห์ วรมหาวิหาร จังหวัดเชียงใหม่ ครั้งที่ 3 วันที่ 23 กรกฎาคม 2566 ณ วัดพระธาตุแช่แห้ง พระอารามหลวง จังหวัดน่าน ครั้งที่ 4 วันที่ 30 กรกฎาคม 2566 ณ วัดพระธาตุพนมวรมหาวิหาร จังหวัดนครพนม กำหนดจัดพิธีครั้งที่ 5 ในวันที่ 6 สิงหาคม 2566 ณ วัดพระมหาธาตุ วรมหาวิหาร จังหวัดนครศรีธรรมราช และกำหนดจัดพิธียกฉัตรทองคำ ณ วัดพระธาตุแช่แห้ง จังหวัดน่าน ในวันที่ 3 กันยายน 2566 ที่จะถึงนี้ และขอเชิญชวนพุทธศาสนิกชนที่มีจิตศรัทธาร่วมทำบุญกุศลครั้งยิ่งใหญ่ มากราบไหว้สักการะและร่วมบุญบูรณะยอดฉัตรทองคำประดับองค์พระมหาธาตุเจ้าภูเพียงแช่แห้ง เพื่อถวายเป็นพุทธบูชา อันเป็นมงคลแห่งชีวิต โดยสามารถร่วมสมทบทุนได้ที่ธนาคารกรุงไทย เลขบัญชี 507-3-39659-6 ชื่อบัญชี โครงการหุ้มทองคำยอดฉัตร องค์พระมหาธาตุเจ้าภูเพียงแช่แห้งฯ

ที่มา : https://www.thaigov.go.th/news/contents/details/70870