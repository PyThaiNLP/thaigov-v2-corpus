รัฐบาลไทย-ข่าวทำเนียบรัฐบาล-กรมการขนส่งทางบก เผยผลตรวจความพร้อมรถโดยสารและพนักงานขับรถที่ทุกสถานีขนส่ง และจุดจอดทั่วประเทศช่วงวันหยุดยาว ระหว่างวันที่ 28 กรกฎาคม - 2 สิงหาคม 2566 


วันพฤหัสบดีที่ 3 สิงหาคม 2566
กรมการขนส่งทางบก เผยผลตรวจความพร้อมรถโดยสารและพนักงานขับรถที่ทุกสถานีขนส่ง และจุดจอดทั่วประเทศช่วงวันหยุดยาว ระหว่างวันที่ 28 กรกฎาคม - 2 สิงหาคม 2566
ตรวจรถโดยสารสะสมแล้วกว่า 60,000 คัน พร้อมอำนวยความสะดวก “รับคนกลับจากบ้าน”
กรมการขนส่งทางบก เผยผลตรวจความพร้อมรถโดยสารและพนักงานขับรถที่ทุกสถานีขนส่ง และจุดจอดทั่วประเทศช่วงวันหยุดยาว ระหว่างวันที่ 28 กรกฎาคม - 2 สิงหาคม 2566 ตรวจรถโดยสารสะสมแล้วกว่า 60,000 คัน พร้อมอำนวยความสะดวก “รับคนกลับจากบ้าน”
นายจิรุตม์ วิศาลจิตร อธิบดีกรมการขนส่งทางบก กระทรวงคมนาคม เปิดเผยว่า ในช่วงประชาชนเริ่มทยอยเดินทางกลับหลังจากวันหยุดยาวต่อเนื่องในวันเฉลิมพระชนมพรรษา วันอาสาฬหบูชาและวันเข้าพรรษา กรมการขนส่งทางบก (ขบ.) เตรียมความพร้อมทุกมาตรการเพื่อ “รับคนกลับจากบ้าน” กำชับให้  ทุกหน่วยงานในสังกัดเตรียมความพร้อมอำนวยความสะดวกและดูแลความปลอดภัยในการเดินทางของประชาชนอย่างใกล้ชิด และได้ดำเนินการตามมาตรการอำนวยความสะดวกและปลอดภัย โดยตรวจความพร้อมรถโดยสารสาธารณะและพนักงานขับรถ ณ สถานีขนส่งผู้โดยสาร และจุดจอด จุดตรวจ Check Point รวม 25 จุด ทั่วประเทศระหว่างวันที่ 28 กรกฎาคม - 2 สิงหาคม 2566 เพื่อให้พี่น้องประชาชน “เดินทางสะดวก ปลอดภัย ห่างไกล COVID-19” และเน้นย้ำให้ผู้ประกอบการขนส่ง ผู้ให้บริการสถานีขนส่งผู้โดยสารและจุดจอดทุกแห่งตรวจความพร้อมของรถและผู้ขับรถก่อนออกเดินทาง ตามแบบ Checklist เช่น การมีใบอนุญาตขับรถที่ถูกต้อง ความพร้อมด้านร่างกาย การตรวจวัดระดับแอลกอฮอล์ในลมหายใจ ชั่วโมงการขับรถไม่เกินที่กฎหมายกำหนด รถโดยสารสาธารณะทุกคันต้องมีสภาพมั่นคงแข็งแรงทั้งสภาพตัวรถภายนอกและภายใน รวมทั้งอุปกรณ์เพื่อความปลอดภัย ต้องพร้อมใช้งานอยู่เสมอ พร้อมจัดเจ้าหน้าที่ให้คำแนะนำและให้ความรู้แก่ผู้โดยสารกรณีเกิดเหตุฉุกเฉิน และขอให้ผู้โดยสารทุกที่นั่งคาดเข็มขัดนิรภัยตลอดการเดินทาง เพื่อป้องกันการบาดเจ็บและเสียชีวิตเมื่อรถเกิดอุบัติเหตุ และปฏิบัติตามมาตรการป้องกันการแพร่ระบาดของ COVID-19 เป็นต้น สำหรับผลดำเนินการตรวจความพร้อม ในวันที่ 2 สิงหาคม 2566 ตรวจรถโดยสารสาธารณะแล้ว 11,111 คัน ไม่พบรถบกพร่อง ส่วนการตรวจความพร้อมพนักงานขับรถ 11,111 ราย มีความพร้อมในการให้บริการทุกรายและไม่พบพนักงานขับรถบกพร่องในการปฏิบัติหน้าที่ โดยมีการตรวจความพร้อมของรถโดยสารสาธารณะสะสมตั้งแต่วันที่ 28 กรกฎาคม - 2 สิงหาคม 2566 ทั้งสิ้น 61,888 คัน
สำหรับผลการดำเนินการติดตามตรวจสอบการเดินรถโดยสารสาธารณะและรถบรรทุกด้วยระบบ GPS Tracking ผ่านศูนย์บริหารจัดการเดินรถด้วยระบบ GPS ประจำวันที่ 2 สิงหาคม 2566 จำนวน 4,350 คัน พบการใช้ความเร็วเกินกฎหมายกำหนด 145 คัน ผลตรวจสอบการใช้ความเร็วรถโดยสารและรถบรรทุกด้วยกล้องเลเซอร์บนถนนสายหลักและสายรองทั่วประเทศ 1,581 คัน พบการใช้ความเร็วเกินกฎหมายกำหนด 24 คัน ขบ. จะเร่งประสานผู้ประกอบการขนส่ง เจ้าหน้าที่ตำรวจ และหน่วยงานที่เกี่ยวข้องเพื่อระงับการใช้ความเร็ว ควบคู่กับมาตรการบังคับใช้กฎหมายอย่างเคร่งครัด สำหรับการร้องเรียนเกี่ยวกับรถโดยสารสาธารณะผ่านศูนย์ 1584 ได้รับเรื่องร้องเรียนแล้ว 50 เรื่อง เรื่องร้องเรียนสูงสุด 3 อันดับแรก ได้แก่ ขับรถประมาท/น่าหวาดเสียว ไม่หยุดรับส่งผู้โดยสารที่ป้ายหยุดรถ และผู้ประจำรถแสดงกิริยาวาจาไม่สุภาพ/แต่งกายไม่เรียบร้อย ขบ. จะเร่งติดตามผู้กระทำผิดมาสอบสวนและดำเนินการลงโทษตามกฎหมายต่อไป ทั้งนี้ หากพบปัญหาจากการใช้บริการรถโดยสารสาธารณะ สามารถแจ้งได้ที่สายด่วน โทร. 1584 ตลอด 24 ชั่วโมง

ที่มา : https://www.thaigov.go.th/news/contents/details/70950