รัฐบาลไทย-ข่าวทำเนียบรัฐบาล-“วราวุธ” ปิดหลักสูตร ปธส.10 ปลื้มสร้างผู้นำร่วมขับเคลื่อนงานการเปลี่ยนแปลงสภาพภูมิอากาศและสิ่งแวดล้อม   


วันพุธที่ 2 สิงหาคม 2566
“วราวุธ” ปิดหลักสูตร ปธส.10 ปลื้มสร้างผู้นำร่วมขับเคลื่อนงานการเปลี่ยนแปลงสภาพภูมิอากาศและสิ่งแวดล้อม
“วราวุธ” ปิดหลักสูตร ปธส.10 ปลื้มสร้างผู้นำร่วมขับเคลื่อนงานการเปลี่ยนแปลงสภาพภูมิอากาศและสิ่งแวดล้อม
“วราวุธ” ปิดหลักสูตร ปธส.10 ปลื้มสร้างผู้นำร่วมขับเคลื่อนงานการเปลี่ยนแปลงสภาพภูมิอากาศและสิ่งแวดล้อม
วันที่ 21 กรกฎาคม 2566 เวลา 13.00 น. นายวราวุธ ศิลปอาชา รัฐมนตรีว่าการกระทรวงทรัพยากรธรรมชาติและสิ่งแวดล้อม (รมว.ทส.) เป็นประธานในพิธีปิดการศึกษาอบรมหลักสูตรประกาศนียบัตรธรรมาภิบาลสิ่งแวดล้อม สำหรับนักบริหารระดับสูง รุ่นที่ 10 (ปธส.10) โดยมี นายจตุพร บุรุษพัฒน์ ปลัดกระทรวงทรัพยากรธรรมชาติและสิ่งแวดล้อม พร้อมคณะผู้บริหาร ทส. เข้าร่วมในพิธี ณ ห้องประชุมอารีย์สัมพันธ์ กรมส่งเสริมคุณภาพสิ่งแวดล้อม โดยได้มีการนำเสนอสารนิพนธ์ของนักศึกษา ปธส.10 ทั้ง 7 กลุ่ม
รมว.ทส. ได้กล่าวแสดงความยินดีกับผู้สำเร็จการศึกษาอบรม ทั้ง 70 ท่าน โดยหวังเป็นอย่างยิ่งว่า หลักสูตรประกาศนียบัตรธรรมาภิบาลสิ่งแวดล้อมสำหรับนักบริหารระดับสูง จะเป็นเครื่องมือเสริมสร้างศักยภาพผู้บริหารระดับสูงขององค์กรให้เป็นผู้บริหารยุคใหม่ที่พร้อมเป็นผู้นำการเปลี่ยนแปลงและเป็นต้นแบบด้านการเปลี่ยนแปลงสภาพภูมิอากาศและสิ่งแวดล้อม นำไปใช้ในการกำหนดนโยบาย เชื่อมโยงบริหารจัดการแบบองค์รวม และบูรณาการตามหลักธรรมาภิบาล ตลอดจนสร้างเครือข่าย ความร่วมมือทุกภาคส่วน เพราะปัญหาการเปลี่ยนแปลงสภาพภูมิอากาศและสิ่งแวดล้อม ถือเป็นประเด็นที่ได้รับความสนใจทั้งในระดับประเทศ ระดับภูมิภาค และระดับโลก เราในฐานะเป็นประชากรของโลก ต้องมีความรับผิดชอบในการร่วมกันแก้ไขปัญหาที่กำลังเกิดขึ้น โดยผู้สำเร็จการศึกษาอบรมในหลักสูตรนี้ จะเป็นภาคีเครือข่ายที่สำคัญของกระทรวงทรัพยากรธรรมชาติและสิ่งแวดล้อมในการขับเคลื่อนภารกิจนี้ให้สำเร็จดังเป้าหมายที่วางไว้ และนำผลแห่งความสำเร็จไปสู่การป้องกันและแก้ไขปัญหาด้านทรัพยากรธรรมชาติและสิ่งแวดล้อมของประเทศอันจะเป็นประโยชน์ต่อการขับเคลื่อนงานให้เป็นไปตามเจตนารมณ์ของหลักสูตรและขับเคลื่อนสู่การพัฒนาอย่างยั่งยืนต่อไป

ที่มา : https://www.thaigov.go.th/news/contents/details/70914