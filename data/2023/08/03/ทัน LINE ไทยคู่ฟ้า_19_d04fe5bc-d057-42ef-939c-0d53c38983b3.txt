รัฐบาลไทย-ข่าวทำเนียบรัฐบาล-ชนิดใหม่ของโลก! “มินิโมเคอร์เซอร์ ภูน้อยเอนซิส”ซากไดโนเสาร์ตัวที่ 13 ของไทย คาดอายุ 150 ล้านปี


วันพฤหัสบดีที่ 3 สิงหาคม 2566
ชนิดใหม่ของโลก! “มินิโมเคอร์เซอร์ ภูน้อยเอนซิส”ซากไดโนเสาร์ตัวที่ 13 ของไทย คาดอายุ 150 ล้านปี
.....
กรมทรัพยากรธรณี กระทรวงทรัพยากรธรรมชาติและสิ่งแวดล้อม (ทส.) และศูนย์วิจัยและการศึกษาบรรพชีวินวิทยา ม.มหาสารคาม และศูนย์วิจัยวิทยาศาสตร์แห่งชาติ ประเทศฝรั่งเศส เผยผลการศึกษาวิจัยซากดึกดำบรรพ์ไดโนเสาร์ชนิดใหม่ของโลก "มินิโมเคอร์เซอร์ ภูน้อยเอนซิส" หมายถึง นักวิ่งตัวจิ๋วจากแหล่งภูน้อย ที่ค้นพบที่แหล่งซากดึกดำบรรพ์ภูน้อย จ.กาฬสินธุ์ นับเป็นไดโนเสาร์ตัวที่ 13 ที่ค้นพบในเมืองไทย เป็นไดโนเสาร์กินพืชขนาดเล็ก อยู่ในยุคจูแรสสิกตอนปลาย มีอายุประมาณ 150 ล้านปี
.
การค้นพบครั้งนี้ ใช้เวลาพิสูจน์ ศึกษาวิจัยทางธรณีวิทยามาเป็นเวลา 5 ปี และซากดึกดำบรรพ์ที่ถูกค้นพบ มีสภาพสมบูรณ์ที่สุดตัวหนึ่งของไทยและอาเซียน โดยมีโครงกระดูกที่เกือบเต็มทั้งตัว ต่อเนื่องกันตั้งแต่กระดูกสันหลัง ซี่โครงครบทุกซี่ สะบัก กระดูกเชิงกราน และขาหลัง ที่เชื่อมต่อกัน
.
นอกจากนี้ ยังค้นพบซากดึกดำบรรพ์สัตว์มีกระดูกสันหลังอีกหลากหลายชนิดกว่า 5,000 ชิ้น ทั้งปลาฉลามน้ำจืด ปลาปอด เต่า จระเข้ สัตว์สะเทินน้ำสะเทินบก สัตว์เลื้อยคลานบินได้ หอยน้ำจืด และไม้กลายเป็นหิน รวมทั้งไดโนเสาร์ทั้งสายพันธุ์กินพืช - กินเนื้อ ซึ่งเป็นสัตว์สายพันธุ์ใหม่ของโลกมากถึง 8 สายพันธุ์ ทำให้ภูน้อยได้รับการขนานนามว่า “จูแรสซิกพาร์ค เมืองไทย” ที่มีการพบซากดึกดำบรรพ์สัตว์มีกระดูกสันหลัง ที่มีความหลากหลายทางชีวภาพมากที่สุดและใหญ่ที่สุดในเอเชียตะวันออกเฉียงใต้
#ไทยคู่ฟ้า #สื่อสารรัฐบาลไทย
-------------------

ที่มา : https://www.thaigov.go.th/news/contents/details/70937