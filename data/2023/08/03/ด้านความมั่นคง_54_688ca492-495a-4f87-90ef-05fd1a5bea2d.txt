รัฐบาลไทย-ข่าวทำเนียบรัฐบาล-พ่อเมืองเลย จับมือแม่บ้านมหาดไทยจังหวัดเลย ลงแขกดำนาในกิจกรรม "เข้าพรรษา เอามื้อสามัคคี วิถีไทเลย ประจำปี 2566” มุ่งสืบสานวัฒนธรรมท้องถิ่น สร้างความรักความสามัคคี ด้วยวิถีเกษตรกร


วันพฤหัสบดีที่ 3 สิงหาคม 2566
03/08/2566
พิมพ์
พ่อเมืองเลย จับมือแม่บ้านมหาดไทยจังหวัดเลย ลงแขกดำนาในกิจกรรม "เข้าพรรษา เอามื้อสามัคคี วิถีไทเลย ประจำปี 2566” มุ่งสืบสานวัฒนธรรมท้องถิ่น สร้างความรักความสามัคคี ด้วยวิถีเกษตรกร
พ่อเมืองเลย จับมือแม่บ้านมหาดไทยจังหวัดเลย ลงแขกดำนาในกิจกรรม "เข้าพรรษา เอามื้อสามัคคี วิถีไทเลย ประจำปี 2566” มุ่งสืบสานวัฒนธรรมท้องถิ่น สร้างความรักความสามัคคี ด้วยวิถีเกษตรกรที่ยั่งยืน
วันนี้ (3 ส.ค. 66) ที่แปลงนานางทองใบ ดีบุรี บ้านหัวฝาย หมู่ที่ 2 ตำบลชัยพฤกษ์ อำเภอเมืองเลย จังหวัดเลย นายทวี เสริมภักดีกุล ผู้ว่าราชการจังหวัดเลย เปิดเผยว่า จังหวัดเลยได้จัดกิจกรรมลงแขกดำนาเข้าพรรษา เพื่ออนุรักษ์วิถีวัฒนธรรมพื้นบ้าน ในกิจกรรม “เข้าพรรษาปีนี้ เอามื้อสามัคคี วิถีไทเลย ประจำปี 2566” ซึ่งตนพร้อมด้วยนางวราภรณ์ เสริมภักดีกุล นายกเหล่ากาชาดจังหวัดเลยและประธานแม่บ้านมหาดไทยจังหวัดเลย เป็นประธานในพิธีเปิดงาน โดยมีนายกิตติคุณ บุตรคุณ ปลัดจังหวัดเลย นายพยุง เหล็กดี นายอำเภอเมืองเลย นางทรงศิริ แก้วคำ ประชาสัมพันธ์จังหวัดเลย นายทินกร เกษเกษร นายกองค์การบริหารส่วนตำบลชัยพฤกษ์ นายนุรัตน์ พรหมดี ผู้อำนวยการสถานีวิทยุกระจายเสียงแห่งประเทศไทย จังหวัดเลย หัวหน้าส่วนราชการในพื้นที่ เจ้าหน้าที่องค์กรปกครองส่วนท้องถิ่น และประชาชน เข้าร่วมกิจกรรม จำนวนกว่า 200 คน
นายทวี เสริมภักดีกุล ผู้ว่าราชการจังหวัดเลย กล่าวว่า จังหวัดเลยได้ขับเคลื่อนนโยบายของกระทรวงมหาดไทย ด้านการพัฒนาพื้นที่ (Area-based) เพื่อนำไปสู่การยกระดับคุณภาพชีวิตที่ดีของพี่น้องประชาชน ด้วยการน้อมนำหลักปรัชญาของเศรษฐกิจพอเพียงของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร มาเป็นรากฐานในการขับเคลื่อนงานทุกกิจกรรม โดยมีเป้าหมายสูงสุด คือ ประชาชนสามารถดำรงชีวิตแบบพึ่งพาตนเองได้ โดยในเเต่ละครัวเรือนจะต้องมีพื้นฐานที่เเข็งแรง มีความมั่นคงทางอาหาร มีความมั่นคงในชีวิต มีการจัดทำบัญชีรายรับรายจ่าย และมีการดูแลซึ่งกันและกันภายในชุมชน ด้วยหลักการมีส่วนร่วมที่เกิดจากความรักความสามัคคีกันระหว่างคนในชุมชน ต่อยอดสู่การรวมกลุ่มเป็นชุมชนที่เข้มแข็ง สร้างงาน สร้างอาชีพ สร้างรายได้ ขจัดความเหลื่อมล้ำและความยากจน และยกระดับชุมชนสู่สังคมที่ยั่งยืน สามารถอยู่รอดปลอดภัย และมีความสุข อันจะนำไปสู่การเป็นหมู่บ้านยั่งยืนที่แท้จริง (Sustainable Village)
"การจัดกิจกรรม "เข้าพรรษาปีนี้ เอามื้อสามัคคี วิถีไทเลย ประจำปี 2566" มีวัตถุประสงค์ เพื่ออนุรักษ์การลงแขกดำนา ซึ่งเป็นวัฒนธรรมประเพณีแห่งความเอื้อเฟื้อและเกื้อกูลกันของสังคมในอดีต ซึ่งการ "ลงแขก" หมายถึงน้ำใจที่ผู้คนในชุมชนมอบให้กัน ในการช่วยเหลือกิจการงานต่าง ๆ ให้สำเร็จลุล่วงด้วยดี ซึ่งเกี่ยวพันกับอาชีพด้านเกษตรกรรมอย่างยิ่ง ทั้งการทำนา การทำไร่ หรือการทำสวน ล้วนมีความสัมพันธ์ที่เกี่ยวเนื่องกับฤดูกาลเวลาของฟ้าและฝน จะต้องเร่งรีบในการเพาะปลูก ปักดำ เก็บเกี่ยว ทำให้เกิดประเพณีลงแขกที่เกิดจากความสามัคคีของคนในชุมชนช่วยเหลือกันลงแรงลงใจโดยไม่มีค่าตอบแทน มีเพียงการแสดงน้ำใจต่อกันเเละกันผ่านมื้ออาหารและเสียงหัวเราะตามประสาพี่ ๆ น้อง ๆ ระหว่างกันจากครอบครัวหนึ่งสู่อีกครอบครัวหนึ่ง ทำให้กิจการงานสำเร็จลุล่วง สะท้อนให้เห็นถึงวัฒนธรรมประเพณีอันดีงามของคนไทย ความสามัคคี ความเป็นอันหนึ่งอันเดียวของคนในชุมชน ช่วยเหลือเกื้อกูลกัน จังหวัดเลยจึงจัดกิจกรรมเพื่อฟื้นฟูวัฒนธรรมประเพณีอันดีงามเหล่านั้น เช่น การลงแขก ให้หวนกลับมาอีกครั้งหนึ่ง" นายทวี เสริมภักดีกุล ผู้ว่าราชการจังหวัดเลย กล่าว
นายทวี เสริมภักดีกุล ผู้ว่าราชการจังหวัดเลย กล่าวเพิ่มเติมว่า การจัดกิจกรรมลงแขกดำนาเอามื้อสามัคคีในครั้งนี้ มีรูปแบบการทำเกษตรแบบดั้งเดิม พร้อมทั้งมีการประยุกต์หลักทฤษฎีใหม่ และหลักปรัชญาของเศรษฐกิจพอเพียง ในการบริหารจัดการน้ำและดิน อาทิ การปล่อยปลาในแปลงนาข้าวของพี่น้องเกษตรกร เพื่อสร้างธรรมชาติในระบบนิเวศ เพิ่มความอุดมสมบูรณ์ ช่วยให้อินทรียสารต่าง ๆ สลายตัว ได้ง่าย สร้างระบบนิเวศช่วยให้ดินมีความอุดมสมบูรณ์ อีกทั้งเป็นการช่วยกำจัดวัชพืชและแมลงในแปลงนาอีกด้วย นับเป็นอารยเกษตร ที่พึ่งพาธรรมชาติอนุรักษ์สิ่งแวดล้อม ปราศจากเครื่องจักรกล ซึ่งเป็นวิถีดั้งเดิมของเกษตรกรไทย ที่ควรค่าแก่การอนุรักษ์และฟื้นฟู ให้กลับคืนมาสู่รากฐานการพัฒนาที่มั่นคงอย่างยั่งยืน
"ขอขอบคุณทุกภาคส่วน และพี่น้องประชาชนทุกคน ที่ได้มามีส่วนร่วมกิจกรรมในวันนี้ นับเป็นจุดเริ่มต้นในการเสริมสร้างการมีส่วนร่วม และสร้างความรักสามัคคีของคนในชุมชน และเป็นต้นแบบของพี่น้องชาวจังหวัดเลยที่มีความเอื้อเฟื้อเผื่อแผ่ช่วยเหลือซึ่งกันและกัน ทุกคนที่มาร่วมกันทำเต็มไปด้วยความสนุกสนาน โดยมีจุดมุ่งหมายเดียวกัน คือ การสร้างความมั่นคงทางด้านอาหาร ให้ประเทศไทยเป็นเเผ่นดินธรรมแผ่นดินทอง สามารถพึ่งพาตนเองได้ตามหลักปรัชญาของเศรษฐกิจพอเพียง ซึ่งจังหวัดเลยมีความมุ่งมั่นที่จะทำให้ประชาชนทุกคนมีคุณภาพชีวิตที่ดีและมีความสุข ดังปณิธานของกระทรวงมหาดไทย คือ "บำบัดทุกข์ บำรุงสุข" และทำสิ่งที่ดี Change for Good ให้กับพี่น้องประชาชนชาวจังหวัดเลย ทุกชุมชนทุกหมู่บ้าน ให้ทุกคนสามารถพึ่งพาตนเองได้ ต่อยอดไปสู่การสร้างรายได้ สร้างอาชีพ ขับเคลื่อนเศรษฐกิจฐานราก ทำให้ชุมชนของเราเต็มไปด้วยความสุข นำไปสู่การเป็นหมู่บ้านยั่งยืน (Sustainable Village) ตามแนวทางการพัฒนาที่ยั่งยืน (SDGs) ที่ผู้ว่าราชการจังหวัดทุกจังหวัด ร่วมประกาศเจตนารมณ์ 76 จังหวัด 76 คำมั่นสัญญา ร่วมกับองค์การสหประชาชาติ (UN) เพื่อประเทศไทยที่ยั่งยืน" นายทวี เสริมภักดีกุล ผู้ว่าราชการจังหวัดเลย กล่าว

ที่มา : https://www.thaigov.go.th/news/contents/details/70952