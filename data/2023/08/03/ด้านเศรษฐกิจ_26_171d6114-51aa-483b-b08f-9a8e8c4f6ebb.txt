รัฐบาลไทย-ข่าวทำเนียบรัฐบาล-ขสมก. จัดแผนการเดินรถรองรับการเดินทางของประชาชนช่วงวันหยุดต่อเนื่อง


วันพุธที่ 26 กรกฎาคม 2566
ขสมก. จัดแผนการเดินรถรองรับการเดินทางของประชาชนช่วงวันหยุดต่อเนื่อง
ระหว่างวันที่ 28 กรกฎาคม - 2 สิงหาคม 2566
นายกิตติกานต์ จอมดวง จารุวรพลกุล ผู้อำนวยการองค์การขนส่งมวลชนกรุงเทพ กระทรวงคมนาคม เปิดเผยว่า ด้วยวันที่ 28 กรกฎาคม 2566 เป็นวันเฉลิมพระชนมพรรษาพระบาทสมเด็จพระเจ้าอยู่หัว และรัฐบาลได้ประกาศให้วันที่ 31 กรกฎาคม 2566 เป็นวันหยุดราชการเพิ่มกรณีพิเศษ ประกอบกับวันที่ 1 - 2 สิงหาคม 2566 เป็นวันอาสาฬหบูชาและวันเข้าพรรษา ส่งผลให้มีวันหยุดต่อเนื่องตั้งแต่วันที่ 28 กรกฎาคม - 2 สิงหาคม 2566 รวม 6 วัน ซึ่งคาดว่าจะมีประชาชนเดินทางกลับภูมิลำเนาหรือท่องเที่ยวเป็นจำนวนมาก
องค์การขนส่งมวลชนกรุงเทพ (ขสมก.) จึงได้จัดแผนการเดินรถโดยสาร รองรับการเดินทางของประชาชน ตั้งแต่วันที่ 28 กรกฎาคม - 2 สิงหาคม 2566 เพื่ออำนวยความสะดวก ปลอดภัย และสร้างความมั่นใจให้กับประชาชนผู้ใช้บริการ โดยมีรายละเอียด ดังนี้
1. ในเส้นทางปกติ จัดรถออกวิ่งเฉลี่ยวันละ 2,637 คัน 16,007 เที่ยว
2. จัดเดินรถ AIRPORT BUS เชื่อมต่อท่าอากาศยาน 5 เส้นทาง เฉลี่ยวันละ 50 คัน ดังนี้
- สาย A1 ท่าอากาศยานดอนเมือง - สถานีรถไฟฟ้า BTS จตุจักร เฉลี่ยวันละ 16 คัน
- สาย A2 ท่าอากาศยานดอนเมือง - อนุสาวรีย์ชัยสมรภูมิ เฉลี่ยวันละ 12 คัน
- สาย A3 ท่าอากาศยานดอนเมือง - สวนลุมพินี เฉลี่ยวันละ 8 คัน
- สาย A4 ท่าอากาศยานดอนเมือง - สนามหลวง เฉลี่ยวันละ 8 คัน
- สาย S1 ท่าอากาศยานสุวรรณภูมิ - สนามหลวง เฉลี่ยวันละ 6 คัน
3. จัดเดินรถเชื่อมต่อสถานีขนส่งผู้โดยสารกรุงเทพ 5 สถานี 37 เส้นทาง ดังนี้
- สถานีขนส่งผู้โดยสารกรุงเทพ (จตุจักร) 12 เส้นทาง ได้แก่ สาย 3, 16, 49, 77, 96, 134, 136, 138, 145, 509, 517 และ 536
- สถานีขนส่งผู้โดยสารกรุงเทพ (สายใต้ใหม่) 6 เส้นทาง ได้แก่ สาย 66, 79, 511, 515, 516 และ 556
- สถานีขนส่งผู้โดยสารกรุงเทพ (เอกมัย) 8 เส้นทาง ได้แก่ สาย 2, 23, 25, 71, 72, 501, 508 และ 511
- สถานีรถไฟกรุงเทพ (หัวลำโพง) 7 เส้นทาง ได้แก่ สาย 4, 21, 25, 34, 49, 73 และ 501
- สถานีกลางกรุงเทพอภิวัฒน์ 4 เส้นทาง ได้แก่ สาย 3, 16, 49 และ 67
4. มาตรการความปลอดภัย
ด้านพนักงานประจำรถ
1) กำกับดูแลพนักงานขับรถโดยสารให้ปฏิบัติหน้าที่ตามกฎจราจรอย่างเคร่งครัด และขับรถด้วยความระมัดระวัง โดยเฉพาะบริเวณทางแยก ทางข้าม รวมทั้งให้พนักงานเก็บค่าโดยสารดูแลการขึ้น - ลง ของผู้ใช้บริการอย่างใกล้ชิด และให้บริการด้วยความสุภาพเรียบร้อย
2) ตรวจวัดแอลกอฮอล์ ความดันโลหิต อุณหภูมิร่างกายของพนักงานขับรถและพนักงาน เก็บค่าโดยสารทุกครั้ง ก่อนขึ้นปฏิบัติหน้าที่บนรถโดยสาร พร้อมทั้งกำชับพนักงานขับรถและพนักงานเก็บค่าโดยสาร สวมหน้ากากอนามัยทุกครั้งขณะปฏิบัติหน้าที่บนรถโดยสาร
3) ให้พนักงานขับรถตรวจสอบความพร้อมของรถโดยสารและอุปกรณ์ส่วนควบ ก่อนนำรถออกให้บริการ ประสานผู้รับเหมาซ่อมรถตรวจเช็กสภาพรถโดยสาร และซ่อมบำรุงรักษารถให้อยู่ในสภาพใช้งานได้ดี
4) จัดพนักงานนายตรวจและเจ้าหน้าที่สายตรวจพิเศษประจำจุด ณ ป้ายหยุดรถโดยสารที่มีผู้ใช้บริการหนาแน่น และจุดที่มีความเสี่ยงต่อการเกิดอุบัติเหตุ เพื่ออำนวยความสะดวกด้านการจราจร ดูแลการขึ้น - ลง รถของผู้ใช้บริการและความปลอดภัยของผู้ใช้รถใช้ถนน
ด้านรถโดยสารประจำทาง
1) เพิ่มความถี่ในการล้างทำความสะอาดระบบปรับอากาศ และผ้าม่าน
2) ใช้ผลิตภัณฑ์ฆ่าเชื้อโรคที่มีส่วนผสมของแอลกอฮอล์ 70% ฉีดพ่นทำความสะอาดภายในรถโดยสาร และเช็ดทำความสะอาดอุปกรณ์ต่าง ๆ ที่ผู้ใช้บริการต้องสัมผัส เช่น เบาะที่นั่งราวจับ กริ่งสัญญาณ เป็นต้น พร้อมทั้งติดตั้งขวดเจลแอลกอฮอล์ สำหรับให้ผู้ใช้บริการล้างมือบริเวณประตูทางขึ้น
3) ติดตั้งป้ายข้อความ “เหลือรถอีก 2 คันสุดท้าย” “เหลือรถอีก 1 คันสุดท้าย” “รถคันสุดท้าย” บริเวณกระจกด้านหน้ารถโดยสารที่วิ่งให้บริการ 3 คันสุดท้ายในแต่ละวัน
ด้านผู้ใช้บริการ
1) ขอความร่วมมือผู้ใช้บริการสวมหน้ากากอนามัยตลอดเวลา ขณะใช้บริการรถโดยสาร
2) ล้างทำความสะอาดมือด้วยเจลแอลกอฮอล์ ที่ติดตั้งบริเวณประตูทางขึ้น
3) ผู้ใช้บริการจะต้องปฏิบัติตามคำแนะนำของพนักงานเก็บค่าโดยสาร นายตรวจ และเจ้าหน้าที่สายตรวจพิเศษอย่างเคร่งครัด
4) ขอความร่วมมือผู้ใช้บริการชำระค่าโดยสารแบบไร้เงินสดผ่านบัตรโดยสารอิเล็กทรอนิกส์ ทุกประเภทของ ขสมก. บัตรเดบิต - เครดิตที่มีสัญลักษณ์คอนแทคเลส บัตรประจำตัวประชาชน (บัตรสวัสดิการแห่งรัฐ) และโมบายแบงก์กิ้ง เพื่อลดการสัมผัสธนบัตรและเหรียญกษาปณ์ที่อาจเป็นสื่อกลางในการแพร่เชื้อโรค
นอกจากนี้ ขสมก. ได้จัดตั้งศูนย์ปฏิบัติการเดินรถ ได้แก่ ศูนย์วิทยุรัชดา สำนักงานใหญ่ ขสมก. ศูนย์วิทยุเขตการเดินรถที่ 1 - 8 ตั้งแต่วันที่ 28 กรกฎาคม - 2 สิงหาคม 2566 และจัดเจ้าหน้าที่ Call Center โทร. 1348 ให้บริการด้านข้อมูลข่าวสารการเดินรถ

ที่มา : https://www.thaigov.go.th/news/contents/details/70748