รัฐบาลไทย-ข่าวทำเนียบรัฐบาล-กระทรวงคมนาคมเชิญชมนิทรรศการเฉลิมพระเกียรติพระบาทสมเด็จพระเจ้าอยู่หัว “ร่มโพธิ์ทอง ปกผองไทย” ระหว่างวันที่ 27 - 28 กรกฎาคม นี้ 


วันเสาร์ที่ 29 กรกฎาคม 2566
กระทรวงคมนาคมเชิญชมนิทรรศการเฉลิมพระเกียรติพระบาทสมเด็จพระเจ้าอยู่หัว “ร่มโพธิ์ทอง ปกผองไทย” ระหว่างวันที่ 27 - 28 กรกฎาคม นี้
พร้อมเปิดให้ประชาชนร่วมถวายพระพรผ่านระบบออนไลน์
นายสรพงศ์ ไพฑูรย์พงษ์ รองปลัดกระทรวงคมนาคม หัวหน้ากลุ่มภารกิจด้านการขนส่ง เป็นประธานในพิธีเปิดนิทรรศการและกิจกรรมเฉลิมพระเกียรติพระบาทสมเด็จพระเจ้าอยู่หัว เนื่องในโอกาสวันเฉลิมพระชนมพรรษา 28 กรกฎาคม 2566 “ร่มโพธิ์ทอง ปกผองไทย” เพื่อเผยแพร่พระราชประวัติ พระราชกรณียกิจ และพระอัจฉริยภาพของพระบาทสมเด็จพระเจ้าอยู่หัวให้ประชาชนได้น้อมสำนึกในพระมหากรุณาธิคุณที่เปี่ยมล้นด้วยพระเมตตาอันก่อให้เกิดคุณูปการต่อประเทศไทย โดยมี คณะผู้บริหาร หัวหน้าหน่วยงานในสังกัด ข้าราชการ เจ้าหน้าที่กระทรวงคมนาคม และหน่วยงานในสังกัดเข้าร่วมพิธีฯ ในวันศุกร์ที่ 28 กรกฎาคม 2566 เวลา 16.00 น. ณ บริเวณด้านหน้ากระทรวงคมนาคม ถนนราชดำเนินนอก กรุงเทพมหานคร
นายสรพงศ์ ไพฑูรย์พงษ์ กล่าวว่า พระบาทสมเด็จพระเจ้าอยู่หัว ผู้ทรงคุณอันประเสริฐ
ทรงพระวิริยอุตสาหะบำเพ็ญพระราชกรณียกิจน้อยใหญ่นานัปการ รวมทั้งสืบสานพระราชปณิธานสมเด็จ
พระบรมราชชนกและสมเด็จพระบรมราชชนนีในการพัฒนาประเทศและความเป็นอยู่ของประชาชนให้ดีขึ้น พระองค์ใส่พระราชหฤทัยในปัญหาของอาณาประชาราษฎร์อย่างเปี่ยมล้นด้วยพระเมตตาและพระกรุณา ประดุจดวงประทีปส่องทางสว่างแก่ชีวิตพสกนิกรทั้งปวง และเป็นพลังในการพัฒนาบ้านเมืองให้เจริญรุ่งเรือง ก้าวหน้า เนื่องในโอกาสมหามงคลที่พระบาทสมเด็จพระเจ้าอยู่หัวทรงเจริญพระชนมพรรษา 71 พรรษา หน่วยงานทั้งภาครัฐ ภาคเอกชน และประชาชนได้จัดกิจกรรมเฉลิมพระเกียรติในพื้นที่ต่าง ๆ เพื่อแสดงความจงรักภักดีและสำนึกในพระมหากรุณาธิคุณที่ทรงปฏิบัติพระราชกรณียกิจ นำมาซึ่งความร่มเย็นเป็นสุขของพสกนิกร นับเป็นพระมหากรุณาธิคุณอย่างหาที่สุดมิได้
กระทรวงคมนาคมได้จัดนิทรรศการเฉลิมพระเกียรติ “ร่มโพธิ์ทอง ปกผองไทย” ระหว่างวันที่ 27 - 28 กรกฎาคม 2566 ณ บริเวณด้านหน้ากระทรวงคมนาคม ภายในงานประกอบด้วย ซุ้มสำหรับลงนามถวาย พระพรชัยมงคล การจัดแสดงนิทรรศการเฉลิมพระเกียรติ ภายใต้หัวข้อ “ร่มโพธิ์ทอง ปกผองไทย” เพื่อเผยแพร่พระราชประวัติ พระราชกรณียกิจ และพระอัจฉริยภาพของพระบาทสมเด็จพระเจ้าอยู่หัว การจัดแสดงนิทรรศการการดำเนินงานของกระทรวงคมนาคมที่สนองงานใต้เบื้องพระยุคลบาท และน้อมนำแนวพระราชดำริและพระราชปณิธานมาประพฤติปฏิบัติทั้งการวางยุทธศาสตร์ การพัฒนาสายทางทางบก น้ำ ราง อากาศ เพื่อความผาสุกของปวงชนชาวไทยและความก้าวไกลของประเทศ ประกอบด้วย นิทรรศการย่อย ชุด “สืบสานพระราชปณิธาน พัฒนาการคมนาคมไทย” “น้อมนำแนวพระราชดำริ วิวัฒน์ทาง พัฒนาไทย” “ตามรอยพระบาท สร้างชาติ พัฒนาระบบราง” “น้อมรำลึกเมตตา พัฒนาการขนส่งทางน้ำ” และ “สนองพระกรุณา เชื่อมน่านฟ้า พัฒนาอากาศยาน” นอกจากนี้ ในช่วงเวลา 19.00 น. กระทรวงคมนาคมขอเชิญชวนพสกนิกรร่วมจุดเทียนถวายพระพรชัยมงคล ณ เวทีใหญ่เบื้องหน้าพระบรมฉายาลักษณ์ ด้านหน้ากระทรวงคมนาคม เพื่อร่วมหลอมรวมพลังใจความสามัคคี พร้อมกับประชาชนที่เข้าร่วมในมณฑลพิธีท้องสนามหลวง
ทั้งนี้ กระทรวงคมนาคมขอเชิญชมนิทรรศการเฉลิมพระเกียรติฯ และร่วมลงนามถวายพระพรผ่านระบบออนไลน์ที่เว็บไซต์กระทรวงคมนาคม https://motinfo.mot.go.th/e-service/sign28jul/sign.php หรือ QR Code เพื่อแสดงถึงความจงรักภักดีและน้อมสำนึกในพระมหากรุณาธิคุณที่เปี่ยมล้นด้วยพระเมตตาที่ทรงน้อมนำสืบสาน ต่อยอด พระราชดำริและพระราชกรณียกิจของสมเด็จพระบรมราชชนก และสมเด็จพระบรมราชชนนี ตลอดจนพระราชปณิธานอันแน่วแน่ มั่นคง ที่ทรงบำบัดทุกข์บำรุงสุขแก่อาณาประชาราษฎร์ และพัฒนาประเทศชาติให้เจริญรุ่งเรือง นำมาซึ่งความร่มเย็นเป็นสุขของพสกนิกรทั่วทั้งแผ่นดิน นับเป็นพระมหากรุณาธิคุณอย่างหาที่สุดมิได้

ที่มา : https://www.thaigov.go.th/news/contents/details/70829