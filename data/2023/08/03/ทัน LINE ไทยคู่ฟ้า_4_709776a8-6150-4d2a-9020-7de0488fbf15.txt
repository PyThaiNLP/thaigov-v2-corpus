รัฐบาลไทย-ข่าวทำเนียบรัฐบาล-ออกกฎคุม “โครงสร้างโรงแรม” ยกระดับมาตรฐานความปลอดภัย รองรับการขยายตัวภาคการท่องเที่ยว


วันพฤหัสบดีที่ 27 กรกฎาคม 2566
ออกกฎคุม “โครงสร้างโรงแรม” ยกระดับมาตรฐานความปลอดภัย รองรับการขยายตัวภาคการท่องเที่ยว
.....
ที่ประชุม ครม. (25 ก.ค. 66) เห็นชอบร่างกฎกระทรวงกำหนดลักษณะและระบบความปลอดภัยของอาคารที่ใช้ประกอบธุรกิจโรงแรม พ.ศ.....
.
ทั้งนี้ เป็นการกำหนดลักษณะและระบบความปลอดภัยของอาคารที่ใช้ประกอบธุรกิจโรงแรม เพื่อให้เหมาะสมและสอดคล้องกับประเภทอาคารที่ใช้ประกอบธุรกิจโรงแรมในปัจจุบัน
.
โดยกำหนดให้ผู้ที่จะใช้อาคารเพื่อประกอบธุรกิจโรงแรมต้องดำเนินการตามที่กำหนดในส่วนที่เกี่ยวกับ "โครงสร้างโรงแรม ระบบป้องกันและระงับอัคคีภัย ระบบทางหนีไฟ ลักษณะภายในและภายนอกอาคาร" เช่น
.
• โครงสร้างหลัก บันได และวัสดุ : ต้องมีโครงสร้างหลักที่มั่นคงแข็งแรง สามารถรับน้ำหนักบรรทุกได้ปลอดภัย หากมีมากกว่า 3 ชั้น ต้องมีโครงสร้างหลักและผนังที่ทำด้วยวัสดุถาวรที่เป็นวัสดุไม่ติดไฟ
• ติดตั้งระบบป้องกันและระงับอัคคีภัย และจัดให้มีระบบป้องกันและระงับอัคคีภัยเพิ่มเติม :
- มีที่เก็บน้ำสำรอง กำหนดลักษณะเส้นทางหนีไฟของโรงแรม มีป้ายบอกตำแหน่งที่มองเห็นชัด
• พื้นที่ภายในอาคารและที่ว่างภายนอกอาคาร :
- มีระยะดิ่งของห้องพักต้องไม่น้อยกว่า 2.6 เมตร ห้องพักที่อยู่ในโครงสร้างของหลังคาหรือผนังลาดเอียงต้องมีระยะดิ่งไม่น้อยกว่า 1.8 เมตร, หากมีห้องพักรวม ให้มีผู้พักได้ไม่เกิน 40 คน ต้องมีทางเดินภายในห้องกว้างไม่น้อยกว่า 1.2 เมตร
• กรณีนำอาคารลักษณะพิเศษ เช่น เต็นท์ โครงสร้างแบบอัดอากาศ (bubble) รถพ่วงตู้คอนเทนเนอร์ บ้านต้นไม้ ท่อคอนกรีตสำเร็จรูป ตู้คอนเทนเนอร์ มาใช้ประกอบธุรกิจธุรกิจโรงแรม :
- ต้องมีคุณสมบัติที่เกี่ยวกับการลามไฟ, ติดตั้งเครื่องดับเพลิงแบบมือถือไม่น้อยกว่า 1 เครื่องต่อพื้นที่ใช้สอยไม่เกิน 112 ตารางเมตร, ให้ได้รับยกเว้นไม่ต้องปฏิบัติเกี่ยวกับขนาดห้อง แต่ต้องมีอัตราส่วนพื้นที่ห้องพักต่อผู้พักไม่น้อยกว่า 3 ตารางเมตร
.
กฎกระทรวงดังกล่าว จะส่งผลให้ผู้ประกอบการสามารถดำเนินธุรกิจได้ “ถูกต้องตามกฎหมาย” และยังสนับสนุนผู้ประกอบการโดยเฉพาะ “เอสเอ็มอีในเมืองท่องเที่ยวเมืองรอง” สามารถนำอาคารที่มีรูปแบบพิเศษอื่นมาประกอบธุรกิจที่ได้มาตรฐานและมีความปลอดภัยแก่ผู้รับบริการ
.
อ่านเพิ่มเติม คลิก https://www.thaigov.go.th/news/contents/details/70694
#ไทยคู่ฟ้า #สื่อสารรัฐบาลไทย
-------------------

ที่มา : https://www.thaigov.go.th/news/contents/details/70755