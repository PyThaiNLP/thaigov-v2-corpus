รัฐบาลไทย-ข่าวทำเนียบรัฐบาล-กรมเจ้าท่า “จัดกิจกรรมจิตอาสา ทำความสะอาดท่าเรือสะพานพุทธ” เพื่อถวายเป็นพระราชกุศล พร้อมน้อมรำลึกในพระมหากรุณาธิคุณของในหลวงรัชกาลที่ 10 


วันพฤหัสบดีที่ 27 กรกฎาคม 2566
กรมเจ้าท่า “จัดกิจกรรมจิตอาสา ทำความสะอาดท่าเรือสะพานพุทธ” เพื่อถวายเป็นพระราชกุศล พร้อมน้อมรำลึกในพระมหากรุณาธิคุณของในหลวงรัชกาลที่ 10
...
กรมเจ้าท่า “จัดกิจกรรมจิตอาสา ทำความสะอาดท่าเรือสะพานพุทธ” เพื่อถวายเป็นพระราชกุศล พร้อมน้อมรำลึกในพระมหากรุณาธิคุณของในหลวงรัชกาลที่ 10
วันที่ 26 กรกฎาคม 2566 นายกริชเพชร  ชัยช่วย ผู้ตรวจราชการกระทรวงคมนาคม รักษาการแทนอธิบดีกรมเจ้าท่า มอบหมายให้สำนักความปลอดภัยและสิ่งแวดล้อมทางน้ำ ข้าราชการ และเจ้าหน้าที่ ร่วมกันทำกิจกรรมจิตอาสาทำความสะอาดท่าเรือสะพานพุทธ เนื่องในโอกาสเฉลิมพระชนมพรรษาพระบาทสมเด็จพระเจ้าอยู่หัว ในวันที่ 28 กรกฎาคม 2566 นี้ เป็นการร่วมเทิดพระเกียรติ พระบาทสมเด็จพระปรเมนทรรามาธิบดีศรีสินทรมหาวชิราลงกรณ พระวชิรเกล้าเจ้าอยู่หัว ที่ทรงพระราชทานโครงการ "จิตอาสาเราทำความดี ด้วยหัวใจ" เพื่อส่งเสริมให้คนไทยสมัครสมานสามัคคี สร้างสรรค์ความดีเพื่อประโยชน์แก่ประเทศชาติ โดยไม่หวังสิ่งตอบแทน
ทั้งนี้ ท่าเรือต่างๆ ในแม่น้ำเจ้าพระยาถือเป็นพื้นที่สำคัญในการเดินทางทางน้ำของประชาชนและนักท่องเที่ยว โดยท่าเรือสะพานพุทธ กรมเจ้าท่าได้ออกแบบปรับปรุงท่าเรือให้มีความสะดวกปลอดภัย เหมาะสมสอดคล้องกับพื้นที่เชิงประวัติศาสตร์โดยรอบและสามารถดึงดูดนักท่องเที่ยวได้ อีกทั้งท่าเรือสะพานพุทธเป็นท่าเรือที่ตั้งอยู่ในย่านประวัติศาสตร์ สถานที่ท่องเที่ยว สถานที่ราชการ และสถานศึกษา ตำแหน่งท่าเรืออยู่ระหว่างสะพานพุทธยอดฟ้าและสะพานพระปกเกล้า ซึ่งเป็นสะพานที่มีความสวยงาม และยังเป็นท่าเรือที่เชื่อมต่อกับแหล่งค้าขายและแหล่งท่องเที่ยวสำคัญๆ จากการร่วมทำความดี เพื่อชาติ ศาสน์ กษัตริย์ ในครั้งนี้ จะเป็นการปลูกจิตสำนึกให้ประชาชนชาวไทย รู้จักรักสามัคคี มีจิตสาธารณะและมีความเอื้อเฟื้อซึ่งกันและกัน เพื่อร่วมกันนำพาประเทศชาติให้เจริญก้าวหน้าอย่างมั่นคงและยั่งยืน

ที่มา : https://www.thaigov.go.th/news/contents/details/70765