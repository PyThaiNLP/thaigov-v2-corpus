รัฐบาลไทย-ข่าวทำเนียบรัฐบาล-พระครูแขก-พระครูต้น เป็นหลักชัย นำประชาชนวังงิ้วใต้ อ.ดงเจริญ จ.พิจิตร ขับเคลื่อนกิจกรรมปลูกป่า-ปล่อยพันธุ์ปลา โคก หนอง นา พ่อบุญมีแม่อุบล เฉลิมพระเกียรติพระบาทสมเด็จพระเจ้าอยู่หัว


วันศุกร์ที่ 28 กรกฎาคม 2566
28/07/2566
พิมพ์
พระครูแขก-พระครูต้น เป็นหลักชัย นำประชาชนวังงิ้วใต้ อ.ดงเจริญ จ.พิจิตร ขับเคลื่อนกิจกรรมปลูกป่า-ปล่อยพันธุ์ปลา โคก หนอง นา พ่อบุญมีแม่อุบล เฉลิมพระเกียรติพระบาทสมเด็จพระเจ้าอยู่หัว
พระครูแขก-พระครูต้น เป็นหลักชัย นำประชาชนพื้นที่วังงิ้วใต้ อำเภอดงเจริญ จังหวัดพิจิตร ขับเคลื่อนกิจกรรมปลูกป่า-ปล่อยพันธุ์ปลา โคก หนอง นา พ่อบุญมี แม่อุบล เฉลิมพระเกียรติพระบาทสมเด็จพระเจ้าอยู่หัว เนื่องในโอกาสวันเฉลิมพระชนมพรรษา 28 กรกฎาคม 2566
วันนี้ (28 ก.ค. 66) นายสมชาย ศรีนวน นายกองค์การบริหารส่วนตำบลวังงิ้วใต้ จังหวัดพิจิตร เปิดเผยว่า เนื่องในโอกาสวันเฉลิมพระชนมพรรษา พระบาทสมเด็จพระเจ้าอยู่หัว 28 กรกฎาคม 2566 องค์การบริหารส่วนตำบลวังงิ้วใต้ ร่วมกับคณะสงฆ์ จัดกิจกรรม "โครงการปลูกป่า-ปล่อยพันธุ์ปลา" เฉลิมพระเกียรติ พระบาทสมเด็จพระปรเมนทรรามาธิบดีศรีสินทรมหาวชิราลงกรณ พระวชิรเกล้าเจ้าอยู่หัว ณ โคก หนอง นา พ่อบุญมี แม่อุบล หมู่ 8 ตำบลวังงิ้วใต้ อำเภอดงเจริญ จังหวัดพิจิตร โดยได้รับเมตตาจาก พระครูพิสัยสุวรรณบรรพต (พระครูแขก) เจ้าอาวาสวัดบรรพตสุทธาราม พระครูสุภัทรธรรมโฆษิต (พระครูต้น) ผู้ช่วยเจ้าอาวาสวัดระฆังโฆสิตาราม วรมหาวิหาร เป็นหลักชัยนำคณะผู้บริหาร ฝ่ายสภา พนักงาน เจ้าหน้าที่ องค์การบริหารส่วนตำบลวังงิ้วใต้ พร้อมทั้งส่วนราชการ โรงเรียน ผู้นำท้องที่ ท้องถิ่น และชมรมผู้สูงอายุตำบลวังงิ้วใต้ เข้าร่วมกิจกรรมดังกล่าวฯ
พระครูสุภัทรธรรมโฆษิต กล่าวว่า "ศูนย์เรียนรู้ โคก หนอง นา พ่อบุญมี แม่อุบล" แห่งนี้ เป็นอนุสรณ์สถาน แห่งการน้อมสำนึกในพระมหากรุณาธิคุณ พระบาทสมเด็จพระเจ้าอยู่หัว ผู้ทรงพระคุณอันประเสริฐ พระมหากษัตริย์ผู้ทรงเป็นหลักชัยของพสกนิกรชาวไทย ผู้ทรงมุ่งมั่นในการสืบสานรักษาและต่อยอดแนวพระราชดำริทั้งปวงของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร ด้วยการน้อมนำ "หลักอารยเกษตร" มาพัฒนาพื้นที่ให้กลายเป็นแหล่งเรียนรู้เพื่ออบรมถ่ายทอดองค์ความรู้เกี่ยวกับศาสตร์พระราชา รวมถึงการพัฒนาพื้นที่ต้นแบบการพัฒนาคุณภาพชีวิตตามหลักทฤษฎีใหม่ ประยุกต์สู่ “โคก หนอง นา” เพื่อให้เกิดการพัฒนาคนด้วยกระบวนการเรียนรู้ การมีส่วนร่วม ทำให้คนสามารถพึ่งพาตนเองเพื่อไปพัฒนาพื้นที่ สร้างงาน สร้างอาชีพ สร้างรายได้ สร้างความสุขในพื้นที่ ด้วยหลักการ บวร “บ้าน วัด ราชการ” ซึ่งสอดคล้องกับกลไก 7 ภาคีเครือข่ายตามศาสตร์พระราชา
นายสมชาย ศรีนวน นายกองค์การบริหารส่วนตำบลวังงิ้วใต้ กล่าวว่า กิจกรรมการปลูกป่า-ปล่อยพันธุ์ปลา เฉลิมพระเกียรติฯ ในครั้งนี้ ได้รับเมตตาจากพระเถระ คือ พระครูพิสัยสุวรรณบรรพต (พระครูแขก) เจ้าอาวาสวัดบรรพตสุทธาราม พระครูสุภัทรธรรมโฆษิต (พระครูต้น) ผู้ช่วยเจ้าอาวาสวัดระฆังโฆสิตาราม วรมหาวิหาร ผู้มีกตัญญุตาต่อแผ่นดินเกิด ในการมุ่งมั่นพัฒนาคนในพื้นที่ ผ่านกิจกรรมที่เป็นการหลอมรวมพลังความรักความสามัคคีของคนในชุมชน โดยได้ทำการปล่อยพันธุ์ปลานิลจิตรลดา 1,000 ตัว ปลาทับทิม 1,000 ตัว และปลาตะเพียน 1,000 ตัว ในบริเวณหนองน้ำ และร่วมปลูกพันธุ์ไม้ ได้แก่ มะม่วง ขนุน มะยงชิต ทุเรียน ชมพู่ ส้มโอ ฝรั่ง และตะขบ รวม 54 ต้น ในพื้นที่แปลงโคก หนอง นา พ่อบุญมี แม่อุบล เพื่อยังผลทำให้เกิดความยั่งยืนกับพี่น้องประชาชนในพื้นที่ ทั้งในมิติการเป็นแหล่งเรียนรู้ และการเป็นแหล่งเสริมสร้างความมั่นคงทางอาหารของชุมชนอีกด้วย

ที่มา : https://www.thaigov.go.th/news/contents/details/70825