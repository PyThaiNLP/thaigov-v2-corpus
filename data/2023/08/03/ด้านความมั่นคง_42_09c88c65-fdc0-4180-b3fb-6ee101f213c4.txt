รัฐบาลไทย-ข่าวทำเนียบรัฐบาล-ปมท. และนายกแม่บ้าน มท. ลงพื้นที่ให้กำลังใจเจ้าหน้าที่สำนักทะเบียนอำเภออุดรธานี พร้อมเยี่ยมเยียนสอบถามความพึงพอใจประชาชนผู้รับบริการในช่วงวันหยุดยาว และเชิญชวนร่วมดาวน์โหลดแอปฯ 


วันอังคารที่ 1 สิงหาคม 2566
01/08/2566
พิมพ์
ปมท. และนายกแม่บ้าน มท. ลงพื้นที่ให้กำลังใจเจ้าหน้าที่สำนักทะเบียนอำเภออุดรธานี พร้อมเยี่ยมเยียนสอบถามความพึงพอใจประชาชนผู้รับบริการในช่วงวันหยุดยาว และเชิญชวนร่วมดาวน์โหลดแอปฯ
ปมท. และนายกแม่บ้าน มท. ลงพื้นที่ให้กำลังใจเจ้าหน้าที่สำนักทะเบียนอำเภออุดรธานี พร้อมเยี่ยมเยียนสอบถามความพึงพอใจประชาชนผู้รับบริการในช่วงวันหยุดยาว และเชิญชวนร่วมดาวน์โหลดแอปฯ ไทยดี เพื่อเพิ่มความสะดวกสบายในการรับบริการ
วันนี้ (1 ส.ค. 66) เวลา 14.00 น. ณ สำนักทะเบียนอำเภอเมืองอุดรธานี ที่ทำการปกครองอำเภอเมืองอุดรธานี จังหวัดอุดรธานี นายสุทธิพงษ์ จุลเจริญ ปลัดกระทรวงมหาดไทย พร้อมด้วย ดร.วันดี กุญชรยาคง จุลเจริญ นายกสมาคมแม่บ้านมหาดไทย นายวันชัย คงเกษม ผู้ว่าราชการจังหวัดอุดรธานี นางนงลักษณ์ คงเกษม นายกเหล่ากาชาดจังหวัดอุดรธานี นายศรัณย์ศักด์ ศรีเครือเนตร รองผู้ว่าราชการจังหวัดอุดรธานี นายประสพโชค อยู่สำราญ ที่ปรึกษาปลัดกระทรวงมหาดไทย นายสามารถ หมั่นนอก ปลัดจังหวัดอุดรธานี นายณัฐพงศ์ คำวงศ์ปิน หัวหน้าสำนักงานจังหวัดอุดรธานี นายกัมปนาท จักรวาล วิเวกศรีพุทธา ผู้ตรวจราชการกรมการพัฒนาชุมชน หัวหน้าส่วนราชการระดับจังหวัด ร่วมลงพื้นที่เยี่ยมให้กำลังใจเจ้าหน้าที่สำนักทะเบียนอำเภอเมืองอุดรธานี และพี่น้องประชาชนที่มาใช้บริการสำนักทะเบียนอำเภอในช่วงวันหยุดยาว โดยมีปลัดอำเภอหัวหน้ากลุ่มงานทะเบียนและบัตร อำเภอเมืองอุดรธานี กำนัน ผู้ใหญ่บ้าน ร่วมให้การต้อนรับ
นายสุทธิพงษ์ จุลเจริญ ปลัดกระทรวงมหาดไทย กล่าวว่า นโยบายในการยกระดับการพัฒนาคุณภาพการให้บริการของภาครัฐเป็นหนึ่งในนโยบายสำคัญของกระทรวงมหาดไทย ซึ่งในช่วงนี้เป็นช่วงวันหยุดพิเศษตามมติ ครม. ทำให้พี่น้องประชาชนต่างเดินทางกลับภูมิลำเนาเป็นจำนวนมาก และเพื่อเป็นการอำนวยความสะดวกแก่พี่น้องประชาชน กระทรวงมหาดไทยจึงได้มีข้อสั่งการเน้นย้ำให้คนมหาดไทย หรือข้าราชการมหาดไทยทุกคน ใส่ใจดูแลพี่น้องประชาชนอย่างต่อเนื่อง โดยไม่เว้นแม้แต่วันหยุดราชการ วันนี้จึงได้ถือโอกาสพาคณะฯ มาเยี่ยมเยียนและให้กำลังใจเจ้าหน้าที่ผู้ปฏิบัติงาน ณ สำนักทะเบียนอำเภอเมืองอุดรธานี และได้ถือโอกาสร่วมพูดคุยและให้คำแนะนำการใช้บริการในรูปแบบแอปพลิเคชันบนโทรศัพท์มือถือ หรือที่ทุกคนรู้จักกันในชื่อ แอปฯ ไทยดี (ThaiD) ที่ถูกพัฒนาจากระบบการพิสูจน์และยืนยันตัวตนในแบบเดิมสู่การเพิ่มความสะดวกสบายด้วยการนำเทคโนโลยีดิจิทัลมาใช้เป็นรูปแบบการยืนยันตัวตนด้วยใบหน้าทางดิจิทัล โดยใช้สำหรับยืนยันตัวตน หรือใช้แสดงแทนบัตรประจำตัวประชาชนในการทำธุรกรรม หรือการขอรับบริการกับหน่วยงานภาครัฐ ภาคเอกชนต่าง ๆ เพื่อสนองตอบความต้องการของผู้ใช้ในด้านความสะดวกสบาย รวดเร็ว ประหยัดเวลา และค่าใช้จ่าย ซึ่งอยู่บนพื้นฐานความปลอดภัยของข้อมูลส่วนบุคคลเป็นสำคัญ
นายสุทธิพงษ์ จุลเจริญ ปลัดกระทรวงมหาดไทย กล่าวต่อว่า จังหวัดอุดรธานีได้ดำเนินการตามนโยบายการเปิดให้บริการประชาชนช่วงวันหยุดยาว 6 วันต่อเนื่อง โดยได้รับรายงานจากท่านผู้ว่าราชการจังหวัดอุดรธานี ว่าหน่วยงานให้บริการของกระทรวงมหาดไทยในจังหวัดอุดรธานีต่างแข็งขันมุ่งมั่น “บำบัดทุกข์ บำรุงสุข” ให้กับพี่น้องประชาชน อาทิ ศูนย์ดำรงธรรมจังหวัดอุดรธานี ก็ได้เปิดให้บริการพี่น้องประชาชนในช่วงวันหยุดยาวด้วยเช่นกัน ซึ่งท่านผู้ว่าราชการจังหวัดอุดรธานี และคณะผู้บริหารจังหวัดต่างหมุนเวียนลงพื้นที่เยี่ยมให้กำลังใจเจ้าหน้าที่ศูนย์ดำรงธรรม สำนักทะเบียนทุกแห่ง และหน่วยบริการทุกแห่ง ที่มีความมุ่งมั่นเปิดให้บริการประชาชนต่อเนื่อง "ไม่มีวันหยุด" ระหว่างวันที่ 28 กรกฎาคม - 2 สิงหาคม 2566 ซึ่งเป็นวันหยุดยาว 6 วันต่อเนื่อง ห้วงวันเฉลิมพระชนมพรรษา 28 กรกฎาคม 2566 วันอาสาฬหบูชา และวันเข้าพรรษา เพื่อให้ประชาชนรับบริการด้วยความสะดวก ไม่มีวันหยุด ในเวลาราชการ 08.30 - 16.30 น.
ขอชื่นชมและขอขอบคุณพี่น้องข้าราชการ พนักงาน ตลอดจนเจ้าหน้าที่ทุกภาคส่วน ทั้งที่ทำการปกครองจังหวัด ที่ทำการปกครองอำเภอ สำนักงานเขต และเทศบาล ทุกที่ทั่วประเทศ ที่ได้ร่วมกันเสียสละและบูรณาการการทำงานเป็นทีมด้วยใจ และ Passion เป็นทีมมหาดไทยที่แข็งแกร่งที่มุ่งมั่นตั้งใจในการให้บริการอำนวยความสะดวกด้านทะเบียนราษฎรและทะเบียนบัตรประจำตัวประชาชน เพื่อที่จะบำบัดทุกข์ บำรุงสุขให้กับพี่น้องประชาชนแบบไม่มีวันหยุดราชการ และขอประชาสัมพันธ์เชิญชวนให้พี่น้องประชาชนทุกท่านดาวน์โหลดแอปฯ Thai Digital Identity (ThaID) หรือ ไทยดี ที่พัฒนาโดยกรมการปกครอง กระทรวงมหาดไทย ทั้งระบบ iOS และ Android เพื่อเพิ่มความสะดวกในการทำธุรกรรม หรือติดต่อขอรับบริการจากหน่วยงานภาครัฐ ซึ่งแอปฯ ไทยดี (ThaiD) สามารถใช้ยืนยันตัวตนแทนการแสดงบัตรประจำตัวประชาชนได้ หรือการดูสำเนาทะเบียนบ้านฉบับดิจิทัลผ่านทางแอปพลิเคชันและสามารถแสดงตนทั้งในสนามบินต่าง ๆ หน่วยงานภาครัฐ และภาคส่วนต่าง ๆ ในสังคม แทนการใช้บัตรประชาชนและเอกสารทะเบียนบ้านได้เช่นกัน
ปลัดกระทรวงมหาดไทย ยังได้กล่าวอีกว่า นอกจากนี้ หากพี่น้องประชาชนมีเหตุเดือดร้อนใจ หรือทุกข์ใจ ต้องการขอคำปรึกษาในด้านกฎหมายหรือการติดต่อขอรับบริการจากหน่วยงานภาครัฐในพื้นที่ พี่น้องประชาชนสามารถขอรับบริการได้ที่ศูนย์ดำรงธรรมจังหวัดที่เปิดให้บริการและคำปรึกษาแก่พี่น้องประชาชน ระหว่างเวลา 08.30 – 16.30 น. และเปิดศูนย์ติดต่อร้องเรียนร้องทุกข์ที่สายด่วนศูนย์ดำรงธรรม โทร. 1567 ตลอด 24 ชั่วโมง กระทรวงมหาดไทยมีความมุ่งมั่นที่จะสนองพระราชปณิธานของพระบาทสมเด็จพระเจ้าอยู่หัวในการทำให้ประเทศชาติมั่นคง ประชาชนมีความสุข แก้ไขในสิ่งผิด สืบสานในพระราชปณิธาน ภายใต้หลักปรัชญาเศรษฐกิจพอเพียง เพื่อนำความสุขมาสู่พี่น้องประชาชน และมุ่งขจัดความทุกข์ พร้อมยกระดับคุณภาพชีวิตที่ดีและมั่นคงอย่างยั่งยืนให้แก่พี่น้องคนไทยทั่วประเทศ ดั่งประกาศเจตนารมณ์ที่คณะผู้บริหารกระทรวงมหาดไทย และผู้ว่าราชการจังหวัดทั้ง 76 จังหวัดทั่วประเทศ ได้ตั้งใจขับเคลื่อนแนวคิด “ประเทศไทยที่ยั่งยืน และเป้าหมายการพัฒนาที่ยั่งยืน (SDGs) ทั้ง 17 ข้อ” โดยมีคุณกีต้า ซับบระวาล (Mrs. Gita Sabharwal, UN Resident Coordinator in Thailand) ผู้ประสานงานสหประชาชาติ (UN) ประจำประเทศไทย ร่วมเป็นสักขีพยาน ไปสู่การขยายผลอย่างเป็นรูปธรรมเพื่อสร้างเมล็ดพันธุ์แห่งความยั่งยืนไว้ในทุกที่ โดยไม่ทิ้งใครไว้ข้างหลัง
ปลัดกระทรวงมหาดไทย กล่าวทิ้งท้ายว่า ขอให้พี่น้องประชาชนผู้ใช้รถใช้ถนนทุกท่านที่กำลังจะเดินทางกลับจากภูมิลำเนาหรือจะต้องเดินทางไปทำธุระส่วนตัวในช่วงนี้ ขับขี่ยานพาหนะและใช้รถใช้ถนนด้วยความระมัดระวัง และที่สำคัญหากดื่มแอลกอฮอล์ ขอความร่วมมืออย่าขับรถ เพราะเมื่อเราดื่มเครื่องดื่มแอลกอฮอล์เข้าไปในร่างกาย นอกจากฤทธิ์ของแอลกอฮอล์จะสร้างความเสียหายแก่ร่างกายแล้ว ฤทธิ์ของแอลกอฮอล์จะเข้าไปทำลายความยั้งคิดยั้งทำก่อให้เกิดเหตุไม่คาดฝันในขณะขับขี่ยานพาหนะได้ โอกาสการเกิดอุบัติเหตุจะเพิ่มเป็น 2 เท่าเทียบกับคนที่ไม่ดื่มและยิ่งมีระดับแอลกอฮอล์มากโอกาสที่จะเกิดอุบัติเหตุก็จะมากขึ้นตามไปด้วย ซึ่งความเสียหายจะไม่ได้เกิดขึ้นเพียงแค่ครอบครัวของเรา แต่อาจส่งผลกระทบถึงบุคคลอื่นอีกด้วย ทั้งนี้ หากพี่น้องประชาชนต้องการติดต่อสอบถามข้อมูลการให้บริการของทางราชการในทุกจังหวัด ติดต่อสอบถามได้ที่สายด่วนศูนย์ดำรงธรรม โทร. 1567 หรือหากต้องการขอรับความช่วยเหลือจากเหตุสาธารณภัย ติดต่อสายด่วน 1784 ตลอด 24 ชั่วโมง
กองสารนิเทศ สป.มท.
ครั้งที่ 744/2566  วันที่ 1 ส.ค. 2566

ที่มา : https://www.thaigov.go.th/news/contents/details/70894