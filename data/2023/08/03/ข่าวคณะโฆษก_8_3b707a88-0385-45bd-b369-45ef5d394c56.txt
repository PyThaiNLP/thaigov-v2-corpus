รัฐบาลไทย-ข่าวทำเนียบรัฐบาล-ครม.เห็นชอบปรับปรุงแนวปฏิบัติเกี่ยวกับการเสนอเรื่องต่อคณะกรรมการการเลือกตั้ง ตามรัฐธรรมนูญมาตรา 169(3)


วันอังคารที่ 25 กรกฎาคม 2566
25/07/2566
พิมพ์
ครม.เห็นชอบปรับปรุงแนวปฏิบัติเกี่ยวกับการเสนอเรื่องต่อคณะกรรมการการเลือกตั้ง ตามรัฐธรรมนูญมาตรา 169(3)
ครม.เห็นชอบปรับปรุงแนวปฏิบัติเกี่ยวกับการเสนอเรื่องต่อคณะกรรมการการเลือกตั้ง ตามรัฐธรรมนูญมาตรา 169(3)
น.ส.ไตรศุลี ไตรสรณกุล รองโฆษกประจำสำนักนายกรัฐมนตรี กล่าวว่า ประชุมคณะรัฐมนตรี(ครม.) วันที่ 25 ก.ค. 66 ได้รับทราบการแก้ไขปรับปรุงแนวทางปฏิบัติและขั้นตอนการดำเนินการตามมาตรา 169(3) ของรัฐธรรมนูญแห่งราชอาณาจักรไทย พ.ศ.2566 (การขอความเห็นชอบจากคณะกรรมการการเลือกตั้ง(กกต.) กรณีการอนุมัติให้ใช้จ่ายงบประมาณสำรองจ่ายเพื่อกรณีฉุกเฉินหรือจำเป็น) ตามที่สำนักงานคณะกรรมการการเลือกตั้ง(สำนักงาน กกต.) เสนอ
พร้อมกันนี้ ครม. ได้เห็นชอบให้ปรับปรุงมติ ครม. เมื่อวันที่21 มี.ค. 66 เรื่องแนวทางปฏิบัติอันเนื่องมาจากการยุบสภาผู้แทนราษฎร เกี่ยวกับการขออนุมัติให้ใช้จ่ายงบประมาณสำรองจ่ายเพื่อกรณีฉุกเฉินหรือจำเป็น ตามมาตรา 169(3) เพื่อให้สอดคล้องกับแนวทางที่ กกต. แก้ไขปรับปรุง
น.ส.ไตรศุลี กล่าวว่า  สาระสำคัญที่มีการแก้ไขคือ ปรับปรุงแนวทางปฏิบัติและขั้นตอนดำเนินการเกี่ยวกับการเสนอเรื่องต่อ กกต. จากเดิมที่เมื่อ ครม. ให้การอนุมัติแล้วให้สำนักงบประมาณเป็นหน่วยงานรวบรวมข้อมูลเพื่อเสนอต่อ กกต.  ให้แก้ไขเป็น "เมื่อมีกรณีที่ต้องขอความเห็นชอบจากคณะกรรมการการเลือกตั้ง ให้สำนักเลขาธิการคณะรัฐมนตรีหรือหน่วยงานที่คณะรัฐมนตรีมอบหมายรวบรวมข้อมูลที่เกี่ยวข้อง เหตุผล และความจำเป็นในการขอใช้จ่ายงบประมาณรายจ่ายงบกลาง รายการเงินสำรองจ่ายเพื่อกรณีฉุกเฉินหรือจำเป็นของส่วนราชการ หน่วยงานของรัฐ หรือรัฐวิสาหกิจ ที่ความจำเป็นต้องใช้งบประมาณรายจ่ายดังกล่าวเสนอต่อคณะกรรมการการเลือกตั้ง เพื่อพิจารณาให้ความเห็นชอบต่อไป"
ทั้งนี้ ให้ส่วนราชการ รัฐวิสาหกิจและหน่วยงานที่เกี่ยวข้องถือปฏิบัติตามแนวทางที่ปรับปรุงใหม่นี้ต่อไป

ที่มา : https://www.thaigov.go.th/news/contents/details/70695