รัฐบาลไทย-ข่าวทำเนียบรัฐบาล-ผู้ว่าฯ สงขลา เผย ฝ่ายปกครองสนธิกำลังกองทัพเรือ ลุยกวาดล้างจับกุม “บุหรี่เถื่อน” เน้นย้ำ "ไม่มีที่ยืนให้ผู้กระทำความผิด" หากประชาชนพบเห็นการกระทำผิด แจ้งสายด่วนศูนย์ดำรงธรรม 1567


วันพฤหัสบดีที่ 3 สิงหาคม 2566
03/08/2566
พิมพ์
ผู้ว่าฯ สงขลา เผย ฝ่ายปกครองสนธิกำลังกองทัพเรือ ลุยกวาดล้างจับกุม “บุหรี่เถื่อน” เน้นย้ำ "ไม่มีที่ยืนให้ผู้กระทำความผิด" หากประชาชนพบเห็นการกระทำผิด แจ้งสายด่วนศูนย์ดำรงธรรม 1567
ผู้ว่าฯ สงขลา เผย ฝ่ายปกครองสนธิกำลังกองทัพเรือ ลุยกวาดล้างจับกุม “บุหรี่เถื่อน” เน้นย้ำ "ไม่มีที่ยืน ให้ผู้กระทำความผิด" และหากประชาชนพบเห็นการกระทำผิด แจ้งสายด่วนศูนย์ดำรงธรรม 1567 ตลอด 24 ชั่วโมง
วันนี้ (3 ส.ค. 66) นายเจษฎา จิตรัตน์ ผู้ว่าราชการจังหวัดสงขลา เปิดเผยว่า จังหวัดสงขลา โดยชุดปฏิบัติการพิเศษจังหวัดสงขลา ร่วมกับศูนย์อำนวยการรักษาผลประโยชน์ของชาติทางทะเล ภาค 2 (ศรชล.ภาค 2), ศูนย์ปฏิบัติการป้องกันและปราบปรามยาเสพติดกองทัพเรือ ภาค 2 (ศป.ปส.ทรภ.2) และเจ้าหน้าที่กรมการข่าวกองทัพเรือ เรือตรวจการณ์ชายฝั่ง 264 (จนท.ขว.ทร. เรือ ต.264) ร่วมกันจับกุมเรือชื่อ อ.บุญเฉลิม พร้อมของกลางบุหรี่ประมาณ 1,000 ลัง (ลังละ 50 แท่ง) รถกระบะบรรทุกสูง 8 คัน และผู้ต้องหาจำนวน 15 คน ได้ที่ท่าเรือดัดแปลง ตำบลนาทับ อำเภอจะนะ จังหวัดสงขลา
นายเจษฎา จิตรัตน์ ผู้ว่าราชการจังหวัดสงขลา กล่าวว่า ที่ผ่านมาประเทศไทยได้รับความเสียหายเป็นอย่างมากจากปัญหาการลักลอบนำสินค้าหนีภาษีเข้ามาขายภายในประเทศ โดยมีมูลค่าความเสียหายไม่ต่ำกว่า 7,000 ล้านบาทต่อปี ร้านค้าที่จำหน่ายบุหรี่ถูกกฎหมายกว่า 500,000 ราย และชาวไร่ยาสูบกว่า 30,000 ครัวเรือน ต้องขาดรายได้ และกำไรหายไปกว่าร้อยละ 50 ต่อเดือน ซึ่งการลักลอบจำหน่ายบุหรี่หนีภาษีเป็นการกระทำผิดกฎหมายตาม พรบ.สรรพสามิตฯ พรบ.ศุลกากรฯ พรบ.คุ้มครองผู้บริโภคฯ และกฎหมายที่เกี่ยวข้อง โดย "ธุรกิจบุหรี่เถื่อน" มีอัตราการเติบโต มีการซื้อ-ขายกันอย่างแพร่หลายผ่านช่องทางออนไลน์ เนื่องจากมีต้นทุนต่ำ ไม่ต้องมีหน้าร้านให้ถูกเจ้าหน้าที่เพ่งเล็ง เมื่อถูกพบการกระทำผิด ก็สามารถปิดเว็บไซต์แล้วเปิดใหม่ได้ไม่จำกัด ที่สำคัญการขายผ่านออนไลน์ยังเข้าถึงลูกค้าได้ง่ายและตรงความต้องการอีกด้วย
“การเข้าจับกุมในครั้งนี้ พบว่ามีพฤติการณ์ลักลอบจำหน่ายบุหรี่หนีภาษีซึ่งเป็นสินค้าผิดกฎหมายและต้องห้ามจำหน่ายโดยไม่เกรงกลัวต่อกฎหมาย โดยจังหวัดสงขลาได้ร่วมกับหน่วยงานภาคีเครือข่ายที่เกี่ยวข้อง จัดชุดปฏิบัติการเพื่อเข้าจับกุม และดำเนินการตามกระบวนการขั้นตอนทางกฎหมาย ทั้งนี้ขอขอบคุณการแจ้งเบาะแสที่เป็นประโยชน์ต่อหน่วยงานภาครัฐจากพี่น้องประชาชน โดยหวังเป็นอย่างยิ่งว่าจะได้รับความร่วมมือด้วยดีจากพี่น้องประชาชนในครั้งต่อ ๆ ไป เพื่อช่วยกันทำให้สังคมไทยเป็นสังคมที่มีความสงบเรียบร้อย และน่าอยู่อย่างแท้จริง” นายเจษฎา กล่าวเพิ่มเติม
นายเจษฎา จิตรัตน์ ผู้ว่าราชการจังหวัดสงขลา กล่าวในช่วงท้ายว่า กระทรวงมหาดไทย โดยจังหวัดทุกจังหวัด และกรมการปกครอง มุ่งมั่นแก้ไขในสิ่งผิด และมีการดำเนินการให้เป็นไปตามกฎหมายอย่างเด็ดขาดและเคร่งครัด ซึ่งการกวาดล้างสิ่งผิดกฎหมายที่อาจก่อให้เกิดความไม่สงบเรียบร้อยในพื้นที่ถือเป็นภารกิจหลักของฝ่ายปกครอง อันนำไปสู่การบำบัดทุกข์ บำรุงสุขให้กับพี่น้องประชาชน และขอความร่วมมือพี่น้องประชาชนทุกคนในสังคมไทย หากพบเห็นเบาะแสการกระทำผิด เช่น การลักลอบจำหน่ายสินค้าผิดกฎหมาย หรือการกระทำความผิดทุกรูปแบบ สามารถแจ้งข้อมูล และร้องเรียนร้องทุกข์ได้ที่ศูนย์ดำรงธรรมจังหวัด ศูนย์ดำรงธรรมอำเภอ หรือโทรศัพท์สายด่วนหมายเลข 1567 โทรฟรีตลอด 24 ชั่วโมง หรือเว็บไซต์ damrongdhama.dopa.go.th หรือแอปพลิเคชั่น Dopa Help ทั้งระบบ Android และ iOS
#กระทรวงมหาดไทย #บำบัดทุกข์บำรุงสุข #MOI

ที่มา : https://www.thaigov.go.th/news/contents/details/70949