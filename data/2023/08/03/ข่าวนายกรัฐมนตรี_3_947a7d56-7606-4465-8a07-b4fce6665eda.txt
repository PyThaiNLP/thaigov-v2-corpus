รัฐบาลไทย-ข่าวทำเนียบรัฐบาล-​นายกฯ มอบโอวาทคณะลูกเสือไทย ที่จะเดินทางไปงานชุมนุมลูกเสือโลก ครั้งที่ 25 ณ สาธารณรัฐเกาหลี ขอให้ยึดมั่นหลักการลูกเสือแห่งชาติ มีศีลธรรม มีระเบียบวินัย สร้างสรรค์สังคม


วันพฤหัสบดีที่ 27 กรกฎาคม 2566
27/07/2566
พิมพ์
​นายกฯ มอบโอวาทคณะลูกเสือไทย ที่จะเดินทางไปงานชุมนุมลูกเสือโลก ครั้งที่ 25 ณ สาธารณรัฐเกาหลี ขอให้ยึดมั่นหลักการลูกเสือแห่งชาติ มีศีลธรรม มีระเบียบวินัย สร้างสรรค์สังคม
​นายกฯ มอบโอวาทคณะลูกเสือไทย ที่จะเดินทางไปงานชุมนุมลูกเสือโลก ครั้งที่ 25 ณ สาธารณรัฐเกาหลี ขอให้ยึดมั่นหลักการลูกเสือแห่งชาติ มีศีลธรรม มีระเบียบวินัย สร้างสรรค์สังคมให้มีความเจริญก้าวหน้า
นางสาวทิพานัน ศิริชนะ รองโฆษกประจำสำนักนายกรัฐมนตรี เปิดเผยว่า วันนี้ (27 ก.ค. 66) เวลา 14.00 น. ณ ตึกภักดีบดินทร์ ทำเนียบรัฐบาล นางสาวตรีนุช เทียนทอง รัฐมนตรีว่าการกระทรวงศึกษาธิการ นำคณะผู้แทนลูกเสือไทยที่จะเดินทางไปร่วมงานชุมนุมลูกเสือโลก ครั้งที่ 25 ณ สาธารณรัฐเกาหลี เข้าเยี่ยมคารวะ พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เพื่อรับฟังโอวาทเป็นขวัญและกำลังใจแก่คณะผู้แทนลูกเสือไทย ซึ่งประกอบด้วยคณะกรรมการบริหารลูกเสือแห่งชาติ ลูกเสือและบุคลากรทางการลูกเสือ
โอกาสนี้ นายกรัฐมนตรีได้กล่าวให้โอวาทและแสดงความยินดีกับคณะผู้แทนลูกเสือไทยที่จะเดินทางไปร่วมงานชุมนุมลูกเสือโลก ครั้งที่ 25 ระหว่างวันที่ 1 - 12 สิงหาคม 2566 ณ สาธารณรัฐเกาหลี ซึ่งถือเป็นความภาคภูมิใจในฐานะตัวแทนของประเทศ ที่ได้เข้าร่วมในเวทีสำคัญที่เปิดโอกาสให้ลูกเสือไทยได้สร้างมิตรภาพใหม่กับเพื่อนลูกเสือจากต่างประเทศ และได้นำความรู้ ประสบการณ์ และทักษะลูกเสือในสถานศึกษา ตลอดจนการปฏิบัติงานจิตอาสา การรักษาอัตลักษณ์ และวัฒนธรรมความเป็นไทย ไปแลกเปลี่ยนเรียนรู้กับเพื่อนลูกเสือชาวต่างชาติ นอกจากจะเป็นการสืบสานความเป็นชาติไทยแล้ว ยังเป็นการเปิดโลกทัศน์ให้ได้เรียนรู้วัฒนธรรมของนานาชาติด้วย ขอให้ทุกคนใช้โอกาสนี้นำเอาความรู้และประสบการณ์ที่จะได้รับ ไปประยุกต์ใช้ในการพัฒนาตนเอง สังคม และประเทศชาติ ตลอดจนนำไปเผยแพร่เพื่อให้เกิดประโยชน์แก่กิจการลูกเสือไทยต่อไป และหวังเป็นอย่างยิ่งว่าลูกเสือทุกคนจะยึดมั่นในหลักการของคณะลูกเสือแห่งชาติ โดยการบ่มเพาะตนเองให้เป็นผู้มีสติปัญญา มีศีลธรรม มีระเบียบวินัย เป็นพลเมืองดีที่มีความรับผิดชอบในการสร้างสรรค์สังคมให้มีความเจริญก้าวหน้าในอนาคตต่อไป
ในตอนท้าย นายกรัฐมนตรีกล่าวอาราธนาคุณพระศรีรัตนตรัยและสิ่งศักดิ์สิทธิ์ทั้งหลายในสากล อีกทั้งเดชะพระบารมีของพระบาทสมเด็จพระเจ้าอยู่หัว สมเด็จพระนางเจ้า ฯ พระบรมราชินี ได้โปรดดลบันดาลประทานพรให้ทุก ๆ คน ประสบแต่ความสุข ความเจริญ มีกำลังกาย กำลังใจ กำลังสติปัญญาที่เข้มแข็งที่จะพัฒนาบ้านเมือง รวมถึงสร้างอนาคตที่ดีให้กับตนเองและครอบครัว และสัมฤทธิผลในสิ่งที่พึงปรารถนาโดยทั่วกัน ร่วมกันพัฒนากิจการลูกเสือไทยให้เจริญก้าวหน้า และอำนวยพรให้คณะลูกเสือไทยที่ไปเข้าร่วมงานในครั้งนี้เดินทางโดยสวัสดิภาพ และปฏิบัติภารกิจได้อย่างสำเร็จลุล่วงตามวัตถุประสงค์ทุกประการ
สำหรับงานชุมนุมลูกเสือโลกครั้งที่ 25 ที่ประชุมสมัชชาลูกเสือโลกได้กำหนดจัดงานขึ้นระหว่างวันที่ 1 - 12 สิงหาคม พ.ศ. 2566 ณ ประเทศสาธารณรัฐเกาหลี ภายใต้คำขวัญ “Draw your Dream” เพื่อเปิดเวทีให้เยาวชนลูกเสือได้เรียนรู้ประสบการณ์อยู่ค่ายพักแรมและการผจญภัย ส่งเสริมความเข้าใจในกิจการลูกเสืออันเป็นสากล และส่งเสริมความสัมพันธ์กับลูกเสือนานาชาติ เพื่อให้เกิดประสิทธิภาพในการร่วมมือดำเนินกิจการลูกเสือกับประเทศสมาชิก

ที่มา : https://www.thaigov.go.th/news/contents/details/70786