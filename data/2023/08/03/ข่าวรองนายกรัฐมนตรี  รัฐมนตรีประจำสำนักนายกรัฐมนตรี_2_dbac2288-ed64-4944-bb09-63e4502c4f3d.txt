รัฐบาลไทย-ข่าวทำเนียบรัฐบาล-รองนายกฯ พลเอก ประวิตรฯ ยกระดับมาตรฐานกีฬา มุ่งวิทยาศาสตร์การกีฬาพัฒนาความเป็นเลิศกีฬา 


วันพฤหัสบดีที่ 3 สิงหาคม 2566
03/08/2566
พิมพ์
รองนายกฯ พลเอก ประวิตรฯ ยกระดับมาตรฐานกีฬา มุ่งวิทยาศาสตร์การกีฬาพัฒนาความเป็นเลิศกีฬา
รองนายกฯ พลเอก ประวิตรฯ ยกระดับมาตรฐานกีฬา มุ่งวิทยาศาสตร์การกีฬาพัฒนาความเป็นเลิศกีฬา เคาะหนุน Soft Power กิจกรรม Sport Tourism, Sport Entertainment และศิลปะการต่อสู้ สร้างมูลค่าทางเศรษฐกิจ
วันนี้ (3 สิงหาคม 2566) 10.00 น. พลเอก ประวิตร วงษ์สุวรรณ รองนายกรัฐมนตรี เป็นประธานการประชุมคณะกรรมการบริหารกองทุนพัฒนาการกีฬาแห่งชาติ ครั้งที่ 7/66 ผ่านระบบ VTC ณ มูลนิธิอนุรักษ์ป่ารอยต่อ 5 จังหวัด
โดยที่ประชุมรับทราบ รายงานการปรับแผน การใช้จ่ายงบประมาณตามที่ได้รับการสนับสนุนจาก เงินกองทุนพัฒนาการกีฬาแห่งชาติ ปี 2566 และ ปี 2567  รายงานการเบิกจ่ายเงินรางวัลและงานเลี้ยงฉลองชัย ให้แก่นักกีฬาที่เข้าร่วมการแข่งขันมหกรรมกีฬาซีเกมส์ ครั้งที่ 32 และมหกรรมกีฬาอาเซียนพาราเกมส์ ครั้งที่ 12
ต่อจากนั้นได้พิจารณาและเห็นชอบ ร่างแผนยุทธศาสตร์การบริหารจัดการ ปี 2567-2570 (ฉบับทบทวน) ที่เน้นความสำคัญ สนับสนุนระบบพัฒนานักกีฬาสู่ความเป็นเลิศ การนำวิทยาศาสตร์การกีฬา นวัตกรรมและเทคโนโลยีการกีฬามาใช้ การสนับสนุนทุนการศึกษาควบคู่กับการพัฒนาความเป็นเลิศทางกีฬา การจัดและช่วยเหลือสวัสดิการที่มั่นคง การสนับสนุนการจัดการแข่งขันกีฬาอาชีพ เพื่อสร้างมูลค่าทางเศรษฐกิจ รวมทั้งการยกระดับมาตรฐานการพัฒนาสถานที่ฝึกซ้อมและการแข่งขัน เป็นต้น
พร้อมทั้งพิจารณาและให้ความเห็นชอบ การสนับสนุนเงินรางวัลตามหลักเกณฑ์กองทุน และเห็นชอบปรับกรอบงบประมาณแผนงาน การจัดการแข่งขันระดับนานาชาติและการแข่งขันชิงชนะเลิศแห่งประเทศไทย  การจัดการแข่งขันกีฬาแห่งชาติและการแข่งขันกีฬาคนพิการแห่งชาติ  รวมทั้งโครงการสนับสนุนกิจกรรม Sport Tourism,Sport Entertainment และโครงการการต่อยอดกีฬามวยไทยร่วมกับศิลปะการต่อสู้อื่น เช่น กีฬาคิกบ๊อกซิ่ง ( K1 ), KAT Style เป็นต้น
พลเอก ประวิตรฯ ย้ำการใช้จ่ายงบประมาณกองทุนฯ ขอให้เป็นไปตามหลักเกณฑ์และเกิดประโยชน์อย่างเต็มที่ในการสนับสนุน เสริมสร้างบุคคลากรด้านกีฬาและต้องเป็นไปด้วยความโปร่งใส โดยให้มีการประเมินผลตามตัวชี้วัดที่กำหนดร่วมกัน สำหรับการสนับสนุนกิจกรรม Sport Tourism, Sport Entertainment รวมทั้งกีฬามวยไทยและศิลปะการต่อสู้อื่น ถือเป็นอีกหนึ่ง Soft Power ที่ต้องใช้ทุกองคาพยพ ร่วมกันขับเคลื่อนอย่างต่อเนื่องและจริงจัง เพื่อให้เกิดผลและมีพัฒนาการที่เป็นรูปธรรมต่อมูลค่าเศรษฐกิจ

ที่มา : https://www.thaigov.go.th/news/contents/details/70946