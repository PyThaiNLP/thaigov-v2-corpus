รัฐบาลไทย-ข่าวทำเนียบรัฐบาล-สำนักงานสถิติรายงานสถานการณ์มีงานทำของคนไทยยังเป็นขาขึ้น เผยไตรมาส2 เพิ่ม 6.6 แสนคน 


วันอังคารที่ 1 สิงหาคม 2566
01/08/2566
พิมพ์
สำนักงานสถิติรายงานสถานการณ์มีงานทำของคนไทยยังเป็นขาขึ้น เผยไตรมาส2 เพิ่ม 6.6 แสนคน
สำนักงานสถิติรายงานสถานการณ์มีงานทำของคนไทยยังเป็นขาขึ้น เผยไตรมาส2 เพิ่ม 6.6 แสนคน ส่วนการว่างงานทรงตัวที่ร้อยละ 1.1
วันนี้ 1 สิงหาคม 2566 น.ส.ไตรศุลี ไตรสรณกุล รองโฆษกประจำสำนักนายกรัฐมนตรี กล่าวว่า ในช่วงที่เศรษฐกิจฟื้นตัวจากโควิด19 รัฐบาลได้ติดตามสถานการณ์การด้านแรงงานทั่วประเทศ ซึ่งพบว่าภาวะการมีงานทำของประชาชนได้ปรับตัวดีขึ้นต่อเนื่อง สอดคล้องกับสถานการณ์ทางเศรษฐกิจ โดยสำนักงานสถิติแห่งชาติ(สสช.) ได้แจ้งข้อมูลจากการสำรวจสถานการณ์การมีงานทำของคนไทย ณ ไตรมาสที่ 2(เม.ย.-มิ.ย.) ปี 66 ว่า ทั้งจำนวนผู้มีงานทำ ผู้ทำงานเต็มเวลายังอยู่ในทิศทางปรับตัวขึ้น
ทั้งนี้ พบว่าในไตรมาสที่2 จำนวนผู้มีงานทำอยู่ที่ 39.7 ล้านคน เพิ่มขึ้น 6.6 แสนคน เมื่อเทียบกับช่วงไตรมาสเดียวกันของปี 65 ขณะที่ชั่วโมงการทำงานก็มากขึ้นสะท้อนถึงปริมาณงานในระบบที่มากขึ้น โดย สสช. พบว่าผู้ที่ทำงานเต็มเวลาหรือทำงาน 35-49 ชั่วโมงต่อสัปดาห์ เพิ่มขึ้นประมาณ 5.6 แสนคน เมื่อเทียบกับช่วงเดียวกันของปี 65 ส่วนผู้ที่ทำงาน 50 ชั่วโมงขึ้นไปต่อสัปดาห์ที่เพิ่มขึ้นประมาณ 3.5 แสนคน ในขณะที่ผู้ที่ทำงานน้อยกว่า 35 ชั่วโมงต่อสัปดาห์ลดลงประมาณ 2.4 แสนคน
น.ส.ไตรศุลี กล่าวว่า ทางด้านการว่างงานพบว่าในไตรมาส 2 มีผู้ว่างงานเฉลี่ย 4.3 แสนคน คิดเป็นอัตราการว่างงานร้อยละ 1.1 ลดลงเมื่อเทียบกับช่วงเดียวกันของปี 65 ที่การว่างงานอยู่ที่ 5.5 แสนคน หรือร้อยละ 1.4 และทรงตัวเมื่อเทียบกับไตรมาสที่ 1/66 ที่มีการว่างงาน 4.2 แสนคน หรือร้อยละ 1.1
“ตัวชี้วัดในภาพรวมของสถานการณ์แรงงานดีขึ้นและไม่มีสัญญาณบ่งชี้ที่น่ากังวล ในส่วนการว่างงานระยะยาว หรือผู้ที่ว่างงานเกินกว่า 1 ปีขึ้นไปนั้น ณ ไตรมาส2 ปี 66 จำนวนก็ลดลงเหลือ 7.4 หมื่นคน เทียบกับ 1.4 แสนคน ในช่วงเดียวกันของปี 65” น.ส.ไตรศุลี กล่าว

ที่มา : https://www.thaigov.go.th/news/contents/details/70882