รัฐบาลไทย-ข่าวทำเนียบรัฐบาล-ครม. มีมติเห็นชอบร่างประกาศกระทรวงฯ ให้พื้นที่ อ.บ้านแหลม-เมืองเพชรบุรี-ท่ายาง-ชะอำ จ.เพชรบุรี และ อ.หัวหิน-ปราณบุรี จ.ประจวบคีรีขันธ์ เป็นพื้นที่ที่ใช้มาตรการคุ้มครองสิ่งแวดล้อม


วันอังคารที่ 25 กรกฎาคม 2566
25/07/2566
พิมพ์
ครม. มีมติเห็นชอบร่างประกาศกระทรวงฯ ให้พื้นที่ อ.บ้านแหลม-เมืองเพชรบุรี-ท่ายาง-ชะอำ จ.เพชรบุรี และ อ.หัวหิน-ปราณบุรี จ.ประจวบคีรีขันธ์ เป็นพื้นที่ที่ใช้มาตรการคุ้มครองสิ่งแวดล้อม
ครม. มีมติเห็นชอบร่างประกาศกระทรวงฯ ให้พื้นที่ อ.บ้านแหลม-เมืองเพชรบุรี-ท่ายาง-ชะอำ จ.เพชรบุรี และ อ.หัวหิน-ปราณบุรี จ.ประจวบคีรีขันธ์ เป็นพื้นที่ที่ใช้มาตรการคุ้มครองสิ่งแวดล้อม
น.ส.ทิพานัน ศิริชนะ รองโฆษกประจำสำนักนายกรัฐมนตรี เปิดเผยผลการประชุมคณะรัฐมนตรี (ครม.) วันที่ 25 กรกฎาคม 2566 ว่า ที่ประชุมครม. มีมติเห็นชอบร่างประกาศกระทรวงทรัพยากรธรรมชาติและสิ่งแวดล้อม เรื่อง กำหนดเขตพื้นที่และมาตรการคุ้มครองสิ่งแวดล้อมในบริเวณพื้นที่อำเภอบ้านแหลม อำเภอเมืองเพชรบุรี อำเภอท่ายาง อำเภอชะอำ จังหวัดเพชรบุรี และอำเภอหัวหิน อำเภอปราณบุรี จังหวัดประจวบคีรีขันธ์ พ.ศ. .... ตามที่กระทรวงทรัพยากรธรรมชาติและสิ่งแวดล้อมเสนอ
น.ส.ทิพานัน กล่าวว่า ร่างประกาศฉบับนี้ออกตามความใน พ.ร.บ. ส่งเสริมเละรักษาคุณภาพสิ่งแวดล้อมแห่งชาติ พ.ศ. 2535 โดยมีสาระสำคัญเป็นการกำหนดให้พื้นที่ อ. บ้านแหลม อ. เมืองเพชรบุรี อ. ท่ายาง อ. ชะอำ จ. เพชรบุรี และ อ. หัวหิน อ. ปราณบุรี จ. ประจวบคีรีขันธ์ เป็นพื้นที่ที่ใช้มาตรการคุ้มครองสิ่งแวดล้อม เพื่อให้มีมาตรการแก้ไขและป้องกันปัญหาสิ่งแวดล้อมอย่างมีประสิทธิภาพและเหมาะสมมากยิ่งขึ้น โดยกำหนดให้เขตอนุรักษ์และเขตควบคุมมลพิษเป็นเขตพื้นที่ที่ให้ใช้มาตรการคุ้มครองสิ่งแวดล้อม และได้แบ่งพื้นที่ดังกล่าวออกเป็น 6 บริเวณ เพื่อกำหนดมาตรการคุ้มครองสิ่งแวดล้อมในแต่ละบริเวณ กำหนดมาตรการเกี่ยวกับโรงงานที่ต้องมีเครื่องจักร หรืออุปกรณ์เพื่อควบคุมมลพิษหรือแก้ไขปัญหาสิ่งแวดล้อม รวมถึงกำหนดพื้นที่ว่างน้ำซึมผ่านได้ เป็นต้น มีกำหนดระยะเวลาใช้บังคับ 5 ปีนับแต่วันถัดจากวันประกาศในราชกิจจานุเบกษา ซึ่งคณะกรรมการสิ่งแวดล้อมแห่งชาติได้มีมติเห็นชอบด้วยแล้ว
โดยมีสาระสำคัญสรุปได้ ดังนี้
1. กำหนดพื้นที่ที่ให้ใช้มาตรการคุ้มครองสิ่งแวดล้อม โดยให้จำแนกพื้นที่ออกเป็น 6 บริเวณ ดังนี้
บริเวณที่ 1 ได้แก่ พื้นที่ ต. บางตะบูน และ ต. บางตะบูนออก อ. บ้านแหลม จ. เพชรบุรี
บริเวณที่ 2 ได้แก่ พื้นที่ ต. บ้านแหลม ต.บางขุนไทร ต. ปากทะเล ต. บางแก้ว และ ต. แหลมผักเบี้ย อ. บ้านแหลม จ. เพชรบุรี
บริเวณที่ 3 ได้แก่ พื้นที่ ต. หาดเจ้าสำราญ และ ต. หนองขนาน อ.เมืองเพชรบุรี ต.ปึกเตียน อ. ท่ายาง ต. หนองศาลา และ ต. บางเก่า อ. ชะอำ จ. เพชรบุรี
บริเวณที่ 4 ได้แก่ พื้นที่เทศบาลเมืองชะอำ อ. ชะอำ จ. เพชรบุรี และพื้นที่เทศบาลเมืองหัวหิน อ. หัวหิน จ. ประจวบคีรีขันธ์
บริเวณที่ 5 ได้แก่ พื้นที่ตำบลปากน้ำปราณ อ. ปราณบุรี จ. ประจวบคีรีขันธ์
บริเวณที่ 6 ได้แก่ พื้นที่ภายในแนวเขตตามประกาศกระทรวงเกษตรและสหกรณ์ เรื่อง กำหนดเขตพื้นที่ที่รับผิดชอบของคณะกรรมการประมงประจำจังหวัดในเขตทะเลชายฝั่ง พ.ศ. 2559 เว้นแต่พื้นที่ตามร่างกฎกระทรวงกำหนดให้บริเวณพื้นที่เกาะทราย เกาะสะเดา และเกาะขี้นก ต. หัวหิน อ. หัวหิน จ. ประจวบคีรีขันธ์เป็นพื้นที่คุ้มครองทรัพยากรทางทะเลและชายฝั่ง พ.ศ. ....
2. กำหนดมาตรการคุ้มครองสิ่งแวดล้อมของแต่ละบริเวณ
3. กำหนดให้การก่อสร้างกำแพงติดแนวชายฝั่งทะเลทุกขนาด ต้องเสนอขอความเห็นจาก จ. เพชรบุรี หรือ จ.ประจวบคีรีขันธ์ แล้วแต่กรณี เพื่อประกอบการขออนุญาตหรือขออนุมัติงบฯ และกำหนดให้การก่อสร้าง ดัดแปลง หรือเปลี่ยนการใช้อาคารเป็นโรงแรมตามกฎหมายว่าด้วยโรงแรม อาคารอยู่อาศัยรวมตามกฎหมายว่าด้วยการควบคุมอาคาร อาคารชุดตามกฎหมายว่าด้วยอาคารชุด หรือหอพักตามกฎหมายว่าด้วยหอพัก ต้องติดตั้งหรือจัดให้มีบ่อดักไขมันและระบบบำบัดน้ำเสีย และบำบัดน้ำเสียให้ได้มาตรฐานตามกฎหมายกำหนดก่อนปล่อยลงสู่ท่อหรือทางน้ำสาธารณะ
4. กำหนดให้ในขั้นขออนุมัติหรือขออนุญาตโครงการ ก่อนการดำเนินโครงการ หรือประกอบกิจการ รวมทั้งขั้นตอนการขยายขนาดของโครงการหรือกิจการ ให้จัดทำและเสนอรายงานผลกระทบสิ่งแวดล้อมเบื้องต้นหรือรายงานการประเมินผลกระทบสิ่งแวดล้อม แล้วแต่กรณี ต่อ สนง. นโยบายและแผนทรัพยากรธรรมชาติและสิ่งแวดล้อมตามหลักเกณฑ์ วิธีการ และระเบียบปฏิบัติที่กำหนดไว้ตามกฎหมายว่าด้วยการส่งเสริมและรักษาคุณภาพสิ่งแวดล้อมแห่งชาติ
5. ให้สำนักงานทรัพยากรธรรมชาติและสิ่งแวดล้อม จ. เพชรบุรี และ จ. ประจวบคีรีขันธ์ ทำหน้าที่ดูแล ติดตาม ตรวจสอบ ประสาน คำแนะนำเกี่ยวกับการบังคับใช้มาตรการคุ้มครองสิ่งแวดล้อม และจัดทำรายงานผลการดำเนินงานเสนอคณะกรรมการสิ่งแวดล้อมแห่งชาติอย่างน้อยปีละหนึ่งครั้ง

ที่มา : https://www.thaigov.go.th/news/contents/details/70704