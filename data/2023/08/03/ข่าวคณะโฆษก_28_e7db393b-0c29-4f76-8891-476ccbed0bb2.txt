รัฐบาลไทย-ข่าวทำเนียบรัฐบาล-​รองโฆษกรัฐบาลย้ำ กทพ. ยกเว้นค่าผ่านทาง ให้ประชาชนใช้ทางพิเศษเฉลิมมหานคร-ศรีรัช-อุดรรัถยา ฟรี 3 วัน 28 ก.ค., 1-2 ส.ค. 66 อำนวยความสะดวกการเดินทางของประชาชนในวันหยุด


วันศุกร์ที่ 28 กรกฎาคม 2566
28/07/2566
พิมพ์
​รองโฆษกรัฐบาลย้ำ กทพ. ยกเว้นค่าผ่านทาง ให้ประชาชนใช้ทางพิเศษเฉลิมมหานคร-ศรีรัช-อุดรรัถยา ฟรี 3 วัน 28 ก.ค., 1-2 ส.ค. 66 อำนวยความสะดวกการเดินทางของประชาชนในวันหยุด
​รองโฆษกรัฐบาลย้ำ กทพ. ยกเว้นค่าผ่านทาง ให้ประชาชนใช้ทางพิเศษเฉลิมมหานคร-ศรีรัช-อุดรรัถยา ฟรี 3 วัน 28 ก.ค., 1-2 ส.ค. 66 อำนวยความสะดวกการเดินทางของประชาชนในวันหยุด
วันที่ 28 กรกฎาคม 2566 นางสาวรัชดา ธนาดิเรก รองโฆษกประจำสำนักนายกรัฐมนตรี เผยว่า ในช่วงวันหยุดยาวปลายเดือนกรกฎาคมต่อเนื่องถึงต้นเดือนสิงหาคม 2566 นี้ คาดว่าจะมีประชาชนออกเดินทางท่องเที่ยวและเดินทางกลับภูมิลำเนาทั่วประเทศเป็นจำนวนมาก การทางพิเศษแห่งประเทศไทย (กทพ.) กระทรวงคมนาคม ได้อำนวยความสะดวกในการเดินทางของประชาชนในวันหยุด โดยยกเว้นค่าผ่านทางพิเศษของทางพิเศษ จำนวน 3 สายทาง รวม 60 ด่าน ประกอบด้วย 1. ทางพิเศษเฉลิมมหานคร (ทางด่วนขั้นที่ 1) จำนวน 19 ด่าน 2. ทางพิเศษศรีรัช (ทางด่วนขั้นที่ 2) จำนวน 31 ด่าน และ 3. ทางพิเศษอุดรรัถยา (บางปะอิน-ปากเกร็ด) จำนวน 10 ด่าน ในวันศุกร์ที่ 28 กรกฎาคม 2566 (วันเฉลิมพระชนมพรรษาพระบาทสมเด็จพระเจ้าอยู่หัวรัชกาลที่ 10) วันอังคารที่ 1 สิงหาคม 2566 (วันอาสาฬหบูชา) และวันพุธที่ 2 สิงหาคม 2566 (วันเข้าพรรษา) รวม 3 วัน ซึ่งเป็นวันหยุดตามประกาศสำนักนายกรัฐมนตรี
นางสาวรัชดาฯ กล่าวว่า การยกเว้นค่าผ่านทางพิเศษของทางพิเศษดังกล่าว เป็นไปตามนโยบายของรัฐบาลและกระทรวงคมนาคมที่ปรากฏในสัญญาสัมปทาน ฉบับแก้ไขใหม่ ระหว่าง กทพ. บริษัท ทางด่วนและรถไฟฟ้ากรุงเทพ จำกัด (มหาชน) (BEM) และบริษัททางด่วนกรุงเทพเหนือ จำกัด (NECL) เพื่อเป็นการอำนวยความสะดวกในการเดินทางของประชาชนในวันหยุด และช่วยลดภาระค่าใช้จ่ายให้แก่ประชาชน รวมทั้งช่วยลดปัญหาจราจรติดขัดบริเวณหน้าด่านเก็บค่าผ่านทางพิเศษได้อีกด้วย
“การยกเว้นค่าผ่านทาง 3 สายทาง รวม 60 ด่าน รับวันหยุด 28 ก.ค. และ 1 - 2 ส.ค. 66 ตั้งแต่เวลา 00.01 น. ถึง 24.00 น. รัฐบาลโดยการทางพิเศษฯ หวังลดภาระค่าใช้จ่ายประชาชน ช่วยลดปัญหาจราจรติดขัดบริเวณหน้าด่านเก็บค่าผ่านทางพิเศษ ทั้งนี้ สำหรับวันหยุดตามมติคณะรัฐมนตรีเพิ่มเติมในวันจันทร์ที่ 31 กรกฎาคม 2566 ไม่ใช่วันหยุดราชการประจำปีตามประกาศสำนักนายกรัฐมนตรี จึงไม่มีการยกเว้นค่าผ่านทางในวันดังกล่าว” นางสาวรัชดาฯ ย้ำ

ที่มา : https://www.thaigov.go.th/news/contents/details/70804