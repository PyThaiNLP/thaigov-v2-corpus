รัฐบาลไทย-ข่าวทำเนียบรัฐบาล-นายกฯ ขอบคุณทุกภาคส่วนส่งความช่วยเหลือไปยังชาวบ้านมูโนะ นราธิวาส ย้ำรัฐบาลคุมเข้มครอบครองดอกไม้เพลิง   


วันอังคารที่ 1 สิงหาคม 2566
01/08/2566
พิมพ์
นายกฯ ขอบคุณทุกภาคส่วนส่งความช่วยเหลือไปยังชาวบ้านมูโนะ นราธิวาส ย้ำรัฐบาลคุมเข้มครอบครองดอกไม้เพลิง
นายกฯ ขอบคุณทุกภาคส่วนส่งความช่วยเหลือไปยังชาวบ้านมูโนะ นราธิวาส ย้ำรัฐบาลคุมเข้มครอบครองดอกไม้เพลิง   มท1.  ให้ 878 อำเภอทั่วประเทศ ควบคุม ตรวจสอบผู้รับใบอนุญาตให้ทำ สั่ง นำเข้า หรือค้า ซึ่งดอกไม้เพลิง
วันนี้ 1 สิงหาคม 2566 นางสาวรัชดา ธนาดิเรก รองโฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา ยังติดตามการปฏิบัติงานของทุกฝ่ายเพื่อให้การช่วยเหลือประชาชนอย่างต่อเนื่องกรณีเกิดเหตุเพลิงไหม้โกดังเก็บสินค้าดอกไม้เพลิง บ้านมูโนะ หมู่ที่ 1 ตำบลมูโนะ อำเภอสุไหงโก-ลก จังหวัดนราธิวาส ซึ่งแรงระเบิดเป็นเหตุให้มีผู้เสียชีวิตและบาดเจ็บเป็นจำนวนมาก สร้างความเสียหายต่อบ้านเรือนและทรัพย์สินบริเวณเกิดเหตุ และล่าสุดพลเอก อนุพงษ์ เผ่าจินดา รัฐมนตรีว่าการกระทรวงมหาดไทย มอบหมายอธิบดีกรมการปกครอง ทำหนังสือด่วนที่สุด ถึงนายอำเภอทั้ง 878 อำเภอทั่วประเทศ กำชับแนวทางการควบคุม ตรวจสอบผู้รับใบอนุญาตให้ทำ สั่ง นำเข้า หรือค้า ซึ่งดอกไม้เพลิง พร้อมกับสั่งการให้ผู้ว่าราชการจังหวัด ปฎิบัติตามมาตรการในการป้องกัน ควบคุม ตรวจสอบเกี่ยวกับการดำเนินการของผู้รับใบอนุญาตให้ทำ สั่ง นำเข้า หรือค้า ซึ่งดอกไม้เพลิง ให้เป็นไปด้วยความเรียบร้อย และให้การดำเนินการตามกฎหมายว่าด้วยอาวุธปืน เครื่องกระสุนปืน วัตถุระเบิด ดอกไม้เพลิง และสิ่งเทียมอาวุธปืนอย่างเคร่งครัด เพื่อป้องกันการเกิดเหตุระเบิดขึ้นอีก
"นายกรัฐมนตรี เน้นย้ำทุกภาคส่วนในการบังคับใช้กฎหมายอย่างเข้มงวด โดยเฉพาะเจ้าหน้าที่ที่มีหน้าที่ในการควบคุม ตรวจสอบผู้รับใบอนุญาตให้ทำ สั่ง นำเข้า หรือค้าดอกไม้เพลิง สถานที่ที่อาจเป็นโกดังเก็บดอกไม้เพลิงหรืออาคารลักลอบเก็บดอกไม้เพลิงในพื้นที่ทุกแห่ง รวมทั้งที่มาของดอกไม้เพลิง กำชับเรื่องความปลอดภัยในชีวิตและทรัพย์สินเป็นสำคัญ พร้อมขอบคุณทุกหน่วยงานที่ได้ส่งความช่วยเหลือไปยังประชาชนในพื้นที่ ถือเป็นกำลังใจอันสำคัญยิ่งแสดงถึงความห่วงใยต่อพี่น้องคนไทยด้วยกัน" นางสาวรัชดา กล่าว ///

ที่มา : https://www.thaigov.go.th/news/contents/details/70885