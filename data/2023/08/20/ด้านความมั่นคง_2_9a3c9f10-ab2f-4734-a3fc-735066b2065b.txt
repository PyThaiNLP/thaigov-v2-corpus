รัฐบาลไทย-ข่าวทำเนียบรัฐบาล-ผู้ว่าฯ เพชรบูรณ์ เผย ฝ่ายความมั่นคงสนธิกำลังเข้าจับกุม ร้าน E ลำยอง โอ้ลันลา คาราโอเกะ ลักลอบนำเด็กอายุต่ำกว่า 18 ให้บริการ สั่งเข้มเจ้าหน้าที่ทุกฝ่ายเร่งดำเนินการ วอนประชาชนพบเบา


วันเสาร์ที่ 19 สิงหาคม 2566
19/08/2566
พิมพ์
ผู้ว่าฯ เพชรบูรณ์ เผย ฝ่ายความมั่นคงสนธิกำลังเข้าจับกุม ร้าน E ลำยอง โอ้ลันลา คาราโอเกะ ลักลอบนำเด็กอายุต่ำกว่า 18 ให้บริการ สั่งเข้มเจ้าหน้าที่ทุกฝ่ายเร่งดำเนินการ วอนประชาชนพบเบา
ผู้ว่าฯ เพชรบูรณ์ เผย ฝ่ายความมั่นคงสนธิกำลังเข้าจับกุม ร้าน E ลำยอง โอ้ลันลา คาราโอเกะ ลักลอบนำเด็กอายุต่ำกว่า 18 ให้บริการ สั่งเข้มเจ้าหน้าที่ทุกฝ่ายเร่งดำเนินการ วอนประชาชนพบเบาะแสการค้ามนุษย์ การใช้แรงงานเด็ก แจ้งสายด่วนศูนย์ดำรงธรรม 1567 ทันที
วันนี้ (19 ส.ค 66) นายกฤษณ์ คงเมือง ผู้ว่าราชการจังหวัดเพชรบูรณ์ เปิดเผยว่า จังหวัดเพชรบูรณ์ได้รับเรื่องร้องเรียนจากประชาชน ว่าสถานประกอบการ ชื่อ ร้าน E ลำยอง โอ้ลัลลา ตำบลดงมูลเหล็ก อำเภอเมืองเพชรบูรณ์ ได้เปิดให้บริการในลักษณะเป็นสถานบริการ และมีการรับพนักงานหญิง ซึ่งเป็นบุคคลที่มีอายุต่ำกว่า 18 ปี เข้าทำงานภายในร้าน เบื้องต้นพบอาจมีพฤติการณ์ เข้าข่ายการแสวงประโยชน์ทางเพศจากเด็ก จึงได้สั่งให้ฝ่ายปกครองเร่งสืบสวนข้อเท็จจริงเพื่อขยายผลไปยังเครือข่ายอื่น ๆ ต่อไป
นายกฤษณ์ คงเมือง ผู้ว่าราชการจังหวัดเพชรบูรณ์ กล่าวว่า ขณะนี้ได้สั่งการให้ ฝ่ายความมั่นคงของจังหวัดเพชรบูรณ์ นำโดย นายชัชวาล เบญจสิริวงศ์ รองผู้ว่าราชการจังหวัดเพชรบูรณ์ นายปกรณ์ ตั้งใจตรง นายอำเภอเมืองเพชรบูรณ์ พัฒนาสังคมและความมั่นคงของมนุษย์จังหวัดเพชรบูรณ์ เจ้าหน้าที่ตำรวจ และหน่วยงานที่เกี่ยวข้อง บูรณาการร่วมกับ ศูนย์พิทักษ์เด็ก สตรี ป้องกันปราบปรามการค้ามนุษย์ และภาคประมง สำนักงานตำรวจแห่งชาติ เข้าตรวจสอบ สถานประกอบการดังกล่าว โดยในเบื้องต้นได้รับรายงานว่า จากการเข้าตรวจค้นจับกุม พบว่า มีเด็กอายุต่ำกว่า 18 ปี ให้บริการในร้าน จำนวน 6 คน
"สำนักงานพัฒนาสังคมและความมั่นคงของมนุษย์จังหวัดเพชรบูรณ์ และบ้านพักเด็กจังหวัดเพชรบูรณ์ จึงได้ดำเนินการคัดแยก และรับกลุ่มเป้าหมายไปดูแล เพื่อคุ้มครองสวัสดิภาพตามแนวทางปฏิบัติ และระเบียบกฎหมายแล้ว สำหรับผู้ประกอบการและผู้มีส่วนเกี่ยวข้องในการประกอบการ ขณะนี้อยู่ระหว่างควบคุมตัวและนำส่ง พนักงานสอบสวน สภ.เมืองเพชรบูรณ์ ดำเนินการสอบสวนข้อเท็จจริง พร้อมรวบรวมพยานหลักฐานที่เกี่ยวข้องในการดำเนินคดีต่อไป" นายกฤษณ์ คงเมือง กล่าว
นายกฤษณ์ คงเมือง กล่าวในช่วงท้ายว่า จากกรณีดังกล่าวที่เกิดขึ้น จังหวัดเพชรบูรณ์ ได้มอบหมายให้ ศูนย์ดำรงธรรมจังหวัดเพชรบูรณ์ ร่วมกับที่ทำการปกครองจังหวัดเพชรบูรณ์ และที่ทำการปกครองอำเภอทุกอำเภอ บูรณาการหน่วยงานที่เกี่ยวข้อง ดำเนินการตรวจสอบใบอนุญาตตลอดจนตรวจตราการเปิดให้บริการของสถานบริการ สถานประกอบการที่มีลักษณะคล้ายสถานบริการทุกแห่ง เพื่อป้องกันการลักลอบกระทำความคิดในลักษณะนี้ และเพื่อเป็นการสนับสนุนเจ้าหน้าของรัฐในการปฏิบัติภารกิจด้านความมั่นคงจึงขอความร่วมมือมายังพี่น้องประชาชนไม่ใช่เฉพาะในพื้นที่จังหวัดเพชรบูรณ์ หากพบการกระทำความผิดในลักษณะนี้ หรือการกระทำผิดที่อาจก่อให้เกิดผลต่อความสงบเรียบร้อยต่อสังคม และจำเป็นจะต้องดำเนินการให้เป็นไปตามกฎหมาย ขอให้แจ้งเบาะเเสการกระทำผิดได้ที่ศูนย์ดำรงธรรมทุกแห่ง หรือโทรสายด่วน 1567 ตลอด 24 ชั่วโมง ทั้งนี้ เจ้าหน้าที่จะปกปิดข้อมูลส่วนบุคคล เเละดำเนินการตามขั้นตอนอย่างรัดกุม เพื่อทำให้สังคมไทยเป็นสังคมที่น่าอยู่ เเละมีภูมิคุ้มกันต่อภัยรูปแบบใหม่ทุกกรณี

ที่มา : https://www.thaigov.go.th/news/contents/details/71465