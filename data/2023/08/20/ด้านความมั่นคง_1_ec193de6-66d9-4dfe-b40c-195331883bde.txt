รัฐบาลไทย-ข่าวทำเนียบรัฐบาล-ปลัด มท. นำภาคีเครือข่ายชาวลำพูนทำกิจกรรมรื้อถอนเสาไฟฟ้าต้นสุดท้ายตามโครงการปรับปรุงระบบไฟฟ้าเป็นเคเบิลใต้ดิน “1 จังหวัด 1 ถนน เพื่อเฉลิมพระเกียรติ” พร้อมปลูกต้นทองกวาวเพิ่มพื้นที่


วันเสาร์ที่ 19 สิงหาคม 2566
19/08/2566
พิมพ์
ปลัด มท. นำภาคีเครือข่ายชาวลำพูนทำกิจกรรมรื้อถอนเสาไฟฟ้าต้นสุดท้ายตามโครงการปรับปรุงระบบไฟฟ้าเป็นเคเบิลใต้ดิน “1 จังหวัด 1 ถนน เพื่อเฉลิมพระเกียรติ” พร้อมปลูกต้นทองกวาวเพิ่มพื้นที่
ปลัดมหาดไทยนำภาคีเครือข่ายชาวลำพูนทำกิจกรรมรื้อถอนเสาไฟฟ้าต้นสุดท้ายตามโครงการปรับปรุงระบบไฟฟ้าเป็นเคเบิลใต้ดิน “1 จังหวัด 1 ถนน เพื่อเฉลิมพระเกียรติ” พร้อมปลูกต้นทองกวาวเพิ่มพื้นที่สีเขียวทดแทน เพื่อปรับทัศนียภาพเมืองลำพูนให้สวยงาม
ปลัดมหาดไทยนำภาคีเครือข่ายชาวลำพูนทำกิจกรรมรื้อถอนเสาไฟฟ้าต้นสุดท้ายตามโครงการปรับปรุงระบบไฟฟ้าเป็นเคเบิลใต้ดิน “1 จังหวัด 1 ถนน เพื่อเฉลิมพระเกียรติ” พร้อมปลูกต้นทองกวาวเพิ่มพื้นที่สีเขียวทดแทน เพื่อปรับทัศนียภาพเมืองลำพูนให้สวยงาม ย้ำชาวลำพูนช่วยกันทำความดี ทำให้เมืองลำพูนเป็นเมืองอันศิวิไลซ์อย่างยั่งยืน
วันนี้ (19 ส.ค. 66) เวลา 09.00 น. ณ บริเวณลานออกกำลังกายหน้าสวนน้ำพุช้างมหาวัน ตำบลในเมือง อำเภอเมืองลำพูน จังหวัดลำพูน นายสุทธิพงษ์ จุลเจริญ ปลัดกระทรวงมหาดไทย เป็นประธานกิจกรรมรื้อถอนเสาไฟฟ้าต้นสุดท้ายตามโครงการปรับปรุงระบบไฟฟ้าเป็นเคเบิลใต้ดิน “1 จังหวัด 1 ถนน เพื่อเฉลิมพระเกียรติ” โดยมี ดร.วันดี กุญชรยาคง จุลเจริญ นายกสมาคมแม่บ้านมหาดไทย นายอรรษิษฐ์ สัมพันธรัตน์ ประธานคณะกรรมการการไฟฟ้าส่วนภูมิภาค นายสันติธร ยิ้มละมัย ผู้ว่าราชการจังหวัดลำพูน นางจิณณารัชช์ สัมพันธรัตน์ ประธานชมรมแม่บ้านพัฒนาชุมชน นางดวงกมล ยิ้มละมัย ประธานแม่บ้านมหาดไทยจังหวัดลำพูน นายอนุพงษ์ วาวงศ์มูล นายชาตรี กิตติธนดิตถ์ รองผู้ว่าราชการจังหวัดลำพูน นายโยธิน ประสงค์ความดี ปลัดจังหวัดลำพูน นายบุญส่ง ไชยมณี หัวหน้าสำนักงานจังหวัดลำพูน นายชีวิน พัฒนคูหะ รองผู้ว่าการการไฟฟ้าภาค 1 นายถนอม ปัญญาวงศ์ ผู้อำนวยการฝ่ายวิศวกรรมและบริการ PEA เขต 1 (ภาคเหนือ) จังหวัดเชียงใหม่ หัวหน้าส่วนราชการ นายอนุสรณ์ วงศ์วรรณ นายกองค์การบริหารส่วนจังหวัดลำพูน นายประภัสร์ ภู่เจริญ นายกเทศมนตรีเมืองลำพูน ข้าราชการ พนักงาน เจ้าหน้าที่ พี่น้องประชาชน และภาคีเครือข่ายชาวจังหวัดลำพูน ร่วมในพิธี
โอกาสนี้ นายสุทธิพงษ์ จุลเจริญ ปลัดกระทรวงมหาดไทย ประธานในพิธีตัดริบบิ้นเพื่อแสดงสัญลักษณ์ในการทำกิจกรรมรื้อถอนเสาไฟฟ้าต้นสุดท้าย ตามโครงการปรับปรุงระบบไฟฟ้าเป็นเคเบิลใต้ดิน “1 จังหวัด 1 ถนน จังหวัดลำพูน เพื่อเฉลิมพระเกียรติ แล้วเยี่ยมชมนิทรรศการการดำเนินโครงการของ กฟภ. และการพัฒนาพื้นที่เพื่อการใช้ประโยชน์ของถนนเฉลิมพระเกียรติ "1 จังหวัด 1 ถนน เพื่อเฉลิมพระเกียรติ" เพื่อส่งเสริมการท่องเที่ยวและกระตุ้นเศรษฐกิจในจังหวัดลำพูน และแนวคิดการพัฒนาเมืองเก่าลำพูน จากนั้นนำคณะและหัวหน้าส่วนราชการจังหวัดลำพูน ร่วมปลูกต้นทองกวาว ต้นไม้ประจำจังหวัดลำพูน มีชื่อท้องถิ่นว่า กวาว ก๋าว ซึ่งเป็นไม้ยืนต้นขนาดกลางถึงขนาดใหญ่สูงประมาณ 10 - 15 เมตร ผลัดใบ เรือนยอดรูปทรงไม่แน่นอน ส่วนใหญ่จะกลม หรือเป็นทรงกระบอก ใบประกอบมี 3 ใบ ขนาดไม่เท่ากัน ใบหนาและมีขน ใต้ใบสีเขียวอมเทา ออกดอกเป็นช่อที่ปลายกิ่งคล้ายดอกถั่ว สีแสดแดงหรือเหลือง มีขน ออกดอกช่วงเดือนธันวาคม - มีนาคม ผลเป็นฝักแบน มีขนนุ่ม เมล็ด 1 เมล็ดอยู่ที่ปลายฝัก
นายสุทธิพงษ์ จุลเจริญ ปลัดกระทรวงมหาดไทย กล่าวว่า ขอขอบคุณผู้ว่าราชการจังหวัดลำพูน ส่วนราชการ องค์กรภาคีเครือข่าย และประชาชนชาวจังหวัดลำพูน โดยเฉพาะพี่น้องประชาชนที่อาศัยอยู่ในเขตเทศบาลเมืองลำพูน ที่ให้การต้อนรับตนและคณะด้วยไมตรีจิตรยิ่ง นับเป็นโอกาสอันดีที่เราได้มาร่วมดำเนินโครงการปรับปรุงระบบไฟฟ้าเป็นเคเบิลใต้ดิน “1 จังหวัด 1 ถนน เพื่อเฉลิมพระเกียรติ” ซึ่งเป็นโครงการอันศิวิไลซ์ที่ทำให้พี่น้องชาวลำพูนและนักท่องเที่ยวที่มาเยี่ยมชมจังหวัดลำพูน ได้มีความยินดีและภูมิใจที่ได้เห็นภูมิทัศน์อันสดใสสวยงาม ไม่มีสายไฟ สายสื่อสารรกรุงรัง จึงขอชื่นชมและขอบคุณการไฟฟ้าส่วนภูมิภาคและเทศบาลเมืองลำพูน รวมไปถึงจังหวัดลำพูน ที่ได้ช่วยกันผลักดันและขับเคลื่อนทำสิ่งที่ดีให้เกิดขึ้นในวันนี้
"ขอแสดงความชื่นชมและยินดีในการเสียสละของเทศบาลเมืองลำพูน จังหวัดลำพูน การไฟฟ้าส่วนภูมิภาคจังหวัดลำพูน และภาคีเครือข่ายทุกภาคส่วน ที่ได้นำสายไฟฟ้า ซึ่งเคยกลายเป็น Soft Power ของนักท่องเที่ยวต่างชาติที่ชื่นชอบและชื่นชมว่าเป็นสิ่งมหัศจรรย์ที่รกรุงรัง และถ่ายภาพคู่กับสายไฟฟ้าที่แปลกตาในประเทศไทย โดยเฉพาะอย่างยิ่งในเมืองใหญ่ แต่ที่เทศบาลเมืองลำพูนนั้น เราได้ทำให้สายไฟฟ้าลงใต้ดินได้ทั้งหมด ซึ่งสิ่งดี ๆ ที่เกิดขึ้นได้ เพราะเราทุกคนมีความจงรักภักดีต่อพระบาทสมเด็จพระเจ้าอยู่หัว "ด้วยการปฏิบัติบูชา" และมีจิตอาสาที่จะช่วยกันคิดช่วยกันทำโครงการที่ดีเพื่อพี่น้องประชาชนและประเทศชาติของเรา แม้ว่าการไฟฟ้าส่วนภูมิภาค จะเป็นองค์กรรัฐวิสาหกิจในสังกัดกระทรวงมหาดไทย ซึ่งเป็นองค์กรที่ต้องแสวงหาผลกำไรเพื่อนำไปพัฒนาโครงสร้างพื้นฐานและความมั่นคงของพี่น้องประชาชน แต่ผู้บริหารของการไฟฟ้าส่วนภูมิภาคก็แสดงความพยายามที่จะจัดสรรงบประมาณสำคัญเพื่อนำมาปรับปรุงและสร้างภูมิทัศน์ที่ดีงามให้เกิดขึ้นในจังหวัดลำพูน" นายสุทธิพงษ์ฯ กล่าวในช่วงต้น
นายสุทธิพงษ์ จุลเจริญ ปลัดกระทรวงมหาดไทย กล่าวต่ออีกว่า โครงการปรับปรุงระบบไฟฟ้าเป็นเคเบิลใต้ดิน “1 จังหวัด 1 ถนน เพื่อเฉลิมพระเกียรติ” สำเร็จได้เกิดจาก "หัวใจแห่งความจงรักภักดี" ของพวกเรา และแม้ว่ากิจกรรมในวันนี้จะเป็นการปิดโครงการดังกล่าว แต่เป็นการเริ่มต้นของการมุ่งสร้างสรรค์เมืองลำพูน เมืองแห่งความศิวิไลซ์ และขอให้พวกเราไม่ปิดกั้นในการที่จะทำความดีเพื่อส่วนรวมให้เพิ่มมากขึ้นต่อไป ทำให้บ้านเมืองและชุมชนของเรามีความสะอาดเป็นระเบียบเรียบร้อย อาทิ เราสามารถช่วยกันจัดระเบียบสายสื่อสารที่ยังไม่ลงดินให้เป็นระเบียบเรียบร้อยเพิ่มมากขึ้น หรือการปรับปรุงภูมิทัศน์ต่าง ๆ ในชุมชน เพื่อให้บ้านเมืองและประเทศไทยของเราเป็นเมืองที่น่าอยู่ หน้าบ้านน่ามอง ชุมชนน่าอยู่
"จังหวัดลำพูน เป็นเลิศในเรื่องของความสะอาดอยู่แล้ว ตั้งแต่นายอรรษิษฐ์ สัมพันธรัตน์ อธิบดีกรมการพัฒนาชุมชนดำรงตำแหน่งผู้ว่าราชการจังหวัดลำพูน คนที่ 42 ซึ่งปัจจุบันนี้ก็ยังคงเป็นเลิศอยู่ แต่อย่างไรก็ตามขอให้ทุกคนช่วยกันดูแลรักษาความสะอาด ช่วยกันต่อยอด "ลำพูนเมืองสะอาด" รวมถึงช่วยกันรณรงค์สร้างความมั่นคงทางอาหาร น้อมนำพระราชดำริของสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี ตามโครงการ "บ้านนี้มีรัก ปลูกผักกินเอง" และ "ทางนี้มีผล ผู้คนรักกัน" เพื่อให้ลำพูนของเราเป็นเมืองศรีวิไลซ์เพิ่มมากยิ่งขึ้น เป็นต้นแบบให้กับทุกจังหวัดในประเทศไทยและของคนทั้งโลก และโดยเฉพาะอย่างยิ่ง ช่วยกันรณรงค์จัดกิจกรรมเนื่องในโอกาสอันเป็นมหามงคลยิ่งที่พระบาทสมเด็จพระเจ้าอยู่หัว มีพระชนมพรรษาครบ 6 รอบ 72 พรรษา 28 กรกฎาคม 2567" นายสุทธิพงษ์ฯ กล่าวเพิ่มเติม
นายสุทธิพงษ์ จุลเจริญ ปลัดกระทรวงมหาดไทย กล่าวในช่วงท้ายว่า ขอใช้โอกาสนี้เชิญชวนพวกเราสร้างจุดเริ่มต้นของการร่วมกันทำความดี ในกิจกรรมดี ๆ เพื่อถวายเป็นพระราชกุศล น้อมนำพระราชปณิธานที่แน่วแน่ของพระบาทสมเด็จพระเจ้าอยู่หัว ในการ "เราจะสืบสาน รักษา และต่อยอด และครองแผ่นดินโดยธรรม เพื่อประโยชน์สุขแห่งอาณาราษฎรตลอดไป" และขออนุโมทนาผู้ว่าราชการจังหวัดลำพูน ผู้ว่าการการไฟฟ้าส่วนภูมิภาคจังหวัดลำพูน นายกเทศมนตรีเมืองลำพูน และพี่น้องประชาชนที่ได้มีโอกาสเป็นต้นแบบทำให้บ้านเมืองสวยงาม ขอแสดงความยินดีกับทุกท่านที่เสาไฟฟ้าต้นสุดท้ายในเขตเทศบาลเมืองลำพูน กำลังจะถูกรื้อถอนออกไป เริ่มตั้งแต่เสาไฟฟ้าต้นแรกจนถึงต้นที่ 256 เป็นต้นสุดท้าย และขอให้มีกำลังใจไม่หยุดยั้งที่จะทำประโยชน์เพื่อส่วนรวม Change for Good ให้กับลำพูนตลอดไป
นายสันติธร ยิ้มละมัย ผู้ว่าราชการจังหวัดลำพูน กล่าวว่า โครงการปรับปรุงระบบไฟฟ้าเป็นเคเบิลใต้ดิน “1 จังหวัด 1 ถนน เพื่อเฉลิมพระเกียรติ” เป็นโครงการเพื่อเฉลิมพระเกียรติ เนื่องในโอกาสมหามงคล พระราชพิธีบรมราชาภิเษก พระบาทสมเด็จพระเจ้าอยู่หัว โดยจังหวัดลำพูนและการไฟฟ้าส่วนภูมิภาค ได้จัดทำโครงการปรับปรุงระบบไฟฟ้าเป็นเคเบิลใต้ดิน ในพื้นที่เทศบาลเมืองลำพูน บนถนนรอบเมืองนอก ตั้งแต่บริเวณด้านหน้าสำนักงานการประปาส่วนภูมิภาค สาขาลำพูน ถึงเชิงสะพานท่านาง ระยะทางประมาณ 2.2 กิโลเมตร งบประมาณ 35,087,994 บาท เพื่อปรับปรุงภูมิทัศน์ของเมืองให้มีความสวยงาม เป็นระเบียบเรียบร้อย และเกิดความปลอดภัย ต่อประชาชนที่สัญจรไปมา ด้วยการนำสายไฟฟ้า สายสื่อสารต่าง ๆ ที่พาดบนเสาไฟฟ้าลงใต้ดิน
นายถนอม ปัญญาวงศ์ ผู้อำนวยการฝ่ายวิศวกรรมและบริการ PEA เขต 1 (ภาคเหนือ) จังหวัดเชียงใหม่ กล่าวว่า การไฟฟ้าส่วนภูมิภาค (PEA) ได้ร่วมกับเทศบาลเมืองลำพูน ได้ดำเนินโครงการปรับปรุงระบบสาธารณูปโภคใต้ดิน โดยการติดตั้งระบบจำหน่ายแรงสูง รื้อถอนเสาไฟฟ้าพร้อมติดตั้งระบบเคเบิลใต้ดิน ติดตั้งระบบไฟฟ้าแสงสว่างไร้สาย เพื่อรองรับการจัดระบบสาธารณูปโภคใต้ดิน ภายใต้โครงการพัฒนาระบบสาธารณูปโภคใต้ดินเพื่อการท่องเที่ยวในเขตเมืองอนุรักษ์ เริ่มตั้งแต่ปี พ.ศ. 2554 ระยะที่ 1 บริเวณถนนอินทยงยศ ด้านหน้าจวนผู้ว่าราชการจังหวัดลำพูน ถึงแยกประตูลี้ เป็นการนำร่อง และได้ดำเนินการติดตั้งเสาไฟฟ้า/เปลี่ยนโคมไฟฟ้าสาธารณะให้เป็นหลอด LED บริเวณถนนสายหลัก ถนนสายรอง จุดเสี่ยงต่าง ๆ เพื่อความส่องสว่าง บริเวณถนนรอบเมืองใน ถนนรอบเมืองนอก ปัจจุบันดำเนินการถึงระยะที่ 5 ซึ่งหลังจากขุดวางท่อร้อยสายลงใต้ดินแล้วเสร็จ และการไฟฟ้าส่วนภูมิภาคได้ดำเนินการรื้อถอนเสาไฟฟ้าออก เทศบาลเมืองลำพูนจะได้มีการปลูกต้นไม้ทดแทนเพื่อเพิ่มพื้นที่สีเขียวให้กับเมืองต่อไป

ที่มา : https://www.thaigov.go.th/news/contents/details/71464