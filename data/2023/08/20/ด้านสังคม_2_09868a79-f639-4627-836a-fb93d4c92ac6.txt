รัฐบาลไทย-ข่าวทำเนียบรัฐบาล-ปลัด สธ. เผยขั้นตอนบรรจุชำนาญการพิเศษ "พยาบาล" 10,124 ตำแหน่ง เตรียมเสนอ อ.ก.พ.สธ. อนุมัติใน ต.ค.นี้


วันอาทิตย์ที่ 20 สิงหาคม 2566
ปลัด สธ. เผยขั้นตอนบรรจุชำนาญการพิเศษ "พยาบาล" 10,124 ตำแหน่ง เตรียมเสนอ อ.ก.พ.สธ. อนุมัติใน ต.ค.นี้
ปลัดกระทรวงสาธารณสุข เผยขั้นตอนและไทม์ไลน์บรรจุชำนาญการพิเศษพยาบาล 10,124 ตำแหน่ง ยึดหลักเกณฑ์ ก.พ. กระจายทั่วประเทศอย่างเหมาะสมและเป็นธรรม เตรียมเสนอ อ.ก.พ.กระทรวงอนุมัติกำหนดตำแหน่งภายใน ต.ค.นี้ จากนั้นให้ส่วนภูมิภาคประเมินคัดเลือกบุคคลเข้าตำแหน่ง
ปลัดกระทรวงสาธารณสุข เผยขั้นตอนและไทม์ไลน์บรรจุชำนาญการพิเศษพยาบาล 10,124 ตำแหน่ง ยึดหลักเกณฑ์ ก.พ. กระจายทั่วประเทศอย่างเหมาะสมและเป็นธรรม เตรียมเสนอ อ.ก.พ.กระทรวงอนุมัติกำหนดตำแหน่งภายใน ต.ค.นี้ จากนั้นให้ส่วนภูมิภาคประเมินคัดเลือกบุคคลเข้าตำแหน่งให้เสร็จก่อน ธ.ค. และส่งผลงานประเมินภายใน 6 เดือนเพื่อพิจารณาแต่งตั้งต่อไป
นพ.โอภาส การย์กวินพงศ์ ปลัดกระทรวงสาธารณสุข เปิดเผยว่า การที่สำนักงานคณะกรรมการข้าราชการพลเรือน (ก.พ.) เห็นชอบให้ตำแหน่งชำนาญการพิเศษ แก่พยาบาลวิชาชีพในสังกัดกระทรวงสาธารณสุข รวม 10,124 อัตรา โดยเป็นส่วนของสำนักงานปลัดกระทรวงสาธารณสุขจำนวน 9,277 อัตรา ถือเป็นการเพิ่มความก้าวหน้าในสายวิชาชีพพยาบาลและเพิ่มขวัญกำลังใจให้แก่บุคลากร ภายใต้เงื่อนไขคือ กระจายไปยังพื้นที่ต่างๆ อย่างเหมาะสมและเป็นธรรม ไม่ต้องนำตำแหน่งว่างมายุบเลิก ซึ่งขั้นตอนและกรอบระยะเวลาดำเนินการต่อไปนั้น สำนักงานปลัดกระทรวงสาธารณสุข ได้หารือร่วมกับ กองบริหารทรัพยากรบุคคล กองการพยาบาล และกรมต่างๆ เมื่อวันที่ 7 สิงหาคมที่ผ่านมา เพื่อวางแผนการกำหนดตำแหน่งพยาบาลวิชาชีพชำนาญการพิเศษ 10,124 ตำแหน่ง และจะจัดส่งข้อมูลตำแหน่งและส่วนราชการให้ผู้ตรวจราชการกระทรวงสาธารณสุขรับทราบ ทำการตรวจสอบให้เป็นไปตามหลักเกณฑ์ของ ก.พ. พร้อมทั้งจัดส่งแบบประเมินค่างานให้กองบริหารทรัพยากรบุคคล ภายในเดือนกันยายน จากนั้นเสนอ อ.ก.พ.สำนักงานปลัดกระทรวงสาธารณสุข เห็นชอบแบบประเมินค่างาน และเสนอ อ.ก.พ.กระทรวงสาธารณสุขอนุมัติกำหนดตำแหน่ง ภายในเดือนตุลาคม 2566
นพ.โอภาสกล่าวต่อว่า หลังจากวันที่ อ.ก.พ.กระทรวงสาธารณสุข มีมติอนุมัติตำแหน่ง โรงพยาบาลแต่ละแห่งสามารถดำเนินการประเมินบุคคลเพื่อเข้ารับตำแหน่ง และประกาศผลการคัดเลือกให้แล้วเสร็จภายในเดือนธันวาคม 2566 จากนั้นให้ส่งผลงานประเมินภายใน 6 เดือน นับตั้งแต่วันที่ประกาศผลการคัดเลือกให้คณะกรรมการพิจารณาผลงาน และเสนอปลัดกระทรวงสาธารณสุขออกคำสั่งแต่งตั้งต่อไป ทั้งนี้ กระบวนการทั้งหมดจะดำเนินการด้วยความรอบคอบและเป็นไปตามหลักเกณฑ์ของ ก.พ. โดยเฉพาะเรื่องของการกระจายตำแหน่งไปยังพื้นที่ต่างๆ ทั่วประเทศอย่างเหมาะสมและเป็นธรรม
******************************* 20 สิงหาคม 2566

ที่มา : https://www.thaigov.go.th/news/contents/details/71474