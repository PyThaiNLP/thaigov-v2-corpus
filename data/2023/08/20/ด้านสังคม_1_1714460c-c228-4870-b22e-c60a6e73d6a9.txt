รัฐบาลไทย-ข่าวทำเนียบรัฐบาล-ปลัด สธ. เผย เหตุเพลิงไหม้ตลาดอินทร์บุรีไม่มีผู้บาดเจ็บและเสียชีวิต จัดหน่วยปฐมพยาบาล พร้อมทีมเยียวยาจิตใจ เข้าดูแลแล้ว


วันอาทิตย์ที่ 20 สิงหาคม 2566
ปลัด สธ. เผย เหตุเพลิงไหม้ตลาดอินทร์บุรีไม่มีผู้บาดเจ็บและเสียชีวิต จัดหน่วยปฐมพยาบาล พร้อมทีมเยียวยาจิตใจ เข้าดูแลแล้ว
ปลัดกระทรวงสาธารณสุข เผย เหตุเพลิงไหม้ตลาดอินทร์บุรี จ.สิงห์บุรี เจ้าหน้าที่ควบคุมเพลิงได้แล้ว คาดเสียหาย 31 หลัง ไม่มีผู้บาดเจ็บและเสียชีวิต โรงพยาบาลอินทร์บุรีจัดหน่วยปฐมพยาบาลดูแลผู้ประสบภัย 2 จุดพร้อมส่งทีมเยียวยาจิตใจ 2 ทีม
ปลัดกระทรวงสาธารณสุข เผย เหตุเพลิงไหม้ตลาดอินทร์บุรี จ.สิงห์บุรี เจ้าหน้าที่ควบคุมเพลิงได้แล้ว คาดเสียหาย 31 หลัง ไม่มีผู้บาดเจ็บและเสียชีวิต โรงพยาบาลอินทร์บุรีจัดหน่วยปฐมพยาบาลดูแลผู้ประสบภัย 2 จุดพร้อมส่งทีมเยียวยาจิตใจ 2 ทีม และทีมจัดการอนามัยสิ่งแวดล้อม 1 ทีม ดูแลประชาชนร่วมกับทีมเทศบาล
วันนี้ (20 สิงหาคม 2566) นายแพทย์โอภาส การย์กวินพงศ์ ปลัดกระทรวงสาธารณสุข กล่าวถึงกรณีเกิดเพลิงไหม้ในตลาดอินทร์บุรี จ.สิงห์บุรี มีอายุกว่า 100 ปี ว่า ได้รับรายงานจากนายแพทย์สาธารณสุขจังหวัดสิงห์บุรี ว่า เมื่อคืนวันที่ 19 สิงหาคม 2566 ช่วงเวลา 19.20 น. เกิดเหตุเพลิงไหม้บ้านไม้ซึ่งไม่มีผู้พักอาศัย ในตลาดอินทร์บุรี อ.อินทร์บุรี และเจ้าหน้าที่สามารถควบคุมเพลิงได้ในเวลา 22.30 น. จากการประเมินเบื้องต้นคาดว่า มีบ้านเรือนได้รับความเสียหายประมาณ 31 หลัง เป็นตึกแถวไม้ 15 คูหา และอาคารตึกแถว 16 หลัง ไม่มีผู้ได้รับบาดเจ็บและเสียชีวิต ขณะนี้เทศบาลอินทร์บุรีได้จัดตั้งศูนย์ช่วยเหลือบริเวณลานโดมด้านหน้าตลาด ข้างป้อมตำรวจส่วนผู้ประสบภัยได้ไปอาศัยบ้านญาติและบ้านตนเองนอกตลาด
นายแพทย์โอภาสกล่าวต่อว่า ในส่วนการช่วยเหลือด้านการแพทย์และสาธารณสุข วันนี้ โรงพยาบาลอินทร์บุรีได้จัดตั้งหน่วยปฐมพยาบาลจำนวน 2 จุด ที่โรงเรียนจีนตรงข้ามตลาด และโรงเรียนเทศบาล 1 วัดเฉลิมมาศ พร้อมส่งทีมเยียวยาจิตใจ (MCATT) จำนวน 2 ทีม ทีมละ 10 คน และทีมการจัดการอนามัยสิ่งแวดล้อมอีก 1 ทีม ลงพื้นที่ปฏิบัติงานดูแลประชาชนร่วมกับทีมเทศบาลตำบลอินทร์บุรีแล้ว
********************************************** 20 สิงหาคม 2566

ที่มา : https://www.thaigov.go.th/news/contents/details/71473