รัฐบาลไทย-ข่าวทำเนียบรัฐบาล-อ.แม่ใจรวมพลัง บวร ผนึกกำลังลงแขกดำนา รวมพลังแผ่นดิน แม่ใจรักษ์ดิน (Road to World Soil Day) เส้นทางสู่วันดินโลก เพื่อสร้างความมั่นคงทางอาหารควบคู่กับการเสริมสร้างความเข้มเเข็งชุมชน


วันเสาร์ที่ 19 สิงหาคม 2566
19/08/2566
พิมพ์
อ.แม่ใจรวมพลัง บวร ผนึกกำลังลงแขกดำนา รวมพลังแผ่นดิน แม่ใจรักษ์ดิน (Road to World Soil Day) เส้นทางสู่วันดินโลก เพื่อสร้างความมั่นคงทางอาหารควบคู่กับการเสริมสร้างความเข้มเเข็งชุมชน
อำเภอแม่ใจรวมพลัง บวร ผนึกกำลังลงแขกดำนา รวมพลังแผ่นดิน แม่ใจรักษ์ดิน (Road to World Soil Day) เส้นทางสู่วันดินโลก เพื่อสร้างความมั่นคงทางอาหารควบคู่กับการเสริมสร้างความเข้มเเข็งในชุมชน
วันนี้ (19 ส.ค. 66) นายพีรัช จันธิมา นายอำเภอแม่ใจ เปิดเผยว่าอำเภอแม่ใจพร้อมด้วยภาคีเครือข่ายทุกภาคส่วนร่วมกัน ขับเคลื่อนโครงการรวมพลังแผ่นดิน แม่ใจรักษ์ดิน (Road to World Soil Day) เส้นทางสู่วันดินโลก เพื่อสร้างความตระหนักรู้ถึงความสำคัญของดิน รวมถึงการอนุรักษ์ ทรัพยากรธรรมชาติอื่นๆ และ การสืบทอดวิถีชีวิตดั้งเดิมที่ดีงามของชาวแม่ใจให้คงไว้กับลูกหลาน โดนวานนี้ ตนพร้อมด้วยนายนิธิศ ไชยปิน ผู้อำนวยการโรงเรียนชุมชนบ้านป่าแฝกสามัคคี นำคณะครู ผู้ปกครอง และนักเรียน โรงเรียนชุมชนบ้านป่าแฝกสามัคคี ร่วมกิจกรรม ร่วมลงแขกดำนา ตามโครงการพลัง "บ ว ร" ปันรัก ปันสุข ปลูกนาเพื่อน้อง โดยได้รับพระเมตตาจากพระบุญสอน ฐิตเมโธ วัดสันดอนแก้ว อำเภอแม่ใจ จังหวัดพะเยา ทั้งนี้ มีผู้เเทนจากหน่วยงานภาคีเครือข่ายเข้าร่วมกิจกรรมจำนวนมาก อาทิ นายอุทิศ นรรัตน์ ปลัดเทศบาลตำบลป่าแฝก นายพงศ์ธร ใจมนต์ และนายธนพล จรัลวณิชวงศ์ ผู้แทนจากโครงการ MOI SMART Agent for CAST กระทรวงมหาดไทย ผู้บริหาร เจ้าหน้าที่เทศบาลตำบลป่าแฝก พัฒนาการอำเภอ และภาคีเครือข่ายในพื้นที่อำเภอแม่ใจ เข้าร่วมกิจกรรมในครั้งนี้ด้วย
นายพีรัช จันธิมา นายอำเภอแม่ใจ กล่าวว่า การลงแขกดำนาในวันนี้ เป็นส่วนหนึ่งของกิจกรรม “หนึ่งโรงเรียน หนึ่งคลังอาหาร” ตามโครงการรวมพลังแผ่นดิน แม่ใจรักษ์ดิน (Road to World Soil Day) เส้นทางสู่วันดินโลก ภายใต้โครงการอำเภอบำบัดทุกข์ บำรุงสุข แบบบูรณาการอย่างยั่งยืน (Change Agent for Strategic Tranformation หรือ CAST) ซึ่งเป็นการบูรณาการร่วมกับกับภาคีเครือข่ายภาควิชาการของคณะครู ผู้ปกครอง และนักเรียนโรงเรียนชุมชนบ้านป่าแฝกสามัคคี และหลักการ บ้าน วัด ราชการ หรือ บวร ในการจัดกิจกรรมดำนา เพื่อสร้างความมั่นคงทางอาหาร เป็นต้นแบบคลังอาหารกลางวันสำหรับนักเรียน ให้ได้รับอาหารที่ดีและมีคุณภาพ เสริมสร้างการเรียนรู้เเละปลูกฝังจิตสำนึกสู่ครอบครัวของเด็กนักเรียน เพื่อให้เกิดการสร้างความมั่นคงทางอาหารรายครัวเรือนตามพระราชดำริของสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี ตามโครงการบ้านนี้มีรัก ปลูกผักกินเอง นอกจากนี้ ยังเป็นการส่งเสริมและอนุรักษ์ขนบธรรมเนียมประเพณี วัฒนธรรมที่ดีงามของบรรพบุรุษคนไทย คือ การลงแขกดำนา ที่เป็นนัยยะสำคัญที่สร้างความรัก ความสามัคคีของคนในชุมชนให้คงอยู่ต่อไป
นายพีรัช จันธิมา นายอำเภอแม่ใจ กล่าวต่อว่า กิจกรรมในวันนี้ยังเป็นส่วนหนึ่งของการเรียนการสอนตามหลักสูตร “แม่ใจศึกษา” ซึ่งน้อมนำศาสตร์พระราชา โดยได้น้อมนำหลักปรัชญาของเศรษฐกิจพอเพียง และโครงการในพระราชดำริของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร มาใช้ในการทำการเกษตร สู่ความเป็นอารยะ หรือ อารยเกษตร ให้เหมาะสมกับสภาพภูมิสังคม ตามหลักสูตรท้องถิ่นของอำเภอแม่ใจ ช่วยในการปลูกฝังให้นักเรียน และผู้เข้าร่วมกิจกรรมมีจิตสำนึกและนำความรู้ที่ได้รับไปประยุกต์ใช้ในชีวิตประจำวันและเป็นการเสริมสร้างพลัง บวร (บ้าน วัด โรงเรียน/ราชการ) อันแสดงให้เห็นถึงความรักความสามัคคีของภาคีเครือข่ายในพื้นที่อำเภอแม่ใจ
"กระทรวงมหาดไทยมีภารกิจสำคัญ คือ การบำบัดทุกข์ บำรุงสุข และประกอบกับเมื่อวันที่ 6 มิ.ย. 65 กระทรวงมหาดไทยโดยท่านผู้บริหารกระทรวงมหาดไทย เเละท่านผู้ว่าราชการจังหวัดทั้ง 76 จังหวัด ได้ร่วมกันประกาศเจตนารมณ์เพื่อการขับเคลื่อนประเทศไทยที่ยั่งยืน ดังนั้น การจัดกิจกรรมลงแขกดำนา ตามโครงการพลัง "บ ว ร" ปันรัก ปันสุข ปลูกนาเพื่อน้อง ตามโครงการรวมพลังแผ่นดิน แม่ใจรักษ์ดิน (Road to World Soil Day) เส้นทางสู่วันดินโลก จะช่วยปลุกกระแสความคิดของเด็กนักเรียน และกลุ่มเป้าหมายสู่การขยายผลจุดประกายทีมที่เป็นทางการ ทีมจิตอาสา และทีมในระดับพื้นที่ หรือคุ้มบ้านที่สำคัญ สู่รากฐานที่เเข็งเเรงของการเป็นหมู่บ้านยั่งยืน (Sustainable Village) ซึ่งกระทรวงมหาดไทยได้รับพระราชทานพระอนุญาตจากสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา ให้น้อมนำพระดำริมาขยายผลให้เป็นรูปธรรม โดยแง่คิดที่สำคัญของหมู่บ้านยั่งยืน คือ คนจะต้องมีความสุข มีความรักใคร่สามัคคีกันในชุมชน มีอาชีพที่สุจริต มีอยู่ มีกิน มีใช้ มีสุขภาพร่างกายที่แข็งแรง ลูกหลานได้รับการศึกษา ชุมชน/หมู่บ้านมีภูมิคุ้มกันต่อภัยทางสังคม และภัยธรรมชาติ บ้านเมืองมีความสะอาดเรียบร้อย มีการส่งเสริมสิ่งแวดล้อมที่ดี ทั้งการคัดแยกขยะ และการจัดทำถังขยะเปียกลดโลกร้อน มีการสร้างความมั่นคงทางอาหาร ทำให้พี่น้องประชาชนมีคุณภาพชีวิตที่ดี และทำให้สังคมไทยเป็นสังคมที่น่าอยู่อย่างยั่งยืนในทุกมิติต่อไป

ที่มา : https://www.thaigov.go.th/news/contents/details/71466