รัฐบาลไทย-ข่าวทำเนียบรัฐบาล-ปลัดฯ ณัฐพล กระตุ้นทีม MIND ใช้ “หัว และ ใจ” แก้ไขข้อร้องเรียนโรงงาน ย้ำไม่รายงาน iSingle Form เจอตรวจสุดซอย 


วันอาทิตย์ที่ 20 สิงหาคม 2566
20/08/2566
พิมพ์
ปลัดฯ ณัฐพล กระตุ้นทีม MIND ใช้ “หัว และ ใจ” แก้ไขข้อร้องเรียนโรงงาน ย้ำไม่รายงาน iSingle Form เจอตรวจสุดซอย
ปลัดฯ ณัฐพล กระตุ้นทีม MIND ใช้ “หัว และ ใจ” แก้ไขข้อร้องเรียนโรงงาน ย้ำไม่รายงาน iSingle Form เจอตรวจสุดซอย
วันที่ 18 สิงหาคม 2566 : ดร.ณัฐพล รังสิตพล ปลัดกระทรวงอุตสาหกรรม เป็นประธานในพิธีเปิดการสัมมนาเชิงปฏิบัติการ เรื่อง การส่งเสริมการประกอบการตามนโยบาย MIND เพื่อแก้ไขปัญหาข้อร้องเรียนอย่างยั่งยืน ครั้งที่ 3 โดยมี นางสาวณัฏฐิญา เนตยสุภา รองปลัดกระทรวงอุตสาหกรรม นายวิษณุ ทับเที่ยง หัวหน้าผู้ตรวจราชการกระทรวงอุตสาหกรรม นายภาสกร ชัยรัตน์ ผู้ตรวจราชการกระทรวงอุตสาหกรรม นางสาวณิรดา วิสุทธิชาติธาดา ผู้ช่วยปลัดกระทรวงอุตสาหกรรม ผู้บริหารกระทรวงอุตสาหกรรม และเจ้าหน้าที่สำนักงานอุตสาหกรรมจังหวัด เข้าร่วมการสัมมนาดังกล่าว ณ โรงแรมสองพันบุรี จังหวัดสุพรรณบุรี
ปลัดกระทรวงอุตสาหกรรม กล่าวว่า จากข้อมูลรายงานดัชนีผลผลิตอุตสาหกรรม ของสำนักงานเศรษฐกิจอุตสาหกรรม จะเห็นว่าตั้งแต่ปี 2550 เป็นต้นมา ภาคอุตสาหกรรมมีอัตราการเติบโตที่ทรงตัวมาอย่างต่อเนื่องจนถึงปัจจุบัน หากต้องการให้ภาคอุตสาหกรรมโตขึ้น จำเป็นต้องนำนโยบาย MIND ใช้ “หัว และ ใจ” เข้ามาใช้เป็นแนวทางในการทำงานของกระทรวงอุตสาหกรรม พร้อมนำนโยบาย 4 มิติ ทั้งในด้านความสำเร็จของธุรกิจ การดูแลสังคมและชุมชนโดยรอบ การรักษาสิ่งแวดล้อม และการกระจายรายได้สู่ประชาชน เพื่อขับเคลื่อนธุรกิจให้เติบโตอย่างสมดุล โดยเฉพาะในมิติด้านการดูแลสิ่งแวดล้อม ที่ประเทศไทยยังถูกจัดอันดับท้าย ๆ ของโลก หากมีการดำเนินการตามมาตรการที่กำหนดจากประชาคมโลกอย่างเคร่งครัด เชื่อว่าจะทำให้บรรยากาศการลงทุนในประเทศดีขึ้น และส่งผลต่อการเติบโตของภาคอุตสาหกรรมในประเทศได้ ส่วนในด้านการแก้ปัญหาเรื่องร้องเรียนนั้น เกี่ยวข้องกับชุมชน โรงงาน และสิ่งแวดล้อม ซึ่งการแก้ไขข้อร้องเรียนต่าง ๆ โรงงานอุตสาหกรรมและเจ้าหน้าที่ต้องร่วมกันดูแลชุมชนในพื้นที่รอบโรงงานให้ได้รับการปฏิบัติที่ดี เพื่อสร้างความยั่งยืนให้กับธุรกิจ
นอกจากนี้ ปลัดกระทรวงอุตสาหกรรม ยังได้เน้นย้ำให้โรงงานอุตสาหกรรมรายงานข้อมูลการประกอบการรายเดือนในระบบรายงานข้อมูลกลางของกระทรวง​อุตสาหกรรม​ (iSingle Form) โดยมีเป้าหมายให้ทุกโรงงานเข้ามาอยู่ในระบบ Digital Goverment เพื่อให้สามารถนำข้อมูลมาวิเคราะห์และใช้ประโยชน์ รวมถึงก่อให้เกิดความสะดวกในการขอใบอนุญาตต่าง ๆ มากขึ้น ทั้งนี้ ปัจจุบันยังมีโรงงานที่ยังไม่ได้รายงานข้อมูลอีกเป็นจำนวนมาก ซึ่งในเดือนสิงหาคมนี้ จะครบกำหนดการรายงานข้อมูลการประกอบการอุตสาหกรรมแล้ว หากยังไม่มีการรายงานจะถือว่าเป็นความผิดและมีโทษปรับ ดังนั้น จึงมอบหมายให้ สอจ.ทุกจังหวัด ดำเนินการลงพื้นที่ตรวจโรงงานแบบสุดซอยในทุกมิติของการรายงานตามข้อกำหนดของกฎหมาย โดยหากพบโรงงานที่ผิดกฎหมายขอให้ดำเนินการตามระเบียบอย่างจริงจัง รวมทั้งหากพบโรงงานที่มีการหยุดการดำเนินการมาเป็นเวลานาน ขอให้พิจารณาทบทวนการยกเลิกใบอนุญาตประกอบโรงงาน เพื่อให้ระบบฐานข้อมูลโรงงานมีความถูกต้องและเป็นปัจจุบันต่อไป

ที่มา : https://www.thaigov.go.th/news/contents/details/71478