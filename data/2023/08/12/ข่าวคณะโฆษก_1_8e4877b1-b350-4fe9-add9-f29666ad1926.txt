รัฐบาลไทย-ข่าวทำเนียบรัฐบาล-เตือนประชาชนอย่าหลงเชื่อมิจฉาชีพแอบอ้างหน่วยงานรัฐหลอกลวงให้ทำธุรกรรมผ่านมือถือ กรมที่ดินออกประกาศย้ำไม่มีนโยบายให้เจ้าหน้าที่ติดต่อเรื่องภาษีที่ดินและสิ่งปลูกสร้าง


วันเสาร์ที่ 12 สิงหาคม 2566
12/08/2566
พิมพ์
เตือนประชาชนอย่าหลงเชื่อมิจฉาชีพแอบอ้างหน่วยงานรัฐหลอกลวงให้ทำธุรกรรมผ่านมือถือ กรมที่ดินออกประกาศย้ำไม่มีนโยบายให้เจ้าหน้าที่ติดต่อเรื่องภาษีที่ดินและสิ่งปลูกสร้าง
เตือนประชาชนอย่าหลงเชื่อมิจฉาชีพแอบอ้างหน่วยงานรัฐหลอกลวงให้ทำธุรกรรมผ่านมือถือ กรมที่ดินออกประกาศย้ำไม่มีนโยบายให้เจ้าหน้าที่ติดต่อเรื่องภาษีที่ดินและสิ่งปลูกสร้าง แจงหน้าที่ดังกล่าวเป็นของท้องถิ่น
วันนี้ (12 ส.ค.66) น.ส.ไตรศุลี ไตรสรณกุล รองโฆษกประจำสำนักนายกรัฐมนตรี กล่าวว่า  ขณะนี้ยังคงเกิดกรณีมิจฉาชีพอ้างหน่วยงานรัฐติดต่อประชาชนและหลอกหลวงให้ทำธุรกรรมผ่านโทรศัพท์มือถือก่อนใช้โปรแกรมเข้าควบคุมเครื่องแล้วโอนเงินออกจากบัญชีผ่านแอปพลิเคชันธนาคาร และมีผู้เสียหายหลายราย โดยส่วนใหญ่ที่ยังมีการแอบอ้างก็คือ หน่วยงานที่ต้องให้บริการใกล้ชิดกับประชาชน อาทิ กรมที่ดิน กรมสรรพกร การพัฒนาธุรกิจการค้าตำรวจ การไฟฟ้าส่วนภูมิภาค การไฟฟ้านครหลวง ไปรษณีย์ สถานบันการเงิน
รัฐบาลขอย้ำเตือนประชาชนอย่าหลงเชื่อผู้ที่ติดต่อผ่านช่องต่างๆ โดยง่าย แม้ผู้ติดต่อจะสามารถแจ้งข้อมูลส่วนบุคคลหรือธุรกรรมที่ประชาชนเคยติดต่อกับหน่วยงานต่างๆ ได้ถูกต้องแม่นยำก็ตาม  โดยปัจจุบันหน่วยงานรัฐทุกหน่วยงานไม่มีนโยบายให้เจ้าหน้าที่ติดต่อไปยังประชาชนโดยตรง โดยเฉพาะหากเป็นการติดต่อมาแล้วให้ทำธุรกรรมผ่านมือถือเช่น กดลิงค์ สแกนคิวอาร์โค้ด ติดตั้งแอปพลิเคชัน สแกนใบหน้าเพื่อยืนยันตัวตน อย่าลงมือทำธุรกรรมทันทีให้ตรวจสอบให้แน่ใจก่อน หากมีกรณีข้อสงสัยให้ประชาชนเป็นฝ่ายติดต่อกลับไปยังหน่วยงานนั้นโดยตรงเช่น ผ่านเบอร์โทรศัพท์ของหน่วยงาน หรือไปติดต่อสอบถาม ณ สำนักงานหน่วยงานนั้นๆ
น.ส.ไตรศุลี กล่าวว่า  ล่าสุด เมื่อวันที่ 11 ส.ค. 66 กรมที่ดินได้ออกประกาศ เรื่อง เตือนภัยกลุ่มมิจฉาชีพแอบอ้างเป็นเจ้าหน้าที่กรมที่ดินหลอกลวงผู้เสียหาย ระบุถึงรูปแบบที่มิจฉาชีพแอบอ้างกรมที่ดินในขณะนี้ มีทั้งการทำหนังสือราชการปลอม ทำเว็บไซต์ปลอม และโทรศัพท์ติดต่อประชาชนโดยอ้างเนื้อหาเกี่ยวกับภาษีที่ดินและสิ่งปลูกสร้าง  แล้วหลอกให้เพิ่มเพื่อนผ่านทางแอปพลิเคชันไลน์เพื่อส่งลิงค์ให้ติดตั้งแอปพลิเคชันปลอม เมื่อเหยื่อหลงเชื่อติดตั้งแอปฯ คนร้ายจะรีโมตมาควบคุมเครื่องระหว่างนั้นโทรศัพท์จะขึ้นข้อความ "ระหว่างทำการตรวจสอบห้ามใช้งานมือถือ" ซึ่งคนร้ายจะใช้ช่วงเวลานี้ ดำเนินการโอนเงินออกจากบัญชีผู้เสียหาย
ทั้งนี้ กรมที่ดินไม่มีอำนาจหน้าที่ในการประเมินหรือจัดเก็บภาษีที่ดินและสิ่งปลูกสร้าง แต่หน้าที่ดังกล่าวเป็นขององค์กรปกครองส่วนท้องถิ่น (กรุงเทพมหานคร เมืองพัทยา เทศบาล องค์การบริหารส่วนตำบล) หากประชาชนมีข้อสงสัยเกี่ยวกับภาษีที่ดินและสิ่งปลูกสร้างให้ติดต่อกับองค์กรปกครองส่วนท้องถิ่นโดยตรง
“กรมที่ดินได้เน้นย้ำว่าไม่มีแนวทางปฏิบัติในการมอบหมายเจ้าหน้าที่ของกรมที่ดินให้ติดต่อสอบถามหรือแนะนำให้ผู้ถือครองกรรมสิทธิ์ที่ดินและห้องชุดให้มาปรับปรุงข้อมูลเพื่อใช้ในการประเมินภาษีที่ดินและสิ่งปลูกสร้างแต่อย่างใด  ดังนั้นหากมีผู้แอบอ้างว่าติดต่อจากเจ้าหน้าที่กรมที่ดิน ขอให้ประชาชนอย่าหลงเชื่อเด็ดขาด” น.ส.ไตรศุลี กล่าว
น.ส.ไตรศุลี กล่าวว่า  หากประชาชนต้องการใช้บริการหน่วยงานต่างๆ ผ่านแอปพลิเคชันนั้น ขอให้ดาวน์โหลดผ่านApp Store หรือ Play Store เท่านั้น ไม่ดาวน์โหลดจากช่องทางอื่นหรือติดตั้งแอปพลิเคชันที่บุคคลไม่รู้จักส่งมาให้โดยเด็ดขาด ไม่ทำการสแกนใบหน้า หรือยืนยันตัวตนผ่านแอปพลิเคชันที่ไม่รู้จัก ไม่กดลิงค์จาก SMS แปลกปลอม เพื่อความปลอดภัยในการทำธุรกรรมผ่านโทรศัพท์มือถือ ไม่ควรตั้งรหัสเข้าเครื่องที่ซ้ำกับรหัสเข้า Mobile Banking
ทั้งนี้ เมื่อมีผู้ติดต่อมาทางโซเชียลมีเดียโดยแอบอ้างหน่วยงานต่างๆ ให้สังเกตที่ชื่อแอคเคาน์จะต้องมีโล่สีเขียว หรือน้ำเงินเข้มเท่านั้น เพื่อยืนยันตัวตนจริง โดยหากมีข้อสงสัยเรื่องใดขอให้ติดต่อกลับไปยังหน่วยงานนั้นด้วยตนเอง
—————

ที่มา : https://www.thaigov.go.th/news/contents/details/71230