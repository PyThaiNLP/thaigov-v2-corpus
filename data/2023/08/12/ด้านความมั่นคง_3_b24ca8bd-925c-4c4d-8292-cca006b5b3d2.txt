รัฐบาลไทย-ข่าวทำเนียบรัฐบาล-จังหวัดพะเยาขับเคลื่อนวันดินโลกต่อเนื่องผ่านกิจกรรม "เดิน วิ่ง ปลูกป่า เพื่อสุขภาพ" (Health Run For Green) ตามโครงการแม่ใจรักษ์ดิน Road to World Soil Day 


วันเสาร์ที่ 12 สิงหาคม 2566
12/08/2566
พิมพ์
จังหวัดพะเยาขับเคลื่อนวันดินโลกต่อเนื่องผ่านกิจกรรม "เดิน วิ่ง ปลูกป่า เพื่อสุขภาพ" (Health Run For Green) ตามโครงการแม่ใจรักษ์ดิน Road to World Soil Day
จังหวัดพะเยาขับเคลื่อนวันดินโลกต่อเนื่องผ่านกิจกรรม "เดิน วิ่ง ปลูกป่า เพื่อสุขภาพ" (Health Run For Green) ตามโครงการแม่ใจรักษ์ดิน Road to World Soil Day ตอกย้ำร่วมกันสร้างกระแสดูแล “สุขภาพดี สิ่งแวดล้อมดี”
เมื่อวันที่ 11 ส.ค. 66 ว่าที่ร้อยตรี ณรงค์ โรจนโสทร ผู้ว่าราชการจังหวัดพะเยา เปิดเผยถึงการขยายผลนโยบายสำคัญของกระทรวงมหาดไทย ในการสร้างความตระหนักรู้เรื่องทรัพยากรดิน ภายใต้แนวคิด “อาหาร ก่อกำเนิด เกิดจากดิน (Soils, where food begins)” เพื่อนำไปสู่การฟื้นฟูและอนุรักษ์ดินอย่างยั่งยืน โดย นายพีรัช จันธิมา นายอำเภอแม่ใจ ร่วมกับภาคีเครือข่ายในพื้นที่จัดกิจกรรมเดิน วิ่ง ปลูกป่า เพื่อสุขภาพ (Health Run For Green) “สุขภาพดี สิ่งแวดล้อมดี” เพื่อวันดินโลก ตามโครงการรวมพลังแผ่นดิน “แม่ใจ รักษ์ดิน” Road to World Soil Day (เส้นทางสู่วันดินโลก) เฉลิมพระเกียรติ เนื่องในโอกาสวันเฉลิมพระชนมพรรษา สมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง 12 สิงหาคม 2566 ณ เขตห้ามล่าสัตว์ป่าหนองเล็งทราย โดยมีอาสาสมัครสาธารณสุขประจำหมู่บ้าน (อสม.) อาสาสมัครคุมประพฤติ จิตอาสาภาคประชาชน ลูกเสืออนุรักษ์ทรัพยากรธรรมชาติและสิ่งแวดล้อม กำนัน ผู้ใหญ่บ้าน และภาคีเครือข่ายในพื้นที่อำเภอแม่ใจ เข้าร่วมกิจกรรมกว่า 1,000 คน
ว่าที่ร้อยตรี ณรงค์ โรจนโสทร ผู้ว่าราชการจังหวัดพะเยา กล่าวว่า ดินถือเป็นทรัพยากรพื้นฐานที่มีความสำคัญต่อมนุษย์ และสิ่งมีชีวิตทุกชีวิตบนโลก ดินเป็นแหล่งก่อกำเนิดของอาหาร ที่ทำให้เกิดความมั่นคงทางด้านอาหาร ขจัดความหิวโหย ซึ่งในกิจกรรมเดิน วิ่ง ปลูกป่า เพื่อสุขภาพ (Health Run For Green) “สุขภาพดี สิ่งแวดล้อมดี” เพื่อวันดินโลก ตามโครงการรวมพลังแผ่นดิน “แม่ใจ รักษ์ดิน” Road to World Soil Day (เส้นทางสู่วันดินโลก) นอกจากเป็นการที่ส่งเสริมให้ผู้เข้าร่วมกิจกรรมได้ตระหนักถึงความสำคัญของดินที่ทำให้เกิดป่าที่อุดมสมบูรณ์แล้ว ยังเป็นการแสดงออกให้เห็นถึงการดูแลสุขภาพอีกด้วย
จังหวัดพะเยาได้รับการสนับสนุนจากภาคีเครือข่ายซึ่งเป็นหนึ่งในผู้สนับสนุนงานหลักอย่างเป็นทางการ คือ นพ.สัมฤทธิ์ ตันติวัฒนากุล ผู้อำนวยการโรงพยาบาลแม่ใจ นายวรศิลป์ ผัดมาลา สาธารณสุขอำเภอแม่ใจ และรองนายแพทย์สาธารณสุขจังหวัดพะเยา พร้อมทั้ง อาสาสมัครสาธารณสุขประจำหมู่บ้าน (อสม.) จากทุกพื้นที่ของอำเภอแม่ใจ กำนัน ผู้ใหญ่บ้าน ร่วมจัดกิจกรรมในครั้งนี้ โดยมีการสาธิตการออกกำลังกายด้วยการรำวงย้อนยุค เพื่อวอร์มอัพร่างกาย การเดิน วิ่ง เพื่อสุขภาพ บริเวณหนองเล็งทราย ระยะทาง 2.8 กิโลเมตร จุดคัดกรองวัดความดัน ตรวจเช็คสุขภาพ และนิทรรศการให้ความรู้ด้านการดูแลรักษาสุขอนามัย ความรู้เรื่องโรคหัวใจ และโรคหลอดเลือดสมอง การรณรงค์งดเหล้าเข้าพรรษา ฯลฯ ซึ่งภาพรวมการจัดกิจกรรมเต็มไปด้วยความอบอุ่นและความสนุกสนานของผู้เข้าร่วมกิจกรรมที่เห็นความสำคัญของทรัพยากรดินและการดูแลรักษาสุขภาพ โดยสำนักงานสาธารณสุขอำเภอแม่ใจ ได้เป็นเจ้าภาพหลักในการรวบรวมการสนับสนุนจากภาคีเครือข่ายในพื้นที่สำหรับเป็นค่าใช้จ่ายในการจัดกิจกรรม และการให้บริการน้ำดื่มและอาหารว่างในครั้งนี้
ว่าที่ร้อยตรี ณรงค์ โรจนโสทร ผู้ว่าราชการจังหวัดพะเยา กล่าวเพิ่มเติมว่า ในด้านสิ่งแวดล้อม มีเจ้าภาพหลัก คือ นายวราฤทธิ์ ไชยสาร หัวหน้าเขตห้ามล่าสัตว์ป่าหนองเล็งทราย ที่ได้สนับสนุนการจัดเตรียมพื้นที่ การจัดเตรียมหลุมและปุ๋ยบำรุงดิน การปลูกหญ้าแฝกป้องกันการพังทลายของดิน การจัดหากล้าพันธุ์ไม้ จำนวน 5,000 ต้น ประกอบด้วย พันธุ์ไม้ต่าง ๆ มากกว่า 10 ชนิด อาทิ ทองอุไร ฉำฉา (จามจุรี) กาสะลอง (ปีบ) เสี้ยว (ชงโค) มะค่า มะขาม ตะแบก สารภี งิ้วป่า เพกา คูน (ราชพฤกษ์) เป็นต้น โดยมีภาคีเครือข่าย อาสาสมัครสาธารณสุขประจำหมู่บ้าน (อสม.) อาสาสมัครคุมประพฤติ กำนัน ผู้ใหญ่บ้าน ครู และลูกเสืออนุรักษ์ทรัพยากรธรรมชาติและสิ่งแวดล้อม โรงเรียนแม่ใจวิทยาคม ภาคเอกชน ภาคประชาสังคม สื่อมวลชน ร่วมกันปลูกป่า และจะร่วมกันดูแลรักษาอย่างต่อเนื่อง เพื่อให้ต้นไม้เจริญเติบโตเป็นผืนป่าที่สมบูรณ์ และขยายผลสู่พื้นที่อื่น ๆ เพื่อสร้างพื้นที่สีเขียวให้ผืนแผ่นดินไทยเป็นแผ่นดินธรรมแผ่นดินทองที่ยั่งยืน
ผู้ว่าราชการจังหวัดพะเยา ได้กล่าวเน้นย้ำว่า จากพระราชดำรัสของสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ที่ทรงตรัสว่า “พระเจ้าอยู่หัวเป็นน้ำ ฉันจะเป็นป่า ป่าที่ถวายความจงรักภักดีต่อน้ำ พระเจ้าอยู่หัวสร้างอ่างเก็บน้ำ ฉันจะสร้างป่า” ที่แสดงถึงพระราชปณิธานอันแรงกล้าที่จะทรงงานด้านการอนุรักษ์ป่า ซึ่งเป็นแหล่งต้นน้ำ เพื่อสนับสนุนการทรงงานของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร ที่ทรงให้ความสำคัญกับการพัฒนาแหล่งน้ำ เพื่อช่วยให้พสกนิกรชาวไทยมีน้ำเพียงพอต่อการดำรงชีพและการทำการเกษตร ส่งผลให้ชีวิตความเป็นอยู่ดีขึ้น จังหวัดพะเยา คณะผู้จัดงาน และภาคีเครือข่ายทุกคน ต่างน้อมสำนึกในพระมหากรุณาธิคุณอย่างหาที่สุดมิได้ที่สมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ทรงมีพระราชปณิธานที่แน่วแน่ ในการฟื้นฟูผืนป่า ซึ่งได้ดำเนินการสนองพระราชปณิธานด้วยการจัดกิจกรรมเดิน วิ่ง ปลูกป่า เพื่อสุขภาพ (Health Run For Green) “สุขภาพดี สิ่งแวดล้อมดี” เพื่อวันดินโลก ตามโครงการรวมพลังแผ่นดิน “แม่ใจ รักษ์ดิน” Road to World Soil Day (เส้นทางสู่วันดินโลก) เพื่อเป็นการเฉลิมพระเกียรติ เนื่องในโอกาสวันเฉลิมพระชนมพรรษา สมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง 12 สิงหาคม 2566 ขึ้น
ด้านนายพีรัช จันธิมา นายอำเภอแม่ใจ ได้กล่าวว่า กิจกรรมเดิน วิ่ง ปลูกป่า เพื่อสุขภาพ (Health Run For Green) เป็นกิจกรรมการรณรงค์สร้างการรับรู้และสร้างการมีส่วนร่วม ภายใต้โครงการรวมพลังแผ่นดิน “แม่ใจ รักษ์ดิน” Road to World Soil Day (เส้นทางสู่วันดินโลก) ตามโครงการอำเภอบำบัดทุกข์ บำรุงสุข แบบบูรณาการอย่างยั่งยืน เป็นการสร้างการรับรู้ “รวมพลังแผ่นดิน ประกาศก้องร่วมกันทำดี” และส่งเสริมการท่องเที่ยวเชิงนิเวศในพื้นที่หนองเล็งทราย การเดิน วิ่งเพื่อสุขภาพ ร่วมกับการปลูกป่ารอบหนองเล็งทราย และเป็นกิจกรรมจิตอาสาปลูกป่าเฉลิมพระเกียรติ เนื่องในโอกาสวันเฉลิมพระชนมพรรษา สมเด็จพระนางเจ้าสิริกิติ์พระบรมราชินีนาถ พระบรมราชชนนีพันปีหลวง 12 สิงหาคม 2566 โดยผู้เข้าร่วมกิจกรรมพร้อมใจกันสวมเสื้อสีฟ้า เนื่องในโอกาสวันแม่แห่งชาติ เพื่อแสดงออกถึงความจงรักภักดี และความสมัครสมานสามัคคีของคนอำเภอแม่ใจ ซึ่งนอกจากจะได้ประโยชน์จากกิจกรรมที่ทำให้ “ดินดี สิ่งแวดล้อมดี และสุขภาพดี” แล้ว กิจกรรมในวันนี้ยังแสดงให้เห็นถึงความรักความสามัคคีของภาคีเครือข่ายอำเภอแม่ใจ ได้เห็นภาพความสุขจากความร่วมมือใจของคนอำเภอแม่ใจ ที่มีพลัง “มีใจเป็นแม่” ในการที่ร่วมมือร่วมใจกัน “รักแม่ใจ สร้างแม่ใจ ไปด้วยกัน อย่างยั่งยืน”
#WorldSoilDay #วันดินโลก #soilsweherefoodbegins #FAO #MOI #กระทรวงมหาดไทย #บำบัดทุกข์บำรุงสุข #หนึ่งตำบลหนึ่งหมู่บ้านยั่งยืน #SDGsforAll #ChangeforGood

ที่มา : https://www.thaigov.go.th/news/contents/details/71242