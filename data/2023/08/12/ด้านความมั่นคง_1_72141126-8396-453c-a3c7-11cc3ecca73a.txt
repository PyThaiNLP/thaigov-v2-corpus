รัฐบาลไทย-ข่าวทำเนียบรัฐบาล-ผู้ว่าฯ ตราด รับคนไทยถูกหลอกไปทำงานคอลเซ็นเตอร์ 6 ราย กลับภูมิลำเนา พร้อมย้ำเตือน “อย่าหลงผิดไปทำงานกับพวกคอลเซ็นเตอร์ บ่อนการพนันออนไลน์” จะถูกใช้งานเยี่ยงทาส 


วันเสาร์ที่ 12 สิงหาคม 2566
12/08/2566
พิมพ์
ผู้ว่าฯ ตราด รับคนไทยถูกหลอกไปทำงานคอลเซ็นเตอร์ 6 ราย กลับภูมิลำเนา พร้อมย้ำเตือน “อย่าหลงผิดไปทำงานกับพวกคอลเซ็นเตอร์ บ่อนการพนันออนไลน์” จะถูกใช้งานเยี่ยงทาส
ผู้ว่าฯ ตราด รับคนไทยถูกหลอกไปทำงานคอลเซ็นเตอร์ 6 ราย กลับภูมิลำเนา พร้อมย้ำเตือน “อย่าหลงผิดไปทำงานกับพวกคอลเซ็นเตอร์ บ่อนการพนันออนไลน์” จะถูกใช้งานเยี่ยงทาส ทั้งตนเองและครอบครัวต้องเดือดร้อน
เมื่อวันที่ 11 ส.ค. 66 นายชำนาญวิทย์ เตรัตน์ ผู้ว่าราชการจังหวัดตราด เปิดเผยว่า จังหวัดตราดได้รับแจ้งเบาะแสว่ามีคนไทยถูกหลอกให้ไปทำงานเว็บพนันออนไลน์และคอลเซ็นเตอร์ที่ประเทศกัมพูชา และได้รับการช่วยเหลือเพื่อส่งกลับเข้าประเทศทางจุดผ่านแดนถาวรบ้านหาดเล็ก อำเภอคลองใหญ่ จังหวัดตราด จำนวน 6 ราย ได้แก่ 1. นายอมร อายุ 20 ปี ชาวจังหวัดนครราชสีมา 2. นางสาวธัณยพร อายุ 16 ปี ชาวจังหวัดปราจีนบุรี 3. นายอาพัง อายุ 31 ปี ชาวจังหวัดเชียงใหม่ 4. นายอภินันท์ อายุ 22 ปี ชาวจังหวัดปราจีนบุรี 5. นายตะวัน อายุ 35 ปี ชาวจังหวัดชลบุรี 6. นายชัยธวัช อายุ 36 ปี ชาวจังหวัดตาก
“จากการคัดแยกในเบื้องต้นนั้นพบว่า ผู้ได้รับการช่วยเหลือจะถูกชักชวนให้เดินทางไปประเทศกัมพูชาเพื่อทำหน้าที่เป็นแอดมินตอบลูกค้า โดยเดินทางผ่านช่องทางธรรมชาติ แต่เมื่อไปถึงกลับต้องไปทำงานเป็นคอลเซ็นเตอร์ และต้องทำยอดตามเป้า หากไม่ได้ตามเป้าจะถูกซ้อม ถูกจับมัดมือติดกับระเบียง ถูกจับขัง และบางรายจะถูกหลอกล่อด้วยการเสนอเงินรายได้เดือนละ 20,000 บาท และมีสวัสดิการที่พักและอาหาร โดยจังหวัดตราดได้มอบหมายให้ทีมสหวิชาชีพ ได้แก่ สำนักงานพัฒนาสังคมและความมั่นคงของมนุษย์จังหวัดตราด สำนักงานแรงงานจังหวัดตราด สำนักงานจัดหางานจังหวัดตราด สำนักงานสวัสดิการและคุ้มครองแรงงานจังหวัดตราด และพนักงานสอบสวน สถานีตำรวจภูธรคลองใหญ่ ร่วมดำเนินการคัดแยกในเบื้องต้น” ผวจ.ตราด กล่าว
นายชำนาญวิทย์ เตรัตน์ ผู้ว่าราชการจังหวัดตราด กล่าวต่ออีกว่า สำหรับกรณีเด็กหญิง อายุ 16 ปี ได้ประสานและส่งเข้ารับการคุ้มครองที่บ้านพักเด็กและครอบครัวจังหวัดตราด และกรณีผู้ชายได้มอบหมายให้ที่ทำการปกครองจังหวัดตราด เปิดใช้ศูนย์บูรณาการคัดแยก NRM กองร้อยอาสารักษาดินแดนจังหวัดตราด เพื่อใช้เป็นที่คัดแยก คุ้มครอง และฟื้นฟู บุคคลที่มีเหตุอันพึงสงสัยว่าจะเป็นผู้เสียหายจากการค้ามนุษย์ ตามกระบวนการ NRM ซึ่งในวันนี้ทีมสหวิชาชีพจะทำการคัดแยกผู้เสียหายทุกรายอย่างละเอียดต่อไป
นายชำนาญวิทย์ เตรัตน์ ผู้ว่าราชการจังหวัดตราด กล่าวเพิ่มเติมว่า การให้ความช่วยเหลือคนไทยในครั้งนี้ไม่ได้เป็นครั้งแรก และทุกครั้งก็จะได้รับแจ้งพฤติการณ์ในลักษณะเดียวกันนี้ หรืออาจจะรุนแรงยิ่งกว่านี้ จึงขอย้ำเตือนไปยังพี่น้องประชาชน เด็ก เยาวชน ที่พักอาศัยในพื้นที่จังหวัดตราดรวมถึงทุกจังหวัด โดยเฉพาะจังหวัดที่มีชายแดนติดต่อกับประเทศเพื่อนบ้าน อย่าได้หลงเชื่อกลลวงของผู้ไม่หวังดีที่หลอกล่อยื่นข้อเสนอให้ไปทำงานเป็นคอลเซ็นเตอร์ เป็นแอดมินเว็บพนันในประเทศเพื่อนบ้าน ด้วยการเสนอเงินเดือนค่าตอบแทนอัตราสูง มีสวัสดิการมากมาย “แต่ซ้ำร้าย” เมื่อไปแล้ว ต้องถูกใช้ทำงานเยี่ยงทาส ถูกขู่เข็ญ ทำร้ายร่างกาย กักขังหน่วงเหนี่ยว และไม่ได้รับการคุ้มครองตามกฎหมายแรงงาน ทั้งนี้ หากพี่น้องประชาชนมีความประสงค์จะเข้าทำงานยังหน่วยงานต่าง ๆ ทั้งในและต่างประเทศ สามารถติดต่อสอบถามได้ที่สำนักงานจัดหางานจังหวัดตราด โทร. 0-3951-0326 หรือสำนักงานจัดหางานจังหวัดทั่วประเทศ หรือสายด่วนจัดหางาน โทร. 1506 กด 2 เพื่อจะได้มีงาน มีอาชีพ มีรายได้ ที่มั่นคง ปลอดภัย ได้รับการคุ้มครองตามกฎหมาย
#กระทรวงมหาดไทย #บำบัดทุกข์บำรุงสุข #MOI

ที่มา : https://www.thaigov.go.th/news/contents/details/71240