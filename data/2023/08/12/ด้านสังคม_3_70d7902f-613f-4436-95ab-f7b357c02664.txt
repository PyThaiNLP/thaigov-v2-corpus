รัฐบาลไทย-ข่าวทำเนียบรัฐบาล-เตือนภัย!! มิจฉาชีพหลอกทำใบขับขี่ปลอม ผ่านเพจใบการขับรถครบวงจร อย่าหลงเชื่อ อย่าโอนเงินเด็ดขาด


วันเสาร์ที่ 12 สิงหาคม 2566
เตือนภัย!! มิจฉาชีพหลอกทำใบขับขี่ปลอม ผ่านเพจใบการขับรถครบวงจร อย่าหลงเชื่อ อย่าโอนเงินเด็ดขาด
เตือนภัย!! มิจฉาชีพหลอกทำใบขับขี่ปลอม ผ่านเพจใบการขับรถครบวงจร อย่าหลงเชื่อ อย่าโอนเงินเด็ดขาด
กระทรวงดิจิทัลเพื่อเศรษฐกิจและสังคม (ดีอีเอส) พบโจรไซเบอร์แอบอ้างกรมขนส่งฯ เปิดเพจปลอมหลอกทำใบขับขี่เพจ “ใบการขับรถครบวงจร” ระวังถูกล้วงเอาข้อมูลสำคัญ รองลงมาเป็นข่าวปลอม “สถาบันทางการเงินมอบสิทธิพิเศษต่าง ๆ” ยังคงติดอันดับ 1 ใน 10 ประชาชนให้ความสนใจสูงสุด  เตือนระวังมิจฉาชีพ เช็คข้อมูลทุกด้านให้ดีก่อนหลงเชื่อ
นายเวทางค์ พ่วงทรัพย์ รองปลัดกระทรวงดิจิทัลเพื่อเศรษฐกิจและสังคม (ดีอีเอส) ในฐานะโฆษกกระทรวงฯฝ่ายข้าราชการประจำ กล่าวถึง ผลการมอนิเตอร์และรับแจ้งข่าวปลอมของศูนย์ต่อต้านข่าวปลอม ระหว่างวันที่ 4 - 10 สิงหาคม 2566 พบข้อความที่เข้ามาทั้งหมด 1,324,082 ข้อความ โดยมีข้อความที่ต้องดำเนินการตรวจสอบ (Verify) ทั้งสิ้น 234 ข้อความ ทั้งนี้ช่องทางที่มีการพบเบาะแสมากที่สุด คือ ข้อความที่มาจาก Social Listening จำนวน 190 ข้อความ ตามมาด้วยการแจ้งเบาะแสผ่าน Line Official จำนวน 44 ข้อความ รวมเรื่องที่ต้องดำเนินการตรวจสอบทั้งหมด 163 เรื่อง และจากการประสานงานกับหน่วยงานที่เกี่ยวข้อง ได้รับผลการตรวจสอบกลับมาแล้ว 91 เรื่อง
ทั้งนี้ ดีอีเอส ได้แบ่งข่าวปลอมที่ได้รับความสนใจเป็น 4 กลุ่ม ประกอบด้วย
กลุ่มที่ 1 : นโยบายรัฐบาล ข่าวสารทางราชการ ความสงบเรียบร้อยของสังคม ขัดศีลธรรมอันดี และความมั่นคงภายในกระเทศ จำนวน 67 เรื่อง อาทิ รัฐบาลหนุนศึกษาสร้างฐานปล่อยยานอวกาศในไทย เป็นต้น
กลุ่มที่ 2 : ผลิตภัณฑ์สุขภาพ วัตถุอันตราย เครื่องสำอาง รวมถึงสินค้าและบริการที่ผิดกฎหมาย จำนวน 36 เรื่อง ผู้ป่วยเบาหวาน เสี่ยงโรคช่องปากปริทันต์แทรกซ้อนสูงกว่าคนปกติ 4.2 เท่า เป็นต้น
กลุ่มที่ 3 : ภัยพิบัติ จำนวน 10 เรื่อง เฝ้าระวังระดับน้ำในแม่น้ำโขงเพิ่มขึ้นต่อเนื่อง ในช่วงวันที่ 10-15 ส.ค. นี้ เป็นต้น
กลุ่มที่ 4 : เศรษฐกิจ จำนวน 35 เรื่อง หลายธนาคารส่งจดหมายมอบสิทธิพิเศษต่างๆ โดยการให้สแกนบาร์โค้ดเป็นต้น
โดย แบ่งเป็นเรื่องการหลอกลวงธุรกรรมทางการเงิน จำนวน 14 เรื่อง
อย่างไรก็ตาม เมื่อพิจารณาจากข่าวปลอมที่ได้รับความสนใจในลำดับต้นๆ ในสัปดาห์ล่าสุดนี้ พบว่าส่วนใหญ่เป็นข่าวด้านกลุ่มนโยบายรัฐบาล ข่าวสารทางราชการ รองลงมาเป็นกลุ่มผลิตภัณฑ์เพื่อสุขภาพ และกลุ่มเศรษฐกิจตามลำดับ
สำหรับข่าวที่ได้รับความสนใจและประชาชนเข้ามามีส่วนร่วม (Engagement) มากที่สุด 10 อันดับ ได้แก่
อันดับที่ 1 : เรื่อง ทำใบขับขี่ออนไลน์แบบใหม่ผ่านเพจใบการขับรถครบวงจร ของกรมการขนส่งฯ
อันดับที่ 2 : เรื่อง เตือนจดหมายจากหลายธนาคารมอบสิทธิพิเศษต่าง ๆ ให้สแกนบาร์โคดรับสิทธิ
อันดับที่ 3 : เรื่อง ดื่มน้ำน้อยเสี่ยงสมองเสื่อม
อันดับที่ 4 : เรื่อง ต้มไมยราบดื่มแทนน้ำช่วยรักษามะเร็งเต้านม
อันดับที่ 5 : เรื่อง เล่นมือถือในที่มืดนานทำให้เป็นมะเร็งตา หรือตาบอดถาวร
อันดับที่ 6 : เรื่อง ใส่หูฟังเปิดเพลงเสียงดังเป็นพฤติกรรมทำลายสมอง
อันดับที่ 7 : เรื่อง ตลาดหลักทรัพย์ฯ ร่วมกับ UBS เปิดให้ซื้อกองทุนผู้สูงอายุ ขั้นต่ำ 16,999 บาท
อันดับที่ 8 : เรื่อง รถยนต์ไฟฟ้าเกิดไฟลุกไหม้จากความจุหรือแบตเตอรี่ใต้รถ
อันดับที่ 9 : เรื่อง ผลิตภัณฑ์ Vita Gold ต่อต้านเซลล์ที่จะก่อให้เกิดความชรา และคืนผิวสู่สภาวะปกติ ช่วยกระตุ้นการไหลเวียนของเลือดทำให้เซลล์แก่ช้าลง
อันดับที่ 10 : เรื่อง ดื่มน้ำสมุนไพร แก้โรคมะเร็งในกระดูก
“จาก 10 อันดับ พบข่าวเกี่ยวกับสุขภาพมากถึง 6 อันดับ โดยส่วนใหญ่เป็นประเด็นใกล้ตัว ทั้งปัญหาสุขภาพที่คนวิตกกังวล ยาหรือผลิตภัณฑ์สุขภาพที่อยู่ในชีวิตประจำวัน ตลอดจนการรับมือกับเหตุการณ์ที่อาจเกิดขึ้นในสังคมจึงคาดว่าอาจเป็นเหตุผลส่วนหนึ่งที่ทำให้เข้าถึงความสนใจของผู้รับข่าวสาร” นายเวทางค์ กล่าว
ทั้งนี้ ดีอีเอส มีความเป็นห่วงประชาชนในเรื่องความตระหนักและรู้เท่าทันสื่อออนไลน์/โซเชียล ซึ่งหากขาดความรู้เท่าทัน และมีการส่งต่อข้อมูลข่าวปลอมเหล่านี้ ก็จะทำให้ได้รับข้อมูลผิดๆ และส่งผลกระทบกับประชาชนที่หลงเชื่อข่าวปลอม ดังกล่าว โดยสามารถติดตามและแจ้งเบาะแสข่าวปลอม ผ่านช่องทางต่างๆ ของศูนย์ต่อต้านข่าวปลอมได้ที่ ไลน์ @antifakenewscenter เว็บไซต์ https://www.antifakenewscenter.com/ ทวิตเตอร์https://twitter.com/AFNCThailand และช่องทางโทรศัพท์โทรสายด่วน GCC 1111 ต่อ 87 ตลอด 24 ชั่วโมง
_________________

ที่มา : https://www.thaigov.go.th/news/contents/details/71238