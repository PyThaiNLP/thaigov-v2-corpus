รัฐบาลไทย-ข่าวทำเนียบรัฐบาล-เชื่อมต่ออนุภูมิภาค รัฐบาลสนับสนุเงินกู้ขยายเส้นทางรถไฟไทย-ลาว ระยะ2 เชื่อมหนองคาย-ท่านาแล้ง-เวียงจันทน์ คาดเปิดใช้ปลายปีนี้


วันเสาร์ที่ 12 สิงหาคม 2566
12/08/2566
พิมพ์
เชื่อมต่ออนุภูมิภาค รัฐบาลสนับสนุเงินกู้ขยายเส้นทางรถไฟไทย-ลาว ระยะ2 เชื่อมหนองคาย-ท่านาแล้ง-เวียงจันทน์ คาดเปิดใช้ปลายปีนี้
เชื่อมต่ออนุภูมิภาค รัฐบาลสนับสนุเงินกู้ขยายเส้นทางรถไฟไทย-ลาว ระยะ2 เชื่อมหนองคาย-ท่านาแล้ง-เวียงจันทน์ คาดเปิดใช้ปลายปีนี้
วันนี้ (12 ส.ค.66) นางสาวรัชดา ธนาดิเรก รองโฆษกประจำสำนักนายกรัฐมนตรี เปิดเผยว่า ตามที่รัฐบาลไทยได้ให้การสนับสนุนเงินกู้แก่ กรมรถไฟ กระทรวงโยธาธิการและขนส่ง สปป.ลาว จำนวนกว่า 900 ล้านบาท ผ่านทางสำนักงานความร่วมมือพัฒนาเศรษฐกิจกับประเทศเพื่อนบ้าน (สพพ.) หรือ Neighbouring Countries Economic Development Cooperation Agency (Public Organization) (NEDA) กระทรวงการคลัง ในการพัฒนาโครงการก่อสร้างทางรถไฟท่านาแล้ง – เวียงจันทน์ ระยะที่ 2 ส่วนที่ 2 (รถไฟไทย – ลาว) เป็นการขยายระบบคมนาคมขนส่งทางรางของ สปป.ลาว ที่เชื่อมต่อจากเส้นทางหนองคาย – ท่านาแล้ง - เวียงจันทน์ ซึ่งปัจจุบันกระทรวงโยธาธิการและขนส่ง สปป.ลาว ดำเนินการก่อสร้างเสร็จสมบูรณ์แล้ว และได้มีการจัดส่งเจ้าหน้าที่รัฐวิสาหกิจรถไฟแห่งชาติลาว(สฟล.) ร่วมอบรมกับการรถไฟแห่งประเทศไทย (รฟท.) เพื่อรองรับการเปิดให้บริการอย่างเต็มรูปแบบ โดยทาง สปป. ลาว คาดการณ์ว่าจะมีผู้โดยสารใช้บริการประมาณ 7,500 คนต่อวัน และจะมีพิธีเปิดสถานีรถไฟเวียงจันทน์ (บ้านคำสะหวาด) ในช่วงปลายปี 2566 หรือในช่วงการประชุมความร่วมมือ อิรวดี – เจ้าพระยา – แม่โขง หรือ ACMECS ครั้งที่10 ซึ่ง สปป.ลาว เป็นเจ้าภาพจัดการประชุม
“การพัฒนาระบบคมนาคมขนส่งทางรางเป็นหนึ่งในความตั้งใจที่ พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ให้ความสำคัญอย่างมาก โดยเส้นทางระหว่างประเทศไทย กับ สปป.ลาว ยังสามารถเชื่อมต่อไปยังประเทศจีนด้วย อันเป็นการส่งเสริมการเติบโตทางเศรษฐกิจในระดับอนุภูมิภาค อำนวยความสะดวกแก่ประชาชนในการเดินทางระหว่างประเทศ สอดรับวิสัยทัศน์ในการพัฒนาอย่างยั่งยืน และใช้จุดแข็งทางภูมิศาสตร์ของประเทศให้เกิดประโยชน์สูงสุด” นางสาวรัชดาฯ กล่าว
———

ที่มา : https://www.thaigov.go.th/news/contents/details/71233