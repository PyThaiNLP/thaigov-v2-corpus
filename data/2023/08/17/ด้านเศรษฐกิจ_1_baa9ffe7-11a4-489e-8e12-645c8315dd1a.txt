รัฐบาลไทย-ข่าวทำเนียบรัฐบาล-​รองปลัดฯ เศรษฐเกียรติ เป็นประธานการประชุมเตรียมการสำหรับการประชุมคณะทำงานร่วมด้านการเกษตรออสเตรเลีย – ไทย ครั้งที่ 23


วันพุธที่ 16 สิงหาคม 2566
​รองปลัดฯ เศรษฐเกียรติ เป็นประธานการประชุมเตรียมการสำหรับการประชุมคณะทำงานร่วมด้านการเกษตรออสเตรเลีย – ไทย ครั้งที่ 23
​รองปลัดฯ เศรษฐเกียรติ เป็นประธานการประชุมเตรียมการสำหรับการประชุมคณะทำงานร่วมด้านการเกษตรออสเตรเลีย – ไทย ครั้งที่ 23
วันที่ 16 สิงหาคม 2566 เวลา 9.30 น. ปลัดกระทรวงเกษตรและสหกรณ์ (นายประยูร อินสกุล) มอบหมายให้ นายเศรษฐเกียรติ กระจ่างวงษ์ รองปลัดกระทรวงเกษตรและสหกรณ์ เป็นประธานการประชุมเตรียมการสำหรับการประชุมคณะทำงานร่วมด้านการเกษตรออสเตรเลีย – ไทย ครั้งที่ 23 (The 23rd Meeting of Thailand – Australia Joint Working Group on Agriculture) พร้อมด้วยผู้แทนจากหน่วยงานที่เกี่ยวข้อง ได้แก่ กรมชลประทาน กรมประมงกรมปศุสัตว์ สำนักงานเศรษฐกิจการเกษตร สำนักงานมาตรฐานสินค้าเกษตรและอาหารแห่งชาติ กรมตรวจบัญชีสหกรณ์ กองนโยบายเทคโนโลยีเพื่อการเกษตรและเกษตรกรรมยั่งยืน และสำนักการเกษตรต่างประเทศ ณ ห้องประชุม 135 กระทรวงเกษตรและสหกรณ์ และผ่านสื่ออิเล็กทรอนิกส์ โดยสรุปผลการประชุม ได้ดังนี้
1. ที่ประชุมรับทราบกำหนดการประชุมคณะทำงานร่วมด้านการเกษตรออสเตรเลีย - ไทย ครั้งที่ 23 (The 23rd Meeting of the Australia – Thailand Joint Working Group on Agriculture หรือ JWG) ในวันที่ 7 กันยายน 2566 ณ พัทยา จ.ชลบุรี และผ่านสื่ออิเล็กทรอนิกส์ โดยมี นายเศรษฐเกียรติ กระจ่างวงษ์ รองปลัดกระทรวงเกษตรและสหกรณ์ เป็นหัวหน้าคณะฝ่ายไทย และนาย Matthew Koval, First Assistant Secretary of the Trade, Market Access and International Division กระทรวงเกษตรและทรัพยากรน้ำของออสเตรเลีย (Department of Agriculture, Fisheries and Forestry: DAFF) เป็นประธานร่วม
2. ที่ประชุมเห็นชอบให้กองนโยบายเทคโนโลยีเพื่อการเกษตรและเกษตรกรรมยั่งยืนเป็นหน่วยงานหลักในการจัดทำข้อมูลนโยบายด้านเกษตรกรรมยั่งยืนของประเทศไทย เพื่อนำเสนอและแลกเปลี่ยนข้อมูลกับฝ่ายออสเตรเลีย ในที่ประชุมคณะทำงานร่วมด้านการเกษตรออสเตรเลีย - ไทย ครั้งที่ 23
3. ที่ประชุมรับทราบความก้าวหน้าการดำเนินโครงการภายใต้กรอบความร่วมมือออสเตรเลีย - ไทย จำนวน  8 โครงการ โดยเป็นโครงการของกรมส่งเสริมการเกษตร 1 โครงการ สำนักงานเศรษฐกิจการเกษตร 1 โครงการ กรมปศุสัตว์ 2 โครงการ กรมชลประทาน 2 โครงการ และกรมประมง 2 โครงการ
4. ที่ประชุมเห็นชอบข้อเสนอโครงการใหม่ภายใต้กรอบความร่วมมือระหว่างออสเตรเลีย-ไทย จำนวน 4 โครงการ โดยเป็นโครงการของกรมชลประทาน 1 โครงการ กรมประมง 2 โครงการ และกรมตรวจบัญชีสหกรณ์ 1 โครงการ ทั้งนี้ เนื่องจากโครงการของกรมชลประทานและกรมประมง ที่มีความเกี่ยวข้องกับทางผ่านปลา มีความคล้ายคลึงกัน จึงเห็นควรให้ยุบรวมโครงการให้เป็นโครงการเดียวกันและบูรณาการความร่วมมือร่วมกัน นอกจากนี้ เนื่องจากโครงการของกรมตรวจบัญชีสหกรณ์ ยังมีรายละเอียดที่เกี่ยวข้องกับกรมส่งเสริมการเกษตร จึงเห็นควรให้กรมตรวจบัญชีสหกรณ์ปรับเนื้อหาโครงการและบูรณาการความร่วมมือกับกรมส่งเสริมการเกษตร และนำเสนอโครงการในการประชุมในปีต่อไป

ที่มา : https://www.thaigov.go.th/news/contents/details/71371