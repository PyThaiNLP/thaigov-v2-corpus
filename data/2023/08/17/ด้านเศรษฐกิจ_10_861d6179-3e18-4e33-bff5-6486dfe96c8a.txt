รัฐบาลไทย-ข่าวทำเนียบรัฐบาล-ปลัดเกษตรฯลุยแปลงใหญ่มันสำปะหลัง ตำบลวังม่วง จ.สระบุรี 


วันพฤหัสบดีที่ 17 สิงหาคม 2566
ปลัดเกษตรฯลุยแปลงใหญ่มันสำปะหลัง ตำบลวังม่วง จ.สระบุรี
ปลัดเกษตรฯลุยแปลงใหญ่มันสำปะหลัง ตำบลวังม่วง จ.สระบุรี เตรียมนำร่องแปลงใหญ่เข้มแข็งชูความสำเร็จด้านบริหารจัดการแปลงเพิ่มมูลค่าผลผลิตเกษตรกรมีรายได้ยั่งยืน
นายประยูร อินสกุล ปลัดกระทรวงเกษตรและสหกรณ์ เปิดเผยภายหลังลงพื้นที่ตรวจเยี่ยมพื้นที่แปลงใหญ่มันสำปะหลังพร้อมด้วยนายอภัย สุทธิสังข์ รองปลัดกระทรวงเกษตรและสหกรณ์ นายธิติ โลหะปิยะพรรณ ผู้ช่วยปลัดกระทรวงเกษตรและสหกรณ์ นายประภาส ภิญโญชีพ รองอธิบดีกรมปศุสัตว์และเจ้าหน้าที่ที่เกี่ยวข้อง โดยมีผู้บริหารหน่วยงานในสังกัดในพื้นที่จังหวัดสระบุรีให้การต้อนรับ ซึ่งคณะผู้บริหารได้รับฟังการนำเสนอข้อมูลสินค้าเกษตรกิจกรรมสำคัญและการบริหารจัดการกลุ่มฯ โดยนางอนันท์ญา จันทร์น้อย ผู้ใหญ่บ้านบ้านหนองบอน รวมทั้งได้มอบนโยบายการดำเนินงานขับเคลื่อนงานสำคัญของกระทรวงเกษตรและสหกรณ์ พ.ศ. 2566 ณ อาคารที่ทำการแปลงใหญ่มันสำปะหลัง ตำบลวังม่วง หมู่ที่ 9 ตำบลวังม่วง อำเภอวังม่วงจังหวัดสระบุรี ว่า "ตำบลวังม่วงเป็นพื้นที่ที่มีความพร้อมในการรับการสนับสนุนส่งเสริมด้านเทคโนโลยีสมัยใหม่ อาทิด้านการผลิตองค์ความรู้เกี่ยวกับการจัดการวัสดุเหลือใช้จากการเกษตรฯลฯ รวมทั้งกลุ่มเกษตรกรมีศักยภาพที่สามารถต่อยอดและพัฒนาให้เชื่อมโยงไปสู่เกษตรอุตสาหกรรมได้ โดยใช้เครื่องจักรเข้ามาช่วยในกระบวนการผลิตเพื่อให้ได้ผลิตภัณฑ์ที่มีคุณภาพและมาตรฐานตรงตามความต้องการของตลาดได้ง่ายขึ้น ซึ่งจะช่วยเพิ่มช่องทางการตลาดและสร้างรายได้แก่เกษตรกรอย่างยั่งยืนด้วย" ปลัดเกษตรฯกล่าว
สำหรับแปลงใหญ่มันสำปะหลัง ตำบลวังม่วง อำเภอวังม่วง จังหวัดสระบุรี มีสมาชิก 59 ราย พื้นที่ 1,095 ไร่ โดยผลสำเร็จของกลุ่มแปลงใหญ่ คือการสร้างมูลค่าเพิ่มให้กับมันสำปะหลังจากเดิมที่เกษตรกรปลูกมันและจำหน่ายหัวมันสดได้ในราคา 24,000 บาท/ไร่ ทางกลุ่มนำมาแปรรูปสร้างมูลค่าเพิ่ม ได้แก่มันเส้น 6,600 บาท/ไร่ หัวมันสดหมัก 10,000 บาท/ไร่ รวมถึงการสร้างมูลค่าเพิ่มจากวัสดุเหลือทิ้ง อาทิใบและต้นมันหมัก 2,400 บาท/ไร่ และถ่านจากเหง้ามัน 1,200 บาท/ไร่ ส่วนหนึ่งแบ่งมาเป็นส่วนผสมอาหารสัตว์เพื่อป้อนแก่เกษตรกรโคนมในพื้นที่เป็นการช่วยลดต้นทุนด้านอาหารสัตว์จากต้นทุนเฉลี่ย 135 บาท/ตัว/วัน ลดลงเหลือ 105 บาท/ตัว/วัน โดยการใช้ใบมันสำปะหลังหมักผสมเป็นอาหารเลี้ยงโคนม ให้น้ำนมเพิ่มจาก 13 กิโลกรัม/ตัว/วัน เพิ่มเป็น 15 กิโลกรัม/ตัว/วัน และช่วยเพิ่มคุณภาพน้ำนมทั้งนี้ส่วนผสมอาหารครบส่วนแบบแห้ง (อาหาร Dry Total Mixed Ration : TMR) ประกอบด้วยหัวมันหมัก/มันเส้นใบมันสำปะหลังแห้ง/หมักต้นข้าวโพดพร้อมฝักหมักหญ้าเนเปียร์ กากถั่วเหลืองและอาหารข้น 20%
เกษตรกรบ้านหนองบอน ตำบลวังม่วง อำเภอวังม่วง จังหวัดสระบุรี ได้มีการรวมกลุ่มด้านการเกษตรหลากหลายรูปแบบนอกจากกลุ่มแปลงใหญ่มันสำปะหลังตำบลวังม่วงแล้วยังมีแปลงใหญ่ข้าวโพดเลี้ยงสัตว์ตำบลวังม่วงมีสมาชิก 49 ราย พื้นที่ 870 ไร่ กลุ่มวิสาหกิจชุมชน 16 กลุ่ม แบ่งเป็นระดับปานกลาง 10 กลุ่ม และระดับดี 6 กลุ่ม กลุ่มส่งเสริมอาชีพโคนมวังม่วงมีสมาชิก 22 ราย กลุ่มเกษตรกรทำไร่วังม่วงมีสมาชิก 103 ราย และกลุ่มยุวเกษตรกรโรงเรียนวัดสว่างอารมณ์ ซึ่งทำให้มีการผลิตสินค้าเกษตรสำคัญหลายชนิดที่สร้างรายได้ให้แก่เกษตรกรในหมู่บ้านได้แก่ มันสำปะหลัง ข้าวโพดเลี้ยงสัตว์ อ้อยโรงงานพืชผักผลไม้ หญ้าเลี้ยงสัตว์ (หญ้าเนเปียร์) ปลาดุกและโคนมเป็นต้น

ที่มา : https://www.thaigov.go.th/news/contents/details/71393