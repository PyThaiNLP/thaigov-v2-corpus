รัฐบาลไทย-ข่าวทำเนียบรัฐบาล-พม. รับมอบจานดอกลำดวน 1,500 ชุด ช่วยผู้สูงอายุในศูนย์ฯ ลดภาวะเบื่ออาหาร


วันพฤหัสบดีที่ 17 สิงหาคม 2566
พม. รับมอบจานดอกลำดวน 1,500 ชุด ช่วยผู้สูงอายุในศูนย์ฯ ลดภาวะเบื่ออาหาร
พม. รับมอบจานดอกลำดวน 1,500 ชุด ช่วยผู้สูงอายุในศูนย์ฯ ลดภาวะเบื่ออาหาร
วันนี้ (17 ส.ค. 66) เวลา 11.15 น. นายอนุกูล ปีดแก้ว ปลัดกระทรวงการพัฒนาสังคมและความมั่นคงของมนุษย์ (ปลัด พม.) เป็นประธานพิธีรับมอบจานดอกลำดวน สำหรับผู้สูงอายุในศูนย์พัฒนาการจัดสวัสดิการสังคมผู้สูงอายุ จำนวน 1,500 ชุด จาก ดร.ปรีชา ศิริแสงอารำพี ประธานกิตติมศักดิ์หอการค้าจังหวัดสมุทรสาคร ดร.อภิสิทธิ์ เตชะนิธิสวัสดิ์ ประธานสภาอุตสาหกรรมจังหวัดสมุทรสาคร และนายชาธิป ตั้งกุลไพศาล ประธานหอการค้าจังหวัดสมุทรสาคร โดยมี นางสาวแรมรุ้ง วรวัธ อธิบดีกรมกิจการผู้สูงอายุ กล่าวรายงาน ณ บริเวณโถงชั้น 1 อาคารกรมพัฒนาสังคมและสวัสดิการ กระทรวง พม. สะพานขาว กรุงเทพฯ
นายอนุกูล กล่าวว่า วันนี้ กระทรวง พม. ต้องขอขอบคุณภาคธุรกิจเอกชน ที่เข้ามามีส่วนร่วมในการเป็นหุ้นส่วนทางสังคม ด้วยการช่วยกันส่งเสริมการพัฒนาคุณภาพชีวิตผู้สูงอายุที่อยู่ในความดูแลของศูนย์พัฒนาการจัดสวัสดิการสังคมผู้สูงอายุ สังกัดกรมกิจการผู้สูงอายุ (ผส.) กระทรวง พม. ซึ่งสืบเนื่องมาจาก ดร.ปรีชา ศิริแสงอารำพี ประธานกิตติมศักดิ์หอการค้าจังหวัดสมุทรสาคร ได้เดินทางไปศึกษาดูงานการจัดบริการในรูปแบบ Day Care และอุปกรณ์ที่เหมาะสมสำหรับผู้สูงอายุ ณ ประเทศญี่ปุ่น จึงทำให้เกิดแรงบันดาลใจในการออกแบบและสั่งผลิตจานดอกลำดวนที่สวยงาม และสามารถใส่อาหารที่ดูน่ารับประทานยิ่งขึ้น จำนวน 1,500 ชุด เป็นการช่วยให้ผู้สูงอายุไม่เกิดอาการเบื่ออาหาร อันจะส่งผลเสียต่อสุขภาพของผู้สูงอายุในระยะยาว เนื่องมาจากการได้รับสารอาหารที่ไม่เพียงพอต่อร่างกาย
#ช่วย24ชั่วโมง #พม24ชม #ข่าวพม #esshelpme

ที่มา : https://www.thaigov.go.th/news/contents/details/71406