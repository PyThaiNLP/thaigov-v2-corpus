รัฐบาลไทย-ข่าวทำเนียบรัฐบาล-กรมการขนส่งทางบก ประชาสัมพันธ์สำหรับผู้ต้องการจองคิวทำใบขับขี่หรือทำธุรกรรมต่าง ๆให้จองคิวผ่านเว็บไซต์ที่ https://gecc.dlt.go.th/login หรือแอปพลิเคชัน DLT Smart Queue


วันพฤหัสบดีที่ 17 สิงหาคม 2566
กรมการขนส่งทางบก ประชาสัมพันธ์สำหรับผู้ต้องการจองคิวทำใบขับขี่หรือทำธุรกรรมต่าง ๆให้จองคิวผ่านเว็บไซต์ที่ https://gecc.dlt.go.th/login หรือแอปพลิเคชัน DLT Smart Queue
...
นายเสกสม อัครพันธุ์ รองอธิบดีกรมการขนส่งทางบก และโฆษกกรมการขนส่งทางบก กระทรวงคมนาคม กล่าวว่า กรมการขนส่งทางบก (ขบ.) ขอประชาสัมพันธ์สำหรับประชาชนที่ต้องการจองคิวทำธุรกรรมต่าง ๆ กับ ขบ. เช่น ทำใบขับขี่ใหม่ ต่อใบขับขี่ ทำใบขับขี่ระหว่างประเทศ การจดทะเบียนรถ ตรวจสภาพรถ และอื่น ๆ สามารถจองคิวออนไลน์ผ่านเว็บไซต์ที่ถูกต้องได้ที่ลิงก์ https://gecc.dlt.go.th/login หรือแอปพลิเคชัน DLT Smart Queue โดยให้ติดตั้งหรือโหลดผ่าน Official Store (Play Store หรือ App store) เท่านั้น เพื่อความปลอดภัย เนื่องจาก ขบ. ตรวจพบว่ามีกลุ่มมิจฉาชีพได้สร้างเว็บไซต์ปลอมเลียนแบบระบบจองคิวของ ขบ. มาหลอกลวงประชาชน โดยใช้ชื่อเว็บไซต์ https://dlt-license.com/login เมื่อทำการกรอกข้อมูลเพื่อเข้าสู่ระบบและกดปุ่มลงทะเบียน หรือกดปุ่มลืมรหัสผ่าน เว็บไซต์ปลอมจะแสดงภาพหน้าจอเพื่อให้ทำการแอดไลน์ อีกทั้งตรวจพบว่ามีแอปฯ ปลอม http://dlt.xy-th.cc โดยใช้โลโก้เลียนแบบ ขบ. อีกด้วย ขบ. จึงขอเตือนประชาชนอย่าหลงเชื่อเข้าเว็บไซต์ปลอมและแอปฯ ปลอมดังกล่าว หรือกรอกข้อมูลส่วนบุคคลเด็ดขาด เพราะเสี่ยงถูกมิจฉาชีพนำข้อมูลส่วนบุคคลไปใช้ในทางเสียหายและอาจสูญเสียทรัพย์สิน
สำหรับติดตั้งหรือโหลดแอปฯ ของ ขบ. ที่ถูกต้องและปลอดภัย มีดังนี้
1. ติดตั้งหรือโหลดแอปฯ ของ ขบ. ที่ถูกต้องผ่าน Official Store เท่านั้น
2. ก่อนติดตั้งหรือโหลดแอปฯ ให้สังเกตข้อมูลติดต่อของนักพัฒนาซอฟต์แวร์จะต้องระบุช่องทางการติดต่อของ ขบ. ประกอบด้วย เว็ปไซต์ : https://www.dlt.go.th อีเมล: mobiledeveloperdlt@gmail.com และนโยบายความเป็นส่วนตัว: https://www.dlt.go.th/th/privacy-policy/
3. ไม่คลิกลิงก์ที่มาจากแหล่งที่ไม่น่าเชื่อถือ หากทำการแอดไลน์แล้วให้สังเกตสีของโล่ หากเป็นสีเทา ให้สันนิษฐานไว้ก่อนว่าเป็นไลน์ปลอม หากไม่แน่ใจให้ติดต่อหน่วยงานโดยตรง
นอกจากนี้ ขอเตือนประชาชนให้ระมัดระวังการติดตั้งหรือโหลดแอปฯ อื่น ๆ ของ ขบ. เช่น DLT Vehicle Tax (แอปฯ สำหรับชำระภาษีรถประจำปี) DLT QR LICENCE (แอปฯ ใช้สำหรับตรวจสอบข้อมูลใบขับขี่) เป็นต้น โดยให้ปฏิบัติตามคำแนะนำข้างต้นอย่างเคร่งครัด ทั้งนี้ หากพบการกระทำความผิดหรือหลอกลวงประชาชน ขบ. จะดำเนินคดีผู้กระทำผิดสูงสุดทุกราย ทั้งนี้ ประชาชนสามารถแจ้งเบาะแสหรือมีข้อสงสัยมายัง ขบ. ได้โดยตรงหรือสายด่วน โทร. 1584 ตลอด 24 ชั่วโมง

ที่มา : https://www.thaigov.go.th/news/contents/details/71374