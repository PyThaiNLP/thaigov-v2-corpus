รัฐบาลไทย-ข่าวทำเนียบรัฐบาล-นายกรัฐมนตรีขอบคุณน้องๆ นักเรียนโรงเรียนนายเรืออากาศฯ ปล่อยเซอร์ไพร์ซร้องเพลงให้กำลังใจพร้อมส่งเสียงเชียร์ “พี่ตู่” ฝากคนรุ่นใหม่ช่วยกันดูแลแผ่นดินให้ความสำคัญสูงสุด 


วันพฤหัสบดีที่ 17 สิงหาคม 2566
17/08/2566
พิมพ์
นายกรัฐมนตรีขอบคุณน้องๆ นักเรียนโรงเรียนนายเรืออากาศฯ ปล่อยเซอร์ไพร์ซร้องเพลงให้กำลังใจพร้อมส่งเสียงเชียร์ “พี่ตู่” ฝากคนรุ่นใหม่ช่วยกันดูแลแผ่นดินให้ความสำคัญสูงสุด
นายกรัฐมนตรีขอบคุณน้องๆ นักเรียนโรงเรียนนายเรืออากาศฯ ปล่อยเซอร์ไพร์ซร้องเพลงให้กำลังใจพร้อมส่งเสียงเชียร์ “พี่ตู่” ฝากคนรุ่นใหม่ช่วยกันดูแลแผ่นดินให้ความสำคัญสูงสุด ชาติ ศาสนา พระมหากษัตริย์
น.ส.ไตรศุลี ไตรสรณกุล รองโฆษกประจำสำนักนายกรัฐมนตรี กล่าวว่า เมื่อวันที่ 17 ส.ค. 66 ระหว่างการลงพื้นที่ ตรวจเยี่ยมโครงการรถไฟความเร็วสูง ไทย-จีน (ระยะที่ 1 ช่วงกรุงเทพ – นครราชสีมา) ณ อุโมงค์มวกเหล็ก อ.มวกเหล็ก จ.สระบุรี เมื่อวันที่ 17 ส.ค. 66  พล.อ.ประยุทธ์ จันทร์โอชา นายกรัฐมนตรีและรมว.กลาโหม พร้อมคณะประกอบด้วย นายอนุทิน ชาญวีรกูล รองนายกรัฐมนตรีและ รมว.สาธารณสุข พล.อ.อนุพงษ์ เผ่าจินดา  นายสุชาติ ชมกลุ่น รมว.แรงงาน นายธนกร วังบุญคงชนะ  รัฐมนตรีประจำสำนักนายกรัฐมนตรี นายอธิรัฐ รัตนเศรษฐ และผู้บริหารหน่วยงานที่เกี่ยวข้อง ได้มีการเยี่ยมโรงเรียนนายเรืออากาศนวมินทกษัตริยาธิราช ต.มิตรภาพ อ.มวกเหล็ก จ.สระบุรี
ระหว่างการตรวจเยี่ยมโรงเรียนนายเรือฯ ปรากฏว่าอาจารย์และนักเรียนโรงเรียนนายเรือได้ทำเซอร์ไพร์ซด้วยการพร้อมใจรองเพลง “คนดีไม่มีวันตาย” มอบแก่นายกรัฐมนตรีพร้อมคณะ ซึ่งนายกรัฐมนตรีได้ร่วมร้องเพลงดังกล่าวกับน้องๆ นักเรียนโรงเรียนนายเรือฯ โดยมีนายอนุทิน ชาญวีรกูล รองนายกรัฐมนตรีเปิดเนื้อเพลงจากโทรศัพท์มือถือให้นายกรัฐมนตรีดูด้วย
หลังจากจบเพลงนายกรัฐมนตรีได้พูดคุยกับน้องๆ นักเรียนอย่างเป็นกันเอง พร้อมกับกล่าวขอบคุณทุกคนที่ได้ร้องเพลงเพื่อเป็นกำลังใจ และในโอกาสนี้นายกรัฐมนตรียังได้อวยพรนักเรียนนายเรือฯ ที่มาต้อนรับวันนี้ว่าของให้ทุกคนประสบความสำเร็จทุกประการ ทำสิ่งที่สำคัญที่สุดคือการแทนคุณแผ่นดิน ทำเพื่อคนอื่นให้มาก และฝากทุกคนที่เป็นคนรุ่นใหม่ดูแลแผ่นดิน ดูแลชาติ ศาสนา พระมหากษัตริย์
น.ส.ไตรศุลี กล่าวว่า หลังจากนั้นนายกรัฐมนตรีและนักเรียนนายเรือฯ ยังได้ร่วมกันร้องเพลงอีก 2 เพลงคือ เพลงผู้ครองฟ้า ซึ่งเป็นบทเพลงที่เป็นที่นิยมร้องในหมู่นักเรียนนายเรืออากาศมาแต่อดีตจนปัจจุบัน  และเพลงศรัทธา หลังร้องเพลงนักเรียนนายเรือฯ ที่มารอต้อนรับต่างส่งเสียง ปรบมือ ให้กำลังและเรียกนายกรัฐมนตรีว่า “พี่ตู่”  “รักพี่ตู่ครับ”
“นายกรัฐมนตรีซาบซึ้งและขอบคุณน้องๆ นักเรียนนายเรือสำหรับกำลังใจที่มอบให้  โดยเฉพาะที่ส่งเสียงเรียกพี่ตู่ ทำให้นายกฯ รู้สึกหนุ่มขึ้นมาก และนายกนายกฯ  บอกว่ามีกำลังใจหายเหนื่อยทุกครั้งเมื่อเห็นน้องๆ คนรุ่นใหม่ที่แสดงความตั้งใจจะทำเพื่อชาติ ศาสนา พระมหากษัตริย์  ซึ่งเป็นสิ่งที่นายกฯ ให้ความสำคัญที่สุดมาตลอด” น.ส.ไตรศุลี กล่าว

ที่มา : https://www.thaigov.go.th/news/contents/details/71394