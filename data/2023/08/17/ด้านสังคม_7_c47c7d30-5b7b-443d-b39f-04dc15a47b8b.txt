รัฐบาลไทย-ข่าวทำเนียบรัฐบาล-มูลนิธิ รพร. จัดประชุมวิชาการฯ เสริมองค์ความรู้ให้กับบุคลากร ใช้หลักองค์กรคุณธรรมดำเนินงาน ประชาชนได้รับบริการที่มีคุณภาพ เกิดสุขภาวะชุมชน


วันพฤหัสบดีที่ 17 สิงหาคม 2566
มูลนิธิ รพร. จัดประชุมวิชาการฯ เสริมองค์ความรู้ให้กับบุคลากร ใช้หลักองค์กรคุณธรรมดำเนินงาน ประชาชนได้รับบริการที่มีคุณภาพ เกิดสุขภาวะชุมชน
มูลนิธิโรงพยาบาลสมเด็จพระยุพราช จัดประชุมวิชาการ “โรงพยาบาลสมเด็จพระยุพราช ขับเคลื่อนสู่โรงพยาบาลคุณธรรม” ส่งเสริมให้บุคลากรมีองค์ความรู้ที่ทันสมัย ใช้หลักองค์กรคุณธรรมในการดำเนินงาน เพื่อประชาชนในพื้นที่ห่างไกลได้รับบริการที่มีคุณภาพและมาตรฐาน
มูลนิธิโรงพยาบาลสมเด็จพระยุพราช จัดประชุมวิชาการ “โรงพยาบาลสมเด็จพระยุพราช ขับเคลื่อนสู่โรงพยาบาลคุณธรรม” ส่งเสริมให้บุคลากรมีองค์ความรู้ที่ทันสมัย ใช้หลักองค์กรคุณธรรมในการดำเนินงาน เพื่อประชาชนในพื้นที่ห่างไกลได้รับบริการที่มีคุณภาพและมาตรฐานอย่างเสมอภาค เกิดสุขภาวะชุมชน
วันนี้ (17 สิงหาคม 2566) ที่ โรงแรมอมารี ดอนเมือง แอร์พอร์ต กรุงเทพมหานคร ศาสตราจารย์เกียรติคุณ นายแพทย์เกษม วัฒนชัย องคมนตรี ประธานกรรมการมูลนิธิโรงพยาบาลสมเด็จพระยุพราช เปิดการประชุมวิชาการและนิทรรศการ “โรงพยาบาลสมเด็จพระยุพราช ขับเคลื่อนสู่โรงพยาบาลคุณธรรม” และบรรยายพิเศษ “โรงพยาบาลสมเด็จพระยุพราช คุณภาพคู่คุณธรรม นำความสุข” โดยมีนายแพทย์วันชัย สัตยาวุฒิพงศ์ เลขาธิการมูลนิธิโรงพยาบาลสมเด็จพระยุพราช ผู้อำนวยการโรงพยาบาลสมเด็จพระยุพราช และบุคลากร ร่วมงาน
นายแพทย์วันชัย กล่าวว่า มูลนิธิโรงพยาบาลสมเด็จพระยุพราช ได้ร่วมขับเคลื่อนการพัฒนาโรงพยาบาลสมเด็จพระยุพราช เข้าสู่ปีที่ 47 โดยน้อมนำพระราชปณิธานของพระบาทสมเด็จพระเจ้าอยู่หัว “นำ รพร.ผนวกเข้ากับการพัฒนาท้องถิ่นและประชาชน” เป็นแนวทางในการดำเนินงานมาอย่างต่อเนื่อง มีเป้าหมายสำคัญเพื่อให้ผู้ป่วยและประชาชนในพื้นที่ยากไร้และห่างไกลชุมชนได้รับการบริการสุขภาพที่มีคุณภาพได้มาตรฐานอย่างเสมอภาคและเกิดสุขภาวะชุมชน รวมทั้งพัฒนาองค์ความรู้ให้กับบุคลากร ส่งเสริมให้เป็นองค์กรคุณธรรมต้นแบบโดยยึดมั่นหลักคุณธรรม 5 ประการ ได้แก่ พอเพียง สามัคคี มีวินัย สุจริต จิตอาสา และเป็นต้นแบบโรงพยาบาลแห่งความสุข ตามแผนยุทธศาสตร์การพัฒนาโรงพยาบาลสมเด็จพระยุพราช ในทศวรรษที่ 5 (พ.ศ. 2560-2569)
สำหรับงานประชุมวิชาการครั้งนี้ จัดขึ้นระหว่างวันที่ 17 – 18 สิงหาคม 2566 มีวัตถุประสงค์เพื่อกระตุ้นการเรียนรู้และเสริมพลังใจสำหรับผู้นำองค์กร ผู้ปฏิบัติงาน มีการแลกเปลี่ยนประสบการณ์ ถ่ายทอดองค์ความรู้ เทคโนโลยีและนวัตกรรมต่างๆ ระหว่างกัน เพื่อนำไปปรับใช้ให้เกิดประโยชน์กับบริบทในพื้นที่ของตนเองต่อไปซึ่งกิจกรรมประกอบด้วย การบรรยายพิเศษจากผู้ทรงคุณวุฒิ การอภิปราย และประชุมย่อย เป็นต้น
********************************************************** 17 สิงหาคม 2566

ที่มา : https://www.thaigov.go.th/news/contents/details/71402