รัฐบาลไทย-ข่าวทำเนียบรัฐบาล-ผลจากนายกฯฟื้นสัมพันธ์ไทย-ซาอุ รัฐบาลเตรียมจัดงานแสดงสินค้าครั้งแรกในซาอุดีอาระเบีย ขยายตลาดสู่ตะวันออกกลาง


วันพฤหัสบดีที่ 17 สิงหาคม 2566
17/08/2566
พิมพ์
ผลจากนายกฯฟื้นสัมพันธ์ไทย-ซาอุ รัฐบาลเตรียมจัดงานแสดงสินค้าครั้งแรกในซาอุดีอาระเบีย ขยายตลาดสู่ตะวันออกกลาง
ผลจากนายกฯฟื้นสัมพันธ์ไทย-ซาอุ รัฐบาลเตรียมจัดงานแสดงสินค้าครั้งแรกในซาอุดีอาระเบีย ขยายตลาดสู่ตะวันออกกลาง
วันนี้ (17 สิงหาคม 2566) นางสาวรัชดา ธนาดิเรก รองโฆษกประจำสำนักนายกรัฐมนตรี เปิดเผยว่า รัฐบาลเตรียมจัดงาน Thai Trade Exhibition Saudi Arabia 2023 ระหว่างวันที่ 27-30 สิงหาคม 2566 ณ Riyadh International Convention & Exhibition Center กรุงริยาด เพื่อเพิ่มช่องทางการค้าให้แก่สินค้าไทยที่มีศักยภาพในตลาดที่มีกำลังซื้อสูงจากซาอุดีอาระเบียและประเทศแถบตะวันออกกลาง ซึ่งนับเป็นโอกาสที่ดีสำหรับประเทศไทยและภาคเอกชนไทยในการส่งเสริมการค้าและการลงทุน
รองโฆษกประจำสำนักนายกรัฐมนตรีกล่าวว่า งานแสดงสินค้าและนิทรรศการของไทยครั้งนี้ เป็นความร่วมมือหลักระหว่างสถานเอกอัครราชทูต ณ กรุงริยาด และ Saudi General Authority of Foreign Trade โดยนับเป็นงานที่จัดขึ้นครั้งแรกในซาอุดีอาระเบีย เนื่องในโอกาสที่ทั้งไทยและซาอุดีอาระเบียได้ฟื้นฟูความสัมพันธ์และกระชับความความร่วมมือทุกด้าน นับตั้งแต่ที่ พลเอก ประยุทธ์ จันทร์โอชา นายกรัฐมนตรี นำคณะทั้งภาครัฐและเอกชนเยือนซาอุดีอาระเบียอย่างเป็นทางการในปี 2565 ซึ่งเป็นการเยือนครั้งแรกในรอบกว่า 30 ปี และมีการฟื้นความสัมพันธ์และความร่วมมือที่มีผลสำเร็จอย่างมีนัยสำคัญในทุกมิติ โดยเฉพาะด้านเศรษฐกิจ การค้าและการลงทุน
สำหรับงาน Thai Trade Exhibition Saudi Arabia 2023 เป็นการจัดงานแสดงสินค้าที่ใหญ่ที่สุดแห่งหนึ่งในแถบตะวันออกกลาง โดยมีผู้ผลิตสินค้าหรือบริการจากประเทศไทยในกลุ่มธุรกิจด้านอาหารและเครื่องดื่ม สินค้าแฟชั่น สุขภาพ ความงาม เครื่องประดับ การบริการทางด้านการแพทย์และโรงพยาบาล รวมถึงด้านสปาและการท่องเที่ยวของไทย มากกว่า 100 บริษัทเข้าร่วมงาน ซึ่งคาดการณ์ว่าจะมีผู้ค้าส่ง ผู้ค้าปลีก SME ชาวซาอุดิอาระเบีย และประเทศใกล้เคียงทั่วภูมิภาคตะวันออกกลาง ซึ่งมีกำลังซื้อสูง โดยเชื่อมั่นว่าจะมีผู้ให้ความสนใจเข้าชมงานมากกว่า 2 หมื่นคน และจะมีผู้ซื้อรับเชิญ อาทิ ผู้ค้าส่ง ไฮเปอร์มาร์เก็ต ซูเปอร์มาร์เก็ต กลุ่มโรงแรม ร้านอาหาร ห้างสรรพสินค้า อีกจำนวนมาก
“การฟื้นฟูความสัมพันธ์ไทยกับซาอุดีอาระเบีย นับจากการเยือนของท่านนายกรัฐมนตรี ถือเป็นประตูสู่โอกาสทางการค้า การลงทุน ความร่วมมือต่างๆ และการสร้างความสัมพันธ์ต่อประเทศมุสลิมอื่นในภูมิภาค โดยเฉพาะเรื่องการค้า รัฐบาลแสวงหาตลาด เปิดช่องทางการค้าที่มีศักยภาพให้กับสินค้าไทยอย่างต่อเนื่อง ซึ่งภูมิภาคตะวันออกกลางนับว่ามีกำลังซื้อสูง โดยมีความสนใจและคุ้นเคยกับผลิตภัณฑ์จากประเทศไทยเป็นอย่างดี งานแสดงสินค้าและนิทรรศการของไทยในซาอุดีอาระเบีย จึงเป็นโอกาสอันดีของผู้ประกอบการไทยที่จะได้ขยายช่องทางการขายสินค้าและบริการ รวมถึงได้สร้างเครือข่ายธุรกิจใหม่ ๆ ได้มากขึ้น” นางสาวรัชดาฯ กล่าว

ที่มา : https://www.thaigov.go.th/news/contents/details/71372