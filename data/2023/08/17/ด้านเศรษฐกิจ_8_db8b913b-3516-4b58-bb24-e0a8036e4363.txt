รัฐบาลไทย-ข่าวทำเนียบรัฐบาล-กรมทางหลวงชนบท เข้าพื้นที่ก่อสร้างถนนสาย พบ.4016 จังหวัดเพชรบุรี


วันพฤหัสบดีที่ 17 สิงหาคม 2566
กรมทางหลวงชนบท เข้าพื้นที่ก่อสร้างถนนสาย พบ.4016 จังหวัดเพชรบุรี
พร้อมจัดประชุมการมีส่วนร่วมภาคประชาชนก่อนเริ่มโครงการ คาดแล้วเสร็จในปี 2568
กรมทางหลวงชนบท (ทช.) กระทรวงคมนาคม เข้าพื้นที่ดำเนินโครงการก่อสร้างถนนทางหลวงชนบทสาย พบ.4016 แยก ทล.3187 - บ้านปึกเตียน อำเภอท่ายาง จังหวัดเพชรบุรี พร้อมจัดประชุมการมีส่วนร่วมภาคประชาชน และลงนามบันทึกความร่วมมือ 3 ฝ่าย ระหว่าง ทช. ผู้รับจ้าง และประชาชน โดยได้นำเสนอความเป็นมา ลักษณะของโครงการ ขั้นตอนการดำเนินงาน รับฟังข้อเสนอแนะ ตอบข้อซักถาม และสอบถามความคิดเห็นจากผู้นำชุมชน ประชาชน หน่วยงานราชการที่เกี่ยวข้อง เพื่อให้การดำเนินโครงการสอดคล้องกับความต้องการและเป็นประโยชน์ต่อประชาชนในพื้นที่ให้มากที่สุด
โครงการดังกล่าวมีจุดเริ่มต้นบริเวณคลองสาย 2 กม. ที่ 6+809 - 17+109 ระยะทางรวม 10.300 กิโลเมตร ก่อสร้างเป็นถนนลาดยางผิวจราจรแบบแอสฟัลท์ติกคอนกรีต ขนาด 2 ช่องจราจร ผิวจราจรกว้าง 7.00 เมตร มีไหล่ทางกว้างข้างละ 1.00 - 2.50 เมตร พร้อมงานขยายความกว้างสะพาน 1 แห่ง งานก่อสร้างท่อลอดกลม งานรางระบายน้ำคอนกรีตเสริมเหล็ก งานติดตั้งไฟฟ้าส่องสว่าง เครื่องหมายจราจร และสิ่งอำนวยความปลอดภัยของผู้ใช้ทาง ใช้งบประมาณ 125 ล้านบาท คาดว่าจะแล้วเสร็จในปี 2568 ทั้งนี้ เมื่อก่อสร้างแล้วเสร็จจะเป็นการเพิ่มศักยภาพการคมนาคมขนส่ง รองรับโครงการรถไฟทางคู่ในอนาคต เนื่องจากถนนสายดังกล่าวตัดผ่านเส้นทางรถไฟทางคู่บริเวณใกล้กับสถานีรถไฟหนองจอก รวมถึงเป็นเส้นทางที่เชื่อมไปยังอำเภอท่ายางและแก่งกระจาน ประชาชนสามารถเดินทางได้อย่างมีประสิทธิภาพสะดวกปลอดภัยมากยิ่งขึ้น ตลอดจนเป็นการส่งเสริมอุตสาหกรรมการท่องเที่ยวในพื้นที่ในระยะยาวอีกด้วย

ที่มา : https://www.thaigov.go.th/news/contents/details/71386