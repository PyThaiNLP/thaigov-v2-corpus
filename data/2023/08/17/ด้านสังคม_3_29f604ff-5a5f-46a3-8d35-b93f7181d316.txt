รัฐบาลไทย-ข่าวทำเนียบรัฐบาล-ปลัด สธ. หนุน รพศ./รพท. พัฒนางานให้ก้าวทันการเปลี่ยนแปลง รองรับระบบบริการสุขภาพในอนาคต


วันพฤหัสบดีที่ 17 สิงหาคม 2566
ปลัด สธ. หนุน รพศ./รพท. พัฒนางานให้ก้าวทันการเปลี่ยนแปลง รองรับระบบบริการสุขภาพในอนาคต
ปลัดกระทรวงสาธารณสุข เปิดประชุมวิชาการเพื่อพัฒนาระบบบริการสุขภาพของชมรมโรงพยาบาลศูนย์/โรงพยาบาลทั่วไป ย้ำบทบาทสำคัญในการให้บริการดูแลรักษาพยาบาลขั้นสูง ทั้งในภาวะปกติและภาวะวิกฤติโรคระบาด ต้องพัฒนางานต่อเนื่องให้ก้าวทันสถานการณ์การเปลี่ยนแปลงของโลก
ปลัดกระทรวงสาธารณสุข เปิดประชุมวิชาการเพื่อพัฒนาระบบบริการสุขภาพของชมรมโรงพยาบาลศูนย์/โรงพยาบาลทั่วไป ย้ำบทบาทสำคัญในการให้บริการดูแลรักษาพยาบาลขั้นสูง ทั้งในภาวะปกติและภาวะวิกฤติโรคระบาด ต้องพัฒนางานต่อเนื่องให้ก้าวทันสถานการณ์การเปลี่ยนแปลงของโลก รองรับระบบบริการสุขภาพที่จำเป็นในอนาคต
วันนี้ (17 สิงหาคม 2566) ที่โรงแรมประมุกโก้ รีสอร์ท จังหวัดภูเก็ต นายแพทย์โอภาส การย์กวินพงศ์ ปลัดกระทรวงสาธารณสุข พร้อมด้วย นายแพทย์พงศ์เกษม ไข่มุกด์ รองปลัดกระทรวงสาธารณสุข นายแพทย์ณรงค์ สายวงศ์ รองปลัดกระทรวงสาธารณสุข เปิดการประชุมวิชาการประจําปีเพื่อพัฒนาระบบบริการสุขภาพชมรมโรงพยาบาลศูนย์/โรงพยาบาลทั่วไป ประจําปีงบประมาณ 2566 โดยมีผู้บริหาร และบุคลากรทางการแพทย์และสาธารณสุขของโรงพยาบาลศูนย์/โรงพยาบาลทั่วไปทั่วประเทศ เข้าร่วมประชุมกว่า 1,700 คน
นายแพทย์โอภาสกล่าวว่า กระทรวงสาธารณสุขมีนโยบายพัฒนาระบบบริการสุขภาพให้สอดคล้องกับความต้องการของประชาชนตามบริบทของแต่ละพื้นที่ และตอบสนองต่อสถานการณ์การเปลี่ยนแปลงของโลกควบคู่ไปกับการบริหารจัดการกําลังคน ให้มีความรู้ ทักษะและมีสมดุลของชีวิตกับการทำงาน ซึ่งโรงพยาบาลศูนย์/โรงพยาบาลทั่วไป ถือเป็นหน่วยบริการที่มีบทบาทสำคัญในการให้บริการดูแลรักษาพยาบาลขั้นสูง โดยเฉพาะ
การเจ็บป่วยที่เป็นสาเหตุการเสียชีวิตอันดับต้นๆ ของคนไทย เช่น มะเร็ง อุบัติเหตุ หลอดเลือดหัวใจ เป็นต้น รวมทั้งยังเป็นกำลังหลักในการควบคุม เฝ้าระวัง ป้องกัน รักษา ในภาวะที่ประเทศเกิดโรคระบาด ทั้งนี้ การจัดประชุมวิชาการฯ ถือเป็นกลไกสำคัญที่จะทำให้บุคลากรเกิดการแลกเปลี่ยนเรียนรู้ และนำไปพัฒนางานของหน่วยงานตนเองให้ก้าวหน้า รองรับระบบบริการสุขภาพที่จำเป็นในอนาคต เพื่อให้เกิดประโยชน์สูงสุด คือ สุขภาพที่ดีของประชาชน
ด้านนายแพทย์อนุกูล ไทยถานันดร์ ผู้อํานวยการโรงพยาบาลราชบุรี ในฐานะประธานชมรมโรงพยาบาลศูนย์/โรงพยาบาลทั่วไป กล่าวเพิ่มเติมว่า การประชุมวิชาการฯ ครั้งนี้ จัดขึ้นระหว่างวันที่ 16 - 18 สิงหาคม 2566 มีกิจกรรมทางวิชาการ ทั้งการบรรยาย การนําเสนอผลงานเด่นของแต่ละเขตสุขภาพ การเสริมพลังบวกและปรับสมดุลของชีวิต การทํา Workshop ประเมินสมรรถนะใหม่สําหรับความท้าทายด้านสาธารณสุขไทย จากวิทยากรผู้เชี่ยวชาญ อาทิ นายแพทย์สวัสดิ์ชัย นวกิจรังสรรค์ และทีมงาน I-Cliam โรงพยาบาลวชิระภูเก็ตและโรงพยาบาลป่าตอง, ศาสตราจารย์แสวง บุญเฉลิมวิภาส ที่ปรึกษาศูนย์กฎหมายสุขภาพและจริยศาสตร์, อาจารย์ศุ บุญเลี้ยง นักร้อง นักเขียนอิสระ, รองศาสตราจารย์ดํารง วัฒนา จากมหาวิทยาลัยจุฬาลงกรณ์ เป็นต้น
***************************************** 17 สิงหาคม 2566

ที่มา : https://www.thaigov.go.th/news/contents/details/71390