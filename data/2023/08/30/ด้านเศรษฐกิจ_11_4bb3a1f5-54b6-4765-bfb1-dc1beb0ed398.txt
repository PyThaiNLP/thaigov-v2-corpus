รัฐบาลไทย-ข่าวทำเนียบรัฐบาล-ปลัด กษ. มอบ “เศรษฐเกียรติฯ” รุกหารืออุตสาหกรรมอินทผาลัม


วันพุธที่ 30 สิงหาคม 2566
ปลัด กษ. มอบ “เศรษฐเกียรติฯ” รุกหารืออุตสาหกรรมอินทผาลัม
ปลัด กษ. มอบ “เศรษฐเกียรติฯ” รุกหารืออุตสาหกรรมอินทผาลัม
เมื่อวันที่ 29 สิงหาคม 2566 นายเศรษฐเกียรติ กระจ่างวงษ์ รองปลัดกระทรวงเกษตรและสหกรณ์ ได้รับมอบหมายจากนายประยูร อินสกุล ปลัดกระทรวงเกษตรและสหกรณ์ร่วมหารือกับนาย Mohammad Bin Fahad Alnuwairanประธานเจ้าหน้าที่บริหาร (CEO) และคณะเจ้าหน้าที่ของหน่วยงาน National Center for Palms & Dates (NCPD) กระทรวงสิ่งแวดล้อม น้ำ และการเกษตร แห่งราชอาณาจักรซาอุดีอาระเบีย โดยมีนายดามพ์ บุญธรรม เอกอัครราชทูต ณ กรุงริยาด เข้าร่วม ณ สำนักงาน NCPD ราชอาณาจักรซาอุดีอาระเบีย
สำหรับการประชุมหารือดังกล่าว ฝ่ายซาอุดีอาระเบีย ได้นำเสนอข้อมูลของหน่วยงาน NCPD ซึ่งเป็นหน่วยงานศูนย์กลางในการกำกับดูแลอุตสาหกรรมอินทผาลัมทั้งระบบของซาอุดีอาระเบีย โดยมีการควบคุมมาตรฐานการปลูก โรงงานแปรรูป การขนส่ง การตลาด การขาย และการลงทุน ทั้งในประเทศและต่างประเทศ และได้ยกตัวอย่างสินค้าที่แปรรูปมาจากอินทผาลัม ได้แก่ เบเกอรี่ แยม ไซรัป นมโปรตีน และโยเกิร์ต เป็นต้น นอกจากนี้ ยังได้เชิญคณะฝ่ายไทยเยี่ยมชมสำนักงาน NCPD เพื่อศึกษาดูงานระบบการทำงานของ NCPD ด้านการทำสื่อโฆษณาและ E-commerce
ทั้งนี้ ฝ่ายไทย ได้กล่าวแสดงความขอบคุณฝ่ายซาอุดีอาระเบียในการเชิญมาร่วมหารือในครั้งนี้ และยืนยันความพร้อมของไทยในการให้ความร่วมมือกับซาอุดีอาระเบียเพื่อพัฒนาผลิตภัณฑ์อินทผาลัมระหว่างกัน พร้อมทั้งผลักดันการจัดทำโครงการอบรมแลกเปลี่ยนทักษะความรู้และประสบการณ์ในห่วงโซ่อุตสาหกรรมการผลิตอินทผาลัมระหว่างสองประเทศ เพื่อนำไปสู่การพัฒนาตลาดอินทผาลัมในระดับสากล โดยฝ่ายซาอุดีอาระเบียได้รับข้อเสนอนี้ไว้พิจารณา และจะแจ้งความคืบหน้าให้ฝ่ายไทยทราบในโอกาสต่อไป

ที่มา : https://www.thaigov.go.th/news/contents/details/71834