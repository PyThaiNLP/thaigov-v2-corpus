รัฐบาลไทย-ข่าวทำเนียบรัฐบาล-พ่อเมืองลำพูน ให้การต้อนรับเอกอัครราชทูตสหรัฐอเมริกาประจำประเทศไทย พร้อมหารือแนวทางความร่วมมือระหว่างประเทศ เพื่อนำไปสู่การเป็นหุ้นส่วนในการพัฒนาคุณภาพชีวิตของชาวลำพูนอย่างยั่งยืน 


วันพุธที่ 30 สิงหาคม 2566
30/08/2566
พิมพ์
พ่อเมืองลำพูน ให้การต้อนรับเอกอัครราชทูตสหรัฐอเมริกาประจำประเทศไทย พร้อมหารือแนวทางความร่วมมือระหว่างประเทศ เพื่อนำไปสู่การเป็นหุ้นส่วนในการพัฒนาคุณภาพชีวิตของชาวลำพูนอย่างยั่งยืน
พ่อเมืองลำพูน ให้การต้อนรับเอกอัครราชทูตสหรัฐอเมริกาประจำประเทศไทย พร้อมหารือแนวทางความร่วมมือระหว่างประเทศ เพื่อนำไปสู่การเป็นหุ้นส่วนในการพัฒนาคุณภาพชีวิตของชาวลำพูนอย่างยั่งยืน ตามเป้าหมาย SDG ข้อที่ 17: Partnerships for the Goals
เมื่อวันที่ 29 ส.ค. 66 นายสันติธร ยิ้มละมัย ผู้ว่าราชการจังหวัดลำพูน ให้การต้อนรับ นายโรเบิร์ต เอฟ. โกเดค (H.E. Mr. Robert F. Godec) เอกอัครราชทูตสหรัฐอเมริกาประจำประเทศไทย พร้อมด้วยนางลิสา บูเจนนาส (Consul General Lisa A. Buzenas) กงสุลใหญ่สหรัฐอเมริกาประจำจังหวัดเชียงใหม่ พร้อมคณะ ในโอกาสร่วมหารือแนวทางความร่วมมือระหว่างประเทศสหรัฐอเมริกาและจังหวัดลำพูน โดยมี หัวหน้าส่วนราชการ ผู้บริหารองค์กรปกครองส่วนท้องถิ่น ร่วมให้การต้อนรับ ณ บริษัท เป๊ปซี่-โคล่า (ไทย) เทรดดิ้ง จำกัด สาขาลำพูน
นายสันติธร ยิ้มละมัย ผู้ว่าราชการจังหวัดลำพูน กล่าวว่า จังหวัดลำพูนมุ่งมั่นขับเคลื่อนการดำเนินงานเพื่อเสริมสร้างความยั่งยืนตามเจตนารมณ์ “76 จังหวัด 76 คำมั่นสัญญา เพื่อการพัฒนา เพื่อความเท่าเทียม เพื่อความยั่งยืน “โลกนี้เพื่อเรา”” โดยไม่ทิ้งใครไว้ข้างหลัง ที่ได้ประกาศร่วมกับกระทรวงมหาดไทยและสหประชาชาติประจำประเทศไทยในการขับเคลื่อนเป้าหมายการพัฒนาที่ยั่งยืน (Sustainable Development Goals : SDGs) โดยให้ความสำคัญกับเป้าหมายการพัฒนาที่ยั่งยืนข้อที่ 17 (Partnership) อันถอดบทเรียนมาจากหลักปรัชญาของเศรษฐกิจพอเพียงของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร ซึ่งการเดินทางมาเยือนจังหวัดลำพูนของนายโรเบิร์ต เอฟ. โกเดค (H.E. Mr. Robert F. Godec) เอกอัครราชทูตสหรัฐอเมริกาประจำประเทศไทย และคณะ ในวันนี้ แสดงให้เห็นอย่างชัดแจ้งถึงการมี Passion ที่จะมาเป็นภาคีเครือข่ายกับจังหวัดลำพูนและกระทรวงมหาดไทย ในการสร้างสรรค์สิ่งที่ดีให้เกิดขึ้นกับประเทศไทยและโลกใบเดียวนี้
“จังหวัดลำพูนน้อมนำพระราชดำริของพระบาทสมเด็จพระเจ้าอยู่หัว ที่ทรงมุ่งมั่นในการสืบสาน รักษา และต่อยอด พระราชดำริทั้งปวงของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร ด้วยการมุ่งมั่นทุ่มเทในการบำบัดทุกข์ บำรุงสุข สร้างเสริมคุณภาพชีวิตที่ดีอย่างยั่งยืนให้กับประชาชน สะท้อนผ่านการทรงงานและพระราชกรณียกิจน้อยใหญ่นานัปการ และนับเป็นพระกรุณาธิคุณอันหาที่สุดมิได้ที่สมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา ที่พระองค์ท่านทรงมุ่งมั่นตั้งเป้าในการมุ่งพัฒนาที่ยั่งยืน โดยพระราชทานพระดำรัสว่า Sustainable Village เป็นหน้าที่ของกระทรวงมหาดไทยที่ต้องช่วยกันสร้างให้เกิดขึ้น ซึ่ง "หมู่บ้านยั่งยืน" (Sustainable Village) เป็นองค์รวมที่ครอบคลุมทั้งความมั่นคงทางอาหาร มีอาหารการกิน มีน้ำดื่ม มียารักษาโรค คนด้อยโอกาสไม่ถูกทอดทิ้ง คนใช้ภูมิปัญญาในการทำมาหากินแบบเป็นมิตรกับสิ่งแวดล้อม การถ่ายทอดภูมิปัญญาและการให้การศึกษา การให้คนเข้าถึงบริการภาครัฐ การเสริมสร้างความรักความสามัคคี ทำให้เกิดความเข้าใจกันในสังคม ไม่มีการกดขี่ทางเพศ ไม่มีการค้ามนุษย์ ซึ่งทั้งหมดเป็นหน้าที่ของคนมหาดไทยในการเป็นหัวขบวน เป็นผู้นำ เป็นแม่เหล็ก ดึงทุกภาคส่วนมาขับเคลื่อน บนพื้นฐานของกฎเกณฑ์สากล มีความเสมอภาค ยุติธรรม เปิดกว้าง และเป็นประโยชน์ต่อทุกฝ่าย” ผวจ.ลำพูน กล่าว
นายสันติธร ยิ้มละมัย ผู้ว่าราชการจังหวัดลำพูน กล่าวต่ออีกว่า จังหวัดลำพูนได้ร่วมกันหารือความสัมพันธ์ร่วมกันเพื่อเสริมสร้างความยั่งยืนในพื้นที่จังหวัดลำพูนในหลายประเด็น ได้แก่ 1) ด้านเศรษฐกิจไทย – สหรัฐอเมริกา : การหารือด้านการส่งเสริมการลงทุนของบริษัทสัญชาติอเมริกันในจังหวัดลำพูน เพื่อเชื่อมโยงกับระเบียงเศรษฐกิจพิเศษภาคเหนือ (Northern Economic Corridor: NEC) โครงการจัดตั้งนิคมอุตสาหกรรมในพื้นที่จังหวัดลำพูน เฟส 2 และการสร้างท่าอากาศยานเชียงใหม่ แห่งที่ 2 ในอนาคต ทั้งนี้ สถานทูตสหรัฐอเมริกาจะสนับสนุนการเชื่อมโยงและการลงทุนของหอการค้าอเมริกันในประเทศไทย (American Chamber of Commerce in Thailand: AMCHAM) ในพื้นที่จังหวัดลำพูนต่อไป 2) ด้านการส่งเสริมเศรษฐกิจสร้างสรรค์ในจังหวัดลำพูน : จังหวัดลำพูน มีวิสัยทัศน์การพัฒนาจังหวัด ที่ว่า “เศรษฐกิจสร้างสรรค์ บนความพอเพียง” จึงได้มีการหารือในประเด็นของการขับเคลื่อนเศรษฐกิจสร้างสรรค์ของจังหวัดลำพูน โดยเฉพาะการยกระดับอุตสาหกรรมสร้างสรรค์ สาขาภาพยนตร์และวีดิทัศน์ 3) ด้านความร่วมมือในการจัดการปัญหาไฟป่า หมอกควัน และฝุ่นละอองขนาดเล็ก (PM2.5) : เป็นที่ทราบกันดีว่า จังหวัดลำพูนและจังหวัดในภาคเหนือประสบปัญหาไฟป่า หมอกควัน และฝุ่นละอองขนาดเล็ก (PM2.5) อย่างต่อเนื่อง ซึ่งทั้ง 2 ฝ่ายได้หารือถึงการรณรงค์การลดการเผาในภาคการเกษตร โดยเฉพาะการเก็บเกี่ยวผลผลิตทางการเกษตร โดยในปี 2565 จังหวัดลำพูน นับว่าเป็นจังหวัดที่มีจำนวนจุดความร้อน (Hotspot) ในเขตพื้นที่ภาคเหนือตอนบนน้อยที่สุด แต่ก็ได้รับผลกระทบอย่างมาก อนึ่ง บริษัท เป๊ปซี่-โคล่า (ไทย) เทรดดิ้ง จำกัด สาขาลำพูน เป็นหนึ่งในบริษัทที่ให้ความสำคัญกับความยั่งยืนด้านสิ่งแวดล้อมและคุณภาพชีวิตเกษตรกร และมีโครงการความร่วมมืออย่างรอบด้าน รวมถึงการลดการเผาในพื้นที่เกษตร ส่งผลให้ลดปัญหา PM2.5 ซึ่งสามารถนำโครงการเหล่านี้ ไปขยายผลโครงการเพื่อสังคมเหล่านี้ไปพื้นที่อื่น ๆ ในจังหวัดลำพูนได้
นายสันติธร ยิ้มละมัย ผู้ว่าราชการจังหวัดลำพูน กล่าวเพิ่มเติมว่า นอกจากนี้ในวันนี้ได้มีการรับฟังการบรรยายสรุปจากการเข้าเยี่ยมชมภายในโรงงานบริษัท เป๊ปซี่-โคล่า (ไทย) เทรดดิ้ง จำกัด จังหวัดลำพูน ที่ได้นำกลยุทธ์ PepsiCo Positive (pep +) มาปรับใช้เป็นแนวปฏิบัติในการทำงาน ประกอบไปด้วย 3 เสาหลัก ได้แก่ (1) การเกษตรเชิงบวก (positive agriculture) (2) ห่วงโซ่คุณค่าเชิงบวก (positive value chain) และ (3) ทางเลือกเชิงบวก (positive choices) ซึ่งกลยุทธ์เหล่านี้นับว่าเป็นแนวคิดสำคัญในการผลักดันการดำเนินการเพื่อความยั่งยืนด้านสิ่งแวดล้อมและคุณภาพชีวิตของเกษตรกร โดยเฉพาะการส่งเสริมและสนับสนุนเกษตรกรในจังหวัดลำพูนในการปลูกมันฝรั่งในพื้นที่อำเภอทุ่งหัวช้าง และอำเภอลี้ รวมถึงการบริหารจัดการขยะในชุมชนบ้านไร่ ตำบลอุโมงค์ อำเภอเมืองลำพูน ภายใต้โครงการ “Journey to Zero Waste” ซึ่งโครงการเหล่านี้เป็นหัวใจสำคัญในการสร้างการเติบโตทางธุรกิจควบคู่ไปกับการสร้างคุณค่าให้กับสังคมไปพร้อมกัน
“จังหวัดลำพูนจะได้เสริมสร้างพลังความร่วมมือจากภาคีเครือข่ายทั้ง 7 ภาคีเครือข่ายและทุกภาคส่วน โดยเฉพาะอย่างยิ่งประเทศสหรัฐอเมริกาซึ่งทั้งสองประเทศมีความสัมพันธ์ทางการทูตมาอย่างยาวนานถึง 190 ปี และจะได้ขยายความร่วมมือระหว่างกันให้มากขึ้นบนผลประโยชน์ร่วมกันให้เป็นรูปธรรมในทุกมิติ ทั้งด้านเศรษฐกิจ การท่องเที่ยว วิทยาศาสตร์ และเทคโนโลยีระหว่างกัน และความร่วมมือระดับภูมิภาคอย่างยั่งยืน” ผวจ.ลำพูน กล่าวทิ้งท้าย

ที่มา : https://www.thaigov.go.th/news/contents/details/71822