รัฐบาลไทย-ข่าวทำเนียบรัฐบาล-กรมทางหลวงชนบท ฟื้นฟูเส้นทางที่ได้รับผลกระทบจากอุทกภัย บริเวณถนนสาย นม.021 สะพานข้ามลำปลายมาศ จังหวัดนครราชสีมา เสร็จสมบูรณ์


วันพุธที่ 30 สิงหาคม 2566
กรมทางหลวงชนบท ฟื้นฟูเส้นทางที่ได้รับผลกระทบจากอุทกภัย บริเวณถนนสาย นม.021 สะพานข้ามลำปลายมาศ จังหวัดนครราชสีมา เสร็จสมบูรณ์
เพิ่มศักยภาพการคมนาคมระหว่างอำเภอ ประชาชนเดินทางได้อย่างสะดวกปลอดภัย
กรมทางหลวงชนบท กระทรวงคมนาคม โดยสำนักงานทางหลวงชนบทที่ 5 (นครราชสีมา) ดำเนินโครงการซ่อมฟื้นฟูทางหลวงชนบทอันเนื่องจากเหตุภัยพิบัติ บริเวณถนนสาย นม.021 สะพานข้ามลำปลายมาศ ตำบลหลุงตะเคียน และโนนตูม อำเภอชุมพวง จังหวัดนครราชสีมา เสร็จสมบูรณ์ โดยซ่อมสร้างผิวลาดยางนำวัสดุเดิมมาใช้ใหม่ (Recycling) กว้าง 6 - 8 เมตร ระยะทาง 2.710 กิโลเมตร และก่อสร้างถนนคอนกรีตเสริมเหล็ก กว้าง 8 เมตร ระยะทาง 406 เมตร พร้อมดาดคอนกรีตป้องกันการกัดเซาะคันทาง ใช้งบประมาณ 18.980 ล้านบาท เพื่อบรรเทาความเดือดร้อนให้ประชาชนสามารถเดินทางจากอำเภอชุมพวง - ห้วยแถลง ได้อย่างสะดวกรวดเร็วปลอดภัย เนื่องจากเป็นเส้นทางเชื่อมระหว่างถนนสาย นม.4043 แยก ทล.2175 - บ้านผักกาดหญ้า อำเภอชุมพวง กับถนนสาย นม.4006 แยก ทล.2226 - อำเภอห้วยแถลง ช่วยให้ประหยัดเวลาในการเดินทางและขนส่งพืชผลทางการเกษตร

ที่มา : https://www.thaigov.go.th/news/contents/details/71824