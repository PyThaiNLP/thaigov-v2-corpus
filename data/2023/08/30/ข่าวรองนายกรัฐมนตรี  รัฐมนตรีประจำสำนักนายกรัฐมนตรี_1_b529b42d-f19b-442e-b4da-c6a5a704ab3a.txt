รัฐบาลไทย-ข่าวทำเนียบรัฐบาล-รมต.อนุชา ชื่นชม 605 ศูนย์ราชการให้บริการประชาชน “สะดวก รวดเร็ว เข้าถึงง่าย” ตามมาตรฐาน GECC ย้ำราชการยุคใหม่ต้องมีการปรับตัว และเป็นข้าราชการในใจประชาชน


วันพุธที่ 30 สิงหาคม 2566
30/08/2566
พิมพ์
รมต.อนุชา ชื่นชม 605 ศูนย์ราชการให้บริการประชาชน “สะดวก รวดเร็ว เข้าถึงง่าย” ตามมาตรฐาน GECC ย้ำราชการยุคใหม่ต้องมีการปรับตัว และเป็นข้าราชการในใจประชาชน
รมต.อนุชา ชื่นชม 605 ศูนย์ราชการให้บริการประชาชน “สะดวก รวดเร็ว เข้าถึงง่าย” ตามมาตรฐาน GECC ย้ำราชการยุคใหม่ต้องมีการปรับตัว และเป็นข้าราชการในใจประชาชน
วันนี้ (30 สิงหาคม 2566) เวลา 13.00 น. ณ ห้องประชุมวายุภักษ์ แกรนด์ บอลรูม ชั้น 4 อาคารศูนย์ประชุมวายุภักษ์ โรงแรมเซ็นทรา บายเซ็นทารา ศูนย์ราชการและคอนเวนชันเซ็นเตอร์ แจ้งวัฒนะ นายอนุชา นาคาศัย รัฐมนตรีประจำสำนักนายกรัฐมนตรี รักษาราชการแทนรัฐมนตรีว่าการกระทรวงอุตสาหกรรม เป็นประธานในพิธีมอบโล่และตรารับรองมาตรฐานการให้บริการของศูนย์ราชการสะดวก (GECC) ประจำปี พ.ศ.2566 จํานวน 605 ศูนย์ เพื่อเป็นสัญลักษณ์ แสดงถึงการให้บริการประชาชนของหน่วยงานของรัฐที่มีการให้บริการด้วยความ “สะดวก รวดเร็ว เข้าถึงง่าย” ตามนโยบายของนายกรัฐมนตรีและปลัดสํานักนายกรัฐมนตรี โดยมี นายธีระพงษ์ วงศ์ศิวะวิลาส ปลัดสำนักนายกรัฐมนตรี นายธัชชญาณ์ณัช เจียรธนัทกานนท์ เลขานุการรัฐมนตรีประจำสำนักนายกรัฐมนตรี นายชนะศักดิ์ อัยตถาวงศ์ ที่ปรึกษารัฐมนตรีประจำสำนักนายกรัฐมนตรี ร่วมด้วย
รัฐมนตรีประจำสำนักนายกรัฐมนตรี เปิดเผยว่าที่ผ่านมามีหน่วยงานของรัฐที่สมัครขอรับการรับรองมาตรฐาน ศูนย์ราชการสะดวก จํานวน 6,787 ศูนย์ และได้รับการรับรองมาตรฐานแล้ว จํานวน 3,017 ศูนย์ สําหรับปี พ.ศ. 2556 มีหน่วยงานของรัฐที่สมัครขอรับการรับรองมาตรฐานการให้บริการของศูนย์ราชการสะดวก จํานวน 2,081 ศูนย์ และคณะกรรมการอํานวยการศูนย์ราชการสะดวก โดยมีรองนายกรัฐมนตรี (นายวิษณุ เครืองาม) เป็นประธานกรรมการ ได้มอบหมายให้คณะอนุกรรมการตรวจประเมินมาตรฐานศูนย์ราชการสะดวก จํานวน 10 คณะ ทําหน้าที่ในการตรวจ ประเมินมาตรฐานผ่านระบบเทคโนโลยีสารสนเทศโดยระบบ Video Conference และลงพื้นที่ Site Visit เพื่อพิจารณา หลักฐานเชิงประจักษ์ทั้งทางด้านกายภาพ ด้านคุณภาพ และด้านผลลัพธ์ รวมทั้งการสัมภาษณ์ผู้รับบริการ ณ จุดให้บริการ โดยคณะกรรมการฯ ได้พิจารณาให้การรับรองมาตรฐานการให้บริการของศูนย์ราชการสะดวก ประจําปี พ.ศ. 2566 จํานวน 605 ศูนย์ แบ่งเป็นมาตรฐาน 3 ระดับ ได้แก่
1. ระดับเป็นเลิศ หรือ สีทอง หมายถึง หน่วยงานมีการเพิ่มเติมนวัตกรรมและเทคโนโลยีสําหรับให้บริการด้วยระบบดิจิทัล สะดวกทุกที่ทุกเวลา จํานวน 8 ศูนย์ ได้แก่ โรงพยาบาลเจ้าพระยาอภัยภูเบศร สํานักงานยุติธรรมจังหวัดพิษณุโลก การประปาส่วนภูมิภาคสาขาเชียงใหม่ (ชั้นพิเศษ) การประปาส่วนภูมิภาค สาขาอุดรธานี (ชั้นพิเศษ) การไฟฟ้าส่วนภูมิภาคจังหวัดอุบลรสชธานี การไฟฟ้าส่วนภูมิภาคอําเภอนางรอง การไฟฟ้าส่วนภูมิภาคเมืองพัทยา การไฟฟ้าส่วนภูมิภาคสาขาอําเภอขุนหาญ
2. ระดับก้าวหน้า หรือ สีเงิน หมายถึง หน่วยงานมีการเพิ่มเติมนวัตกรรม ให้บริการสะดวกรวดเร็ว เข้าถึงง่าย และใช้เทคโนโลยีในการให้บริการ จํานวน 108 ศูนย์
3. ระดับพื้นฐาน หรือ สีฟ้า หมายถึง หน่วยงานมีการให้บริการสะดวก รวดเร็ว เข้าถึงง่าย จํานวน 489 ศูนย์
รัฐมนตรีประจำสำนักนายกรัฐมนตรี กล่าวว่า พลเอก ประยุทธ์ จันทร์โอชา นายกรัฐมนตรี และ ดร.วิษณุ เครืองาม รองนายกรัฐมนตรี ฝากคำชื่นชมการดำเนินงานของหน่วยงานภาครัฐที่ได้เข้าร่วมโครงการจนกระทั่งได้รับรางวัลในปีนี้ ในนามของรัฐบาลขอขอบคุณทุกหน่วยงานที่มีความมุ่งมั่น ตั้งใจ มีการปรับตัวให้ทันโลก ทันยุค ทันสมัย เพื่อตอบโจทย์การให้บริการประชาชนได้อย่าง สะดวก รวดเร็ว เข้าถึงง่าย ทำให้เห็นว่าหน่วยงานภาครัฐมีการปรับตัวที่ดีขึ้นต่อการเปลี่ยนแปลงของโลก โดยเฉพาะโลกยุคใหม่ที่ให้ความสำคัญกับการใช้เทคโนโลยีดิจิทัล โล่รางวัลและตรามาตรฐานที่มอบให้องค์กรภาครัฐในวันนี้ จะเป็นเครื่องเตือนใจถึงความพยายามและให้ทุกหน่วยงานได้ระลึกว่าจะทำหน้าที่เพื่อประโยชน์สูงสุดของประชาชน และเป็นเครื่องเตือนใจถึงบทบาทของข้าราชการไทยในใจประชาชน

ที่มา : https://www.thaigov.go.th/news/contents/details/71836