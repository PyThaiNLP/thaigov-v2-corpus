รัฐบาลไทย-ข่าวทำเนียบรัฐบาล-ทีมโฆษกฯ สักการะสิ่งศักดิ์สิทธิ์ประจำทำเนียบรัฐบาลในโอกาสจะสิ้นสุดวาระ พร้อมเข้าพบนายกรัฐมนตรีเพื่อขอบคุณในการสนับสนุนตลอดระยะเวลาการทำงาน


วันพุธที่ 30 สิงหาคม 2566
30/08/2566
พิมพ์
ทีมโฆษกฯ สักการะสิ่งศักดิ์สิทธิ์ประจำทำเนียบรัฐบาลในโอกาสจะสิ้นสุดวาระ พร้อมเข้าพบนายกรัฐมนตรีเพื่อขอบคุณในการสนับสนุนตลอดระยะเวลาการทำงาน
ทีมโฆษกฯ สักการะสิ่งศักดิ์สิทธิ์ประจำทำเนียบรัฐบาลในโอกาสจะสิ้นสุดวาระ พร้อมเข้าพบนายกรัฐมนตรีเพื่อขอบคุณในการสนับสนุนตลอดระยะเวลาการทำงาน
วันนี้ (30 ส.ค. 66)  เวลา 08.29 น. ทีมโฆษกประจำสำนักนายกรัฐมนตรีประกอบด้วย นางสาวรัชดา ธนาดิเรก นางสาวไตรศุลี  ไตรสรณกุล นางสาวทิพานัน ศิริชนะ รองโฆษกประจำสำนักนายกรัฐมนตรี ได้ทำการสักการะพระพรหมบนตึกไทยคู่ฟ้า ศาลพระภูมิเจ้าที่ และศาลตา ศาลยาย สิ่งศักดิ์สิทธิ์ประจำทำเนียบรัฐบาล ในโอกาสกำลังจะสิ้นสุดวาระ
จากนั้น ทั้ง 3 ท่าน ได้เข้าพบ พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม และมอบพวงมาลัยเพื่อแสดงความขอบคุณนายกรัฐมนตรีที่ให้โอกาส และเชื่อมั่นทีมงานโฆษก คอยให้การสนับสนุนภารกิจของทีมโฆษกฯ  ซึ่งนอกจากนายกรัฐมนตรีจะเป็นผู้บังคับบัญชาแล้ว ยังเปรียบเหมือนผู้ใหญ่ในครอบครัว ที่คอยให้คำแนะนำปรึกษาและให้กำลังใจแก่ทีมโฆษกฯ และเจ้าหน้าที่อย่างเต็มที่ทุกด้านตลอดระยะเวลาการทำงานที่ผ่านมา
ทั้งนี้ พลเอก ประยุทธ์ ได้กล่าวขอบคุณทีมรองโฆษกฯ ที่ได้เข้ามาอวยพร รวมถึงขอบคุณสำหรับความร่วมมือกันในการทำงานทุกภารกิจที่สามารถผ่านไปได้อย่างราบรื่น และอวยพรให้ทีมโฆษกฯ ทุกคนปฏิบัติหน้าที่ของตนเองที่กำลังจะเกิดขึ้นในอนาคตอย่างเต็มที่ เพื่อประโยชน์แก่ชาติบ้านเมือง และส่วนรวมต่อไป หลังจากนี้ทุกคนยังสามารถพบเจอกันได้ มีอะไรก็พูดคุยกัน ไม่ได้หายไปไหน  ซึ่งบรรยากาศการเข้าพบเป็นไปอย่างอบอุ่น และเป็นกันเอง ทั้งนี้ ระหว่างที่นายกรัฐมนตรีกล่าวขอบคุณ ทีมรองโฆษกฯ มีน้ำตาคลอ ด้วยความตื้นตันใจ หลังจากนั้น นายกรัฐมนตรีและทีมรองโฆษกฯ ได้โอบกอดให้กำลังใจซึ่งกันและกัน

ที่มา : https://www.thaigov.go.th/news/contents/details/71825