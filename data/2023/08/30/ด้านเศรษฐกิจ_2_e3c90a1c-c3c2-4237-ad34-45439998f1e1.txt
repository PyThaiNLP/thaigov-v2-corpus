รัฐบาลไทย-ข่าวทำเนียบรัฐบาล-ปลัดฯ ณัฐพล นำทีม MIND ล่องอีสานเหนือ เน้นย้ำ สอจ. ขานรับนโยบายอุตสาหกรรมเศรษฐกิจสร้างความเจริญในพื้นที่ พร้อมนำแนวทาง 4 มิติ เพิ่มความเข้มแข็งและยั่งยืนแก่โรงงานอุตสาหกรรม


วันพุธที่ 30 สิงหาคม 2566
30/08/2566
พิมพ์
ปลัดฯ ณัฐพล นำทีม MIND ล่องอีสานเหนือ เน้นย้ำ สอจ. ขานรับนโยบายอุตสาหกรรมเศรษฐกิจสร้างความเจริญในพื้นที่ พร้อมนำแนวทาง 4 มิติ เพิ่มความเข้มแข็งและยั่งยืนแก่โรงงานอุตสาหกรรม
ปลัดฯ ณัฐพล นำทีม MIND ล่องอีสานเหนือ เน้นย้ำ สอจ. ขานรับนโยบายอุตสาหกรรมเศรษฐกิจสร้างความเจริญในพื้นที่ พร้อมนำแนวทาง 4 มิติ เพิ่มความเข้มแข็งและยั่งยืนแก่โรงงานอุตสาหกรรม
จังหวัดอุดรธานี : วันที่ 27 สิงหาคม 2566 ดร.ณัฐพล รังสิตพล ปลัดกระทรวงอุตสาหกรรม ลงพื้นที่ตรวจติดตามการดำเนินงานของสำนักงานอุตสาหกรรมจังหวัดอุดรธานี และสกลนคร พร้อมเยี่ยมชมหน่วยงานศูนย์ส่งเสริมอุตสาหกรรมภาคที่ 4 กรมส่งเสริมอุตสาหกรรม สำนักงานอุตสาหกรรมพื้นฐานและการเหมืองแร่เขต 2 กรมอุตสาหกรรมพื้นฐานและกาคเหมืองแร่ โดยมี นางสาวณัฏฐิญา เนตยสุภา รองปลัดกระทรวงอุตสาหกรรม นายวิษณุ ทับเที่ยง หัวหน้าผู้ตรวจราชการกระทรวงอุตสาหกรรม นายเดชา จาตุธนานันท์ ผู้ตรวจราชการกระทรวงอุตสาหกรรม นางสาวณิรดา วิสุทธิชาติธาดา ผู้ช่วยปลัดกระทรวงอุตสาหกรรม นางสุชาดา โพธิ์เจริญ รองอธิบดีกรมส่งเสริมอุตสาหกรรม และคณะผู้บริหาร MIND ร่วมลงพื้นที่ โดยมีนายฐิติณัฏฐ์ มุณีรัตน์ อุตสาหกรรมจังหวัดอุดรธานี นายกิติพงษ์ ชลิทธิกุล อุตสาหกรรมจังหวัดสกลนคร นำเสนอข้อมูล ณ ศูนย์ส่งเสริมอุตสาหกรรมภาคที่ 4 จังหวัดอุดรธานี และสำนักงานอุตสาหกรรมจังหวัดอุดรธานี ​
นายฐิติณัฏฐ์ มุณีรัตน์ อุตสาหกรรมจังหวัดอุดรธานี รายงานว่า อุดรธานีมีโรงงานอุตสาหกรรม 699 โรงงาน มีประทานบัตรเหมืองแร่ 6 แปลง ได้แก่ แร่หิน หินทราย และเหมืองแร่โพแทช มี SME 46,014 ราย โดยบริษัท ไทยนำมันสำปะหลัง จำกัด เป็นตัวอย่างของโรงงานที่มีการนำระบบอัตโนมัติเพื่อเพิ่มประสิทธิภาพการผลิต และระบบบำบัดน้ำเสีย Biogas นำไปผลิตกระแสไฟฟ้าใช้ในโรงงาน รวมทั้งยังเคยได้รับรางวัล CSR-DIW ต่อเนื่อง 8 ปี มีการนำของเสียจากกระบวนการผลิตให้เป็นก๊าซชีวภาพเพื่อใช้ทดแทนน้ำมันเตา และช่วยเหลือประชาชนโดยจัดโครงการ "กากมัน สู่เห็ดฟางชุมชน" สร้างอาชีพและรายได้ให้ชุมชนกว่า 60,000 บาท/เดือน
นายกิติพงษ์ ชลิทธิกุล อุตสาหกรรมจังหวัดสกลนคร กล่าวว่า สกลนครมีโรงงาน 353 โรงงาน มี SME จำนวน 36,900 ราย ส่วนใหญ่ประกอบธุรกิจด้านอาหาร ผลิตภัณฑ์จากพืช ปัจจุบันมีโรงงานลงระบบ i-industry 98.78% และ iSingleForm 90.55% โดยมี บริษัท อีสานพัฒนาอุตสาหกรรม ปาล์ม จำกัด ประกอบกิจการหีบน้ำมันปาล์ม ที่ประสบความสำเร็จสามารถยกระดับมาตรฐานสู่สากล มีการสร้างเครือข่ายอุตสาหกรรมรักษ์สิ่งแวดล้อม เฝ้าระวังมลภาวะต่อชุมชน และสำรวจผลกระทบโดยรอบ รวมทั้งมีการบริหารจัดการก๊าซเรือนกระจกและการคัดแยกขยะ นอกจากนี้ยังมีการจ้างแรงงานเป็นคนในพื้นที่มากกว่า 90% มีการส่งเสริมการเพาะเห็ดฟางจากทะลายปาล์ม และผลิตสบู่จากน้ำมันปาล์ม
ด้านนายวัชระ ศรีคัฒนพรหม รองผู้อำนวยการ ผู้จัดการเขต 9 ธนาคารพัฒนาวิสาหกิจขนาดกลางและขนาดย่อมแห่งประเทศไทย (ธพว.) รายงานผลการดำเนินงานตั้งแต่ 2563-2566 ผลการเบิกจ่าย รายงาน Productivity ภาพรวม Outstanding PL/NPL ทั้งนี้ SME ที่ขอสินเชื่อส่วนใหญ่ประกอบกิจการรับเหมาก่อสร้างอาคาร ที่พักอาศัย ธุรกิจค้าปลีก เป็นต้น
ปลัดกระทรวงอุตสาหกรรม กล่าวว่า การพัฒนาภาคการเกษตรนอกจากการส่งเสริมการแปรรูปเป็นผลิตภัณฑ์แล้ว ควรสร้างมูลค่าเพิ่มตั้งแต่เป็นวัตถุดิบ โดยทำให้สินค้าเป็นระดับพรีเมี่ยมเพื่อช่วยให้มีราคาสูงขึ้นตั้งแต่ต้นน้ำ รวมถึงการวิเคราะห์ข้อมูลดัชนีอุตสาหกรรม ควรวิเคราะห์ในระดับจังหวัดด้วย เพื่อให้สามารถนำข้อมูลมากำหนดแนวทางการพัฒนาธุรกิจในเชิงพื้นที่ได้อย่างเหมาะสม ส่วนด้านการติดตามโรงงานอุตสาหกรรม ให้กรอกข้อมูลการประกอบการใน iSingleform ควรมีการกำหนดเป็น KPI ระดับเจ้าหน้าที่ เพื่อกระตุ้นการทำงานและเป็นตัวเร่งในการขับเคลื่อนการทำงานอย่างต่อเนื่อง นอกจากนี้ในด้านการแก้ไขการประท้วงซ้ำซาก กรณีเหมืองโพแทช ควรสร้างความเข้าใจไปยังประชาชนที่ได้รับผลกระทบ และมาตรการความช่วยเหลือต่างๆ เพื่อให้ประชาชนมีส่วนร่วมต่อไป
ด้านรองปลัดฯ ณัฏฐิญา ขอให้ทำความเข้าใจในอุตสาหกรรมเศรษฐกิจ โดยกำหนดเป็นแผนภาพที่สะท้อนให้เห็นถึงการพัฒนาเศรษฐกิจในระดับจังหวัด เพื่อให้การพัฒนามีทิศทางที่ชัดเจน และสอดคล้องกับการยุทธศาสตร์ในพื้นที่ ส่วนด้านการส่งเสริมภาคเกษตรอุตสาหกรรม ขณะนี้ อก. ได้มีการหารือกับ CP All เพื่อให้การสนับสนุนการนำสินค้าชุมชน และ SME เข้าไปจำหน่ายในร้านสะดวกซื้อทั่วประเทศ รวมถึงได้เตรียมการสร้างนักธุรกิจเกษตรอัจฉริยะในระดับจังหวัด เพื่อให้มีความรอบรู้ในการประกอบธุรกิจอย่างมืออาชีพ สำหรับการค้างจ่ายค่าสาธารณูปโภคของหน่วยงาน ขอไม่ให้มีการแปลงงบข้ามหมวด เพื่อสะท้อนค่าใช้จ่ายที่แท้จริงไปยังสำนักงบประมาณต่อไป
หน.ผตร.อก. กล่าวว่า พื้นที่จังหวัดอุดรธานี และหนองคาย มีนักท่องเที่ยวจาก สปป.ลาว เข้ามาซื้อสินค้าเป็นจำนวนมาก ดังนั้น ควรมีการประสานงานกับสภาอุตสาหกรรมจังหวัด และหอการค้าจังหวัด เพื่อวิเคราะห์กลุ่มลูกค้าที่เข้ามาจับจ่ายใช้สอยในพื้นที่ และวางกลยุทธ์ทางการตลาดที่เหมาะสมต่อไป
ผตร.อก.เดชา ให้ข้อมูลเพิ่มเติมว่า จังหวัดอุดรธานี ถือเป็นจังหวัดใหญ่และมีหน่วยงานภาครัฐ และภาคเอกชนที่แข็งแกร่ง หากมีการบูรณาการความร่วมมือกัน จะสามารถวางแนวทางการพัฒนาจังหวัดไปสู่การเป็นเมืองอัจฉริยะ มีสิ่งแวดล้อมที่ดีได้อย่างมีประสิทธิภาพ
ผู้ช่วยปลัดกระทรวงอุตสาหกรรม กล่าวถึงการรายงานการประกอบการใน iSingleForm ถือเป็นหน้าที่ที่โรงงานจะต้องรายงานข้อมูลรายเดือน ภายในทุกวันที่ 15 ของเดือนถัดไป ซึ่งในส่วนของข้อมูลการกักเก็บและจัดการสิ่งปฏิกูลหรือวัสดุที่ไม่ใช้แล้วสำหรับผู้ก่อกำเนิดสิ่งปฏิกูล หากไม่รายงานภายใน 31 สิงหาคมนี้ จะมีโทษและถูกปรับ

ที่มา : https://www.thaigov.go.th/news/contents/details/71818