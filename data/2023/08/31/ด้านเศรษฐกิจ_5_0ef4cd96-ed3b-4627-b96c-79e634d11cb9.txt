รัฐบาลไทย-ข่าวทำเนียบรัฐบาล-กรมทางหลวงชนบท ก่อสร้างและยกระดับถนนสาย อบ.4019 จังหวัดอุบลราชธานี เสร็จสมบูรณ์ 


วันพฤหัสบดีที่ 31 สิงหาคม 2566
กรมทางหลวงชนบท ก่อสร้างและยกระดับถนนสาย อบ.4019 จังหวัดอุบลราชธานี เสร็จสมบูรณ์
เพิ่มประสิทธิภาพการคมนาคมขนส่งให้ประชาชนเดินทางระหว่างตำบล อำเภอ ได้อย่างสะดวกรวดเร็วและปลอดภัย
กรมทางหลวงชนบท กระทรวงคมนาคม โดยสำนักงานทางหลวงชนบทที่ 7 (อุบลราชธานี) ดำเนินโครงการก่อสร้างถนนและยกระดับทางหลวงชนบทสาย อบ.4019 แยก ทล.2172 - บ้านนาเยีย อำเภอนาเยีย จังหวัดอุบลราชธานี เสร็จสมบูรณ์ โดยก่อสร้างถนนคอนกรีตเสริมเหล็กขนาด 2 ช่องจราจร ขยายผิวจราจรกว้าง 6 เมตร ไหล่ทางกว้างข้างละ 1 เมตร พร้อมติดตั้งเครื่องหมายจราจรและสิ่งอำนวยความปลอดภัย บริเวณช่วง กม. ที่ 1+500 - 6+350 และ 17+400 - 21+025 รวมระยะทาง 8.475 กิโลเมตร ใช้งบประมาณ 52.230 ล้านบาท เพื่อเป็นการยกระดับคุณภาพชีวิตที่ดีให้ประชาชนสามารถเดินทางขนส่งพืชผลทางการเกษตรเชื่อมระหว่างอำเภอนาเยียไปยังอำเภอพิบูลมังสาหารได้เป็นอย่างดี รวมถึงใช้เป็นเส้นทางลัด/ทางเลี่ยงในช่วงเทศกาลและแบ่งเบาการจราจร เนื่องจากเส้นทางนี้มีปริมาณการจราจรมากถึง 3,739 คัน/วัน

ที่มา : https://www.thaigov.go.th/news/contents/details/71858