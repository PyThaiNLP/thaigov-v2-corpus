รัฐบาลไทย-ข่าวทำเนียบรัฐบาล-SME D Bank ผนึก Otteri ปั้นเจ้าสัวแฟรนไชส์ร้านสะดวกซัก จัดเต็มพาถึงเงินทุนคู่ช่วยพัฒนา ติดปีกเอสเอ็มอีโตก้าวกระโดดด้วยแฟรนไชส์


วันพฤหัสบดีที่ 31 สิงหาคม 2566
31/08/2566
พิมพ์
SME D Bank ผนึก Otteri ปั้นเจ้าสัวแฟรนไชส์ร้านสะดวกซัก จัดเต็มพาถึงเงินทุนคู่ช่วยพัฒนา ติดปีกเอสเอ็มอีโตก้าวกระโดดด้วยแฟรนไชส์
SME D Bank ผนึกพลังแฟรนไชส์ซอร์ร้านสะดวกซัก “Otteri” ปั้นผู้ประกอบการเอสเอ็มอีขึ้นแท่นเจ้าของธุรกิจแฟรนไชส์ร้านสะดวกซัก ผ่านการสนับสนุนเข้าถึง “สินเชื่อธุรกิจแฟรนไชส์” วงเงินกู้สูงถึง 80% ของมูลค่าการลงทุน
SME D Bank ผนึกพลังแฟรนไชส์ซอร์ร้านสะดวกซัก “Otteri” ปั้นผู้ประกอบการเอสเอ็มอีขึ้นแท่นเจ้าของธุรกิจแฟรนไชส์ร้านสะดวกซัก ผ่านการสนับสนุนเข้าถึง “สินเชื่อธุรกิจแฟรนไชส์” วงเงินกู้สูงถึง 80% ของมูลค่าการลงทุน ควบคู่ช่วยพัฒนาเติมศักยภาพครบวงจร ติดปีกเติบโตก้าวกระโดดด้วยโมเดลแฟรนไชส์
นางสาวนารถนารี รัฐปัตย์ กรรมการผู้จัดการ ธนาคารพัฒนาวิสาหกิจขนาดกลางและขนาดย่อมแห่งประเทศไทย (ธพว.) หรือ SME D Bank มอบหมาย นายโมกุล โปษยะพิสิษฐ์ รองกรรมการผู้จัดการ เปิดเผยถึงความร่วมมือระหว่าง SME D Bank กับแฟรนไชส์ซอร์ (Franchisor) ร้านสะดวกซัก แบรนด์  “Otteri” ว่า ปัจจุบัน ธุรกิจร้านสะดวกซัก ได้รับความนิยมอย่างสูง สามารถตอบไลฟ์สไตล์คนรุ่นใหม่ที่ต้องการความสะดวกสบาย ประหยัดเวลาได้เป็นอย่างดี ทำให้มีผู้สนใจอยากเข้ามาประกอบธุรกิจนี้จำนวนมาก โดยส่วนใหญ่ต้องการลงทุนในรูปแบบซื้อแฟรนไชส์ (Franchise)  เพราะเริ่มต้นธุรกิจได้ง่าย  มีแฟรนไชส์ซอร์เป็นพี่เลี้ยงช่วยแนะนำให้คำปรึกษาธุรกิจ  ดังนั้น SME D Bank ธนาคารเพื่อเอสเอ็มอีไทย และ บริษัท เค-เน็กซ์ คอร์ปอเรชั่น (KNX)  โดยนายกวิน นิทัศนจารุกุล ประธานเจ้าหน้าที่บริหาร เจ้าของธุรกิจแฟรนไชส์ร้านสะดวกซัก แบรนด์  “Otteri”  ร่วมดำเนินโครงการสนับสนุนผู้ประกอบการ ให้ก้าวเป็นเจ้าของแฟรนไชส์ร้าน Otteri  ควบคู่ช่วยพัฒนาเสริมศักยภาพการดำเนินธุรกิจให้เติบโตอย่างยั่งยืน
การดำเนินงานของ SME D Bank สนับสนุนภายใต้แนวทาง “เติมทุนคู่พัฒนา” โดยด้าน “การเงิน”  เมื่อผู้ประกอบการได้รับสิทธิเป็นแฟรนไชส์ซี (Franchisee) จาก Otteri แล้ว สามารถขอ “สินเชื่อธุรกิจแฟรนไชส์” จาก SME D Bank ได้ทันที เพื่อใช้เป็นเงินลงทุน  วงเงินกู้ได้สูงสุดถึง 80% ของมูลค่าการลงทุน อัตราดอกเบี้ยเริ่มต้น MLR -1% (ประมาณ 6.5% ต่อปี) ระยะเวลากู้ยืมสูงสุด 7 ปี ปลอดชำระเงินต้นสูงสุด 6 เดือน
ควบคู่ให้บริการด้าน “การพัฒนา” สนับสนุนให้ผู้ประกอบการเอสเอ็มอี ต่อยอดกิจการเติบโตขึ้นอีกระดับด้วยโมเดลแฟรนไชส์ พร้อมเติมศักยภาพให้แฟรนไชส์ซี สามารถเดินหน้าธุรกิจเติบโตยั่งยืน ผ่านความร่วมมือกับหน่วยงานภาครัฐและเอกชน ขับเคลื่อนโครงการต่าง ๆ เช่น จัดหลักสูตร “Advanced CMF” ร่วมกับ  PMG Academy รูปแบบคอร์สอบรมเข้มข้น ส่งเสริมผู้ประกอบการเอสเอ็มอีที่มีระบบแฟรนไชส์อยู่แล้วได้ต่อยอดขยายกิจการให้เติบโตขึ้นไปอีก นอกจากนั้น จัดกิจกรรมเติมความรู้ที่จำเป็นแก่แฟรนไชส์ซอร์และแฟรนไชส์ซีอย่างต่อเนื่อง โดยเฉพาะความรู้ด้านการเงิน ภาษี บัญชี และมาตรฐานระบบแฟรนไชส์ ฟรี ไม่มีค่าใช้จ่ายใดๆ ทั้งสิ้น  ตัวอย่างเช่น กิจกรรม “โอกาสการเติบโตอย่างยั่งยืนธุรกิจแฟรนไชส์กับ Otteri” ณ อาคาร SME Bank Tower ในวันที่ 31 สิงหาคม 2566  ภายในงานมีการสัมมนามอบความรู้เคล็ดลับการทำธุรกิจแฟรนไชส์ให้ประสบความสำเร็จ ตลอดจน ออกบูธให้คำปรึกษาแนะนำธุรกิจจากโค้ชมืออาชีพในโครงการ “SME D Coach” รวมถึง  มีการมอบสินเชื่อธุรกิจแฟรนไชส์ให้แก่บริษัท แคร์คลีนโปร จำกัด โดยนายนิติกร บุญประเสริฐ์ ซึ่งเป็นผู้ประกอบการรายแรกที่ได้รับการอนุมัติสินเชื่อจากความร่วมมือของ SME D Bank และ Otteri
“ธุรกิจร้านสะดวกซัก “Otteri” เป็นแฟรนไชส์ที่มีคุณภาพ มีระบบบริหารจัดการอย่างมืออาชีพ ตอบเทรนด์และไลฟ์สไตล์ของผู้บริโภคยุคปัจจุบันได้เป็นอย่างดี พิสูจน์ความสำเร็จด้วยจำนวนสาขามากกว่า 1,000 แห่งทั่วประเทศ และกำลังขยายสู่ประเทศเพื่อนบ้าน อาทิ กัมพูชา เวียดนาม ลาว และประเทศอื่นๆที่ใกล้เคียง ความร่วมมือในครั้งนี้ จะช่วยสร้างประโยชน์ให้ผู้สนใจ สามารถก้าวสู่การเป็นเจ้าของธุรกิจได้ง่ายขึ้น และดำเนินธุรกิจต่อไปให้เติบโตอย่างยั่งยืน นอกจากนั้น ยังเป็นส่วนหนึ่งในการขับเคลื่อนเศรษฐกิจ จากการเพิ่มจำนวนผู้ประกอบการเอสเอ็มอี ผ่านโมเดลแฟรนไชส์” นายโมกุล กล่าวเสริม
ผู้สนใจแจ้งความประสงค์รับบริการด้านการเงินและงานพัฒนาจาก SME D Bank ติดต่อได้ผ่านช่องทางต่าง ๆ เช่น เว็บไซต์ www.smebank.co.th, LINE Official Account : SME Development Bank เป็นต้น รวมถึงสาขา SME D Bank ทั่วประเทศ สอบถามข้อมูลเพิ่มเติมได้ที่ Call Center 1357

ที่มา : https://www.thaigov.go.th/news/contents/details/71871