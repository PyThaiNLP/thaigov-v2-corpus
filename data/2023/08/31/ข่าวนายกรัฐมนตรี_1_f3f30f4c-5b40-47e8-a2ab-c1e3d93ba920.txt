รัฐบาลไทย-ข่าวทำเนียบรัฐบาล-ข้าราชการและเจ้าหน้าที่สำนักนายกรัฐมนตรี เข้าเยี่ยมคารวะอำลา พล.อ.ประยุทธ์ จันทร์โอชา นายกรัฐมนตรี 


วันพฤหัสบดีที่ 31 สิงหาคม 2566
31/08/2566
พิมพ์
ข้าราชการและเจ้าหน้าที่สำนักนายกรัฐมนตรี เข้าเยี่ยมคารวะอำลา พล.อ.ประยุทธ์ จันทร์โอชา นายกรัฐมนตรี
ข้าราชการและเจ้าหน้าที่สำนักนายกรัฐมนตรี เข้าเยี่ยมคารวะอำลา พล.อ.ประยุทธ์ จันทร์โอชา นายกรัฐมนตรี
วันนี้ (31 สิงหาคม 2566) เวลา 13.00 น. ณ ห้องสีม่วง ตึกไทยคู่ฟ้า ทำเนียบรัฐบาล หัวหน้าส่วนราชการหน่วยงานสังกัดสำนักนายกรัฐมนตรี ที่ตั้งอยู่ภายในทำเนียบรัฐบาล ได้แก่ สำนักเลขาธิการนายกรัฐมนตรี สำนักงานปลัดสำนักนายกรัฐมนตรี สำนักเลขาธิการคณะรัฐมนตรี สภาความมั่นคงแห่งชาติ รวมทั้งหัวหน้าส่วนราชการต่าง ๆ สังกัดสำนักนายกรัฐมนตรี นำข้าราชการและเจ้าหน้าที่ เข้าเยี่ยมคารวะและอำลา พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม โดยมี นายธนกร วังบุญคงชนะ รัฐมนตรีประจำสำนักนายกรัฐมนตรี นายพีระพันธุ์ สาลีรัฐวิภาค เลขาธิการนายกรัฐมนตรี คณะรองโฆษกประจำสำนักนายกรัฐมนตรี ตลอดจนข้าราชการการเมือง สำนักนายกรัฐมนตรี มาร่วมให้กำลังใจนายกรัฐมนตรีด้วย
เมื่อนายกรัฐมนตรีเดินลงบันไดจากชั้น 2 มาที่โถงตึกไทยคู่ฟ้า ข้าราชการและเจ้าหน้าที่ ได้ปรบมือเพื่อเป็นเกียรติแด่นายกรัฐมนตรี จากนั้น นายกรัฐมนตรีเข้าสู่ห้องสีม่วง รับชมวิดีทัศน์ประกอบบทเพลงพระราชนิพนธ์ความฝันอันสูงสุด โดย หัวหน้าส่วนราชการ ข้าราชการและเจ้าหน้าที่ ร่วมขับร้องเพลงเพลงพระราชนิพนธ์ความฝันอันสูงสุด มอบแด่นายกรัฐมนตรี เพื่อเป็นที่รำลึกถึงช่วงเวลา 9 ปี ของการบริหารราชการแผ่นดิน ด้วยปณิธานแห่งความฝันอันสูงสุด ซึ่งนายกรัฐมนตรีได้ร่วมขับร้องเพลง กับข้าราชการด้วยความซาบซึ้งและตื้นตัน ท่ามกลางข้าราชการหลายคนที่มีน้ำตาคลอ
จากนั้น นายพีระพันธุ์ สาลีรัฐวิภาค เลขาธิการนายกรัฐมนตรี กล่าวรายงาน แล้วนายกรัฐมนตรีรับมอบของที่ระลึกจากผู้บริหารหน่วยงานสังกัดสำนักนายกรัฐมนตรี ก่อนกล่าวมอบโอวาทว่า คงไม่ต้องกล่าวอะไรมาก เพราะเรารู้ใจกันอยู่แล้ว ทำงานด้วยกันมาถึง 9 ปีเต็ม อะไรก็ตามที่อาจทำให้พวกเราไม่สบายใจ ทำให้เราไม่พอใจ ขอบอกว่าไม่ได้เป็นสิ่งที่นายกฯ ตั้งใจอย่างนั้น นายกฯ ต้องการจะทำให้ทุกอย่างดีที่สุด ขอขอบคุณทุกคน ทุกหน่วยงาน ทั้งในส่วนหน่วยงานรัฐ รัฐวิสาหกิจ และในส่วนของทำเนียบรัฐบาล ซึ่งเป็นหน่วยงานที่จะต้องมีความเข้มแข็งต่อไป เพื่อให้ประเทศชาติเดินหน้าไปอย่างปลอดภัยในทุกมิติ ขอฝากกับทุกคน ใครจะมาใครจะไป แต่หน่วยงานต้องอยู่ให้ได้ รักษาเกียรติและศักดิ์ศรีของพวกเราทุกคน โดยเฉพาะอย่างยิ่งของตนเองและครอบครัว อย่าทำอะไรที่ทำให้เกิดความเดือดร้อน ให้ทำในสิ่งที่ถูกต้อง เป็นระเบียบ ทำตามกฎหมาย โดยหวังว่าทุกอย่างจะเดินหน้าไปด้วยความเรียบร้อย ขอให้ทุกคนมีความสุขความเจริญ ประสบความสำเร็จทุกประการ ขออำนาจคุณพระศรีรัตนตรัย สิ่งศักดิ์สิทธิ์ทั้งหลาย เดชะพระบารมีอันแผ่ไพศาลแห่งองค์พระบาทสมเด็จพระเจ้าอยู่หัว สมเด็จพระนางเจ้าฯ พระบรมราชินี โปรดดลบันดาลประทานพรให้ทุกคนและครอบครัว ประสบแต่ความสุขความเจริญ มีความก้าวหน้าสืบไป
หลังกล่าวมอบโอวาท นายกรัฐมนตรีนำร้องเพลง “คำสัญญา” จบแล้ว นายกรัฐมนตรีเดินทักทายและถ่ายภาพร่วมกับหัวหน้าส่วนราชการ ข้าราชการและเจ้าหน้าที่ ภายในห้องสีม่วงอย่างทั่วถึง แล้วนายกรัฐมนตรีเดินออกมารับดอกไม้ ทักทาย ถ่ายภาพกับข้าราชการ เจ้าหน้าที่ของทำเนียบรัฐบาล และสื่อมวลชน ที่มารออำลานายกรัฐมนตรีภายในบริเวณห้องโถง และด้านหน้าตึกไทยคู่ฟ้าอย่างใกล้ชิด ซึ่งบรรยากาศเป็นไปอย่างอบอุ่นและซาบซึ้งใจ
ต่อจากนั้น นายกรัฐมนตรีได้เดินมาบริเวณสนามหญ้าหน้าตึกไทยคู่ฟ้า เพื่อพบกับประชาชนที่เป็นแฟนคลับ โดยมีแฟนคลับถือป้าย “รักลุงตู่” “เชียร์ลุงตู่” ส่งเสียงให้กำลังใจ และถ่ายรูปกับนายกรัฐมนตรีอย่างใกล้ชิด จากนั้น นายกรัฐมนตรีได้เดินทางออกจากทำเนียบรัฐบาลในเวลา 14.00 น. เพื่อเดินทางไปสักการะสิ่งศักดิ์สิทธิ์ที่บ้านพิษณุโลก แล้วเดินทางกลับบ้านพัก

ที่มา : https://www.thaigov.go.th/news/contents/details/71868