รัฐบาลไทย-ข่าวทำเนียบรัฐบาล-ปลัดกระทรวงกลาโหม ให้การต้อนรับ ผู้บัญชาการทหารอากาศ และป้องกันภัยทางอากาศ สาธารณรัฐสังคมนิยมเวียดนาม (วน.) พร้อมคณะ


วันพฤหัสบดีที่ 31 สิงหาคม 2566
ปลัดกระทรวงกลาโหม ให้การต้อนรับ ผู้บัญชาการทหารอากาศ และป้องกันภัยทางอากาศ สาธารณรัฐสังคมนิยมเวียดนาม (วน.) พร้อมคณะ
ในวันพุธ ที่ ๓๐ สิงหาคม ๒๕๖๖ เวลา ๑๔.๐๐ น. พลเอก สนิธชนก สังขจันทร์ ปลัดกระทรวงกลาโหม ได้ให้การต้อนรับ พลอากาศโท Nguyen Van Hien (เหวียน วัน เหี่ยน) ผู้บัญชาการทหารอากาศ และป้องกันภัยทางอากาศ สาธารณรัฐสังคมนิยมเวียดนาม (วน.) พร้อมคณะ
ในโอกาสเดินทางมาเยือนประเทศไทยอย่างเป็นทางการในฐานะแขกของกองทัพอากาศ ระว่างวันที ๒๙ - ๓๑ สิงหาคม ๒๕๖๖ โดยปลัดกระทรวงกลาโหมได้กล่าวชื่นชมความสัมพันธ์อันดีระหว่างกันที่มีมาอย่างยาวนาน โดยในปีนี้ครบรอบ 47 ปี แห่งการสถาปนาความสัมพันธ์ทางการทูต ทั้งนี้ปัจจุบันความสัมพันธ์ของทั้งสองประเทศอยู่ในระดับที่ดีมาก มีการดำเนินกิจกรรมความร่วมมือกันในทุกระดับอย่างสม่ำเสมอ รวมทั้งมีการแลกเปลี่ยนการเยือนระหว่างผู้นำระดับรัฐบาล กระทรวงกลาโหม และกองทัพอย่างต่อเนื่อง
นอกจากนี้ ไทยและสาธารณรัฐสังคมนิยมเวียดนาม ยังมีความร่วมมือทางทหารที่แน่นแฟ้น มีกิจกรรมที่สำคัญร่วมกันในการพัฒนากองทัพของทั้งสองประเทศสำหรับโครงการแลกเปลี่ยนการเยือน ฉันมิตรไทย - สาธารณรัฐสังคมนิยมเวียดนาม หน่วยขึ้นตรงกระทรวงกลาโหม ที่ผ่านมาจะหมุนเวียนกันเป็นเจ้าภาพ โดยกองบัญชาการกองทัพไทย เป็นเจ้าภาพครั้งล่าสุดเมื่อปี ๒๕๖๒ สำหรับในปี ๒๕๖๓ การแลกเปลี่ยนการเยือนฯ ต้องเลื่อนออกไป เนื่องจากสถานการณ์การแพร่ระบาดของโควิด-19 ทั้งนี้ ล่าสุด กระทรวงกลาโหมของทั้งสองประเทศเห็นพ้องที่จะฟื้นฟูการดำเนินโครงการแลกเปลี่ยนการเยือนฉันมิตรในปี ๒๕๖๗ โดยมี กองทัพบกรับผิดชอบ ซึ่งโครงการดังกล่าวถือเป็นประโยชน์ต่อการแลกเปลี่ยนประสบการณ์ระหว่างกันของกำลังพลได้เป็นอย่างดี ทั้งยังเป็นการดำรงความต่อเนื่องในกิจกรรมที่เสริมสร้างความสัมพันธ์อันดีระหว่างกันอีกด้วย

ที่มา : https://www.thaigov.go.th/news/contents/details/71867