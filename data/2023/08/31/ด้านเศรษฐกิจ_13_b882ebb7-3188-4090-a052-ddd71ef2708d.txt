รัฐบาลไทย-ข่าวทำเนียบรัฐบาล-สรรพสามิตเดินหน้าคว้ารางวัล “ระบบบัญชีข้อมูลหน่วยงานยอดนิยม ระดับดีเด่น Gold Award”


วันพฤหัสบดีที่ 31 สิงหาคม 2566
31/08/2566
พิมพ์
สรรพสามิตเดินหน้าคว้ารางวัล “ระบบบัญชีข้อมูลหน่วยงานยอดนิยม ระดับดีเด่น Gold Award”
กรมสรรพสามิตเดินหน้าคว้ารางวัล “ระบบบัญชีข้อมูลหน่วยงานยอดนิยม ระดับดีเด่น Gold Award” ส่งเสริมให้ประชาชนเข้าถึงข้อมูลเปิดภาครัฐได้สะดวก รวดเร็ว ขับเคลื่อนสู่รัฐบาลอัจฉริยะอย่างเป็นรูปธรรม
ดร.เอกนิติ นิติทัณฑ์ประภาศ อธิบดีกรมสรรพสามิต เปิดเผยว่า สำนักงานสถิติแห่งชาติได้ดำเนินการคัดเลือกหน่วยงานที่มีผลงานโดดเด่นในการขับเคลื่อนบัญชีข้อมูลภาครัฐ (Government Data Catalog) ประจำปีงบประมาณ 2566 โดยกรมสรรพสามิตได้รับรางวัล “หน่วยงานที่มีผลงานโดดเด่นด้านระบบบัญชีข้อมูลหน่วยงานยอดนิยม ระดับดีเด่น (Gold Award)” ซึ่งเป็นรางวัลเชิดชูหน่วยงานที่มีความมุ่งมั่นในการจัดทำบัญชีข้อมูลภาครัฐ ให้ประเทศขับเคลื่อนไปสู่การเป็นรัฐบาลอัจฉริยะ (Smart & Open Government)
กรมสรรพสามิตได้ยกระดับการดำเนินงานภายใต้กลยุทธ์ EASE Excise เพื่อยกระดับองค์กร สู่การพัฒนาอย่างยั่งยืน โดยเป็นการยกระดับทั้งในด้านนโยบายภาษี มุ่งเน้นสิ่งแวดล้อม สังคม และธรรมาภิบาล ยกระดับการทำงานให้เกิดความคล่องตัว การให้บริการและการทำงานที่มีมาตรฐาน และการบริการแบบไร้รอยต่อ กรมฯได้มีการเชื่อมโยงการเข้าถึงข้อมูลเปิดภาครัฐที่ช่วยให้ประชาชนและผู้ที่เกี่ยวข้องสามารถเข้าถึงข้อมูลภาครัฐได้อย่างสะดวก และรวดเร็ว โดยข้อมูลที่เผยแพร่นั้นเป็นการแสดงข้อมูลด้วยภาพ (Visualization ) และพัฒนาให้เกิดการเชื่อมต่อไปใช้งานได้โดยผ่านเอพีไอ (API) แบบอัตโนมัติ ด้วยแนวทางการส่งเสริมให้ประชาชนและหน่วยงานที่เกี่ยวข้องสามารถเข้าถึงข้อมูลภาครัฐได้สะดวกนี้ จะช่วยสร้างความโปร่งใส และเป็นไปตามแนวทางของหลักธรรมาภิบาลข้อมูล ส่งเสริมให้เกิดการเชื่อมโยงแลกเปลี่ยนข้อมูลระหว่างหน่วยงานรัฐ ตลอดจนการส่งเสริมให้มีการนำข้อมูลมาเปิดเผย และใช้ประโยชน์จากข้อมูลให้คุ้มค่า และที่สำคัญคือเป็นไปตามยุทธศาสตร์ของกรมสรรพสามิตที่ต้องการขับเคลื่อนภาษีสรรพสามิต มุ่งเน้นสิ่งแวดล้อม สังคม และธรรมาภิบาล ด้วยมาตรฐานสากล เดินหน้าประเทศไทยสู่ความยั่งยืน
“กรมสรรพสามิตได้ให้ความสำคัญกับ “ข้อมูลเปิดภาครัฐ” เนื่องจากการมีส่วนร่วมของประชาชนและหน่วยงานที่เกี่ยวข้องนั้น จะช่วยสร้างความโปร่งใส และเป็นไปตามแนวทางของหลักธรรมาภิบาลข้อมูล ซึ่งเป็นไปตามยุทธศาสตร์ของกรมฯ และการส่งเสริมให้ประชาชนและผู้ที่เกี่ยวข้องได้เข้าถึงข้อมูลเปิดภาครัฐได้สะดวก รวดเร็ว และขับเคลื่อนสู่การเป็นรัฐบาลอัจฉริยะอย่างเป็นรูปธรรม” ดร.เอกนิติ กล่าวทิ้งท้าย

ที่มา : https://www.thaigov.go.th/news/contents/details/71873