รัฐบาลไทย-ข่าวทำเนียบรัฐบาล-นายชยธรรม์ พรหมศร ปลัดกระทรวงคมนาคม ให้การต้อนรับ Mr. Sameer Kumar Khare Executive Director of the Board of Directors, ADB ในโอกาสเดินทางเยือนประเทศไทย


วันพฤหัสบดีที่ 31 สิงหาคม 2566
นายชยธรรม์ พรหมศร ปลัดกระทรวงคมนาคม ให้การต้อนรับ Mr. Sameer Kumar Khare Executive Director of the Board of Directors, ADB ในโอกาสเดินทางเยือนประเทศไทย
....
เมื่อวันที่ 28 สิงหาคม 2566 นายชยธรรม์ พรหมศร ปลัดกระทรวงคมนาคม ให้การต้อนรับ Mr. Sameer Kumar Khare Executive Director of the Board of Directors, the Asian Development Bank (ADB) และคณะ ในโอกาสเดินทางเยือนประเทศไทยอย่างเป็นทางการ และเข้าเยี่ยมคารวะ แลกเปลี่ยนข้อมูลในประเด็นยุทธศาสตร์การพัฒนาการคมนาคมขนส่งของไทย รวมทั้งแนวทางความร่วมมือระหว่างกระทรวงคมนาคมกับ ADB ในอนาคต โดยมี นางสิริรัตน์ วีรวิศาล รองอธิบดีกรมการขนส่งทางบก นายสุรพงษ์ เมี้ยนมิตร รองผู้อำนวยการสำนักงานนโยบายและแผนการขนส่งและจราจร ผู้แทนกรมทางหลวง กรมท่าอากาศยาน การรถไฟแห่งประเทศไทย การรถไฟฟ้าขนส่งมวลชนแห่งประเทศไทย บริษัท ท่าอากาศยานไทย จำกัด (มหาชน) และสำนักงานปลัดกระทรวงคมนาคม ร่วมหารือ ณ ห้องประชุมกระทรวงคมนาคม
นายชยธรรม์ พรหมศร กล่าวว่า กระทรวงคมนาคมได้ดำเนินโครงการพัฒนาระบบคมนาคมขนส่งของประเทศไทย ให้สามารถตอบสนองผู้ใช้บริการและรองรับการเจริญเติบโตของประเทศ รวมทั้งยกระดับคุณภาพชีวิตของประชาชน โดยการพัฒนาโครงสร้างพื้นฐานของประเทศภายใต้ยุทธศาสตร์ของกระทรวงฯ ให้มีประสิทธิภาพ ปลอดภัยและเป็นมิตรกับสิ่งแวดล้อม และประชาชนสามารถเข้าถึงได้อย่าง เสมอภาคและเท่าเทียม โดยยึดหลักระบบคมนาคมขนส่งต้องมีความสะดวก ปลอดภัย ตรงเวลา ราคาสมเหตุสมผล พร้อมเชื่อมโยงการคมนาคมขนส่งทั้ง 4 มิติ (ทางบก ราง น้ำ และอากาศ) ปัจจุบันกระทรวงฯ ได้มีการดำเนินโครงการเพื่อการขนส่งสาธารณะที่ยั่งยืน เพื่อให้ความสำคัญเกี่ยวกับการเปลี่ยนแปลงสภาพภูมิอากาศ (Climate Change) โดยมีการผลักดันเทคโนโลยียานยนต์ไฟฟ้าสำหรับรถโดยสารสาธารณะ เทคโนโลยียานยนต์ไฟฟ้าสำหรับรถไฟ และเทคโนโลยียานยนต์ไฟฟ้าสำหรับเรือโดยสารสาธารณะ โดยนำเรือไฟฟ้ามาใช้ในการขนส่งผู้โดยสารทั้งในแม่น้ำเจ้าพระยาและคลองสายหลักในกรุงเทพฯ ซึ่งแสดงให้เห็นถึงความมุ่งมั่นของกระทรวงฯ ในการพัฒนาระบบคมนาคมขนส่งที่เป็นมิตรกับสิ่งแวดล้อม โดยได้รับการสนับสนุนอย่างดียิ่งจากทั้งภาครัฐ ภาคเอกชน สถาบันการเงินต่าง ๆ รวมถึงได้รับการสนับสนุนทางการเงินและทางวิชาการจาก ADB
ในโอกาสนี้ คณะกรรมการบริหาร ADB ได้ชื่นชมประเทศไทยที่ได้ดำเนินการโครงการพัฒนาระบบคมนาคมขนส่ง โดยมุ่งส่งเสริมและพัฒนารูปแบบการขนส่งที่เป็นมิตรกับสิ่งแวดล้อม ลดการปล่อยก๊าซเรือนกระจก โดยใช้พลังงานสะอาดทดแทนการใช้พลังงานดีเซล และความก้าวหน้าในการดำเนินนโยบายระบบราง ซึ่งปัจจุบัน ADB มีโครงการที่ดำเนินการกับกระทรวงฯ อาทิ โครงการส่วนต่อขยายทางหลวงเชื่อมสนามบินอู่ตะเภา โครงการความร่วมมือทางวิชาการด้าน E-mobility และ Feeder service ในเขตกรุงเทพฯ พร้อมทั้งได้ยืนยันการสานต่อการสนับสนุนรัฐบาลไทย และกระทรวงฯ ตามแนวทางที่กระทรวงฯ เสนอ ในการสนับสนุนความร่วมมือทางเทคนิค เพื่ออำนวยความสะดวกการขนส่งและโลจิสติกส์ระหว่างประเทศ การขนส่งข้ามพรมแดน เพื่อให้ไทยและประเทศในอนุภูมิภาคสามารถใช้โครงสร้างพื้นฐานได้เต็มศักยภาพ
นอกจากนี้ ทั้งสองฝ่ายได้แลกเปลี่ยนทิศทางการดำเนินงานอื่น ๆ ทั้งการดึงดูดภาคเอกชนให้มีส่วนร่วมในการลงทุนโครงสร้างพื้นฐานและบทบาทของภาครัฐในการสนับสนุน โดยยกตัวอย่างกรณีศึกษาความสำเร็จในการเปลี่ยนผ่านรถโดยสารสาธารณะในพื้นที่กรุงเทพฯ

ที่มา : https://www.thaigov.go.th/news/contents/details/71872