รัฐบาลไทย-ข่าวทำเนียบรัฐบาล-กรมการขนส่งทางบกและสถาบันนิติวิทยาศาสตร์ ลงนามบันทึกความเข้าใจความร่วมมือ “ด้านวิชาการ ด้านการจัดการข้อมูล และด้านการวิจัย” 


วันพฤหัสบดีที่ 31 สิงหาคม 2566
กรมการขนส่งทางบกและสถาบันนิติวิทยาศาสตร์ ลงนามบันทึกความเข้าใจความร่วมมือ “ด้านวิชาการ ด้านการจัดการข้อมูล และด้านการวิจัย”
เพื่อยกระดับความร่วมมือการทำงานด้านวิชาการในการลดอุบัติเหตุทางถนน
กรมการขนส่งทางบกและสถาบันนิติวิทยาศาสตร์ ลงนามบันทึกความเข้าใจความร่วมมือ “ด้านวิชาการ ด้านการจัดการข้อมูล และด้านการวิจัย” เพื่อยกระดับความร่วมมือการทำงานด้านวิชาการในการลดอุบัติเหตุทางถนน
นายจิรุตม์ วิศาลจิตร อธิบดีกรมการขนส่งทางบก กระทรวงคมนาคม และนายไตรยฤทธิ์ เตมหิวงศ์ ผู้อำนวยการสถาบันนิติวิทยาศาสตร์ ร่วมพิธีลงนามบันทึกความเข้าใจความร่วมมือ “ด้านวิชาการด้านการจัดการข้อมูล และด้านการวิจัย” เพื่อยกระดับความร่วมมือการทำงานด้านวิชาการในการลดอุบัติเหตุทางถนน เมื่อวันที่ 30 สิงหาคม 2566 ณ ห้องสนฉัตร ชั้น 3 อาคารที่ทำการกระทรวงยุติธรรม ถนนแจ้งวัฒนะ แขวงทุ่งสองห้อง เขตหลักสี่ กรุงเทพฯ
นายจิรุตม์ วิศาลจิตร กล่าวว่า ปัจจุบันอุบัติเหตุทางถนนถือเป็นปัญหาสำคัญของประเทศไทย  ซึ่งการเกิดอุบัติเหตุแต่ละครั้งส่งผลกระทบต่อเศรษฐกิจและสังคมโดยรวม สร้างความสูญเสียชีวิตและทรัพย์สิน เป็นจำนวนมาก กรมการขนส่งทางบก (ขบ.) ในฐานะหน่วยงานที่มีหน้าที่ในการควบคุม กำกับ ดูแล ระบบการขนส่งทางถนนให้มีคุณภาพและปลอดภัย ตระหนักถึงความสำคัญในการดำเนินงานด้านวิชาการ การสืบสวน และวิเคราะห์สาเหตุของการเกิดอุบัติเหตุเชิงลึกเพื่อให้ได้ข้อมูลและข้อเท็จจริงของการเกิดอุบัติเหตุครอบคลุมทั้งปัจจัยด้านผู้ขับรถ สภาพรถ และสภาพแวดล้อมต่าง ๆ อย่างครบถ้วนสมบูรณ์ สำหรับสถาบันนิติวิทยาศาสตร์เป็นหน่วยงานที่มีความชำนาญในการตรวจพิสูจน์หลักฐานด้านวิทยาศาสตร์ การแพทย์ และมีองค์ความรู้          ทางวิชาการด้านนิติวิทยาศาสตร์ที่ทันสมัย รวมถึงมีการจัดเก็บผลการสืบสวนอุบัติเหตุทางถนนไว้อย่างเป็นระบบ โดยทั้งสองหน่วยงานเห็นพ้องที่จะบูรณาการร่วมกันและได้ลงนามบันทึกความเข้าใจความร่วมมือ “ด้านวิชาการ ด้านการจัดการข้อมูล และด้านการวิจัย”เพื่อพัฒนาระบบการแลกเปลี่ยนเชื่อมโยงข้อมูลด้านงานอุบัติเหตุจราจรทางถนนร่วมกัน ส่งเสริมสนับสนุนการบริหารจัดการข้อมูล (Data Management) และธรรมาภิบาลข้อมูล (Data Governance) ของทั้งสองหน่วยงานให้มีมาตรฐาน มั่นคงปลอดภัย สามารถนำข้อมูลไปใช้ให้เกิดประโยชน์สูงสุด และจะร่วมมือกันสนับสนุนทางวิชาการ งานวิจัย พัฒนาบุคลากรในการปฏิบัติงาน พัฒนาเทคโนโลยี องค์ความรู้ด้านตรวจพิสูจน์อุบัติเหตุทางถนน รวมทั้งจะร่วมวิเคราะห์อุบัติเหตุในกรณีต่าง ๆ อันจะนำไปสู่ การกำหนดนโยบาย มาตรการ เพื่อมากำกับดูแลความปลอดภัยในการใช้รถใช้ถนนอย่างเป็นรูปธรรมต่อไป
นายไตรยฤทธิ์ เตมหิวงศ์ ผู้อำนวยการสถาบันนิติวิทยาศาสตร์ กล่าวว่า ที่ผ่านมาสถาบันนิติวิทยาศาสตร์ ได้ตระหนักถึงความสำคัญของการสูญเสียชีวิตจากการเกิดอุบัติเหตุจราจร จึงได้จัดตั้งศูนย์ตรวจพิสูจน์และวิจัยด้านการจราจร มีอำนาจหน้าที่และความรับผิดชอบด้านการบริหารจัดการข้อมูล วิเคราะห์ สังเคราะห์ข้อมูลอุบัติเหตุจราจรเชิงลึก เพื่อเสนอมาตรการ เสริมสร้างนวัตกรรมด้านการป้องกันและลดอุบัติเหตุจราจร ทางถนน ทั้งในระดับพื้นที่และระดับประเทศ สำหรับการลงนามฯ ในครั้งนี้ สถาบันนิติวิทยาศาสตร์ ได้ประสานความร่วมมือด้านวิชาการ การจัดการข้อมูล และการวิจัย ร่วมกับ ขบ. โดยดำเนินการจัดการข้อมูลจากการสอบสวนอุบัติเหตุจราจรทางถนนเชิงลึก เพื่อนำไปสู่การขับเคลื่อนนโยบายและมาตรการป้องกันและลดความสูญเสียจากอุบัติเหตุจราจรทางถนนบนพื้นฐานของข้อมูล (Data-Driven Policy) อันจะนำไปสู่การแก้ไขปัญหาที่ตรงจุด มีประสิทธิภาพ และบรรลุเป้าหมายลดอัตราการตายจากอุบัติเหตุจราจรทางถนน

ที่มา : https://www.thaigov.go.th/news/contents/details/71860