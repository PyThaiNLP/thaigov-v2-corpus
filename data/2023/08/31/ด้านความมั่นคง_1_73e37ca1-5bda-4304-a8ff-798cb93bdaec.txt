รัฐบาลไทย-ข่าวทำเนียบรัฐบาล-ข่าวดี! กรมการจัดหางาน พัฒนาแอป “ไทยมีงานทำ” ขึ้นทะเบียนว่างงาน สะดวก ใช้งานได้ทุกที่ ทุกเวลา


วันพฤหัสบดีที่ 31 สิงหาคม 2566
31/08/2566
พิมพ์
ข่าวดี! กรมการจัดหางาน พัฒนาแอป “ไทยมีงานทำ” ขึ้นทะเบียนว่างงาน สะดวก ใช้งานได้ทุกที่ ทุกเวลา
กรมการจัดหางาน ต่อยอดแพลตฟอร์ม “ไทยมีงานทำ” พร้อมให้บริการคนไทย ขึ้นทะเบียนว่างงาน ได้ง่าย สะดวก ครบจบในแอปเดียว
นายไพโรจน์ โชติกเสถียร อธิบดีกรมการจัดหางาน เปิดเผยว่า กรมการจัดหางาน ให้ความสำคัญกับการขับเคลื่อนองค์กรสู่การเป็นระบบราชการ 4.0 พัฒนาขีดสมรรถนะสูง ทันสมัย เปิดกว้างและเชื่อมโยงกัน โดยยึดประชาชนเป็นศูนย์กลาง ได้ต่อยอดแพลตฟอร์ม “ไทยมีงานทำ” ที่มีการให้บริการผ่าน Web Application ที่เว็บไซต์ ไทยมีงานทำ.doe.go.th และ Mobile Application “ไทยมีงานทำ” ซึ่งรองรับทั้งระบบปฏิบัติการ iOS และ Android โดยล่าสุดได้พัฒนาโมบายแอปพลิเคชันให้มีฟังก์ชันครบครัน และครอบคลุมภารกิจงานของกรมฯ โดยเฉพาะการขึ้นทะเบียนว่างงานให้สามารถใช้บริการผ่านโทรศัพท์มือถือ เนื่องจากต้องการอำนวยความสะดวกให้ประชาชนที่กำลังว่างงาน ไม่มีรายได้สามารถใช้บริการกับกรมการจัดหางานได้สะดวก รวดเร็ว รับเงินชดเชยกรณีว่างงานได้ง่ายขึ้น ลดค่าใช้จ่ายในการเดินทางติดต่อราชการ ซึ่งผู้ที่ต้องการขึ้นทะเบียนว่างงาน สามารถดาวน์โหลดแอปพลิเคชัน “ไทยมีงานทำ” ลงทะเบียนผู้ใช้งาน และกรอกข้อมูลขึ้นทะเบียนว่างงานได้เลย ระบบยังรองรับการรายงานตัว ติดตามสถานะการจ่ายเงิน พร้อมทั้งเช็คประวัติการขึ้นทะเบียนได้ในช่องทางเดียว
“จากการรับฟังความคิดเห็นผู้ใช้บริการพบว่าผู้ใช้บริการส่วนใหญ่มีโทรศัพท์มือถือแต่ไม่มีคอมพิวเตอร์ กรมการจัดหางานจึงพัฒนาแอป “ไทยมีงานทำ” ให้ขึ้นทะเบียนว่างงานผ่านโทรศัพท์มือถือได้ ที่ง่ายขึ้นคือสามารถอัพโหลดหน้าบัญชีเงินฝากธนาคาร หรือเลือกรับเงินผ่านพร้อมเพย์ (เลขบัตรประชาชน) แทนการเดินทางไปยื่นเอกสารที่สำนักงาน” อธิบดีกรมการจัดหางาน กล่าว
สำหรับประชาชนที่ไม่สะดวกใช้งานผ่านระบบออนไลน์ สามารถใช้บริการได้ที่สำนักงานจัดหางานจังหวัดทุกจังหวัด สำนักงานจัดหางานกรุงเทพมหานครพื้นที่ 1 – 10 และสามารถศึกษาวีดิโอคู่มือการใช้งานได้ที่ เว็บไซต์ e-service.doe.go.th เมนู แนะนำการลงทะเบียน หรือสอบถามข้อมูลเพิ่มเติมได้ที่สายด่วนกระทรวงแรงงาน 1506 กด 2 กรมการจัดหางาน หรือสายด่วนกรมการจัดหางาน 1694

ที่มา : https://www.thaigov.go.th/news/contents/details/71863