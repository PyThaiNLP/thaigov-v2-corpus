รัฐบาลไทย-ข่าวทำเนียบรัฐบาล-รฟท. เพิ่มพ่วงตู้ปรับอากาศในขบวนรถชานเมือง เส้นทางสายตะวันออก


วันพฤหัสบดีที่ 31 สิงหาคม 2566
รฟท. เพิ่มพ่วงตู้ปรับอากาศในขบวนรถชานเมือง เส้นทางสายตะวันออก
กรุงเทพ - ปราจีนบุรี เพิ่ม 2 ขบวน เริ่ม 1 กันยายน 66
นายเอกรัช ศรีอาระยันพงษ์ หัวหน้าสำนักงานผู้ว่าการ การรถไฟแห่งประเทศไทย (รฟท.) กระทรวงคมนาคม เปิดเผยว่า ตามที่กระทรวงคมนาคมมีนโยบายส่งเสริมให้ประชาชนหันมาใช้ระบบขนส่งสาธารณะเพิ่มขึ้น เพื่อลดการใช้พลังงานเชื้อเพลิง และผลกระทบต่อสิ่งแวดล้อม นายนิรุฒ มณีพันธ์ ผู้ว่าการรถไฟแห่งประเทศไทย ได้ดำเนินตามนโยบาย โดยได้เพิ่มตู้ปรับอากาศพ่วงกับขบวนรถชานเมือง ในเส้นทางสายตะวันออกอีก 2 ขบวน ได้แก่ ขบวนรถชานเมืองที่ 371/372 กรุงเทพ -ปราจีนบุรี - กรุงเทพ เพื่ออำนวยความสะดวกรองรับการเดินทางของประชาชน และกลุ่มคนทำงานที่ใช้บริการรถไฟเดินทางแบบไปเช้าเย็นกลับ โดยจะเปิดให้สำรองที่นั่งผ่านระบบ D-ticket ได้ในวันเดินทาง อัตราค่าโดยสารพิเศษ เริ่มต้นที่ 20 บาท เริ่มให้บริการตั้งแต่วันที่ 1 กันยายน 2566 เป็นต้นไป
"การเพิ่มตู้ปรับอากาศพ่วงกับขบวนรถชานเมืองในเส้นทางสายตะวันออกครั้งนี้ นายนิรุฒ มณีพันธ์ ผู้ว่าการรถไฟแห่งประเทศไทย ได้ให้ความสำคัญต่อการปรับปรุงพัฒนาการให้บริการที่ดีตลอดเวลา หลังจากก่อนหน้านี้ได้นำร่องเพิ่มตู้ปรับอากาศพ่วงกับขบวนรถชานเมือง ในเส้นทางสายตะวันออก กรุงเทพ - ฉะเชิงเทราไปแล้ว 2 ขบวน เมื่อวันที่ 4 พฤษภาคม 2566 ที่ผ่านมา ซึ่งได้รับผลตอบรับที่ดี มีผู้โดยสารใช้บริการเพิ่มขึ้นอย่างต่อเนื่อง"
นายเอกรัชกล่าวว่า รฟท. คาดหวังว่าการปรับเพิ่มตู้โดยสารปรับอากาศพ่วงกับขบวนรถชานเมือง จะช่วยอำนวยความสะดวกรองรับการเดินทางของประชาชน และช่วยลดความแออัด  เพิ่มทางเลือกในการเดินทางให้กับผู้โดยสาร ซึ่งหลังจากนี้ รฟท. ยังมีแผนทยอยเพิ่มทางเลือกให้กับขบวนรถเชิงสังคม โดยพ่วงตู้โดยสารปรับอากาศกับขบวนรถชานเมืองเส้นทางอื่น ตลอดจนเพิ่มการเดินรถอย่างต่อเนื่อง ให้สอดรับกับความต้องการเดินทางของประชาชน ควบคู่กับการตรวจเช็คและปรับปรุงตู้โดยสาร เพื่อนำมาเปิดให้บริการประชาชนได้อย่างเพียงพอ
สำหรับ ผู้โดยสารที่มีความประสงค์จะเดินทาง สามารถตรวจสอบข้อมูลและสอบถามรายละเอียดเพิ่มเติม ได้ที่ศูนย์บริการลูกค้าสัมพันธ์ หมายเลขโทรศัพท์ 1690 ตลอด 24 ชั่วโมง หรือเฟซบุ๊ก แฟนเพจ ทีมพีอาร์ การรถไฟแห่งประเทศไทย

ที่มา : https://www.thaigov.go.th/news/contents/details/71862