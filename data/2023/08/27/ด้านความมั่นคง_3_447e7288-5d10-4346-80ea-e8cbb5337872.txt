รัฐบาลไทย-ข่าวทำเนียบรัฐบาล-นครพนมเมืองงามน้ำใจ พ่อเมืองนครพนมมุ่งสร้างความมั่นคงที่อยู่อาศัยอย่างต่อเนื่อง Change for Good เพื่อพัฒนาคุณภาพชีวิตประชาชนอย่างยั่งยืน


วันอาทิตย์ที่ 27 สิงหาคม 2566
27/08/2566
พิมพ์
นครพนมเมืองงามน้ำใจ พ่อเมืองนครพนมมุ่งสร้างความมั่นคงที่อยู่อาศัยอย่างต่อเนื่อง Change for Good เพื่อพัฒนาคุณภาพชีวิตประชาชนอย่างยั่งยืน
นครพนมเมืองงามน้ำใจ พ่อเมืองนครพนมมุ่งสร้างความมั่นคงที่อยู่อาศัยอย่างต่อเนื่อง Change for Good เพื่อพัฒนาคุณภาพชีวิตประชาชนอย่างยั่งยืน #กระทรวงมหาดไทย #บำบัดทุกข์บำรุงสุข
เมื่อวันที่ 26 ส.ค. 66 นายวันชัย จันทร์พร ผู้ว่าราชการจังหวัดนครพนม เปิดเผยว่า อำเภอปลาปาก จังหวัดนครพนม โดยนายสมศักดิ์ บุญจันทร์ นายอำเภอปลาปาก ได้ให้ความช่วยเหลือและซ่อมแซมบ้านให้กับครัวเรือนกลุ่มเปราะบาง เพื่อพัฒนาคุณภาพชีวิตและสร้างความมั่นคงทางด้านที่อยู่อาศัยให้กับประชาชนกลุ่มเปราะบาง ซึ่งประสบปัญหาความยากจน ความไม่พร้อมด้านศักยภาพ และที่อยู่อาศัยมีสภาพไม่เหมาะสม มีความเสี่ยงด้านความไม่ปลอดภัยต่อผู้สูงอายุในครอบครัว ตามนโยบายและพันธกิจสำคัญของกระทรวงมหาดไทย คือ “บำบัดทุกข์ บำรุงสุข” โดยได้ทำการปรับปรุงซ่อมแซม พัฒนาที่อยู่อาศัยให้กับกลุ่มเป้าหมาย จำนวน 2 ครัวเรือน คือ 1) ครัวเรือนของ นายกองมา อายุ 75 ปี หมู่ที่ 8 ต.หนองฮี อ.ปลาปาก จ.นครพนม และ 2) ครัวเรือนของ นายโพธิ์ หมู่ที่ 9 ต.หนองฮี อ.ปลาปาก จ.นครพนม
“กระทรวงมหาดไทย มุ่งมั่นตั้งใจขับเคลื่อนงานตามนโยบายของรัฐบาลตามแนวทางขจัดความยากจนในครัวเรือนแบบพุ่งเป้าตามข้อมูลระบบ TPMAP และ ThaiQM เพื่อให้การสนับสนุนรวมถึงโอกาสที่จะพัฒนาคุณภาพชีวิตของประชาชนทุกช่วงวัยในทุกมิติ ซึ่งได้ให้ความสำคัญและเน้นย้ำการขับเคลื่อนการแก้ไขปัญหาความยากจน คำว่า ยากจน คือ ทุกความเดือดร้อนที่พี่น้องประชาชนกำลังประสบพบอยู่และไม่สามารถแก้ไขได้ด้วยตนเอง ซึ่ง "ที่อยู่อาศัย" ถือว่าเป็นปัญหาความเดือดร้อนของพี่น้องประชาชนที่ไม่สามารถแก้ไขได้ด้วยตนเอง โดยเฉพาะกลุ่มเปราะบาง อำเภอปลาปาก จึงได้ร่วมกับผู้นำท้องที่ท้องถิ่น บูรณาการร่วมกับภาคีเครือข่ายในพื้นที่แก้ไขปัญหาที่อยู่อาศัยให้มั่นคง แข็งแรง เกิดผลลัพธ์ที่เป็นรูปธรรมอย่างยั่งยืน” นายวันชัยฯ กล่าวในช่วงต้น
นายวันชัย จันทร์พร ผู้ว่าราชการจังหวัดนครพนม กล่าวต่ออีกว่า การให้ความช่วยเหลือและซ่อมแซมบ้านให้กับครัวเรือนกลุ่มเปราะบาง เพื่อพัฒนาคุณภาพชีวิตและสร้างความมั่นคงทางด้านที่อยู่อาศัยในครั้งนี้ พบว่าครัวเรือนนายกองมา ภายในครอบครัวอาศัยอยู่ร่วมกัน 4 คน เป็นผู้สูงอายุ 2 คน และเด็ก 2 คน โดยผู้สูงอายุทั้งสองคนมีอาการไขข้อเสื่อม ไม่มีผู้ดูแล สภาพบ้านพื้นต่ำ ถ้าฝนตกปริมาณมากน้ำจะท่วมขัง ทำให้ยากลำบากในการดำรงชีวิต และมีภาระดูแลหลาน 2 คน ไม่มีรายได้อื่นนอกจากเบี้ยผู้สูงอายุ ทางอำเภอปลาปากจึงได้บูรณาการภาคีเครือข่ายให้ความช่วยเหลือในเบื้องต้น ได้แก่ 1) ปรับปรุงห้องน้ำ และติดตั้งโถสุขภัณฑ์ให้มีความเหมาะสม สะดวก และปลอดภัยกับผู้สูงอายุ 2) เตรียมดำเนินการเทพื้นปูน เพื่อยกระดับตัวบ้านที่อยู่อาศัย และอำนวยความสะดวกต่อการใช้รถเข็นวีลแชร์ ทั้งนี้ ภาคีเครือข่ายได้ให้การสนับสนุนวัสดุก่อสร้าง ประกอบไปด้วย ปูนซีเมนต์ 20 กระสอบ ทราย เงินบริจาค พร้อมด้วยช่างฝีมือจากประชาชนจิตอาสาในพื้นที่ และมอบเครื่องอุปโภคบริโภค เพื่อบรรเทาความเดือดร้อน และในส่วนของบุตรหลานในครอบครัวซึ่งกำลังศึกษาอยู่ในระดับชั้นมัธยมศึกษาปีที่ 2 นั้น ได้มอบเงินบริจาคกองทุนปันน้ำใจชาวปลาปาก จำนวน 2,000 บาท เพื่อเป็นทุนการศึกษา และอีกครัวเรือน คือ ครัวเรือนของนายโพธิ์ เป็นกลุ่มเปราะบางเช่นเดียวกัน โดยมีอาการป่วยเป็นวัณโรค สภาพที่อยู่อาศัยไม่มั่นคงแข็งแรง ทำให้เกิดความไม่ปลอดภัย จึงได้ให้ความช่วยเหลือในเบื้องต้น โดยมอบถุงยังชีพ เครื่องอุปโภคบริโภค เพื่อบรรเทาความเดือดร้อน พร้อมทั้งเตรียมดำเนินการปรับปรุงซ่อมแซมที่อยู่อาศัย ให้มีความมั่นคงถาวร และปลอดภัยมากยิ่งขึ้น และประสานให้องค์การบริหารส่วนตำบลหนองฮี ดำเนินการตั้งงบประมาณในปี 2567 เพื่อช่วยเหลือตามอำนาจหน้าที่ต่อไป
นายวันชัย จันทร์พร ผู้ว่าราชการจังหวัดนครพนม กล่าวเพิ่มเติมว่า การดำเนินการดังกล่าวเป็นไปเพื่อพัฒนาคุณภาพชีวิต และดูแลสภาพความเป็นอยู่ของประชาชนในด้านที่อยู่อาศัย โดยมีการบูรณาการ 7 ภาคีเครือข่าย เข้าร่วมดำเนินการให้ความช่วยเหลือในด้านสิ่งของเครื่องใช้ เครื่องครัว เครื่องอุปโภคบริโภค จัดสร้างห้องสุขาที่ถูกสุขลักษณะ และมีความปลอดภัย โดยทุกกิจกรรมได้รับการสนับสนุนจากช่างฝีมือและประชาชนจิตอาสาในพื้นที่ร่วมกันดำเนินการ ซึ่งแม้ว่าจะเป็นเพียง “มิติยาฝรั่ง” คือ ทำให้อยู่รอด แต่ในส่วนของ “มิติยาไทย” คือ ทำให้ยั่งยืน นั้น จะได้มีการนำองคาพยพภาคีเครือข่ายดำเนินการส่งเสริมพัฒนาในมิติอื่น ๆ เพื่อให้ครัวเรือนเป้าหมายสามารถใช้ชีวิตให้มีความสุขอย่างยั่งยืน โดยทั้งหมดนี้ ถือเป็นการดำเนินงานตามแนวทางการดำเนินโครงการหมู่บ้านยั่งยืน "Sustainable Village" เพื่อเฉลิมพระเกียรติสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา ช่วยเหลือประชาชนกลุ่มเปราะบางให้มีคุณภาพชีวิตที่ดียิ่งขึ้น ลดความเหลื่อมล้ำ สร้างความมั่นคงทางอาหาร ขับเคลื่อนเป้าหมายการพัฒนาที่ยั่งยืน (Sustainable Development Goal : SDGs) โดยการน้อมนำปรัชญาของเศรษฐกิจพอเพียงมาประยุกต์ใช้ สร้างความยั่งยืนให้กับชุมชนในทุกมิติ ทั้งสังคม เศรษฐกิจ และสิ่งแวดล้อม พร้อมทั้งเป็นการอนุรักษ์วัฒนธรรมประเพณีอันดีงามของชาวไทย โดยมีคณะกรรมการหมู่บ้านเป็นกลไกหลักขับเคลื่อนงานร่วมกับภาคีเครือข่าย ส่งเสริมการดำเนินการสานพลัง บวร เสริมสร้างพลังคนในชุมชน นำการเปลี่ยนแปลงไปสู่สิ่งที่ดีขึ้น Change for good
“ทั้งนี้ หากพี่น้องประชาชนได้รับความเดือดเนื้อร้อนใจ หรือต้องการขอรับความช่วยเหลือทุกเรื่อง ขอให้แจ้งมาที่สายด่วนศูนย์ดำรงธรรม 1567 หรือแจ้งกำนัน ผู้ใหญ่บ้าน ปลัดอำเภอ นายอำเภอ เพื่อจะได้ช่วยกันแก้ปัญหาให้พี่น้องประชาชนทุกข์น้อยลงจนหมดไป มีแต่ความสุขที่เพิ่มพูนและยั่งยืน" นายวันชัยฯ กล่าวในตอนท้าย
#กระทรวงมหาดไทย #บำบัดทุกข์บำรุงสุข #MOI

ที่มา : https://www.thaigov.go.th/news/contents/details/71724