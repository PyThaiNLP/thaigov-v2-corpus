รัฐบาลไทย-ข่าวทำเนียบรัฐบาล-​รัฐบาลเสริมแกร่งการวิจัยและพัฒนาสมุนไพรไทย ปูทางสู่การขยายมูลค่าตลาด  1 แสนล้านบาท ภายในปี 2570


วันอาทิตย์ที่ 27 สิงหาคม 2566
27/08/2566
พิมพ์
​รัฐบาลเสริมแกร่งการวิจัยและพัฒนาสมุนไพรไทย ปูทางสู่การขยายมูลค่าตลาด  1 แสนล้านบาท ภายในปี 2570
​รัฐบาลเสริมแกร่งการวิจัยและพัฒนาสมุนไพรไทย ปูทางสู่การขยายมูลค่าตลาด  1 แสนล้านบาท ภายในปี 2570
วันนี้ (27 สิงหาคม 2566) นางสาวรัชดา ธนาดิเรก รองโฆษกประจำสำนักนายกรัฐมนตรี เปิดเผยว่ารัฐบาลเชื่อมั่นศักยภาพสมุนไพรไทย พร้อมผลักดันให้สมุนไพรมีมูลค่าในตลาดโลกเพิ่ม ซึ่งการบริโภคผลิตภัณฑ์สมุนไพรในประเทศไทย ปี 2565 มีมูลค่าสูงถึง 5.2 หมื่นล้านบาท เพิ่มขึ้นจาก ปี 2564 ซึ่งมีมูลค่าราว 4.8 หมื่นล้านบาทและได้คาดการณ์เป้าหมายในปี 2570 ให้ขนาดตลาดวัตถุดิบและผลิตภัณฑ์สมุนไพรของไทยเพิ่มขึ้นถึงกว่า 1 แสนล้านบาท
รองโฆษกประจำสำนักนายกรัฐมนตรีเปิดเผยว่า ศูนย์วิจัยกสิกรไทย คาดการณ์ว่าธุรกิจที่เกี่ยวข้องกับ Health and Wellness ที่นำสมุนไพรไปใช้เป็นวัตถุดิบในการผลิต อาทิ เครื่องสำอาง ยาและอาหารเสริม ในปี 2563 มีมูลค่าตลาดรวม 9.1 หมื่นล้านเหรียญสหรัฐ และคาดว่าจะขยับไปสู่ระดับ 16.6 หมื่นล้านเหรียญสหรัฐ ภายในปี 2573 ด้วยอัตราเฉลี่ยเติบโตร้อยละ 6.5 ต่อปี ซึ่งด้วยความเชื่อมั่นต่อสมุนไพร ผู้ประกอบการไทย และความได้เปรียบด้านวัตถุดิบที่ไทยมีสมุนไพรกว่า 1,800 ชนิดที่สามารถนำไปใช้ประโยชน์เชิงอุตสาหกรรมได้ ทำให้รัฐบาลสนับสนุนการพัฒนาสมุนไพรไทยมาอย่างต่อเนื่อง
โดยเขตนวัตกรรมระเบียงเศรษฐกิจพิเศษภาคตะวันออก ( EECi ) ร่วมกับ นักวิจัยด้านพืชสมุนไพร ศูนย์พันธุวิศวกรรมและเทคโนโลยีชีวภาพแห่งชาติ (ไบโอเทค) สำนักงานพัฒนาวิทยาศาสตร์และเทคโนโลยีแห่งชาติ (สวทช.) นำงานวิจัยการพัฒนาการผลิตพืชสมุนไพร 5 ชนิด บัวบก ขมิ้นชัน กระชายดำ ฟ้าทะลายโจร และกะเพรา ซึ่งล้วนเป็นพืชสมุนไพรเพื่อเศรษฐกิจที่สำคัญของประเทศ เพื่อเพิ่มเสถียรภาพทางการผลิต คุณภาพทางการผลิต สามารถต่อยอดไปสู่ความมั่นคงทางอาหาร เกิดเกษตรแม่นยำที่มีการนำเทคโนโลยีผสมผสานการเกษตรยุคดิจิทัลมาใช้ในการเพาะปลูก และเพิ่มผลผลิต
นอกจากส่วนของงานวิจัย รัฐบาลได้เชื่อมโยงผู้ประกอบการสมุนไพรและอุตสาหกรรมที่เกี่ยวข้อง เพื่อพัฒนาอุตสาหกรรมสมุนไพรด้วยงานวิจัยเกษตรสมัยใหม่ เพื่อแลกเปลี่ยนความรู้ แบ่งปันประสบการณ์ระหว่างนักวิจัยด้านพืชและผู้ประกอบการ ซึ่งความร่วมมือที่เกิดขึ้นจะสร้างความยั่งยืน และยกระดับขีดความสามารถทางการแข่งขันให้แก่ตลาดสมุนไพรไทย อีกทั้งจะเป็นกลไกสนับสนุนภาคเอกชนในหลายส่วนได้ทำงานร่วมกันอย่างมีประสิทธิภาพยิ่งขึ้น
ทั้งนี้ รัฐบาลผลักดันนโยบายสนับสนุนส่งเสริมสมุนไพรไทยมาอย่างต่อเนื่อง ล่าสุด แผนปฏิบัติการด้านสมุนไพรแห่งชาติ ฉบับที่ 2 พ.ศ. 2566 – 2567 ภายใต้การกำกับของคณะกรรมการนโยบายสมุนไพรแห่งชาติ เพื่อการผลิตสมุนไพรได้มาตรฐาน มีคุณภาพ และสร้างมูลค่าเพิ่มให้แก่ผลิตภัณฑ์สมุนไพร ส่งเสริมความเชื่อมั่นในการใช้สมุนไพร รวมทั้ง เพิ่มขีดความสามารถในการแข่งขันในตลาดทั้งในและต่างประเทศอย่างต่อเนื่องและเป็นระบบ
“รัฐบาลให้ความสำคัญกับการช่วยเหลือเพิ่มความสามารถในการแข่งขัน พัฒนาเกษตรกรสมุนไพร และผู้ประกอบการที่เกี่ยวเนื่องในทุกส่วน พร้อมนำนวัตกรรม เทคโนโลยีเข้ามามีส่วนช่วยธุรกิจของคนไทย เพื่อความก้าวหน้าของสินค้าสมุนไพรไทย เติมเต็มในทุกศักยภาพ พัฒนาอย่างสมดุล และยั่งยืน” นางสาวรัชดาฯ กล่าว
ทั้งนี้ ผู้ประกอบการสมุนไพร และผู้ประกอบการที่เกี่ยวข้องที่สนใจการพัฒนาสมุนไพรด้วยงานวิจัยด้านเกษตรสมัยใหม่สอบถามเพิ่มเติมได้ที่ฝ่ายพัฒนาธุรกิจเทคโนโลยีชีวภาพโทร 02-5646700 ต่อ 3305

ที่มา : https://www.thaigov.go.th/news/contents/details/71719