รัฐบาลไทย-ข่าวทำเนียบรัฐบาล-รพ.กะปงชัยพัฒน์ จ.พังงา ลงควบคุมโรคถึงบ้านเมื่อพบผู้ป่วย ช่วยควบคุมไข้เลือดออกได้ผล


วันอาทิตย์ที่ 27 สิงหาคม 2566
รพ.กะปงชัยพัฒน์ จ.พังงา ลงควบคุมโรคถึงบ้านเมื่อพบผู้ป่วย ช่วยควบคุมไข้เลือดออกได้ผล
ผู้ตรวจราชการกระทรวงสาธารณสุข เขตสุขภาพที่  11 เผย โรงพยาบาลกะปงชัยพัฒน์  จังหวัดพังงา ควบคุมไข้เลือดออกในพื้นที่อย่างเข้มข้น ทั้งการป้องกันโรคล่วงหน้า และลงควบคุมโรคถึงที่บ้านและชุมชนเมื่อพบผู้ป่วยช่วยลดการเกิดโรคได้ผล
ผู้ตรวจราชการกระทรวงสาธารณสุข เขตสุขภาพที่  11 เผย โรงพยาบาลกะปงชัยพัฒน์  จังหวัดพังงา ควบคุมไข้เลือดออกในพื้นที่อย่างเข้มข้น ทั้งการป้องกันโรคล่วงหน้า และลงควบคุมโรคถึงที่บ้านและชุมชนเมื่อพบผู้ป่วยช่วยลดการเกิดโรคได้ผล
นายแพทย์กิตติศักดิ์ อักษรวงศ์ ผู้ตรวจราชการกระทรวงสาธารณสุข เขตสุขภาพที่ 11 เปิดเผยแนวทางควบคุมโรคไข้เลือดออกของ โรงพยาบาลกะปงชัยพัฒน์ จังหวัดพังงา ว่า  โรงพยาบาลกะปงชัยพัฒน์ ซึ่งเป็นโรงพยาบาลชุมชนดูแลประชาชนในพื้นที่ประมาณ 14,300 คน มีแนวทางในการควบคุมโรคไข้เลือดออกที่เข้มข้นทั้งการป้องกันโรคล่วงหน้า และควบคุมโรคในพื้นที่ทันทีเมื่อพบผู้ป่วย รวมทั้งทำงานเป็นเครือข่ายร่วมกับ อสม. ท้องถิ่น และแพทย์เชี่ยวชาญโรคไข้เลือดออก ของโรงพยาบาลพี่เลี้ยงในจังหวัดพังงา ส่งผลให้ไม่พบการแพร่ระบาดเป็นวงกว้าง โดยเฉพาะในพื้นที่ ตำบลกะปง พบผู้ป่วยเพียง 1 ราย และจากรายงานตั้งแต่ 1 มกราคม ถึง 25 สิงหาคม 2566 ในอำเภอกะปงพบผู้ป่วยไข้เลือดออก จำนวน 22 ราย ส่วนภาพรวมทั้งจังหวัดพังงา มีผู้ป่วยจำนวน  451 ราย
ด้านนายแพทย์วิเศษ กำลัง ผู้อำนวยการโรงพยาบาลกะปงชัยพัฒน์ กล่าวว่า อำเภอกะปงใช้แนวทางในการควบคุมโรคไข้เลือดออกที่ครอบคลุม 4 ด้าน คือ 1.การเฝ้าระวังป้องกันโรค โดยทีมตระหนักรู้สถานการณ์ วิเคราะห์สถานการณ์ ประเมินพื้นที่เสี่ยง เพื่อชี้เป้าทุกสัปดาห์ รวมทั้งประสานท้องถิ่น เตรียมพร้อมอุปกรณ์ จัดอบรมทีมงานพ่นยุงตัวแก่ ให้สามารถปฏิบัติงานได้ทันทีเมื่อมีรายงานการเกิดโรค โดยมี อสม. ร่วมสำรวจและทำลายแหล่งเพาะพันธ์ลูกน้ำยุงลาย ทุกวันศุกร์ ในสถานที่ 7 ร ได้แก่ โรงเรือน โรงธรรม โรงเรียน โรงพยาบาล โรงแรม โรงงาน และสถานที่ราชการ 2.การสอบสวนควบคุมโรค ตามมาตรการ 3-3-1-7-14-21-28 ในการสำรวจ ตรวจจับ ทำลายลูกน้ำยุงลาย เพื่อให้สามารถควบคุมโรคสงบภายใน 28 วัน และออกสอบสวนโรคในผู้ป่วยรายแรกของหมู่บ้าน 3.การตรวจวินิจฉัยและรักษา มีแพทย์เชี่ยวชาญโรคไข้เลือดออกจากโรงพยาบาลตะกั่วป่าเป็นพี่เลี้ยงดูแลให้คำปรึกษา จัดอบรมทบทวนแนวทางการดูแลรักษาผู้ป่วยโรคไข้เลือดออก ตลอดจนวางระบบการส่งต่อในเครือข่าย มีการใช้ Dengue chart ในผู้ป่วยที่สงสัยไข้เลือดออก และชุดตรวจ NS1Ab/ IgG /IgM เพื่อการวินิจฉัยเบื้องต้นที่รวดเร็ว และ 4. การสื่อสารความเสี่ยง โดยประชาสัมพันธ์ให้ความรู้แก่ประชาชนในชุมชน/ที่ประชุมหมู่บ้าน แจกเอกสารแผ่นพับความรู้เรื่องโรคไข้เลือดออก รวมถึงจัดรณรงค์สร้างกระแสให้กับประชาชนในพื้นที่
************************************************** 27 สิงหาคม 2566

ที่มา : https://www.thaigov.go.th/news/contents/details/71722