รัฐบาลไทย-ข่าวทำเนียบรัฐบาล-ปลัด สธ. วางศิลาฤกษ์อาคารผู้ป่วยนอก รพ.เสนา จ.พระนครศรีอยุธยา ขยายบริการรองรับประชาชน


วันอาทิตย์ที่ 27 สิงหาคม 2566
ปลัด สธ. วางศิลาฤกษ์อาคารผู้ป่วยนอก รพ.เสนา จ.พระนครศรีอยุธยา ขยายบริการรองรับประชาชน
ปลัดกระทรวงสาธารณสุข วางศิลาฤกษ์อาคารผู้ป่วยนอก ผ่าตัด LAB และอำนวยการ โรงพยาบาลเสนา จังหวัดพระนครศรีอยุธยา ขยายบริการรองรับความต้องการของประชาชนที่เพิ่มขึ้น ลดความแออัด ประชาชนเข้าถึงบริการด้านการแพทย์ที่ทันสมัย คาดก่อสร้างแล้วเสร็จพร้อมให้บริกา
ปลัดกระทรวงสาธารณสุข วางศิลาฤกษ์อาคารผู้ป่วยนอก ผ่าตัด LAB และอำนวยการ โรงพยาบาลเสนา จังหวัดพระนครศรีอยุธยา ขยายบริการรองรับความต้องการของประชาชนที่เพิ่มขึ้น ลดความแออัด ประชาชนเข้าถึงบริการด้านการแพทย์ที่ทันสมัย คาดก่อสร้างแล้วเสร็จพร้อมให้บริการได้ในปี 2568
วันนี้ (27 สิงหาคม 2566) ที่โรงพยาบาลเสนา อำเภอเสนา จังหวัดพระนครศรีอยุธยา นายแพทย์โอกาส การย์กวินพงศ์ ปลัดกระทรวงสาธารณสุข เป็นประธานในพิธีวางศิลาฤกษ์อาคารอาคารผู้ป่วยนอก ผ่าตัด LAB และอำนวยการ โดยมีพระเทพมงคลโสภณ เจ้าคณะภาค 17-18 ธรรมยุต วัดเสนาสนาราม พระครูสมบูรณ์จริยธรรม (หลวงพ่อแม้น) เจ้าอาวาสวัดหน้าต่างนอก เป็นประธานฝ่ายสงฆ์ พร้อมด้วย นายแพทย์เกียรติภูมิ วงศ์รจิต คณะที่ปรึกษารองนายกรัฐมนตรี นายนิวัฒน์ รุ่งสาคร ผู้ว่าราชการจังหวัดพระนครศรีอยุธยา หัวหน้าส่วนราชการ ผู้บริหาร เจ้าหน้าที่ และประชาชน ร่วมพิธี พร้อมกันนี้ได้เยี่ยมให้กำลังใจเจ้าหน้าที่ที่ปฏิบัติงาน และติดตามการดำเนินงานด้านการแพทย์และสาธารณสุขของโรงพยาบาลเสนาด้วย
นายแพทย์โอภาส กล่าวว่า กระทรวงสาธารณสุข มีนโยบายให้ทุกโรงพยาบาลพัฒนาศักยภาพ ยกระดับบริการให้สามารถตอบสนองความต้องการและเกิดประโยชน์กับประชาชนมากที่สุด สำหรับโรงพยาบาลเสนาเป็นโรงพยาบาลทั่วไปที่รองรับการบริการประชาชนในอำเภอเสนาและใกล้เคียง ได้แก่ อำเภอผักไห่ อำเภอบางบาล อำเภอบางซ้าย อำเภอบางไทร อำเภอลาดบัวหลวง รวมทั้งบางส่วนของอำเภอบางปลาม้า จังหวัดสุพรรณบุรี กระทรวงสาธารณสุขจึงจัดสรรงบประมาณ จำนวน 192 ล้านบาท ในการก่อสร้างอาคารผู้ป่วยนอกฯ ทดแทนอาคารหลังเดิม ที่มีอายุการใช้งานมากกว่า 40 ปี และมีพื้นที่จำกัด ไม่สามารถปรับปรุงโครงสร้างได้ เพื่อให้สามารถรองรับความต้องการบริการของประชาชนที่เพิ่มขึ้น ช่วยลดความแออัดของโรงพยาบาล ประชาชนได้เข้าถึงบริการทางการแพทย์ที่ทันสมัยและสะดวกยิ่งขึ้น
ด้าน แพทย์หญิงชนิญญา พัฒนศักดิ์ภิญโญ ผู้อำนวยการโรงพยาบาลเสนา กล่าวว่า อาคารผู้ป่วยนอก ผ่าตัด LAB และอำนวยการ เป็นอาคารคอนกรีตเสริมเหล็ก 5 ชั้น โครงสร้างอาคารต้านแผ่นดินไหว ชั้นที่ 1 เป็นห้องตรวจโรค ห้องตรวจสอบสิทธิ์ ห้องบัตร ห้องเอกซเรย์ ห้องประชาสัมพันธ์ ห้องจ่ายยา, ชั้นลอย (1A) เป็นห้อง LAB และอำนวยการ, ชั้นที่ 2 เป็นห้องไตเทียม หอผู้ป่วยหนัก (ICU) ชั้นที่ 3 ห้องตรวจพิเศษ (หู คอ จมูก ตา เลเซอร์ตา) ห้องตรวจการได้ยิน ห้องตรวจสูติกรรม, ชั้นที่ 4 ห้องผ่าตัด และชั้นที่ 5 เป็นหอผู้ป่วยสามัญ คาดจะก่อสร้างแล้วเสร็จให้บริการประชาชนได้ในปี 2568
***************************** 27 สิงหาคม 2566

ที่มา : https://www.thaigov.go.th/news/contents/details/71721