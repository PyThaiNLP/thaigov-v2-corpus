รัฐบาลไทย-ข่าวทำเนียบรัฐบาล-กรมการจัดหางาน ผลักดันคนหางาน ทำงานท่องเที่ยว - โรงแรม รับ High Season 


วันอาทิตย์ที่ 27 สิงหาคม 2566
27/08/2566
พิมพ์
กรมการจัดหางาน ผลักดันคนหางาน ทำงานท่องเที่ยว - โรงแรม รับ High Season
กรมการจัดหางาน เตรียมตำแหน่งงานรองรับฤดูท่องเที่ยว แนะผู้สนใจทำงานภาคบริการมีงานรองรับในระบบ “ไทยมีงานทำ” กว่า 5,305 อัตรา
นายไพโรจน์ โชติกเสถียร อธิบดีกรมการจัดหางาน เปิดเผยว่า หลังจากสถานการณ์การแพร่ระบาดของโรคโควิด - 19 คลี่คลายลง เศรษฐกิจฟื้นตัวอีกครั้ง ภาคธุรกิจท่องเที่ยวและบริการกลับมาเป็นธุรกิจหลักที่สร้างรายได้มหาศาลให้ประเทศไทย ในช่วงใกล้เดือนพฤศจิกายน - เมษายน ซึ่งเป็นฤดูกาลท่องเที่ยว สถานประกอบการต่างเตรียมการรองรับนักท่องเที่ยวอย่างคึกคัก ซึ่งเป็นโอกาสดีของแรงงานภาคบริการ ท่องเที่ยวและโรงแรม ผู้มีทักษะหรือประสบการณ์ด้านงานบริการ รวมทั้งผู้จบการศึกษาใหม่ และผู้ที่กำลังมองหางาน เนื่องจากสถานประกอบการกลุ่มนี้กำลังต้องการรับสมัครแรงงานจำนวนมากเพื่อขับเคลื่อนกิจการ ทั้งในรูปแบบงานประจำและงานพาร์ทไทม์ ทั้งยังพร้อมจ่ายค่าจ้างและค่าล่วงเวลาในอัตราสูง โดยล่าสุดกรมการจัดหางานได้สำรวจความต้องการแรงงานภาคบริการจากสถานประกอบการในเมืองท่องเที่ยว อาทิ ชลบุรี ภูเก็ต เชียงใหม่ ซึ่งแจ้งความต้องการผ่านระบบ “ไทยมีงานทำ” แล้ว จำนวน 5,305 อัตรา อาทิ ตำแหน่งงานบริกร พ่อครัว พนักงานดูแลลูกค้า แม่บ้าน และพนักงานต้อนรับ และคาดว่ายิ่งใกล้ช่วงไฮซีซั่นจะมีความต้องการแรงงานเพิ่มขึ้นอีกจำนวนมาก จึงขอเชิญผู้ที่สนใจเข้ามาค้นหาตำแหน่งงานและสมัครงานได้ด้วยตนเองที่ แพลตฟอร์ม “ไทยมีงานทำ” ที่เว็บไซต์  ไทยมีงานทำ.doe.go.th หรือใช้งานผ่านโทรศัพท์มือถือที่ Application “ไทยมีงานทำ”
นายไพโรจน์ กล่าวว่า ที่ผ่านมากรมการจัดหางานให้ความสำคัญและติดตามปัญหาขาดแคลนแรงงาน ในภาคธุรกิจท่องเที่ยวและบริการมาโดยตลอด  มีการแนะแนวอาชีพนักเรียน นักศึกษาให้ทราบความต้องการของตลาดแรงงาน เพื่อเลือกเรียนในสายงานที่ตลาดแรงงานมีความต้องการสูง เช่น สาขาการท่องเที่ยว การโรงแรม พร้อมนำโครงการ 3 ม. มีงาน มีเงิน มีวุฒิการศึกษาเพิ่ม เชิญชวนสถาบันการศึกษาในภาคอีสาน ร่วมโครงการเพื่อส่งนักเรียน นักศึกษา มาฝึกงานที่จังหวัดท่องเที่ยวเพื่อเพิ่มทักษะ สร้างรายได้ ระหว่างศึกษา ร่วมกับการสนับสนุนการทำงานแบบรับรายได้เป็นรายชั่วโมง บูรณาการร่วมกับกรมพัฒนาฝีมือแรงงาน ฝึกทักษะให้กับแรงงานในจังหวัดท่องเที่ยวในสาขาที่มีความขาดแคลน เช่น นวดไทย งานช่าง เป็นต้น เพื่อให้ภาคท่องเที่ยวและบริการมีแรงงานคุณภาพเพียงพอและยั่งยืน  นอกจากนี้ยังเตรียมการเคลื่อนย้ายแรงงานอย่างเป็นระบบ ในจังหวัดที่มีคนหางานเป็นจำนวนมากแต่ไม่มีตำแหน่งงานว่าง ไปยังจังหวัดที่มีงานแต่แรงงานไม่เพียงพอในช่วงไฮซีซั่น
สำหรับทุกคนที่ต้องการมีงานทำ สามารถใช้บริการกับกรมการจัดหางานได้ที่แพลตฟอร์ม “ไทยมีงานทำ” ซึ่งรวบรวมตำแหน่งงานจากทั่วประเทศไว้จำนวนมาก คนหางานสามารถค้นหาข้อมูลตำแหน่งงานที่เหมาะสมกับตนเอง โดย Matching ตำแหน่งงานตามพื้นที่ และ ภูมิลำเนา รวมถึงจับคู่ตำแหน่งงานจากความรู้ ความสามารถ และทักษะที่มีอยู่ นอกจากนี้ยังมีการให้บริการประกาศรับสมัครงานสำหรับนายจ้าง สถานประกอบการ โดยการลงทะเบียนนายจ้าง เพื่อประกาศตำแหน่งงาน และคัดลอกรายชื่อผู้หางาน ซึ่งทั้งหมดนี้ให้บริการโดยไม่มีค่าใช้จ่าย หรือสอบถามเพิ่มเติมได้ที่สำนักงานจัดหางานจังหวัดทั่วประเทศ สำนักงานจัดหางานกรุงเทพมหานคร พื้นที่ 1 -10 หรือสายด่วนกระทรวงแรงงาน โทร 1506 กด 2 กรมการจัดหางาน

ที่มา : https://www.thaigov.go.th/news/contents/details/71720