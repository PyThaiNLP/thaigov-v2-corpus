รัฐบาลไทย-ข่าวทำเนียบรัฐบาล-ครม. เคาะ ตั้งองค์การบริหารไนท์ซาฟารี (องค์การมหาชน) เพื่อพัฒนาพื้นที่การท่องเที่ยวอย่างยั่งยืน


วันพฤหัสบดีที่ 10 สิงหาคม 2566
ครม. เคาะ ตั้งองค์การบริหารไนท์ซาฟารี (องค์การมหาชน) เพื่อพัฒนาพื้นที่การท่องเที่ยวอย่างยั่งยืน
.....
ที่ประชุมครม. (8 ส.ค. 66) อนุมัติร่างพระราชกฤษฎีกา 2 ฉบับ จัดตั้ง “องค์การบริหารไนท์ซาฟารี” เพื่อให้มีความคล่องตัวและคุ้มค่าในทางเลือกที่ให้จัดตั้งสำนักงานเชียงใหม่ไนท์ซาฟารีเป็นองค์การมหาชนขึ้นใหม่ แทนที่จะโอนไปเป็นขององค์การสวนสัตว์ โดยมีสาระสำคัญ ดังนี้
.
1. ร่าง พ.ร.ฎ. จัดตั้งองค์การบริหารไนท์ซาฟารี (องค์การมหาชน) พ.ศ. ....
ให้จัดตั้งองค์การบริหารไนท์ซาฟารี (องค์การมหาชน) โดยโอนบรรดากิจการและทรัพย์สินของสำนักงานพัฒนาพิงคนครฯ ไปเป็นขององค์การบริหารไนท์ซาฟารีฯ เพื่อพัฒนาเป็นแหล่งท่องเที่ยวเชิงสร้างสรรค์และวัฒนธรรมบนพื้นฐานทางธรรมชาติ และแหล่งท่องเที่ยวไนท์ซาฟารี รวมทั้งเพาะพันธุ์สัตว์ป่านานาชนิด อนุรักษ์ไว้มิให้สูญพันธุ์ โดยให้ประเมินความคุ้มค่า เมื่อดำเนินการครบ 5 ปี
พร้อมกำหนดเงื่อนไขกรณีเจ้าหน้าที่และลูกจ้างของสำนักงานพัฒนาพิงคนครฯ ที่ประสงค์จะปฏิบัติงานในองค์การบริหารไนท์ซาฟารีฯ ต่อไป แสดงความจำนงในเวลา 30 วัน นับแต่วันที่ พ.ร.ฎ. มีผลใช้บังคับ รวมถึงกำหนดค่าตอบแทนการเลิกจ้างสำหรับเจ้าหน้าที่หรือลูกจ้างทุกคนที่ไม่ประสงค์จะปฏิบัติงานต่อ
.
2. ร่าง พ.ร.ฎ. จัดตั้งองค์การสวนสัตว์แห่งประเทศไทย (ฉบับที่ ..) พ.ศ. ....
ซึ่งมีสาระสำคัญ คือ การยกเลิกการกำหนดให้เงินและทรัพย์สินของสำนักงานพัฒนาพิงคนครฯ เป็นทุนขององค์การสวนสัตว์แห่งประเทศไทย เพื่อให้สอดคล้องกับการจัดตั้งองค์การบริหารไนท์ซาฟารีฯ ตาม พ.ร.ฎ. จัดตั้งองค์การสวนสัตว์แห่งประเทศไทย ปี 63
.
อ่านเพิ่มเติม คลิก https://www.thaigov.go.th/news/contents/details/71063
#ไทยคู่ฟ้า #ร่วมต้านโควิด19
-------------------

ที่มา : https://www.thaigov.go.th/news/contents/details/71183