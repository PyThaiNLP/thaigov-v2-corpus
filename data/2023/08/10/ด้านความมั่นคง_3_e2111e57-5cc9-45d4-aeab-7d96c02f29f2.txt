รัฐบาลไทย-ข่าวทำเนียบรัฐบาล-อธิบดีกรมการปกครองเผย ชุดปฏิบัติการพิเศษกรมการปกครอง สนธิกำลังฝ่ายปกครองจังหวัดเชียงใหม่ ออกปฏิบัติการนครพิงค์ บุกทลายบ่อนใหญ่ "89 CLUB Casino" กลางเมืองเชียงใหม่ ย่านสันติธรรม 


วันพฤหัสบดีที่ 10 สิงหาคม 2566
10/08/2566
พิมพ์
อธิบดีกรมการปกครองเผย ชุดปฏิบัติการพิเศษกรมการปกครอง สนธิกำลังฝ่ายปกครองจังหวัดเชียงใหม่ ออกปฏิบัติการนครพิงค์ บุกทลายบ่อนใหญ่ "89 CLUB Casino" กลางเมืองเชียงใหม่ ย่านสันติธรรม
อธิบดีกรมการปกครองเผย ชุดปฏิบัติการพิเศษกรมการปกครอง สนธิกำลังฝ่ายปกครองจังหวัดเชียงใหม่ ออกปฏิบัติการนครพิงค์ บุกทลายบ่อนใหญ่ "89 CLUB Casino" กลางเมืองเชียงใหม่ ย่านสันติธรรม พบนักพนันกว่าร้อยคน เงินหมุนเวียนต่อวันกว่าล้านบาท
เมื่อวันที่ 9 ส.ค. 66 นายแมนรัตน์ รัตนสุคนธ์ อธิบดีกรมการปกครอง เปิดเผยว่า ศูนย์ดำรงธรรมกระทรวงมหาดไทย ได้รับเรื่องร้องเรียนว่า มีบ่อนการพนันขนาดใหญ่ในพื้นที่จังหวัดเชียงใหม่ เปิดให้นักพนันเข้ามาเสี่ยงโชคเป็นเวลานานแล้ว โดยแต่ละวันจะมีนักพนันกว่าร้อยคนเข้ามาเล่น ซึ่งสายลับกรมการปกครองได้สืบทราบว่า จะมีสถานที่ให้เล่นพนันสองแห่งตบตาเจ้าหน้าที่ โดยจะสลับสถานที่ให้เล่นบริเวณย่านสันติธรรม และภัทรวัลย์ สนุ๊กเกอร์ ย่านช้างเผือก แต่ทั้งสองแห่งยังคงใช้พนักงานและทีมงานเดิม มีลักษณะการเล่นพนันเสือมังกร ไฮโล และบาคาร่า ตลอดทั้งกลางวันและกลางคืน โดยภายในอาคารพบว่าเป็นอาคารที่สามารถจุนักพนันได้ประมาณ 300 คน มีประตูทางเข้าทางเดียว มีการ์ดตรวจตราหน้าประตูทางเข้า 2 ราย คอยดูต้นทาง คอยตรวจตราคนเล่นหน้าใหม่ โดยจะยึดโทรศัพท์ของนักพนันก่อนเข้าเล่นภายในบ่อน และมีที่จอดรถด้านหน้าบ่อนสำหรับนักพนัน มีพื้นที่กว้างขวางในการรองรับนักพนัน ซึ่งจะมีการ์ดคอยสอดส่องดูแลรถเข้า-ออก ตลอดเวลา
"โดยเมื่อเวลา 17.30 น. วันนี้ ตนได้สั่งการชุดปฏิบัติการพิเศษกรมการปกครอง นำโดย นายรณรงค์ ทิพย์ศิริ ผู้ตรวจราชการกรมการปกครองปฏิบัติหน้าที่ผู้อำนวยการศูนย์ปฏิบัติการบังคับใช้กฎหมายพนักงานฝ่ายปกครอง สำนักการสอบสวนและนิติการ พร้อมสมาชิกกองอาสารักษาดินแดน กองบัญชาการกองอาสารักษาดินแดน กว่า 40 นาย ร่วมกับฝ่ายปกครองจังหวัดเชียงใหม่ นำกำลังบุกเข้าทลายบ่อน "89 CLUB Casino" โดยเมื่อชุดจับกุมเข้าพื้นที่ พบจุดเด่นของบ่อนการพนันนี้ จะมีการให้บริการ ขนม เครื่องดื่ม และอาหารให้แก่นักพนัน เพื่อเป็นการดึงดูดใจนักเล่น นอกจากนี้ยังมีตู้ยิงปลา เพื่อให้นักพนันเล่นเพื่อการผ่อนคลายจากการเล่นการพนันประเภทอื่น ๆ และมีการตรวจตราอย่างแน่นหนา พบกล้องวงจรปิด รวม 11 ตัว เพื่อสอดส่อง ตรวจตรานักพนันที่เข้ามาเล่นภายใน โดยภายหลังการเข้าตรวจค้น สามารถจับกุมนักพนันและเจ้ามือ จำนวนรวม 104 คน ซึ่งเป็นเจ้ามือวงเสือมังกร 5 คน วงไฮโล 10 คน และวงบาคาร่า 4 คน และยังพบรถยนต์ จำนวน 31 คัน รถจักรยานยนต์ จำนวน 10 คัน ภายในบ่อน และด้านนอกบ่อนอีกจำนวนมาก" นายแมนรัตน์ฯ กล่าวเน้นย้ำ
นายรณรงค์ ทิพย์ศิริ ผู้ตรวจราชการกรมการปกครองปฏิบัติหน้าที่ผู้อำนวยการศูนย์ปฏิบัติการบังคับใช้กฎหมายพนักงานฝ่ายปกครอง กล่าวว่า ฝ่ายปกครองชุดจับกุมได้ประสานพนักงานสอบสวน สถานีตำรวจภูธช้างเผือก ทำการอายัดรถยนต์ต้องสงสัยที่มีเงินสดจำนวนมากพร้อมอุปกรณ์การเล่นพนัน ซึ่งฝ่ายปกครองชุดจับกุมได้ทำการยึดไว้ตรวจสอบ พร้อมนำตัวผู้ถูกจับทั้งหมดมาทำบันทึกจับกุม ณ ที่ว่าการอำเภอเมืองเชียงใหม่ ดำเนินคดีในข้อหาร่วมกันลักลอบจัดให้มีการเล่นการพนันโดยผิดกฎหมาย ส่งพนักงานสอบสวน สถานีตำรวจภูธรช้างเผือก ดำเนินคดีต่อไป
"บ่อนแห่งนี้เปิดเล่นพนันใจกลางชุมชน เย้ยต่อกฎหมาย กล้าตบตาเจ้าหน้าที่ ซึ่งทุกครั้งที่มีการจับกุม เราจะเน้นย้ำเสมอว่าการเล่นการพนันเป็นอบายมุขที่สร้างแต่ความเดือดร้อนให้แก่ผู้เล่น ไม่มีใครรวยหรือได้ดีเพราะการพนัน และที่สำคัญ "เป็นสิ่งผิดกฎหมาย" พร้อมทั้งขอประชาสัมพันธ์ไปยังพี่น้องประชาชน หากมีเบาะแสบ่อนการพนันหรือแหล่งอบายมุขสร้างความเดือดร้อนในพื้นที่ สามารถแจ้งได้ที่ตำรวจหรือฝ่ายปกครองในท้องที่ ซึ่งหากเจ้าหน้าที่ผู้รับผิดชอบยังไม่มีการปฏิบัติ ก็สามารถร้องเรียนได้ที่ศูนย์ดำรงธรรมอำเภอ ศูนย์ดำรงธรรมจังหวัด หรือศูนย์ดำรงธรรมกระทรวงมหาดไทย โทร. 1567 ตลอด 24 ชั่วโมง เพื่อหน่วยงานที่เกี่ยวข้องจะได้ดำเนินการโดยทันที เราจะไม่ปล่อยให้ผู้ลักลอบกระทำความผิดกฎหมายลอยนวล เพื่อสร้างสรรค์สังคมไทยให้เป็นสังคมแห่งความปลอดภัยและสังคมแห่งความสุขที่ยั่งยืน" นายรณรงค์ฯ กล่าวในช่วงท้าย

ที่มา : https://www.thaigov.go.th/news/contents/details/71172