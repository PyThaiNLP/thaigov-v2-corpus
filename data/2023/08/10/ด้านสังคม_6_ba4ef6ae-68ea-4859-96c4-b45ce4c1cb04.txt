รัฐบาลไทย-ข่าวทำเนียบรัฐบาล-พม. จัดนิทรรศการเทิดพระเกียรติ “ใต้ร่มพระบารมีพระบรมราชชนนีพันปีหลวง” พร้อมเชิญชวนประชาชนเยี่ยมชม วันนี้ถึง 25 ส.ค. นี้


วันพฤหัสบดีที่ 10 สิงหาคม 2566
พม. จัดนิทรรศการเทิดพระเกียรติ “ใต้ร่มพระบารมีพระบรมราชชนนีพันปีหลวง” พร้อมเชิญชวนประชาชนเยี่ยมชม วันนี้ถึง 25 ส.ค. นี้
พม. จัดนิทรรศการเทิดพระเกียรติ “ใต้ร่มพระบารมีพระบรมราชชนนีพันปีหลวง” พร้อมเชิญชวนประชาชนเยี่ยมชม วันนี้ถึง 25 ส.ค. นี้
วันนี้ (10 ส.ค. 66) เวลา 10.30 น. นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานพิธีเปิดโครงการเทิดพระเกียรติสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง “ใต้ร่มพระบารมีพระบรมราชชนนีพันปีหลวง” โดยมี นายอนุกูล ปีดแก้ว ปลัดกระทรวงการพัฒนาสังคมและความมั่นคงของมนุษย์ (ปลัด พม.) นางจตุพร โรจนพานิช อธิบดีกรมพัฒนาสังคมและสวัสดิการ พร้อมคณะผู้บริหาร ข้าราชการ และเจ้าหน้าที่กระทรวง พม. อีกทั้งนายวิสุทธิ์ ตันตินันทน์ ผู้เชี่ยวชาญด้านขยายความร่วมมือและพันธกิจ โครงการพัฒนาแห่งสหประชาชาติ (UNDP)  นางสาวธันยลักษณ์ พรหมมณี ผู้เชี่ยวชาญด้านเครื่องแต่งกายและแฟชั่นประยุกต์ และ นางสาวปิ่นทิพย์ อรชร รองนางสาวไทยอันดับ 1 ปี 2559 เข้าร่วมงาน ณ บริเวณโถงชั้น 1 อาคารกรมพัฒนาสังคมและสวัสดิการ กระทรวง พม. สะพานขาว กรุงเทพฯ
นายจุติ กล่าวว่า เนื่องในโอกาสวันเฉลิมพระชนมพรรษา สมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง วันที่ 12 สิงหาคม 2566 กระทรวงการพัฒนาสังคมและความมั่นคงของมนุษย์ (พม.) โดยกรมพัฒนาสังคมและสวัสดิการ (พส.) จึงได้จัดโครงการเทิดพระเกียรติสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง “ใต้ร่มพระบารมีพระบรมราชชนนีพันปีหลวง” เพื่อเป็นการน้อมรำลึกในพระมหากรุณาธิคุณ และเสริมสร้างความจงรักภักดีต่อพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง อีกทั้งเพื่อสร้างการรับรู้และความเข้าใจภารกิจของกระทรวง พม. ที่เกี่ยวเนื่องกับแนวทางพระราชดำริ และพระดำริต่าง ๆ ที่สามารถนำไปปรับใช้ในการดำเนินชีวิตต่อไป
นายจุติ กล่าวต่อไปว่า โครงการครั้งนี้ มีการจัดแสดงนิทรรศการเทิดพระเกียรติสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง “ใต้ร่มพระบารมีพระบรมราชชนนีพันปีหลวง” ระหว่างวันที่ 10 - 25 สิงหาคม 2566 ณ บริเวณโถงชั้น 1 อาคารกรมพัฒนาสังคมและสวัสดิการ กระทรวง พม. ซึ่งวันนี้มีการจัดกิจกรรมที่น่าสนใจมากมาย อาทิ การจัดแสดงผลิตภัณฑ์ที่เกี่ยวกับพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง จากหน่วยงานสังกัด พม.  การแสดงจินตลีลา การเดินแบบผ้าพื้นเมืองและผลิตภัณฑ์ การจัดบูธศิลปาชีพและผลิตภัณฑ์ บูธรักษ์น้ำเพื่อพระแม่ของแผ่นดิน บูธบอกรักแม่ และโฟโต้ บูธ ถ่ายภาพที่ระลึก นอกจากนี้ ยังมีการจัด TED Talk เรื่อง “แรงบันดาลใจของแม่ สู่การพัฒนาสังคมอย่างยั่งยืน” โดยอาสาสมัครพัฒนาสังคมและความมั่นคงของมนุษย์ (อพม.) และตัวแทนสภาเด็กและเยาวชนแห่งประเทศไทย
นายจุติ กล่าวเพิ่มเติมว่า การจัดแสดงนิทรรศการซึ่งเริ่มตั้งแต่วันนี้  นับเป็นการถ่ายทอดให้เห็นถึงพระราชปณิธานอันแน่แน่วที่สมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ทรงปฏิบัติพระราชกรณียกิจนานัปการ เพื่อพระราชทานความเจริญ ความสุขสวัสดิ์ แก่พสกนิกรและผืนแผ่นดินไทย ซึ่งกระทรวง พม. ได้น้อมนำพระราชปณิธานของพระองค์ท่าน ผู้เปรียบประดุจดัง “พระแม่ของแผ่นดิน” มาเป็นต้นแบบของการพัฒนาคุณภาพชีวิตที่ดีของประชาชน สู่การพัฒนาสังคมอย่างยั่งยืน
#ช่วย24ชั่วโมง #พม24ชม #ข่าวพม #esshelpme

ที่มา : https://www.thaigov.go.th/news/contents/details/71184