รัฐบาลไทย-ข่าวทำเนียบรัฐบาล-โฆษก สธ. เผย เทศบาลนครขอนแก่นเข้าตรวจสอบและสั่งการให้แก้ปัญหากลิ่นจากระบบการจัดการมูลฝอยติดเชื้อ รพ.ขอนแก่น พร้อมประสานหน่วยงานกลางเข้าตรวจสอบอีกครั้ง


วันพฤหัสบดีที่ 10 สิงหาคม 2566
โฆษก สธ. เผย เทศบาลนครขอนแก่นเข้าตรวจสอบและสั่งการให้แก้ปัญหากลิ่นจากระบบการจัดการมูลฝอยติดเชื้อ รพ.ขอนแก่น พร้อมประสานหน่วยงานกลางเข้าตรวจสอบอีกครั้ง
โฆษกกระทรวงสาธารณสุข เผยกรณีมีผู้ร้องเรียนเหตุรำคาญเรื่องกลิ่นจากระบบการจัดการมูลฝอยติดเชื้อโรงพยาบาลขอนแก่น เทศบาลนครขอนแก่นได้เข้าตรวจสอบและสั่งการให้แก้ปัญหากลิ่นจากระบบต่อเนื่อง
โฆษกกระทรวงสาธารณสุข เผยกรณีมีผู้ร้องเรียนเหตุรำคาญเรื่องกลิ่นจากระบบการจัดการมูลฝอยติดเชื้อโรงพยาบาลขอนแก่น เทศบาลนครขอนแก่นได้เข้าตรวจสอบและสั่งการให้แก้ปัญหากลิ่นจากระบบต่อเนื่อง ล่าสุดให้ปรับปรุงอีก 3 รายการ ทั้งติดพัดลมดูดอากาศ ขยายม่านพลาสติกคลุมหม้อนึ่ง และนำน้ำเสียเข้าสู่ระบบบำบัดรวม และเตรียมเชิญหน่วยงานกลางเข้าตรวจสอบปัญหาอีกครั้ง
วันนี้ (10 สิงหาคม 2566) นายแพทย์รุ่งเรือง กิจผาติ หัวหน้าที่ปรึกษาระดับกระทรวง (ผู้ทรงคุณวุฒิระดับ 11) และโฆษกกระทรวงสาธารณสุข เปิดเผยถึงกรณีมีข้อร้องเรียนได้รับกลิ่นรบกวนจากระบบการจัดการมูลฝอยติดเชื้อของโรงพยาบาลขอนแก่น ว่า สำนักงานปลัดกระทรวงสาธารณสุขได้มอบหมายให้สำนักงานสาธารณสุขจังหวัดขอนแก่นเข้าตรวจสอบข้อเท็จจริงแล้ว ได้รับรายงานว่า โรงพยาบาลขอนแก่นได้จัดสร้างระบบมูลฝอยติดเชื้อโดย“วิธีการทำลายเชื้อด้วยไอน้ำ” ซึ่งเป็นไปตามข้อ 25(2) แห่งกฎกระทรวงว่าด้วยการกำจัดมูลฝอยติดเชื้อ พ.ศ. 2545 เพื่อลดขยะติดเชื้อตกค้างสะสม ป้องกันการแพร่กระจายเชื้อสู่ชุมชน ซึ่งเจ้าพนักงานของเทศบาลนครขอนแก่นได้ทำการตรวจสอบพื้นที่ครั้งแรกเมื่อวันที่ 4 พฤศจิกายน 2565 พบว่าเป็นไปตามมาตรฐาน และกฎกระทรวงฯ และหลังจากมีผู้ร้องเรียนเหตุรำคาญเรื่องกลิ่น เทศบาลนครขอนแก่นได้ร่วมกับหน่วยงานที่เกี่ยวข้องเข้าตรวจสอบและมีข้อแนะนำให้โรงพยาบาลขอนแก่นแก้ไขปรับปรุงมาเป็นระยะ เช่น การระบายอากาศเพื่อลดกลิ่น การปรับปรุงระบบน้ำเสีย เป็นต้น รวมทั้งสิ้น 5 ครั้ง
นายแพทย์รุ่งเรืองกล่าวต่อว่า ล่าสุดโรงพยาบาลขอนแก่น เทศบาลนครขอนแก่น และศูนย์อนามัยที่ 7 ขอนแก่น ได้ประชุมร่วมกันเมื่อวันที่ 13 กรกฎาคม 2566 ที่ผ่านมา ซึ่งมีทีมเจ้าหน้าที่ของเทศบาลนครขอนแก่นที่เข้าตรวจสอบปัญหาเรื่องกลิ่นรบกวนเพื่อแก้ปัญหาให้ดีขึ้น และเนื่องจากผู้ร้องยังยืนยันว่าได้รับผลกระทบจากกลิ่น จึงให้โรงพยาบาลขอนแก่นปรับปรุงเพิ่มเติมอีก 3 รายการ คือ 1.ติดพัดลมดูดอากาศตัวหม้อนึ่งที่เทขยะด้านล่าง 2.ขยายแนวม่านพลาสติกคลุมหม้อนึ่ง และ 3.นำน้ำเสียทั้งหมดเข้าสู่ท่อและเชื่อมต่อเข้าสู่ระบบบำบัดน้ำเสียรวมโดยหลังจากนี้ เทศบาลนครขอนแก่นจะเชิญหน่วยงานกลางเข้าตรวจสอบปัญหาเรื่องกลิ่นอีกครั้ง
************************************************ 10 สิงหาคม 2566

ที่มา : https://www.thaigov.go.th/news/contents/details/71168