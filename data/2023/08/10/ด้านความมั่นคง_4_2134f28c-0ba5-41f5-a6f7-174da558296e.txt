รัฐบาลไทย-ข่าวทำเนียบรัฐบาล-ผู้ว่าฯ นครพนม สั่งการนายอำเภอ 12 อำเภอติดตามสถานการณ์ระดับน้ำโขงหนุนสูงและเตรียมรับมือสถานการณ์น้ำท่วมฉับพลัน พร้อมแจ้งเตือนอัพเดทข้อมูลให้ประชาชนได้รับรู้รับทราบทุกช่องทาง 


วันพฤหัสบดีที่ 10 สิงหาคม 2566
10/08/2566
พิมพ์
ผู้ว่าฯ นครพนม สั่งการนายอำเภอ 12 อำเภอติดตามสถานการณ์ระดับน้ำโขงหนุนสูงและเตรียมรับมือสถานการณ์น้ำท่วมฉับพลัน พร้อมแจ้งเตือนอัพเดทข้อมูลให้ประชาชนได้รับรู้รับทราบทุกช่องทาง
ผู้ว่าฯ นครพนม สั่งการนายอำเภอ 12 อำเภอติดตามสถานการณ์ระดับน้ำโขงหนุนสูงและเตรียมรับมือสถานการณ์น้ำท่วมฉับพลัน พร้อมแจ้งเตือนอัพเดทข้อมูลให้ประชาชนได้รับรู้รับทราบทุกช่องทาง และจัดตั้งศูนย์ติดตามเฝ้าระวังสถานการณ์อุทกภัย ตลอด 24 ชม.
วันนี้ (10 ส.ค. 66) นายวันชัย จันทร์พร ผู้ว่าราชการจังหวัดนครพนม เปิดเผยว่า กองอำนวยการน้ำแห่งชาติ ได้มีประกาศฉบับที่ 14/2566 ลงวันที่ 9 สิงหาคม 2566 เรื่อง เฝ้าระวังน้ำท่วมฉับพลันและน้ำป่าไหลหลาก ซึ่งระบุว่า กรมอุตุนิยมวิทยา และสถาบันสารสนเทศทรัพยากรน้ำ (องค์การมหาชน) คาดการณ์พื้นที่เสี่ยงน้ำท่วมฉับพลัน จากกรณีระดับน้ำโขงหนุนสูง โดยระดับน้ำโขง ณ วันที่ 9 ส.ค. 66 อยู่ที่ 10.63 เมตร เพิ่มขึ้นจากวันที่ 8 ส.ค. 66 อีก 1.18 เมตร และมีแนวโน้มจะเพิ่มสูงขึ้นอย่างต่อเนื่อง ตั้งแต่วันที่ 11 -15 สิงหาคม 2566 ประกอบกับการคาดการณ์เกิดฝนตกหนักต่อเนื่อง ในพื้นที่จังหวัดนครพนม ตั้งแต่วันที่ 12 - 13 สิงหาคม 2566
“ตนได้เรียกประชุมนายอำเภอทั้ง 12 อำเภอผ่านระบบการประชุมทางไกล เพื่อรับทราบสถานการณ์ และแจ้งให้ทุกพื้นที่เตรียมการเฝ้าระวังและรับมือน้ำท่วมฉับพลัน พร้อมทั้งได้มีข้อสั่งการให้จัดตั้งศูนย์ติดตามและเฝ้าระวังสถานการณ์อุทกภัยในพื้นที่ 12 อำเภอของจังหวัดนครพนม และสร้างเครือข่ายการรายงานสถานการณ์และประสานงานตลอด 24 ชั่วโมง และให้สำนักงานป้องกันและบรรเทาสาธารณภัย (ปภ.) จังหวัดนครพนม เตรียมแผนรับสถานการณ์น้ำหลาก เร่งประสานให้เครือข่ายป้องกันและบรรเทาสาธารณภัยเตรียมความพร้อมของบุคลากร เครื่องจักร เครื่องมือ และอุปกรณ์ต่าง ๆ รวมทั้งได้ประสานขอความร่วมมือให้หน่วยกำลังในพื้นที่ ทั้งมณฑลทหารบกที่ 210 หน่วยเรือรักษาความสงบเรียบร้อยตามลำแม่น้ำโขง (นรข.) ตำรวจภูธรจังหวัดนครพนม หน่วยพัฒนาการเคลื่อนที่ 22 และกองอาสารักษาดินแดน (อส.) ทุกกองร้อย บูรณาการจัดตั้งหน่วยเฉพาะกิจเตรียมความพร้อม ณ ที่ตั้ง เพื่อออกให้ความช่วยเหลือประชาชนผู้ประสบเหตุอุทกภัยในกรณีที่ได้รับการร้องขอ” นายวันชัยฯ กล่าว
นายวันชัย จันทร์พร ผู้ว่าราชการจังหวัดนครพนม กล่าวเพิ่มเติมว่า นอกจากนี้ ยังได้สั่งการให้ทุกอำเภอสำรวจพื้นที่เสี่ยง เพื่อเตรียมความพร้อมในการป้องกันและลดความสูญเสียจากกรณีน้ำท่วมเฉียบพลัน และให้ทุกหน่วยงานในพื้นที่จังหวัดได้บูรณาการภาคีเครือข่ายประชาสัมพันธ์สร้างการรับรู้ข้อมูลข่าวสารและอัพเดทสถานการณ์ให้พี่น้องประชาชนในพื้นที่เสี่ยงและทุกพื้นที่ได้รับทราบผ่านทุกช่องทางสื่อสาร ทั้งหอกระจายข่าว เสียงตามสาย วิทยุกระจายเสียง และสื่อสังคมออนไลน์
ทั้งนี้ ภายหลังจากการประชุม นายวันชัย จันทร์พร ผู้ว่าราชการจังหวัดนครพนม พร้อมด้วยรองผู้ว่าราชการจังหวัดนครพนม ปลัดจังหวัดนครพนม และหน่วยงานที่เกี่ยวข้อง ได้ลงพื้นที่ตรวจระดับแม่น้ำโขง บริเวณริมฝั่งแม่น้ำโขง ลานพญาศรีสัตตนาคราช ตำบลในเมือง อำเภอเมืองนครพนม จังหวัดนครพนม และให้ร้านค้าซึ่งอาจได้รับความเสียหายทำการจัดเก็บสิ่งของ ถอดระบบไฟฟ้า และรื้อถอนอุปกรณ์ภายในร้าน เพื่อป้องกันความเสียหายจากกรณีที่น้ำในลำน้ำโขงเพิ่มระดับสูงขึ้น

ที่มา : https://www.thaigov.go.th/news/contents/details/71173