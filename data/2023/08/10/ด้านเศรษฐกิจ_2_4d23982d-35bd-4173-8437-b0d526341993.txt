รัฐบาลไทย-ข่าวทำเนียบรัฐบาล-ปลัดฯ ณัฐพล เดินหน้าขยายผล “ปั้นนักธุรกิจเกษตรกรอุตสาหกรรม” รายจังหวัด ยกระดับขีดความสามารถผู้ประกอบการ ดึงกลุ่มวิสาหกิจชุมชนกลุ่มแปรรูปผลิตผลทางการเกษตรสามร้อยยอด ทรานฟอร์มธุรกิจ


วันพฤหัสบดีที่ 10 สิงหาคม 2566
10/08/2566
พิมพ์
ปลัดฯ ณัฐพล เดินหน้าขยายผล “ปั้นนักธุรกิจเกษตรกรอุตสาหกรรม” รายจังหวัด ยกระดับขีดความสามารถผู้ประกอบการ ดึงกลุ่มวิสาหกิจชุมชนกลุ่มแปรรูปผลิตผลทางการเกษตรสามร้อยยอด ทรานฟอร์มธุรกิจ
ปลัดฯ ณัฐพล เดินหน้าขยายผล “ปั้นนักธุรกิจเกษตรกรอุตสาหกรรม” รายจังหวัด ยกระดับขีดความสามารถผู้ประกอบการ ดึงกลุ่มวิสาหกิจชุมชนกลุ่มแปรรูปผลิตผลทางการเกษตรสามร้อยยอด ทรานฟอร์มธุรกิจให้เข้ากับเทรนด์โลก
วันที่ 8 สิงหาคม 2566 เวลา 09.00 น. ดร.ณัฐพล รังสิตพล ปลัดกระทรวงอุตสาหกรรม ลงพื้นที่ตรวจเยี่ยมและให้คําแนะนําผู้ประกอบการ วิสาหกิจชุมชนกลุ่มแปรรูปผลิตผลทางการเกษตรสามร้อยยอด VERA GOLD น้ำว่านหางจระเข้เพื่อสุขภาพ พร้อมด้วย นางสาวณัฏฐิญา เนตยสุภา รองปลัดกระทรวงอุตสาหกรรม (รปอ.) นายวิษณุ ทับเที่ยง หัวหน้าผู้ตรวจราชการกระทรวงอุตสาหกรรม (หน.ผตร.อก.) นายเดชา จาตุธนานันท์ ผู้ตรวจราชการกระทรวงอุตสาหกรรม (ผตร.อก.) นางสาวณิรดา วิสุทธิชาติธาดา ผู้ช่วยปลัดกระทรวงอุตสาหกรรม (ชปอ.) และคณะผู้บริหารกระทรวงอุตสาหกรรม โดยมี คุณทิพย์มาศ กิจเกษตรสถาพร ผู้บริหาร VERA GOLD ให้การต้อนรับ ณ วิสาหกิจชุมชนกลุ่มแปรรูปผลิตผลทางการเกษตรสามร้อยยอด ตําบลสามร้อยยอด อําเภอสามร้อยยอด จังหวัดประจวบคีรีขันธ์
วิสาหกิจชุมชนกลุ่มแปรรูปผลิตผลทางการเกษตรสามร้อยยอด ก่อตั้งโดยคุณวสันต์ กิจเกษตรสถาพร ที่มองเห็นช่องทางทำธุรกิจเกี่ยวกับน้ำว่านห่างจระเข้ ซึ่งเป็นพืชที่เกษตรกรอำเภอสามร้อยยอดนิยมปลูกกัน โดยนำมาแปรรูปเป็นเครื่องดื่มน้ำผลไม้ผสมว่านหางจระเข้หลากหลายรสชาติ และได้รับการคัดเลือกเป็นผลิตภัณฑ์ OTOP 5 ดาว ของจังหวัดประจวบฯ และกิจการเติบโตจนจดทะเบียนนิติบุคคล เมื่อปี พ.ศ. 2556
กลุ่มวิสาหกิจฯ ได้รับการส่งเสริมและพัฒนาจากสำนักงานอุตสาหกรรมจังหวัดประจวบคีรีขันธ์ ทั้งในด้านการออกแบบฉลากและกล่องบรรจุภัณฑ์ การให้คำปรึกษาแนะนำในการสร้างการรับรู้การดำเนินธุรกิจด้วย Digital เพื่อจัดทำเพจเฟสบุ๊ค สำหรับเพิ่มช่องทางการจำหน่ายสินค้า และการพัฒนาผลิตภัณฑ์และบรรจุภัณฑ์ต้นแบบ : น้ำว่านหางจระเข้ผสมกระเจี๊ยบและฝาง เพื่อเพิ่มทางเลือกให้กับกลุ่มผู้บริโภค โดยชูจุดเด่นด้านสีสันที่ดึงดูดสายตาเวลาตั้งบนชั้นวางสินค้า ตอบโจทย์เรื่องสุขภาพ และเป็นที่ต้องการของตลาด ด้วยสรรพคุณของกระเจี๊ยบที่แก้กระหายน้ำ ช่วยป้องกันการจับตัวของไขมันในเส้นเลือดได้ ส่วนฝางช่วยแก้ร้อนในและบำรุงโลหิต ปัจจุบันผลิตภัณฑ์ของกลุ่ม ประกอบด้วย เครื่องดื่มว่านหางจระเข้ผสมน้ำองุ่นขาว/ผสมน้ำลิ้นจี่/ผสมน้ำทับทิม น้ำเม็ดแมงลักผสมน้ำผึ้งมะนาว และน้ำส้มวาเลนเชีย วางจำหน่ายที่ร้านค้าชั้นนำภายในประเทศ อาทิ Lotus's Big C FOODLAND Golden Place CJ EXPRESS ตลอดจนส่งออกไปยังต่างประเทศด้วย
ทั้งนี้ ปลัดกระทรวงอุตสาหกรรม และคณะฯ ได้ชื่นชมความเป็นผู้ประกอบการคนรุ่นใหม่ที่มีวิสัยทัศน์ในการดำเนินธุรกิจ มีการช่วยเหลือเกษตรกรในพื้นที่โดยรับซื้อวัตถุดิบ มีการจ้างแรงงานท้องถิ่น มีการพัฒนาผลิตภัณฑ์ที่ตอบโจทย์ความต้องการของตลาด จนสามารถสร้างยอดขายได้ทั้งในและต่างประเทศ ซึ่งมีองค์ประกอบความเป็นนักธุรกิจที่มีความพร้อมและสามารถพัฒนาต่อยอดปั้นสู่การเป็นนักธุรกิจเกษตรอุตสาหกรรมจังหวัดต้นแบบอัจฉริยะ MIND STAR เพื่อมุ่งยกระดับศักยภาพผู้ประกอบการสู่การเป็น “นักธุรกิจอัจฉริยะ” ที่มีจิตวิญญาณ ทักษะ และพึ่งพาตนเองได้อย่างยั่งยืน พัฒนาต่อยอดจากธุรกิจเดิมให้ปรับตามเทรนด์โลกสมัยใหม่ มีความพร้อมในการปรับตัวรับมือกับความเปลี่ยนแปลง โดยการ Coaching Business Networking พัฒนาสู่การเป็นนักธุรกิจต้นแบบ 77 กิจการ เพื่อเพิ่มขีดความสามารถในการแข่งขันทางธุรกิจให้แข่งแกร่งยิ่งขึ้นต่อไป
จากนั้นเวลา 11.30 น. ปลัดกระทรวงอุตสาหกรรม พร้อมคณะได้เดินทางเข้าตรวจเยี่ยมสำนักงานอุตสาหกรรมจังหวัดประจวบคีรีขันธ์ (สอจ.ประจวบคีรีขันธ์) โดยมี นายดำรง โอกาส อุตสาหกรรมจังหวัดประจวบคีรีขันธ์ นำเยี่ยมชมพร้อมบรรยายสรุปภาพรวมของโรงงานอุตสาหกรรมในพื้นที่ที่รับผิดชอบ ซึ่งมีจำนวนประมาณ 400 โรงงาน ทั้งนี้ คณะผู้บริหารได้ย้ำให้ สอจ. เร่งติดตามโรงงานที่ยังไม่ดำเนินการรายงานในระบบรายงานข้อมูลกลางของกระทรวงอุตสาหกรรมภายในเดือนสิงหาคมนี้ และเตรียมการเข้าตรวจโรงงานที่ไม่ได้รายงานการประกอบการแบบสุดซอยทุกมิติ ทั้งด้านการปล่อยน้ำเสีย การกำจัดกากอุตสาหกรรม และตรวจสอบโรงงานที่สร้างผลกระทบในด้านสิ่งแวดล้อมรอบชุมชนอย่างละเอียด รวมถึงหากพบว่ามีโรงงานที่เลิกกิจการแล้วให้ดำเนินการจำหน่ายทะเบียนโรงงานต่อไป โอกาสนี้ ได้กำชับให้ สอจ.กำกับดูแลโรงงานให้ประกอบการตามข้อกำหนด/หลักเกณฑ์ของกฎระเบียบที่เกี่ยวข้อง ไม่ส่งผลกระทบต่อสิ่งแวดล้อมและชุมชน ตามมาตรการดิน น้ำ ลม ไฟ ร่วมกับภาคอุตสาหกรรมในวงรัศมีโดยรอบ เพื่อให้เป็นไปตามเกณฑ์มาตรฐานที่กำหนดอย่างเคร่งครัดต่อไป

ที่มา : https://www.thaigov.go.th/news/contents/details/71153