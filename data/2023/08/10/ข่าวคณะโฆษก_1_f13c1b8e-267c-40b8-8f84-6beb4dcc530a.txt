รัฐบาลไทย-ข่าวทำเนียบรัฐบาล-​นายกรัฐมนตรีชื่นชมผลงานทัพ “เทคบอล” ทีมชาติไทย คว้า 2 แชมป์รายการระดับเวิลด์ทัวร์ ชี้ช่วยดึงต่างชาติสนใจตะกร้อไทยและต่อยอดเศรษฐกิจการท่องเที่ยว


วันพฤหัสบดีที่ 10 สิงหาคม 2566
10/08/2566
พิมพ์
​นายกรัฐมนตรีชื่นชมผลงานทัพ “เทคบอล” ทีมชาติไทย คว้า 2 แชมป์รายการระดับเวิลด์ทัวร์ ชี้ช่วยดึงต่างชาติสนใจตะกร้อไทยและต่อยอดเศรษฐกิจการท่องเที่ยว
​นายกรัฐมนตรีชื่นชมผลงานทัพ “เทคบอล” ทีมชาติไทย คว้า 2 แชมป์รายการระดับเวิลด์ทัวร์ ชี้ช่วยดึงต่างชาติสนใจตะกร้อไทยและต่อยอดเศรษฐกิจการท่องเที่ยว
วันที่ 10 สิงหาคม 2566 น.ส.ไตรศุลี ไตรสรณกุล รองโฆษกประจำสำนักนายกรัฐมนตรี กล่าวว่า พล.อ.ประยุทธ์ จันทร์โอชา นายกรัฐมนตรีและรมว.กลาโหม ได้ชื่นชมผลงานของทัพนักกีฬาเทคบอลทีมชาติไทย ที่สามารถทำผลงานได้อย่างยอดเยี่ยมโดยคว้าแชมป์ 2 ประเภท และรองแชมป์ 2 ประเภท ในการแข่งขันเทคบอลรายการชิงเต่าเทคบอลทัวร์ ที่เมืองชิงเต่า ประเทศจีน ซึ่งเป็นรายการแข่งขันระดับเวิลด์ทัวร์สะสมคะแนนโลก
ทั้งนี้ แม้ทีมชาติไทยจะไม่ได้เป็นทีมอันดับต้นๆ ของโลก เนื่องจากเพิ่งเข้าสู่การแข่งขันเมื่อไม่กี่ปี ทำให้คะแนนสะสมยังไม่มาก แต่หลังจากได้รับเชิญเข้าร่วมการแข่งขันแล้วทีมชาติไทยก็สามารถคว้าแชมป์ในระดับเวิลด์ทัวร์มาแล้วหลายสนาม ซึ่งในสนามล่าสุดที่เมืองชิงเต่า ประเทศจีน ทีมไทยก็สามารถเอาชนะทีมอันดับต้นๆ ซึ่งส่วนใหญ่เป็นทีมจากชาติยุโรปทะลุเข้าสู่รอบชิงชนะเลิศได้ถึง 4 คู่ใน 3 ประเภทการแข่งขัน
สำหรับที่ไทยได้มาแชมป์ 2 ประเภทนั้น ได้แก่ หญิงคู่ จาก น.ส.จุฑาทิพย์ กันทะธง และ น.ส.สุภาวดี วงศ์คำจันทร์ และ คู่ผสม จาก จ.อ. พักตร์พงษ์ เดชเจริญ และ น.ส.สุภาวดี วงศ์คำจันทร์  ส่วนรองแชมป์ใน 2 ประเภท ได้แก่ หญิงคู่ จาก น.ส.จริยา สีสวาท และ น.ส.อารียา หอมดี และชายคู่ จาก จ.อ. พักตร์พงษ์ เดชเจริญ และ นายอุเทน กู้เขียว
น.ส.ไตรศุลี กล่าวว่า นายกรัฐมนตรีได้ให้ความสนใจติดตามการแข่งขันเทคบอลของทีมไทยมาโดยตลอด และมั่นใจว่าผลงานของนักกีฬาไทยที่โดดเด่นในระดับโลกเวลานี้ ได้ทำให้ทั่วโลกโดยเฉพาะชาวยุโรปที่เป็นต้นตำรับกีฬาเทคบอลจะให้ความสนใจกีฬาท้องถิ่นของไทยอย่างกีฬาตะกร้อ ซึ่งเป็นพื้นฐานสำคัญที่ทำให้นักกีฬาเทคบอลไทยมีความสามารถที่แตกต่างจากชาติอื่นและสามารถเอาชนะคู่แข่งได้แม้จะมีสรีระที่เสียเปรียบ ซึ่งการที่วงการกีฬานานาชาติสนใจเทคบอลและตะกร้อไทยมากขึ้น จะเป็นประโยชน์ในการต่อยอดไปยังกิจกรรมการกีฬาและท่องเที่ยว ที่สามารถสร้างมูลค่าเศรษฐกิจในระยะยาวต่อได้อีกมาก
“ด้วยเทคนิคการเล่นที่แปลก แตกต่างไปจากต้นตำรับเทคบอลในยุโรป โดยเฉพาะลูกตีลังกาฟาดลูกบอลซึ่งอาศัยพื้นฐานจากกีฬาตะกร้อ ทำให้ชาวต่างชาติสนใจนักกีฬาไทยและตะกร้อไทยเพิ่มขึ้นตามไปด้วย และความสามารถของนักกีฬาไทยก็ทำให้รายการเทคบอลระดับโลก ให้ความสนใจเข้ามาจัดการแข่งขันในประเทศไทยเพิ่มขึ้น เช่น วันที่ 10-13 ส.ค. นี้ก็จะมีการแข่งขันรายการระดับโลก เกาะสมุย เทคบอลทัวร์ ที่เกาะสมุย จ.สุราษฎร์ธานี ซึ่งขอเชิญชวนคนไทยส่งกำลังใจให้นักกีฬาไทยในการแข่งขันรายการนี้ด้วย” น.ส.ไตรศุลี กล่าว
ทั้งนี้ เทคบอล (Teqball) เป็นกีฬาที่มีผสมระหว่างฟุตบอลและเทเบิลเทนนิส มีวิธีการเล่นโดยใช้ลูกบอลเล่นบนโต๊ะทรงโค้ง ผู้เล่นใช้ร่างกายได้ทุกส่วนยกเว้นแขนและมือ โดยเทคบอลเป็นกีฬาชนิดใหม่ที่เกิดขึ้นเมื่อปี 2012 ที่ประเทศฮังการี และได้รับความนิยมแพร่หลายอย่างรวดเร็วในประเทศแถบยุโรป และละตินอเมริกา ซึ่งสหพันธ์เทคบอลนานาชาติได้ผลักดันกีฬาชนิดนี้นี้สู่การเป็นกีฬานานาชาติ กระทั่งได้รับการบรรจุเป็นกีฬาในการแข่งขันยูโรเปียนเกมส์และเอเชียนบีชเกมส์ และขณะนี้กำลังผลักดันให้เป็นส่วนหนึ่งของกีฬาในโอลิมปิก

ที่มา : https://www.thaigov.go.th/news/contents/details/71150