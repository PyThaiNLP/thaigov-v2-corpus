รัฐบาลไทย-ข่าวทำเนียบรัฐบาล-รองปลัดกระทรวงเกษตรฯ ประชุมติดตามความก้าวหน้าการส่งเสริมอาชีพด้านการเกษตรและแก้ไขปัญหาสินค้าเกษตรในจังหวัดชายแดนภาคใต้


วันอังคารที่ 29 สิงหาคม 2566
รองปลัดกระทรวงเกษตรฯ ประชุมติดตามความก้าวหน้าการส่งเสริมอาชีพด้านการเกษตรและแก้ไขปัญหาสินค้าเกษตรในจังหวัดชายแดนภาคใต้
รองปลัดกระทรวงเกษตรฯ ประชุมติดตามความก้าวหน้าการส่งเสริมอาชีพด้านการเกษตรและแก้ไขปัญหาสินค้าเกษตรในจังหวัดชายแดนภาคใต้
นายอภัย สุทธิสังข์ รองปลัดกระทรวงเกษตรและสหกรณ์ เป็นประธานการประชุมติดตามความก้าวหน้าการส่งเสริมอาชีพด้านการเกษตรและแก้ไขปัญหาสินค้าเกษตรในจังหวัดชายแดนภาคใต้ ครั้งที่ 3/2566  ผ่านระบบออนไลน์ (Zoom Meeting) โดยมีเกษตรและสหกรณ์จังหวัดสตูล สงขลา ปัตตานี ยะลา นราธิวาส สำนักแผนงานและโครงการพิเศษ ศูนย์อำนวยการบริหารจังหวัดชายแดนใต้ กระทรวงเกษตรและสหกรณ์ และหน่วยงานที่เกี่ยวข้อง เข้าร่วม ซึ่งที่ประชุมได้ติดตามความก้าวหน้าภาวะการผลิต การตลาด และราคาของสินค้าเกษตร ได้แก่ ทุเรียน มังคุด และลองกอง แผนธุรกิจกาแฟในสวนยางพารา และความก้าวหน้าการสนับสนุนต้นพันธุ์กาแฟในสวนมะพร้าวให้กับเกษตรกรในจังหวัดชายแดนภาคใต้
นอกจากนี้ ที่ประชุมยังได้รับทราบปัญหาที่เกิดขึ้นเกี่ยวกับสถานการณ์ภาวะการผลิต การตลาด และราคาของสินค้าเกษตร อาทิ ปัญหาการตัดทุเรียนก่อนกำหนด เพราะมีหนอนเจาะทุเรียน โดยมีวิธีแก้ไขปัญหา ตั้งแต่ระยะก่อนเก็บเกี่ยว จะมีวิธีล่อแมลงและหนอน โดยใช้การใส่ถุงครอบ และใช้แสงไฟหลอก ซึ่งจะทำให้ผลผลิตมีหนอนเจาะน้อยลง และให้ทำเป็นทุเรียนแกะเนื้อเพื่อช่วยลดปัญหาเรื่องเพลี้ย ส่วนผลผลิตทุเรียน ให้คัดแยกเกรดโดยทุเรียนเกรดดี จะส่งไปตามตลาดต่าง ๆ ส่วนทุเรียนตกเกรดจะนำเข้าห้องเย็นเพื่อแปรรูปต่อไป
ต่อมาเรื่องแผนธุรกิจกาแฟในสวนยางพารา จะใช้ระยะปลูก คือ ต้นยางพารา ระยะ 3x4 เมตร จำนวน 40 ต้น/ไร่ ต้นกาแฟ ระยะ 3x3 เมตร จำนวน 111 ต้น/ไร่ และมีประเด็นเพิ่มเติม ได้แก่ มันสับปะหลัง โดยมีเป้าหมายเพิ่มท่อนพันธุ์มันของประเทศ เพื่อลดการเกิดโรคในสวนยางพารา ส่วนผลผลิตสามารถนำไปเป็นอาหารสัตว์ และเพื่อเป็นรายได้สริมแก่ชาวสวนยางพารา โดยให้เกษตรและสหกรณ์จังหวัดนราธิวาสทดลองปลูกมันสับปะหลังโดยใช้ท่อนมันพันธุ์ทน ในพื้นที่อำเภอแว้ง จำนวน 50 ไร่ เป็นต้น
ทั้งนี้ รองปลัดกระทรวงเกษตรและสหกรณ์ ขอให้เกษตรและสหกรณ์จังหวัดนำ Google Forms หรือ Application เพื่อใช้สร้างฐานข้อมูลรายแปลงทุกชนิดสินค้า โดยจะเริ่มจากผลไม้ มีเป้าหมายเพื่อความสะดวกในการนำข้อมูลไปใช้ประโยชน์และวางแผนขยายผลต่อไป

ที่มา : https://www.thaigov.go.th/news/contents/details/71811