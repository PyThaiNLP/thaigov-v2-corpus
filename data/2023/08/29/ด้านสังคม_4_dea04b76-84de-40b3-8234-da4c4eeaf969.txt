รัฐบาลไทย-ข่าวทำเนียบรัฐบาล-ปลัด สธ.เผยเหตุเพลิงไหม้ตู้คอนเทนเนอร์สารอันตราย “ท่าเรือแหลมฉบัง” มีผู้ป่วย 6 ราย เตือน ปชช.สวมหน้ากาก มีอาการผิดปกติให้รีบพบแพทย์ 


วันอังคารที่ 29 สิงหาคม 2566
ปลัด สธ.เผยเหตุเพลิงไหม้ตู้คอนเทนเนอร์สารอันตราย “ท่าเรือแหลมฉบัง” มีผู้ป่วย 6 ราย เตือน ปชช.สวมหน้ากาก มีอาการผิดปกติให้รีบพบแพทย์
ปลัดกระทรวงสาธารณสุข เผยเหตุเพลิงไหม้ตู้คอนเทนเนอร์ ลานสินค้าอันตราย ท่าเรือแหลมฉบัง เป็นตู้บรรจุสารอินทรีย์เปอร์ออกไซด์ มีฤทธิ์กัดกร่อน อพยพคนงาน 183 ราย พบมีอาการทางเดินหายใจ 6 ราย ให้การปฐมพยาบาลพร้อมส่งต่อ รพ.เอกชนใกล้เคียงแล้ว
ปลัดกระทรวงสาธารณสุข เผยเหตุเพลิงไหม้ตู้คอนเทนเนอร์ ลานสินค้าอันตราย ท่าเรือแหลมฉบัง เป็นตู้บรรจุสารอินทรีย์เปอร์ออกไซด์ มีฤทธิ์กัดกร่อน อพยพคนงาน 183 ราย พบมีอาการทางเดินหายใจ 6 ราย ให้การปฐมพยาบาลพร้อมส่งต่อ รพ.เอกชนใกล้เคียงแล้ว ส่วนการคัดกรองพนักงานจุดอื่นและชุมชนในรัศมี 5 กิโลเมตร ยังไม่พบผู้ได้รับผลกระทบ แจ้งเตือนประชาชนสวมหน้ากากอนามัย สังเกตอาการตนเอง หากผิดปกติ
ให้รีบพบแพทย์ พร้อมแนะวิธีจัดเก็บสารเคมีให้ปลอดภัย
วันนี้ (29 สิงหาคม 2566) นพ.โอภาส การย์กวินพงศ์ ปลัดกระทรวงสาธารณสุข กล่าวถึงกรณีเพลิงไหม้ตู้คอนเทนเนอร์ภายในคลังสินค้า ท่าเรือแหลมฉบัง จ.ชลบุรี ว่า ได้รับรายงานจากนายแพทย์สุเทพ เพชรมาก ผู้ตรวจราชการกระทรวงสาธารณสุข เขตสุขภาพที่ 6 ว่า ช่วงเวลา 10.00 น.ของวันนี้ เกิดเหตุเพลิงไหม้ตู้คอนเทนเนอร์ขนาด 9 ตัน บริเวณลานสินค้าอันตราย JWD ภายในท่าเรือแหลมฉบัง ต.ทุ่งสุขลา อ.ศรีราชา จ.ชลบุรี ซึ่งภายในตู้คอนเทนเนอร์มีสารอินทรีย์เปอร์ออกไซด์ ซึ่งมีคุณสมบัติเป็นสารกัดกร่อน บรรจุอยู่ในกล่องกระดาษจำนวน 378 กล่อง กล่องละ 18 กิโลกรัม ทำให้บริเวณโดยรอบมีกลิ่นฉุนรุนแรง ทีมดับเพลิงได้ฉีดน้ำเพื่อควบคุมไอระเหยไม่ให้กระทบไปยังพื้นที่บริเวณกว้างและสามารถควบคุมเพลิงได้แล้ว เบื้องต้น บริษัทได้อพยพพนักงานที่ปฏิบัติงานอยู่ในพื้นที่ 183 ราย พบมีอาการระบบทางเดินหายใจ 6 ราย ทีมแพทย์ได้ทำการปฐมพยาบาลเบื้องต้นในที่เกิดเหตุ และส่งต่อไปยังโรงพยาบาลเอกชนใกล้เคียงแล้ว
นพ.โอภาสกล่าวต่อว่า เจ้าหน้าที่ยังได้คัดกรองพนักงานที่ได้รับผลกระทบบริเวณหอสังเกตการณ์ จำนวน 54 รายบริเวณลานจอดรถโตโยต้า จำนวน 23 ราย ไม่พบผู้มีอาการผิดปกติ ส่วนการคัดกรองบริเวณชุมชนโดยรอบรัศมี  5 กิโลเมตร ยังไม่พบผู้ได้รับผลกระทบเช่นกัน เจ้าหน้าที่ได้แจกหน้ากาก N95 ให้กับผู้ปฏิบัติงาน 100 ชิ้น และประชาสัมพันธ์ผ่านวิทยุประจำชุมชนให้ประชาชนในละแวกใกล้เคียงสวมหน้ากากอนามัยตลอดเวลาและสังเกตตนเอง หากมีอาการผิดปกติให้แจ้งผู้นำชุมชนหรืออสม. เพื่อส่งต่อเข้าพบแพทย์โรงพยาบาลแหลมฉบังทันที เนื่องจากสารอินทรีย์เปอร์ออกไซด์มีคุณสมบัติกัดกร่อน หากสัมผัสต้องรีบล้างด้วยน้ำและสบู่ ถ้าเข้าตาต้องล้างด้วยน้ำปริมาณมากๆ ในทันที กรณีที่เผลอรับประทานเข้าไป ควรดื่มนมหรือน้ำแล้วรีบไปพบแพทย์ หรือหากหายใจเอาฝุ่นหรือละอองเข้าไปต้องรีบไปพบแพทย์ทันที
สำหรับคำแนะนำในการจัดเก็บสารอินทรีย์เปอร์ออกไซด์ให้ปลอดภัย โดยเฉพาะการเก็บในปริมาณมากๆ ต้องเก็บในอาคารที่ออกแบบมาโดยเฉพาะ สร้างด้วยวัสดุไม่ติดไฟ อุปกรณ์ไฟฟ้าเป็นชนิดป้องกันการระเบิด, แยกเป็นเอกเทศห่างจากแหล่งที่อยู่อาศัย, มีการตรวจสอบระบบควบคุมการทำงานของเครื่องทำความเย็นห้องเก็บและระบบสัญญาณเตือนภัยต่างๆ ให้มีประสิทธิภาพใช้งานได้เสมอ และพนักงานควรมีการฝึกอบรมให้สามารถแก้ไขได้ทันเมื่อเกิดเหตุฉุกเฉิน
***************************************** 29 สิงหาคม 2566

ที่มา : https://www.thaigov.go.th/news/contents/details/71803