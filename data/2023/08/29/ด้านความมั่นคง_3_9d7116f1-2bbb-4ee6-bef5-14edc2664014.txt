รัฐบาลไทย-ข่าวทำเนียบรัฐบาล-ปลัดแรงงาน สั่ง กสร.-สปส. ตรวจสอบความปลอดภัยพร้อมช่วยเหลือตามสิทธิ เหตุลูกจ้างถูกเครื่องอัดเม็ดขี้เลื่อยบดร่างเสียชีวิต จ.อุดรธานี


วันอังคารที่ 29 สิงหาคม 2566
29/08/2566
พิมพ์
ปลัดแรงงาน สั่ง กสร.-สปส. ตรวจสอบความปลอดภัยพร้อมช่วยเหลือตามสิทธิ เหตุลูกจ้างถูกเครื่องอัดเม็ดขี้เลื่อยบดร่างเสียชีวิต จ.อุดรธานี
ปลัดกระทรวงแรงงาน สั่งกรมสวัสดิการและคุ้มครองแรงงาน (กสร.) ตรวจสอบความปลอดภัยในการทำงานพร้อมด้วยสำนักงานประกันสังคม (สปส.) ช่วยเหลือตามสิทธิ กรณีลูกจ้างถูกเครื่องอัดเม็ดขี้เลื่อยบดร่างเสียชีวิต จ.อุดรธานีฯ
ปลัดกระทรวงแรงงาน สั่งกรมสวัสดิการและคุ้มครองแรงงาน (กสร.) ตรวจสอบความปลอดภัยในการทำงานพร้อมด้วยสำนักงานประกันสังคม (สปส.) ช่วยเหลือตามสิทธิ กรณีลูกจ้างถูกเครื่องอัดเม็ดขี้เลื่อยบดร่างเสียชีวิต จ.อุดรธานี พร้อมเตือนนายจ้าง ลูกจ้างให้ปฏิบัติตามกฎหมายความปลอดภัย อาชีวอนามัย และสภาพแวดล้อมในการทำงาน เพื่อป้องกันการเกิดเหตุซ้ำ
นายบุญชอบ สุทธมนัสวงษ์ ปลัดกระทรวงแรงงาน เปิดเผยว่า ตามที่สื่อมวลชนได้นำเสนอข่าวเหตุลูกจ้างถูกเครื่องอัดเม็ดขี้เลื่อยบดร่างเสียชีวิต จ.อุดรธานี นั้น ตนได้สั่งการให้กรมสวัสดิการและคุ้มครองแรงงาน (กสร.) และหน่วยงานในสังกัดกระทรวงแรงงานที่เกี่ยวข้อง ลงพื้นที่ตรวจสอบความปลอดภัย อาชีวอนามัย และสภาพแวดล้อมในการทำงานภายในโรงงาน เพื่อสอบหาข้อเท็จจริงและช่วยเหลือลูกจ้างตามสิทธิที่พึงได้รับ ในเบื้องต้นพนักงานตรวจความปลอดภัยสำนักงานสวัสดิการและคุ้มครองแรงงานจังหวัดอุดรธานี และศูนย์ความปลอดภัยในการทำงานเขต 4 (อุดรธานี) รายงานว่า สถานที่เกิดเหตุเป็นโรงงานแห่งหนึ่ง ตั้งอยู่ในพื้นที่หมู่ 2 ต.กุดสระ อ.เมืองอุดรธานี จ.อุดรธานี เหตุเกิดเมื่อวันที่ 28 สิงหาคม 2566 เวลา 12.30 น. ขณะที่นายณรงค์ สายหมื่นไว อายุ 48 ปี ตำแหน่งช่าง เข้าไปตรวจเช็คเพื่อซ่อมแซมเครื่องอัดเม็ดขี้เลื่อยที่มีความสูงจากพื้น 5 เมตร ได้ตกลงไปในรางลำเลียง จึงถูกเครื่องจักรบดขาและช่วงล่างของลำตัวเสียชีวิต ซึ่งขณะเกิดเหตุเป็นช่วงพักกลางวันจึงไม่มีผู้พบเห็นเหตุการณ์ อย่างไรก็ตาม ตนต้องขอแสดงความเสียใจกับครอบครัวของลูกจ้างผู้เสียชีวิตต่อเหตุการณ์ที่เกิดขึ้น พร้อมช่วยเหลือลูกจ้างตามสิทธิที่พึงได้รับตามกฎหมาย เน้นย้ำไปถึงนายจ้าง ลูกจ้างให้ปฏิบัติตามกฎหมายความปลอดภัย อาชีวอนามัย และสภาพแวดล้อมในการทำงานอย่างเคร่งครัด เพื่อป้องกันไม่ให้เกิดเหตุเช่นนี้อีก
ด้านนายนิยม สองแก้ว อธิบดีกรมสวัสดิการและคุ้มครองแรงงาน (กสร.) กล่าวเพิ่มเติมว่า ว่า จากการลงพื้นที่ตรวจสอบของพนักงานตรวจความปลอดภัย สำนักงานสวัสดิการและคุ้มครองแรงงานจังหวัดอุดรธานี และ ศูนย์ความปลอดภัยในการทำงานเขต 4 (อุดรธานี) ร่วมกันตรวจสอบหาสาเหตุ โดยจะเชิญนายจ้างและผู้ที่เกี่ยวข้องมาสอบข้อเท็จจริงเพิ่มเติมในวันที่ 30 สิงหาคมนี้ ว่ามีการฝ่าฝืนไม่ปฏิบัติพระราชบัญญัติความปลอดภัย อาชีวอนามัย และสภาพแวดล้อมในการทำงาน พ.ศ. 2554 และกฎกระทรวงกำหนดมาตรฐานในการบริหาร จัดการ และดำเนินการด้านความปลอดภัย อาชีวอนามัยและสภาพแวดล้อมในการทำงานเกี่ยวกับเครื่องจักร ปั้นจั่น และหม้อน้ำ พ.ศ.2564 และพระราชบัญญัติคุ้มครองแรงงาน พ.ศ. 2541 หรือไม่ หากพบว่านายจ้างไม่ปฏิบัติตามกฎหมายดังกล่าวจะดำเนินการตามอำนาจหน้าที่ต่อไป
ด้าน นายบุญสงค์ ทัพชัยยุทธ์ เลขาธิการสำนักงานประกันสังคม (สปส.) กล่าวว่า สำนักงานประกันสังคมจังหวัดอุดรธานี จะเร่งดำเนินการให้ทายาทของลูกจ้างผู้เสียชีวิตได้รับสิทธิประโยชน์จากกองทุนเงินทดแทน ดังนี้ เงินค่าทำศพ 50,000 บาท เงินทดแทนกรณีเสียชีวิต 120 เดือน (เงินเดือนของลูกจ้างเดือนละ 13,000 บาท) เป็นจำนวนเงิน 1,092,000 บาท เงินบำเหน็จชราภาพ 15,913.45 บาท รวมเป็นเงินทั้งสิ้น 1,157,913.45 บาท

ที่มา : https://www.thaigov.go.th/news/contents/details/71783