รัฐบาลไทย-ข่าวทำเนียบรัฐบาล-กระทรวงเกษตรและสหกรณ์ ร่วมเปิดงาน Thai Trade Exhibition Saudi Arabia 2023 


วันจันทร์ที่ 28 สิงหาคม 2566
กระทรวงเกษตรและสหกรณ์ ร่วมเปิดงาน Thai Trade Exhibition Saudi Arabia 2023
กระทรวงเกษตรและสหกรณ์ ร่วมเปิดงาน Thai Trade Exhibition Saudi Arabia 2023 ยกระดับความสัมพันธ์ขยายตลาดผู้ซื้อสินค้าเกษตรและอาหารในซาอุดีอาระเบีย
เมื่อวันที่ 27 สิงหาคม 2566 นายประยูร อินสกุล ปลัดกระทรวงเกษตรและสหกรณ์ เปิดเผยภายหลังเป็นประธานในพิธีเปิดงาน “Thai Trade Exhibition Saudi Arabia 2023” โดยมีนายดามพ์ บุญธรรม เอกอัครราชทูต ณ กรุงริยาด นายอับดุลลาซิส อัลซาคราน รองผู้ว่าการสำนักการค้าต่างประเทศซาอุดีอาระเบีย ดร. ซามี่ บิน อับดุลลาห์ อัลโอไบดี ประธานสภาหอการค้าไทย – ซาอุดีอาระเบีย เอกอัครราชทูตและผู้แทนสถานทูตจากประเทศต่าง ๆ ภาคธุรกิจไทยและซาอุดีอาระเบียเข้าร่วมงาน ณ Riyadh International Convention and Exhibition Center กรุงริยาด ราชอาณาจักรซาอุดีอาระเบีย ว่า งาน “Thai Trade Exhibition Saudi Arabia 2023” มีวัตถุประสงค์เพื่อประชาสัมพันธ์และส่งเสริมภาพลักษณ์อันดีงามให้แก่ประเทศไทย ทั้งยังเป็นการกระชับความสัมพันธ์ระหว่างไทยและซาอุดีอาระเบียให้แน่นแฟ้นยิ่งขึ้น โดยเฉพาะในด้านการค้า การลงทุน เป็นโอกาสให้สินค้าเกษตรและอาหารของไทยสามารถเดินหน้าเข้าสู่ตลาดซาอุดีอาระเบียได้อย่างเต็มรูปแบบ ทั้งสินค้าพืช ประมง และไม้ตัดดอก
โดยปลัดกระทรวงเกษตรและสหกรณ์ ได้เน้นย้ำว่า ประเทศไทยมุ่งมั่นที่จะเป็น “แหล่งความมั่นคงอาหารของโลก”
จึงให้ความสำคัญกับการผลิต แปรรูปสินค้าเกษตรและอาหารที่ปลอดภัย และได้รับการยอมรับว่ามีมาตรฐานเทียบเท่าระดับสากล โดยกระทรวงเกษตรและสหกรณ์มีหน่วยงานที่กำกับ ดูแล และตรวจสอบทั้งห่วงโซ่อุปทาน เพื่อสร้างความมั่นใจให้ประเทศคู่ค้าและผู้บริโภคชาวต่างชาติ ภายใต้นโยบาย '3S' คือ 'Safety' 'Security’ และ ‘Sustainability’ รวมถึงการขับเคลื่อนภาคการเกษตรโดยเชื่อมโยงกับโมเดลทางเศรษฐกิจ 'Bio-Circular-Green' Economy หรือ ' BCG'
สำหรับงาน “Thai Trade Exhibition Saudi Arabia 2023” จัดขึ้นระหว่างวันที่ 27 – 30 สิงหาคม 2566 ณ Riyadh International Convention and Exhibition Center กรุงริยาด ราชอาณาจักรซาอุดีอาระเบีย ภายในงานมีกิจกรรมการแสดงสินค้าคุณภาพจากผู้ประกอบการไทยกว่า 100 ราย มีสินค้าหลากหลายให้เลือกชม ไม่ว่าจะเป็นผลิตภัณฑ์จากไม้ แฟชั่นของตกแต่งบ้าน สินค้าหัตถกรรม สินค้าด้านความสวยความงาม เครื่องสำอางและผลิตภัณฑ์สปา สินค้าบริการด้านการท่องเที่ยวและการแพทย์ รวมทั้งสินค้าเกษตรและอาหารจากประเทศไทย โดยองค์การตลาดเพื่อเกษตรกร ได้นำสินค้าเกษตรคุณภาพเข้าร่วมจัดแสดงในงานครั้งด้วย นอกจากนี้ ยังมีเวทีเจรจาธุรกิจ (Business Matching) ให้กับผู้ประกอบการไทยและซาอุดีอาระเบียได้มีโอกาสเพิ่มช่องทางในการค้าการลงทุนระหว่างกันอีกด้วย

ที่มา : https://www.thaigov.go.th/news/contents/details/71771