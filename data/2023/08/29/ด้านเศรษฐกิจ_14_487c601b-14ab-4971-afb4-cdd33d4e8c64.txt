รัฐบาลไทย-ข่าวทำเนียบรัฐบาล-ปลัดฯ ณัฐพล ระดมทีม MIND หารือแนวทางการแก้ไขปัญหาการลักลอบเผาอ้อย เพื่อลดปัญหา PM 2.5 พร้อมแนะการบริหารจัดการระบบขนส่งอ้อยสดเข้าหีบอย่างมีประสิทธิภาพ


วันอังคารที่ 29 สิงหาคม 2566
29/08/2566
พิมพ์
ปลัดฯ ณัฐพล ระดมทีม MIND หารือแนวทางการแก้ไขปัญหาการลักลอบเผาอ้อย เพื่อลดปัญหา PM 2.5 พร้อมแนะการบริหารจัดการระบบขนส่งอ้อยสดเข้าหีบอย่างมีประสิทธิภาพ
ปลัดฯ ณัฐพล ระดมทีม MIND หารือแนวทางการแก้ไขปัญหาการลักลอบเผาอ้อย เพื่อลดปัญหา PM 2.5 พร้อมแนะการบริหารจัดการระบบขนส่งอ้อยสดเข้าหีบอย่างมีประสิทธิภาพ
จังหวัดอุดรธานี : วันที่ 26 สิงหาคม 2566 ดร.ณัฐพล รังสิตพล ปลัดกระทรวงอุตสาหกรรม นำคณะผู้บริหาร MIND ลงพื้นที่ตรวจเยี่ยมศูนย์ส่งเสริมอุตสาหกรรมอ้อยและน้ำตาลทราย ภาคที่ 4 (ศอภ.4) สำนักงานคณะกรรมการอ้อยและน้ำตาลทราย (สอน.) โดยมีนายสมหวัง ก้อนกงไกว ผู้อำนวยการ ศอภ.4 รายงานภาพรวมโครงสร้าง อัตรากำลัง บทบาทภารกิจส่วนภูมิภาคโดยประสานกับหน่วยงานส่วนกลางในการกำหนดนโยบาย ยุทธศาสตร์ แผนงาน งบประมาณการพัฒนาอุตสาหกรรมอ้อยและน้ำตาลทราย อุตสาหกรรมต่อเนื่อง และอุตสาหกรรมชีวภาพ เพื่อนำไปสู่การปฏิบัติในภูมิภาค รวมทั้งศึกษา วิจัย และส่งเสริมให้เกษตรกรชาวไร่อ้อยใช้ปุ๋ยในอัตราที่เหมาะสม นอกจากนี้ยังให้บริการตรวจคุณภาพดิน ตลอดจนเป็นห้องปฏิบัติการวิเคราะห์คุณภาพอ้อยและน้ำตาลทรายในภูมิภาคตะวันออกเฉียงเหนือ
นอกจากนี้ยังดำเนินการเพิ่มผลิตภาพการผลิตอ้อย การส่งเสริมอ้อยพันธุ์ดี การวิจัยและพัฒนาองค์ความรู้ด้านการผลิตและเทคโนโลยี การบริหารจัดการและควบคุมคุณภาพน้ำตาลทรายตามมาตรฐานสากล การวิเคราะห์คุณภาพน้ำตาลทรายและกากน้ำตาล เพื่อรักษามาตรฐานและควบคุมคุณภาพน้ำตาลทราย ตามมาตรฐานสากล ISO/IEC 17025 : 2017 รวมทั้งยังมีมาตรการในการลดการลักลอบเผาอ้อยนำเข้าหีบ โดยดำเนินโครงการให้ยืมเครื่องสางใบอ้อย เพื่อส่งเสริมให้เกษตรกรชาวไร่อ้อย โดยฤดูการผลิตปี 2565/2566 มีปริมาณอ้อยเข้าหีบในภาคตะวันออกเฉียงเหนือรวม 44,514,786.630 ตัน เป็นอ้อยลักลอบเผา 15,941,215.170 ตัน คิดเป็น ร้อยละ 35.81
ส่วนแผนงานความร่วมมือกับโรงงานน้ำตาลในพื้นที่ภาคตะวันออกเฉียงเหนือที่ดำเนินการ มีโรงงานน้ำตาลขอนแก่น โรงงานน้ำตาลเกษตรผล โรงงานน้ำตาลทรายขาวเริ่มอุดม โรงงานน้ำตาลไทยอุดรธานี ดำเนินการพื้นที่ต้นแบบการทำไร่อ้อยแบบแปลงใหญ่ ส่งเสริมการใช้เครื่องจักรกลการเกษตรในการบริหารจัดการแปลงอ้อย การบริหารจัดการดิน น้ำ ปุ๋ย โรคและแมลงศัตรูอ้อย การจัดทำแปลงพันธุ์อ้อยสะอาด และกระจายพันธุ์อ้อยไปให้เกษตรกรปลูก
ปลัดกระทรวงอุตสาหกรรม กล่าวว่า จากกรณีปัญหาฝุ่น PM 2.5 ที่เกิดขึ้นในประเทศช่วงที่ผ่านมา สังเกตได้ว่าเป็นช่วงฤดูเปิดหีบอ้อย ซึ่งที่ผ่านมามีการลักลอบเผาอ้อยอย่างต่อเนื่องนานหลายเดือน รัฐบาลจึงมีนโยบายและมาตรการต่างๆ เพื่อลดปริมาณการลักลอบเผาอ้อยให้ได้เป็นศูนย์ อย่างไรก็ตามในปีที่ผ่านมาพบว่าปริมาณการเผาอ้อยกลับยิ่งสูงขึ้นกว่าปีที่ผ่านมา ดังนั้น หากต้องการให้อุตสาหกรรมอ้อยเกิดความยั่งยืนและเป็นอุตสาหกรรมหลักของประเทศ จึงต้องช่วยกันหยุดการเผาอ้อยให้ได้โดยเร็ว อย่างไรก็ดี กระทรวงฯ ได้มีนโยบายทั้งในด้านการให้รางวัลแก่คนทำดี มาตรการด้านสินเชื่อ การให้โรงงานมีแผนการตัดและรับซื้ออ้อย ซึ่งเตรียมนำไปสู่การขยายผลต่อไป ทั้งนี้ ในที่ประชุมยังได้แนะนำให้ประสานงานกับกรมส่งเสริมอุตสาหกรรมเพื่อนำเครื่องสางใบอ้อยมาให้เกษตรกรได้นำไปใช้ในการตัดอ้อยสด การส่งเสริมระบบโลจิสติกส์โดยจัดคิวการตัดอ้อยและการขนส่งอย่างมีประสิทธิภาพเพื่อลดต้นทุน นอกจากนี้ ยังให้ข้อแนะนำ ศอภ. 4 ในการปรับภูมิทัศน์สำนักงานให้สวยงามเพื่อให้เหมาะแก่การให้บริการแก่เกษตรกรและผู้ที่เกี่ยวข้องต่อไป
โดยมี นางสาวณัฏฐิญา เนตยสุภา รองปลัดกระทรวงอุตสาหกรรม นายวิษณุ ทับเที่ยง หัวหน้าผู้ตรวจราชการกระทรวงอุตสาหกรรม นายเดชา จาตุธนานันท์ ผู้ตรวจราชการกระทรวงอุตสาหกรรม นางสาวณิรดา วิสุทธิชาติธาดา ผู้ช่วยปลัดกระทรวงอุตสาหกรรม นางสุชาดา โพธิ์เจริญ รองอธิบดีกรมส่งเสริมอุตสาหกรรม ผู้บริหารจากส่วนกลางและส่วนภูมิภาค และเจ้าหน้าที่ทีม MIND ร่วมลงพื้นที่ และมีนายสมหวัง ก้อนกงไกว ผู้อำนวยการศูนย์ส่งเสริมอุตสาหกรรมอ้อยและน้ำตาลทราย ภาคที่ 4 ให้การต้อนรับ
ในเวลาต่อมา ปลัดกระทรวงอุตสาหกรรม พร้อมคณะ ได้ตรวจเยี่ยมธนาคารพัฒนาวิสาหกิจขนาดกลางและขนาดย่อมแห่งประเทศไทย สาขาอุดรธานี เพื่อให้กำลังใจแก่เจ้าหน้าที่ที่ปฏิบัติงาน โดยมีเจ้าหน้าที่ ธพว.อุดรธานี ให้การต้อนรับ

ที่มา : https://www.thaigov.go.th/news/contents/details/71807