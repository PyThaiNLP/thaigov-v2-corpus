รัฐบาลไทย-ข่าวทำเนียบรัฐบาล-สาธารณสุขเห็นพ้องกรรมาธิการฯ วุฒิสภาเสนอให้ตั้งหน่วยงานดูแลนโยบายทันตกรรม เผยปัจจุบันอยู่ระหว่างการศึกษาพิจารณาตั้ง “กรมทันตกรรมสุขภาพ” ยกระดับการเข้าถึงบริการประชาชนมีสุขภาพฟันดี


วันอังคารที่ 29 สิงหาคม 2566
29/08/2566
พิมพ์
สาธารณสุขเห็นพ้องกรรมาธิการฯ วุฒิสภาเสนอให้ตั้งหน่วยงานดูแลนโยบายทันตกรรม เผยปัจจุบันอยู่ระหว่างการศึกษาพิจารณาตั้ง “กรมทันตกรรมสุขภาพ” ยกระดับการเข้าถึงบริการประชาชนมีสุขภาพฟันดี
สาธารณสุขเห็นพ้องกรรมาธิการฯ วุฒิสภาเสนอให้ตั้งหน่วยงานดูแลนโยบายทันตกรรม เผยปัจจุบันอยู่ระหว่างการศึกษาพิจารณาตั้ง “กรมทันตกรรมสุขภาพ” ยกระดับการเข้าถึงบริการประชาชนมีสุขภาพฟันดี
น.ส.ไตรศลี ไตรสรณกุล รองโฆษกประจำสำนักนายกรัฐมนตรี กล่าวว่า ที่ประชุมคณะรัฐมนตรี(ครม.) วันที่ 29 ส.ค. 66  ได้รับทราบผลการพิจารณารายงานการศึกษา เรื่อง การขับเคลื่อนเร่งรัดปฏิรูประบบทันตกรรมสาธารณสุขไทยและการเข้าถึงทันตกรรม ของคณะกรรมาธิการสาธารณสุข วุฒิสภา และให้แจ้งผลการพิจารณาของหน่วยงานที่เกี่ยวข้องต่อเรื่องนี้ ให้สำนักงานเลขาธิการวุฒิสภาทราบต่อไป
ทั้งนี้ คณะกรรมาธิการฯ เห็นว่าปัจจุบันงานด้านทันตสาธารณสุขไทยในกระทรวงสาธารณสุข ยังขาดหน่วยงานหลักในการกำหนดนนโยบาย การรักษาด้านทันตกรรม หน่วยงานด้านบุคลากรทั้งระบบ การจัดการทรัพยากร งบประมาณ เครื่องมืออุปกรณ์ หน่วยงานด้านสารสนเทศด้านทันตกรรมระดับประเทศและระหว่างประเทศ ตลอดจนหน่วยงานสนับสนุนด้านเทคโนโลยี นวัตกรรม และการวิจัยทันตกรรม หน่วยงานทันตกรรมในระดับปฐมภูมิ  ทำให้งานยุทธศาสตร์ นโยบายทันตกรรมระดับประเทศไม่สามารถเกิดขึ้นได้
เพื่อให้เกิดการพัฒนาและปฏิรูประบบงานให้ต่อสถานการณ์ปัญหาด้านทันตกรรมของประชาชน จึงเสนอให้ตั้ง "กรมทันตสุขภาพ" แบ่งโครงสร้างออกเป็น 6 กอง ได้แก่ กองสนับสนุนส่งเสริมทันตกรรมสุขภาพ, กองพัฒนาบริการรักษาทันตกรรมสุขภาพ, กองพัฒนาส่งเสริมคุณภาพบุคลากร, กองบริหารอำนวยการด้านทันตกรรมสุขภาพ, กองเทคโนโลยี นวัตกรรมและวิจัยด้านทันตกรรม และ กองทันตกรรมสาธารณสุขและปฐมภูมิ
น.ส.ไตรศุลี กล่าวว่า กระทรวงสาธารณสุขเป็นหน่วยงานหลักที่ได้รับข้อเสนอแนะของคณะกรรมาธิการฯ ไปพิจารณา ซึ่งจากการพิจารณาร่วมกับหน่วยงานที่เกี่ยวข้องได้ข้อสรุปว่า เห็นด้วยกับข้อเสนอแนะ ซึ่งปัจจุบันกระทรวงสาธารณสุขได้อยู่ระหว่างการศึกษาพิจารณาตั้งกรมทันตกรรมสุขภาพตามมติ ครม. เมื่อวันที่ 24 ก.ค. 50 และตามหลักการและแนวทางของสำนักงาน ก.พ.ร. เรื่องการยุบเลิกหรือยุบรวมหน่วยงานในสังกัดที่มีอยู่เดิม (One-In, X-Out) โดยได้พิจารณาเป้าหมายสำคัญคือการเพิ่มการเข้าถึงบริการด้านทันตกรรม เพื่อแก้ไขปัญหาการเข้าถึงบริการ ซึ่งเป็นปัญหาสำคัญของสาธารณสุขไทย
นอกจากนี้กระทรวงสาธารณสุข ได้มีนโยบายสำคัญเพื่อพัฒนาโรงพยาบาลทันตกรรมคือ นโยบาย 1 ทันตแพทย์ 1 ยูนิตทำฟัน 1 ผู้ช่วยทันตแพทย์ ซึ่งคณะกรรมการกำกับทิศทางการพัฒนาระบบบริการ ให้กำหนดเป้าหมายคือทุกกลุ่มวัยไม่มีฟันผุ หรือฟันดีไม่มีผุ และให้โรงพยาบาลในสังกัดสำนักงานปลัดกระทรวงสาธารณสุขทุกแห่งดำเนินการตามนโยบายนี้ เพื่อเพิ่มอัตราการเข้าถึงบริการสุขภาพช่องปากภายในปีงบประมาณ 2566

ที่มา : https://www.thaigov.go.th/news/contents/details/71797