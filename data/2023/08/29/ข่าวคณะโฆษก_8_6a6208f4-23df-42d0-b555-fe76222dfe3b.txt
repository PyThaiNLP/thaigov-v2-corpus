รัฐบาลไทย-ข่าวทำเนียบรัฐบาล-ครม.เห็นชอบร่างพระราชกฤษฎีกาโซนนิ่งพื้นที่ให้ตั้งสถานบริการซึ่งเปิดบริการได้ 24 ชั่วโมงในเขตส่งเสริมเมืองการบินภาคตะวันออก


วันอังคารที่ 29 สิงหาคม 2566
29/08/2566
พิมพ์
ครม.เห็นชอบร่างพระราชกฤษฎีกาโซนนิ่งพื้นที่ให้ตั้งสถานบริการซึ่งเปิดบริการได้ 24 ชั่วโมงในเขตส่งเสริมเมืองการบินภาคตะวันออก
ครม.เห็นชอบร่างพระราชกฤษฎีกาโซนนิ่งพื้นที่ให้ตั้งสถานบริการซึ่งเปิดบริการได้ 24 ชั่วโมงในเขตส่งเสริมเมืองการบินภาคตะวันออก
น.ส.ไตรศุลี ไตรสรณกุล รองโฆษกประจำสำนักนายกรัฐมนตรี กล่าวว่า ที่ประชุมคณะรัฐมนตรี(ครม.) วันที่ 29 ส.ค. 66  ได้เห็นชอบร่างพระราชกฤษฎีกากำหนดเขตพื้นที่เพื่อการอนุญาตให้ตั้งสถานบริการในท้องที่จังหวัดระยอง (ฉบับที่...) พ.ศ.... ซึ่งสาระสำคัญของร่างพระราชกฤษฎีกาฯ เป็นการกำหนดเขตพื้นที่เพื่อการอนุญาตให้ตั้งสถานบริการ (Zoning)  ภายในเขตส่งเสริมเมืองการบินภาคตะวันออก สนามบินอู่ตะเภา จ.ระยอง
ทั้งนี้ เพื่อให้การตั้งสถานบริการในท้องที่เป็นไปด้วยความเรียบร้อย อันจะเป็นการรักษาความสงบเรียบร้อยของประชาชนในจังหวัดระยอง สอดรับกับนโยบายสำคัญของรัฐบาลและคณะกรรมการนโยบายเขตพัฒนาพิเศษภาคตะวันออก(กพอ.) ในการกำหนดสิทธิประโยชน์ในการส่งเสริมเศรษฐกิจพิเศษ : เมืองการบินภาคตะวันออก
สำหรับเขตพื้นที่เพื่อการอนุญาตให้ตั้งสถานบริการ (Zoning) จะตั้งอยู่ในเขตส่งเสริมเมืองการบินภาคตะวันออก มีพื้นที่รวมประมาณ 2,662 ไร่ ซึ่งจะสามารถจัดตั้งกิจกรรมสันทนาการที่เข้าข่ายสถานบริการตามกฎหมายว่าด้วยสถานบริการ และพื้นที่จำหน่ายเครื่องดื่มแอลกอฮอล์โดยไม่มีข้อจำกัดเกี่ยวกับการจำหน่ายและช่วงเวลาการจำหน่าย และจะอยู่ภายใต้มาตรการควบคุมและกำกับดูแลความสงอย่างเคร่งครัด
น.ส.ไตรศุลี กล่าวว่า การออกร่างพระราชกฤษฎีกาฯ นี้จะสอดรับกับที่กระทรวงมหาดไทยได้ออกกฎกระทรวงเรื่องกำหนดวันเวลาเปิดปิดของสถานบริการ (ฉบับที่ 2) พ.ศ. 2566 ซึ่งได้ประกาศในราชกิจจานุเบกษาเมื่อวันที่ 25 ส.ค. 66 ที่ผ่านมา  กล่าวคือ ร่างพระราชกฤษฎีกาฯ จะกำหนดพื้นที่ที่จะอนุญาตให้ตั้งสถานบริการภายในเขตส่งเสริมเมืองการบินให้ชัดเจน ส่วนกฎกระทรวงฯ จะเป็นการอนุญาตให้สถานบริการที่ตั้งในพื้นที่ที่กำหนดนี้สามารถเปิดบริการได้ตลอด 24 ชั่วโมง ซึ่งจะเป็นการส่งเสริมศักยภาพเมืองการบินภาคตะวันออก สามารถรองรับนักธุรกิจ ผู้เดินทาง นักท่องเที่ยว และผู้ใช้บริการสนามบินได้ตลอด 24 ชั่วโมง ขณะเดียวกันก็เป็นการบริหารจัดการพื้นที่ให้สามารถรักษาความสงบเรียบร้อยของประชาชนโดยรวมด้วย

ที่มา : https://www.thaigov.go.th/news/contents/details/71794