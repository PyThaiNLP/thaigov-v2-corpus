รัฐบาลไทย-ข่าวทำเนียบรัฐบาล-กบข. ร่วมแชร์ประสบการณ์ ESG ในงานสัมมนาโอกาสและความท้าทายของรัฐวิสาหกิจไทย


วันอังคารที่ 29 สิงหาคม 2566
29/08/2566
พิมพ์
กบข. ร่วมแชร์ประสบการณ์ ESG ในงานสัมมนาโอกาสและความท้าทายของรัฐวิสาหกิจไทย
เลขาธิการ กบข. ร่วมบรรยายในงานสัมมนาโอกาสและความท้าทายของรัฐวิสาหกิจไทย เพื่อเสริมสร้างความรู้ให้กับรัฐวิสาหกิจในการเตรียมองค์กรเพื่อรองรับการพัฒนาธุรกิจสู่ความยั่งยืน โดยมีหน่วยงานรัฐวิสาหกิจเข้าร่วม 50 แห่ง
เมื่อวันที่ 28 สิงหาคม 2566 ดร.ศรีกัญญา ยาทิพย์ เลขาธิการคณะกรรมการกองทุนบำเหน็จบำนาญข้าราชการ (กบข.) ได้เข้าร่วมบรรยายในงานสัมมนาโอกาสและความท้าทายของรัฐวิสาหกิจไทย จัดโดยสำนักงานคณะกรรมการนโยบายรัฐวิสาหกิจ (สคร.) มูลนิธิสถาบันวิจัยและพัฒนาองค์กรภาครัฐ (IRDP) และบริษัท ทริส คอร์ปอเรชั่น จำกัด เพื่อเสริมสร้างความรู้ให้กับรัฐวิสาหกิจในการเตรียมองค์กรเพื่อรองรับการพัฒนาธุรกิจสู่ความยั่งยืน โดยมีหน่วยงานรัฐวิสาหกิจเข้าร่วม 50 แห่ง
ในการนี้ ดร.ศรีกัญญา ได้บรรยายในหัวข้อ “ESG กับการนำไปใช้จากมุมมองนักลงทุนสถาบัน” ว่า ปัจจุบันนี้มีองค์กรชั้นนำมากมายที่นำประเด็นด้านความยั่งยืนมาปรับใช้ให้สอดคล้องกับองค์กร ซึ่งรัฐวิสาหกิจถือเป็นกลไกที่สำคัญของการขับเคลื่อนภารกิจของภาครัฐ และการปรับตัวเพื่อรองรับการพัฒนาสู่ความยั่งยืนจึงเป็นประเด็นสำคัญ โดยการดำเนินงานด้าน ESG คือการทำงานกับ "เป้าหมายที่ไม่หยุดนิ่ง" (Moving target) ที่มีการเปลี่ยนแปลงได้ตลอดเวลา ไม่มีรูปแบบที่แน่นอน สิ่งสำคัญคือแต่ละองค์กรควรกำหนดนโยบายให้ชัดเจน เพื่อให้องค์กรขับเคลื่อนไปในทิศทางเดียวกัน อาจเริ่มที่กำหนดนโยบายที่สอดคล้องกับภารกิจของประเทศที่เกี่ยวข้องกับองค์กร พร้อมประยุกต์ 17 เป้าหมายการพัฒนาที่ยั่งยืนของสหประชาชาติ (Sustainable Development Goals : SDGs) ที่องค์กรชั้นนำในประเทศไทยได้นำเป้าหมายที่เกี่ยวข้องมาเป็นตัวชี้วัดการดำเนินการ เพื่อบรรลุเป้าหมายสู่ความยั่งยืน

ที่มา : https://www.thaigov.go.th/news/contents/details/71790