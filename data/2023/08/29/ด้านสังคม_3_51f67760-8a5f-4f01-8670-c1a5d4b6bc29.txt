รัฐบาลไทย-ข่าวทำเนียบรัฐบาล-สธ.เผยเหตุเครนก่อสร้างหักใน รพ.พุทธโสธร มีผู้บาดเจ็บเล็กน้อย 1 ราย เคลื่อนย้ายผู้ป่วยออกห่างพื้นที่ก่อสร้างแล้ว


วันอังคารที่ 29 สิงหาคม 2566
สธ.เผยเหตุเครนก่อสร้างหักใน รพ.พุทธโสธร มีผู้บาดเจ็บเล็กน้อย 1 ราย เคลื่อนย้ายผู้ป่วยออกห่างพื้นที่ก่อสร้างแล้ว
ผู้ตรวจราชการกระทรวงสาธารณสุข เขตสุขภาพที่ 6 เผย เหตุเครนหักระหว่างก่อสร้างอาคารอุบัติเหตุ 10 ชั้น ภายใน รพ.พุทธโสธร มีผู้บาดเจ็บเล็กน้อยที่ศีรษะ 1 ราย นำส่งห้องฉุกเฉินให้การรักษาแล้ว พร้อมทั้งเคลื่อนย้ายผู้ป่วยออกจากอาคารที่อยู่ใกล้พื้นที่ก่อสร้าง
ผู้ตรวจราชการกระทรวงสาธารณสุข เขตสุขภาพที่ 6 เผย เหตุเครนหักระหว่างก่อสร้างอาคารอุบัติเหตุ 10 ชั้น ภายใน รพ.พุทธโสธร มีผู้บาดเจ็บเล็กน้อยที่ศีรษะ 1 ราย นำส่งห้องฉุกเฉินให้การรักษาแล้ว พร้อมทั้งเคลื่อนย้ายผู้ป่วยออกจากอาคารที่อยู่ใกล้พื้นที่ก่อสร้างเพื่อความปลอดภัย นอกจากนี้ ยังพบเหตุไฟไหม้หม้อแปลงด้วยแต่เหตุการณ์ไม่รุนแรง สามารถควบคุมเพลิงได้แล้ว
วันนี้ (29 สิงหาคม 2566) นายแพทย์สุเทพ เพชรมาก ผู้ตรวจราชการกระทรวงสาธารณสุข เขตสุขภาพที่ 6 กล่าวถึงกรณีเกิดเหตุเครนก่อสร้างหักภายในโรงพยาบาลพุทธโสธร จังหวัดฉะเชิงเทรา ว่า ได้รับรายงานจากแพทย์หญิงนาตยา มิลส์ ผู้อำนวยการโรงพยาบาลพุทธโสธร ว่ารถเครนก่อสร้างอาคารอุบัติเหตุและโรคหัวใจ ขนาด 10 ชั้น ของโรงพยาบาลพุทธโสธร เกิดเหตุเครนหักที่บริเวณชั้นบนอาคาร เมื่อเวลา 10.48 น. ของวันนี้ได้ประสานหน่วยกู้ภัยและดับเพลิงเข้ามาระงับเหตุและให้การช่วยเหลือ พบผู้บาดเจ็บ 1 ราย เป็นคนขับรถเครนได้รับบาดเจ็บเล็กน้อย มีแผลบริเวณศีรษะ จึงส่งไปรักษาพยาบาลที่ห้องฉุกเฉิน พร้อมทั้งจัดการเคลื่อนย้ายผู้ป่วยในออกจากตึกใกล้เคียงอาคารที่กำลังก่อสร้างเพื่อความปลอดภัยแล้ว
นายแพทย์สุเทพกล่าวต่อว่า หลังเกิดเหตุการณ์ โรงพยาบาลพุทธโสธรได้ประสานผู้ที่เกี่ยวข้องประเมินความมั่นคงแข็งแรงของเครนในการก่อสร้างต่อไป ทั้งนี้ ได้กำชับให้ตรวจเช็กอุปกรณ์ เครื่องมือต่างๆ รวมถึงระมัดระวังเรื่องความปลอดภัยระหว่างการก่อสร้างอย่างเข้มงวด นอกจากนี้ ยังได้รับรายงานพบกลุ่มควันบริเวณเครื่องปั่นไฟอาคารหลวงพ่อพุทธโสธรด้วย ตรวจสอบพบเกิดจากไฟไหม้หม้อแปลง แต่สถานการณ์ไม่รุนแรง สามารถควบคุมเพลิงได้แล้ว
***************************************** 29 สิงหาคม 2566

ที่มา : https://www.thaigov.go.th/news/contents/details/71799