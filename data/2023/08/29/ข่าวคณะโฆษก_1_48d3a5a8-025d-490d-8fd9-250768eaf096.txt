รัฐบาลไทย-ข่าวทำเนียบรัฐบาล-รัฐบาลร่วมมือภาคเอกชนเปิดตัวแพลตฟอร์ม “ไทยดีเวอร์” ตลาดกลางซื้อขายสินค้า OTOP /SME ออนไลน์ ชอปได้ 24 ชม. ผ่าน http://www.thaideever.com


วันอังคารที่ 29 สิงหาคม 2566
29/08/2566
พิมพ์
รัฐบาลร่วมมือภาคเอกชนเปิดตัวแพลตฟอร์ม “ไทยดีเวอร์” ตลาดกลางซื้อขายสินค้า OTOP /SME ออนไลน์ ชอปได้ 24 ชม. ผ่าน http://www.thaideever.com
รัฐบาลร่วมมือภาคเอกชนเปิดตัวแพลตฟอร์ม “ไทยดีเวอร์” ตลาดกลางซื้อขายสินค้า OTOP /SME ออนไลน์ ชอปได้ 24 ชม. ผ่าน http://www.thaideever.com
วันที่ 29 สิงหาคม 2566 นางสาวรัชดา ธนาดิเรก รองโฆษกประจำสำนักนายกรัฐมนตรี เปิดเผยว่า รัฐบาลภายใต้การนำของ พลเอก ประยุทธ์ จันทร์โอชา นายกรัฐมนตรี และรัฐมนตรีว่าการกระทรวงกลาโหม ได้ให้ความสำคัญกับการส่งเสริมสินค้าโอทอป โดยเฉพาะการจัดหาช่องทางจำหน่ายสินค้าให้สะดวก สามารถเข้าถึงสินค้าโอทอปได้ง่ายขึ้น พร้อมกับมุ่งส่งเสริมให้การซื้อขายสินค้าในรูปแบบพาณิชย์อิเล็กทรอนิกส์ ตามนโยบายรัฐบาลดิจิของรัฐบาล  ที่มุ่งส่งเสริมให้หน่วยงานภาครัฐนำเอาเทคโนโลยีดิจิทัลมาปรับใช้ภายในหน่วยงาน เพิ่มศักยภาพการทำงานขององค์กรรัฐให้รวดเร็ว ก้าวทันตามเทคโนโลยีขององค์กรเอกชนได้อย่างเทียบเท่า รวมถึงยังมีระบบการเชื่อมโยงการเข้าถึงข้อมูล ระหว่างหน่วยงานภาครัฐ หน่วยงานภาคเอกชน และประชาชน เพื่อเพิ่มความสะดวกรวดเร็วให้กับผู้ที่ต้องการติดต่อกับหน่วยงานภาครัฐง่ายยิ่งขึ้น
นางสาวรัชดา กล่าวว่า รัฐบาล โดยองค์การตลอด กระทรวงมหาดไทยได้ผนึกกำลังร่วมกับภาคเอกชน เปิดตัวแพลตฟอร์ม ไทยดีเวอร์ (Thaideever) เพิ่มศักยภาพการจำหน่ายและกระจายสินค้าเกษตร สินค้า OTOP สินค้า SME และผลิตภัณฑ์ชุมชนผ่านออนไลน์ เพื่อบริหารจัดการด้านการตลาดและเพิ่มช่องทางสร้างรายได้ให้แก่ชุมชน ผ่านแพลตฟอร์ม “ไทยดีเว่อร์” ซึ่งจะช่วยสนับสนุนการซื้อขายในพื้นที่ต่าง ๆ เพื่อให้เกษตรกรมีโอกาสจำหน่ายผลผลิตในราคายุติธรรม ช่วยแก้ปัญหาราคาสินค้าเกษตรตกต่ำ สินค้าล้นตลาด ให้มีช่องทางจำหน่ายไปยังช่องทางออนไลน์ (E-Commerce) หรือ Digital Platform ซึ่งเป็นแพลตฟอร์มที่สามารถบริหารจัดการด้านการตลาดและการขายแบบครบวงจร ช่วยตอบโจทย์ ขับเคลื่อนการพัฒนาเศรษฐกิจของประเทศด้วยเทคโนโลยีและนวัตกรรม มีสินค้าให้เลือกซื้อหลายหมวดหมู่ อาทิ อาหารและเครื่องดื่ม กระเป๋า สินค้าสุขภาพและความงาม ของเล่น สินค้าแม่และเด็ก รวมถึงสินค้าเกี่ยวกับสัตว์เลี้ยง เป็นต้น
“แพลตฟอร์มสำหรับสินค้าเกษตรและสินค้า OTOP เป็นแพลตฟอร์มข้อมูลที่สำคัญของประเทศ ในการยกระดับเพิ่มมูลค่าให้แก่ผลผลิตทางการเกษตร และสินค้าเกษตรของไทย รวมถึงส่งเสริมการพัฒนาศักยภาพของเกษตรกร ผู้ประกอบการ และภาคส่วนอื่นๆ ที่เกี่ยวข้องเพื่อสนับสนุนการสร้างนวัตกรรมที่เกิดจากข้อมูล ผลักดันให้เกิดระบบนิเวศน์ของการเชื่อมโยงข้อมูลที่สามารถนำมาประยุกต์ใช้จริงได้อย่างครบวงจร ที่จะช่วยขับเคลื่อนการพัฒนาบริการดิจิทัลของหน่วยงานภาครัฐที่ช่วยตอบโจทย์ ขับเคลื่อนการพัฒนาเศรษฐกิจของประเทศด้วยเทคโนโลยีและนวัตกรรม ในด้านสร้างการมูลค่าเพิ่มของสินค้า สร้างอาชีพ สร้างรายได้ เพื่อประโยชน์สูงสุดของประชาชนอย่างแท้จริง สำหรับผู้สนใจสามารถเลือกซื้อสินค้าได้ที่ http://www.thaideever.com  ตลอด 24 ชั่วโมง” นางสาวรัชดา ย้ำ

ที่มา : https://www.thaigov.go.th/news/contents/details/71774