รัฐบาลไทย-ข่าวทำเนียบรัฐบาล- ครม.อนุมัติความร่วมมือไทย-เวียดนาม บังคับใช้กฎหมายทางทะเล ยกระดับความมั่นคงทางทะเลในภูมิภาค


วันพุธที่ 23 สิงหาคม 2566
23/08/2566
พิมพ์
ครม.อนุมัติความร่วมมือไทย-เวียดนาม บังคับใช้กฎหมายทางทะเล ยกระดับความมั่นคงทางทะเลในภูมิภาค
ครม.อนุมัติความร่วมมือไทย-เวียดนาม บังคับใช้กฎหมายทางทะเล ยกระดับความมั่นคงทางทะเลในภูมิภาค
นางสาวรัชดา ธนาดิเรก รองโฆษกประจำสำนักนายกรัฐมนตรี เปิดเผยหลังการประชุมคณะรัฐมนตรี (ครม.) เมื่อวันที่ 23 สิงหาคม 2566 ว่า ครม.อนุมัติการลงนามบันทึกความเข้าใจระหว่างศูนย์อำนวยการรักษาผลประโยชน์ของชาติทางทะเลกับหน่วยยามฝั่งเวียดนาม ในความร่วมมือด้านการบังคับใช้กฎหมายทางทะเล ตามที่ศูนย์อำนวยการรักษาผลประโยชน์ของชาติทางทะเล (ศรชล) เสนอ โดยฝ่ายเวียดนามประสงค์ให้มีการลงนามบันทึกความเข้าใจในช่วงเดือนกันยายน 2566 ทั้งนี้ ศรชล.ได้เริ่มจัดร่างบันทึกความเข้าใจมาตั้งแต่ปี 2565 เพื่อส่งเสริมความร่วมมือด้านการบังคับใช้กฎหมายทางทะเล ส่งเสริมความร่วมมือ และยกระดับความปลอดภัยและความมั่นคงทางทะเลในภูมิภาค รวม 4 ด้าน ได้แก่ (1)การลักลอบขนสินค้าและการหลบหนีเข้าเมือง (2)การดำเนินการป้องกันและแก้ไขปัญหาการทำการประมงผิดกฎหมาย (3)การอนุรักษ์ทรัพยากรและสิ่งแวดล้อมทางทะเล และ (4)ยกระดับความปลอดภัยในการค้นหาและช่วยเหลือผู้ประสบภัยทางทะเล
ร่างบันทึกความเข้าใจฉบับนี้ มีวัตถุประสงค์เพื่อส่งเสริมความร่วมมือและยกระดับความปลอดภัยและความมั่นคงทางทะเลในภูมิภาคบนพื้นฐานของผลประโยชน์ร่วมกัน ความเสมอภาค และการแลกเปลี่ยนผลประโยชน์ตอบแทนกัน โดยไม่ได้มีวัตถุประสงค์เพื่อเป็นข้อตกลงที่มีผลผูกพันทางกฎหมาย ซึ่งทั้งสองฝ่ายตกลงที่จะดำเนินการร่วมกันภายใต้ขอบเขตความร่วมมือ ดังนี้ (1)แบ่งปันข้อมูลเกี่ยวกับการลักลอบขนส่งสินค้าผิดกฎหมายและการเข้าเมืองโดยผิดกฎหมาย (2)ป้องกันและปราบปรามกิจกรรมการประมงผิดกฎหมาย การขาดการรายงาน และไร้การควบคุม การค้ายาเสพติด การปล้นสะดม และการปล้นเรือด้วยอาวุธ (3)ปฏิบัติการค้นหาและกู้ภัยทางทะเล (4)อนุรักษ์สิ่งแวดล้อมทางทะเล (5)ปฏิบัติการลาดตระเวนร่วม (6)เยี่ยมชมท่าเรือ (7)ประเมินผลการประชุมประจำปี (8)กิจกรรมหรือการดำเนินการอื่น ๆ ตามที่ตกลงร่วมกัน ทั้งนี้ ร่างบันทึกความเข้าใจจะมีผลบังคับใช้ในวันที่ลงนาม และสามารถยกเลิกได้ โดยผู้เข้าร่วมฝ่ายใดฝ่ายหนึ่งแจ้งเป็นลายลักษณ์อักษรล่วงหน้าอย่างน้อย 6 เดือน

ที่มา : https://www.thaigov.go.th/news/contents/details/71595