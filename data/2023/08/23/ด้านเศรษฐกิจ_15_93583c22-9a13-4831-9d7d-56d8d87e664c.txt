รัฐบาลไทย-ข่าวทำเนียบรัฐบาล-ปลัดเกษตรฯ ประชุมคณะกรรมการนโยบายและแผนพัฒนาการเกษตรและสหกรณ์ ครั้งที่ 1/2566 


วันพุธที่ 23 สิงหาคม 2566
ปลัดเกษตรฯ ประชุมคณะกรรมการนโยบายและแผนพัฒนาการเกษตรและสหกรณ์ ครั้งที่ 1/2566
ปลัดเกษตรฯ ประชุมคณะกรรมการนโยบายและแผนพัฒนาการเกษตรและสหกรณ์ ครั้งที่ 1/2566 เพื่อขับเคลื่อนนโยบายและแผนพัฒนาการเกษตรอย่างเป็นรูปธรรม
นายประยูร อินสกุล ปลัดกระทรวงเกษตรและสหกรณ์ เป็นประธานการประชุมคณะกรรมการนโยบายและแผนพัฒนาการเกษตรและสหกรณ์ ครั้งที่ 1/2566 โดยมีนายอภัย สุทธิสังข์ รองปลัดกระทรวงเกษตรและสหกรณ์ นายพีรพันธ์ คอทองรองปลัดกระทรวงเกษตรและสหกรณ์ นายฉันทานนท์ วรรณเขจร เลขาธิการสำนักงานเศรษฐกิจการเกษตร และเจ้าหน้าที่ที่เกี่ยวข้องเข้าร่วม ณ ห้องประชุม 1403 กระทรวงเกษตรและสหกรณ์ ซึ่งวาระพิจารณาที่สำคัญ ประกอบด้วย 1) การเปิดตลาดสินค้าเกษตร ตามพันธกรณีความตกลงองค์การการค้าโลก (WTO) ปี พ.ศ. 2567 – 2569 สำหรับสินค้ากระเทียม เมล็ดพันธุ์หอมหัวใหญ่ หอมหัวใหญ่ หัวพันธุ์มันฝรั่ง และมันฝรั่งสดเพื่อแปรรูป โดยที่ประชุมมีมติเห็นชอบการเปิดตลาดปริมาณในโควตา อัตราภาษีในและนอกโควตารวมทั้งเงื่อนไขการบริหารการนำเข้าสินค้ากระเทียม เมล็ดพันธุ์หอมหัวใหญ่ หอมหัวใหญ่ หัวพันธุ์มันฝรั่ง และหัวมันฝรั่งสดเพื่อแปรรูปตามข้อผูกพันองค์การการค้าโลก (WTO) ปี 2567-2569 ตามที่คณะอนุกรรมการจัดการการผลิตและการตลาดกระเทียม หอมแดง หอมหัวใหญ่ และมันฝรั่งเสนอ พร้อมทั้งมอบหมายให้ฝ่ายเลขานุการคณะกรรมการนโยบายและแผนพัฒนาการเกษตรและสหกรณ์นำเสนอคณะรัฐมนตรีเพื่อพิจารณาให้ความเห็นชอบ และมอบหมายกระทรวงพาณิชย์และกระทรวงการคลังดำเนินการในส่วนที่เกี่ยวข้องต่อไป 2) (ร่าง) แผนปฏิบัติการด้านการเกษตรเพื่อรองรับการเปลี่ยนแปลงสภาพภูมิอากาศ โดยที่ประชุมมีมติเห็นชอบ (ร่าง) แผนปฏิบัติการด้านการเกษตรเพื่อรองรับการเปลี่ยนแปลงสภาพภูมิอากาศ พ.ศ. 2566 –2570 และมอบหมายฝ่ายเลขานุการคณะอนุกรรมการขับเคลื่อนนโยบายการเปลี่ยนแปลงภูมิอากาศด้านการเกษตร นำเสนอแผนปฏิบัติการด้านการเกษตร เพื่อรองรับการเปลี่ยนแปลงสภาพภูมิอากาศ พ.ศ. 2566 -2570 ต่อคณะกรรมการนโยบายการเปลี่ยนแปลงสภาพภูมิอากาศแห่งชาติเพื่อรับทราบ ก่อนแจ้งเวียนหน่วยงานที่เกี่ยวข้องเพื่อทราบและพิจารณาใช้ประโยชน์ต่อไป และ 3) ปรับปรุงองค์ประกอบคณะอนุกรรมการขับเคลื่อนนโยบาย          การเปลี่ยนแปลงภูมิอากาศด้านการเกษตรเพื่อให้กลไกการดำเนินงานด้านการเปลี่ยนแปลงสภาพภูมิอากาศในภาคเกษตรมีความครอบคลุม/สอดคล้องกับสถานการณ์ในปัจจุบันและภารกิจหน่วยงานที่เกี่ยวข้อง จึงมีความจำเป็นต้องปรับปรุงองค์ประกอบคณะอนุกรรมการขับเคลื่อนนโยบายการเปลี่ยนแปลงภูมิอากาศด้านการเกษตร โดยที่ประชุมมีมติเห็นชอบให้ปรับปรุงองค์ประกอบคณะอนุกรรมการขับเคลื่อนนโยบายการเปลี่ยนแปลงภูมิอากาศด้านการเกษตร โดยเพิ่มผู้แทนจาก 3 หน่วยงาน ได้แก่ 1) สำนักงานปลัดกระทรวงเกษตรและสหกรณ์ 2) การยางแห่งประเทศไทย และ 3) สถาบันวิจัยและพัฒนาพื้นที่สูง (องค์การมหาชน) เป็นอนุกรรมการในคณะอนุกรรมการขับเคลื่อนนโยบายการเปลี่ยนแปลงภูมิอากาศด้านการเกษตร และมอบหมายฝ่ายเลขานุการคณะกรรมการนโยบายและแผนพัฒนาการเกษตรและสหกรณ์เสนอ (ร่าง) คำสั่งคณะกรรมการนโยบายและแผนพัฒนาการเกษตรและสหกรณ์ ที่...../2566 เรื่อง ปรับปรุงองค์ประกอบคณะอนุกรรมการขับเคลื่อนนโยบายการเปลี่ยนแปลงภูมิอากาศด้านการเกษตร ต่อประธานกรรมการนโยบายและแผนพัฒนาการเกษตรและสหกรณ์ เพื่อพิจารณาลงนามต่อไป
นอกจากนี้ ที่ประชุมยังได้รับทราบผลการดำเนินงานของคณะอนุกรรมการภายใต้คณะกรรมการนโยบายแลแผนพัฒนาการเกษตรและสหกรณ์อีกด้วย

ที่มา : https://www.thaigov.go.th/news/contents/details/71608