รัฐบาลไทย-ข่าวทำเนียบรัฐบาล-กรมทางหลวงชนบท บำรุงถนนสาย นว.3102 แยก ทล.117 - บ้านเนิน อำเภอเก้าเลี้ยวและชุมแสง จังหวัดนครสวรรค์ เสร็จสมบูรณ์


วันพุธที่ 23 สิงหาคม 2566
กรมทางหลวงชนบท บำรุงถนนสาย นว.3102 แยก ทล.117 - บ้านเนิน อำเภอเก้าเลี้ยวและชุมแสง จังหวัดนครสวรรค์ เสร็จสมบูรณ์
เพิ่มประสิทธิภาพการคมนาคมขนส่งผลผลิตทางการเกษตร ประชาชนสามารถเดินทางระหว่าง 2 อำเภอ ได้อย่างสะดวกปลอดภัย
กรมทางหลวงชนบท (ทช.) กระทรวงคมนาคม โดยสำนักงานทางหลวงชนบทที่ 8 (นครสวรรค์) ดำเนินโครงการงานบำรุงและซ่อมฟื้นฟูอันเนื่องจากเหตุภัยพิบัติถนนทางหลวงชนบทสาย นว.3102 แยก ทล.117 - บ้านเนิน อำเภอเก้าเลี้ยวและชุมแสง จังหวัดนครสวรรค์ เสร็จสมบูรณ์ ก่อสร้างโดยวิธี Pavement In-Place Recycling ขนาด 2 ช่องจราจร ผิวจราจรกว้าง 6 เมตร ขยายไหล่ทางกว้างข้างละ 1 เมตร พร้อมเครื่องหมายจราจรและสิ่งอำนวยความปลอดภัย โดยแบ่งการดำเนินงานเป็น 3 ช่วง คือ ช่วงที่ 1 กม. ที่ 7+300 - 7+946 ช่วงที่ 2 กม. ที่ 8+575 - 8+739 (ถนนคอนกรีตเสริมเหล็กหนา 0.20 เมตร) และช่วงที่ 3 กม. ที่ 11+468 - 14+100 รวมระยะทาง 3.442 กิโลเมตร ใช้งบประมาณ 14.990 ล้านบาท เนื่องจากถนนสายดังกล่าวเป็นพื้นที่ชุมชน 8 หมู่บ้าน และเป็นเส้นทางเชื่อมระหว่างอำเภอ ส่งผลให้มีปริมาณการจราจร 1,409 คัน/วัน ประกอบกับในช่วงฤดูฝนจะได้รับผลกระทบจากน้ำท่วมขังในสายทาง ทำให้ประชาชนไม่ได้รับความสะดวกในการสัญจร โครงการดังกล่าวจะช่วยยกระดับการเดินทางทำให้ประชาชนสามารถขนส่งผลผลิตทางการเกษตรเชื่อมระหว่างอำเภอเก้าเลี้ยวสู่อำเภอชุมแสง ได้อย่างสะดวกปลอดภัยในทุกฤดู

ที่มา : https://www.thaigov.go.th/news/contents/details/71590