รัฐบาลไทย-ข่าวทำเนียบรัฐบาล- ครม.รับทราบผลดำเนินงานกองทุนการออมแห่งชาติเล็งเป้าอีก 3 ปีเพิ่มสมาชิกกองทุนแตะ 2.76 ล้านคน  รัฐบาลเชิญชวนประชาชนผู้มีอาชีพอิสระ แรงงานนอกระบบสมัครร่วม กอช. 


วันพุธที่ 23 สิงหาคม 2566
23/08/2566
พิมพ์
ครม.รับทราบผลดำเนินงานกองทุนการออมแห่งชาติเล็งเป้าอีก 3 ปีเพิ่มสมาชิกกองทุนแตะ 2.76 ล้านคน  รัฐบาลเชิญชวนประชาชนผู้มีอาชีพอิสระ แรงงานนอกระบบสมัครร่วม กอช.
ครม.รับทราบผลดำเนินงานกองทุนการออมแห่งชาติเล็งเป้าอีก 3 ปีเพิ่มสมาชิกกองทุนแตะ 2.76 ล้านคน  รัฐบาลเชิญชวนประชาชนผู้มีอาชีพอิสระ แรงงานนอกระบบสมัครร่วม กอช. ออมเงินไว้ใช้หลังอายุ 60 ปี เพิ่มความมั่นคง ใช้ลดหย่อนภาษีได้
น.ส.ไตรศุลี ไตรสรณกุล รองโฆษกประจำสำนักนายกรัฐมนตรี กล่าวว่า ที่ประชุมคณะรัฐมนตรี (ครม.) วันที่ 23 ส.ค. 66 ได้รับทราบรายงานประจำปี 2565  และแผนงานระยะต่อไปของกองทุนการออมแห่งชาติ (กอช.) โดยส่วนของผลการดำเนินงานปี 2565 นั้น กอช. บูรณาการความร่วมมือกับหน่วยงานภาครัฐและเอกชนในการส่งเสริมการออกในกลุ่มเป้าหมายเพื่อเพิ่มจำนวนสมาชิกอย่างทั่วถึง ทำให้ ณ สิ้นปี 65 กอช. มีสมาชิกรวมแล้ว 2.516 ล้านคน  เทียบกับปีก่อนหน้าที่มีอยู่ 2.495 ล้านคน  และมีเงินกองทุนอยู่ 11,668.69 ล้านคน
ส่วนแผนดำเนินงานในปี 2566  กอช. มีเป้าหมายดำเนินการตามแผนปฏิบัติการระยะ 5 ปี (2566-70) ภายใต้กรอบวงเงินขอรับจัดสรร 1,212.89 ล้านบาท เป้าหมายเพิ่มจำนวนสมาชิกเป็น 2.54  ล้านคน ขับเคลื่อนการทำงานภายใต้ยุทธศาสตร์ 5 ด้าน ได้แก่ 1)เน้นการสื่อสารคุณค่าของการออกมผ่าน กอช. 2)พัฒนาการตลาดให้ตอบโจทย์กลุ่มเป้าหมายและการสร้างประสบการณ์ที่ดีให้แก่สมาชิก
3)บริหารเงินทุนอย่างมีประสิทธิภาพและสร้างผลตอบแทนอย่างมั่นคง 4)ประยุกต์ใช้เทคโนโลยีสารสนเทศเพื่อยกระดับการให้บริการสมาชิกและเพิ่มผลิตภาพขององค์กร และ 5)ยกระดับขีดความสามารถการบริหารจัดการในองค์กร
น.ส.ไตรศุลี กล่าวว่า กอช. ได้คาดการณ์สำนวนสมาชิกและกรอบวงเงินการดำเนินงานระยะ 3 ปี ข้างหน้า ดังนี้ ปี 2567  คาดว่าจะมีจำนวนสมาชิก 2.64 ล้านคน กรอบวงเงินงบประมาณ 1,513.40 ล้านบาท  ปี 2568  คาดว่าจะมีจำนวนสมาชิก 2.70 ล้านคน กรอบวงเงินงบประมาณ 1,553.56 ล้านบาท และ ปี2569  คาดว่าจะมีจำนวนสมาชิก 2.76 ล้านคน กรอบวงเงินงบประมาณ 1,592.02 ล้านบาท
ทั้งนี้ กอช. เป็นกองทุนบำนาญ สำหรับประชาชนที่เป็นแรงงานนอกระบบ ซึ่งรัฐบาลได้ตั้งขึ้นเพื่อสนับสนุนให้เกิดการออมในประชาชนทุกกลุ่ม ซึ่งผู้ที่สามารถสมัครเข้าร่วมเป็นสมาชิก กอช. นั้นคือประชาชนไทยผู้มีอายุระหว่า 15 - 60 ปี ไม่มีสวัสดิการบำนาญ หรือ สวัสดิการใด ๆ จากรัฐ อาทิ ผู้ประกอบอาชีพอิสระ พ่อค้าแม่ค้า ชาวไร่ชาวนา รวมถึงนักเรียน นิสิต นักศึกษา โดยในการเป็นสมาชิกนั้นสามารถส่งเงินสะสมเพื่อเป็นเงินออมไว้ใช้หลังอายุ 60 ปี ได้  โดยส่งเงินออมเป็นรายรายเดือน โดยเริ่มออมขั้นต่ำ 50 บาท/ครั้ง สูงสุด 30,000 บาท/ปี โดยรัฐจะสมทบเงินออมเพิ่มให้ขึ้นอยู่กับเงินออมของสมาชิกและช่วงอายุ โดยยอดเงินสมทบที่รัฐจ่ายให้นี้สูงสุด 1,800 บาท/ปี และยังมีเงินผลประโยชน์จากการลงทุนของเงินออมสะสมและเงินสมทบจากรัฐได้
นอกจากนี้ สมาชิก กอช. ยังสามารถนำเงินออมในแต่ละปีไปลดหย่อนภาษีประจำปีได้ สูงสุดไม่เกิน 30,000 บาท/ปี  รัฐบาลขอเชิญชวนประชาชนผู้สนใจสมัครเป็นสมาชิก กอช. เพื่อมีเงินออมไว้ใช้ระยะยาว โดยสามารถศึกษาข้อมูลเพิ่มเติมได้ที่เว็บไซต์ www.nsf.or.th ,แอปพลิเคชัน กอช. หรือ ไลน์ กอช. @nsf.th

ที่มา : https://www.thaigov.go.th/news/contents/details/71592