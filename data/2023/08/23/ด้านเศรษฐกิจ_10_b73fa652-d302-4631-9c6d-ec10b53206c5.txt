รัฐบาลไทย-ข่าวทำเนียบรัฐบาล-รองปลัดเศรษฐเกียรติฯ นำทีมไทย ร่วมประชุมหารือระดับเจ้าหน้าที่อาวุโสของการประชุมรัฐมนตรีอาเซียนด้านการเกษตรและป่าไม้ ครั้งที่ 44 สมัยพิเศษ


วันพุธที่ 23 สิงหาคม 2566
รองปลัดเศรษฐเกียรติฯ นำทีมไทย ร่วมประชุมหารือระดับเจ้าหน้าที่อาวุโสของการประชุมรัฐมนตรีอาเซียนด้านการเกษตรและป่าไม้ ครั้งที่ 44 สมัยพิเศษ
รองปลัดเศรษฐเกียรติฯ นำทีมไทย ร่วมประชุมหารือระดับเจ้าหน้าที่อาวุโสของการประชุมรัฐมนตรีอาเซียนด้านการเกษตรและป่าไม้ ครั้งที่ 44 สมัยพิเศษ (Special SOM-44th AMAF)
เมื่อวันที่ 22 สิงหาคม 2566 นายเศรษฐเกียรติ กระจ่างวงษ์ รองปลัดกระทรวงเกษตรและสหกรณ์ เป็นหัวหน้าคณะผู้แทนไทย (SOM-AMAF Leader) เข้าร่วมการประชุมระดับเจ้าหน้าที่อาวุโสของการประชุมรัฐมนตรีอาเซียนด้านการเกษตรและป่าไม้ ครั้งที่ 44 สมัยพิเศษ (Special SOM 44th AMAF) พร้อมด้วยคณะผู้แทนหน่วยงานในสังกัดกระทรวงเกษตรและสหกรณ์ ณ ห้องประชุมกระทรวงเกษตรและสหกรณ์ และผ่านระบบออนไลน์ (Zoom Meeting) โดยที่ประชุมได้รับทราบผลการประชุมสุดยอดอาเซียน ครั้งที่ 40 และ 41 (The 40th & 41st ASEAN Summit) และผลการประชุมรัฐมนตรีเศรษฐกิจอาเซียน ครั้งที่ 29 (The 29th ASEAN Economics Ministers (AEM) Retreat) รวมถึงผลการดำเนินงานตามผลลัพธ์ที่เป็นรูปธรรมของปี 2566 (Key Deliverables for 2023) และข้อเสนอผลลัพธ์ที่เป็นรูปธรรมของปี 2567 (Key Deliverables for 2024) ของคณะทำงานด้านการเกษตรสาขาต่าง ๆ ซึ่งในปี 2567 ประเทศไทยจะมีการยกร่าง Development of Lumpy Skin Disease Prevention and Control Strategy เพื่อใช้เป็นแนวในการควบคุมการระบาดของโรคลัมปิสกินในภูมิภาคอาเซียน โดยรองปลัดเกษตรฯ ได้กล่าวขอบคุณสำนักเลขาธิการอาเซียน และคณะทำงานแต่ละสาขา ที่ได้ทำงานอย่างเข้มแข็ง และไม่ขัดข้องต่อข้อเสนอประเด็นสำคัญด้านเศรษฐกิจของ สปป. ลาว (Priority Economic  Deliverables) ในความร่วมมือด้านอาหาร การเกษตร และป่าไม้ ในวาระประธานอาเซียน ในปี 2567
นอกจากนี้ ที่ประชุมได้รับทราบความก้าวหน้าการดำเนินงานของคณะทำงานด้านเกษตรในสาขาต่าง ๆ ภายใต้ความร่วมมือด้านเกษตรและป่าไม้ อาทิ คณะทำงานอาเซียนด้านปศุสัตว์ คณะทำงานอาเซียนด้านพืช และคณะทำงานอาเซียนด้านประมง เป็นต้น   โดยที่ประชุมให้ความเห็นชอบเอกสารทั้งหมด 17 ฉบับ และรับทราบเอกสาร จำนวน 6 ฉบับ เพื่อเสนอต่อที่ประชุมรัฐมนตรีอาเซียนด้านการเกษตรและป่าไม้ ครั้งที่ 45 ต่อไป รวมทั้งรับทราบความก้าวหน้าความร่วมมือด้านอาหาร เกษตร และป่าไม้ กับประเทศคู่เจรจา องค์กรระหว่างประเทศ และคู่ภาคี ได้แก่ ออสเตรเลีย บังคลาเทศ จีน แคนาดา สหภาพยุโรป เยอรมนี อินเดีย อิตาลี ญี่ปุ่น สาธารณรัฐเกาหลี สหพันธรัฐรัสเซีย สหรัฐอเมริกา ตุรกี สถาบันวิจัยเศรษฐกิจสำหรับอาเซียนและเอเชียตะวันออก (ERIA) องค์การอาหารและเกษตรแห่งสหประชาชาติ (FAO) Grow Asia  สมาคมวิจัยเกษตรนานาชาติเพื่อความมั่นคงทางอาหารในอนาคต (CGIAR) และองค์การอนามัยสัตว์โลก (WOAH) ซึ่งมีโครงการความร่วมมือที่น่าสนใจ อาทิ โครงการ Strengthening Mechanism in Animal-Health for a Resilient ASEAN (SMART) ที่มีเป้าหมายเพื่อลดความเสี่ยงและลดการแพร่ระบาดของโรคสัตว์ข้ามแดน (TADs) และโรคติดเชื้ออุบัติใหม่ในสัตว์ โครงการ Sustainable Agriculture and Soil Management โดยอาเซียนและอินเดียอยู่ระหว่างสรุปร่างข้อเสนอโครงการ Centrality of Soil in Agriculture and the Environment:  Improving soil  health to capture carbon emissions and maintaining a Circular Agricultural economy through  Smart Farming  โครงการสนับสนุนภาคสุขภาพสัตว์ของอาเซียนผ่านการพัฒนายุทธศาสตร์การควบคุมโรคอหิวาห์แอฟริกาในสุกร ยุทธศาสตร์การกำจัดโรคพิษสุนัขบ้า
ในอาเซียน ยุทธศาสตร์การควบคุมสัตว์เคี้ยวเอื้อง (กาฬโรคสัตว์เคี้ยวเอื้องขนาดเล็ก : Peste de Petits) และยุทธศาสตร์การป้องกันและควบคุมโรคลัมปิสกินในอาเซียน รวมถึงโครงการความร่วมมือ ASEAN-CGIAR ในโครงการ the ASEAN-CGIAR Innovate for Food Regional Program ในการประชุมครั้งต่อไป
ทั้งนี้ ไทยมีความพร้อมเข้าร่วมการประชุมรัฐมนตรีอาเซียนด้านการเกษตรและป่าไม้ ครั้งที่ 45 (The 45th AMAF) และการประชุมที่เกี่ยวข้อง ซึ่งมาเลเซียจะเป็นเจ้าภาพจัดขึ้นในเดือนระหว่างวันที่ 2 - 6 ตุลาคม 2566 ณ กรุงกัวลาลัมเปอร์ ประเทศมาเลเซีย เพื่อหารือความร่วมมือด้านการเกษตรและป่าไม้ต่อไป

ที่มา : https://www.thaigov.go.th/news/contents/details/71589