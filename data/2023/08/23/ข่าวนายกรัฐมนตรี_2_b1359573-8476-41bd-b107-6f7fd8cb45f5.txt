รัฐบาลไทย-ข่าวทำเนียบรัฐบาล-นายกฯ ร่วมประชาสัมพันธ์งานตรานกยูงพระราชทาน สืบสานตำนานไหมไทย ครั้งที่ 18 เชิญชวนประชาชนส่งเสริมการใช้ผ้าไหมไทยให้แพร่หลาย ส่งเสริม Soft Power ของไทยสู่ระดับสากล


วันพุธที่ 23 สิงหาคม 2566
23/08/2566
พิมพ์
นายกฯ ร่วมประชาสัมพันธ์งานตรานกยูงพระราชทาน สืบสานตำนานไหมไทย ครั้งที่ 18 เชิญชวนประชาชนส่งเสริมการใช้ผ้าไหมไทยให้แพร่หลาย ส่งเสริม Soft Power ของไทยสู่ระดับสากล
นายกฯ ร่วมประชาสัมพันธ์งานตรานกยูงพระราชทาน สืบสานตำนานไหมไทย ครั้งที่ 18 เชิญชวนประชาชนส่งเสริมการใช้ผ้าไหมไทยให้แพร่หลาย ส่งเสริม Soft Power ของไทยสู่ระดับสากล
นางสาวรัชดา ธนาดิเรก รองโฆษกประจำสำนักนายกรัฐมนตรี เปิดเผยว่า วันนี้ (23 ส.ค. 66) เวลา 09.10 น. ณ โถงกลาง ตึกสันติไมตรี ทำเนียบรัฐบาล ก่อนการประชุมคณะรัฐมนตรี นางสาวมนัญญา ไทยเศรษฐ์ รัฐมนตรีช่วยว่าการกระทรวงเกษตรและสหกรณ์ นำคณะผู้บริหารกระทรวงเกษตรและสหกรณ์ เข้าพบ พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เพื่อประชาสัมพันธ์ “งานตรานกยูงพระราชทาน สืบสานตำนานไหมไทย ครั้งที่ 18” ประจำปี 2566 น้อมรำลึกในพระมหากรุณาธิคุณของสมเด็จ พระนางเจ้าสิริกิติ์ พระบรมราชินีนาถ พระบรมราชชนนีพันปีหลวง เนื่องในโอกาสมหามงคลเฉลิมพระชนมพรรษา 12 สิงหาคม 2566 โดยมีนายศรัญญู พูลลาภ รองอธิบดีกรมหม่อนไหม ว่าที่ร้อยตรี ธีระนันท์ พิจารโชติ ผู้อำนวยการสำนักพัฒนาและถ่ายทอดเทคโนโลยีหม่อนไหม นางพรพิณี บุญบันดาล ผู้อำนวยการสำนักอนุรักษ์ และนางสาวนุชจรี วัชรวงษ์ไพบูลย์ ผู้อำนวยการสำนักวิจัยและพัฒนาหม่อนไหม เข้าร่วมด้วย
นายกรัฐมนตรีรับฟังความเป็นมาเกี่ยวกับหม่อนไหมและเยี่ยมชมเส้นไหม กระเป๋าผ้าไหม ผ้าไหม ผลิตภัณฑ์หม่อนไหม ที่ชนะการประกวดการแข่งขันสาวไหม ผ้าไหมและผลิตภัณฑ์หม่อนไหมระดับประเทศ ประจำปี 2566 ทั้งนี้ นายกรัฐมนตรีชื่นชมผู้ผลิต นักออกแบบ และทุกฝ่ายที่เกี่ยวข้องที่นำหม่อนไหมมาสร้างสรรค์ผลงาน ใส่ความเป็นไทยจนเกิดความสวยงาม และประณีต ถือเป็นอีกหนึ่ง Soft Power ของไทย ขอให้ทุกคนดูแลรักษาความเป็นไทยนี้ไว้และนำไปพัฒนา ต่อยอด ขยายตลาดออกไปสู่ต่างประเทศ โดยการเอาความทันสมัยมาผสมผสานกับสิ่งที่เรามี เสริมเติมแต่งให้กับยุคสมัย เพื่อเพิ่มมูลค่าให้แก่ผ้าไหมไทย นอกจากนี้ นายกรัฐมนตรีเชิญชวนให้ประชาชนทุกคน ช่วยส่งเสริมการใช้ผ้าไหมไทยให้แพร่หลายในประชาชนทุกกลุ่ม ซึ่งจะเป็นการสืบสาน รักษา และส่งเสริมผ้าไหมไทยให้เป็นที่รู้จักไปสู่ระดับสากลได้อีกทางหนึ่งด้วย
สำหรับ “งานตรานกยูงพระราชทาน สืบสานตำนานไหมไทย ครั้งที่ 18” กระทรวงเกษตรและสหกรณ์โดยกรมหม่อนไหม จัดขึ้นภายใต้แนวคิด “ไหมไทยล้ำค่า สายใยแห่งภูมิปัญญา พัฒนาสู่สากล” โดยกำหนดจัดขึ้นระหว่างวันที่ 31 สิงหาคม - 3 กันยายน 2566 ตั้งแต่เวลา 10.00 น. - 20.00 น. ณ ฮอลล์ 6 - 7 อิมแพ็ค เมืองทองธานี เพื่อเฉลิมพระเกียรติและน้อมรำลึกในพระมหากรุณาธิคุณของสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ที่ทรงสืบสานและทรงให้ความสำคัญกับผ้าไหมไทย เป็นการเผยแพร่ประชาสัมพันธ์ผ้าไหมไทย คุณภาพผลิตภัณฑ์จากหม่อนและไหม รวมทั้งภารกิจและผลงานของกรมหม่อนไหมให้เป็นที่รู้จัก ตลอดจน เป็นการเพิ่มช่องทางการจำหน่ายสินค้าผ้าไหมไทยตรานกยูงพระราชทาน ผลิตภัณฑ์จากหม่อนและไหมของเกษตรกรให้ถึงมือผู้บริโภคโดยตรง ซึ่งภายในงานมีกิจกรรมที่น่าสนใจมากมาย อาทิ นิทรรศการเฉลิมพระเกียรติฯ การจัดแสดงเครื่องหมายตรานกยูงพระราชทาน การสร้างมูลค่าเพิ่มให้กับผ้าไหม ตรานกยูงพระราชทาน ประเภทผ้าไหมมัดหมี่ ผ้าไหมยกดอกลำพูน ผ้าไหมแพรวา ผลงานการประกวดเส้นไหม ผ้าไหมตรานกยูงพระราชทานและผลิตภัณฑ์หม่อนไหม ประจำปี 2566 ผลงานของกรมหม่อนไหม และการบูรณาการร่วมกับหน่วยงานอื่นที่เกี่ยวข้องกับหม่อนไหม เป็นต้น รวมทั้งยังมีการออกร้านจำหน่ายผ้าไหมและผลิตภัณฑ์ไหมไทย และสินค้าหม่อนไหม มากกว่า 200 ร้านค้า
“รัฐบาลโดยกระทรวงเกษตรและสหกรณ์ ขอเชิญชวนประชาชนที่สนใจสามารถเที่ยวชมและอุดหนุนผ้าไหมตรานกยูงพระราชทานได้ในงานตรานกยูงพระราชทาน สืบสานตำนานไหมไทย ครั้งที่ 18 ประจำปี 2566 ซึ่งจัดขึ้นระหว่างวันที่ 31 สิงหาคม - 3 กันยายน นี้ ณ ฮอลล์ 6 - 7 อิมแพ็ค เมืองทองธานี” นางสาวรัชดา กล่าว

ที่มา : https://www.thaigov.go.th/news/contents/details/71583