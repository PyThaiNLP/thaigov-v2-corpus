รัฐบาลไทย-ข่าวทำเนียบรัฐบาล-ปลัดฯ ณัฐพล ลงพื้นที่สระบุรี กำชับจี้โรงงานลงทะเบียนข้อมูลการประกอบการอุตสาหกรรมให้ครบ 100% ย้ำกำกับดูแลเหมืองแร่ให้อยู่ในเกณฑ์มาตรฐานไม่ให้ส่งผลกระทบต่อสิ่งแวดล้อมและชุมชนโดยรอบ 


วันพุธที่ 23 สิงหาคม 2566
23/08/2566
พิมพ์
ปลัดฯ ณัฐพล ลงพื้นที่สระบุรี กำชับจี้โรงงานลงทะเบียนข้อมูลการประกอบการอุตสาหกรรมให้ครบ 100% ย้ำกำกับดูแลเหมืองแร่ให้อยู่ในเกณฑ์มาตรฐานไม่ให้ส่งผลกระทบต่อสิ่งแวดล้อมและชุมชนโดยรอบ
ปลัดกระทรวงอุตสาหกรรม ณัฐพล ลงพื้นที่สระบุรี กำชับจี้โรงงานลงทะเบียนข้อมูลการประกอบการอุตสาหกรรมให้ครบ 100% ย้ำกำกับดูแลเหมืองแร่ให้อยู่ในเกณฑ์มาตรฐานไม่ให้ส่งผลกระทบต่อสิ่งแวดล้อมและชุมชนโดยรอบ
เมื่อวันที่ 20 สิงหาคม 2566 ดร.ณัฐพล รังสิตพล ปลัดกระทรวงอุตสาหกรรม ลงพื้นที่ตรวจเยี่ยมการดำเนินงานของสำนักงานอุตสาหกรรมจังหวัดสระบุรี (สอจ.สระบุรี) โดยมีนางสาวณัฏฐิญา เนตยสุภา รองปลัดกระทรวงอุตสาหกรรม นายวิษณุ ทับเที่ยง หัวหน้าผู้ตรวจราชการกระทรวงอุตสาหกรรม นายภาสกร ชัยรัตน์ ผู้ตรวจราชการกระทรวงอุตสาหกรรม นางสาวณิรดา วิสุทธิชาติธาดา ผู้ช่วยปลัดกระทรวงอุตสาหกรรม นายวาที พีระวรานุพงศ์ รองอธิบดีกรมส่งเสริมอุตสาหกรรม และผู้บริหารกระทรวงอุตสาหกรรม ร่วมด้วย โดยมีนายนพดล ชีวะอิสระกุล อุตสาหกรรมจังหวัดสระบุรี เป็นผู้นำเสนอข้อมูล ณ  สำนักงานอุตสาหกรรมจังหวัดสระบุรี อำเภอเมือง จังหวัดสระบุรี
จังหวัดสระบุรีเป็นเมืองหน้าด่านจากภาคกลางไปสู่ภาคตะวันออกเฉียงเหนือ เป็นพื้นที่อุตสาหกรรมหนาแน่น มีโรงงานอุตสาหกรรม 1,484 โรงงาน และเป็นที่ตั้งกลุ่มผลิตปูนซีเมนต์จำนวนสูงสุดของประเทศ ซึ่งมีการเฝ้าระวังมลพิษทางอากาศอย่างเข้มงวด โดยโรงงานในพื้นที่ต้องมีการจัดการตามแผนปฏิบัติการเพื่อลดและขจัดมลพิษเพื่อป้องกันและแก้ไขปัญหาฝุ่นละอองในพื้นที่ นอกจากนี้ ยังมี SME อีกเกือบ 3 หมื่นราย และมีเหมืองแร่ที่มีประทานบัตรมากที่สุดในประเทศไทย จำนวน 210 แปลง ด้านการรายงานข้อมูลการประกอบกิจการผ่านระบบรายงานข้อมูลกลางของกระทรวงอุตสาหกรรม (iSingle Form) ปัจจุบันดำเนินการแล้ว 68% โดย สอจ.สระบุรี ได้มีช่องทางการติดต่อประสานงานให้เจ้าหน้าที่และผู้ประกอบการร่วมกันแก้ไขปัญหาในการกรอกข้อมูล นอกจากนี้ยังได้จัดเตรียมแผนการตรวจโรงงานแบบสุดซอยในทุกมิติของการรายงานตามข้อกำหนดของกฎหมายด้วย
ปลัดกระทรวงอุตสาหกรรม กล่าวชื่นชมการดำเนินงานของ สอจ.สระบุรีในการติดตามการรายงานข้อมูลในระบบ iSingle Form ทั้งนี้ ขอให้สร้างความเข้าใจร่วมกันในเป้าหมายหลักของการรายงานข้อมูลเป็นการดำเนินการในเรื่อง Digital Government และทบทวนสถานะการประกอบกิจการได้จากผู้ประกอบการมีปฏิสัมพันธ์กับกระทรวงฯ รวมถึงสามารถนำข้อมูลมาวิเคราะห์ใช้ประโยชน์ในการพัฒนาภาคอุตสาหกรรม และเพิ่มความสะดวกในการรับบริการจากกระทรวงอุตสาหกรรมในอนาคต เช่น การขอใบอนุญาตต่าง ๆ การชำระค่าธรรมเนียม เป็นต้น จึงเน้นย้ำให้ผู้ประกอบการต้องเป็นผู้กรอกข้อมูลเอง เพื่อความถูกต้อง อีกทั้งให้ถือเป็นหน้าที่ของโรงงานที่ต้องปฏิบัติอย่างสม่ำเสมอ อย่างไรก็ดี ในการกรอกข้อมูลฯ ต้องให้แล้วเสร็จ 100% ภายในเดือนสิงหาคมนี้ หากเลยกำหนดจะถือว่าเป็นความผิดและมีโทษปรับ ทั้งนี้ ขอให้ สอจ. ดำเนินการลงพื้นที่ตรวจโรงงานแบบเข้มข้น เพื่อตรวจสอบสาเหตุโรงงานที่ไม่กรอกข้อมูล พร้อมเร่งสำรวจตรวจสอบในทุกมิติของการรายงานตามข้อกำหนดของกฎหมาย หากพบโรงงานที่ผิดกฎหมายขอให้ดำเนินการตามระเบียบอย่างจริงจัง พร้อมทั้งเพิ่มเงื่อนไขในใบอนุญาต​เพื่อการกำกับดูแลให้มากขึ้นต่อไป อย่างไรก็ตาม หากพบโรงงานที่มีการหยุดการดำเนินการมาเป็นเวลานาน ขอให้พิจารณาทบทวนการยกเลิกใบอนุญาตประกอบกิจการต่อไป ในส่วนการกำกับดูแลเหมืองแร่ในจังหวัดซึ่งมักเกิดการข้อร้องเรียนจากปัญหาฝุ่นละออง ขอให้บูรณาการความร่วมมือในการแก้ไขปัญหาเพื่อดูแลชุมชนและสังคมโดยรอบ ให้อยู่ร่วมกันอย่างมีความสุขอย่างยั่งยืน
รปอ.ณัฏฐิญา กล่าวเพิ่มเติมว่า ขอให้ สอจ.สระบุรี มีการชี้เป้าอุตสาหกรรมในพื้นที่ให้ชัดเจนว่าอุตสาหกรรมใดมีส่วนสำคัญในการขับเคลื่อนเศรษฐกิจของสระบุรี เพื่อวางแผนการสนับสนุน ดูแล และกำหนดมาตรการส่งเสริมด้านต่าง ๆ ได้อย่างตรงจุด โดยมอบหมายให้สำนักงานเศรษฐกิจอุตสาหกรรม (สศอ.) ช่วยชี้เป้าอุตสาหกรรมที่เหมาะสมในเชิงพื้นที่ต่อไป  สำหรับในด้านการพัฒนาแอปพลิเคชัน (Super App) สำหรับใช้เป็นเครื่องมือในการตรวจโรงงานของเจ้าหน้าที่ ระบบจะมีการนำเทคโนโลยีมาใช้ในการเก็บข้อมูลด้วยอุปกรณ์ Smart Phone เช่น การถ่ายรูป การอัดเสียง การอัดวิดีโอ และการกำหนดโลเคชั่น เป็นต้น เพื่อให้เกิดความสะดวกในการตรวจโรงงาน ซึ่งระบบนี้สามารถใช้เป็นเครื่องมือในการอัพเดทข้อมูลของโรงงานอุตสาหกรรมให้มีความเป็นปัจจุบันอย่างต่อเนื่องกระทรวงฯ ได้เร่งดำเนินการและคาดว่าจะแล้วเสร็จในเดือนกันยายนนี้

ที่มา : https://www.thaigov.go.th/news/contents/details/71566