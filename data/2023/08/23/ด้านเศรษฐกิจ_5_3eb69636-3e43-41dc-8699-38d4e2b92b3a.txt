รัฐบาลไทย-ข่าวทำเนียบรัฐบาล-กรมการขนส่งทางบก แนะนำวิธีการจองหมายเลขทะเบียนรถยนต์ผ่านแอปพลิเคชัน ThaID เผยสถิติยอดการจองระหว่างวันที่ 1 มิถุนายน - 17 สิงหาคม 2566 กว่า 37,531 คัน


วันพุธที่ 23 สิงหาคม 2566
กรมการขนส่งทางบก แนะนำวิธีการจองหมายเลขทะเบียนรถยนต์ผ่านแอปพลิเคชัน ThaID เผยสถิติยอดการจองระหว่างวันที่ 1 มิถุนายน - 17 สิงหาคม 2566 กว่า 37,531 คัน
...
กรมการขนส่งทางบก แนะนำวิธีการจองหมายเลขทะเบียนรถยนต์ผ่านแอปพลิเคชัน ThaID เผยสถิติยอดการจองระหว่างวันที่ 1 มิถุนายน - 17 สิงหาคม 2566 กว่า 37,531 คัน
นายเสกสม อัครพันธุ์ รองอธิบดีกรมการขนส่งทางบก และโฆษกกรมการขนส่งทางบก กระทรวงคมนาคม เปิดเผยว่า หลังจากกรมการขนส่งทางบก (ขบ.) ได้พัฒนาระบบการจองหมายเลขทะเบียนรถยนต์ผ่านระบบอินเทอร์เน็ตที่เว็บไซต์ https://reserve.dlt.go.th/reserve/ โดยเปิดระบบให้มีการยืนยันตัวตนผ่านแอปพลิเคชัน ThaID ก่อนจองหมายเลขทะเบียนรถ ตั้งแต่วันที่ 1 มิถุนายน 2566 เพื่อให้เป็นไปตามมาตรฐานของพระราชบัญญัติคุ้มครองข้อมูลส่วนบุคคล พ.ศ. 2562 หรือ PDPA (Personal Data Protection Act) และป้องกันการแอบอ้างเอาชื่อบุคคลอื่นมาดำเนินการจองทะเบียนรถ อาจก่อให้เกิดความเสียหายกับข้อมูลส่วนบุคคลหรือสูญเสียทรัพย์ สำหรับผู้ที่สนใจจองหมายเลขทะเบียนรถสามารถลงทะเบียนด้วยตนเอง โดยถ่ายภาพบัตรประจำตัวประชาชนและภาพใบหน้าผ่านแอปพลิเคชัน ThaID ในโทรศัพท์มือถือของตนเอง กรณีนิติบุคคล/ชาวต่างชาติ สามารถให้ผู้แทนนิติบุคคลหรือผู้แทนชาวต่างชาติลงทะเบียนผ่านแอปพลิเคชัน ThaID หลังจากนั้นให้เข้าเว็บไซต์ https://reserve.dlt.go.th/reserve/ เลือกเมนู “จองหมายเลขทะเบียน” ระบบจะเข้าสู่หน้ายืนยันตัวตนโดยสแกน QR code ผ่านแอปพลิเคชัน ThaID เมื่อยืนยันตัวตนแล้วสามารถจองทะเบียนรถได้ตามปกติโดยรถ 1 คัน สามารถจองได้ 1 หมายเลขทะเบียนเท่านั้น เมื่อจองหมายเลขทะเบียนรถยนต์ได้แล้ว จะสามารถจองหมายเลขทะเบียนได้ใหม่อีกครั้งหลังจาก 3 เดือน นับจากวันที่จองเลขทะเบียน โดยอ้างอิงจากเลขบัตรประจำตัวประชาชน และรายละเอียดของรถที่จองหมายเลขทะเบียนได้
ทั้งนี้ ระหว่างวันที่ 1 มิถุนายน - 17 สิงหาคม 2566 มีสถิติการดำเนินการจองหมายเลขทะเบียนรถยนต์ผ่านแอปพลิเคชัน ThaID สำเร็จทั้งหมด 37,531 หมายเลข แบ่งเป็นบุคคลทั่วไป 34,608 ราย นิติบุคล/ชาวต่างชาติ 2,923 ราย แบ่งตามประเภทรถ ดังนี้ 1) รถยนต์นั่งส่วนบุคคลไม่เกิน 7 คน (รถเก๋ง หรือรถกระบะ 4 ประตู) 35,089 คัน 2) รถยนต์นั่งส่วนบุคคลเกิน 7 คน (รถตู้) 656 คัน และ 3) รถยนต์บรรทุกส่วนบุคคล (รถกระบะบรรทุก หรือรถกระบะ 2 ประตู) 1,786 คัน

ที่มา : https://www.thaigov.go.th/news/contents/details/71572