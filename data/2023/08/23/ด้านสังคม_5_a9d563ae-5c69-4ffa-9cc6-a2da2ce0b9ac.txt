รัฐบาลไทย-ข่าวทำเนียบรัฐบาล-สธ. จับมือ INET พัฒนาศูนย์กลางข้อมูลและชุดข้อมูลด้านการเงิน กระทรวงสาธารณสุข


วันพุธที่ 23 สิงหาคม 2566
สธ. จับมือ INET พัฒนาศูนย์กลางข้อมูลและชุดข้อมูลด้านการเงิน กระทรวงสาธารณสุข
กระทรวงสาธารณสุข ร่วมกับ บริษัท อินเทอร์เน็ตประเทศไทย จำกัด (มหาชน) พัฒนาศูนย์กลางข้อมูลและชุดข้อมูลด้านการเงินของกระทรวงสาธารณสุข ตามมาตรการและแนวปฏิบัติธรรมาภิบาลข้อมูลภาครัฐเพิ่มประสิทธิภาพการใช้ประโยชน์ของข้อมูลในการนำไปวิเคราะห์
กระทรวงสาธารณสุข ร่วมกับ บริษัท อินเทอร์เน็ตประเทศไทย จำกัด (มหาชน) พัฒนาศูนย์กลางข้อมูลและชุดข้อมูลด้านการเงินของกระทรวงสาธารณสุข ตามมาตรการและแนวปฏิบัติธรรมาภิบาลข้อมูลภาครัฐเพิ่มประสิทธิภาพการใช้ประโยชน์ของข้อมูลในการนำไปวิเคราะห์เพื่อวางแผนและกำหนดนโยบายได้ชัดเจนตรงตามเป้าหมาย ประชาชนมีข้อมูลทางด้านสุขภาพที่มีมาตรฐานและเชื่อมต่อกับหน่วยต่างๆได้อย่างปลอดภัย
วันนี้ (23 สิงหาคม 2566) ที่ห้องประชุมชัยนาทนเรนทร สำนักงานปลัดกระทรวงสาธารณสุข
จังหวัดนนทบุรี นายแพทย์โอภาส การย์กวินพงศ์ ปลัดกระทรวงสาธารณสุข ลงนามบันทึกข้อตกลงความร่วมมือดำเนินการศูนย์กลางข้อมูลด้านการเงิน  (Financial Data Hub) กระทรวงสาธารณสุข ร่วมกับ นางมรกต กุลธรรมโยธิน กรรมการผู้จัดการ บริษัท อินเทอร์เน็ตประเทศไทย จำกัด (มหาชน) โดยมี นายแพทย์พงศ์เกษม ไข่มุกด์ รองปลัดกระทรวงสาธารณสุข และผู้แทนหน่วยงานที่เกี่ยวข้อง ร่วมงาน
นายแพทย์โอภาส กล่าวว่า กระทรวงสาธารณสุข มีนโยบายสนับสนุนการนำเทคโนโลยีดิจิทัลมาใช้ในการบริการสุขภาพ และพัฒนาไปสู่ระบบสุขภาพดิจิทัลที่มีการเชื่อมโยงข้อมูลสุขภาพอย่างเป็นระบบ ซึ่งรวมไปถึงข้อมูลด้านการเงินของหน่วยงานในสังกัดกระทรวงสาธารณสุข ที่ต้องมีการเชื่อมโยงเป็นคลังข้อมูลด้านการเงินกระทรวงสาธารณสุข เพื่อให้สามารถนำข้อมูลไปวิเคราะห์ วางแผนและกำหนดนโยบายได้ชัดเจน ตรงตามเป้าหมาย เป็นการเพิ่มประสิทธิภาพการใช้ประโยชน์ของข้อมูลร่วมกัน ภายใต้มาตรการและแนวปฏิบัติธรรมาภิบาลข้อมูลภาครัฐ (Data Governance for Government) รวมทั้งกฎหมายที่เกี่ยวข้อง ได้แก่ พระราชบัญญัติคุ้มครองข้อมูลส่วนบุคคล พ.ศ. 2562 และพระราชบัญญัติความมั่นคงปลอดภัยไซเบอร์ พ.ศ. 2562 ขณะที่ประชาชนก็มีข้อมูลทางด้านสุขภาพที่มีมาตรฐานและเชื่อมต่อกับหน่วยต่างๆได้อย่างปลอดภัย
“ข้อมูลด้านสุขภาพของกระทรวงสาธารณสุขมีจำนวนมาก ครอบคลุมประชาชนคนไทยเกิน ร้อยละ 70-80 การลงนามบันทึกข้อตกลงความร่วมมือพัฒนาศูนย์กลางข้อมูลด้านการเงิน รวมถึงการพัฒนาชุดข้อมูลด้านการเงิน (Financial Data Set) ของกระทรวงสาธารณสุข ในวันนี้ จึงถือเป็นจุดเริ่มต้นในการควบคุมและบริหารจัดการข้อมูลสุขภาพของหน่วยบริการในสังกัดกระทรวงสาธารณสุข เชื่อมโยงข้อมูลด้านการเงินและสุขภาพของประชาชน รวมทั้งการพิจารณาอนุญาตให้หน่วยงานภายนอกสามารถเชื่อมต่อข้อมูลตามขอบเขตที่กระทรวงสาธารณสุขกำหนดอย่างชัดเจน เป็นระบบและได้มาตรฐาน ซึ่งสามารถนำใช้ประโยชน์ด้านอื่นๆ ได้อย่างมหาศาล โดยเฉพาะการพัฒนาด้านการแพทย์และสาธารณสุข ประชาชนจะทราบข้อมูลตนเองได้มากยิ่งขึ้น เป็นผลดีต่อประชาชนและประเทศชาติ” นายแพทย์โอภาสกล่าว
ด้านนางมรกต กุลธรรมโยธิน กรรมการผู้จัดการ บริษัท อินเทอร์เน็ตประเทศไทย จำกัด (มหาชน) กล่าวว่า ตามความร่วมมือดำเนินการศูนย์กลางข้อมูลด้านการเงิน กระทรวงสาธารณสุข บริษัทฯ จะเป็นผู้ดำเนินการพัฒนา Gateway ที่จะเชื่อมต่อเครือข่ายต่างๆ ให้หน่วยบริการสามารถส่งข้อมูลบริการสุขภาพมาประมวลผลที่ศูนย์กลางข้อมูลด้านการเงิน กระทรวงสาธารณสุข และส่งไปยังหน่วยงานที่เกี่ยวข้อง และทำหน้าที่เป็นผู้ประมวลผลข้อมูลส่วนบุคคล ตามข้อตกลงการประมวลผลข้อมูลส่วนบุคคลกับกระทรวงสาธารณสุข
************************************************** 23 สิงหาคม 2566

ที่มา : https://www.thaigov.go.th/news/contents/details/71607