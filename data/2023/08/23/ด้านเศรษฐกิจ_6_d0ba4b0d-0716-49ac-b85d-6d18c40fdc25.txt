รัฐบาลไทย-ข่าวทำเนียบรัฐบาล-กรมทางหลวง ศึกษาข้อมูลจากอากาศยานไร้คนขับ เพื่อตรวจติดตามข้อมูลปริมาณจราจรและการจัดทำแผนที่เชิงวิศวกรรม


วันพุธที่ 23 สิงหาคม 2566
กรมทางหลวง ศึกษาข้อมูลจากอากาศยานไร้คนขับ เพื่อตรวจติดตามข้อมูลปริมาณจราจรและการจัดทำแผนที่เชิงวิศวกรรม
...
กรมทางหลวง (ทล.) กระทรวงคมนาคม โดยสำนักวิจัยและพัฒนางานทาง ได้ดำเนินการโครงการข้อมูลจากอากาศยานไร้คนขับ เพื่อตรวจติดตามข้อมูลปริมาณจราจรและการจัดทำแผนที่เชิงวิศวกรรม มีจุดมุ่งหมายเพื่อศึกษา วิจัย และพัฒนา การประยุกต์ใช้อากาศยานไร้คนขับในภารกิจในด้านต่าง ๆ ของ ทล. โดยปรับเปลี่ยนจากการใช้อุปกรณ์เทคโนโลยีอากาศยานไร้คนขับที่ใช้เพียงภาพถ่าย หรือภาพเคลื่อนไหว มาเป็นการวิเคราะห์ข้อมูลอย่างเป็นระบบของ ทล. ให้สามารถจัดทำข้อมูลเชิงวิศวกรรมในด้านต่าง ๆ ให้เกิดประโยชน์ มีมาตรฐานที่เป็นประโยชน์ในภารกิจของ ทล. ทั้งในปัจจุบันและอนาคต โครงการดังกล่าวจะทำให้หน่วยงานภูมิภาคมีอากาศยานไร้คนขับ (Unmanned Aerial Vehicle: UAV) ที่ใช้ประโยชน์ในการจัดเก็บและการบริหารข้อมูลสายทาง สามารถใช้งานเป็นไปอย่างมีประสิทธิภาพมากขึ้น จึงได้มีการศึกษาและพัฒนาการใช้ประโยชน์เพิ่มเติมจากอากาศยานไร้คนขับ โดยแบ่งการศึกษาและพัฒนาออกเป็น 3 ด้าน ดังนี้
- งานพัฒนาวิธีการประยุกต์ใช้อากาศยานไร้คนขับในงานวิศวกรรมจราจร เป็นการประยุกต์ใช้อากาศยานไร้คนขับร่วมกับปัญญาประดิษฐ์ในการหาค่าทางวิศวกรรม เช่น นับปริมาณจราจร พร้อมทั้งแยกประเภทยานพาหนะ ความเร็ว และความหนาแน่นของปริมาณจราจร
- งานประยุกต์ใช้อากาศยานไร้คนขับเพื่อพัฒนาแนวทางการจัดทำแผนที่เชิงวิศวกรรม เป็นการสำรวจด้วยอากาศยานไร้คนขับเพื่อจัดทำแผนที่เชิงวิศวกรรม ประกอบด้วยกิจกรรมหลัก 2 ส่วน คือ ส่วนงานสำรวจภาคสนาม และส่วนงานประมวลผลข้อมูล ผลลัพธ์ที่ได้สามารถนำไปผลิตแผนที่ที่มีความละเอียดถูกต้อง ตามมาตราส่วนต่าง ๆ เพื่อใช้ในงานแผนที่เชิงวิศวกรรมที่ต้องการได้อย่างถูกต้องตามมาตรฐานการจัดทำแผนที่
- งานประยุกต์ใช้อากาศยานไร้คนขับในการใช้งานด้านอื่น ๆ ของ ทล. ประกอบด้วย งานสำรวจสำหรับวางแผนและติดตามงานก่อสร้าง งานสำรวจเพื่อจัดทำข้อมูลตำแหน่งทรัพย์สินในเขตทาง งานสำรวจความเสียหายโครงสร้างสะพาน
ทั้งนี้ ทล. จะนำผลลัพธ์จากการศึกษาโครงการฯ ซึ่งคาดว่าจะแล้วเสร็จประมาณเดือนกันยายน 2566 ไปปรับปรุงเพิ่มประสิทธิภาพการทำงานด้วยอากาศยานไร้คนขับ เพื่อนำกระบวนการต่าง ๆ ไปใช้ยกระดับการทำงานด้วยอากาศยานไร้คนขับได้อย่างมีประสิทธิภาพทั้งในด้านวิศวกรรม และด้านอื่น ๆ ที่เป็นประโยชน์ในภารกิจของ ทล. ต่อไป

ที่มา : https://www.thaigov.go.th/news/contents/details/71576