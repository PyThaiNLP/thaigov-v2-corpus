รัฐบาลไทย-ข่าวทำเนียบรัฐบาล-ปลัดกระทรวงวัฒนธรรม เป็นประธานในงานประกาศรางวัลภาพยนตร์แห่งชาติ สุพรรณหงส์ ครั้งที่ 31 “Season Change”


วันจันทร์ที่ 21 สิงหาคม 2566
ปลัดกระทรวงวัฒนธรรม เป็นประธานในงานประกาศรางวัลภาพยนตร์แห่งชาติ สุพรรณหงส์ ครั้งที่ 31 “Season Change”
ปลัดกระทรวงวัฒนธรรม เป็นประธานในงานประกาศรางวัลภาพยนตร์แห่งชาติ สุพรรณหงส์ ครั้งที่ 31 “Season Change”
ปลัดกระทรวงวัฒนธรรม เป็นประธานในงานประกาศรางวัลภาพยนตร์แห่งชาติ สุพรรณหงส์ ครั้งที่ 31 “Season Change”
เมื่อวันที่ 20 สิงหาคม 2566 นายอิทธิพล คุณปลื้ม รัฐมนตรีว่าการกระทรวงวัฒนธรรม มอบหมายให้นางยุพา ทวีวัฒนะกิจบวร ปลัดกระทรวงวัฒนธรรม เป็นประธานในงานประกาศรางวัลภาพยนตร์แห่งชาติ สุพรรณหงส์ ครั้งที่ 31 “Season Change” โดยมีนางโชติกา อัครกิจโสภากุล รองปลัดกระทรวงวัฒนธรรม นางสาวเพชรรัตน์ สายทอง ผู้ตรวจราชการกระทรวงวัฒนธรรม นายธนกร ปุลิเวคินทร์ ประธานสมาพันธ์สมาคมภาพยนตร์แห่งชาติ นางสาวสุวรรณี ชินเชี่ยวชาญ ประธานเจ้าหน้าที่บริหาร สายงานการตลาด บริษัท เอส เอฟ คอร์ปอเรชั่น จำกัด (มหาชน) ผู้บริหารและคณะกรรมการสมาพันธ์สมาคมภาพยนตร์แห่งชาติ เจ้าหน้าที่กระทรวงวัฒนธรรม รวมทั้งผู้กำกับ ดารานักแสดง แขกผู้มีเกียรติ และสื่อมวลชน เข้าร่วม ณ โรงภาพยนตร์สยามภาวลัย รอยัลแกรนด์เธียเตอร์ ชั้น 6 พารากอน ซีนีเพล็กซ์ ศูนย์การค้าสยามพารากอน กรุงเทพมหานคร
ในการนี้ นางยุพา ทวีวัฒนะกิจบวร ปลัดกระทรวงวัฒนธรรม เป็นผู้มอบรางวัลภาพยนตร์ยอดเยี่ยม ซึ่งถือเป็นรางวัลสูงสุดของงานให้แก่ภาพยนตร์เรื่อง "วันสุดท้าย..ก่อนบายเธอ"  โดย เจ็ท โทน ฟิล์ม และ  เฮ้าส์ทัน และนางโชติกา อัครกิจโสภากุล รองปลัดกระทรวงวัฒนธรรม เป็นผู้มอบรางวัลภาพยนตร์ส่งเสริมวัฒนธรรมไทยยอดเยี่ยมให้แก่ภาพยนตร์เรื่อง "บุพเพสันนิวาส 2" โดยบริษัท จีดีเอช ห้าห้าเก้า จำกัด ซึ่งในปีนี้สมาพันธ์สมาคมภาพยนตร์แห่งชาติ ยังได้มอบรางวัล สุพรรณหงส์เกียรติยศ (Lifetime Achievement Award) ให้กับ คุณนคร วีรประวัติ มอบโดย คุณไพโรจน์ สังวริบุตร และรางวัลพิเศษคือ รางวัลภาพยนตร์ไทยยอดนิยมประจำปี 2565 ได้แก่ “เฟื่อน” โดยบริษัท ฮีตฮอย ฟิล์ม จำกัด ประกาศรางวัลและมอบโดย  คุณธนกร ปุลิเวคินทร์ ประธานสมาพันธ์สมาคมภาพยนตร์แห่งชาติ
ทั้งนี้ สมาพันธ์สมาคมภาพยนตร์แห่งชาติ ร่วมกับ กระทรวงวัฒนธรรม และ บริษัท ทรูโฟร์ยู สเตชั่น จำกัด (ทรูโฟร์ยู ช่อง 24) จัดงานประกาศรางวัล “สุพรรณหงส์ครั้งที่ 31 Season Change (ซีซั่น เชนจ์) ประจำปี 2565” เพื่อเป็นขวัญและกำลังใจให้แก่บุคลากรในวงการภาพยนตร์ไทย และเผยแพร่ชื่อเสียงภาพยนตร์ไทย ที่ได้รับรางวัลให้สาธารณชนรับทราบถึงคุณภาพในการผลิต และการสร้างสรรค์ที่ได้มาตรฐานระดับสากล และเพื่อเผยแพร่กิจกรรมทางศิลปะและวัฒนธรรมอันดีงามของไทย ในปีมีรายชื่อผู้เข้าชิงรางวัลต่าง ๆ ทั้งหมด 17 สาขา จากภาพยนตร์ไทยที่เข้าฉายในปี 2565 ทั้งหมด 48 เรื่อง และรางวัลพิเศษอีก 3 รางวัล ได้แก่ สุพรรณหงส์เกียรติยศ (Lifetime Achievement Award), ภาพยนตร์ส่งเสริมวัฒนธรรมไทยยอดเยี่ยม (Best Cultural Promotion Film) และ ภาพยนตร์ไทยยอดนิยม (Most Popular Thai Film) จัดขึ้น ณ โรงภาพยนตร์สยามภาวลัย รอยัล แกรนด์เธียเตอร์ ชั้น 6 พารากอน ซีนีเพล็กซ์ ศูนย์การค้าสยามพารากอน  และยังมีการถ่ายทอดสดการจัดงาน ผ่านทางสถานีหลัก ทรูโฟร์ยู ช่อง 24 ช่องทรูอินไซต์ (ช่อง 335,113,38) และชมออนไลน์ทาง TrueVisions NOW รวมถึงแอปพลิเคชั่นส์ ทรูไอดี

ที่มา : https://www.thaigov.go.th/news/contents/details/71520