รัฐบาลไทย-ข่าวทำเนียบรัฐบาล-กรมเจ้าท่า จัดสัมมนาเชิงวิชาการ เรื่อง จัดทำประมวลกฎหมายทางน้ำหรือทางทะเลและการตรวจทานร่าง พ.ร.บ. การเดินเรือในน่านน้ำไทย (ฉบับที่…) พ.ศ. …


วันจันทร์ที่ 21 สิงหาคม 2566
กรมเจ้าท่า จัดสัมมนาเชิงวิชาการ เรื่อง จัดทำประมวลกฎหมายทางน้ำหรือทางทะเลและการตรวจทานร่าง พ.ร.บ. การเดินเรือในน่านน้ำไทย (ฉบับที่…) พ.ศ. …
...
กรมเจ้าท่า จัดสัมมนาเชิงวิชาการ เรื่อง จัดทำประมวลกฎหมายทางน้ำหรือทางทะเลและการตรวจทานร่าง พ.ร.บ. การเดินเรือในน่านน้ำไทย (ฉบับที่…) พ.ศ. …
วันที่ 19 สิงหาคม 2566 นายภูริพัฒน์ ธีระกุลพิศุทธิ์ รองอธิบดีกรมเจ้าท่า (ด้านปลอดภัย) กระทรวงคมนาคม เป็นประธานเปิดการสัมมนาเชิงวิชาการ เรื่อง จัดทำประมวลกฎหมายทางน้ำหรือทางทะเลและการตรวจทานร่าง พ.ร.บ. การเดินเรือในน่านน้ำไทย (ฉบับที่…) พ.ศ. … โดยมีนายสุวิทย์ ดอกคำ ผู้อำนวยการกองส่งเสริมการพาณิชยนาวี รักษาราชการแทนเลขานุการกรม กล่าวรายงาน ในการนี้ นายกริชเพชร ชัยช่วย ผู้ตรวจราชการกระทรวงคมนาคม รักษาราชการแทนอธิบดีกรมเจ้าท่า ได้เข้าร่วมสังเกตการณ์ พร้อมด้วยผู้เข้าร่วมสัมมนา ประกอบด้วย ผู้อำนวยการสำนักงานเจ้าท่าภูมิภาคที่ 1-7 เขต/สาขา นักวิชาการขนส่ง เจ้าพนักงานตรวจเรือ เจ้าพนักงานตรวจท่า นิติกร และเจ้าหน้าที่ที่เกี่ยวข้อง ณ โรงแรมกาสะลอง รีสอร์ท แอนด์ สปา พัทยา จังหวัดชลบุรี
กรมเจ้าท่า กระทรวงคมนาคม ได้จัดทำร่างพระราชกำหนดการเดินเรือ พ.ศ. .... และพระราชกำหนดเรือไทย พ.ศ. ... เพื่อความปลอดภัยในการจราจรและการขนส่งทางน้ำ ความมั่นคงปลอดภัยของประเทศ และเพื่อรองรับการตรวจประเมินภาคบังคับจากองค์การทางทะเลระหว่างประเทศ เสนอคณะรัฐมนตรีพิจารณาอนุมัติหลักการ เมื่อวันที่ 23 พฤษภาคม 2566 โดยคณะกรรมการกฤษฎีกา (คณะพิเศษ) ตรวจพิจารณาเสร็จสิ้นไปแล้วหลายฉบับ และขณะนี้อยู่ระหว่างนำเสนอร่างพระราชบัญญัติการเดินเรือในน่านน้ำไทย (ฉบับที่..) พ.ศ. … เรื่อง การควบคุมการจราจรทางน้ำ การนำบทบัญญัติบางอย่างตามกฎหมายว่าด้วยการเดินเรือในน่านน้ำไทยไปใช้ในเขตเศรษฐกิจจำเพาะและไหล่ทวีปของประเทศไทย และเรือไทยที่อยู่ในต่างประเทศ ประกอบกับคณะกรรมการกฤษฎีกา ได้ให้ความเห็นต่อประธานในการสัมมนาว่าควรให้มีการจัดสัมมนาเชิงวิชาการเพิ่มเติม เพื่อรวบรวมความเห็นการจัดทำประมวลกฎหมายทางน้ำหรือทางทะเล และตรวจทานร่าง พ.ร.บ. การเดินเรือในน่านน้ำไทย (ฉบับที่...) พ.ศ. บทบัญญัติบางอย่างไปใช้กับเรือที่อยู่ในต่างประเทศ
ดังนั้น การจัดทำประมวลกฎหมายทางน้ำหรือทางทะเล และการตรวจทานร่าง พ.ร.บ.การเดินเรือในน่านน้ำไทย (ฉบับที่...) พ.ศ. นี้ จึงเป็นส่วนสำคัญในการพัฒนาปรับปรุงกฎหมายให้มีความทันสมัยสอดคล้องกับข้อตกลงภายใต้อนุสัญญาระหว่างประเทศ และยกระดับมาตรฐานการขนส่งทางน้ำ สร้างความเชื่อมั่นด้านการขนส่งทางน้ำ เสริมสร้างความปลอดภัยในการจราจรทางน้ำและทางทะเล นำไปสู่การเพิ่มประสิทธิภาพการเดินเรือในน่านน้ำไทยให้เป็นไปตามมาตรฐานสากล
กลุ่มงานพัฒนาบุคคล ร่วมกับ สำนักกฎหมาย กรมเจ้าท่า จึงจัดโครงการสัมมนาเชิงวิชาการฯ ระหว่างวันที่ 19-20 สิงหาคม 2566 เพื่อทำความเข้าใจร่วมกันในหลักการของกฎหมายว่าด้วยการเดินเรือในน่านน้ำไทยที่มีอยู่เดิมกับหลักการที่จะแก้ไขเพิ่มเติม ทั้งตามอนุสัญญาระหว่างประเทศและเหตุผลความจำเป็นภายในประเทศเพื่อการควบคุมการจราจรทางน้ำ ให้แก่เจ้าหน้าที่ของกรมเจ้าท่า และผู้ที่มีส่วนเกี่ยวข้อง ร่วมกันแสดงความคิดเห็น และสร้างความเข้าใจในหลักการต่อพระราชบัญญัติดังกล่าว โดยมีนายสมยศ เชื้อไทย ประธานคณะกรรมการกฤษฎีกา และคณะกรรมการกฤษฎีกา เข้าร่วมเสวนาในครั้งนี้
ทั้งนี้ รองอธิบดีกรมเจ้าท่า (ด้านความปลอดภัย) ได้กล่าวถึงการจัดโครงการสัมมนาเชิงวิชาการฯ ครั้งนี้ จะเป็นประโยชน์แก่เจ้าหน้าที่ผู้บังคับใช้กฎหมายในทุกๆ ตำแหน่งที่เกี่ยวข้อง ได้มีความรู้ความเข้าใจในหลักการของกฎหมายว่าด้วยการเดินเรือในน่านน้ำไทยและเพื่อเป็นการเตรียมความพร้อมในการบังคับใช้กฎหมายดังกล่าว เพื่อร่วมกันขับเคลื่อนภารกิจของกรมเจ้าท่าต่อไป

ที่มา : https://www.thaigov.go.th/news/contents/details/71483