รัฐบาลไทย-ข่าวทำเนียบรัฐบาล-กรมการขนส่งทางบก เผยยอดผู้ชำระภาษีระหว่างเดือนตุลาคม 2565 - กรกฎาคม 2566 


วันจันทร์ที่ 21 สิงหาคม 2566
กรมการขนส่งทางบก เผยยอดผู้ชำระภาษีระหว่างเดือนตุลาคม 2565 - กรกฎาคม 2566
แนะรถยนต์ และรถจักรยานยนต์อายุการใช้งานเกินกำหนดนำรถเข้าตรวจสภาพก่อนชำระภาษีล่วงหน้าผ่านแอปพลิเคชัน DLT Vehicle Tax
กรมการขนส่งทางบก เผยยอดผู้ชำระภาษีระหว่างเดือนตุลาคม 2565 - กรกฎาคม 2566 แนะรถยนต์ และรถจักรยานยนต์อายุการใช้งานเกินกำหนดนำรถเข้าตรวจสภาพก่อนชำระภาษีล่วงหน้าผ่านแอปพลิเคชัน DLT Vehicle Tax
นายเสกสม อัครพันธุ์ รองอธิบดีกรมการขนส่งทางบก และโฆษกกรมการขนส่งทางบก กระทรวงคมนาคม กล่าวว่า ปัจจุบันกรมการขนส่งทางบก (ขบ.) มีช่องทางออนไลน์ในการให้บริการประชาชนสำหรับการชำระภาษีรถยนต์และรถจักรยานยนต์ เช่น เว็บไซต์ ขบ. https://eservice.dlt.go.th แอปพลิเคชัน DLT Vehicle Tax เคาน์เตอร์เซอร์วิส แอปพลิเคชัน mPAY และ Truemoney Wallet ซึ่งได้รับความนิยมจากประชาชนเพิ่มมากขึ้น เนื่องจากเป็นช่องทางที่มีความสะดวกและไม่ต้องเดินทางมาที่สำนักงานขนส่ง อยู่ที่ไหนก็สามารถชำระภาษีได้
สำหรับยอดผู้ชำระภาษีรถระหว่างเดือนตุลาคม 2565 - กรกฎาคม 2566 ขบ. สามารถจัดเก็บภาษีรถประจำปีของสำนักงานขนส่งกรุงเทพมหานครพื้นที่ 1 - 5 ได้ทั้งสิ้น 5,513,210 คัน รวมเป็นเงิน7,641,052,271.67 บาท แบ่งเป็น ผ่านแอปฯ DLT Vehicle Tax 113,906 คัน เว็บไซต์ https://eservice.dlt.go.th 687,452 คัน เคาน์เตอร์เซอร์วิส 145,766 คัน แอปฯ mPAY และ Truemoney Wallet 8,977 คัน ส่วนที่สำนักงานขนส่งกรุงเทพมหานคร พื้นที่ 1 - 5 มีผู้ใช้บริการ 3,736,312 คัน บริการเลื่อนล้อต่อภาษี (Drive Thru for Tax) 746,190 คัน ศูนย์บริการร่วมคมนาคม 47,658 คัน ที่ทำการไปรษณีย์ 6,375 คัน ตู้รับชำระภาษีรถประจำปีอัตโนมัติ (Kiosk) 17,003 คัน และผ่านธนาคาร 8 คัน สำหรับผู้ที่ชำระภาษีรถประจำปีผ่านแอปฯ DLT Vehicle Tax สามารถเลือกให้จัดส่งเครื่องหมายการเสียภาษี และใบเสร็จรับเงินทางไปรษณีย์ จะได้รับภายใน 5 วันทำการนับจากวันชำระเงิน หรือเลือกพิมพ์เครื่องหมายการเสียภาษีด้วยตนเองที่ตู้ Kiosk ภายในสำนักงานขนส่งกรุงเทพมหานครพื้นที่ 1 - 5 โดยในระหว่างที่รอรับเอกสาร ระบบจะแสดงหลักฐานการชำระภาษีรถประจำปีชั่วคราว เพื่อให้เจ้าของรถสามารถใช้เป็นหลักฐานแสดงการชำระภาษีจนกว่าจะได้รับเครื่องหมายการเสียภาษีประจำปีจาก ขบ.
ทั้งนี้ ขบ. แนะนำผู้ที่ต้องการชำระภาษีรถประจำปีสามารถชำระล่วงหน้าได้ก่อนครบอายุภาษี  90 วัน รถยนต์อายุการใช้งานเกิน 7 ปี รถจักรยานยนต์อายุการใช้งานเกิน 5 ปี รวมถึงรถที่ค้างชำระภาษีเกิน 1 ปี แต่ไม่เกิน 3 ปี สามารถนำรถเข้าตรวจสภาพ ณ สถานตรวจสภาพรถเอกชนก่อนชำระภาษีล่วงหน้าผ่านระบบออนไลน์ หากประชาชนมีข้อสงสัยหรือสอบถามเกี่ยวกับการชำระภาษีรถยนต์หรือรถจักรยานยนต์สามารถติดต่อได้ที่สายด่วน ขบ. โทร. 1584 ตลอด 24 ชั่วโมง

ที่มา : https://www.thaigov.go.th/news/contents/details/71515