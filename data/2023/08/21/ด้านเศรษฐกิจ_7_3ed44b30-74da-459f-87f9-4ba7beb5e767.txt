รัฐบาลไทย-ข่าวทำเนียบรัฐบาล-รองปลัดเศรษฐเกียรติฯ นั่งหัวโต๊ะหารือผลการดำเนินงานแห่งชาติ (National Report) ของอนุสัญญาสหประชาชาติ


วันจันทร์ที่ 21 สิงหาคม 2566
รองปลัดเศรษฐเกียรติฯ นั่งหัวโต๊ะหารือผลการดำเนินงานแห่งชาติ (National Report) ของอนุสัญญาสหประชาชาติ
รองปลัดเศรษฐเกียรติฯ นั่งหัวโต๊ะหารือผลการดำเนินงานแห่งชาติ (National Report) ของอนุสัญญาสหประชาชาติว่าด้วยการต่อต้านการแปรสภาพเป็นทะเลทราย (UNCCD)
นายเศรษฐเกียรติ กระจ่างวงษ์ รองปลัดกระทรวงเกษตรและสหกรณ์ ได้รับมอบหมายจากปลัดกระทรวงเกษตรและสหกรณ์ เป็นประธานการประชุมคณะกรรมการอนุสัญญาสหประชาชาติว่าด้วยการต่อต้านการแปรสภาพเป็นทะเลทราย ครั้งที่ 2/2566 ผ่านสื่ออิเล็กทรอนิกส์ โดยมี นายอาทิตย์ ศุขเกษม รองอธิบดีกรมพัฒนาที่ดิน รองศาสตราจารย์ ดร.วิษณุ อรรถวานิช มหาวิทยาลัยเกษตรศาสตร์ และผู้แทนจากกระทรวงเกษตรและสหกรณ์ กระทรวงทรัพยากรธรรมชาติและสิ่งแวดล้อม และหน่วยงานที่เกี่ยวข้อง เข้าร่วมการประชุม
ทั้งนี้ที่ประชุมได้มีมติรับทราบกำหนดการประชุมคณะกรรมการทบทวนการดำเนินงานตามอนุสัญญาครั้งที่ 21 (Committee for the Review of the Implementation of the Convention: CRIC 21) ณ สาธารณรัฐอุซเบกิสถาน ระหว่างวันที่ 13 - 17 พฤศจิกายน 2566 และมีมติเห็นชอบรายงานผลการดำเนินงานแห่งชาติ (National Report) ของอนุสัญญาสหประชาชาติว่าด้วยการต่อต้านการแปรสภาพเป็นทะเลทราย (UNCCD) ปี 2566 โดยมีข้อเสนอแนะ ได้แก่ 1) เห็นควรจัดทำแผนและมาตรการเร่งด่วนเพื่อแก้ปัญหาดินเสื่อมโทรมในระดับรุนแรงซึ่งพบมากที่สุดในจังหวัดกาญจนบุรี น่าน พิษณุโลก ลำปาง พัทลุง บุรีรัมย์ สุราษฎร์ธานี และมหาสารคามเป็นต้น 2) เห็นควรส่งเสริมและสนับสนุนการบูรณาการข้อมูลจากรายงานอนุสัญญาฯ กับข้อมูลสภาพเศรษฐกิจและสังคมเชิงพื้นที่เพื่อนำไปสู่การแก้ไขปัญหาที่แม่นยำและเกิดประสิทธิผล และ 3) เห็นควรส่งเสริมและสนับสนุนการใช้ประโยชน์จากรายงานอนุสัญญาสหประชาชาติว่าด้วยการต่อต้านการแปรสภาพเป็นทะเลทรายผ่านการวิเคราะห์ข้อมูลเชิงลึกเพื่อนำไปสู่การอนุรักษ์และฟื้นฟูดิน น้ำ ป่าไม้ และ ระบบนิเวศ ที่เกิดประสิทธิภาพและประสิทธิผล

ที่มา : https://www.thaigov.go.th/news/contents/details/71523