รัฐบาลไทย-ข่าวทำเนียบรัฐบาล-31 ปี รฟม. “Widen Your World” ขยายโครงข่ายระบบรถไฟฟ้าด้วยนวัตกรรมและเทคโนโลยี เพื่ออนาคตที่ยั่งยืนของทุกคน


วันจันทร์ที่ 21 สิงหาคม 2566
31 ปี รฟม. “Widen Your World” ขยายโครงข่ายระบบรถไฟฟ้าด้วยนวัตกรรมและเทคโนโลยี เพื่ออนาคตที่ยั่งยืนของทุกคน
....
วันนี้ (21 สิงหาคม 2566) การรถไฟฟ้าขนส่งมวลชนแห่งประเทศไทย (รฟม.) กระทรวงคมนาคม จัดกิจกรรมเนื่องในโอกาสวันคล้ายวันก่อตั้ง รฟม. ครบรอบ 31 ปี ซึ่งตรงกับวันที่ 21 สิงหาคมของทุกปี โดยมี นายภคพงศ์ ศิริกันทรมาศ ผู้ว่าการ รฟม. และคณะผู้บริหาร รฟม. ให้การต้อนรับผู้บริหาร/ผู้แทนหน่วยงานภาครัฐและเอกชนที่มาร่วมแสดงความยินดีและมอบเงินบริจาคสมทบทุนมูลนิธิโรงพยาบาลเด็ก ณ อาคาร 1 รฟม. ถนนพระราม 9 ห้วยขวาง กรุงเทพมหานคร
ในโอกาสพิเศษนี้ รฟม. ได้ฉลองครบรอบ 31 ปี ภายใต้แนวคิด “Widen Your World” เพื่อถ่ายทอดวิสัยทัศน์ของ รฟม. “ร่วมยกระดับเมือง ด้วยโครงข่ายรถไฟฟ้าขนส่งมวลชนและนวัตกรรม เพื่ออนาคตที่ยั่งยืน” อันแสดงให้เห็นว่า รฟม. ให้ความสำคัญกับการขยายโครงข่ายรถไฟฟ้าและเชื่อมต่อการเดินทางอย่างเป็นระบบ โดยมุ่งเน้นการสร้างสรรค์นวัตกรรมและนำเทคโนโลยีมาใช้ในการดำเนินงาน โดยเฉพาะอย่างยิ่งการดำเนินงานโครงการรถไฟฟ้าของ รฟม. อันเป็นภารกิจหลัก ควบคู่กับการใส่ใจสิ่งแวดล้อม ชุมชน สังคม โดยคำนึงถึงผลกระทบของผู้มีส่วนได้ส่วนเสียทุกกลุ่ม ทั้งนี้ เพื่อยกระดับการเดินทางและพัฒนาคุณภาพชีวิตของประชาชนไปสู่ความยั่งยืนในอนาคต
นายภคพงศ์ ศิริกันทรมาศ ผู้ว่าการ รฟม. เปิดเผยว่า ตลอดระยะเวลา 31 ปี รฟม. ยังคงมุ่งมั่นดำเนินงานตามแผนงานภายใต้นโยบายของรัฐบาลและกระทรวงคมนาคม เพื่อให้สามารถส่งมอบการเดินทางที่ สะดวก รวดเร็ว ปลอดภัย ด้วยระบบรถไฟฟ้าขนส่งมวลชนที่มีประสิทธิภาพให้แก่ประชาชน และสานต่อการดำเนินงานในอีกหลากหลายมิติที่เกี่ยวเนื่อง เพื่อต่อยอดไปสู่การเจริญเติบโตขององค์กร โดยในปี 2566 รฟม. สามารถเปิดให้บริการเดินรถไฟฟ้าเพิ่มเติมได้อีก 1 เส้นทาง ได้แก่ รถไฟฟ้ามหานครสายสีเหลือง ช่วงลาดพร้าว - สำโรง (MRT สายสีเหลือง) มีระยะทางรวมประมาณ 30.4 กิโลเมตร จำนวน 23 สถานี ช่วยเติมเต็มโครงข่ายระบบรถไฟฟ้าในเขตเมือง ทำให้ประชาชนสามารถเดินทางเชื่อมต่อเข้าสู่ใจกลางกรุงเทพมหานครโดยสะดวก
พร้อมกันนี้ รฟม. ยังเร่งรัดการดำเนินงานโครงการรถไฟฟ้าสายอื่นๆ ให้มีความก้าวหน้าอย่างต่อเนื่อง ได้แก่ โครงการรถไฟฟ้าสายสีชมพู ช่วงแคราย - มีนบุรี มีระยะทางรวมประมาณ 34.5 กิโลเมตร จำนวน 30 สถานี ตามแผนงานคาดว่าจะเปิดให้บริการภายในเดือนมิถุนายน 2567 โครงการรถไฟฟ้าสายสีชมพู ส่วนต่อขยาย ช่วงสถานีศรีรัช - เมืองทองธานี มีระยะทางรวมประมาณ 3 กิโลเมตร จำนวน 2 สถานี ตามแผนงานคาดว่าจะเปิดให้บริการภายในปี 2568 โครงการรถไฟฟ้าสายสีม่วง ช่วงเตาปูน - ราษฎร์บูรณะ (วงแหวนกาญจนาภิเษก) มีระยะทางรวมประมาณ 23.6 กิโลเมตร จำนวน 17 สถานี ตามแผนงานคาดว่าจะเปิดให้บริการภายในปี 2571 โครงการรถไฟฟ้าสายสีส้ม ช่วงบางขุนนนท์ - มีนบุรี (สุวินทวงศ์) มีระยะทางรวมทั้งสิ้น 35.9 กิโลเมตร จำนวน 28 สถานี โดยแบ่งโครงการออกเป็น 2 ช่วง ได้แก่ โครงการรถไฟฟ้าสายสีส้ม ส่วนตะวันตก (ช่วงสถานีบางขุนนนท์ - สถานีศูนย์วัฒนธรรมแห่งประเทศไทย และโครงการรถไฟฟ้าสายสีส้ม ส่วนตะวันออก (ช่วงสถานีศูนย์วัฒนธรรมแห่งประเทศไทย - สถานีสุวินทวงศ์) ตามแผนงานคาดว่าจะเปิดให้บริการทั้งเส้นทางภายในปี 2572 รวมถึงโครงการรถไฟฟ้าสายสีน้ำตาล ช่วงแคราย - ลำสาลี (บึงกุ่ม) ซึ่งเป็นโครงการรถไฟฟ้าที่ รฟม. เตรียมจะดำเนินการต่อไปในอนาคต โดยมีระยะทางรวมประมาณ 22.1 กิโลเมตร จำนวน 20 สถานี ซึ่งเมื่อโครงการฯ แล้วเสร็จและเปิดให้บริการในอนาคต จะช่วยเติมเต็มโครงข่ายรถไฟฟ้าในเขตกรุงเทพมหานครให้สมบูรณ์ยิ่งขึ้น
นอกจากนี้ รฟม. ยังพร้อมที่จะขับเคลื่อนโครงการรถไฟฟ้าในภูมิภาคอีกจำนวน 4 โครงการ ได้แก่ โครงการระบบขนส่งมวลชนจังหวัดภูเก็ต ระยะที่ 1 ช่วงท่าอากาศยานนานาชาติภูเก็ต - ห้าแยกฉลอง โครงการระบบขนส่งมวลชนจังหวัดเชียงใหม่ (สายสีแดง) ช่วงโรงพยาบาลนครพิงค์ - แยกแม่เหียะสมานสามัคคี โครงการระบบขนส่งมวลชนจังหวัดนครราชสีมา (สายสีเขียว) ช่วงตลาดเซฟวัน - สถานคุ้มครองและพัฒนาอาชีพบ้านนารีสวัสดิ์ และ โครงการระบบขนส่งมวลชนจังหวัดพิษณุโลก (สายสีแดง) ช่วงมหาวิทยาลัยพิษณุโลก - ห้างสรรพสินค้าเซ็นทรัลพิษณุโลก เพื่อเป็นการรองรับแผนพัฒนาระบบขนส่งและระบบโลจิสติกส์อื่นๆ ของกระทรวงคมนาคม ตลอดจนขับเคลื่อนเศรษฐกิจองค์รวมของประเทศไทยไปจนถึงระดับภูมิภาคอาเซียน
ไม่เพียงแต่ภารกิจหลัก รฟม. ยังมีเจตนารมณ์ที่จะพัฒนาองค์กรในทุกมิติอย่างรอบด้าน โดยมีการดำเนินงานกิจกรรมด้านความรับผิดชอบต่อสังคมและสิ่งแวดล้อม (Corporate Social Responsibility : CSR) ควบคู่กับภารกิจหลักอย่างต่อเนื่อง เพื่อลดผลกระทบและสร้างความพึงพอใจให้แก่กลุ่มผู้มีส่วนได้ส่วนเสียทุกกลุ่ม มีการกำหนดนโยบายการกำกับดูแลกิจการที่ดีเพื่อพัฒนาองค์กรให้มีประสิทธิภาพ มีระบบบริหารจัดการที่ดี เป็นที่น่าเชื่อถือของประชาชน รวมถึงส่งเสริมให้บุคลากร รฟม. เป็นผู้มีความรู้ความเชี่ยวชาญด้านนวัตกรรมและเทคโนโลยี สามารถสร้างสรรค์ไอเดียใหม่ๆ ที่เป็นประโยชน์ต่อการดำเนินงาน
ซึ่งผลจากความทุ่มเท ตั้งใจของ รฟม. ทำให้ในปี 2566 รฟม. ได้รับรางวัลจากการดำเนินงานด้านต่างๆ อาทิ รางวัลยกย่องเป็น “องค์กรคุณธรรมต้นแบบ” โดยได้รับการประเมินว่า รฟม. เป็นองค์กรที่มีการดำเนินกิจกรรมส่งเสริมคุณธรรมผ่านเกณฑ์ครบทั้ง 9 ข้อ บรรลุเป้าหมายระดับสูงสุดของการเป็นองค์กรคุณธรรมต้นแบบที่มีองค์ความรู้และสามารถให้หน่วยงานอื่นๆ เข้ามาศึกษาดูงานหรือไปเผยแพร่ผลงานให้หน่วยงานอื่นต่อไปได้ รางวัลประกาศนียบัตร “Certificate of ESG Verified Enterprise” ระดับ Silver อันเป็นสิ่งที่สะท้อนถึงผลการดำเนินงานของ รฟม. ในการกำกับดูแลกิจการที่ดี สามารถพัฒนาโครงข่ายระบบรถไฟฟ้าขนส่งมวลชนอย่างมีประสิทธิภาพด้วยหลักธรรมาภิบาลและนวัตกรรม พร้อมทั้งคำนึงถึงผู้มีส่วนได้ส่วนเสียและผลกระทบต่อสิ่งแวดล้อม รวมถึงโล่รางวัลและประกาศเกียรติคุณ ระดับแพลทินั่ม 3 ปีซ้อนจากกิจกรรมการรณรงค์ลดสถิติอุบัติเหตุจากการทำงานให้เป็นศูนย์ ซึ่งแสดงให้เห็นว่า รฟม. เป็นองค์กรที่ใส่ใจและคำนึงถึงความปลอดภัยในการทำงานของพนักงานและผู้ปฏิบัติงานภายใน รฟม. ทุกคน เป็นต้น
รางวัลและความสำเร็จที่เกิดขึ้นจากการดำเนินงานนี้ ถือเป็นสิ่งที่สะท้อนให้เห็นว่า รฟม. ไม่หยุดพัฒนา และพร้อมที่ดำเนินงานในทุกมิติอย่างรอบด้าน เพื่อขับเคลื่อนองค์กรไปสู่รัฐวิสาหกิจชั้นนำของประเทศที่ประชาชนเชื่อมั่นและไว้วางใจ รวมถึงเป็นที่ยอมรับในระดับสากล ตลอดจนสามารถช่วยยกระดับคุณภาพชีวิตของประชาชนและสร้างความเจริญเติบโตให้แก่ประเทศต่อไป ติดตามรายละเอียดและข้อมูลข่าวสารเพิ่มเติมได้ที่เว็บไซต์ รฟม. www.mrta.co.th และเฟซบุ๊กแฟนเพจการรถไฟฟ้าขนส่งมวลชนแห่งประเทศไทย หรือ Call Center รฟม. โทร. 0 2716 4044

ที่มา : https://www.thaigov.go.th/news/contents/details/71524