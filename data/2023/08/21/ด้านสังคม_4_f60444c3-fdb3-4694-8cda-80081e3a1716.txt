รัฐบาลไทย-ข่าวทำเนียบรัฐบาล-สธ. ได้รับจัดสรรเงินค่าเสี่ยงภัยโควิด 2,995.7 ล้านบาทแล้ว เร่งเบิกจ่ายให้เสร็จใน ก.ย.นี้


วันจันทร์ที่ 21 สิงหาคม 2566
สธ. ได้รับจัดสรรเงินค่าเสี่ยงภัยโควิด 2,995.7 ล้านบาทแล้ว เร่งเบิกจ่ายให้เสร็จใน ก.ย.นี้
ปลัดกระทรวงสาธารณสุข เผยข่าวดี สำนักงบประมาณโอนเงินค่าเสี่ยงภัยโควิด 2,995.7 ล้านบาท ถึงกระทรวงสาธารณสุขแล้ว เร่งจัดสรรตามระเบียบ เพื่อเบิกจ่ายให้ผู้ปฏิบัติงานทั้งสายวิชาชีพและสายสนับสนุน ทั้งในและนอกสังกัดให้เสร็จภายในเดือนกันยายน 2566
วันนี้ (21 สิงหาคม 2566) นพ.โอภาส การย์กวินพงศ์ ปลัดกระทรวงสาธารณสุข กล่าวถึงความคืบหน้าการเบิกจ่ายค่าเสี่ยงภัยโควิด 19 ว่า หลังจากคณะรัฐมนตรีมีมติเมื่อวันที่ 8 สิงหาคม 2566 เห็นชอบอนุมัติค่าตอบแทนเสี่ยงภัยจากงบกลาง วงเงิน 2,995.95 ล้านบาท เพื่อเบิกจ่ายให้แก่บุคลากรทางการแพทย์และสาธารณสุขที่ปฏิบัติภารกิจเกี่ยวข้องกับโรคโควิด 19 ทั้งสายวิชาชีพและสายสนับสนุน ทั้งในและนอกสังกัดกระทรวงสาธารณสุข ในช่วงเดือนกรกฎาคม 2564 - ครึ่งเดือนแรกของมิถุนายน 2565 ซึ่งกระทรวงสาธารณสุขได้พยายามเร่งรัดกระบวนการเบิกจ่ายด้วยความรวดเร็ว โดยได้ทำหนังสือถึงสำนักงบประมาณเพื่อขอรับการจัดสรรค่าเสี่ยงภัยโควิดเมื่อวันที่ 9 สิงหาคมที่ผ่านมา ล่าสุด สำนักงบประมาณได้โอนค่าเสี่ยงภัยโควิด 2,995.7 ล้านบาท ให้แก่สำนักงานปลัดกระทรวงสาธารณสุขแล้ว ทั้งนี้ จะเร่งดำเนินการตามกระบวนการและระเบียบที่เกี่ยวข้องให้หน่วยงานทั้งในและนอกสังกัดภายในสัปดาห์หน้า และเบิกจ่ายให้แล้วเสร็จภายในเดือนกันยายน 2566
นพ.โอภาสกล่าวต่อว่า ในการเบิกจ่ายจะเป็นไปตามข้อมูลเอกสารที่หน่วยงานต้นสังกัดรวบรวมเข้ามา โดยในส่วนของหน่วยงานสังกัดกระทรวง  สาธารณสุข เช่น สำนักงานสาธารณสุขจังหวัด โรงพยาบาลศูนย์ โรงพยาบาลทั่วไป กองสาธารณสุขฉุกเฉิน สำนักงานปลัดกระทรวงสาธารณสุข จะเป็นหน่วยดำเนินการจัดสรรและแจ้งกองคลังโอนงบประมาณไปยังสำนักงานสาธารณสุขจังหวัดทั้ง 76 แห่ง เพื่อตรวจสอบเอกสารเบิกจ่าย ทำเรื่องขออนุมัตินายแพทย์สาธารณสุขจังหวัด และโอนค่าตอบแทนเสี่ยงภัยให้กับให้กับหน่วยบริการต่างๆ ส่วนหน่วยงานนอกสังกัดกระทรวงสาธารณสุข กองคลัง สำนักงานปลัดกระทรวงสาธารณสุข จะเป็นหน่วยดำเนินการตรวจสอบเอกสารเบิกจ่ายและขออนุมัติปลัดกระทรวงสาธารณสุข เพื่อโอนงบประมาณไปยังหน่วยงานภายนอกต่อไป
********************************** 21 สิงหาคม 2566

ที่มา : https://www.thaigov.go.th/news/contents/details/71513