รัฐบาลไทย-ข่าวทำเนียบรัฐบาล-​ภาคเอกชน ขอบคุณ ลุงตู่ รมว.เฮ้ง นำพาแรงงานพ้นโควิด ปั๊มยอดส่งออกพุ่ง จ่ายโบนัส 9 เท่า


วันจันทร์ที่ 21 สิงหาคม 2566
21/08/2566
พิมพ์
​ภาคเอกชน ขอบคุณ ลุงตู่ รมว.เฮ้ง นำพาแรงงานพ้นโควิด ปั๊มยอดส่งออกพุ่ง จ่ายโบนัส 9 เท่า
​ภาคเอกชน ขอบคุณ ลุงตู่ รมว.เฮ้ง นำพาแรงงานพ้นโควิด ปั๊มยอดส่งออกพุ่ง จ่ายโบนัส 9 เท่า
เมื่อวันที่ 21 สิงหาคม 2566 นายสุชาติ ชมกลิ่น รัฐมนตรีว่าการกระทรวงแรงงาน ให้การต้อนรับ นายอำพล หอมปลื้ม ผู้ช่วยกรรมการผู้จัดการใหญ่บริษัท เด็นโซ่ (ประเทศไทย) จำกัด และสหภาพแรงงานเด็นโซ่ประเทศไทย ในโอกาสเข้าพบเพื่อเยี่ยมคาวระและเรียนเชิญรัฐมนตรีว่าการกระทรวงแรงงานเป็นประธานในพิธีเปิดงานฉลองครบรอบ 45 ปี แห่งการก่อตั้งสหภาพเด็นโซ่ ประเทศไทย หารือเรื่องการดำเนินกิจกรรมของสถาบันพัฒนาบุคลากรในอุตสาหกรรมยานยนต์และชิ้นส่วนอะไหล่ยานยนต์ (AHRDA) พร้อมมอบดอกไม้แสดงความขอบคุณรัฐบาล รัฐมนตรีว่าการกระทรวงแรงงานที่มีมาตรการช่วยเหลือพี่น้องผู้ใช้แรงงานจากผลกระทบการแพร่ระบาดของโควิด-19 จากการดำเนินโครงการแฟคตอรี่ แซนด์บ็อกซ์ จนทำให้ธุรกิจส่งออก โดยเฉพาะกลุ่มยานยนต์และชิ้นส่วนยานยนต์เกิดการจ้างงานต่อเนื่อง ผู้ประกอบการสามารถดำเนินธุรกิจต่อไปได้ โดยมี นายมานิตย์ พรหมการีย์กุล ที่ปรึกษารัฐมนตรีว่าการกระทรวงแรงงาน พร้อมด้วยผู้บริหารระดับสูงกระทรวงแรงงาน เข้าร่วมในครั้งนี้ด้วย ณ ห้องจัตุมงคล ชั้น 6 อาคารกระทรวงแรงงาน
นายสุชาติ กล่าวว่า จากสถานการณ์การแพร่ระบาดของโรคโควิด-19 ในช่วงปี 2564 ส่งผลให้ภาคธุรกิจท่องเที่ยวและบริการ ซึ่งเป็นรายได้สําคัญของประเทศได้รับผลกระทบเป็นวงกว้าง แต่ขณะเดียวกัน ธุรกิจภาคส่งออกที่มีภาคแรงงานกว่า 2 ล้านคน ใน 4 สาขา กลับเติบโต ได้แก่ อาหาร เครื่องมือแพทย์ ยานยนต์ และชิ้นส่วนอิเล็กทรอนิกส์ ซึ่งเป็นผลพวงจากการดำเนินการโครงการแฟคตอรี่ แซนด์บ็อกซ์ (Factory Sandbox) ของกระทรวงแรงงานตามนโยบายรัฐบาลของ พล.อ.ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม และพล.อ.ประวิตร วงษ์สุวรรณ รองนายกรัฐมนตรี ที่ให้กระทรวงแรงงานบูรณาการร่วมกับ กระทรวงมหาดไทย กระทรวงสาธารณสุข และกระทรวงอุตสาหกรรม ดำเนินการโครงการดังกล่าวด้วยหลักการเศรษฐศาสตร์คู่กับสาธารณสุข ทั้งการเยียวยา การให้ความช่วยเหลือ การฉีดวัคซีน ตรวจคัดกรองโควิด -19 ทำให้ธุรกิจส่งออกเติบโต ในรอบ 11 ปี ช่วยเหลือสถานประกอบการจนทำให้สามารถรักษาการจ้างงาน และบางบริษัทฯ สามารถจ่ายโบนัสได้ถึง 9 เท่า
ด้าน นายอำพล หอมปลื้ม ผู้ช่วยกรรมการผู้จัดการใหญ่บริษัท เด็นโซ่ (ประเทศไทย) จำกัด กล่าวว่า ในวันนี้ได้มาเข้าพบ รมว.แรงงาน เพื่อขอบคุณไปยังรัฐบาล ท่านนายกรัฐมนตรี พล.อ.ประยุทธ์ จันทร์โอชา ที่ได้สร้างโครงสร้างพื้นฐานของประเทศไว้ให้ประชาชนโดยเฉพาะลูกหลานที่จะเติบโตในอนาคต รวมทั้งทำให้นักลงทุนได้เข้ามาลงทุนในบ้านเราเพิ่ม ซึ่งผมอยากสนับสนุนให้เกิดการจ้างงาน รวมถึงวันนี้ผมขอขอบคุณท่านรัฐมนตรี สุชาติ ชมกลิ่น ที่ช่วยเหลือภาคเอกชนจากผลกระทบโควิด-19 จากผลพวงของโครงการแฟคตอรี่ แซนด์บ็อกซ์ ทำให้วันนี้บริษัทสามารถดำเนินธุรกิจต่อไปได้ เพราะช่วงโควิดนั้นต้องยอมรับว่าบริษัทแต่ละแห่งได้รับผลกระทบตามๆ กัน แต่ในขณะเดียวกันเราเป็นสถานประกอบการในกลุ่มอุตสาหกรรมยานยนต์และชิ้นส่วนยานยนต์ เมื่อรัฐบาลออกมาตรการมาดูแลพนักงาน โรงงานก็ไม่หยุดการผลิต สามารถผลิตสินค้าและส่งออกได้ต่อเนื่อง ทำให้ในปี 2566 มีรายได้จากการประกอบการรวมกว่า 74,000 ล้านบาท และที่สำคัญบริษัทได้จ่ายโบนัสพนักงานสูงถึง 8.4 - 9.5 เท่า เงินเดือนขึ้นสูงถึง 5.2 เปอร์เซ็นต์ ทำให้ปากท้องของพี่น้องแรงงานภาคยานยนต์ดีขึ้น ซึ่งเป็นผลพวงจากความเข้มแข็งที่เกิดจากความร่วมมือจากภาครัฐ โดยเฉพาะกระทรวงแรงงานที่สร้างหลักประกันให้พี่น้องแรงงานมีรายได้ดีและมีคุณภาพชีวิตที่ดีขึ้น
+++++++++++++++++++
กองเผยแพร่และประชาสัมพันธ์

ที่มา : https://www.thaigov.go.th/news/contents/details/71516