รัฐบาลไทย-ข่าวทำเนียบรัฐบาล-พระพรหมเสนาบดี นำคณะกรรมการขับเคลื่อน “หมู่บ้านรักษาศีล 5” หนกลาง ตรวจเยี่ยม “บ้านปากช่องสาริกา” หมู่บ้านศีล 5 ต้นแบบจังหวัดลพบุรี ด้านผู้ว่าฯ ลพบุรี เตรียมขยายผลต้นแบบความสำเร็จ


วันจันทร์ที่ 21 สิงหาคม 2566
21/08/2566
พิมพ์
พระพรหมเสนาบดี นำคณะกรรมการขับเคลื่อน “หมู่บ้านรักษาศีล 5” หนกลาง ตรวจเยี่ยม “บ้านปากช่องสาริกา” หมู่บ้านศีล 5 ต้นแบบจังหวัดลพบุรี ด้านผู้ว่าฯ ลพบุรี เตรียมขยายผลต้นแบบความสำเร็จ
พระพรหมเสนาบดี นำคณะกรรมการขับเคลื่อน “หมู่บ้านรักษาศีล 5” หนกลาง ตรวจเยี่ยม “บ้านปากช่องสาริกา” หมู่บ้านศีล 5 ต้นแบบจังหวัดลพบุรี ด้านผู้ว่าฯ ลพบุรี เตรียมขยายผลต้นแบบความสำเร็จให้ทุกหมู่บ้านได้ร่วมกันขับเคลื่อนเพื่อยกระดับเป็น “หมู่บ้านศีลธรรม”
พระพรหมเสนาบดี นำคณะกรรมการขับเคลื่อน “หมู่บ้านรักษาศีล 5” หนกลาง ตรวจเยี่ยม “บ้านปากช่องสาริกา” หมู่บ้านศีล 5 ต้นแบบจังหวัดลพบุรี ด้านผู้ว่าฯ ลพบุรี เตรียมขยายผลต้นแบบความสำเร็จให้ทุกหมู่บ้านได้ร่วมกันขับเคลื่อนเพื่อยกระดับเป็น “หมู่บ้านศีลธรรม” ยังผลให้ประชาชนมีคุณภาพชีวิตที่ดีอย่างยั่งยืน
วันนี้ (21 ส.ค. 66) ที่วัดช่องสาริกา ตำบลช่องสาริกา อำเภอพัฒนานิคม จังหวัดลพบุรี พระพรหมเสนาบดี กรรมการมหาเถรสมาคม เจ้าอาวาสวัดปทุมคงคา ราชวรวิหาร รองประธานคณะกรรมการอำนวยการโครงการสร้างความปรองดองสมานฉันท์โดยใช้หลักธรรมทางพระพุทธศาสนา “หมู่บ้านรักษาศีล 5” หนกลาง พร้อมด้วยคณะกรรมการขับเคลื่อนฯ ลงพื้นที่ตรวจเยี่ยมและติดตามผลการดำเนินงานโครงการสร้างความปรองดองสมานฉันท์ โดยใช้หลักธรรมทางพระพุทธศาสนา “หมู่บ้านรักษาศีล 5” บ้านปากช่องสาริกา หมู่ที่ 9 ตำบลช่องสาริกา อำเภอพัฒนานิคม จังหวัดลพบุรี โดยมี พระเทพเสนาบดี เจ้าคณะจังหวัดลพบุรี เจ้าอาวาสวัดกวิศรารามราชวรวิหาร พระปัญญาวิสุทธิโมลี เจ้าคณะจังหวัดลพบุรี (ธ) เจ้าอาวาสวัดพระนางจามเทวี นายอำพล อังคภากรณ์กุล ผู้ว่าราชการจังหวัดลพบุรี นายธนาคม จงจิระ กรรมการผู้ทรงคุณวุฒิ อธิบดีกรมการปกครอง คนที่ 38 นางสุวจี ศิริปัญโญ ประธานแม่บ้านมหาดไทยจังหวัดลพบุรี พร้อมด้วยคณะสงฆ์จังหวัดลพบุรี หัวหน้าส่วนราชการ และพุทธศาสนิกชนชาวลพบุรี ถวายการต้อนรับ
พระเทพเสนาบดี เจ้าคณะจังหวัดลพบุรี กล่าวว่า การดำเนินงานขับเคลื่อนโครงการสร้างความปรองดองสมานฉันท์ โดยใช้หลักธรรมทางพระพุทธศาสนา “หมู่บ้านบ้านรักษาศีล 5 ต้นแบบ” ของหมู่บ้านปากช่องสาริกา หมู่ที่ 9 ตำบลช่องสาริกา อำเภอพัฒนานิคม จังหวัดลพบุรี มีแนวทางการขับเคลื่อนโดยให้ประชาชนทุกภาคส่วนได้ร่วมกันแสดงความคิดเห็นและจัดกิจกรรมร่วมกันด้วยวิธีการที่หลากหลาย ทั้งในด้านการพัฒนาคุณภาพชีวิต ส่งเสริม สนับสนุนการสร้างเครือข่าย มีส่วนร่วมในการขับเคลื่อนการรักษาศีล 5 และวิถีวัฒนธรรมเชิงพุทธต่าง ๆ เพื่อสนับสนุนเผยแผ่หลักศีล 5 อย่างกว้างขวาง ส่งผลให้ประชาชนมีความสัมพันธ์ที่ดีต่อกัน มีสุขภาพอนามัยที่ดี ประกอบสัมมาชีพด้วยความซื่อสัตย์สุจริต ช่วยเหลือเกื้อกูลกันฉันญาติมิตร
นายอำพล อังคภากรณ์กุล ผู้ว่าราชการจังหวัดลพบุรี กล่าวว่า จังหวัดลพบุรีมุ่งมั่นในการน้อมนำหลักการดำเนินงานโครงการสร้างความปรองดองสมานฉันท์ โดยใช้หลักธรรมทางพระพุทธศาสนา “หมู่บ้านรักษาศีล 5” ขยายผลสู่การเป็น “หมู่บ้านศีลธรรม” ตามนโยบายของกระทรวงมหาดไทยอย่างต่อเนื่องในทุกหมู่บ้าน/ชุมชน ซึ่งในส่วนของ “หมู่บ้านปากช่องสาริกา” ตั้งอยู่ที่หมู่ที่ 9 ตำบลช่องสาริกา อำเภอพัฒนานิคม จังหวัดลพบุรี มีประชากรรวม 349 คน เป็นเพศชาย 166 คน เพศหญิง 183 คน จำนวนครัวเรือน 114 ครัวเรือน และมีวัดช่องสาริกา เป็นวัดประจำหมู่บ้าน โดยมีพระครูพัฒนาภิบาล เป็นเจ้าอาวาส ประชากรส่วนใหญ่ ประกอบอาชีพเกษตรกรรมเป็นหลัก อาชีพรอง คือ การเลี้ยงโคนม มีพืชไร่สำคัญ ได้แก่ ข้าวโพด อ้อย มันสำปะหลัง ทานตะวัน และฟักทอง เป็นต้น เป็นหมู่บ้านต้นแบบในการขับเคลื่อนการเสริมสร้างคุณภาพชีวิตที่ดีของประชาชนในหลากหลายด้าน หลากหลายกิจกรรม/โครงการ อาทิ โครงการหมู่บ้านยั่งยืน หมู่บ้านสีขาว หมู่บ้านช่อสะอาด และหมู่บ้านเศรษฐกิจพอเพียง ด้วยบทบาทของผู้นำในพื้นที่ที่สามารถส่งเสริมให้ประชาชนหันมาดูแลสุขภาพตัวเอง โดยการส่งเสริมให้มีการปลูกผักปลอดสารเคมี ปลูกผักสวนครัวรั้วกินได้ เป็นการลดภาระค่าใช้จ่ายในครัวเรือน ตามพระราชดำริสร้างความมั่นคงทางอาหารของสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี ทั้งนี้ เมื่อหมู่บ้านปากช่องสาริกาแห่งนี้ได้เข้าร่วมโครงการสร้างความปรองดองสมานฉันท์ โดยใช้หลักธรรมทางพระพุทธศาสนา "หมู่บ้านรักษาศีล 5" ยังผลทำให้ประชาชนมีความสุข รู้จักอดออม มีชีวิตอยู่ร่วมกันด้วยความเอื้ออาทร ช่วยเหลือดูแลซึ่งกันและกันฉันญาติมิตร ทำให้สังคมและชุมชนมีความสุขและปลอดภัย
“ในรอบ 3 ปีที่ผ่านมา หมู่บ้านไม่มีคดีอาชญากรรม คดียาเสพติด และการทะเลาะวิวาท โดยการรับรองของผู้กำกับการสถานีตำรวจภูธรพัฒนานิคม และด้านสาธารณสุขของหมู่บ้าน ก็ไม่มีปัญหาเรื่องการตั้งครรภ์ก่อนวัยอันควร ไม่มีผู้ป่วยติดเตียง ผู้สูงอายุมีบุตรหลานดูแลไม่โดดเดี่ยว และมีผู้พิการในหมู่บ้านจำนวน 2 คน ซึ่งครอบครัวดูแลเป็นอย่างดี ในด้านกิจกรรมการส่งเสริมการรักษาศีล 5 ของหมู่บ้าน ทางหมู่บ้านได้ดำเนินการจัดกิจกรรมการรักษาศีล 5 ครบทั้ง 5 ข้อ อาทิ กิจกรรมปล่อยนกปล่อยปลาไถ่ชีวิตโคกระบือ กิจกรรมส่งเสริมสัมมาชีพตามหลักเบญจธรรม และกิจกรรมให้ความรู้ด้านเพศศึกษาและโรคติดต่อทางเพศ ด้านกิจกรรมส่งเสริมการปฏิบัติธรรมในหมู่บ้าน ทางหมู่บ้านร่วมกับวัดช่องสาริกาซึ่งเป็นสำนักปฏิบัติธรรมสาขาของวัดพัฒนาธรรมาราม อันเป็นสำนักปฏิบัติธรรมที่จัดตั้งตามระเบียบมหาเถรสมาคม ได้จัดกิจกรรมส่งเสริมการปฏิบัติธรรมตามวันธรรมสวนะ วันสำคัญทางพระพุทธศาสนา และวันสำคัญของสถาบันพระมหากษัตริย์ อีกด้วย” นายอำพลฯ กล่าวเพิ่มเติม
นายอำพล อังคภากรณ์กุล ผู้ว่าราชการจังหวัดลพบุรี กล่าวเพิ่มเติมว่า จังหวัดลพบุรีจะนำผลสำเร็จของการขับเคลื่อน “หมู่บ้านปากช่องสาริกา” สร้างการรับรู้ขยายผลไปยังทุกหมู่บ้าน/ตำบลทั้งจังหวัดลพบุรี เพื่อทำให้มีต้นแบบของการเป็นหมู่บ้านศีลธรรม ที่เป็นหมู่บ้านแห่งความยั่งยืนในทุกมิติ เป็นหมู่บ้านยั่งยืน (Sustainable Village) ตามพระดำริสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา และสอดคล้องกับเจตจำนงของกระทรวงมหาดไทย และองค์การสหประชาชาติประจำประเทศไทย “76 จังหวัด 76 คำมั่นสัญญา เพื่อการพัฒนา เพื่อความเท่าเทียม เพื่อความยั่งยืน” อันจะยังผลให้พี่น้องประชาชนชาวลพบุรีทุกศาสนิกเป็นผู้มีศีลธรรมและมีคุณภาพชีวิตที่ดีอย่างยั่งยืน

ที่มา : https://www.thaigov.go.th/news/contents/details/71527