รัฐบาลไทย-ข่าวทำเนียบรัฐบาล-​ปลัดฯ ณัฐพล แนะ SCG HEIM ต่อยอดบ้านประกอบสำเร็จ ขยายเป้าหมายสู่อาคารสำนักงานและบ้านพักข้าราชการ 


วันจันทร์ที่ 21 สิงหาคม 2566
21/08/2566
พิมพ์
​ปลัดฯ ณัฐพล แนะ SCG HEIM ต่อยอดบ้านประกอบสำเร็จ ขยายเป้าหมายสู่อาคารสำนักงานและบ้านพักข้าราชการ
​ปลัดกระทรวงอุตสาหกรรม ณัฐพล แนะ SCG HEIM ต่อยอดบ้านประกอบสำเร็จ ขยายเป้าหมายสู่อาคารสำนักงานและบ้านพักข้าราชการ
เมื่อวันที่ 19 สิงหาคม 2566 ดร.ณัฐพล รังสิตพล ปลัดกระทรวงอุตสาหกรรม เยี่ยมชมและศึกษานวัตกรรมบ้านสำเร็จรูป SCG HEIM โดยมีนางสาวณัฏฐิญา เนตยสุภา รองปลัดกระทรวงอุตสาหกรรม นายใบน้อย สุวรรณชาตรี อธิบดีกรมส่งเสริมอุตสาหกรรม นายวิษณุ ทับเที่ยง หัวหน้าผู้ตรวจราชการกระทรวงอุตสาหกรรม นายภาสกร ชัยรัตน์ ผู้ตรวจราชการกระทรวงอุตสาหกรรม นางสาวณิรดา วิสุทธิชาติธาดา ผู้ช่วยปลัดกระทรวงอุตสาหกรรม และผู้บริหารกระทรวงอุตสาหกรรมเข้าร่วมด้วย โดยมี Mr. Masatoshi Kifuji Managing Director และนายวชิระชัย คูนำวัฒนา Head of Smart System Solution Business และผู้บริหารจาก SCG HEIM ให้การต้อนรับ ณ SEKISUI-SCG Industrial (SCG HEIM Factory) อำเภอหนองแค จังหวัดสระบุรี
นวัตกรรมบ้าน เอสซีจี ไฮม์ (SCG HEIM) คือการสร้างบ้านกึ่งสำเร็จรูป ที่นำเทคโนโลยีที่ทันสมัยจากญี่ปุ่นเข้ามาในไทย โดยเป็นการร่วมลงทุนกับ SEKISUI ของประเทศญี่ปุนที่มีประสบการณ์การสร้างบ้านกว่า 50 ปี และมีการสร้างบ้านไปแล้วกว่า 5 แสนหลัง สำหรับการก่อสร้างบ้าน เอสซีจี ไฮม์ เป็นการใช้ระบบ Modular ที่โครงสร้าง ชิ้นส่วนบ้านถูกสร้างสำเร็จมาจากโรงงาน แล้วนำมาประกอบที่หน้างาน ทำให้สามารถวางแผนการผลิตได้อย่างมีประสิทธิภาพ นอกจากนี้ในการประกอบบ้านยังมีความพิถีพิถันสูงจึงทำให้ไม่เกิดรอยต่อหรือแตกร้าว สามารถป้องกันฝุ่น แบคทีเรีย สารก่อภูมิแพ้ ด้วยคุณสมบัติของการกรองคุณภาพอากาศด้วยระบบไหลเวียนอากาศหลายชั้น พร้อมกับการเลือกใช้วัสดุโครงสร้างที่มีคุณภาพสูงจึงช่วยลดเสียงรบกวนจากบริเวณภายนอก และที่สำคัญทางเอสซีจียังมีบริการตรวจเช็คสภาพบ้านนานถึง 20 ปี
ปลัดฯ ณัฐพล กล่าวว่า การมาเยี่ยมชมบ้านเอสซีจี ไฮม์ ในครั้งนี้ เนื่องจากเป็นอุตสาหกรรมที่สามารถต่อยอดและสร้างการเติบโตทางเศรษฐกิจของประเทศได้ ซึ่งเอสซีจีถือเป็นผู้นำในอุตสาหกรรมนี้ โดยตั้งแต่ที่เริ่มดำเนินกิจการด้านนี้ในประเทศไทยมากว่า 13 ปี มีการพัฒนาและสร้างสรรค์นวัตกรรมการสร้างบ้านสำเร็จรูปที่มีคุณภาพสูง มีโครงสร้างที่แข็งแรงอายุการใช้งานยาวนาน อีกทั้งยังมีการพัฒนาระบบไหลเวียนอากาศทำให้อากาศภายในบ้านมีความบริสุทธิ์ ปราศจาก PM 2.5 จึงเหมาะแก่การเป็นที่พักอาศัยของครอบครัว นอกจากนี้ยังมีระบบการผลิตที่ดีเยี่ยมทำให้สามารถสร้างบ้านได้ในระยะเวลาที่กำหนด ทั้งนี้ ปลัดกระทรวงฯ ได้ให้ข้อมูลกับทางเอสซีจีเพื่อนำไปวางแผนสำหรับการขยายกลุ่มลูกค้าไปยังหน่วยงานราชการต่าง ๆ ซึ่งมีความต้องการอีกเป็นจำนวนมาก ทั้งการก่อสร้างอาคารสำนักงานและบ้านพักข้าราชการ อย่างไรก็ดีอาจต้องมีการศึกษาข้อกำหนดหรือกฎระเบียบของทางราชการ เพื่อให้สามารถจำหน่ายสินค้าได้อย่างถูกต้องต่อไป
ในเวลาต่อมา ปลัดกระทรวงอุตสาหกรรม พร้อมคณะ ได้ตรวจเยี่ยมธนาคารพัฒนาวิสาหกิจขนาดกลางและขนาดย่อมแห่งประเทศไทย สาขาสระบุรี เพื่อให้กำลังใจแก่เจ้าหน้าที่ที่ปฏิบัติงานและรับฟังสรุปผลการดำเนินการตลอดช่วงครึ่งปีแรก โดยมีเจ้าหน้าที่ ธพว.สระบุรี ให้การต้อนรับ ทั้งนี้ ปลัดฯ ณัฐพล กล่าวว่า ขอให้ ธพว.สระบุรี ประชาสัมพันธ์ไปยังลูกค้า SME รายใหม่ ๆ มากขี้น เพราะฐานลูกค้าที่มียังเป็นกลุ่มลูกค้าเดิมกว่า 90% รวมถึงหากเพิ่มฐานลูกค้าที่เป็นผู้ประกอบการรายเล็ก ๆ ก็จะช่วยเศรษฐกิจในท้องถิ่นได้มากยิ่งขึ้น

ที่มา : https://www.thaigov.go.th/news/contents/details/71491