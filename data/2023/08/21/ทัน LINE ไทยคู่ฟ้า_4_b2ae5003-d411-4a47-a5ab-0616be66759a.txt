รัฐบาลไทย-ข่าวทำเนียบรัฐบาล-เตือน ! “อย่าให้ข้อมูลส่วนตัว” สายด่วน 1330 โทรแจ้งสิทธิบริการเท่านั้น


วันจันทร์ที่ 21 สิงหาคม 2566
เตือน ! “อย่าให้ข้อมูลส่วนตัว” สายด่วน 1330 โทรแจ้งสิทธิบริการเท่านั้น
.....
สำนักงานหลักประกันสุขภาพแห่งชาติ (สปสช.) จัดบริการเชิงรุกแนะนำสิทธิประโยชน์ตรวจคัดกรองมะเร็งปากมดลูก แก่ผู้หญิงไทยกลุ่มเป้าหมาย ผ่านสายด่วน สปสช.1330 โดยเจ้าหน้าที่จะแนะนำตัว และแนะนำสิทธิบริการซึ่งเป็นสิทธิประโยชน์จากบัตรทอง จากนั้นจะแนะนำสถานพยาบาลที่เข้ารับบริการและเบอร์ติดต่อสถานพยาบาลนั้น ไม่มีการขอข้อมูลส่วนตัวใดๆทั้งสิ้น
.
สปสช. ใช้ฐานข้อมูลในระบบที่มาจากประชาชนที่โทรติดต่อสายด่วน 1330 โดยตั้งเป้าหมายปี 2566 โทรแจ้งสิทธิประโยชน์แก่กลุ่มเป้าหมาย 249,204 ราย เพื่อให้ประชาชนเข้าถึงบริการได้มากขึ้น ลดภาวะความเจ็บป่วยรุนแรงและอัตราเสียชีวิตจากโรคร้ายนี้
.
กรณีที่มีหมายเลข 1330 โทรหาประชาชน อ้างว่าเป็นการประชาสัมพันธ์บริการ แต่กลับมีการขอข้อมูลส่วนตัวต่าง ๆ เช่น หมายเลขบัตรประชาชน หรือ มีการนำเสนอขายสินค้าหรือบริการ ขอให้ปฏิเสธสายดังกล่าว เนื่องจากเจ้าหน้าที่ของ สปสช. จะ “ไม่มีการสอบถามข้อมูลส่วนตัวรวมทั้งเสนอขายสินค้าหรือบริการ” ใดๆทั้งสิ้น
.
ประชาชนที่มีข้อสงสัย สอบถามเพิ่มเติมได้ที่ สายด่วน สปสช. 1330 ตลอด 24 ชม.
.
#ไทยคู่ฟ้า #สื่อสารรัฐบาลไทย
-------------------

ที่มา : https://www.thaigov.go.th/news/contents/details/71494