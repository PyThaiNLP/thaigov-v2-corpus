รัฐบาลไทย-ข่าวทำเนียบรัฐบาล-บวท. ปรับปรุงฐานข้อมูลระบบบริหารจราจรทางอากาศ รองรับเปิดใช้งาน SAT-1 และทางวิ่งเส้นที่ 3 ท่าอากาศยานสุวรรณภูมิ 


วันอังคารที่ 15 สิงหาคม 2566
บวท. ปรับปรุงฐานข้อมูลระบบบริหารจราจรทางอากาศ รองรับเปิดใช้งาน SAT-1 และทางวิ่งเส้นที่ 3 ท่าอากาศยานสุวรรณภูมิ
เพื่อสนับสนุนบริการจราจรทางอากาศ ให้สามารถดําเนินไปได้อย่างต่อเนื่อง เป็นไปตามมาตรฐาน และเกิดความปลอดภัยสูงสุด
ดร.ณพศิษฏ์  จักรพิทักษ์ กรรมการผู้อำนวยการใหญ่ บริษัท วิทยุการบินแห่งประเทศไทย จำกัด (บวท.) กระทรวงคมนาคม เปิดเผยว่า “จากการที่นายกรัฐมนตรี และคณะ ได้ตรวจเยี่ยมความพร้อมและติดตามความคืบหน้าการเปิดให้บริการอาคารเทียบเครื่องบินรองหลังที่ 1 (SAT-1) และทางวิ่งเส้นที่  3 ท่าอากาศยานสุวรรณภูมิ เมื่อวันที่ 7 ส.ค. 66 ที่ผ่านมา ในส่วนของ บวท. ได้ดำเนินการปรับปรุงฐานข้อมูลระบบบริหารจราจรทางอากาศ (Data Set) ให้สามารถรองรับข้อมูลอาคาร ทางขับ และทางวิ่งเส้นที่ 3 เนื่องจากการก่อสร้างดังกล่าวได้ส่งผลกระทบกับการเปลี่ยนแปลงทางกายภาพของสนามบินในการแสดงผลของระบบบริหารจราจรทางอากาศ วิทยุการบินฯ จึงได้วางแผนปรับปรุงฐานข้อมูลเป็น 2 ระยะ คือ ระยะที่ 1 ปรับปรุง Data Set เพื่อรองรับอาคาร SAT-1 โดยมีกำหนดแล้วเสร็จในเดือนกันยายน 2566 และระยะที่ 2 ปรับปรุง Data Set เพื่อรองรับทางวิ่งเส้นที่ 3 ท่าอากาศยานสุวรรณภูมิ โดยจะดำเนินการให้ทันการเปิดใช้งานทางวิ่งเส้นที่ 3 ภายในเดือนกันยายน 2567
นอกจากนี้ อ ได้ดำเนินการติดตั้งระบบ CCTV แบบ panorama ไว้ 2 จุด ณ อาคาร SAT-1 เพื่อให้เจ้าหน้าที่ควบคุมจราจรทางอากาศสามารถมองเห็นภาพเครื่องบินที่ผ่านจาก Taxiway เพื่อความปลอดภัย สามารถอำนวยความสะดวกให้กับทุกเที่ยวบินได้อย่างมีประสิทธิภาพ โดย บวท. เป็นส่วนหนึ่งในการขับเคลื่อนและส่งเสริมการพัฒนาศักยภาพท่าอากาศยานของประเทศไทย ให้เป็นศูนย์กลางในการขนส่งทางอากาศของภูมิภาค สอดคล้องตามนโยบายของรัฐบาล และยุทธศาสตร์ด้านการคมนาคมขนส่งของกระทรวงคมนาคม

ที่มา : https://www.thaigov.go.th/news/contents/details/71298