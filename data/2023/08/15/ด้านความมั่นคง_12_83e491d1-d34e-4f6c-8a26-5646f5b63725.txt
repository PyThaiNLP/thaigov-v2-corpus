รัฐบาลไทย-ข่าวทำเนียบรัฐบาล-มท.1 ย้ำผู้สูงอายุไม่ต้องกังวล "ได้รับเบี้ยเหมือนเดิม" เผย 3 ประเด็น คลายข้อสงสัย


วันอังคารที่ 15 สิงหาคม 2566
15/08/2566
พิมพ์
มท.1 ย้ำผู้สูงอายุไม่ต้องกังวล "ได้รับเบี้ยเหมือนเดิม" เผย 3 ประเด็น คลายข้อสงสัย
มท.1 ย้ำผู้สูงอายุไม่ต้องกังวล "ได้รับเบี้ยเหมือนเดิม" เผย 3 ประเด็น คลายข้อสงสัย 1) ที่มาของการแก้ไขระเบียบกระทรวงมหาดไทยฯ 2) ผู้มีสิทธิรายใหม่ที่จะมีอายุครบ 60 ปีบริบูรณ์ และ 3) การกำหนดหลักเกณฑ์ผู้มีสิทธิได้รับเบี้ยยังชีพ
วันนี้ (15 ส.ค. 66) พลเอก อนุพงษ์ เผ่าจินดา รัฐมนตรีว่าการกระทรวงมหาดไทย เปิดเผยถึงระเบียบกระทรวงมหาดไทย ว่าด้วยหลักเกณฑ์การจ่ายเงินเบี้ยยังชีพผู้สูงอายุขององค์กรปกครองส่วนท้องถิ่น พ.ศ. 2566 ซึ่งได้ประกาศในราชกิจจานุเบกษา เมื่อวันที่ 11 สิงหาคม 2566 ซึ่งเป็นประเด็นสงสัยของพี่น้องประชาชนอยู่ในขณะนี้นั้น มีประเด็นที่ต้องสร้างความรับรู้ความเข้าใจ ใน 3 ประเด็น ดังนี้
ประเด็นที่ 1 ที่มาของการแก้ไขระเบียบกระทรวงมหาดไทยฯ
“เกิดขึ้นจากคณะกรรมการกฤษฎีกาได้มีคำวินิจฉัย เรื่อง การจ่ายเงินเบี้ยยังชีพผู้สูงอายุที่มีความซ้ำซ้อนกับสวัสดิการอื่น โดยระบุว่า ระเบียบคณะกรรมการผู้สูงอายุแห่งชาติ และระเบียบกระทรวงมหาดไทย ว่าด้วยหลักเกณฑ์การจ่ายเงินเบี้ยยังชีพผู้สูงอายุขององค์กรปกครองส่วนท้องถิ่น พ.ศ. 2552 กล่าวคือ ในอดีตผู้ที่ได้รับสวัสดิการภาครัฐ เช่น บำเหน็จ บำนาญ จะไม่ได้รับเบี้ยผู้สูงอายุ ทั้งนี้ อาจจะเป็นผู้มีรายได้น้อย ไม่พอกับการดำรงชีวิต ซึ่งเป็นการขัดแย้งกับพระราชบัญญัติผู้สูงอายุ พ.ศ. 2546 และไม่สอดคล้องกับบทบัญญัติแห่งรัฐธรรมนูญแห่งราชอาณาจักรไทย ดังนั้น “กระทรวงมหาดไทยจึงจำเป็นต้องปรับแก้ระเบียบฯ ให้สอดคล้องกับบทบัญญัติแห่งรัฐธรรมนูญแห่งราชอาณาจักรไทย โดยเปิดกว้างให้ผู้สูงอายุที่มีรายได้น้อยไม่เพียงพอต่อการดำรงชีพ มีโอกาสได้รับการช่วยเหลือเพิ่มเติม ดังนั้น จึงไม่ใช่การลักไก่ออกระเบียบฯ ในช่วงรัฐบาลรักษาการแต่อย่างใด”"
ประเด็นที่ 2 ผู้มีสิทธิรายใหม่ที่จะมีอายุครบ 60 ปีบริบูรณ์
“ต้องมีคุณสมบัติตามระเบียบกระทรวงมหาดไทย ที่กำหนดว่า “ต้องเป็นผู้ไม่มีรายได้หรือมีรายได้ไม่เพียงพอแก่การยังชีพตามที่คณะกรรมการผู้สูงอายุแห่งชาติตามกฎหมายว่าด้วยผู้สูงอายุกำหนด” โดยในขณะนี้ คณะกรรมการผู้สูงอายุแห่งชาติ ซึ่งมีกระทรวงการพัฒนาสังคมและความมั่นคงของมนุษย์เป็นฝ่ายเลขานุการ ยังไม่ได้มีการกำหนดคุณสมบัติของผู้มีสิทธิ “ดังนั้น ในระหว่างที่คณะกรรมการผู้สูงอายุแห่งชาติ ยังไม่ได้มีการกำหนดคุณสมบัติของผู้มีสิทธิ ผู้สูงอายุที่ได้รับเบี้ยยังชีพก็ยังได้รับเหมือนเดิมทุกประการ ไม่ต้องกังวล””
ประเด็นที่ 3 การกำหนดหลักเกณฑ์ผู้มีสิทธิได้รับเบี้ยยังชีพ
“ในส่วนนี้ คณะกรรมการผู้สูงอายุแห่งชาติ และคณะรัฐมนตรีชุดใหม่จะพิจารณา โดยอยู่บนหลักของความทั่วถึงและเป็นธรรม”

ที่มา : https://www.thaigov.go.th/news/contents/details/71336