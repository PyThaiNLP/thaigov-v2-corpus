รัฐบาลไทย-ข่าวทำเนียบรัฐบาล-ปลัดมหาดไทย จับมือนายกสมาคมแม่บ้านมหาดไทย kick off กิจกรรม "อถล.รักษ์โลก รักษ์วัดโสธรฯ" และ "วัดโสธรฯ มีรัก ปลูกผักแบ่งปัน" เฉลิมพระเกียรติ พระบาทสมเด็จพระเจ้าอยู่หัว 


วันจันทร์ที่ 14 สิงหาคม 2566
14/08/2566
พิมพ์
ปลัดมหาดไทย จับมือนายกสมาคมแม่บ้านมหาดไทย kick off กิจกรรม "อถล.รักษ์โลก รักษ์วัดโสธรฯ" และ "วัดโสธรฯ มีรัก ปลูกผักแบ่งปัน" เฉลิมพระเกียรติ พระบาทสมเด็จพระเจ้าอยู่หัว
ปลัดมหาดไทย จับมือนายกสมาคมแม่บ้าน มท. kick off กิจกรรม "อถล.รักษ์โลก รักษ์วัดโสธรฯ" และ "วัดโสธรฯ มีรัก ปลูกผักแบ่งปัน" เฉลิมพระเกียรติ พระบาทสมเด็จพระเจ้าอยู่หัว พร้อมชื่นชม อถล. วัดโสธรฯ เป็นแบบอย่างการ Change for Good และเน้นย้ำผู้ว่าฯ ทุกจังหวัด
ปลัดมหาดไทย จับมือนายกสมาคมแม่บ้านมหาดไทย kick off กิจกรรม "อถล.รักษ์โลก รักษ์วัดโสธรฯ" และ "วัดโสธรฯ มีรัก ปลูกผักแบ่งปัน" เฉลิมพระเกียรติ พระบาทสมเด็จพระเจ้าอยู่หัว พร้อมชื่นชม อถล. วัดโสธรฯ เป็นแบบอย่างการ Change for Good และเน้นย้ำผู้ว่าฯ ทุกจังหวัดทั่วประเทศ ขับเคลื่อน 1 ครัวเรือน 1 อถล. ครบ 100% เพื่อให้การดูแลรักษาสิ่งแวดล้อมเกิดความยั่งยืนต่อไป
วันนี้ (14 ส.ค. 66) เวลา 08.30 น. ที่บริเวณแปลงผักเฉลิมพระเกียรติ วัดโสธรวราราม วรวิหาร นายสุทธิพงษ์ จุลเจริญ ปลัดกระทรวงมหาดไทย พร้อมด้วย ดร.วันดี กุญชรยาคง จุลเจริญ นายกสมาคมแม่บ้านมหาดไทย เป็นประธาน kick off กิจกรรม "อถล.รักษ์โลก รักษ์วัดโสธรฯ" และ "วัดโสธรฯ มีรัก ปลูกผักแบ่งปัน" เนื่องในโอกาสมหามงคลเฉลิมพระชนมพรรษา ครบ 6 รอบ 72 พรรษา พระบาทสมเด็จพระเจ้าอยู่หัว ในปี 2567 โดยได้รับเมตตาจาก พระเทพภาวนาวชิรคุณ วิ. เจ้าคณะจังหวัดฉะเชิงเทรา เจ้าอาวาสวัดโสธรวราราม วรวิหาร และคณะสงฆ์วัดโสธรวราราม วรวิหาร ร่วมพิธี โดยมี นายขจรเกียรติ รักพานิชมณี ผู้ว่าราชการจังหวัดฉะเชิงเทรา นายณัฐพงษ์ สงวนจิตร นางสาวฉัตรประอร นิยม รองผู้ว่าราชการจังหวัดฉะเชิงเทรา นายเชาวเนตร ยิ้มประเสริฐ ปลัดจังหวัดฉะเชิงเทรา นายอมร กีรติสุนทร ท้องถิ่นจังหวัดฉะเชิงเทรา หัวหน้าส่วนราชการ ผู้บริหารองค์กรปกครองส่วนท้องถิ่น ข้าราชการ และพี่น้องประชาชนอาสาสมัครท้องถิ่นรักษ์โลก (อถล.) จังหวัดฉะเชิงเทรา ร่วมกิจกรรม
โอกาสนี้ พระเทพภาวนาวชิรคุณ วิ. เจ้าคณะจังหวัดฉะเชิงเทรา เจ้าอาวาสวัดโสธรวราราม วรวิหาร นำนายสุทธิพงษ์ จุลเจริญ ปลัดกระทรวงมหาดไทย ดร.วันดี กุญชรยาคง จุลเจริญ นายกสมาคมแม่บ้านมหาดไทย นายขจรเกียรติ รักพานิชมณี ผู้ว่าราชการจังหวัดฉะเชิงเทรา มอบเสื้ออาสาสมัครท้องถิ่นรักษ์โลก รักษ์วัดโสธร ให้แก่ อาสาสมัครท้องถิ่นรักษ์โลก (อถล.) จำนวน 6 องค์กรปกครองส่วนท้องถิ่น ได้แก่ เทศบาลเมืองฉะเชิงเทรา องค์การบริหารส่วนตำบลโสธร องค์การบริหารส่วนตำบลบ้านใหม่ องค์การบริหารส่วนตำบลท่าไข่ องค์การบริหารส่วนตำบลบางพระ และองค์การบริหารส่วนตำบลบางตีนเป็ด รวม 200 ชุด เพื่อเป็นกำลังใจให้กับอาสาสมัครที่พร้อมใจกันบำเพ็ญประโยชน์ในการดูแลรักษาทำความสะอาดอาคารศาลาริมน้ำและสถานที่บริเวณโดยรอบพระอุโบสถวัดโสธรวราราม วรวิหาร ให้มีความสะอาดเป็นระเบียบเรียบร้อยสวยงาม จากนั้นได้ร่วมกิจกรรมปลูกต้นถั่วฝักยาวสีม่วงสิรินธร เบอร์ 1 จากเมล็ดพันธ์ุพระราชทาน ณ บริเวณแปลงผักวัดโสธรฯ "วัดนี้มีรัก ปลูกผักแบ่งปัน"
นายสุทธิพงษ์ จุลเจริญ ปลัดกระทรวงมหาดไทย กล่าวว่า ขออนุโมทนาบุญร่วมกับผู้ว่าราชการจังหวัดฉะเชิงเทรา หัวหน้าส่วนราชการ ผู้นำองค์กรปกครองส่วนท้องถิ่น รวมถึงพ่อแม่พี่น้องอาสาสมัครท้องถิ่นรักษ์โลกทุก ๆ ท่าน ซึ่งการเป็นอาสาสมัครท้องถิ่นรักษ์โลก หรือ “อถล.” นั้น เราทุกคนต้องช่วยกันทำให้เกิดความยั่งยืน ซึ่งต้องประกอบไปด้วยพี่น้องอาสาสมัครที่มีทุกเพศทุกวัย โดยเฉพาะเด็กเยาวชนที่มีอายุตั้งแต่ 7 ขวบขึ้นไป ก็เป็นผู้มีคุณสมบัติที่สามารถมาร่วมเป็นสมาชิกอาสาสมัครท้องถิ่นรักษ์โลกได้ จึงต้องฝากไปยังผู้นำองค์กรปกครองส่วนท้องถิ่น ตลอดจนพ่อแม่พี่น้องผู้ปกครองทุกท่าน ในการช่วยกันปลูกฝังให้ลูกหลานของเรา ได้คำนึงถึงการรักษาสิ่งแวดล้อม รักษาทรัพยากรธรรมชาติในโลกใบนี้ใบเดียวของเราให้มีอายุยืนยาว ด้วยการช่วยกัน ดูแลชุมชน ดูแลสถานที่สาธารณะ ให้มีความสะอาดเป็นระเบียบเรียบร้อย การคัดแยกขยะ การจัดการขยะ ตลอดจนการสร้างความมั่นคงทางอาหาร ซึ่งสิ่งที่สำคัญคือการปลูกฝัง DNA จิตวิญญาณของการเป็นจิตอาสาให้ลูกหลานเยาวชนได้ทำเพื่อชุมชน สังคม และประเทศชาติ
"กิจกรรมในวันนี้ยังแสดงถึงการที่ทุกคน "ทำความ ดี ด้วยหัวใจ" เพื่อที่จะน้อมเกล้าน้อมกระหม่อมถวายเป็นพระราชกุศลแด่สมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง เนื่องในโอกาสเฉลิมพระชนมพรรษา 91 พรรษา 12 สิงหาคม 2566 และพระบาทสมเด็จพระเจ้าอยู่หัว ในโอกาสที่จะทรงเจริญพระชนมายุ 72 พรรษา โดยการที่พี่น้อง อถล. ชาวแปดริ้วและพี่น้องประชาชนทุกคนช่วยกันเป็นต้นแบบในครั้งนี้ ทำให้เกิดกระแสความตื่นตัวอย่างน้อยที่สุดก็ในจังหวัดฉะเชิงเทรา ได้มาร่วมกันบูรณาการด้วยความเมตตาจากคณะสงฆ์วัดโสธรวราราม วรวิหาร ซึ่งเป็นเสาหลักเป็นที่ยึดเหนี่ยวจิตใจของคนชาวจังหวัดฉะเชิงเทรา มาเป็นผู้นำภาคีเครือข่ายในการดูแลรักษาสิ่งแวดล้อมเพื่อบำเพ็ญประโยชน์ในการช่วยสงเคราะห์ญาติโยม ในเรื่องการทำสิ่งที่ดี Change for good ทำสิ่งที่มีคุณค่า สร้างความเข้มแข็งในกลุ่มเปราะบาง โดยพระเทพภาวนาวชิรคุณ วิ. เจ้าคณะจังหวัดฉะเชิงเทรา เจ้าอาวาสวัดโสธรวราราม วรวิหาร ได้เมตตาอำนวยสถานที่บริเวณพื้นที่วัดโสธรวราราม วรวิหาร มาปลูกพืชผักสวนครัว โดยมีจุดประสงค์เพื่อแจกจ่ายเผื่อแผ่แบ่งปันให้กับญาติโยมคนในพื้นที่ ซึ่งสอดคล้องกับที่กระทรวงมหาดไทย ได้น้อมนำเอาแนวพระราชดำริของสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี "บ้านนี้มีรัก ปลูกผักกินเอง" และ "ทางนี้มีผล ผู้คนรักกัน" มาขับเคลื่อนให้ทุกครัวเรือนสร้างความมั่นคงทางอาหาร เพื่อลดรายจ่าย สร้างรายได้ และที่สำคัญมีผักที่ปลอดสารพิษไว้ใช้ในการบริโภค ทำให้ทุกครัวเรือนมีอาหารที่จะไปบำรุงสุขภาพร่างกายที่ดีอย่างยั่งยืน" นายสุทธิพงษ์ จุลเจริญ ปลัดกระทรวงมหาดไทย กล่าว
นายสุทธิพงษ์ จุลเจริญ ปลัดกระทรวงมหาดไทย กล่าวเพิ่มเติมว่า อาสาสมัครท้องถิ่นรักษ์โลกวัดโสธรฯ จึงเป็นตัวอย่างให้ผู้ว่าราชการจังหวัด นายอำเภอ ผู้นำขององค์กรปกครองส่วนท้องถิ่น ทุกแห่งทั่วประเทศ ได้เห็นถึงความสำคัญในการช่วยเหลือดูแลให้ประชาชนเกิดการรวมกลุ่ม มีอาสาสมัครท้องถิ่นรักษ์โลกเพิ่มขึ้นครัวเรือนละ 1 คน จนครบ 100% ทั่วประเทศ ซึ่งการมีสมาชิกจำนวนมากขึ้นนั้นจะต้องประกอบกับการมีคุณภาพด้วย ดังนั้น พวกเราทุกคน โดยเฉพาะองค์กรปกครองส่วนท้องถิ่น จึงต้องช่วยกันวางระบบและเป็นกำลังหลักในการสนับสนุน ทั้งงบประมาณ และการฝึกอบรมศึกษาพัฒนาคน เพื่อลงพื้นที่ไปช่วยกันสร้างความเข้มแข็งให้กับชุมชน พร้อมขยายผลไปยังทุกจังหวัดทั่วประเทศ ตลอดจนถึงการช่วยรณรงค์ประชาสัมพันธ์ให้ประชาชนทุกคนตระหนักถึงสิ่งแวดล้อม ซึ่งการรวมตัวกันสร้างโอกาสในการร่วมพูดคุย ร่วมคิด ร่วมทำ และร่วมรับประโยชน์ เพื่อทำสิ่งที่ดีต่อครอบครัวและสังคมและเพื่อส่วนรวม ซึ่งกระบวนการ 4 กระบวนการนั้น จะนำไปสู่ความยั่งยืน นับเป็นสิ่งที่พระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร ได้ทรงถอดบทเรียนการทำงานให้สำเร็จอย่างยั่งยืน มาจากโครงการในพระราชดำริจำนวน 4,741 โครงการ ซึ่งทั้งหมดที่กล่าวมาต้องทำอย่างต่อเนื่อง ก็จะนำไปสู่ความยั่งยืน
"ขอฝากทุกคนช่วยกันกระจายสิ่งที่ดีไปสู่ลูกหลาน เยาวชนทุกเพศทุกวัยที่อยู่ในครอบครัวในชุมชนของเรา และช่วยกันเป็นกำลังใจให้เขาได้เป็นจิตอาสาด้วยหัวใจ ไม่ใช่ทำเพราะเพียงเทศกาล แต่ทำด้วยจิตอาสาอย่างแท้จริง และทำให้เกิดเป็นจิตวิญญาณ แรงปรารถนาที่จะทำอย่างต่อเนื่องในทุกวัน ซึ่งเป้าหมายสูงสุดนี้จะเกิดขึ้นได้ต้องมีผู้นำช่วยผลักดันให้เกิดการขับเคลื่อนอย่างต่อเนื่องและยั่งยืน" นายสุทธิพงษ์ จุลเจริญ ปลัดกระทรวงมหาดไทย กล่าวทิ้งท้าย

ที่มา : https://www.thaigov.go.th/news/contents/details/71273