รัฐบาลไทย-ข่าวทำเนียบรัฐบาล-นายกฯ ชื่นชมวงโยธวาทิตโรงเรียนเบญจมเทพอุทิศจังหวัดเพชรบุรี สร้างผลงานระดับนานาชาติให้ประเทศ เปรียบทุกคนเป็นเหมือนทูตทางวัฒนธรรม สร้างความเป็นมิตร สร้างความสัมพันธ์ระหว่างประเทศ


วันอังคารที่ 15 สิงหาคม 2566
15/08/2566
พิมพ์
นายกฯ ชื่นชมวงโยธวาทิตโรงเรียนเบญจมเทพอุทิศจังหวัดเพชรบุรี สร้างผลงานระดับนานาชาติให้ประเทศ เปรียบทุกคนเป็นเหมือนทูตทางวัฒนธรรม สร้างความเป็นมิตร สร้างความสัมพันธ์ระหว่างประเทศ
นายกฯ ชื่นชมวงโยธวาทิตโรงเรียนเบญจมเทพอุทิศจังหวัดเพชรบุรี สร้างผลงานระดับนานาชาติให้ประเทศ เปรียบทุกคนเป็นเหมือนทูตทางวัฒนธรรม สร้างความเป็นมิตร สร้างความสัมพันธ์ระหว่างประเทศผ่านการแสดงดนตรี
นางสาวรัชดา ธนาดิเรก รองโฆษกประจำสำนักนายกรัฐมนตรี เปิดเผยว่า วันนี้ (15 สิงหาคม 2566) เวลา 09.15 น. ก่อนการประชุมคณะรัฐมนตรี ณ บริเวณด้านหน้าตึกสันติไมตรี ทำเนียบรัฐบาล นายพัลลภ จีบสุวรรณ อุปนายก ฝ่ายกิจกรรม สมาคมวงโยธวาทิตแห่งประเทศไทย นางสาวสาวิตรี รัตนจันทรา เหรัญญิก และวิเทศน์สัมพันธ์ สมาคมวงโยธวาธิตแห่งประเทศไทย นำคณะผู้ฝึกสอน ครู และนักเรียนวงโยธวาทิตโรงเรียนเบญจมเทพอุทิศจังหวัดเพชรบุรี จำนวน 64 คน ซึ่งได้รับรางวัลชนะเลิศประเภท Marching Field Show รุ่น World Class จากการแข่งขันประกวดวงโยธวาทิตโลก ชิงถ้วยพระราชทานฯ แห่งประเทศไทยประจำปี 2565 หรือ Thailand World Music Championships 2022 ซึ่งจะเป็นตัวแทนประเทศไทยเดินทางไปร่วมแสดงโชว์ในเทศกาลวงโยธวาทิตระดับนานาชาติ ประเทศรัสเซีย ประจำปี 2566 ณ จัตุรัสแดง กรุงมอสโก ประเทศรัสเซีย เพื่อเป็นการสานสัมพันธ์ระหว่างประเทศไทยและประเทศรัสเซียและความร่วมมือทางด้านวงโยธวาทิต และยังมีกำหนดเดินทางไปแสดงโชว์ในเทศกาล Yeosu Marching Festival 2023 ณ เมืองยอซู ประเทศเกาหลีใต้ เข้าพบ พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เพื่อจัดกิจกรรมการแสดงดนตรีของวงโยธวาทิตโรงเรียนเบญจมเทพอุทิศจังหวัดเพชรบุรี
โอกาสนี้ นายกรัฐมนตรีรับชมการแสดงชุด มวยไทย จากวงโยธวาทิตโรงเรียนเบญจมเทพอุทิศจังหวัดเพชรบุรี และได้ติดป้ายจารึกลงบนแท่นจารึกวงโยธวาทิตที่ได้รับรางวัลชนะเลิศการประกวดฯ พร้อมกล่าวแสดงความยินดีกับความสำเร็จ ซึ่งเป็นผลจากความขยัน ความมุ่งมั่น ตั้งใจในการฝึกซ้อม ในนามของรัฐบาลขอเป็นกำลังใจให้ตัวแทนทุกคนแสดงฝีมือให้เต็มที่ สร้างชื่อเสียงและนำความภาคภูมิใจมาสู่ตนเอง ครอบครัว และสถานศึกษา การเดินทางไปแสดงในครั้งนี้ทุกคนเป็นเหมือนทูตทางวัฒนธรรมในการสร้างความเป็นมิตร สร้างความสัมพันธ์ระหว่างประเทศผ่านการแสดงดนตรี และขอให้เก็บเกี่ยวประสบการณ์นำมาปรับใช้ให้เข้ากับการแสดงเพื่อพัฒนาต่อยอดให้ดียิ่งขึ้น ทั้งนี้ ขอบคุณคณะผู้ฝึกสอน ครู และเจ้าหน้าที่ผู้เกี่ยวข้องที่ให้การสนับสนุนและร่วมมือกันอย่างเข้มแข็ง เพื่อพัฒนาศักยภาพของเยาวชนไทยจนประสบสำเร็จอย่างน่าชื่นชม
ทั้งนี้ วงโยธวาทิตโรงเรียนเบญจมเทพอุทิศจังหวัดเพชรบุรี มีกำหนดเดินทางไปร่วมแสดงโชว์ในเทศกาลวงโยธวาทิตระดับนานาชาติ ประเทศรัสเซีย ประจำปี 2566 ณ จัตุรัสแดง กรุงมอสโก ประเทศรัสเซีย แต่ได้มีการเลื่อนกำหนดการออกไปในปี 2567 โดยจะมีการแจ้งกำหนดการเดินทางให้ทราบอีกครั้งในภายหลัง นอกจากนั้น วงโยธวาทิตโรงเรียนเบญจมเทพอุทิศจังหวัดเพชรบุรี จะเดินทางไปแสดงโชว์ในเทศกาล Yeosu Marching Festival 2023 ณ เมืองยอซู ประเทศเกาหลีใต้ ระหว่างวันที่ 5 - 9 ตุลาคม 2566 อีกด้วย ซึ่งเป็นอีกหนึ่งเทศกาลที่มีชื่อเสียงในประเทศเกาหลีใต้ ซึ่งทั้งสองกิจกรรมจะช่วยสร้างชื่อเสียงให้กับประเทศไทย และเป็นตัวอย่างการแสดงออกที่ดีของเยาวชนไทย

ที่มา : https://www.thaigov.go.th/news/contents/details/71295