รัฐบาลไทย-ข่าวทำเนียบรัฐบาล-อว. ผลักดันการผลิตกำลังคนสาขายานยนต์ ร่วมกับภาคอุตสาหกรรม


วันอังคารที่ 15 สิงหาคม 2566
อว. ผลักดันการผลิตกำลังคนสาขายานยนต์ ร่วมกับภาคอุตสาหกรรม
อว. ผลักดันการผลิตกำลังคนสาขายานยนต์ ร่วมกับภาคอุตสาหกรรม พร้อมทำวิจัยคู่ขนาน ถอดรูปแบบการเรียนรู้สมัยใหม่ตอบโจทย์อุตสาหกรรม
เมื่อวันที่ 21 ก.ค. นายสัมพันธ์ เย็นสำราญ ที่ปรึกษารัฐมนตรีว่าการกระทรวงการอุดมศึกษา วิทยาศาสตร์ วิจัยและนวัตกรรม (อว.) พร้อมด้วย ผศ.ดร.พูลศักดิ์ โกษียาภรณ รองผู้อำนวยการสำนักงานสภานโยบายการอุดมศึกษา วิทยาศาสตร์ วิจัยและนวัตกรรม (สอวช.) ผอ.วราภรณ์ รุ่งตระการ สำนักงานปลัดกระทรวงการอุดมศึกษา วิทยาศาสตร์ วิจัยและนวัตกรรม (สป.อว.) และ ผู้แทนสถาบันอุดมศึกษา จาก สถาบันเทคโนโลยีพระจอมเกล้าเจ้าคุณทหารลาดกระบัง มหาวิทยาลัยเทคโนโลยีพระจอมเกล้าธนบุรี มหาวิทยาลัยพระจอมเกล้าพระนครเหนือ และ มหาวิทยาลัยราชมงคลธัญบุรี ร่วมหารือกับ ดร.สุรพงษ์ เป้ากลาง กรรมการผู้จัดการบริษัท เอส พี อี เอ็นเตอร์ไพร์ จำกัดและประธานกรรมการหอการค้าจังหวัดปทุมธานี และ นายสิทธิชัย สวัสดิ์แสน รองผู้ว่าราชการจังหวัดปทุมธานี ณ บริษัท เอส พี อี เอ็นเตอร์ไพร์ จำกัด จ.ปทุมธานี
นายสัมพันธ์ กล่าวว่า การหารือครั้งนี้มีวัตถุประสงค์เพื่อหาแนวทางการผลิตกําลังคนเฉพาะทางตามความต้องการของภาคอุตสาหกรรม โดยจะนำร่องทางด้านวิศวกรรมศาสตร์ สาขาการผลิตชิ้นส่วนยานยนต์ ตามนโนบาย ศ.(พิเศษ) ดร.เอนก เหล่าธรรมทัศน์ รมว.อว. ที่ให้หน่วยบริหารและจัดการทุนด้านการพัฒนากำลังคน และทุนด้านการพัฒนาสถาบันอุดมศึกษา การวิจัยและการสร้างนวัตกรรม (บพค.) ร่วมกับ สป.อว. เป็นหน่วยขับเคลื่อนแพลตฟอร์มการพัฒนากำลังคนและสถาบันความรู้ เพื่อเป็นรากฐานที่สำคัญในเพิ่มขีดความสามารถในการแข่งขันและพัฒนาคุณภาพชีวิตของคนในประเทศอย่างยั่งยืน โดยในเบื้องต้นจะร่วมกับภาคอุตสาหกรรม เพื่อการผลิตกําลังคนเฉพาะทางตามความต้องการของภาคอุตสาหกรรม พุ่งเป้าไปที่ในสาขายานยนต์ ใน 4 มหาวิทยาลัย ได้แก่ มหาวิทยาลัยเทคโนโลยีพระจอมเกล้าธนบุรี มหาวิทยาลัยเทคโนโลยีพระจอมเกล้าพระนครเหนือ สถาบันเทคโนโลยีพระจอมเกล้าเจ้าคุณทหารลาดกระบัง และ มหาวิทยาลัยเทคโนโลยีราชมงคลธัญบุรี โดยเฟ้นหากำลังคนจากนักเรียนที่ขาดแคลนทุนทรัพย์ และนักเรียนในกองทุนเพื่อความเสมอภาคทางการศึกษา (กสศ.) ภายใต้แนวคิดที่ว่า “มีอาชีพ มีรายได้ มีวุฒิการศึกษา” โดยระหว่างการศึกษาจะได้ทำงานในภาคอุตสาหกรรมที่เป็นส่วนหนึ่งของการศึกษาในหลักสูตร และได้รับเงินเดือนเพื่อเลี้ยงชีพไปด้วย
“ที่สำคัญ มหาวิทยาลัยที่ร่วมโครงการ จะผลักดันให้อาจารย์ผู้สอนไปฝังตัวในภาคอุตสาหกรรมเพื่อพัฒนาทักษะ และทำวิจัยคู่ขนาน ถอดรูปแบบการเรียนรู้สมัยใหม่ที่ตอบโจทย์อุตสาหกรรมอีกด้วย” นายสัมพันธ์ กล่าว

ที่มา : https://www.thaigov.go.th/news/contents/details/71320