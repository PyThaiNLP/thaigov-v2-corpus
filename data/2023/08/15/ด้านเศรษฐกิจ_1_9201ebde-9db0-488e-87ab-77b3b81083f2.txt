รัฐบาลไทย-ข่าวทำเนียบรัฐบาล-ปลัดเกษตรฯ เฝ้าฯ รับเสด็จสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี เสด็จพระราชดำเนินมาทรงเปิดงาน 


วันอังคารที่ 15 สิงหาคม 2566
ปลัดเกษตรฯ เฝ้าฯ รับเสด็จสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี เสด็จพระราชดำเนินมาทรงเปิดงาน
“สีสรรพรรณไม้ เทิดไท้บรมราชินีนาถ” ครั้งที่ 15 “สืบสาน รักษา และต่อยอด ป่าเล็กในเมืองใหญ่” จัดขึ้นระหว่างวันที่ 10 - 15 สิงหาคม 2566 ณ สวนสมเด็จพระนางเจ้าสิริกิติ์ฯ จตุจักร กรุงเทพ
วันนี้ (14 สิงหาคม 2566) เวลา 17.15 นาที นายประยูร อินสกุล ปลัดกระทรวงเกษตรและสหกรณ์ พร้อมด้วยผู้บริหารกระทรวงเกษตรและสหกรณ์ เฝ้าฯ รับเสด็จสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี เสด็จพระราชดำเนินมาทรงเปิดงาน “สีสรรพรรณไม้ เทิดไท้บรมราชินีนาถ” ครั้งที่ 15 “สืบสาน รักษา และต่อยอด ป่าเล็กในเมืองใหญ่” จัดขึ้นระหว่างวันที่ 10 - 15 สิงหาคม 2566 ณ สวนสมเด็จพระนางเจ้าสิริกิติ์ฯ จตุจักร กรุงเทพฯ ในโอกาสนี้ ได้กราบบังคมทูลถวายรายงานเกี่ยวกับการจัดนิทรรศการของกระทรวงเกษตรและสหกรณ์ ภายใต้แนวคิด “91 พรรษา สืบสาน สายธารแห่งน้ำพระทัย สร้างวิถีเกษตรสมัยใหม่ สู่อาหารปลอดภัย สร้างรายได้ ความเป็นอยู่ที่ยั่งยืน” โดยกระทรวงเกษตรและสหกรณ์ได้เผยแพร่โครงการพระราชดำริ ของสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง รวมทั้งดำเนินการตามพระราชดำริ นำมาสืบสาน ต่อยอด และขยายผล เพื่อให้เกิดประโยชน์แก่ราษฎร ซึ่งมี 13 หน่วยงานภายใต้สังกัดกระทรวงเกษตรและสหกรณ์ ร่วมจัดนิทรรศการ ได้แก่ การพัฒนาและวิจัยเทคโนโลยีฝนหลวง การบริหารจัดการน้ำ และการส่งเสริมการเลี้ยงไหมและทอผ้าไหม เป็นต้น
สำหรับกิจกรรมการสาธิตและการฝึกอาชีพเพื่อส่งเสริมการสร้างรายได้ให้แก่ประชาชนและผู้ที่สนใจภายในงานซึ่งจัดขึ้นทุกวัน ได้แก่ การแปรรูปสัตว์น้ำเมนูจากกุ้งก้ามกราม ในเมนูขนมเบื้องญวนไส้กุ้ง การทำไส้กรอกหมูสด และการทำไอศครีมนมแพะ เป็นต้น นอกจากนี้ ยังมีกิจกรรมให้ประชาชนร่วมไถ่ชีวิตโค-กระบือ ถวายเป็นพระราชกุศลแด่สมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวงอีกด้วย

ที่มา : https://www.thaigov.go.th/news/contents/details/71284