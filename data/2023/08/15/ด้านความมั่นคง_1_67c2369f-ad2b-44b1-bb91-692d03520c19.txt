รัฐบาลไทย-ข่าวทำเนียบรัฐบาล-ปลัดมหาดไทย พร้อมด้วยนายกสมาคมแม่บ้าน มท. นำชาวแปดริ้วร่วมพิธีเจริญพระพุทธมนต์ทำบุญตักบาตร ปล่อยพันธุ์ปลา และไถ่ชีวิตโคกระบือ เพื่อถวายเป็นพระราชกุศลแด่สมเด็จพระบรมราชชนนีพันปีหลวง


วันจันทร์ที่ 14 สิงหาคม 2566
14/08/2566
พิมพ์
ปลัดมหาดไทย พร้อมด้วยนายกสมาคมแม่บ้าน มท. นำชาวแปดริ้วร่วมพิธีเจริญพระพุทธมนต์ทำบุญตักบาตร ปล่อยพันธุ์ปลา และไถ่ชีวิตโคกระบือ เพื่อถวายเป็นพระราชกุศลแด่สมเด็จพระบรมราชชนนีพันปีหลวง
ปลัดมหาดไทย พร้อมด้วยนายกสมาคมแม่บ้านมหาดไทย นำชาวแปดริ้วร่วมพิธีเจริญพระพุทธมนต์ทำบุญตักบาตร ปล่อยพันธุ์ปลา และไถ่ชีวิตโค - กระบือ เพื่อถวายเป็นพระราชกุศลแด่สมเด็จพระบรมราชชนนีพันปีหลวง เนื่องในโอกาสวันเฉลิมพระชนมพรรษา 12 สิงหาคม 2566
ปลัดมหาดไทย พร้อมด้วยนายกสมาคมแม่บ้านมหาดไทย นำชาวแปดริ้วร่วมพิธีเจริญพระพุทธมนต์ทำบุญตักบาตร ปล่อยพันธุ์ปลา และไถ่ชีวิตโค - กระบือ เพื่อถวายเป็นพระราชกุศลแด่สมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง เนื่องในโอกาสวันเฉลิมพระชนมพรรษา 12 สิงหาคม 2566
วันนี้ (14 ส.ค. 66) เวลา 07.30 น. ที่วัดโสธรวราราม วรวิหาร ตำบลหน้าเมือง อำเภอเมืองฉะเชิงเทรา จังหวัดฉะเชิงเทรา นายสุทธิพงษ์ จุลเจริญ ปลัดกระทรวงมหาดไทย พร้อมด้วย ดร.วันดี กุญชรยาคง จุลเจริญ นายกสมาคมแม่บ้านมหาดไทย เป็นประธานในพิธีเจริญพระพุทธมนต์ ทำบุญตักบาตรข้าวสาร อาหารแห้ง ปล่อยพันธุ์ปลา จำนวน 192,000 ตัว และไถ่ชีวิตโค - กระบือ จำนวน 92 ตัว ถวายเป็นพระราชกุศล แด่สมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง เนื่องในโอกาสวันเฉลิมพระชนมพรรษา 12 สิงหาคม 2566 โดยได้รับเมตตาจาก พระเทพภาวนาวชิรคุณ วิ. เจ้าคณะจังหวัดฉะเชิงเทรา เจ้าอาวาสวัดโสธรวราราม วรวิหาร เป็นประธานฝ่ายสงฆ์ มีพระสงฆ์ทรงสมณศักดิ์และคณะสงฆ์วัดโสธรวราราม วรวิหาร ร่วมประกอบพิธี โดยมี นายขจรเกียรติ รักพานิชมณี ผู้ว่าราชการจังหวัดฉะเชิงเทรา นายณัฐพงษ์ สงวนจิตร นางสาวฉัตรประอร นิยม รองผู้ว่าราชการจังหวัดฉะเชิงเทรา นายเชาวเนตร ยิ้มประเสริฐ ปลัดจังหวัดฉะเชิงเทรา นายกิตติ เป้าเปี่ยมทรัพย์ นายกองค์การบริหารส่วนจังหวัดฉะเชิงเทรา พลตำรวจตรี นเรวิช สุคนธวิท ผู้บังคับการตำรวจภูธรจังหวัดฉะเชิงเทรา หัวหน้าส่วนราชการ ข้าราชการ พุทธศาสนิกชนชาวแปดริ้ว และภาคีเครือข่าย ร่วมพิธีเป็นจำนวนมาก
โอกาสนี้ นายสุทธิพงษ์ จุลเจริญ ปลัดกระทรวงมหาดไทย ประธานในพิธี จุดธูปเทียนบูชาพระรัตนตรัย แล้วถวายธูปเทียนแพ เบื้องหน้าพระฉายาลักษณ์สมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง และกราบถวายสักการะพระเทพภาวนาวชิรคุณ วิ. เจ้าคณะจังหวัดฉะเชิงเทรา เจ้าอาวาสวัดโสธรวราราม วรวิหาร ประธานฝ่ายสงฆ์ และร่วมประกอบพิธีเจริญพระพุทธมนต์ โดยภายหลังเสร็จพิธีเจริญพระพุทธมนต์ ปลัดกระทรวงมหาดไทยและนายกสมาคมแม่บ้านมหาดไทย นำหัวหน้าส่วนราชการ และประชาชน ร่วมใส่บาตรข้าวสารอาหารแห้ง แด่พระสงฆ์ จำนวน 92 รูป และร่วมปล่อยพันธุ์ปลาลงสู่แม่น้ำบางปะกง จำนวน 192,000 ตัว ได้แก่ ปลาตะเพียนขาว ปลาตะเพียนทอง ปลายี่สก ปลาไน และปลาบึก ณ ศาลาอัญเชิญหลวงพ่อโสธรขึ้นจากแม่น้ำบางปะกง วัดโสธรวราราม วรวิหาร และทำพิธีไถ่ชีวิตโค - กระบือ จำนวน 92 ตัว พร้อมมอบประกาศเกียรติคุณแก่ผู้ร่วมบริจาคทุนทรัพย์ไถ่ชีวิตโค – กระบือ ณ บริเวณหน้าพระอุโบสถ วัดโสธรวราราม วรวิหาร เพื่อถวายเป็นพระราชกุศลแด่สมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง เนื่องในโอกาสวันเฉลิมพระชนมพรรษา 12 สิงหาคม 2566
นายสุทธิพงษ์ จุลเจริญ ปลัดกระทรวงมหาดไทย กล่าวว่า สมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ทรงปฏิบัติบำเพ็ญพระราชกรณียกิจนานัปการ เพื่ออำนวยประโยชน์สุขแก่ปวงประชาและสร้างความมั่นคงแก่ประเทศ ทรงคิดค้นและพัฒนาโครงการต่าง ๆ นับเป็นอเนกประการ ครอบคลุมการพัฒนาทั่วทุกด้าน ทั้งการอนุรักษ์ทรัพยากรธรรมชาติและสิ่งแวดล้อม การส่งเสริมอนุรักษ์ฟื้นฟูงานศิลปะพื้นบ้าน และงานหัตถศิลป์อันงดงามหลากหลายสาขา ล้วนก่อให้เกิดคุณประโยชน์ต่ออาณาราษฎรและประเทศชาติ นับแต่อดีตจวบจนปัจจุบันพระปรีชาสามารถ และน้ำพระราชหฤทัยอันเปี่ยมล้นด้วยพระเมตตาอาทร ทั้งพระราชจริยวัตรอันงดงามยิ่งนี้ ได้ประทับแนบแน่นอยู่ในดวงใจของพสกนิกรไทย
นายสุทธิพงษ์ฯ กล่าวเพิ่มเติมว่า เนื่องในโอกาสอันเป็นมหามงคลนี้ ข้าพระพุทธเจ้าทั้งหลายขอพระราชทานถวายพระพรชัยมงคล ขออัญเชิญคุณพระศรีรัตนตรัยและอำนาจสรรพสิ่งศักดิ์สิทธิ์ในสากล และพระสยามเทวาธิราช โปรดดลบันดาลประทานพรให้สมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ทรงเจริญพระชนมายุยิ่งยืนนาน ทรงพระเกษมสำราญ พระสุขภาพพลานามัยแข็งแรง ปราศจากโรคาพาธและภัยพาลทั้งปวง สถิตเป็นมิ่งขวัญ ร่มเกล้าของปวงข้าพระพุทธเจ้า และเหล่าพสกนิกรตราบกาลนานเทอญ

ที่มา : https://www.thaigov.go.th/news/contents/details/71272