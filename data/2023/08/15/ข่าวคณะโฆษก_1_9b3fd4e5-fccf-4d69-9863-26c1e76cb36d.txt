รัฐบาลไทย-ข่าวทำเนียบรัฐบาล-นายกฯ ขอบคุณทุกภาคส่วน เดินหน้าเร่งให้ความช่วยเหลือพี่น้องชาวมูโนะ ทางด้านรัฐบาลอนุมัติเงินช่วยเหลือ จากกองทุนช่วยเหลือผู้ประสบสาธารณภัยสำนักนายกรัฐมนตรี จำนวนกว่า 107 ล้านบาท 


วันอังคารที่ 15 สิงหาคม 2566
15/08/2566
พิมพ์
นายกฯ ขอบคุณทุกภาคส่วน เดินหน้าเร่งให้ความช่วยเหลือพี่น้องชาวมูโนะ ทางด้านรัฐบาลอนุมัติเงินช่วยเหลือ จากกองทุนช่วยเหลือผู้ประสบสาธารณภัยสำนักนายกรัฐมนตรี จำนวนกว่า 107 ล้านบาท
นายกฯ ขอบคุณทุกภาคส่วน เดินหน้าเร่งให้ความช่วยเหลือพี่น้องชาวมูโนะ ทางด้านรัฐบาลอนุมัติเงินช่วยเหลือ จากกองทุนช่วยเหลือผู้ประสบสาธารณภัยสำนักนายกรัฐมนตรี จำนวนกว่า 107 ล้านบาท ช่วยเหลือ
วันที่ 15 สิงหาคม 2566 นางสาวรัชดา ธนาดิเรก รองโฆษกประจำสำนักนายกรัฐมนตรี เปิดเผยถึงความคืบหน้าการช่วยเหลือเยียวยาผู้ประสบภัยจากเหตุไฟไหม้โกดังเก็บดอกไม้เพลิง บริเวณตลาดมูโนะ อำเภอสุไหงโก-ลก จังหวัดนราธิวาส ว่า ปัจจุบันการช่วยเหลือด้านที่อยู่อาศัย ได้มีการระดมกำลังจากทั้งทหารและพลเรือนเข้าซ่อมแซมบ้านแล้วเสร็จ จำนวน 280 หลัง คงเหลือ จำนวน 369 หลัง และได้มีการจ่ายเงินช่วยเหลือเยียวยาผู้ประสบภัยตามระเบียบกระทรวงการคลัง ไปแล้ว จำนวน 346 หลัง
นอกจากนี้ ทางสำนักงานพัฒนาสังคมและความมั่นคงของมนุษย์จังหวัดนราธิวาส ได้เข้าช่วยเหลือเรื่องค่าเช่าบ้านตามหลักเกณฑ์ของสถาบันพัฒนาองค์กรชุมชน (พอช.) เป็นระยะเวลา 6 เดือน ส่วนเรื่องการหางานทำ สำนักงานแรงงานจังหวัดนราธิวาส สำรวจความต้องการด้านแรงงานของผู้ที่ได้รับผลกระทบ จำนวน 2,513 คน ณ วันที่ 13 สิงหาคม จำนวน 2,146 ราย พบว่าต้องการหางานทำ จำนวน 142 ราย ต้องการฝึกอาชีพ จำนวน 185 ราย ซึ่งทางสำนักงานจะเร่งดำเนินการประสานหางานให้ต่อไป
นางสาวรัชดา กล่าวว่า ทางด้านเงินช่วยเหลือจากกองทุนช่วยเหลือผู้ประสบสาธารณภัยสำนักนายกรัฐมนตรี ได้มีมติอนุมัติงบประมาณช่วยเหลือ จำนวน 107,881,995.23 บาท ซึ่งแยกออกเป็น 2 รายการ 1. ซ่อมและสร้างบ้านจำนวน 100,466,995.23 บาท และ 2. ช่วยเหลือผู้ได้รับบาดเจ็บและเสียชีวิต 7,415,000 บาท
“พลเอก ประยุทธ์ จันทร์โอชา นายกรัฐมนตรี ขอบคุณทุกภาคส่วนที่ร่วมกันช่วยเหลือผู้ประสบภัยฯ ทั้งด้านทรัพย์สิน และจิตใจ พร้อมให้กำลังใจผู้ประสบภัยและครอบครัวผู้สูญเสีย ยืนยันรัฐบาลพร้อมให้ความช่วยเหลืออย่างเต็มที่ในทุก ๆ ด้าน เพื่อให้พี่น้องชาวมูโนะกลับมาใช้ชีวิตได้ปกติ ขอให้เข้มแข็งก้าวผ่านเหตุการณ์ครั้งนี้ไปด้วยกัน รัฐบาลจะไม่ทิ้งใครไว้ข้างหลัง พร้อมจะเดินเคียงข้างไปกับประชาชน” นางสาวรัชดา กล่าว

ที่มา : https://www.thaigov.go.th/news/contents/details/71296