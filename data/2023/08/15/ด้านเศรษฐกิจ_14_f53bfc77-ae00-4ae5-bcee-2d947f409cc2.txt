รัฐบาลไทย-ข่าวทำเนียบรัฐบาล-“ดร.ดนุช” เลขา รมว.อว. นำทีม อว. พบผู้บริหารและนักศึกษาต่างชาติ


วันอังคารที่ 15 สิงหาคม 2566
“ดร.ดนุช” เลขา รมว.อว. นำทีม อว. พบผู้บริหารและนักศึกษาต่างชาติ
“ดร.ดนุช” เลขา รมว.อว. นำทีม อว. พบผู้บริหารและนักศึกษาต่างชาติ มมส. เดินหน้าส่งเสริมการเรียนรู้-สร้างเครือข่าย-ต่อยอดธุรกิจ
เมื่อวันที่ 25 ก.ค. ดร.ดนุช ตันเทอดทิตย์ เลขานุการ รมว.การอุดมศึกษา วิทยาศาสตร์ วิจัยและนวัตกรรม (อว.) พร้อมด้วย นายสัมพันธ์ เย็นสำราญ ที่ปรึกษา รมว.อว. และ ดร.ลักษมณ สมานสินธุ์ รักษาราชการแทนผู้อำนวยการกองการต่างประเทศ นำคณะทำงานส่งเสริมกิจการนักศึกษาต่างชาติลงพื้นที่เยี่ยมชมมหาวิทยาลัยมหาสารคาม เพื่อรับฟังนโยบายการบริหารจัดการนักศึกษาต่างชาติ รวมถึงปัญหาอุปสรรคในการดำเนินงานของการดูแลนักศึกษาต่างชาติ โดยมี รศ.ดร.ประยุกต์ ศรีวิไล อธิการบดีมหาวิทยาลัยมหาสารคาม ผู้บริหาร อาจารย์ และนักศึกษาต่างชาติ เข้าร่วมให้ข้อมูลและแลกเปลี่ยนความคิดเห็น
รศ.ดร.ประยุกต์ รายงานว่า มหาวิทยาลัยมหาสารคาม มุ่งเป้าการรับนักศึกษาต่างชาติ ด้วยการระดมอาจารย์และผู้เชี่ยวชาญจากต่างประเทศให้เข้ามาสอนในมหาวิทยาลัย เพื่อยกระดับเป็นมหาวิทยาลัยชั้นนำของเอเชีย และมีหลักสูตรนานาชาติรองรับจาก 17 คณะวิชาซึ่งปัจจุบันมีนักศึกษาต่างชาติเข้ามาสมัครเรียนมากกว่า 1,000 คนต่อปี โดยมีนักศึกษารวม 19 สัญชาติ ส่วนใหญ่เป็นนักศึกษาจากประเทศจีน กัมพูชา และประเทศลาว ตามลำดับ หลักสูตรที่นักศึกษาต่างชาติสนใจมาศึกษามากที่สุดคือ หลักสูตรของคณะศิลปกรรมศาสตร์และวัฒนธรรมศาสตร์ โดยเป็นระดับบัณฑิตศึกษา ประมาณ 90% ทั้งนี้มหาวิทยาลัยมีศูนย์ดูแลรักษาต่างชาติ มีสำนักทะเบียน และงานบัณฑิตศึกษาที่พร้อมอำนวยความสะดวกให้กับนักศึกษาต่างชาติ มีเอกสารและการประชาสัมพันธ์ทั้งในรูปแบบภาษาไทย ภาษาอังกฤษ และภาษาจีน มีการจัดเตรียมการให้บริการสถานที่ที่ส่งเสริมการเรียนทั้งห้องสมุด co- working spaces
ทั้งนี้ นายดนุช ได้กล่าวชื่มชมมหาวิทยาลัยที่มีเป้าหมายการรับนักศึกษาที่ชัดเจนและมีแนวปฏิบัติที่เป็นรูปธรรม แนะนำการเพิ่มรับนักศึกษาในระดับปริญญาตรีโดยการทำความร่วมมือกับมหาวิทยาลัยประเทศจีน โดยอาจจะทำหลักสูตรแบบ 2 + 2 คือเรียนที่จีน 2 ปีแล้วเรียนที่ไทย 2 ปี การประชาสัมพันธ์รับนักศึกษาทางเว็บไซต์ที่มีประสิทธิภาพ และขอให้เน้นเรื่องการสร้างสิ่งแวดล้อมที่ทำให้เกิดการแลกเปลี่ยนวัฒนธรรม ภาษา แหล่งท่องเที่ยวและการสร้างเครือข่าย รวมถึงการดูแลศิษย์เก่าที่จบออกไปแล้วเพื่อให้เกิดการบอกต่อแบบปากต่อปาก
ด้านนายสัมพันธ์ ได้ฝากข้อคิดให้กับนักศึกษาต่างชาติ ถึงการมาเรียนที่ไทยโดยแนะนำให้แสวงหาความรู้ เครือข่าย และธุรกิจกลับไปด้วย พร้อมเปิดโอกาสให้คณะทำงานรับฟังข้อเสนอแนะจากทางมหาวิทยาลัย และนักศึกษาต่างชาติ เพื่อไปจัดทำเป็นนโยบายต่อไป

ที่มา : https://www.thaigov.go.th/news/contents/details/71321