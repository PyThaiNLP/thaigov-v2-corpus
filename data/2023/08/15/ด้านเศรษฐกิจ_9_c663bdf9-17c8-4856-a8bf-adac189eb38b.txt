รัฐบาลไทย-ข่าวทำเนียบรัฐบาล-กรมทางหลวงชนบท ขยายถนนสาย ปท.3004 ลำลูกกาคลอง 7 จังหวัดปทุมธานี


วันอังคารที่ 15 สิงหาคม 2566
กรมทางหลวงชนบท ขยายถนนสาย ปท.3004 ลำลูกกาคลอง 7 จังหวัดปทุมธานี
เพื่อแก้ไขปัญหาจราจรติดขัด เพิ่มประสิทธิภาพการคมนาคม รองรับการขยายตัวของชุมชนและเศรษฐกิจการขนส่ง คาดแล้วเสร็จปลายปี 2567
กรมทางหลวงชนบท (ทช.) กระทรวงคมนาคม ดำเนินโครงการก่อสร้างถนนทางหลวงชนบทสาย ปท.3004 แยก ทล.305 - บ้านลำลูกกา อำเภอธัญบุรี และลำลูกกา จังหวัดปทุมธานี ปัจจุบันคืบหน้าแล้วกว่า 34% ขณะนี้อยู่ระหว่างก่อสร้างระบบระบายน้ำ งานชั้นโครงสร้างทาง และปูผิวจราจรลาดยางบางส่วน คาดแล้วเสร็จสมบูรณ์ในปลายปี 2567
ถนนสายดังกล่าวเป็นเส้นทางเชื่อมระหว่าง ทล.305 และ ทล.3312 จากการขยายตัวของชุมชน ส่งผลให้มีปริมาณจราจรหนาแน่นมากถึง 18,907 คัน/วัน เกิดปัญหาความล่าช้าในการเดินทาง ทั้งนี้ เพื่อแก้ไขปัญหา ทช. จึงดำเนินโครงการก่อสร้าง ตั้งแต่ช่วง กม. ที่ 0+000 บริเวณ ทล.305 (กม. ที่ 15+650) - 10+408 บรรจบกับ ทล.3312 (กม. ที่ 15+500) ระยะทางรวม 10.408 กิโลเมตร โดยขยายผิวจราจรเดิมจาก 2 ช่องจราจร เป็น 4 ช่องจราจร ความกว้างช่องละ 3.5 เมตร ลาดยางแอสฟัลท์ติกคอนกรีต มีเกาะกลาง ทางเท้า พร้อมระบบระบายน้ำและไฟฟ้าแสงสว่าง รวมทั้งสะพานข้ามคลองรังสิตประยูรศักดิ์ 1 แห่ง และสะพานลอยคนเดินข้าม 4 แห่ง ใช้งบประมาณ 561.2 ล้านบาท เมื่อก่อสร้างแล้วเสร็จจะช่วยแก้ไขปัญหาการจราจรติดขัด รองรับการขยายตัวของชุมชนและเศรษฐกิจการขนส่ง พร้อมยกระดับคุณภาพชีวิตที่ดีให้กับประชาชนอย่างยั่งยืน

ที่มา : https://www.thaigov.go.th/news/contents/details/71299