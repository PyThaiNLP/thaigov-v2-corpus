รัฐบาลไทย-ข่าวทำเนียบรัฐบาล-"ดร.ดนุช" เลขา รมว.อว. นำทีม อว. ลงพื้นที่ มรภ.มหาสารคาม


วันอังคารที่ 15 สิงหาคม 2566
"ดร.ดนุช" เลขา รมว.อว. นำทีม อว. ลงพื้นที่ มรภ.มหาสารคาม
"ดร.ดนุช" เลขา รมว.อว. นำทีม อว. ลงพื้นที่ มรภ.มหาสารคาม รับฟังนโยบายการบริหารจัดการ และเสียงสะท้อนจากนักศึกษาต่างชาติ
เมื่อวันที่ 25 ก.ค. ดร.ดนุช ตันเทอดทิตย์ เลขานุการ รมว.การอุดมศึกษา วิทยาศาสตร์ วิจัยและนวัตกรรม (อว.) พร้อมด้วย นายสัมพันธ์ เย็นสำราญ ที่ปรึกษา รมว.อว. นำทีมคณะทำงานส่งเสริมกิจการนักศึกษาต่างชาติเยี่ยมมหาวิทยาลัยราชภัฏมหาสารคาม (มรภ.มหาสารคาม) เพื่อรับฟังนโยบายการบริหารจัดการและรับฟังเสียงสะท้อนจากนักศึกษา โดยมี ดร.นิศารัตน์ โชติเชย อธิการบดี และคณะผู้บริหารให้การต้อนรับ
ดร.นิศารัตน์ ได้รายงานว่า มหาวิทยาลัยจะมีนักศึกษาต่างชาติเข้ามาศึกษา โดยส่วนมากเป็นนักศึกษาจากประเทศจีน เวียดนาม และแคมมารูน ตามลำดับ โดยเข้ามาศึกษาในหลักสูตรภาษาไทย ซึ่งทางมหาวิทยาลัยมีนโยบายในการดูแลนักศึกษาต่างชาติเป็นอย่างดี มีการจัดคอร์สการเรียนภาษาไทยและวัฒนธรรมไทยระยะสั้นเพื่อเตรียมความพร้อมให้นักศึกษาต่างชาติ ทั้งในสถานที่ตั้ง ระยะเวลา 8 เดือน เพื่อให้นักศึกษามีความพร้อมในการเรียนและการใช้ชีวิตในมหาวิทยาลัย และแบบออนไลน์ ระยะเวลา 6 เดือน โดยในแบบออนไลน์มหาวิทยาลัยจะมีใบ Certificate เพื่อให้นักศึกษาสามารถไปเป็นไกด์ได้
ดร.ดนุช กล่าวว่า นโยบายการส่งเสริมดูแลนักศึกษาต่างชาติที่ดีนั้น จะเป็นการช่วยมหาวิทยาลัย ช่วยอุดมศึกษาไทย และยังช่วยเศรษฐกิจของประเทศอีกด้วย มรภ.มหาสารคาม เป็นสถาบันในภูมิภาคที่เป็นที่รู้จัก ควรมีการทำงานเชิงรุก โดยทำความร่วมมือกับมหาวิทยาลัยของจีนและเวียดนาม โดยพุ่งเป้าไปที่มหาวิทยาลัยที่มีการสอนวิชาเอกภาษาไทย เพื่อเพิ่มจำนวนนักศึกษาต่างชาติให้เข้ามาศึกษาในมหาวิทยาลัย พร้อมกันนั้นต้องพัฒนาระบบการดูแลนักศึกษาต่างชาติในทุกมิติ ให้มีความเป็นสากลคู่ขนานกันไปด้วย พร้อมยังได้เสนอแนะให้มหาวิทยาลัยพิจารณาเก็บข้อมูลนักศึกษาต่างชาติที่สำเร็จการศึกษาแล้ว เพื่อใช้ประโยชน์ในการต่อยอดและพัฒนาเครือข่ายนักศึกษาให้เข้มแข็งมากยิ่งขึ้น
นอกจากนี้ เลขา รมว.อว. ยังได้แลกเปลี่ยนกับนักศึกษาต่างชาติ พบว่าเหตุผลในการตัดสินใจเดินทางมาศึกษาในประเทศไทย ได้แก่ หลักสูตรที่เปิดสอนมีความน่าสนใจตรงกับความต้องการ มีบุคลากรดูแลที่สื่อสารภาษาเวียดนามได้ แต่ทั้งนี้อยากขอเพิ่มเรื่องประกับอุบัติเหตุให้นักศึกษาต่างชาติ และการอำนวยความสะดวกในหอพักนักศึกษาบางอย่างเพิ่มเติม

ที่มา : https://www.thaigov.go.th/news/contents/details/71322