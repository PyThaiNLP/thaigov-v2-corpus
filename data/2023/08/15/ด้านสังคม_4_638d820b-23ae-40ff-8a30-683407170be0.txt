รัฐบาลไทย-ข่าวทำเนียบรัฐบาล-สธ.มอบโล่จังหวัดต้นแบบมาตรฐานรถพยาบาลปลอดภัย ยกระดับการป้องกันบุคลากรและผู้ป่วยขณะเคลื่อนย้าย รับส่งต่อ


วันอังคารที่ 15 สิงหาคม 2566
สธ.มอบโล่จังหวัดต้นแบบมาตรฐานรถพยาบาลปลอดภัย ยกระดับการป้องกันบุคลากรและผู้ป่วยขณะเคลื่อนย้าย รับส่งต่อ
รองปลัดกระทรวงสาธารณสุข เผยสถิติอุบัติเหตุรถพยาบาล ภาพรวมจำนวนการเกิดอุบัติเหตุไม่ได้เพิ่มขึ้นมาก แต่ยังคงเกิดความสูญเสียทั้งบาดเจ็บ ทุพพลภาพและเสียชีวิต เน้นทุกหน่วยงานยกระดับมาตรฐานรถพยาบาล ให้การเคลื่อนย้าย รับส่งต่อผู้ป่วยรวดเร็ว มีประสิทธิภาพ
รองปลัดกระทรวงสาธารณสุข เผยสถิติอุบัติเหตุรถพยาบาล ภาพรวมจำนวนการเกิดอุบัติเหตุไม่ได้เพิ่มขึ้นมาก แต่ยังคงเกิดความสูญเสียทั้งบาดเจ็บ ทุพพลภาพและเสียชีวิต เน้นทุกหน่วยงานยกระดับมาตรฐานรถพยาบาล ให้การเคลื่อนย้าย รับส่งต่อผู้ป่วยรวดเร็ว มีประสิทธิภาพ บุคลากรผู้ปฏิบัติงานและผู้ป่วยมีความปลอดภัย พร้อมมอบโล่จังหวัดต้นแบบมาตรฐานรถพยาบาลปลอดภัย
วันนี้ (15 สิงหาคม 2566) ที่สำนักงานปลัดกระทรวงสาธารณสุข จังหวัดนนทบุรี นายแพทย์ณรงค์ อภิกุลวณิช รองปลัดกระทรวงสาธารณสุข ได้รับมอบหมายจากนายแพทย์โอภาส การย์กวินพงศ์ ปลัดกระทรวงสาธารณสุข เป็นผู้แทนมอบโล่ “จังหวัดต้นแบบมาตรฐานรถพยาบาลปลอดภัย” (Ambulance Safety) ในระดับเขตสุขภาพ และกล่าวว่า จากสถิติการเกิดอุบัติเหตุของรถพยาบาล 3 ปีย้อนหลัง พบว่า ในปีงบประมาณ 2564 เกิดอุบัติเหตุรถพยาบาล 21 ครั้ง บาดเจ็บ 35 ราย ปีงบประมาณ 2565 เกิดอุบัติเหตุ 25 ครั้ง บาดเจ็บ 47 ราย เสียชีวิต 1 ราย และปีงบประมาณ 2566 ข้อมูลถึงวันที่ 3 สิงหาคม เกิดอุบัติเหตุรถพยาบาล 26 ครั้ง บาดเจ็บ 36 รายเสียชีวิต 2 ราย ซึ่งภาพรวมการเกิดอุบัติเหตุไม่ได้เพิ่มขึ้นมาก แต่เกิดความสูญเสียต่อทรัพย์สิน มีทั้งผู้บาดเจ็บ ทุพพลภาพและเสียชีวิต
นายแพทย์ณรงค์ กล่าวต่อว่า กระทรวงสาธารณสุข จึงมุ่งให้ความสำคัญในการยกระดับมาตรฐานรถพยาบาล ทั้งด้านโครงสร้างของรถพยาบาล การขับขี่ การปฏิบัติงานของบุคลากรบนรถพยาบาล เครือข่ายระบบความปลอดภัยในรถพยาบาล และระบบสอบสวนหลังเกิดเหตุ โดยได้จัดทำคู่มือมาตรฐานรถพยาบาล กระบวนการปฏิบัติงานส่งต่อผู้ป่วย และกำกับ ติดตามประเมินผลการดำเนินงานให้เป็นไปตามมาตรฐานเดียวกัน เพื่อให้การนำส่งผู้ป่วยจากจุดเกิดเหตุไปโรงพยาบาล รวมถึงการส่งต่อระหว่างโรงพยาบาล เป็นไปด้วยความรวดเร็วและมีประสิทธิภาพ บุคลากรทางการแพทย์และผู้ป่วยมีความปลอดภัยระหว่างเคลื่อนย้ายหรือส่งต่อ
โดยในปี 2566 นี้ คณะอนุกรรมการติดตามและประมวลผลการดำเนินการตามมาตรฐานรถพยาบาลได้คัดเลือกจังหวัดต้นแบบมาตรฐานรถพยาบาลปลอดภัย ระดับเขตสุขภาพ เพื่อเป็นต้นแบบในการเรียนรู้การดำเนินงาน ได้แก่ เขตสุขภาพที่ 1 จังหวัดแพร่, เขตสุขภาพที่ 2 จังหวัดสุโขทัย, เขตสุขภาพที่ 3 จังหวัดนครสวรรค์, เขตสุขภาพที่ 4 จังหวัดสิงห์บุรี, เขตสุขภาพที่ 5 จังหวัดเพชรบุรี, เขตสุขภาพที่ 6 จังหวัดระยอง, เขตสุขภาพที่ 7 จังหวัดขอนแก่น, เขตสุขภาพที่ 8 จังหวัดอุดรธานี, เขตสุภาพที่ 9 จังหวัดบุรีรัมย์, เขตสุขภาพที่ 10 จังหวัดศรีสะเกษ, เขตสุขภาพที่ 11 จังหวัดชุมพร และเขตสุขภาพที่ 12 จังหวัดสงขลา
************************************************** 15 สิงหาคม 2566

ที่มา : https://www.thaigov.go.th/news/contents/details/71317