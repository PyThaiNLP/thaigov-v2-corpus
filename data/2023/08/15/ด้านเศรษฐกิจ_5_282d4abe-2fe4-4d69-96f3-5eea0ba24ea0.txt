รัฐบาลไทย-ข่าวทำเนียบรัฐบาล-ผู้ตรวจทาวันฯ ลงพื้นที่ตรวจราชการจังหวัดนครสวรรค์ ติดตามการขับเคลื่อนนโยบาย MIND  


วันอังคารที่ 15 สิงหาคม 2566
15/08/2566
พิมพ์
ผู้ตรวจทาวันฯ ลงพื้นที่ตรวจราชการจังหวัดนครสวรรค์ ติดตามการขับเคลื่อนนโยบาย MIND
ผู้ตรวจราชการกระทรวงอุตสาหกรรม ทาวันฯ ลงพื้นที่ตรวจราชการจังหวัดนครสวรรค์ ติดตามการขับเคลื่อนนโยบาย MIND  "ปั้นอุตสาหกรรมดี คู่ชุมชน"
วันที่ 10 สิงหาคม 2566 เวลา 09.00 น. นายทาวัน ทวีถาวรสวัสดิ์ ผู้ตรวจราชการกระทรวงอุตสาหกรรม ตรวจราชการกรณีปกติรอบที่ 2 ประจำปีงบประมาณ พ.ศ. 2566 ณ สำนักงานอุตสาหกรรมจังหวัดนครสวรรค์ โดยมีนายชัชพล อินทโฉม อุตสาหกรรมจังหวัดนครสวรรค์ (อสจ.นครสวรรค์) และเจ้าหน้าที่สำนักงานอุตสาหกรรมจังหวัดนครสวรรค์ (สอจ.นครสวรรค์) ให้การต้อนรับ พร้อมรายงานผลการปฏิบัติงานตามนโยบาย MIND 4 มิติ
ผู้ตรวจฯ ทาวัน ได้เน้นย้ำในประเด็นการบูรณาการการทำงานร่วมกันทั้งหน่วยงานภายในและภายนอกเพื่อช่วยกันพัฒนาผู้ประกอบการให้เกิดความสำเร็จทางธุรกิจ ทั้งการส่งเสริมการประกอบการให้เป็นไปตามกฎหมาย เป็นมิตรกับสิ่งแวดล้อม พร้อมดูแลชุมชนโดยรอบโรงงานและเหมืองแร่ ทั้งนี้ ผู้ตรวจฯ ทาวัน ได้ขอบคุณและให้กำลังใจเจ้าหน้าที่ทุกท่านในการปฏิบัติงาน และได้มอบนโยบายและข้อเสนอแนะ อาทิ การแจ้งข้อมูลการประกอบกิจการโรงงานรายเดือน ตามกฎหมาย ตามแบบ iSingleForm และระบบ i-Industry ทุกโรงงาน การดำเนินงานเกี่ยวกับโครงการต่างๆ ที่ได้รับงบประมาณให้เป็นไปตามเป้าหมายที่กำหนดไว้ต่อไป
เวลา 15.00 น. คณะผู้ตรวจฯ ทาวัน เข้าตรวจเยี่ยม ห้างหุ้นส่วนจำกัด ลิ่มเชียงเส็ง ตั้งอยู่ในอำเภอเมืองนครสวรรค์ ประกอบกิจการ ผลิตและจำหน่ายผานไถนา และเครื่องมือทางการเกษตร เป็นสถานประกอบการที่มีศักยภาพ มีการประกอบที่ดี ปฏิบัติตามกฎหมาย ดูแลรักษาสิ่งแวดล้อมในโรงงานและดูแลชุมชน สังคม โดยรอบสามารถอยู่ร่วมกันได้อย่างเกื้อกูลกัน และยั่งยืน สอดคล้องกับนโยบาย MIND ของกระทรวงอุตสาหกรรม ทั้ง 4 มิติ ทั้งนี้ สถานประกอบการฯ ได้สมัครเข้ารับการคัดเลือกรางวัลอุตสาหกรรมขนาดกลางและขนาดย่อมดีเด่น ประจำปี พ.ศ. 2566 ประเภทการพัฒนาผลิตภัณฑ์เชิงสร้างสรรค์ ในครั้งนี้
และในวันที่ 11 สิงหาคม เวลา 09.30 น. คณะผู้ตรวจฯ ทาวัน เข้าตรวจเยี่ยมสถานประกอบการบริษัท จีจีซี เคทิส ไบโออินดัสเทรียล จำกัด ประกอบกิจการ ผลิต เอทิลแอลกอฮอล์ เป็นสถานประกอบการที่ขับเคลื่อนธุรกิจพลังงาน โดยการบูรณาการบุคลากร เทคโนโลยีอันทันสมัย ระบบควบคุมคุณภาพยอดเยี่ยมและการบริหาร จัดการ พร้อมเคลื่อนพลังแห่งความสร้างสรรค์ สู่เป้าหมายการพัฒนา ผลิตภัณฑ์เพื่อสิ่งแวดล้อม ที่มีคุณค่าอย่างยั่งยืนในระดับสากล มุ่งเน้นการพัฒนาคุณภาพชีวิตของคนในชุมชนพื้นที่จังหวัดนครสวรรค์และจังหวัดใกล้เคียง ได้แก่ จังหวัดชัยนาท จังหวัดอุทัยธานีโดยการสร้างรายได้แก่เกษตรกร การสร้างอาชีพและพัฒนาศักยภาพคนในชุมชน การกระจายรายได้สู่ชุมชนสอดคล้องกับนโยบาย MIND ของกระทรวงอุตสาหกรรม ทั้ง 4 มิติ
ทั้งนี้ สถานประกอบการฯ ได้รับการคัดเลือกในการพัฒนาพื้นที่อุตสาหกรรมสู่การเป็นเมืองอุตสาหกรรมเชิงนิเวศ (EIT) พื้นที่ ต.หนองโพ อำเภอ.ตาคลี จ.นครสวรรค์ ภาคอุตสาหกรรมสามารถอยู่ร่วมกับชุมชน สังคม ได้อย่างยั่งยืน ด้วยมาตรฐานโรงงานอุตสาหกรรมเชิงนิเวศที่มีคุณค่าต่อสังคม (CSR-DIW)
เวลา 11.30 น. คณะผู้ตรวจฯ ทาวัน ได้ตรวจเยี่ยมกลุ่มสตรีแปรรูปผลิตภัณฑ์จากผ้า ตั้งอยู่เลขที่ 13/1 หมู่ที่ 14 ตำบลหนองโพ อำเภอตาคลี ในการนำวัสดุจากธรรมชาติ ได้แก่ ใบไม้ ดอกไม้ ในพื้นที่ มาทำผ้าพิมพ์ลายจากพืช ซึ่งได้รับมาตรฐานผลิตภัณฑ์ชุมชน และโรงงานมีโครงการสนับสนุนบรรจุภัณฑ์ให้แก่กลุ่ม
และกลุ่มกันเพ็ชรบ้านละคร เลขที่ 199 หมู่ที่ 2 ต.หนองโพ อ.ตาคลี  ทำผลิตภัณฑ์หัวโขนจิ๋ว ซึ่งได้รับการสนับสนุนขี้เค้กอ้อย จากบริษัท เกษตรไทย อินเตอร์เนชั่นแนล ชูการ์ คอร์ปอเรชั่น จำกัด (มหาชน) มาทดลองทำหัวโขน ณ วัดหนองโพ ต.หนองโพ อ.ตาคลี จ.นครสวรรค์

ที่มา : https://www.thaigov.go.th/news/contents/details/71290