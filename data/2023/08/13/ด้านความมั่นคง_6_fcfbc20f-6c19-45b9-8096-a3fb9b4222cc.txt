รัฐบาลไทย-ข่าวทำเนียบรัฐบาล-นายอำเภอเมืองหนองคายนำทีมปลัดอำเภอลงพื้นที่ทำบัตรประจำตัวประชาชนถึงบ้าน อำนวยความสะดวกผู้ป่วยติดเตียง คนชรา และผู้พิการที่ไม่สามารถเคลื่อนย้ายได้ พร้อมประชาสัมพันธ์แอปฯ ThaiD


วันอาทิตย์ที่ 13 สิงหาคม 2566
13/08/2566
พิมพ์
นายอำเภอเมืองหนองคายนำทีมปลัดอำเภอลงพื้นที่ทำบัตรประจำตัวประชาชนถึงบ้าน อำนวยความสะดวกผู้ป่วยติดเตียง คนชรา และผู้พิการที่ไม่สามารถเคลื่อนย้ายได้ พร้อมประชาสัมพันธ์แอปฯ ThaiD
นายอำเภอเมืองหนองคายนำทีมปลัดอำเภอลงพื้นที่ทำบัตรประจำตัวประชาชนถึงบ้าน อำนวยความสะดวกผู้ป่วยติดเตียง คนชรา และผู้พิการที่ไม่สามารถเคลื่อนย้ายได้ พร้อมประชาสัมพันธ์ลงทะเบียน “Application ThaiD” เพื่อความสะดวกในการติดต่อราชการกับหน่วยงานของรัฐ
วันนี้ (13 ส.ค. 66) นายประยูร อรัญรุท นายอำเภอเมืองหนองคาย เปิดเผยว่า อำเภอเมืองหนองคายมุ่งมั่นในการขับเคลื่อนโครงการอำเภอบำบัดทุกข์ บำรุงสุข แบบบูรณาการอย่างยั่งยืน ด้วยการเสริมสมรรถนะ "ทีมงาน" เพื่อพัฒนาคุณภาพชีวิตของพี่น้องประชาชนให้มีความสุขมากยิ่งขึ้น โดยได้บูรณาการการทำงานร่วมกับศูนย์บริหารการทะเบียนภาค 4 สาขาจังหวัดหนองคาย ออกให้บริการทำบัตรประจำตัวประชาชนถึงบ้านแก่ผู้ป่วยติดเตียง คนชรา และผู้พิการที่ไม่สามารถเคลื่อนย้าย
“อำเภอเมืองหนองคาย นำโดยสำนักทะเบียนอำเภอเมืองหนองคาย ได้บูรณาการร่วมกับศูนย์บริหารการทะเบียนภาค 4 สาขาจังหวัดหนองคาย ลงพื้นที่ออกให้บริการทำบัตรประจำตัวประชาชนนอกสถานที่ให้กับผู้ป่วยติดเตียง คนชรา และผู้พิการที่ไม่สามารถเคลื่อนย้ายได้ จำนวน 6 ราย ได้แก่ ตำบลวัดธาตุ 1 ราย ตำบลโพธิ์ชัย 1 ราย และ ตำบลพระธาตุบังพวน 4 ราย นอกจากนี้ อำเภอเมืองหนองคายยังได้บูรณาการการทำงานร่วมกับกำนัน ผู้ใหญ่บ้านในพื้นที่ให้ออกสำรวจข้อมูลผู้สูงอายุที่เคลื่อนไหวลำบาก ผู้พิการ และผู้ป่วยติดเตียงที่บัตรประจำตัวประชาชนหมดอายุ หรือเป็นบัตรประจำตัวประชาชนรุ่นเก่า เพื่อจะได้เก็บรวบรวมข้อมูลในการวางแผนออกบริการทำบัตรประจำตัวประชาชนนอกสถานที่ในครั้งต่อไป ซึ่งนอกจากจะเป็นการอำนวยความสะดวกแล้ว สิ่งสำคัญที่พวกเราคำนึงถึง คือ รอยยิ้มของพี่น้องประชาชน ที่เราจะต้องสร้างสุขให้เกิดรอยยิ้ม เพื่อที่จะบรรเทาความทุกข์ ความเดือดร้อนที่พี่น้องประชาชนจะต้องประสบกับสภาพร่างกายที่ไม่สามารถเคลื่อนไหวได้ และยิ่งเมื่อเขาเห็นคนของราชการลงมาเยี่ยมเยียนถึงบ้าน ก็จะยิ่งเพิ่มพูนความสุขมากขึ้นอีกด้วย” นายอำเภอเมืองหนองคาย กล่าว
นายประยูร อรัญรุท นายอำเภอเมืองหนองคาย กล่าวต่อว่า พันธกิจสำคัญของกระทรวงมหาดไทย คือการ “บำบัดทุกข์ บำรุงสุข” ให้กับพี่น้องประชาชนทุกพื้นที่ให้มีความสุขที่ยั่งยืนและช่วยยกระดับคุณภาพชีวิตของประชาชนให้มีความเป็นอยู่ที่ดีขึ้น ด้วยแนวคิด Change for Good เปลี่ยนเพื่อสิ่งที่ดีกว่า และปลุก “Passion” พี่น้องข้าราชการตลอดจนเจ้าหน้าที่ให้มุ่งมั่นตั้งใจที่จะ “บำบัดทุกข์ บำรุงสุข” แก้ไขปัญหาความเดือดร้อนให้กับพี่น้องประชาชนในทุกมิติ ซึ่งการลงพื้นที่ให้บริการแก่พี่น้องประชาชนในครั้งนี้ ยังเป็นไปตามเจตนารมณ์ของกระทรวงมหาดไทยที่มุ่งเน้นให้นายอำเภอในฐานะนายกรัฐมนตรีของอำเภอ ขับเคลื่อนอำเภอบำบัดทุกข์ บำรุงสุข แบบบูรณาการอย่างยั่งยืน ด้วยการสร้างทีมและบูรณาการทำงานร่วมกับภาคีเครือข่าย โดยทุกภาคส่วนมาร่วมกันขับเคลื่อนงานบำบัดทุกข์ บำรุงสุข ลงพื้นที่ไปค้นหาปัญหา รับฟังปัญหา และแก้ไขปัญหาอย่างเป็นรูปธรรม สร้างสิ่งที่ดีให้เกิดขึ้นกับพี่น้องประชาชน เพื่อส่งมอบรอยยิ้ม และพัฒนาคุณภาพชีวิตของพี่น้องประชาชนให้มีความสุขอย่างยั่งยืน
นายอำเภอเมืองหนองคาย กล่าวในช่วงท้ายว่า ทีมอำเภอเมืองหนองคายยังคงเดินหน้าประชาสัมพันธ์การลงทะเบียน “Application ThaiD” สู่ครอบครัวชุมชนในพื้นที่ไปพร้อมกันด้วย โดยได้สร้างการรับรู้ด้วยการประชาสัมพันธ์ให้ประชาชนในพื้นที่ลงทะเบียนใช้งานแอปพลิเคชันไทยดี “ThaiD” ที่ถูกพัฒนาจากระบบการพิสูจน์และยืนยันตัวตนในแบบเดิมสู่การเพิ่มความสะดวกสบายด้วยการนำเทคโนโลยีดิจิทัลมาใช้เป็นรูปแบบการยืนยันตัวตนด้วยใบหน้าทางดิจิทัลใช้สำหรับยืนยันตัวตน หรือใช้แสดงแทนบัตรประจำตัวประชาชนในการทำธุรกรรม หรือการขอรับบริการกับหน่วยงานภาครัฐ ภาคเอกชนต่าง ๆ อย่างสะดวกสบาย รวดเร็ว ประหยัดเวลา และค่าใช้จ่าย อยู่บนพื้นฐานความปลอดภัยของข้อมูลส่วนบุคคลเป็นสำคัญ โดยสามารถลงทะเบียนได้ด้วยตนเอง ด้วยการดาวน์โหลดแอปพลิเคชัน Thai Digital Identity (ThaiD) หรือ ไทยดี ได้ทั้งระบบ Google Play และ iOS ใช้เพียงบัตรประจำตัวประชาชนและการตรวจสอบภาพใบหน้าเพื่อยืนยัน หรือติดต่อขอลงทะเบียนกับเจ้าหน้าที่ ณ ที่ว่าการอำเภอทุกแห่งทั่วประเทศ
#กระทรวงมหาดไทย #บำบัดทุกข์บำรุงสุข #MOI

ที่มา : https://www.thaigov.go.th/news/contents/details/71266