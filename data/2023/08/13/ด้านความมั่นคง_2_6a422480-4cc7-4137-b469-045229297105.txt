รัฐบาลไทย-ข่าวทำเนียบรัฐบาล-จังหวัดเชียงราย เปิด “โรงเรียนอารยเกษตร” บ่มเพาะต้นกล้า “นักเรียนอารยเกษตรรุ่นที่ 1” ถ่ายทอดปลูกฝัง“หลักการพึ่งพาตนเอง” ด้วยหลักปรัชญาของเศรษฐกิจพอเพียงและทฤษฎีใหม่ให้กับคนรุ่นใหม่


วันเสาร์ที่ 12 สิงหาคม 2566
12/08/2566
พิมพ์
จังหวัดเชียงราย เปิด “โรงเรียนอารยเกษตร” บ่มเพาะต้นกล้า “นักเรียนอารยเกษตรรุ่นที่ 1” ถ่ายทอดปลูกฝัง“หลักการพึ่งพาตนเอง” ด้วยหลักปรัชญาของเศรษฐกิจพอเพียงและทฤษฎีใหม่ให้กับคนรุ่นใหม่
จังหวัดเชียงราย เปิด “โรงเรียนอารยเกษตร” บ่มเพาะต้นกล้า “นักเรียนอารยเกษตรรุ่นที่ 1” ถ่ายทอดปลูกฝัง “หลักการพึ่งพาตนเอง” ด้วยหลักปรัชญาของเศรษฐกิจพอเพียงและทฤษฎีใหม่ให้กับคนรุ่นใหม่ เพื่อดำรงชีวิตในสังคมแห่งการเปลี่ยนแปลงได้ด้วยความสุขที่ยั่งยืน
วันนี้ (12 ส.ค. 66) นายพุฒิพงศ์ ศิริมาตย์ ผู้ว่าราชการจังหวัดเชียงราย เปิดเผยถึงแนวทางการเสริมสร้างและพัฒนาศักยภาพกำลังคนทุกช่วงวัยของจังหวัดจังหวัดเชียงรายเพื่อให้มีคุณภาพชีวิตที่ดีอย่างยั่งยืน ด้วยปัจจัยที่สำคัญ คือ การมีภูมิคุ้มกันที่ดี ทั้งในมิติสุขภาพร่างกาย จิตใจ มิติสังคมและเศรษฐกิจ โดยได้นำหลักการด้านการพัฒนาคนตามแผนพัฒนาเศรษฐกิจและสังคมแห่งชาติ ฉบับที่ 13 และนโยบายที่เกี่ยวข้องทั้งในระดับชาติ กระทรวงมหาดไทย และแผนพัฒนาจังหวัด โดยยึดโยงกับสภาพพื้นที่ หรือ “หลักภูมิสังคม” ซึ่งจังหวัดเชียงราย เป็นพื้นที่แห่งการเรียนรู้ในหลากหลายมิติ และมีทรัพยากรบุคคลผู้ทรงคุณวุฒิหลากหลายด้าน โดยเฉพาะอย่างยิ่ง “คณะสงฆ์” ซึ่งถือเป็นภาคีเครือข่ายที่สำคัญในการส่งเสริมการพัฒนาศักยภาพและพัฒนากำลังคนเพื่อให้พี่น้องประชาชนชาวจังหวัดเชียงรายเป็นผู้ที่สามารถใช้ชีวิตในสังคมได้อย่างมีความสุขที่ยั่งยืน
นายพุฒิพงศ์ ศิริมาตย์ ผู้ว่าราชการจังหวัดเชียงราย กล่าวว่า จังหวัดเชียงรายได้กำหนดให้มีหลักสูตร “โรงเรียนอารยเกษตร” สำหรับเด็กนักเรียนชั้นอนุบาล 1 หรือ “นักเรียนอารยเกษตรรุ่นที่ 1” ณ ศูนย์เรียนรู้การพัฒนาคุณภาพชีวิตคนทุกช่วงวัย “โคก หนอง นา พัฒนาชุมชน CLM ดอยอินทรีย์” บ้านดอยฮาง หมู่ที่ 1 ตำบลดอยฮาง อำเภอเมืองเชียงราย จังหวัดเชียงราย โดยบูรณาการร่วมกับหน่วยงานด้านการพัฒนาคนที่เกี่ยวข้องในพื้นที่ ทั้งพัฒนาการจังหวัดเชียงราย ผู้อำนวยการสถานศึกษา ผู้บริหารการศึกษา บุคลากรทางการศึกษาสังกัดเทศบาลตำบลดอยฮาง เครือข่ายกสิกรรมธรรมชาติ ชุมชนอารยเกษตรของสถาบันบริหารจัดการธนาคารที่ดิน (องค์การมหาชน) ผู้นำท้องที่ ผู้บริหารองค์กรปกครองส่วนท้องถิ่น ด้วยการพานักเรียนชั้นอนุบาล 1 มาศึกษาเรียนรู้ “อารยเกษตร” อันหมายถึง “เกษตรเพื่อความอุดมสมบูรณ์ เพื่อความอยู่ดีกินดีของประชาชน และชีวิตของพวกเรา เพราะว่าประเทศของเรานี้ไม่หนีเรื่องการเกษตร คือปากท้อง คือชีวิตของคนไทย” ซึ่งเป็นสิ่งที่พระบาทสมเด็จพระเจ้าอยู่หัว ทรงมุ่งมั่นในการสืบสาน รักษา และต่อยอด หลักปรัชญาของเศรษฐกิจพอเพียงและทฤษฎีใหม่ของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร เพื่อเป็นแนวทางการขับเคลื่อนพัฒนาคุณภาพชีวิตของประชาชน
“หลักปรัชญาของเศรษฐกิจพอเพียงและทฤษฎีใหม่ หรือ "อารยเกษตร" เป็นศัพท์บัญญัติที่พระบาทสมเด็จพระเจ้าอยู่หัว ทรงอธิบายถึงการพัฒนาพื้นที่เพื่อพัฒนาคุณภาพชีวิต โดยมีการจัดพื้นที่ครบทุกส่วน มีโคก มีหนอง มีนา มีพืชไร่ พืชสวน ผสมผสานทำให้มีความมั่นคงทางด้านอาหาร และด้านคุณภาพชีวิตอย่างสมบูรณ์ ยังผลทำให้ประเทศชาติมีความมั่นคง ประชาชนมีความสุข ดังพระราชปณิธาน "ประเทศชาติมั่นคง ประชาชนมีความสุข แก้ไขในสิ่งผิด สืบสานในพระราชปณิธาน ภายใต้ปรัชญาของเศรษฐกิจพอเพียง” ที่พระองค์ท่านทรงมีความปรารถนาให้พสกนิกรของพระองค์ท่านมีความสุข มีความมั่นคงในการดำรงชีวิต อันเป็นความสำคัญสูงสุดในการพัฒนาประเทศ โดยทรงอรรถาธิบายไว้ว่า “คนไทยมีอาชีพเกษตรกร ซึ่งเราทำการเกษตร 365 วัน หรือทั้งปี แต่ประเทศไทยมีฤดูฝนเพียง 120 วัน (3 เดือน) ด้วยเหตุนี้ในช่วงวันที่เหลือนอกจากฤดูฝน เราจึงต้องบริหารจัดการน้ำให้เพียงพอต่อการอุปโภคและบริโภคในครัวเรือน ตลอดจนถึงมีเพียงพอสำหรับการประกอบอาชีพและการทำเกษตรกรรม โดยนำโครงการพัฒนาพื้นที่ต้นแบบการพัฒนาคุณภาพชีวิตตามหลักทฤษฎีใหม่ประยุกต์สู่โคก หนอง นา ที่มุ่งเน้นการจัดการน้ำในพื้นที่ ทั้งการขุดหนอง ขุดคลองไส้ไก่ ปลูกไม้ยืนต้น เพิ่มพื้นที่ป่าตามศาสตร์พระราชา ไม้ 3 อย่าง ประโยชน์ 4 อย่าง เป็นต้น”” นายพุฒิพงศ์ฯ กล่าว
นายพุฒิพงศ์ ศิริมาตย์ ผู้ว่าราชการจังหวัดเชียงราย กล่าวต่ออีกว่า ศูนย์เรียนรู้การพัฒนาคุณภาพชีวิตคนทุกช่วงวัย “โคก หนอง นา พัฒนาชุมชน CLM ดอยอินทรีย์” แห่งนี้ เป็นพื้นที่นำร่องการดำเนินงานตามนโยบายเขตพัฒนาเศรษฐกิจพอเพียง (SEDZ) ด้วยโมเดลเศรษฐกิจใหม่ของกระทรวงมหาดไทย โดยจังหวัดเชียงรายได้กำหนดเขตพื้นที่ดำเนินงานออกเป็น 8 โซน มีพื้นที่รวม 38,000 ไร่ โดยน้อมนำหลักปรัชญาของเศรษฐกิจพอเพียง และหลักบันได 9 ขั้น เป็นแนวทางการพัฒนาและการบูรณาการความร่วมมือ 7 ภาคีเครือข่าย เพื่อพัฒนาคุณภาพชีวิตประชาชนในพื้นที่เป้าหมายให้สอดคล้องกับเป้าหมายการพัฒนาที่ยั่งยืนของสหประชาชาติ (Sustainable Development Goals : SDGs) ซึ่งคาดว่าจะมีผู้ได้รับประโยชน์จากการพัฒนาพื้นที่ SEDZ ประมาณ 58,000 คน และในขณะนี้ได้รับการประสานงานจากเจ้าของที่ดินในพื้นที่ใกล้เคียงที่แจ้งความประสงค์จะนำแนวทางการพัฒนาข้างต้น ประยุกต์จัดทำเป็น “โครงการที่ดินปันสุข” เพื่อเปิดโอกาสให้ประชาชนกลุ่มเป้าหมาย อาทิ ผู้ยากไร้ สามารถเข้ามาทำประโยชน์ภายใต้ข้อกำหนดเงื่อนไขที่จะต้องเข้าร่วมโครงการพัฒนาพื้นที่ด้วยศาสตร์พระราชา โดยไม่มีค่าใช้จ่าย และเพื่อใช้เป็นพื้นที่แหล่งเรียนรู้ด้านการพัฒนาตามหลักปรัชญาของเศรษฐกิจพอเพียงที่สามารถตอบสนองต่อเป้าหมายการพัฒนาที่ยั่งยืน (UN SDGs)
.
นายพุฒิพงศ์ ศิริมาตย์ ผู้ว่าราชการจังหวัดเชียงราย กล่าวเพิ่มเติมว่า “โรงเรียนอารยเกษตร” แห่งนี้ จะเป็นแม่แบบของการวางรากฐานที่สำคัญของสังคม ประเทศชาติ และโลกใบเดียวนี้ให้กลับมาร่มเย็นเป็นสุข ด้วยการช่วยกันปลูกฝังศีลธรรม คุณธรรม หลักปรัชญาของเศรษฐกิจพอเพียง และทฤษฎีใหม่ให้กับเด็ก ให้กับลูกหลาน เพื่อเติบโตเป็นคนดีของสังคม มีความกตัญญูกตเวที มีความรู้คู่คุณธรรม นำสังคมกลับมาร่มเย็นเป็นสุข ดังนั้น จึงขอเชิญชวนเด็กและเยาวชนในทุกสถาบันทางการศึกษาและทุกระดับการศึกษา ตลอดจนหน่วยงานภาครัฐ ภาคเอกชน และบุคคลที่สนใจ ในพื้นที่จังหวัดเชียงราย และทุกจังหวัดทั่วประเทศ ได้ร่วมกันเรียนรู้ นำไปปรับใช้ พัฒนาต่อยอด และใช้เครื่องมือของตนเองในฐานะเป็นภาคีเครือข่ายสื่อสารมวลชน อันได้แก่ โทรศัพท์มือถือสมาร์ทโฟน แอปพลิเคชัน Facebook Youtube X Instagram และ TIKTOK เป็นช่องทางในการเผยแพร่สิ่งดี ๆ เหล่านี้ เพื่อทำให้พื้นที่จังหวัดเชียงราย และประเทศไทยของพวกเราทุกคน ได้เป็นพื้นที่แห่งความสุขที่ยั่งยืนด้วย “อารยเกษตร” ตลอดไป

ที่มา : https://www.thaigov.go.th/news/contents/details/71250