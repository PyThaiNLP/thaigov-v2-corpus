รัฐบาลไทย-ข่าวทำเนียบรัฐบาล-ดีอีเอส เตือน ซื้อขาย บุหรี่ไฟฟ้า ผิดกฎหมาย โทษหนัก


วันเสาร์ที่ 12 สิงหาคม 2566
ดีอีเอส เตือน ซื้อขาย บุหรี่ไฟฟ้า ผิดกฎหมาย โทษหนัก
ดีอีเอส เตือน ซื้อขาย บุหรี่ไฟฟ้า ผิดกฎหมาย โทษหนัก
กระทรวงดิจิทัลเพื่อเศรษฐกิจและสังคม ร่วมกับสำนักงานตำรวจแห่งชาติ ปิดกั้นเว็บไซต์ที่จำหน่ายบุหรี่ไฟฟ้าออนไลน์ไปแล้ว 76 URL
นายเวทางค์ พ่วงทรัพย์ รองปลัดกระทรวงดิจิทัลเพื่อเศรษฐกิจและสังคม ในฐานะโฆษกกระทรวงฯ ฝ่ายข้าราชการประจำ ขอเตือนว่า กรณีผู้ขายหรือผู้ให้บริการบุหรี่ไฟฟ้า มีความผิดตามกฎหมายหลายฉบับ อาทิพ.ร.บ.คุ้มครองผู้บริโภคฯ  ที่มีโทษจำคุก 3 ปี หรือปรับไม่เกิน 600,000 บาท หรือทั้งจำทั้งปรับ และอาจผิดกฎหมายอีกหลายฉบับ
1) กรณีผู้นำเข้าบุหรี่ไฟฟ้า เป็นความผิดตาม พ.ร.บ.การส่งออกไปนอกและการนำเข้ามาในราชอาณาจักรซึ่งสินค้าฯประกอบประกาศกระทรวงพาณิชย์ เรื่อง กำหนดให้บารากู่และบารากู่ไฟฟ้า หรือบุหรี่ไฟฟ้า เป็นสินค้าที่ต้องห้ามนำเข้ามาในราชอาณาจักร พ.ศ.2557 ต้องระวางโทษจำคุกไม่เกิน 10 ปี หรือปรับเป็นเงิน 5 เท่าของราคาสินค้าหรือทั้งจำทั้งปรับ และยังเป็นความผิดตาม พ.ร.บ.ศุลกากรฯ ต้องระวางโทษจำคุกไม่เกิน 10 ปี หรือปรับไม่เกิน 500,000 บาท หรือทั้งจำทั้งปรับ
2) กรณีผู้ครอบครองหรือรับไว้ซึ่งบุหรี่ไฟฟ้า เป็นความผิดฐาน ช่วยซ่อนเร้น ช่วยจำหน่าย ช่วยพาเอาไปเสีย ซื้อ หรือรับไว้โดยประการใดซึ่งของอันตนรู้ว่าเป็นของที่เข้ามาในราชอาณาจักร โดยยังมิได้ผ่านพิธีการศุลกากรโดยถูกต้องตาม พ.ร.บ.ศุลกากรฯ ต้องระวางโทษจำคุกไม่เกิน 5 ปี หรือปรับเป็นเงิน 4 เท่าของราคาของซึ่งได้รวมค่าอากรเข้าด้วยแล้ว หรือทั้งจำทั้งปรับ
3) บุหรี่ไฟฟ้าเป็นผลิตภัณฑ์ยาสูบ ตามความใน พ.ร.บ.ควบคุมผลิตภัณฑ์ยาสูบฯ ดังนั้น การสูบบุหรี่ไฟฟ้าในเขตปลอดบุหรี่ จึงมีความผิด ตาม พ.ร.บ.ควบคุมผลิตภัณฑ์ยาสูบฯ ต้องระวางโทษปรับไม่เกิน 5,000 บาท "นายเวทางค์ฯ" กล่าว
__________

ที่มา : https://www.thaigov.go.th/news/contents/details/71249