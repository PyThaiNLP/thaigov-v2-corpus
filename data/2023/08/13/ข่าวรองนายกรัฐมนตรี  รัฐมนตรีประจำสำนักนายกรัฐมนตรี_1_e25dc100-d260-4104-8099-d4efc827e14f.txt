รัฐบาลไทย-ข่าวทำเนียบรัฐบาล-นายดอน ปรมัตถ์วินัย รองนายกรัฐมนตรี และรัฐมนตรีว่าการกระทรวงการต่างประเทศ เป็นประธานเปิดงานมหกรรมวิทยาศาสตร์และเทคโนโลยีแห่งชาติ ประจำปี 2566 และมอบรางวัล Prime Minister’s Science 


วันอาทิตย์ที่ 13 สิงหาคม 2566
13/08/2566
พิมพ์
นายดอน ปรมัตถ์วินัย รองนายกรัฐมนตรี และรัฐมนตรีว่าการกระทรวงการต่างประเทศ เป็นประธานเปิดงานมหกรรมวิทยาศาสตร์และเทคโนโลยีแห่งชาติ ประจำปี 2566 และมอบรางวัล Prime Minister’s Science
นายดอน ปรมัตถ์วินัย รองนายกรัฐมนตรี และรัฐมนตรีว่าการกระทรวงการต่างประเทศ เป็นประธานเปิดงานมหกรรมวิทยาศาสตร์และเทคโนโลยีแห่งชาติ ประจำปี 2566 และมอบรางวัล Prime Minister’s Science Award 2023 ณ อิมแพ็ค เมืองทองธานี
เมื่อศุกร์ที่ 11 สิงหาคม 2566 ณ อาคาร 9 – 11 ศูนย์แสดงสินค้าและการประชุม อิมแพ็ค เมืองทองธานี รองนายกรัฐมนตรีและรัฐมนตรีว่าการกระทรวงการต่างประเทศ (นายดอน ปรมัตถ์วินัย) ได้รับมอบหมายจากนายกรัฐมนตรีให้เป็นประธานเปิดงานมหกรรมวิทยาศาสตร์และเทคโนโลยีแห่งชาติ ประจำปี 2566 และมอบรางวัล Prime Minister’s Science Award 2023 โดยมีรัฐมนตรีว่าการกระทรวงอุดมศึกษา วิทยาศาสตร์และนวัตกรรมให้การต้อนรับ
งานดังกล่าวจัดขึ้นระหว่างวันที่ 11 - 20 สิงหาคม 2566 ภายใต้แนวคิด For Bright and Creative Generations และนโยบาย BCG เพื่อเศรษฐกิจ สังคมและสิ่งแวดล้อมที่ยั่งยืน แนวทางพระราชดำริ ปรัชญาเศรษฐกิจพอเพียง Sustainable Development Goals : SDG และปีสากลแห่งข้าวฟ่าง ซึ่งเป็นการผนึกกำลังระหว่างหน่วยงานภาครัฐ เอกชน สมาคม มูลนิธิ และหน่วยงานต่างประเทศ เพื่อกระตุ้นความสนใจด้านวิทยาศาสตร์ เทคโนโลยี งานวิจัย รวมทั้งอาชีพด้านวิทยาศาสตร์แก่เยาวชนและประชาชนทั่วไป
งานมหกรรมวิทยาศาสตร์และเทคโนโลยีแห่งชาติ เป็นกิจกรรมทางวิทยาศาสตร์และเทคโนโลยีที่ยิ่งใหญ่ที่สุดแห่งปีของประเทศ จัดขึ้นเพื่อร่วมเทิดพระเกียรติพระบิดาแห่งวิทยาศาสตร์ไทย พระบิดาแห่งเทคโนโลยีของไทย และพระบิดาแห่งนวัตกรรมของไทย ในงานมีการแสดงนิทรรศการและกิจกรรมที่สร้างความตื่นเต้น แรงบันดาลใจ และการตระหนักถึงความสำคัญของวิทยาศาสตร์ต่อสังคมไทย ผ่านการเข้าถึงข้อมูลองค์ความรู้ ประสบการณ์การลงมือทำ และการมีส่วนร่วมในกิจกรรมทางวิทยาศาสตร์ในรูปแบบที่แปลกใหม่ สนุกสนาน ก่อให้เกิดทัศนคติเชิงบวก กระตุ้นการคิดและตั้งคำถาม นำไปสู่การแก้ไขปัญหาอย่างสร้างสรรค์ และเป็นสังคมแห่งการเรียนรู้ตลอดชีวิต (Life-long Learning)
รองนายกรัฐมนตรีและรัฐมนตรีว่าการกระทรวงการต่างประเทศได้กล่าวเน้นถึง “การศึกษาและการเรียนรู้เป็นส่วนหนึ่งของ DNA ของคนไทยทุกคน” โดยคนไทยทุกคนต้องไม่มีข้อจำกัดใด ๆ ในการเข้าถึงองค์ความรู้ และไม่จำกัดเพียงการเรียนรู้เฉพาะในโรงเรียน มหาวิทยาลัยหรือสถาบันต่าง ๆ เท่านั้น แต่สามารถเข้าถึงแหล่งความรู้อย่างไร้พรมแดน
ภายหลังจากพิธีเปิดงาน รองนายกรัฐมนตรีและรัฐมนตรีว่ากระทรวงการต่างประเทศ และรัฐมนตรีว่าการกระทรวงอุดมศึกษา วิทยาศาสตร์และนวัตกรรมยังได้ร่วมเยี่ยมชมบูธที่จัดแสดงนิทรรศการของสถานเอกอัครราชทูตต่างประเทศ และหน่วยงานต่าง ๆ ที่เข้าร่วมงานในครั้งนี้ รวมทั้งให้กำลังใจแก่เด็กและเยาวชนที่มาร่วมงานจำนวนมาก
สำหรับรางวัล Prime Minister’s Science Award 2023 นั้น เพื่อเชิดชูเกียรติให้แก่เยาวชนและครูผู้สอนที่มีผลงานโดดเด่นระดับชาติในด้านด้านวิทยาศาสตร์และเทคโนโลยี ซึ่งจะเป็นแรงบันดาลใจให้เยาวชนและครูอื่น ๆ มุ่งมั่นพัฒนาฝีมือ และความคิดสร้างสรรค์ในการสร้างนวัตกรรมใหม่ ๆ เพื่อช่วยขับเคลื่อนประเทศไทยให้ก้าวหน้าต่อไป

ที่มา : https://www.thaigov.go.th/news/contents/details/71256