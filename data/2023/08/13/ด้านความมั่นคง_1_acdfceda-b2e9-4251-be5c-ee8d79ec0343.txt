รัฐบาลไทย-ข่าวทำเนียบรัฐบาล-ปลัด มท.-นายกแม่บ้าน มท. ชวนลูก ๆ พาแม่ช้อป “สินค้าบริโภคคู่ครัวเรือน ราคาสุดพิเศษ” กับ “ร้านค้าชุมชนมหาดไทย” ในงาน “สีสรรพรรณไม้ เทิดไท้บรมราชินีนาถ สืบสาน รักษา และต่อยอด 


วันเสาร์ที่ 12 สิงหาคม 2566
12/08/2566
พิมพ์
ปลัด มท.-นายกแม่บ้าน มท. ชวนลูก ๆ พาแม่ช้อป “สินค้าบริโภคคู่ครัวเรือน ราคาสุดพิเศษ” กับ “ร้านค้าชุมชนมหาดไทย” ในงาน “สีสรรพรรณไม้ เทิดไท้บรมราชินีนาถ สืบสาน รักษา และต่อยอด
ปลัด มท.-นายกแม่บ้าน มท. ชวนลูก ๆ พาแม่ช้อป “สินค้าบริโภคคู่ครัวเรือน ราคาสุดพิเศษ” กับ “ร้านค้าชุมชนมหาดไทย” ในงาน “สีสรรพรรณไม้ เทิดไท้บรมราชินีนาถ สืบสาน รักษา และต่อยอด ป่าเล็กในเมืองใหญ่” ถึงวันที่ 15 สิงหาคมศกนี้ ที่สวนสมเด็จพระนางเจ้าสิริกิติ์
ปลัด มท.-นายกแม่บ้าน มท. ชวนลูก ๆ พาแม่ช้อป “สินค้าบริโภคคู่ครัวเรือน ราคาสุดพิเศษ” กับ “ร้านค้าชุมชนมหาดไทย” ในงาน “สีสรรพรรณไม้ เทิดไท้บรมราชินีนาถ สืบสาน รักษา และต่อยอด ป่าเล็กในเมืองใหญ่” ถึงวันที่ 15 สิงหาคมศกนี้ ที่สวนสมเด็จพระนางเจ้าสิริกิติ์ เขตจตุจักร กรุงเทพฯ
วันนี้ (12 ส.ค. 66) นายสุทธิพงษ์ จุลเจริญ ปลัดกระทรวงมหาดไทย เปิดเผยว่า เนื่องในโอกาสมหามงคลเฉลิมพระชนมพรรษา สมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง 12 สิงหาคม 2566 กระทรวงมหาดไทยและสมาคมแม่บ้านมหาดไทย น้อมสำนึกในพระมหากรุณาธิคุณอันหาที่สุดมิได้ที่สมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ทรงปฏิบัติบำเพ็ญพระราชกรณียกิจนานัปการเคียงข้างพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร เป็นระยะเวลากว่า 70 ปี อย่างหลากหลายด้านเป็นอเนกประการ โดยเฉพาะอย่างยิ่ง พระราชกรณียกิจด้านทรัพยากรธรรมชาติและสิ่งแวดล้อม ดังพระราชดำรัสองค์สำคัญที่ทรงตรัสว่า “พระเจ้าอยู่หัวเป็นน้ำ ฉันจะเป็นป่า ป่าที่ถวายความจงรักภักดีต่อน้ำ พระเจ้าอยู่หัวสร้างอ่างเก็บน้ำ ฉันจะสร้างป่า” อันแสดงถึงพระราชปณิธานอันแรงกล้าที่จะทรงงานด้านการอนุรักษ์ป่า ซึ่งเป็นแหล่งต้นน้ำ เพื่อสนับสนุนการทรงงานของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร และได้รับการสืบสาน รักษา และต่อยอด โดยพระบาทสมเด็จพระเจ้าอยู่หัว และพระบรมวงศานุวงศ์ทุกพระองค์ตราบจนถึงทุกวันนี้ ยังผลซึ่งความอุดมสมบูรณ์ของทรัพยากรธรรมชาติ การเสริมสร้างพลังแห่งความรัก ความสามัคคี ในการแสดงออกซึ่งการปกป้องและดูแลผืนป่า และการร่วมกันเพิ่มพื้นที่ป่าไม้ให้เขียวขจี สร้างอากาศที่บริสุทธิ์ สร้างคุณภาพชีวิตที่ดีให้กับประเทศไทยและโลกใบเดียวนี้
“เพื่อเป็นการร่วมสำนึกในพระมหากรุณาธิคุณและน้อมนำพระราชปณิธานของสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ในด้านทรัพยากรธรรมชาติและสิ่งแวดล้อม กระทรวงมหาดไทยและสมาคมแม่บ้านมหาดไทยได้รับเกียรติจากมูลนิธิสวนสมเด็จพระนางเจ้าสิริกิติ์ฯ ภายใต้การนำของนายจรัลธาดา กรรณสูต องคมนตรี ในฐานะประธานมูลนิธิฯ ได้ร่วมเป็นภาคีเครือข่ายร่วมกับ 25 องค์กร จัดงาน “สีสรรพรรณไม้ เทิดไท้บรมราชินีนาถ สืบสาน รักษา และต่อยอด ป่าเล็กในเมืองใหญ่” เพื่อเฉลิมพระเกียรติสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง เนื่องในโอกาสทรงเจริญพระชนมายุครบ 91 พรรษา ในวันที่ 12 สิงหาคม 2566 ระหว่างวันที่ 10 - 15 สิงหาคม 2566 ตั้งแต่เวลา 10.00 – 20.00 น. ณ สวนสมเด็จพระนางเจ้าสิริกิติ์ฯ เขตจตุจักร กรุงเทพมหานคร ซึ่งภายในงานทุกท่านจะได้ร่วมเป็นส่วนหนึ่งในการ "สืบสาน รักษา และต่อยอด ป่าเล็กในเมืองใหญ่" ผ่านนิทรรศการต่าง ๆ อาทิ นิทรรศการ "น้ำพระทัย ผ่านเส้นใย ให้อาชีพ" ที่จัดแสดงให้ความรู้เรื่องเส้นไหมและเส้นใยต่าง ๆ อันเป็นสายพระเนตรแห่งพระมหากรุณาธิคุณที่ทรงรื้อฟื้นศิลปหัตถกรรมภูมิปัญญาด้านการส่งเสริมผ้าไทยจนพลิกฟื้นคืนชีวิตต่อลมหายใจให้กับพี่น้องเกษตรกรสตรีไทยทั่วประเทศได้มีอาชีพเสริม มีรายได้จุนเจือครอบครัว รวมถึงยังมีการออกร้านจำหน่ายผลิตภัณฑ์ ผลิตผลจากโครงการพระราชดำริ โครงการในพระองค์ เช่น โครงการฟาร์มตัวอย่าง โครงการหลวง พระตำหนักสวนปทุม และมูลนิธิอาสาเพื่อนพึ่ง (ภาฯ) ยามยาก เป็นต้น” นายสุทธิพงษ์ฯ กล่าว
ดร.วันดี กุญชรยาคง จุลเจริญ นายกสมาคมแม่บ้านมหาดไทย กล่าวว่า สมาคมแม่บ้านมหาดไทยและกระทรวงมหาดไทย ได้รับโอกาสให้ร่วมออกร้าน “ร้านค้าชุมชนกระทรวงมหาดไทย – สมาคมแม่บ้านมหาดไทย” ด้วยความมุ่งมั่นตั้งใจที่จะจำหน่ายสินค้าบริโภค เพื่อบรรเทาความเดือดร้อนของพี่น้องประชาชน หลายรายการ “6 สินค้าคู่ครัวเรือน ราคาสุดพิเศษ ช่วยลดค่าครองชีพ” ซึ่งเป็นสินค้าที่มีความจำเป็นในการบริโภคภายในครัวเรือน ทั้งข้าวสาร-อาหารแห้ง เครื่องปรุง ฯลฯ บางรายการลดราคามากกว่า 50% ได้แก่
1) ข้าวหอมมะลิ ถุง 5 กิโลกรัม ราคาปกติ 209 บาท ขาย 100.- บาท
2) ไข่ไก่เบอร์ 3 แผง 30 ฟอง ราคาปกติ 137 บาท ขาย 70.- บาท
3) น้ำมันพืช ขวด 1 ลิตร ราคาปกติ 63 บาท ขาย 35.- บาท
4) น้ำตาลทราย ถุงละ 1 กิโลกรัม ราคาปกติ 24 บาท ขาย 15.- บาท
5) ไชโป๊หวานแม่กิมฮวย ราชบุรี 200 กรัม ราคาปกติ 55 บาท ขาย 20.- บาท
6) กะปิแท้จากคลองโคน กระปุก 500 กรัม ราคาปกติ 85 บาท ขาย 30.- บาท
“ขอเชิญชวนพี่น้องประชาชน โดยเฉพาะอย่างยิ่งในช่วงสัปดาห์วันแม่แห่งชาติศกนี้ เชิญชวนลูก ๆ ได้พาคุณแม่มาร่วมเลือกซื้อสินค้าร้านค้าชุมชน กระทรวงมหาดไทย – สมาคมแม่บ้านมหาดไทย ในงาน “สีสรรพรรณไม้ เทิดไท้บรมราชินีนาถ สืบสาน รักษา และต่อยอด ป่าเล็กในเมืองใหญ่” ระหว่างวันที่ 10 - 15 สิงหาคม 2566 เวลา 10.00 – 20.00 น. ณ สวนสมเด็จพระนางเจ้าสิริกิติ์ เขตจตุจักร กรุงเทพฯ เพื่อร่วมสำนึกในพระมหากรุณาธิคุณของสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง พระผู้ทรงห่วงใยพสกนิกรชาวไทย และร่วมชม ช้อป สินค้าประเภทต่าง ๆ และสินค้าในร้านค้าชุมชนเพื่อลดค่าครองชีพ โดยพร้อมเพรียงกัน” ดร.วันดีฯ กล่าวเพิ่มเติม

ที่มา : https://www.thaigov.go.th/news/contents/details/71246