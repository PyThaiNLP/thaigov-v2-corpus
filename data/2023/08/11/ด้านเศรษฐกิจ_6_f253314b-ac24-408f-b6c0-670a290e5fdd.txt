รัฐบาลไทย-ข่าวทำเนียบรัฐบาล-หัวหน้าผู้ตรวจฯ วิษณุ นั่งหัวโต๊ะหารือแนวทางการขับเคลื่อนบทบาทภารกิจและโครงสร้างการแบ่งส่วนราชการภายใน สปอ.


วันศุกร์ที่ 11 สิงหาคม 2566
11/08/2566
พิมพ์
หัวหน้าผู้ตรวจฯ วิษณุ นั่งหัวโต๊ะหารือแนวทางการขับเคลื่อนบทบาทภารกิจและโครงสร้างการแบ่งส่วนราชการภายใน สปอ.
หัวหน้าผู้ตรวจฯ วิษณุ นั่งหัวโต๊ะหารือแนวทางการขับเคลื่อนบทบาทภารกิจและโครงสร้างการแบ่งส่วนราชการภายใน สปอ.
วันที่ 10 สิงหาคม 2566 นายวิษณุ ทับเที่ยง หัวหน้าผู้ตรวจราชการกระทรวงอุตสาหกรรม (หน.ผตร.อก.) เป็นประธานการประชุมหารือการปรับปรุงบทบาทภารกิจและโครงสร้างการแบ่งส่วนราชการภายในสำนักงานปลัดกระทรวงอุตสาหกรรม (สปอ.) โดยมีนายเดชา จาตุธนานันท์ ผู้ตรวจราชการกระทรวงอุตสาหกรรม ผู้อำนวยการกองต่างๆ ของ สปอ. และสำนักงานอุตสาหกรรมจังหวัดทั่วประเทศ ร่วมประชุม ณ ห้องประชุม อก.1 ชั้น 2 อาคาร สปอ. และผ่านระบบ Zoom Meeting
โดยกลุ่มพัฒนาระบบงาน (กพบ.) ได้กล่าวถึงแนวทางการขับเคลื่อนการปรับบทบาทภารกิจ และโครงสร้างส่วนราชการ รวมถึงกฎกระทรวงแบ่งส่วนราชการสำนักงานปลัดกระทรวงอุตสาหกรรม พ.ศ.2560 ทั้งนี้ แนวทางการแบ่งส่วนราชการภายในหน่วยงานระดับกรม สามารถดำเนินการแบ่งได้เป็น 2 กรณี คือ กรณีที่ 1 การมอบอำนาจการแบ่งส่วนราชการภายในกรม โดยไม่เพิ่มจำนวนกอง และกรณีที่ 2 การเสนอจัดตั้งหน่วยงานเพิ่มใหม่
หน.ผตร.อก. มีข้อเสนอให้การปรับปรุงบทบาท ภารกิจของแต่ละหน่วยงานของ สปอ. ควรนำเสนอให้ครอบคลุมมากที่สุด และวิเคราะห์ ทบทวนภารกิจของหน่วยงานให้ชัดเจน และในส่วนของนโยบาย MIND ใน 4 มิติ ควรนำไปปรับให้สอดคล้องกับอำนาจหน้าที่หรือภารกิจของ สปอ. ทั้งนี้ควรยึดหลักการปฏิบัติให้ถูกต้องตามกฎหมายเป็นสำคัญ โดยมอบหมายให้ กพบ. รวบรวมนำเสนอในการประชุมครั้งหน้า
ด้านผู้อำนวยการกองกฎหมาย ให้ข้อเสนอแนะในประเด็นการปรับบทบาทหรือโครงสร้างของ สปอ. ที่การปรับปรุงจะสอดคล้องกับกฎหมาย เช่น  พ.ร.บ.ระเบียบข้าราชการพลเรือน พ.ศ. 2551 พ.ร.บ.ระเบียบบริหารราชการแผ่นดิน พ.ศ. 2534 ซึ่งต้องหารือกับหน่วยงานสำนักงานปลัดกระทรวงต่าง ๆ เพื่อนำมาเป็นแนวทางในการปรับบทบาทหรือโครงสร้างของ สปอ. ต่อไป

ที่มา : https://www.thaigov.go.th/news/contents/details/71206