รัฐบาลไทย-ข่าวทำเนียบรัฐบาล-​นายเศรษฐเกียรติฯ เข้าร่วมประชุมคณะกรรมการที่ปรึกษาผู้ทรงคุณวุฒิฝนหลวง ครั้งที่ 2/2566


วันศุกร์ที่ 11 สิงหาคม 2566
​นายเศรษฐเกียรติฯ เข้าร่วมประชุมคณะกรรมการที่ปรึกษาผู้ทรงคุณวุฒิฝนหลวง ครั้งที่ 2/2566
​นายเศรษฐเกียรติฯ เข้าร่วมประชุมคณะกรรมการที่ปรึกษาผู้ทรงคุณวุฒิฝนหลวง ครั้งที่ 2/2566
นายเศรษฐเกียรติ กระจ่างวงษ์ รองปลัดกระทรวงเกษตรและสหกรณ์ ได้รับมอบหมายจากปลัดกระทรวงเกษตรและสหกรณ์ ให้เป็นผู้แทนเข้าร่วมประชุมคณะกรรมการที่ปรึกษาผู้ทรงคุณวุฒิฝนหลวง ครั้งที่ 2/2566 โดยมีพลอากาศเอกชลิต พุกผาสุข องคมนตรี เป็นประธาน และนายจรัลธาดา กรรณสูต องคมนตรี เข้าร่วมประชุม พร้อมด้วยคณะกรรมการฯ ที่ปรึกษาผู้ทรงคุณวุฒิฝนหลวง เข้าร่วม ณ ห้องประชุมเทวกุล ชั้น 6 กรมฝนหลวงและการบินเกษตร
สำหรับการประชุมดังกล่าว มีวัตถุประสงค์เพื่อรับทราบข้อมูลสภาพอากาศและการพยากรณ์อากาศ โดยมีปริมาณฝนทั้งประเทศ ต่ำกว่าค่าปกติ 19% (ค่าปกติ 828.7 มม.) ปริมาณฝน 673.3 มม.(ฝนหายไป 155.4 มม.) การบริหารจัดการน้ำในพื้นที่เขตชลประทานช่วงปลายฤดูฝน ปี 2566 มีปริมาณน้ำเก็บกักในอ่างเก็บน้ำขนาดใหญ่ 37,580 ล้าน ลบ.ม. น้อยกว่าปีที่แล้ว 2,711 ล้าน ลบ.ม. ปริมาณน้ำใช้การทั้งประเทศ 16,299 ล้าน ลบ.ม. น้อยกว่าปีที่แล้ว 3,013 ล้าน ลบ.ม. ผลการปฏิบัติการฝนหลวง เพื่อแก้ปัญหาภัยแล้งและภัยพิบัติ ประจำปี 2566 ตั้งหน่วยปฏิบัติการฝนหลวงทั้งสิ้น 18 หน่วย ขึ้นปฏิบัติการฝนหลวงรวม 140 วัน วันฝนตกจากการปฏิบัติการ คิดเป็นร้อยละ 86.4 พื้นที่ได้รับประโยชน์จากการปฏิบัติการฝนหลวง 176.38 ล้านไร่ โครงการโปรยเมล็ดพันธุ์พืช สร้างผืนป่า เสริมความชื้น เพิ่มโอกาสการทำฝน ได้รับการสนับสนุนเมล็ดพันธุ์จากกรมป่าไม้ จำนวน 12 ชนิด รวม 800 กิโลกรัม กิจกรรมการปั้นดินหุ้มเมล็ดพันธุ์ และการโปรยเมล็ดพันธุ์พืชทางอากาศในพื้นที่อุทยานแห่งชาติและเขตรักษาพันธุ์สัตว์ป่าทั่วประเทศ รวม 8 แห่ง
นอกจากนี้ ที่ประชุมยังรับทราบความก้าวหน้าการดำเนินงานด้านวิจัย โครงการที่ดำเนินการเสร็จสิ้นแล้ว ได้แก่ โครงการวิจัยและพัฒนาการประยุกต์ใช้เทคโนโลยีการพ่นสารจากพื้นสู่ก้อนเมฆ โครงการวิจัยและพัฒนาเครื่องบินเป้าอากาศไร้นักบิน เพื่อสนับสนุนการปฏิบัติการฝนหลวงเมฆอุ่น โครงการวิจัยและพัฒนาจรวดดัดแปรสภาพอากาศ และโครงการการใช้สารฝนหลวงทางเลือกสำหรับการปฏิบัติการฝนหลวง เพื่อขยายผลการใช้สารฝนหลวงทางเลือกในการปฏิบัติการฝนหลวง อยู่ระหว่างดำเนินงานวิจัย
ทั้งนี้ คณะกรรมการฯ เห็นชอบการบูรณาการความร่วมมือของกรมฝนหลวงและการบินเกษตร กับกองทัพบก  โดยให้เสนอผู้แทนจากกองทัพบกร่วมเป็นคณะกรรมการที่ปรึกษาผู้ทรงคุณวุฒิฝนหลวง ทั้งนี้กรมฝนหลวงและการบินเกษตร จะดำเนินการเสนอคณะรัฐมนตรีเพื่อให้ความเห็นชอบต่อไป

ที่มา : https://www.thaigov.go.th/news/contents/details/71223