รัฐบาลไทย-ข่าวทำเนียบรัฐบาล-​รองโฆษกรัฐบาลเชิญชวนประชาชนร่วมกิจกรรมวันแม่แห่งชาติ 12 สิงหาคม 2566 


วันศุกร์ที่ 11 สิงหาคม 2566
11/08/2566
พิมพ์
​รองโฆษกรัฐบาลเชิญชวนประชาชนร่วมกิจกรรมวันแม่แห่งชาติ 12 สิงหาคม 2566
​รองโฆษกรัฐบาลเชิญชวนประชาชนร่วมกิจกรรมวันแม่แห่งชาติ 12 สิงหาคม 2566
วันที่ 11 สิงหาคม 2566 นางสาวรัชดา ธนาดิเรก รองโฆษกประจำสำนักนายกรัฐมนตรี เปิดเผยว่า เนื่องในวันเฉลิมพระชนมพรรษา สมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง วันที่ 12 สิงหาคมของทุกปี ทุกภาคส่วนน้อมสำนึกในพระมหากรุณาธิคุณ ร่วมจัดกิจกรรมตามสถานที่ต่าง ๆ เช่น อุทยานแห่งชาติ เขตรักษาพันธุ์สัตว์ป่า และเขตห้ามล่าสัตว์ป่า กรมอุทยานแห่งชาติ สัตว์ป่า และพันธุ์พืช กระทรวงทรัพยากรธรรมชาติและสิ่งแวดล้อม ยกเว้นค่าบริการในการเข้าชมในเขตรักษาพันธุ์สัตว์ป่า เขตห้ามล่าสัตว์ป่า และอุทยานแห่งชาติทุกแห่ง เปิดให้คนไทยเข้าได้ฟรี วันที่ 12 สิงหาคม 2566 “วันแม่แห่งชาติ” เฉพาะบุคคลชาวไทยและยานพาหนะ เพื่อเทิดพระเกียรติและน้อมถวายความจงรักภักดี รวมถึงสนองต่อพระราชกรณียกิจด้านการอนุรักษ์ทรัพยากรธรรมชาติ ส่งเสริมและสนับสนุนให้ประชาชนได้ศึกษาเรียนรู้เกี่ยวกับการอนุรักษ์ธรรมชาติ ตลอดจนด้านนันทนาการและพักผ่อนหย่อนใจ
ขณะที่กรุงเทพมหานคร ร่วมกับการท่องเที่ยวแห่งประเทศไทย หรือ ททท. ภาคีภาครัฐและเอกชน จัดการแสดงม่านน้ำ “แม่แห่งแผ่นดิน ผู้ทรงพระมหากรุณาธิคุณ” เฉลิมพระเกียรติสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง เนื่องในโอกาสทรงเจริญพระชนมพรรษา 91 พรรษา ในระหว่างวันที่ 11 - 31 สิงหาคมนี้ ณ อุทยานเบญจสิริ เนื้อหาการจัดแสดงถ่ายทอดเรื่องราวพระราชประวัติ พระอัจฉริยภาพ และพระราชกรณียกิจต่าง ๆ ในสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ที่มีต่อปวงชนชาวไทยมาอย่างยาวนาน ซึ่งปวงชนชาวไทยจะได้ชื่นชมพระบารมีผ่านพระฉายาลักษณ์ในการแสดงม่านน้ำพุในครั้งนี้ โดยประชาชนทั่วไปสามารถเข้ารับชมการแสดงม่านน้ำ “แม่แห่งแผ่นดิน ผู้ทรงพระมหากรุณาธิคุณ” ที่อุทยานเบญจสิริ ถนนสุขุมวิท ได้โดยไม่มีค่าใช้จ่าย ระหว่างวันที่ 11 สิงหาคม ถึง 31 สิงหาคมนี้ มีการจัดแสดงวันละ 3 รอบ 19.00 น. 20.00 น. และ 21.00 น.ของทุกวัน ซึ่งรัฐบาลโดย ททท. หวังว่าการจัดงานเฉลิมพระเกียรติฯ ในครั้งนี้ จะเป็นก้าวสำคัญในการกระตุ้น ฟื้นฟูเศรษฐกิจด้านการท่องเที่ยวภายในประเทศไทย
นางสาวรัชดาฯ กล่าวต่อไปว่า นอกจากนี้ กรุงเทพมหานครพร้อมด้วยมูลนิธิสวนสมเด็จพระนางเจ้าสิริกิติ์ฯ และ 26 องค์กรภาคีเครือข่ายจัดงาน “สีสรรพรรณไม้ เทิดไท้บรมราชินีนาถ” ครั้งที่ 15 ระหว่างวันที่ 10 - 15 สิงหาคม 2566 ระหว่างเวลา 10.00 - 20.00 น. ณ สวนสมเด็จพระนางเจ้าสิริกิติ์ฯ เขตจตุจักร ภายใต้แนวคิด “สืบสาน รักษา และต่อยอด ป่าเล็กในเมืองใหญ่” เพื่อเฉลิมพระเกียรติและน้อมรำลึกถึงพระมหากรุณาธิคุณในสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ซึ่งกรุงเทพมหานคร ได้ปรับภูมิทัศน์สถานที่จัดงานภายในสวนสมเด็จพระนางเจ้าสิริกิติ์ฯ ด้วยไม้ดอกไม้ประดับหลากสีสัน อาทิ ปทุมมา ดาวเรือง บานชื่น สร้อยไก่ แพงพวย ดาวกระจาย และซัลเวีย รวมจำนวนกว่า 200,000 ต้น เพื่อสร้างบรรยากาศและสีสันภายในงานให้สวยงามละลานตา สำหรับการจัดแสดงนิทรรศการจากหน่วยงานต่าง ๆ ประกอบด้วย การจัดแสดงนวัตกรรมจากผลผลิตทางการเกษตร การจำหน่ายผลิตภัณฑ์จากโครงการพระราชดำริและเกษตรกรจากทั่วประเทศ การแสดงพรรณไม้หายาก การประกวดปลากัด การแสดงดนตรีในสวน การประกวดพรรณไม้โดยมูลนิธิสวนสมเด็จพระนางเจ้าสิริกิติ์ฯ แบ่งเป็น 9 ประเภท ได้แก่ บอนสี แก้วกาญจนา ชวนชม โป๊ยเซียน ลิ้นมังกร โกสน พญามังกร หน้าวัวใบ การแจกต้นไม้ฟรีโดยกรมป่าไม้ อาทิ ชมพูพันธุ์ทิพย์ พะยูง ยางนา มะขามป้อม ทองอุไร ฯลฯ ให้ผู้เที่ยวชมงานนำกลับไปปลูกที่บ้านเพื่อเพิ่มพื้นที่สีเขียว เป็นต้น
“ขอเชิญชวนประชาชนและนักท่องเที่ยวร่วมกิจกรรมวันแม่แห่งชาติในปีนี้ ที่หลายหน่วยงานภาครัฐจัดขึ้น โดยไม่เสียค่าใช้จ่าย อย่างไรก็ตามเนื่องจากช่วงนี้อยู่ในฤดูฝน อย่าลืมเช็กสภาพภูมิอากาศ พกร่ม หรือเสื้อกันฝนติดตัวไปด้วย เพื่อจะได้ท่องเที่ยวกันได้อย่างเต็มที่” นางสาวรัชดาฯ กล่าว

ที่มา : https://www.thaigov.go.th/news/contents/details/71200