รัฐบาลไทย-ข่าวทำเนียบรัฐบาล-รองปลัด กษ. ‘เศรษฐเกียรติ’ หารือ JAEC ยกระดับการฝึกงานผู้นำเยาวชนเกษตรไทยในญี่ปุ่น


วันพฤหัสบดีที่ 10 สิงหาคม 2566
รองปลัด กษ. ‘เศรษฐเกียรติ’ หารือ JAEC ยกระดับการฝึกงานผู้นำเยาวชนเกษตรไทยในญี่ปุ่น
รองปลัด กษ. ‘เศรษฐเกียรติ’ หารือ JAEC ยกระดับการฝึกงานผู้นำเยาวชนเกษตรไทยในญี่ปุ่น
เมื่อวันที่ 9 สิงหาคม 2566 เวลา 10.00 น. (ตามเวลาท้องถิ่น) นายเศรษฐเกียรติ กระจ่างวงษ์ รองปลัดกระทรวงเกษตรและสหกรณ์ และคณะเจ้าหน้าที่ฝ่ายไทยที่เกี่ยวข้อง เข้าร่วมการประชุมหารือแนวทางการพัฒนาโครงการฝึกงานแในประเทศญี่ปุ่น โดยมีนายทาคาชิ โยชิคาวะ (Mr.Takashi Yoshikawa) ผู้อำนวยการบริหารสภาการแลกเปลี่ยนด้านการเกษตรแห่งประเทศญี่ปุ่น (The Japan Agricultural Exchange Council: JAEC) และคณะ ณ สำนักงาน JAEC กรุงโตเกียว ประเทศญี่ปุ่น และผ่านการประชุมระบบออนไลน์
รองปลัดกระทรวงเกษตรและสหกรณ์ กล่าวว่า โครงการดังกล่าวมีความสำคัญกับไทยเป็นอย่างมาก โดยตั้งแต่ปี 2526 เป็นต้นมา มีผู้นำเยาวชนเกษตรไทยที่เข้าร่วมโครงการนี้มาแล้ว 41 รุ่น จำนวนผู้นำเยาวชนเกษตรเข้าร่วมมากกว่า 679 คน ซึ่งปัจจุบันมีความจำเป็นต้องพลิกโฉมโครงการให้สอดคล้องกับสถานการณ์ปัจจุบันและมีความเข้มข้นมากยิ่งขึ้น ตั้งแต่ระบบการคัดเลือกเยาวชนเกษตร การอบรมเตรียมความพร้อม การประเมินศักยภาพ และการแลกเปลี่ยนข้อมูลระหว่างเยาวชนเกษตรของไทยและครอบครัวของญี่ปุ่น พร้อมทั้งผลักดันให้ขยายช่วงอายุของเยาวชนเกษตรไทยที่สนใจเข้าร่วมโครงการ เพื่อเป็นการเพิ่มโอกาสให้แก่เยาวชนเกษตรของไทยที่มีประสิทธิภาพและความสามารถสูงได้มาฝึกงานในประเทศญี่ปุ่นอย่างจริงจัง ทั้งนี้ ทั้งสองฝ่ายเห็นควรให้มีการเสริมสร้างและยกระดับการดำเนินการของเยาวชนเกษตรไทยทุกรุ่น โดยจะส่งเสริมให้มีการจับคู่ธุรกิจ (Business matching) ระหว่างผู้นำเยาวชนเกษตรไทยที่จบการอบรมจากโครงการฯ แล้วนำเอาความรู้ไปผลิตสินค้าเกษตรคุณภาพสูง เพื่อจำหน่ายให้กับบริษัทผู้ผลิตอาหารของญี่ปุ่นที่ตั้งอยู่ในประเทศไทย
จากนั้น รองปลัดกระทรวงเกษตรฯ ได้ลงพื้นที่ตรวจติดตามการปฏิบัติงาน รวมทั้งให้โอวาทแก่ผู้นำเยาวชนเกษตรไทย ได้แก่ นางสาวภัณฑิรา มุศิริ ซึ่งอยู่ระหว่างการปฏิบัติงาน ณ บ้านของนายยูอิจิ ฮะโตริ (Yuichi Hatori) ในจังหวัดไซตะมะ ประเทศญี่ปุ่น ทั้งนี้ นายเศรษฐเกียรติ ได้ให้คำปรึกษา คำแนะนำ และสร้างขวัญกำลังใจให้แก่ผู้นำเยาวชนเกษตรไทย พร้อมเน้นย้ำให้มีความตั้งใจในการปฏิบัติงาน และเก็บเกี่ยวประสบการณ์เพื่อนำไปประยุกต์ใช้กับการทำการเกษตรในประเทศไทยต่อไป

ที่มา : https://www.thaigov.go.th/news/contents/details/71192