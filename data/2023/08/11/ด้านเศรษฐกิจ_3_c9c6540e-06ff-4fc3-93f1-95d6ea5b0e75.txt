รัฐบาลไทย-ข่าวทำเนียบรัฐบาล-รัฐมนตรีฯ อนุชา ต้อนรับนายกรัฐมนตรี ลงพื้นที่ตรวจเยี่ยมความคืบหน้าโครงการก่อสร้างท่าเรืออุตสาหกรรมมาบตาพุด ระยะที่ 3


วันศุกร์ที่ 11 สิงหาคม 2566
11/08/2566
พิมพ์
รัฐมนตรีฯ อนุชา ต้อนรับนายกรัฐมนตรี ลงพื้นที่ตรวจเยี่ยมความคืบหน้าโครงการก่อสร้างท่าเรืออุตสาหกรรมมาบตาพุด ระยะที่ 3
รัฐมนตรีฯ อนุชา ต้อนรับนายกรัฐมนตรี ลงพื้นที่ตรวจเยี่ยมความคืบหน้าโครงการก่อสร้างท่าเรืออุตสาหกรรมมาบตาพุด ระยะที่ 3
เมื่อวันที่ 9 สิงหาคม 2566 นายอนุชา นาคาศัย รัฐมนตรีประจำสำนักนายกรัฐมนตรี รักษาราชการแทนรัฐมนตรีว่าการกระทรวงอุตสาหกรรม ให้การต้อนรับ พล.อ.ประยุทธ์ จันทร์โอชา นายกรัฐมนตรี ลงพื้นที่ตรวจเยี่ยมและติดตามความก้าวหน้าโครงการพัฒนาท่าเรืออุตสาหกรรมมาบตาพุด ระยะที่ 3 ซึ่งเป็นหนึ่งในโครงการของ EEC Project List ที่มีความก้าวหน้าโครงการมากที่สุดในวันนี้ โดยมีนายวีริศ อัมระปาล ผู้ว่าการการนิคมอุตสาหกรรมแห่งประเทศไทย กล่าวรายงาน และมีคณะรัฐมนตรี พร้อมด้วยคณะผู้บริหารการนิคมอุตสาหกรรมแห่งประเทศไทย เข้าร่วมด้วย ณ ห้อง 501 อาคารสำนักงานท่าเรืออุตสาหกรรมมาบตาพุด จังหวัดระยอง
รัฐบาลได้มอบหมายให้ การนิคมอุตสาหกรรมแห่งประเทศไทย (กนอ.) หน่วยงานรัฐวิสาหกิจ ในกำกับของกระทรวงอุตสาหกรรม เป็นผู้ดำเนินการภายใต้แผนงานหลักของการพัฒนาพื้นที่บริเวณชายฝั่งทะเลตะวันออก หรือ Eastern Seaboard โดยเริ่มก่อสร้างท่าเรืออุตสาหกรรมมาบตาพุดในปี 2532 ซึ่ง กนอ. ได้พัฒนาท่าเรืออุตสาหกรรมมาบตาพุดมาแล้ว 2 ระยะ สำหรับโครงการท่าเรืออุตสาหกรรมมาบตาพุดระยะที่ 3 คณะรัฐมนตรีได้มีมติอนุมัติโครงการเมื่อวันที่ 30 ตุลาคม 2561 ตามแผนการพัฒนาโครงสร้างพื้นฐานภายในเขตพัฒนาพื้นที่พิเศษภาคตะวันออก (EEC Project) ซึ่งมีวัตถุประสงค์เพื่อรองรับการเติบโตของผลิตภัณฑ์ปิโตรเคมีในอนาคต และเพิ่มขีดความสามารถและความจุในการขนถ่ายก๊าซธรรมชาติและสินค้าเหลว ซึ่งเป็นการส่งเสริมศักยภาพของพื้นที่ในการเป็นพื้นที่ยุทธศาสตร์ สำหรับการนำเข้าก๊าซธรรมชาติเหลว LNG เพื่อสร้างความมั่นคงด้านพลังงานของประเทศต่อไปในอนาคต โดยปัจจุบันความคืบหน้าโครงการก่อสร้างท่าเรืออุตสาหกรรมมาบตาพุด ระยะที่ 3 ดำเนินการแล้ว 58.42%

ที่มา : https://www.thaigov.go.th/news/contents/details/71198