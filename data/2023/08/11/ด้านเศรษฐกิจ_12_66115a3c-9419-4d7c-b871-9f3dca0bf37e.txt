รัฐบาลไทย-ข่าวทำเนียบรัฐบาล-12 สิงหาคมนี้ บขส. มอบส่วนลดค่าโดยสารให้ลูกค้าสมาชิก บขส. Card “99 บาท” เฉพาะจองออนไลน์เท่านั้น พร้อมกำชับทุกฝ่ายอำนวยความสะดวกประชาชนเดินทางในช่วงวันหยุด 12 - 14  สิงหาคมนี้ 


วันศุกร์ที่ 11 สิงหาคม 2566
12 สิงหาคมนี้ บขส. มอบส่วนลดค่าโดยสารให้ลูกค้าสมาชิก บขส. Card “99 บาท” เฉพาะจองออนไลน์เท่านั้น พร้อมกำชับทุกฝ่ายอำนวยความสะดวกประชาชนเดินทางในช่วงวันหยุด 12 - 14  สิงหาคมนี้
....
นายสัญลักข์ ปัญวัฒนลิขิต กรรมการผู้จัดการใหญ่ บริษัท ขนส่ง จำกัด (บขส.) กระทรวงคมนาคม เปิดเผยว่า ได้มอบหมายให้ฝ่ายธุรกิจเดินรถ และฝ่ายบริหารการเดินรถ เตรียมความพร้อมของพนักงาน รถโดยสาร สถานีขนส่งผู้โดยสาร ให้พร้อมบริการประชาชนเดินทางและท่องเที่ยว ในช่วงวันหยุด 12 - 14 สิงหาคม 2566 (วันแม่แห่งชาติ) เพื่อให้ประชาชนได้รับการอำนวยความสะดวก ด้วยความรวดเร็ว และปลอดภัย มีรถโดยสารให้บริการเพียงพอกับความต้องการเดินทาง โดย บขส. พร้อมให้บริการเดินรถในเส้นทางต่าง ๆ รวม 68 เส้นทาง ประกอบด้วย ภาคตะวันออกเฉียงเหนือและภาคตะวันออก จำนวน 26 เส้นทาง 56 เที่ยววิ่ง ภาคเหนือ จำนวน 18 เส้นทาง 60 เที่ยววิ่ง และภาคใต้ จำนวน 24 เส้นทาง 43 เที่ยววิ่ง ผู้โดยสารสามารถสอบถามข้อมูลการเดินทางเพิ่มเติมได้ที่ บขส. Call Center 1490 ตลอด 24 ชั่วโมง
นอกจากนี้ ในวันที่ 12 สิงหาคมนี้ ซึ่งเป็นวันแม่แห่งชาติ บขส. ขอมอบส่วนลดค่าโดยสาร 99 บาท (ไม่รวมค่าธรรมเนียม) ให้ลูกค้าสมาชิก บขส. Card ที่จองตั๋วช่องทางออนไลน์ ผ่านช่องทางออนไลน์ Application : E-ticket Website บขส. : https://tcl99web.transport.co.th ในเส้นทางที่มีราคาค่าโดยสารตั้งแต่ 500 บาท ขึ้นไป ตั๋วโดยสารสามารถใช้เดินทางได้ตั้งแต่วันที่ 12 - 31 สิงหาคม 2566 และรับคะแนนสะสมเพิ่มคูณสองเมื่อจองตั๋ว บขส. ตั้งแต่วันนี้ - 16 สิงหาคม 2566
กรรมการผู้จัดการใหญ่ บขส. กล่าวเพิ่มเติมว่า เนื่องจากในระยะนี้หลายพื้นที่ในประเทศไทย โดยเฉพาะภาคเหนือและภาคตะวันออกเฉียงเหนือตอนบน มีฝนตกหนักมาก จึงได้กำชับให้พนักงานขับรถเพิ่มความระมัดระวังในการขับขี่ ใช้ความเร็วในการขับรถไม่เกิน 90 กิโลเมตรต่อชั่วโมง เมื่อเจอฝนตกหนัก สภาพถนนเปียก หรือมีน้ำท่วมขัง ให้ใช้ความเร็วลดลง รวมทั้งให้ตรวจสอบสภาพความพร้อมของรถ เช่น สภาพยาง ก้านปัดน้ำฝน ไฟหน้า - หลัง ระบบเบรก เป็นพิเศษให้พร้อมใช้งาน เพื่อป้องกันอุบัติเหตุบนท้องถนน และสร้างความมั่นใจให้ผู้โดยสารด้วย

ที่มา : https://www.thaigov.go.th/news/contents/details/71222