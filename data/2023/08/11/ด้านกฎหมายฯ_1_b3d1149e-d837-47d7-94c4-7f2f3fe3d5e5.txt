รัฐบาลไทย-ข่าวทำเนียบรัฐบาล-กระทรวงยุติธรรม โดยกรมพินิจและคุ้มครองเด็กและเยาวชน ลงนามบันทึกข้อตกลงความร่วมมือ กับ คณะนิติศาสตร์ จุฬาลงกรณ์มหาวิทยาลัย เพื่อพิทักษ์คุ้มครองสิทธิเด็กและเยาวชนกระทำผิด


วันศุกร์ที่ 11 สิงหาคม 2566
11/08/2566
พิมพ์
กระทรวงยุติธรรม โดยกรมพินิจและคุ้มครองเด็กและเยาวชน ลงนามบันทึกข้อตกลงความร่วมมือ กับ คณะนิติศาสตร์ จุฬาลงกรณ์มหาวิทยาลัย เพื่อพิทักษ์คุ้มครองสิทธิเด็กและเยาวชนกระทำผิด
กระทรวงยุติธรรม โดยกรมพินิจและคุ้มครองเด็กและเยาวชน ลงนามบันทึกข้อตกลงความร่วมมือ กับ คณะนิติศาสตร์ จุฬาลงกรณ์มหาวิทยาลัย เพื่อพิทักษ์คุ้มครองสิทธิเด็กและเยาวชนกระทำผิด
ในวันศุกร์ที่ ๑๑ สิงหาคม ๒๕๖๖ เวลา ๐๙.๓๐ น. นายสหการณ์ เพ็ชรนรินทร์ รองปลัดกระทรวงยุติธรรม เป็นประธานสักขีพยาน ในพิธีลงนามบันทึกข้อตกลงความร่วมมือระหว่าง กรมพินิจและคุ้มครองเด็กและเยาวชน กับ คณะนิติศาสตร์ จุฬาลงกรณ์มหาวิทยาลัย โดยมี พันตํารวจโท วรรณพงษ์ คชรักษ์ อธิบดีกรมพินิจและคุ้มครองเด็กและเยาวชน พร้อมด้วย ผู้ช่วยศาสตราจารย์ ดร.ปารีณา ศรีวนิชย์ คณบดีคณะนิติศาสตร์ จุฬาลงกรณ์มหาวิทยาลัย ร่วมลงนามฯ ตลอดจนผู้แทนจากหน่วยงานที่เกี่ยวข้อง และผู้มีเกียรติ เข้าร่วมเป็นสักขีพยาน ณ ห้องประชุม ๗- ๐๗ ชั้น ๗ อาคารกระทรวงยุติธรรม
สำหรับพิธีลงนามในโครงการบันทึกข้อตกลงความร่วมมือ ระหว่าง กรมพินิจและคุ้มครองเด็กและเยาวชน กับ คณะนิติศาสตร์ จุฬาลงกรณ์มหาวิทยาลัย จัดขึ้นเพื่อพิทักษ์คุ้มครองสิทธิเด็กและเยาวชนกระทำผิด ให้สอดคล้องกับอนุสัญญาว่าด้วยสิทธิเด็กที่ประเทศไทยเป็นภาคีและสนับสนุนให้เกิดการใช้ประโยชน์จากองค์ความรู้และข้อมูลเชิงวิชาการ ร่วมผลักดันข้อเสนอเชิงนโยบายระหว่างหน่วยงานและหน่วยงานที่เกี่ยวข้องในกระบวนการยุติธรรม เด็กและเยาวชน รวมถึงสนับสนุน การจัดกิจกรรมการเรียนรู้ร่วมกันด้านการออกแบบกระบวนการเรียนรู้ การจัดฝึกอบรม บุคลากรและกลไกการดำเนินงานอันเป็นประโยชน์ต่อกระบวนการยุติธรรมเด็กและเยาวชน
รองปลัดกระทรวงยุติธรรม กล่าวว่า เยาวชนที่เข้าสู่กระบวนการยุติธรรม เกิดจากพัฒนาการ หรือการหล่อหลอมที่ผิดพลาดในทุกช่วงวัย ซึ่งกระบวนการหล่อหลอมนั้นก็ส่งผลต่อความคิด จิตใจ และพฤติกรรม จนกระทั่งเกิดการกระทำความผิด เพราะฉะนั้นการแก้ไขเด็กและเยาวชนเหล่านี้ จะต้องมีสายวิชาชีพที่หลากหลายทั้ง นักจิตวิทยา นักสังคมสงเคราะห์ นักการศึกษา สาธารณสุข และนิติศาสตร์ เข้ามาร่วมบำบัด และแก้ไขสิ่งที่ถูกปลูกฝังเด็กและเยาวชนเหล่านี้มา ด้วยบริบท และสิ่งแวดล้อมที่แตกต่างกัน และอีกสิ่งสำคัญในการแก้ไข และพัฒนา คือ หลักวิชาการด้านนิติศาสตร์ ด้านกระบวนการยุติธรรม และด้านสายวิชาชีพ เพราะฉะนั้นการที่คณะนิติศาสตร์ จุฬาลงกรณ์มหาวิทยาลัย ได้ให้ความสำคัญกับเรื่องดังกล่าว ร่วมกับกรมพินิจและคุ้มครองเด็กและเยาวชน จะนำไปสู่ความสำเร็จ เนื่องจากคณะนิติศาสตร์ ประกอบด้วย นักวิชาการที่มีความรู้ ความเชี่ยวชาญ ทั้งด้านนิติศาสตร์ และกระบวนการยุติธรรม ซึ่งจะเป็นประโยชน์ต่อกรมพินิจและคุ้มครองเด็กและเยาวชนอย่างยิ่ง ที่จะได้รับโอกาสในการสนับสนุนการทำงาน พัฒนา และสร้างการเปลี่ยนแปลงให้กับเด็กและเยาวชน ขณะเดียวกันกรมพินิจและคุ้มครองเด็กและเยาวชนพร้อมเปิดพื้นที่ ให้คณะนิติศาสตร์ มาศึกษา วิเคราะห์ วิจัย และร่วมพัฒนากระบวนการ รูปแบบ วิธีการดูแลเด็กและเยาวชนเหล่านี้ และถือเป็นการสร้างบัณฑิตของคณะนิติศาสตร์ จุฬาลงกรณ์มหาวิทยาลัย ให้เป็นบัณฑิตที่มีคุณภาพ และสมบูรณ์ ตามความคาดหวังของสังคม และเพื่อจะได้ขับเคลื่อนกระบวนการยุติธรรมของประเทศให้เกิดผลสัมฤทธิ์ต่อไป

ที่มา : https://www.thaigov.go.th/news/contents/details/71219