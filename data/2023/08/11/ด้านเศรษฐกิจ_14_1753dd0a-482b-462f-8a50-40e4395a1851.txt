รัฐบาลไทย-ข่าวทำเนียบรัฐบาล-กรมทางหลวง ติดตั้งสะพานเบลี่ย์บนทางหลวงหมายเลข 105  ตอน แม่สลิดหลวง - แม่เงา จ.ตาก เพื่ออำนวยความสะดวกและบรรเทาความเดือดร้อนให้แก่ประชาชน 


วันศุกร์ที่ 11 สิงหาคม 2566
กรมทางหลวง ติดตั้งสะพานเบลี่ย์บนทางหลวงหมายเลข 105  ตอน แม่สลิดหลวง - แม่เงา จ.ตาก เพื่ออำนวยความสะดวกและบรรเทาความเดือดร้อนให้แก่ประชาชน
....
วันนี้ (11 ส.ค. 66) กรมทางหลวง (ทล.) กระทรวงคมนาคม โดยแขวงทางหลวงตากที่ 2 (แม่สอด) เปิดเผยว่า จากสถานการณ์ฝนตกหนักติดต่อกันหลายวันส่งผลให้ทางหลวงหมายเลข 105 ตอน แม่สลิดหลวง - แม่เงา ช่วง กม.139+000 - กม.139+100 ในพื้นที่ อ.ท่าสองยาง จ.ตาก เกิดการทรุดตัว แตกร้าว และมีดินสไลด์ ทำให้รถไม่สามารถผ่านได้ อีกทั้งทางหลวงสายดังกล่าวเป็นเส้นทางยุทธศาสตร์การค้าชายแดนเชื่อมประเทศไทย - เมียนมาร์ ศูนย์สร้างและบูรณะสะพานที่ 1 (พิจิตร) จึงได้บูรณาการร่วมกับแขวงทางหลวงตากที่ 2 (แม่สอด) และหมวดทางหลวงท่าสองยาง ซึ่งมีความพร้อมทั้งบุคลากร เครื่องมือ และเครื่องจักร ร่วมกันดำเนินการเข้าพื้นที่สำรวจความเสียหายและดำเนินการติดตั้งสะพานเบลี่ย์ (สะพานเหล็กชั่วคราว) ความยาวประมาณ 42 เมตร รวมงานคันทางเชิงลาดคอสะพานเหล็กชั่วคราว ยาวประมาณ 80 เมตร และงานตัดแต่งลาดเชิงเขา ความยาวประมาณ 80 เมตร เพื่อป้องกันการเกิดดินสไลด์ในบริเวณเดิมซ้ำอีก พร้อมทั้งติดตั้งอุปกรณ์อำนวยความสะดวกและความปลอดภัย เสร็จเรียบร้อย ประชาชนสามารถสัญจรไปมาได้แล้ว
ทล. ขอความร่วมมือผู้ใช้ทางห้ามรถทุกชนิดที่มีน้ำหนักเกิน 12 ตัน ขับผ่าน และขอให้ขับขี่ด้วยความระมัดระวัง ปฏิบัติตามป้ายเตือน ป้ายแนะนำ และคำแนะนำของเจ้าหน้าที่อย่างเคร่งครัด หากต้องการสอบถามข้อมูลเพิ่มเติมสามารถติดต่อได้ที่สายด่วน ทล. โทร. 1586 (โทรฟรี 24 ชม.)

ที่มา : https://www.thaigov.go.th/news/contents/details/71224