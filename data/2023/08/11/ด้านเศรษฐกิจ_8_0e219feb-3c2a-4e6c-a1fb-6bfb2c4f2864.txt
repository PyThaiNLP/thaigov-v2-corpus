รัฐบาลไทย-ข่าวทำเนียบรัฐบาล-กรมทางหลวงชนบท ซ่อมสร้างถนนสาย สข.3060 จังหวัดสงขลา เสร็จสมบูรณ์ เพื่อยกระดับการเดินทางและขนส่งสินค้าทางการเกษตร 


วันศุกร์ที่ 11 สิงหาคม 2566
กรมทางหลวงชนบท ซ่อมสร้างถนนสาย สข.3060 จังหวัดสงขลา เสร็จสมบูรณ์ เพื่อยกระดับการเดินทางและขนส่งสินค้าทางการเกษตร
ให้ประชาชนสามารถเดินทางเชื่อม 2 อำเภอ ได้อย่างสะดวกปลอดภัยมากยิ่งขึ้น
กรมทางหลวงชนบท (ทช.) กระทรวงคมนาคม โดยสำนักงานทางหลวงชนบทที่ 12 (สงขลา) ดำเนินโครงการซ่อมสร้างผิวทางแอสฟัลท์คอนกรีตงานบำรุงถนนทางหลวงชนบทสาย สข.3060 แยก ทล.408 - บ้านคูศักดิ์สิทธิ์ อำเภอนาทวี - จะนะ จังหวัดสงขลา โดยขยายผิวจราจร ก่อสร้างสะพาน 1 แห่ง ขุดกัดพื้นทางและพื้นไหล่ทางเดิม โดยวิธี Pavement In - Place Recycling ผิวจราจรกว้าง 6 เมตร ไหล่ทางกว้างข้างละ 1 - 1.5 เมตร พร้อมติดตั้งราวกันอันตราย ตั้งแต่ช่วง กม. ที่ 5+600 - 6+800 รวมระยะทาง 1.2 กิโลเมตร ใช้งบประมาณ 16.1 ล้านบาท เพื่อรองรับการขยายตัวของชุมชนในพื้นที่ พัฒนาเส้นทางคมนาคมให้เชื่อมโยงอย่างมีประสิทธิภาพ และสนับสนุนการขนส่งสินค้าทางการเกษตรให้ได้รับความสะดวกปลอดภัยมากขึ้น เนื่องจากถนนเส้นทางดังกล่าวประชาชนใช้เป็นเส้นทางเข้าสู่ชุมชน และเป็นทางเชื่อมระหว่างอำเภอนาทวี - จะนะ

ที่มา : https://www.thaigov.go.th/news/contents/details/71208