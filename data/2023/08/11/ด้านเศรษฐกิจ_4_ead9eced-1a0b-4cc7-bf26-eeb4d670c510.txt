รัฐบาลไทย-ข่าวทำเนียบรัฐบาล-รองปลัดพีรพันธ์ เป็นประธานคณะกรรมการตัดสินการประกวด Mini เลิศรัฐ และการประกวดสร้างนวัตกรรมการปรับปรุงการทำงานระดับบุคคลของ สป.กษ. มุ่งพัฒนาองค์กรสู่ Digital Office


วันศุกร์ที่ 11 สิงหาคม 2566
รองปลัดพีรพันธ์ เป็นประธานคณะกรรมการตัดสินการประกวด Mini เลิศรัฐ และการประกวดสร้างนวัตกรรมการปรับปรุงการทำงานระดับบุคคลของ สป.กษ. มุ่งพัฒนาองค์กรสู่ Digital Office
รองปลัดพีรพันธ์ เป็นประธานคณะกรรมการตัดสินการประกวด Mini เลิศรัฐ และการประกวดสร้างนวัตกรรมการปรับปรุงการทำงานระดับบุคคลของ สป.กษ. มุ่งพัฒนาองค์กรสู่ Digital Office
นายพีรพันธ์ คอทอง รองปลัดกระทรวงเกษตรและสหกรณ์ เป็นประธานการประชุมคณะกรรมการตัดสินการประกวด Mini เลิศรัฐของสำนักงานปลัดกระทรวงเกษตรและสหกรณ์ และการประกวดการสร้างนวัตกรรมการปรับปรุงการทำงานระดับบุคคลของสำนักงานปลัดกระทรวงเกษตรและสหกรณ์ ณ ห้องประชุมกระทรวงเกษตรและสหกรณ์ เพื่อส่งเสริมและพัฒนางานหน่วยงานส่วนกลางและส่วนภูมิภาคให้เกิดการสร้างสรรค์ผลงานเป็นเชิงประจักษ์ สามารถเป็นต้นแบบที่ดีในการสร้างขีดความสามารถในการแข่งขันให้แก่หน่วยงานอื่น ๆ ได้
​          สำหรับโครงการประกวด Mini เลิศรัฐของสำนักงานปลัดกระทรวงเกษตรและสหกรณ์ พ.ศ. 2566 ได้แบ่งการประกวดเป็น 2 มิติสำคัญ ได้แก่ 1) การพัฒนาการบริการ และ 2)  สัมฤทธิผลประชาชนมีส่วนร่วม เพื่อส่งเสริมและพัฒนางานบริการส่วนแผนงาน/โครงการของสำนักงานปลัดฯ ให้มีประสิทธิภาพตอบโจทย์แก่ประชาชน รวมถึงสะท้อนผลลัพธ์ของการดำเนินงานสอดคล้องกับการพัฒนาที่ยั่งยืน (Sustainable Development Goals : SDGs) โดยสำนักงานเกษตรและสหกรณ์จังหวัดจันทบุรี ส่งผลงานประเภทรางวัลบริการภาครัฐ : พัฒนาการบริการ ภายใต้ชื่อ "ระบบขึ้นทะเบียนนักคัด นักตัดทุเรียนออนไลน์" ซึ่งสามารถช่วยให้นักคัด นักตัดทุเรียนในพื้นที่จังหวัดจันทบุรีอยู่ในฐานระบบ และสามารถรับการสนับสนุนจากภาครัฐ เช่น การอบรม การรับข้อมูลข่าวสาร และผู้ประกอบการสามารถค้นหานักคัด นักตัดที่มีคุณภาพได้ในระบบ รวมถึงสร้างรายได้ให้กับเกษตรกร และสำนักงานเกษตรและสหกรณ์จังหวัดหนองบัวลำภู ส่งผลงานประเภทรางวัลการบริหารราชการแบบมีส่วนร่วม : สัมฤทธิผลประชาชนมีส่วนร่วม ภายใต้ชื่อ "ลด เสริม เพิ่ม เพื่อยกระดับรายได้เกษตรแปลงใหญ่ (อ้อย) กลุ่มโนนเมือง อำเภอนากลาง จังหวัดหนองบัวลำภู ด้วยการวิเคราะห์ห่วงโซ่คุณค่า" ซึ่งสามารถลดต้นทุนการผลิต จาก 12,800 บาท/ ไร่ เป็น 9,720 บาท/ไร่ ผลผลิตเพิ่มขึ้น 36% จาก 10,512.24 กิโลกรัม/ไร่ เป็น 14,300 กิโลกรัม / ไร่ เกษตรกรมีรายได้เพิ่มขึ้น 24.7% จาก 250,000 บาท เป็น 311,800 บาท จากการแปรรูปสินค้าให้มีมูลค่าเพิ่ม เน้นผลิตสินค้าที่ตรงตามความต้องการของลูกค้า และผลักดันช่องทางการจำหน่ายทางออนไลน์ให้มากขึ้น
​          ในส่วนโครงการประกวดการสร้างนวัตกรรมการปรับปรุงการทำงานระดับบุคคลของสำนักงานปลัดกระทรวงเกษตรและสหกรณ์ มีหน่วยงานภายใต้สังกัดส่งโครงการเข้าร่วมประกวด จำนวน 11 โครงการ อาทิ FAF’ Project ระบบติดตามโครงการที่ได้รับอนุมัติเงินกองทุนสงเคราะห์เกษตรกร ระบบสำนักงานดิจิทัลสำนักงานปลัดกระทรวงเกษตรและสหกรณ์ (OPSMOAC Digital Office) ระบบขึ้นทะเบียนนักคัด นักตัดทุเรียนออนไลน์ ระบบสารสนเทศเพื่อการพลิตสินค้าพืชผักมาตรฐานปลอดภัย/อินทรีย์ เป็นต้น โดยรองปลัดกระทรวงเกษตรและสหกรณ์ ให้ความเห็นว่า ควรนำข้อมูลโครงการต่าง ๆ ไปเผยแพร่ต่อเจ้าหน้าที่ในสังกัด เพื่อเป็นประโยชน์ต่อบุคลากร และพัฒนาองค์กรให้เป็น Digital Office ต่อไป

ที่มา : https://www.thaigov.go.th/news/contents/details/71199