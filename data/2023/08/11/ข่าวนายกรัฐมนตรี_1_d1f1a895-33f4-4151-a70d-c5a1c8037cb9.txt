รัฐบาลไทย-ข่าวทำเนียบรัฐบาล-นายกฯ ชื่นชมโครงการพัฒนาพื้นยางและเฟอร์นิเจอร์อัพไซเคิล สนามกีฬาลานสเก็ตน้ำแข็ง ไอวิส อินเตอร์เนชั่นแนลฯ ต้นแบบในการนำวัสดุใช้แล้วกลับมาสร้างคุณค่า เป็นมิตรต่อสิ่งแวดล้อม 


วันศุกร์ที่ 11 สิงหาคม 2566
11/08/2566
พิมพ์
นายกฯ ชื่นชมโครงการพัฒนาพื้นยางและเฟอร์นิเจอร์อัพไซเคิล สนามกีฬาลานสเก็ตน้ำแข็ง ไอวิส อินเตอร์เนชั่นแนลฯ ต้นแบบในการนำวัสดุใช้แล้วกลับมาสร้างคุณค่า เป็นมิตรต่อสิ่งแวดล้อม
นายกฯ ชื่นชมโครงการพัฒนาพื้นยางและเฟอร์นิเจอร์อัพไซเคิล สนามกีฬาลานสเก็ตน้ำแข็ง ไอวิส อินเตอร์เนชั่นแนลฯ ต้นแบบในการนำวัสดุใช้แล้วกลับมาสร้างคุณค่า เป็นมิตรต่อสิ่งแวดล้อม สอดคล้องนโยบายรัฐบาล
นางสาวทิพานัน ศิริชนะ รองโฆษกประจำสำนักนายกรัฐมนตรี เผยว่า วันนี้ (11 สิงหาคม 2566) เวลา 13.30 น. ณ ชั้น 5 อิมพีเรียล เวิลด์ สำโรง อำเภอเมืองสมุทรปราการ จังหวัดสมุทรปราการ พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เป็นประธานพิธีเปิดงาน “โครงการพัฒนาพื้นยางและเฟอร์นิเจอร์อัพไซเคิล สนามกีฬาลานสเก็ตน้ำแข็ง ไอวิส อินเตอร์เนชั่นแนล เทรนนิ่ง เซ็นเตอร์” โดยมีนายวราวุธ ศิลปอาชา รัฐมนตรีว่าการกระทรวงทรัพยากรธรรมชาติและสิ่งแวดล้อม ดร.คงกระพัน อินทรแจ้ง ประธานเจ้าหน้าที่บริหารและกรรมการผู้จัดการใหญ่ GC ดร.สีหศักดิ์ อารีราชการันย์ นายกสมาคมกีฬาฟิกเกอร์และสปีดสเก็ตติ้งแห่งประเทศไทย และ ดร.สุวรรณา ศิลปอาชา กรรมาธิการสหพันธ์สเก็ตน้ำแข็งนานาชาติ ให้การต้อนรับ
โอกาสนี้ นายกรัฐมนตรีกล่าวแสดงความยินดีกับความสำเร็จของโครงการฯ ที่ได้รับความร่วมมือและการสนับสนุนและพัฒนาจากบริษัท พีทีที โกลบอล เคมิคอล จำกัด (มหาชน) และสมาคมกีฬาฟิกเกอร์และสปีด สเก็ตติ้งแห่งประเทศไทย ภายใต้การดูแลของการกีฬาแห่งประเทศไทย กระทรวงการท่องเที่ยวและกีฬา พร้อมกล่าวว่า ที่ผ่านมารัฐบาลให้ความสำคัญในเรื่องการแก้ปัญหาโลกร้อน การปล่อยก๊าซเรือนกระจก โดยในความสำเร็จของโครงการฯ ในวันนี้มีความสอดคล้องกับนโยบายรัฐบาล 3R Reduce Reused Recycle ใช้น้อย ใช้ซ้ำ นำกลับมาใช้ใหม่ ด้วยการนำเอายางรถยนต์ ฉนวนหุ้มสายไฟฟ้าที่ใช้แล้วนำมาสร้างมูลค่า สร้างประโยชน์ และสร้างความเป็นมิตรต่อสิ่งแวดล้อม
นายกรัฐมนตรียังได้กล่าวชื่นชมโครงการฯ ถือเป็นหนึ่งในโครงการต้นแบบที่มีผลสัมฤทธิ์เชิงประจักษ์ในการนำวัสดุใช้แล้วกลับมาสร้างคุณค่า แปรรูป และพัฒนา เป็นพื้นยางและเฟอร์นิเจอร์อัพไซเคิลที่ได้มาตรฐาน ปลอดภัย และเป็นมิตรต่อสิ่งแวดล้อม ซึ่งถือเป็นการดำเนินการตามหลักเศรษฐกิจหมุนเวียนแบบครบวงจร และยังแสดงให้เห็นถึงความมุ่งมั่นของทุกภาคส่วน ที่ร่วมมือร่วมใจกันในการนำวัสดุที่ใช้แล้วมาใช้เป็นทรัพยากรหมุนเวียน เพื่อประโยชน์ต่อการพัฒนาการกีฬาของประเทศให้ก้าวหน้าขึ้นทัดเทียมมาตรฐานโลก พร้อมรู้สึกยินดีกับเยาวชนและนักกีฬาของประเทศไทย ที่ได้รับการดูแล ฝึกสอน ผ่านความร่วมมือจากภาคเอกชนชั้นนำระดับโลก
“นายกรัฐมนตรีขอบคุณทุกหน่วยงานที่เกี่ยวข้อง ที่เห็นความสำคัญในการบริหารจัดการขยะพลาสติก ด้วยการประสานความร่วมมือในการพัฒนาโครงการฯ ที่ดีให้เกิดขึ้น และหวังว่าโครงการพัฒนาพื้นยางและเฟอร์นิเจอร์อัพไซเคิล สนามกีฬาลานสเก็ตน้ำแข็งไอวิส จะเป็นประโยชน์ต่อการฝึกซ้อมของนักกีฬา และขยายผลไปยังพื้นที่อื่น ๆ ในวงกว้าง เพื่อสร้างการมีส่วนร่วมในการแก้ไขปัญหาขยะพลาสติก การเปลี่ยนวิกฤติให้เป็นโอกาสผ่านการใช้ทรัพยากรหมุนเวียน ผลักดันให้เกิดระบบเศรษฐกิจหมุนเวียนที่สมบูรณ์แบบ เพื่อรักษาทรัพยากรธรรมชาติและสิ่งแวดล้อมของประเทศไทยให้ดำรงอยู่อย่างยั่งยืน” นางสาวทิพานัน กล่าว

ที่มา : https://www.thaigov.go.th/news/contents/details/71215