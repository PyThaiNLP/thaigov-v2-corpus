รัฐบาลไทย-ข่าวทำเนียบรัฐบาล-รัฐบาลปูทางขับเคลื่อนเศรษฐกิจจังหวัดชายแดนภาคใต้ ยกระดับรายได้ต่อหัวภายใน 4 ปี ผนึกกำลังหอการค้า


วันพุธที่ 9 สิงหาคม 2566
09/08/2566
พิมพ์
รัฐบาลปูทางขับเคลื่อนเศรษฐกิจจังหวัดชายแดนภาคใต้ ยกระดับรายได้ต่อหัวภายใน 4 ปี ผนึกกำลังหอการค้า
รัฐบาลปูทางขับเคลื่อนเศรษฐกิจจังหวัดชายแดนภาคใต้ ยกระดับรายได้ต่อหัวภายใน 4 ปี ผนึกกำลังหอการค้า
วันนี้ (วันที่ 9 สิงหาคม 2566) นางสาวรัชดา ธนาดิเรก รองโฆษกประจำสำนักนายกรัฐมนตรี เปิดเผยว่า รัฐบาลทำงานต่อเนื่องตั้งเป้ายกระดับเศรษฐกิจในพื้นที่จังหวัดชายแดนใต้ โดยศูนย์อำนวยการบริหารจังหวัดชายแดนภาคใต้ (ศอ.บต.) ร่วมกับหอการค้าไทย กระทรวงการต่างประเทศ และกระทรวงพาณิชย์ และหน่วยงานที่เกี่ยวข้อง ได้ร่วมกำหนดแนวทางการขับเคลื่อนนโยบายด้านเศรษฐกิจในพื้นที่จังหวัดชายแดนภาคใต้ ซึ่งตั้งเป้าหมายยกระดับผลิตภัณฑ์มวลรวมจังหวัด (Gross Provincial Product: GPP) ตัวเลขครัวเรือนยากจน และรายได้ต่อหัวประชากร ให้ดีขึ้นภายใน 4 ปี
ทั้งนี้ ความร่วมมือระหว่างหน่วยงานรัฐ และหอการค้าไทย จะเป็นกลไกการขับเคลื่อนสู่การยกระดับคุณภาพชีวิตของประชาชนและการพัฒนาอีกหลายๆด้านในพื้นที่ โดยหอการค้าไทยจะเป็นศูนย์กลางและที่ปรึกษาการทำงานจากเครือข่ายทั้งภาครัฐ ภาคเอกชน สถาบันการศึกษา และประชาชน เพื่อเพิ่มขีดความสามารถในการแข่งขัน และพัฒนาเศรษฐกิจพื้นที่ให้เติบโตอย่างยั่งยืน ในสามด้านด้วยกัน คือ  1) การค้าและการลงทุน 2) การเกษตรและอาหาร และ 3) การท่องเที่ยวและบริการ
นอกจากนี้ ศอ.บต. มีแนวทางการจัดทำยุทธศาสตร์ด้านการพัฒนาจังหวัดชายแดนภาคใต้ใหม่ ส่งเสริมการพัฒนาเศรษฐกิจให้เชื่อมโยงตั้งแต่ระดับฐานรากไปจนถึงอนุภูมิภาค เช่น การเชื่อมโยงการผลิตในพื้นที่ตามกรอบระเบียงเศรษฐกิจฮาลาล ทั้งแนวคิดเรื่องเมืองผลไม้ เมืองปศุสัตว์ ที่จะยกระดับเป็นอุตสาหกรรมอาหารฮาลาล ภายใต้โจทย์การเป็นเมืองนวัตกรรมอาหาร (Food Innopolis) กับการเปิดเขตพัฒนาเศรษฐกิจใหม่ ไทย-มาเลเซีย-สิงคโปร์ และการพัฒนาแนวเขตชายแดนไทย-มาเลเซีย ภายใต้นโยบาย Twin City เพื่อเป็นเมืองพี่เมืองน้องในการพัฒนาการค้าชายแดนร่วมกัน เป็นต้น
“รัฐบาลให้ความสำคัญกับการพัฒนาพื้นที่จังหวัดชายแดนภาคใต้มาอย่างต่อเนื่อง ซึ่งตลอดระยะเวลาการบริหารของรัฐบาลปัจจุบัน ได้รน้อมนำแนวทาง เข้าใจ เข้าถึง พัฒนา เป็นหลักในการแก้ปัญหามาโดยตลอด รวมถึงเปิดรับข้อมูลและความร่วมมือจากทุกฝ่าย เพื่อร่วมกันขับเคลื่อนนโยบายและยุทธศาสตร์ ยกระดับชีวิตความเป็นอยู่ของประชาชน และการพัฒนาทางเศรษฐกิจ เพื่อสร้างสันติสุขอย่างยั่งยืน” นางสาวรัชดาฯ กล่าว

ที่มา : https://www.thaigov.go.th/news/contents/details/71093