รัฐบาลไทย-ข่าวทำเนียบรัฐบาล-ปลัด มท. จับมือนายกสมาคมแม่บ้าน มท. แถลงข่าวการจัดงาน "ศิลปาชีพประทีปไทย OTOP หลอมดวงใจด้วยพระบารมี" ปี 2566 ภายใต้แนวคิด"ผ้าทอไทย สายใยแห่งพระเมตตา สร้างอาชีพปวงประชาอย่างยั่งยืน"


วันพุธที่ 9 สิงหาคม 2566
09/08/2566
พิมพ์
ปลัด มท. จับมือนายกสมาคมแม่บ้าน มท. แถลงข่าวการจัดงาน "ศิลปาชีพประทีปไทย OTOP หลอมดวงใจด้วยพระบารมี" ปี 2566 ภายใต้แนวคิด"ผ้าทอไทย สายใยแห่งพระเมตตา สร้างอาชีพปวงประชาอย่างยั่งยืน"
ปลัดมหาดไทยจับมือนายกสมาคมแม่บ้านมหาดไทย แถลงข่าวการจัดงาน "ศิลปาชีพประทีปไทย OTOP หลอมดวงใจด้วยพระบารมี" ปี 2566 ภายใต้แนวคิด "ผ้าทอไทย สายใยแห่งพระเมตตา สร้างอาชีพปวงประชา อย่างยั่งยืน" ชวนชมและเลือกซื้อผลิตภัณฑ์หัตถศิลป์อันทรงคุณค่าและสุดยอดสินค้า
ปลัดมหาดไทยจับมือนายกสมาคมแม่บ้านมหาดไทย แถลงข่าวการจัดงาน "ศิลปาชีพประทีปไทย OTOP หลอมดวงใจด้วยพระบารมี" ปี 2566 ภายใต้แนวคิด "ผ้าทอไทย สายใยแห่งพระเมตตา สร้างอาชีพปวงประชา อย่างยั่งยืน" ชวนชมและเลือกซื้อผลิตภัณฑ์หัตถศิลป์อันทรงคุณค่าและสุดยอดสินค้า OTOP ทั่วไทย ชม ช้อป ชิม แชะ เช็คอิน 12 – 20 ส.ค. 66 ณ ชาเลนเจอร์ 1-3 อิมแพ็ค เมืองทองธานี
เมื่อวันที่ 8 ส.ค. 66 เวลา 13.30 น. ณ บริเวณชั้น G ศูนย์การค้าเซ็นทรัล ปิ่นเกล้า เขตบางกอกน้อย กรุงเทพฯ นายสุทธิพงษ์ จุลเจริญ ปลัดกระทรวงมหาดไทย พร้อมด้วย ดร.วันดี กุญชรยาคง จุลเจริญ นายกสมาคมแม่บ้านมหาดไทย เป็นประธานแถลงข่าวการจัดงาน "ศิลปาชีพประทีปไทย OTOP หลอมดวงใจด้วยพระบารมี" ปี 2566 ภายใต้แนวคิด "ผ้าทอไทย สายใยแห่งพระเมตตา สร้างอาชีพปวงประชา อย่างยั่งยืน" โดย นายอรรษิษฐ์ สัมพันธรัตน์ อธิบดีกรมการพัฒนาชุมชน ร่วมแถลงข่าว โดยมี นางจิณณารัชช์ สัมพันธรัตน์ อุปนายกสมาคมแม่บ้านมหาดไทย นายชูชีพ พงษ์ไชย นายวิฑูรย์ นวลนุกูล นายวรงค์ แสงเมือง รองอธิบดีกรมการพัฒนาชุมชน นางพนิตาวดี ปราชญ์นคร นายวสันต์ สุภาภา รองอธิบดีกรมที่ดิน นายสมชัย เลิศประสิทธิพันธ์ รองอธิบดีกรมการปกครอง นางสาวชัชดาพร บุญพีระณัช รองอธิบดีกรมป้องกันและบรรเทาสาธารณภัย ภาคีเครือข่าย และสื่อมวลชน ร่วมรับฟังเป็นจำนวนมาก
นายสุทธิพงษ์ จุลเจริญ กล่าวว่า การจัดงาน "ศิลปาชีพประทีปไทย OTOP หลอมดวงใจด้วยพระบารมี" ปี 2566 ภายใต้แนวคิด "ผ้าทอไทย สายใยแห่งพระเมตตา สร้างอาชีพปวงประชา อย่างยั่งยืน" จัดขึ้นเพื่อเฉลิมพระเกียรติสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง พระผู้ทรงอนุรักษ์และสืบสานภูมิปัญญาของคนไทย โดยทรงเพียรพยายามปฏิบัติบำเพ็ญพระราชกรณียกิจอย่างยาวนานมากกว่า 50 ปี นับเนื่องตั้งแต่ที่บ้านนาหว้า อำเภอนาหว้า จังหวัดนครพนมในปี 2513 ก่อกำเนิดเป็นศูนย์ศิลปาชีพแห่งแรกในสมเด็จพระนางเจ้าสิริกิติ์ พระบรมราชินีนาถ และพัฒนาเป็นมูลนิธิส่งเสริมศิลปาชีพ และยิ่งเป็นความโชคดีของพวกเราคนไทยทุกคนที่สมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา ทรงมีพระปณิธานที่มุ่งมั่นแน่วแน่ในการแบ่งเบาพระราชภาระของพระบาทสมเด็จพระเจ้าอยู่หัว ด้วยการทรงเข้ามาสืบสาน รักษา และต่อยอดแนวพระราชปณิธานของสมเด็จพระบรมราชชนนีพันปีหลวง โดยพระราชทานโครงการ "ผ้าไทยใส่ให้สนุก" ด้วยพระองค์ท่านทรงมุ่งหวังในการที่จะช่วยเหลือพสกนิกรของพระองค์ท่านให้ได้มีคุณภาพชีวิตที่ดีด้วยองค์ความรู้ทางวิชาการที่ทรงศึกษา ทั้งเรื่องของแฟชั่นสมัยใหม่ ศิลปะ การตลาด มาต่อยอดสิ่งที่สมเด็จย่าของพระองค์ได้ทำไว้ให้กับช่างทอผ้าและคนไทยทุกคน และการจัดงานฯ ในครั้งนี้ ยังเป็นการประชาสัมพันธ์การดำเนินงานโครงการหนึ่งตำบล หนึ่งผลิตภัณฑ์ ซึ่งถือเป็นโครงการสำคัญที่ขับเคลื่อนเศรษฐกิจฐานราก สร้างงาน สร้างอาชีพ สร้างรายได้ให้กับประชาชน
“ผู้ร่วมงาน "ศิลปาชีพประทีปไทย OTOP หลอมดวงใจด้วยพระบารมี" ปี 2566 ภายใต้แนวคิด "ผ้าทอไทย สายใยแห่งพระเมตตา สร้างอาชีพปวงประชา อย่างยั่งยืน" ในครั้งนี้ จะได้ร่วมกันสำนึกในพระมหากรุณาธิคุณ และร่วมลงนามถวายพระพรสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง บริเวณนิทรรศการเผยแพร่พระมหากรุณาธิคุณของสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง และพระอัจฉริยภาพของสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา ด้านการออกแบบเครื่องแต่งกายและสิ่งทอ ต่อยอดการพัฒนาลายผ้าพระราชทาน ตามแนวพระดำริ “ผ้าไทยใส่ให้สนุก” และทรงโปรดให้อาจารย์ผู้มีความรู้ ผู้เชี่ยวชาญ ดีไซเนอร์ทั้งระดับประเทศและระดับสากล เป็นทีมในการโค้ชชิ่งพัฒนาศักยภาพแก่ผู้ประกอบการ ผู้ผลิตผ้าไทย ทุกเทคนิค ทุกแขนง และในหลายโอกาส พระองค์ท่านจะทรงทำการโค้ชชิ่งด้วยพระองค์เองในการเสด็จทรงงานในพื้นที่ต่าง ๆ ทั่วประเทศ การจัดงานในครั้งนี้จึงมีความสำคัญเป็นอย่างยิ่ง เป็นการรวมตัวครั้งยิ่งใหญ่ของผู้ประกอบการผ้าไทย และผู้จัดจำหน่ายสินค้าโอทอปจำนวนมากจากทั่วประเทศ และงานในครั้งนี้ยังทำให้ผู้ประกอบการสามารถแลกเปลี่ยนข้อมูลชุดความรู้ระหว่างผู้ประกอบการผ้าไทยและสินค้าโอทอปทั่วทุกภูมิภาค ยังผลให้เกิดการขับเคลื่อนพัฒนาต่อยอดในด้านช่องทางการตลาด อันจะเสริมสร้างเศรษฐกิจฐานรากให้เข้มแข็ง ด้วยนวัตกรรมภูมิปัญญาท้องถิ่นอย่างยั่งยืน” ปลัดกระทรวงมหาดไทยกล่าว
ดร.วันดี กุญชรยาคง จุลเจริญ นายกสมาคมแม่บ้านมหาดไทย กล่าวว่า การจัดงานศิลปาชีพประทีปไทย OTOP หลอมดวงใจด้วยพระบารมี ปี 2566 ในครั้งนี้ เป็นงานแห่งความหวังของพี่น้องประชาชนผู้ประกอบการ ช่างทอผ้าที่อยู่ในกระบวนการผลิต ผู้ประกอบการของชุมชน ที่ได้นำเอาสินค้าของตนเองมาแสดงกว่า 2,000 บูธ ซึ่งหากเราจะโฟกัสไปที่จำนวนครัวเรือนของผู้ประกอบการที่มาจัดแสดงและจำหน่ายสินค้าในครั้งนี้ มีมากถึง 10,000 ครัวเรือน ที่มาจากทุกหมู่บ้าน/ชุมชนทั่วประเทศ ที่ต่างมีความตั้งใจจะนำสินค้าอันเกิดจากแรงกาย แรงใจ และ 2 มือของผู้ประกอบการ ของช่างทอผ้า มาให้พวกเราได้ชื่นชมและเลือกซื้อเลือกหา ดังนั้น งานในครั้งนี้ไม่เพียงแต่เป็นโอกาสที่ผู้ประกอบการตั้งตาคอยเท่านั้น แต่ยังเป็นความฝันและการรอคอยของผู้ที่ชื่นชอบ ชื่นชมในสินค้าชุมชน สินค้าโอทอป หรือ FC ผลิตภัณฑ์โอทอปที่ต่างตั้งตารอให้มีกิจกรรมในครั้งนี้ เพราะงานนี้ได้รวบรวมสินค้าจากทั่วประเทศไว้ได้ในคราวเดียว ถือว่าเป็นงานแห่งความหวัง ทั้งผู้ผลิต ผู้ประกอบการ และผู้บริโภค ที่จะได้มาพบกันเพื่อเลือกซื้อ เลือกชมสินค้า และให้กำลังใจพี่น้องผู้ประกอบการ
"งานในครั้งนี้จะทำให้ทุกท่านได้ร่วมรำลึกถึงพระอัจฉริยภาพและพระกรุณาธิคุณของสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา ที่ทรงมุ่งมั่นในการต่อยอดลมหายใจผ้าไทย เพราะหากไม่มีพระองค์ท่าน คงไม่มีผ้าไทยได้สวมใส่กันอย่างแพร่หลายในทุกวันนี้ ซึ่ง "ผ้าไทย" ไม่ได้สะท้อนแค่เรื่องลวดลายสวยงามเพียงอย่างเดียว แต่ยังสะท้อนถึงการมีเอกลักษณ์ วัฒนธรรม อัตลักษณ์ และวิถีชีวิตที่สอดแทรกอยู่ในผ้าไทย ส่งผลให้ประชาชนมีชีวิตความเป็นอยู่ที่ดีขึ้น อาทิ ที่บ้านดอนกอย อำเภอพรรณานิคม จังหวัดสกลนคร ได้พบกับบรรยากาศแห่งการน้อมน้อมนำพระดำริมาขับเคลื่อนอย่างต่อเนื่อง มีการนำเอาสิ่งแวดล้อมรอบตัวมาเป็นวัตถุดิบในการทำเป็นสีย้อมผ้า จนทำให้ในเวลาเพียง 1 ปี จากราคาผ้าเมตรละ 250 บาท ตอนนี้เป็นราคาประมาณ 1,200 - 1,500 บาท และมียอดสั่งซื้อไม่ขาดสาย และที่สำคัญ คือ เราได้เห็นผู้เชี่ยวชาญด้านผ้าไทย ที่เป็นศิลปินการออกแบบ (Designer) ได้มาร่วมกันลงพื้นที่ไปให้ความรู้ แนะนำ แนะแนว สื่อสาร ตลอดไปทั่วทุกทิศในพื้นที่ห่างไกล จนทำให้เกิดการเปลี่ยนแปลงชีวิตของพี่น้องในชนบทให้ดีขึ้นอย่างยั่งยืน และเนื่องในเดือนแห่งวันแม่แห่งชาติ ขอเชิญชวนพี่น้องประชาชนมางานศิลปาชีพประทีปไทย OTOP หลอมดวงใจด้วยพระบารมี ปี 2566 เลือกซื้อของขวัญเพื่อมอบให้กับคุณแม่ในวันแม่แห่งชาติ ประจำปี 2566 นี้" ดร.วันดีฯ กล่าวเพิ่มเติม
ด้านนายอรรษิษฐ์ สัมพันธรัตน์ อธิบดีกรมการพัฒนาชุมชน กล่าวว่า การจัดงานในครั้งนี้ ถือเป็นการกลับมาจัดงานแบบเต็มรูปแบบ บนพื้นที่ 60,000 ตารางเมตร โดยมีผู้ประกอบการเข้าร่วมนำเสนอสินค้าและบริการมากกว่า 2,000 บูธ ครอบคลุมกิจกรรมหลัก คือ 1. นิทรรศการเฉลิมพระเกียรติ พระบาทสมเด็จพระเจ้าอยู่หัว และสมเด็จพระบรมราชชนนีพันปีหลวง ที่ทรงมีต่อการอนุรักษ์และส่งเสริมภูมิปัญญาท้องถิ่น ก่อกำเนิดเป็นโครงการศิลปาชีพ 2. การจัดแสดงส่วนที่เป็นไฮไลต์ ได้แก่ โซนศิลปิน OTOP โซนผ้าไทยใส่ให้สนุก โซน First Lady และโซนนิทรรศการเส้นไหม 3. การจัดแสดงและจำหน่ายผลงานของมูลนิธิส่งเสริมศิลปาชีพฯ 4. การจัดแสดงนิทรรศการโซนมูลนิธิอาสาเพื่อนพึ่ง (ภา) ยามยาก สภากาชาดไทย 5. การจำหน่ายสินค้า OTOP ทั้ง 5 ประเภท OTOP : KBO / OTOP Brand name / OTOP Premium / OTOP Trader / OTOP ชวนชิม รวมถึงผักและผลไม้ นอกจากนี้ ยังมีนิทรรศการจากหน่วยงานภาคีและกิจกรรมความบันเทิง เช่น การแสดงมินิคอนเสิร์ตจากศิลปินชื่อดัง ตลอดจนกิจกรรมส่งเสริมการขายอีกมากมาย
นายสุทธิพงษ์ จุลเจริญ ปลัดกระทรวงมหาดไทย กล่าวในช่วงท้ายว่า ขอเชิญชวนทุกท่านร่วมชม ชิม ช้อป แชะ เช็คอิน ร่วมให้กำลังใจผู้ประกอบการ และร่วมภาคภูมิใจในสุดยอดผลิตภัณฑ์ภูมิปัญญาไทย เพื่อเป็นส่วนหนึ่งในการช่วยสร้างโอกาส และสร้างรายได้ให้กับผู้ผลิตผู้ประกอบการ OTOP ในงาน "ศิลปาชีพประทีปไทย OTOP หลอมดวงใจด้วยพระบารมี" ปี 2566 ภายใต้แนวคิด "ผ้าทอไทย สายใยแห่งพระเมตตา สร้างอาชีพปวงประชา อย่างยั่งยืน" 12 – 20 สิงหาคม 2566 ตั้งแต่เวลา 10.00-21.00 น. ที่อาคารชาเลนเจอร์ 1 – 3 ศูนย์แสดงสินค้าและการประชุมอิมแพ็ค เมืองทองธานี อำเภอปากเกร็ด จังหวัดนนทบุรี

ที่มา : https://www.thaigov.go.th/news/contents/details/71107