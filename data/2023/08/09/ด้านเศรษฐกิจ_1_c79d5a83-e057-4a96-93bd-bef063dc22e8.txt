รัฐบาลไทย-ข่าวทำเนียบรัฐบาล-รองปลัด เศรษฐเกียรติฯ บุก MAFF นั่งหัวโต๊ะ เคาะโครงการความร่วมมือด้านการเกษตรระหว่างไทย-ญี่ปุ่น


วันอังคารที่ 8 สิงหาคม 2566
รองปลัด เศรษฐเกียรติฯ บุก MAFF นั่งหัวโต๊ะ เคาะโครงการความร่วมมือด้านการเกษตรระหว่างไทย-ญี่ปุ่น
รองปลัด เศรษฐเกียรติฯ บุก MAFF นั่งหัวโต๊ะ เคาะโครงการความร่วมมือด้านการเกษตรระหว่างไทย-ญี่ปุ่น
นายเศรษฐเกียรติ กระจ่างวงษ์ รองปลัดกระทรวงเกษตรและสหกรณ์ เป็นหัวหน้าคณะผู้แทนไทย พร้อมด้วย นายพิศาล พงศาพิชณ์ เลขาธิการสำนักงานมาตรฐานสินค้าเกษตรและอาหารแห่งชาติ (มกอช.) นางสาวกรนภา ชัยวัฒน์ ผู้ทรงคุณวุฒิด้านการสหกรณ์ กรมส่งเสริมสหกรณ์ และเจ้าหน้าที่ที่เกี่ยวข้อง เข้าร่วมการประชุมคณะอนุกรรมการร่วมด้านเกษตรกรรม ป่าไม้ และประมง ภายใต้กรอบ JTEPA ครั้งที่ 13 (The 13th Meeting of the Sub – Committee on Agriculture, Forestry and Fisheries under the JTEPA) ณ กระทรวงเกษตร ป่าไม้ และประมงญี่ปุ่น (Ministry of Agriculture, Forestry and Fisheries: MAFF)  กรุงโตเกียว ประเทศญี่ปุ่น
รองปลัดกระทรวงเกษตรและสหกรณ์ กล่าวว่า กระทรวงเกษตรฯ ได้ผลักดันให้ฝ่ายญี่ปุ่นพิจารณาโครงการความร่วมมือต่าง ๆ ของฝ่ายไทย อาทิ 1) การพัฒนาอัตลักษณ์ของผลิตภัณฑ์ปศุสัตว์ 2) การส่งเสริมเกษตรผสมผสาน 3) การส่งเสริมประสิทธิภาพการผลิตพืชผัก และ 4) การส่งเสริมเทคโนโลยีการจัดการน้ำสำหรับการผลิตผลไม้ ซึ่งโครงการดังกล่าว มีส่วนในการเสริมสร้างระบบการเกษตรและอาหารที่ยั่งยืน การยกระดับความมั่นคงทางอาหาร รวมทั้งการเสริมสร้างมูลค่าเพิ่มให้กับสินค้าเกษตรของไทย นอกจากนี้ ทั้งสองฝ่ายยังได้มีการหารือในประเด็นต่าง ๆ อาทิ กรอบความร่วมมือเกษตรยั่งยืนด้วยเทคโนโลยีเกษตรอัจฉริยะและผลิตภัณฑ์สิ่งบ่งชี้ทางภูมิศาสตร์หรือ (Geographical Indication: GI) และการคุ้มครองพันธุ์พืช ซึ่งกระทรวงเกษตรฯ ได้เจรจาและให้ข้อคิดเห็นในประเด็นต่าง ๆ เพื่อรักษาผลประโยชน์ของประเทศไทยอย่างสูงสุด เพื่อหลีกเลี่ยงผลกระทบด้านการค้าระหว่างกัน
นอกจากนี้ เมื่อวันที่ 7 สิงหาคม 2566 ภายหลังจากการประชุมคณะกรรมการพิเศษร่วมด้านความปลอดภัยอาหารและด้านการเชื่อมโยงท้องถิ่นสู่ท้องถิ่น ได้มีการพบปะหารือกับนายเรียวสึเกะ โอกาวา ปลัด MAFF ด้านต่างประเทศ ได้แสดงความขอบคุณ MAFF ที่พิจารณาประกาศเงื่อนไขอนุญาตนำเข้ามังคุดไทยโดยไม่ต้องอบไอน้ำกำจัดแมลงวันผลไม้ลงใน Official Gazette ทำให้ไทยสามารถส่งออกมังคุดมายังญี่ปุ่นภายใต้เงื่อนไขใหม่ได้ภายในเดือนสิงหาคม 2566 รวมทั้งได้ผลักดันการค้า และความร่วมมือด้านวิชาการให้มีความเข้มแข็งมากยิ่งขึ้นต่อไป

ที่มา : https://www.thaigov.go.th/news/contents/details/71090