รัฐบาลไทย-ข่าวทำเนียบรัฐบาล-​ครม. เคาะขยายเวลา ให้คนต่างด้าวที่ยื่นบัญชีรายชื่อแล้ว อยู่ต่อและทำงานได้ถึง 30 ก.ย. 66


วันพุธที่ 9 สิงหาคม 2566
09/08/2566
พิมพ์
​ครม. เคาะขยายเวลา ให้คนต่างด้าวที่ยื่นบัญชีรายชื่อแล้ว อยู่ต่อและทำงานได้ถึง 30 ก.ย. 66
เมื่อวันที่ 8 สิงหาคม 2566 ครม.เห็นชอบ ขยายระยะเวลาคนต่างด้าว 4 สัญชาติ กัมพูชา ลาว เมียนมา และเวียดนาม ให้สามารถอยู่ในไทยและทำงานถึง 30 ก.ย.นี้  โดยใช้บัญชีรายชื่อ เป็นหลักฐานว่าได้รับการผ่อนผัน
นายสุชาติ ชมกลิ่น รัฐมนตรีว่าการกระทรวงแรงงาน เปิดเผยว่า คณะรัฐมนตรีมีมติเห็นชอบแนวทางการบริหารจัดการการทำงานของคนต่างด้าว ภายหลังวันที่ 31 กรกฎาคม 2566 ตามที่กระทรวงแรงงานเสนอ โดยให้คนต่างด้าวที่นายจ้างยื่นบัญชีรายชื่อความต้องการจ้างแรงงานต่างด้าวต่อกรมการจัดหางานภายในวันที่ 31 ก.ค. แล้ว สามารถอยู่ในราชอาณาจักรและทำงานต่อไปได้ ถึงวันที่ 30 กันยายน 2566 โดยให้คนต่างด้าวใช้บัญชีรายชื่อดังกล่าว เป็นหลักฐานแสดงว่าคนต่างด้าวได้รับการผ่อนผันให้ทำงานได้ถึงวันที่ 30 กันยายน 2566 เพื่อประโยชน์ในทางเศรษฐกิจของประเทศ สนับสนุนนายจ้าง และสถานประกอบการให้สามารถจ้างคนต่างด้าวที่มีสถานะถูกต้องตามกฎหมายทำงานต่อไปได้  อีกทั้งเห็นชอบในหลักการร่างประกาศที่เกี่ยวข้อง จำนวน 2 ฉบับ ได้แก่ ร่างประกาศกระทรวงมหาดไทย เรื่องการอนุญาตให้คนต่างด้าวอยู่ในราชอาณาจักร เป็นกรณีพิเศษ สำหรับคนต่างด้าวสัญชาติกัมพูชา ลาว เมียนมา และเวียดนาม ตามมติครม. เมื่อวันที่ 5 กรกฎาคม 2566 (ฉบับที่ ..) และร่างประกาศกระทรวงแรงงาน เรื่อง การอนุญาตให้คนต่างด้าวทำงานในราชอาณาจักร เป็นกรณีพิเศษ สำหรับคนต่างด้าวสัญชาติกัมพูชา ลาว เมียนมา และเวียดนาม ตามมติ ครม. เมื่อวันที่ 5 กรกฎาคม 2566 (ฉบับที่ ..) ด้วย
ด้านนายไพโรจน์ โชติกเสถียร อธิบดีกรมการจัดหางาน กล่าวว่า เดิมมติคณะรัฐมนตรีเมื่อวันที่ 5 กรกฎาคม 2566 กำหนดให้คนต่างด้าวสัญชาติกัมพูชา ลาว เมียนมา และเวียดนาม ที่มีสถานะไม่ถูกต้องตามกฎหมาย ที่นายจ้างยื่นบัญชีรายชื่อความต้องการจ้างแรงงานต่างด้าวต่อกรมการจัดหางานภายในวันที่ 31 กรกฎาคม 2566 เรียบร้อยแล้ว สามารถอยู่ในราชอาณาจักรเป็นกรณีพิเศษและทำงานไปพลางก่อนได้ถึงวันที่ 31 กรกฎาคม 2566 ดังนั้นหากไม่มีการขยายระยะเวลาคนต่างด้าวทั้งหมดจะกลายเป็นคนต่างด้าวที่มีสถานะไม่ถูกต้องตามกฎหมาย  คณะรัฐมนตรีจึงจำเป็นต้องขยายระยะเวลาให้คนต่างด้าวกลุ่มดังกล่าวได้อยู่และทำงาน ถึงวันที่ 30 กันยายน 2566
ทั้งนี้ นายจ้าง สถานประกอบการ และแรงงานต่างด้าวที่มีข้อสงสัย ต้องการสอบถามรายละเอียดเพิ่มเติมติดต่อได้ที่สำนักงานจัดหางานจังหวัดทุกจังหวัด สำนักงานจัดหางานกรุงเทพมหานครพื้นที่ 1 – 10 หรือที่สายด่วนกระทรวงแรงงาน โทร.1506 กด 2 กรมการจัดหางาน หรือสายด่วนกรมการจัดหางาน โทร. 1694

ที่มา : https://www.thaigov.go.th/news/contents/details/71134