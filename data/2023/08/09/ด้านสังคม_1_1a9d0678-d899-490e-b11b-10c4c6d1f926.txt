รัฐบาลไทย-ข่าวทำเนียบรัฐบาล-สป.สธ. โชว์ 5 ผลงานเด่น รับการตรวจประเมินรางวัลเกียรติยศเลิศรัฐ ปี 2566


วันพุธที่ 9 สิงหาคม 2566
สป.สธ. โชว์ 5 ผลงานเด่น รับการตรวจประเมินรางวัลเกียรติยศเลิศรัฐ ปี 2566
ปลัดกระทรวงสาธารณสุข เผย สำนักงานปลัดกระทรวงสาธารณสุข นำเสนอ 5 ผลงานเด่น“หมอพร้อม - Health Data Center-ระบบบริการสุขภาพปฐมภูมิ- Sky Doctor - องค์กรคุณธรรมต้นแบบ ” ในการตรวจประเมินเพื่อเข้าชิงรางวัลเกียรติยศเลิศรัฐ ประจำปี 2566
นพ.โอภาส การย์กวินพงศ์ ปลัดกระทรวงสาธารณสุข เปิดเผยว่า สำนักงานปลัดกระทรวงสาธารณสุข เป็น 1 ใน 3 ของหน่วยงานที่ผ่านเกณฑ์ด้านคุณสมบัติให้ได้รับการเสนอชื่อเข้ารับรางวัลเกียรติยศเลิศรัฐ ประจำปี 2566 ซึ่งเป็นรางวัลที่สำนักงาน ก.พ.ร. มอบให้กับหน่วยงานที่มีความโดดเด่น เป็นองค์การต้นแบบสร้างคุณค่าต่อสังคมและประเทศ สร้างสรรค์ผลงานจนมีความสำเร็จอย่างยั่งยืน โดยได้นำเสนอ 5 ผลงานเด่นต่อคณะกรรมการตรวจประเมินฯ เมื่อวันที่ 8 สิงหาคมที่ผ่านมา พร้อมตอบข้อซักถามในประเด็นต่างๆ เพื่อเป็นข้อมูลสำคัญในการสนอคณะกรรมการพิจารณาตัดสินรางวัลต่อไป
สำหรับ 5 ผลงานเด่น ประกอบด้วย 1) “หมอพร้อม” แอปพลิเคชันสุขภาพเพื่อคนไทย เชื่อมโยงข้อมูลสุขภาพของประชาชนจากหน่วยบริการสุขภาพทุกระดับ ภายใต้ระบบการรักษาความปลอดภัยของข้อมูลตามกฎหมาย ช่วยลดความแออัด ลดระยะเวลารอคอยของประชาชน 2) “Health Data Center : HDC” ระบบคลังข้อมูลด้านการแพทย์และสุขภาพที่หน่วยงาน/โรงพยาบาล สามารถนำข้อมูลไปใช้ในการพัฒนานวัตกรรม การบริการ และการวินิจฉัยโรค/เวชศาสตร์ได้อย่างแม่นยำ 3) “ระบบบริการสุขภาพปฐมภูมิ” ดูแลประชาชนเชิงรุก เน้นการส่งเสริมป้องกัน สร้างความรอบรู้ด้านสุขภาพ บูรณาการนโยบาย 3 หมอ ดูแลประชาชนแล้วกว่า 35 ล้านคน
4) “การลำเลียงผู้ป่วยฉุกเฉินทางอากาศ Sky Doctor” ช่วยชีวิตผู้ป่วยวิกฤตฉุกเฉินในพื้นที่ทุรกันดาร ให้ได้รับการส่งต่อโรงพยาบาลได้ทันเวลา ลดอาการรุนแรงและเสียชีวิต ซึ่งในช่วง 5 ปี ได้ออกปฏิบัติการเพิ่มขึ้นกว่า 7 เท่า ขยายพื้นที่ปฏิบัติการ เป็น 15 โรงพยาบาล และ 14 หมู่บ้าน ครอบคลุมกลุ่มโรคและกลุ่มวัยของผู้ป่วยมากขึ้น และอยู่ระหว่างรออนุมัติ Sky Doctor รพ.เชียงรายประชานุเคราะห์ เพื่อขยายพื้นที่บริการให้ครอบคลุมเขตล้านนา 2,3 และ 5) “องค์กรคุณธรรมต้นแบบ” ซึ่งมีการขับเคลื่อนในทุกหน่วยงานมาอย่างต่อเนื่อง จนได้รับรางวัลการประเมินคุณธรรมและความโปร่งใสในการดำเนินงานของหน่วยงานภาครัฐ (ITA) ระดับ AA ถึง 4 ปีซ้อน
ทั้งนี้ กระทรวงสาธารณสุขได้น้อมนำพระราชปณิธานของ สมเด็จพระมหิตลาธิเบศร อดุลยเดชวิกรม พระบรมราชชนก “พระบิดาแห่งการแพทย์แผนปัจจุบันและการสาธารณสุขของไทย” ที่ว่า ขอให้ถือผลประโยชน์ส่วนตัวเป็นที่สอง ประโยชน์ของเพื่อนมนุษย์เป็นกิจที่หนึ่ง มาเป็นหลักยึดในการดำเนินงานให้ประสบความสำเร็จและส่งผลดีต่อประชาชนและประเทศชาติ สอดคล้องตามแนวทางของ ก.พ.ร.
************************************************ 9 สิงหาคม 2566

ที่มา : https://www.thaigov.go.th/news/contents/details/71097