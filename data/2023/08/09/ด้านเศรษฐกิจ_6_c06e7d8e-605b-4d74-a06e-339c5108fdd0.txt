รัฐบาลไทย-ข่าวทำเนียบรัฐบาล-กระทรวงเกษตรและสหกรณ์เดินหน้าพัฒนาสถานีวิทยุกระจายเสียงเพื่อการเกษตรปี 2567 


วันพุธที่ 9 สิงหาคม 2566
กระทรวงเกษตรและสหกรณ์เดินหน้าพัฒนาสถานีวิทยุกระจายเสียงเพื่อการเกษตรปี 2567
กระทรวงเกษตรและสหกรณ์เดินหน้าพัฒนาสถานีวิทยุกระจายเสียงเพื่อการเกษตรปี 2567
ภายใต้แนวคิด“คลื่นเกษตรเพื่อคนเกษตร”
นายพีรพันธ์ คอทอง รองปลัดกระทรวงเกษตรและสหกรณ์ได้รับมอบหมายจากปลัดกระทรวงเกษตรและสหกรณ์ เป็นประธานการประชุมคณะกรรมการบริหารสถานีวิทยุกระจายเสียงเพื่อการเกษตร ครั้งที่2/2566 ร่วมกับหน่วยงานราชการในสังกัดกระทรวงเกษตรและสหกรณ์ณ ห้องประชุมกระทรวงเกษตรและสหกรณ์โดยการประชุมดังกล่าว มีวัตถุประสงค์เพื่อรับทราบผลการดำเนินงานของสถานีวิทยุกระจายเสียงเพื่อการเกษตร ปี 2566 และหารือแผนปฏิบัติงานสถานีวิทยุกระจายเสียงเพื่อการเกษตร ประจำปีงบประมาณ พ.ศ. 2567
รองปลัดกระทรวงเกษตรและสหกรณ์ เปิดเผยภายหลังการประชุมว่าในปีงบประมาณ พ.ศ. 2567 สถานีวิทยุกระจายเสียงเพื่อการเกษตร จะยังคงพัฒนาและดำเนินการตามเจตนารมณ์การเป็นสื่อกลางในการถ่ายทอดความรู้และวิชาการทางด้านการเกษตรให้เกษตรกร รวมทั้งเผยแพร่ข่าวสารประชาสัมพันธ์ต่างๆ ของหน่วยงานในสังกัดกระทรวงเกษตรและสหกรณ์ภายใต้แนวคิด“คลื่นเกษตร เพื่อคนเกษตร”โดยจะพัฒนาประเด็นสื่อสาร (Content) ให้น่าสนใจยิ่งขึ้น เพื่อให้เกิดประโยชน์กับเกษตรกรและผู้รับฟังรายการผ่านสถานีวิทยุกระจายเสียงเพื่อการเกษตรคลื่นความถี่ AM1386 KHz. นอกจากนี้ มีแผนการสำรวจการรับฟังและความชัดเจนของสัญญาณ ในช่วงปลายปี 2567 นี้
ปัจจุบันสถานีวิทยุกระจายเสียงเพื่อการเกษตร ได้ดำเนินการออกอากาศรายการทางเว็บไซต์วิทยุออนไลน์ www.am1386.com ควบคู่กับการกระจายเสียงผ่านคลื่นความถี่AM1386 KHz.ซึ่งมีการเพิ่มช่องทาง LIVE CHAT ในเว็บไซต์วิทยุออนไลน์เพื่อให้ผู้ฟังสามารถติดต่อสื่อสารกับสถานีวิทยุฯ ได้แบบเรียลไทม์ มีผู้เข้าเยี่ยมชมแล้ว 172,360 ครั้งและช่องทางสื่อสังคมออนไลน์ประกอบด้วยYouTubeของสถานีวิทยุฯมีผู้ติดตามจำนวน 726 คนเนื้อหานำเสนอ 372 เรื่องยอดผู้เข้าชม 35,711 ครั้งและ Facebook ของสถานีวิทยุฯมีผู้ติดตาม 13,242 คน(ข้อมูล ณ วันที่ 31 กรกฎาคม 2566)
ทั้งนี้ เกษตรกรและประชาชนทั่วไปที่สนใจ สามารถรับฟังรายการวิทยุและติดตามความเคลื่อนไหวในแวดวงเกษตรจากสถานีวิทยุกระจายเสียงเพื่อการเกษตรได้ทางเว็บไซต์วิทยุออนไลน์ www.am1386.com และการกระจายเสียงผ่านคลื่นความถี่ A.M. 1386 KHz. ในช่วงเวลา 05.00-20.30 น. รวมถึงช่องทางสื่อสังคมออนไลน์ YouTube และ Facebook ของสถานีวิทยุกระจายเสียงเพื่อการเกษตร

ที่มา : https://www.thaigov.go.th/news/contents/details/71131