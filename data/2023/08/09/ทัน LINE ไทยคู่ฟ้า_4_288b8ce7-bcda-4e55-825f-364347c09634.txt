รัฐบาลไทย-ข่าวทำเนียบรัฐบาล-ขยายเวลาโครงการสินเชื่อฯ ธุรกิจไม้ยาง เฟส 2 ถึง 30 ก.ย. นี้ หนุนเกษตรกรขายได้ราคาดี


วันพุธที่ 9 สิงหาคม 2566
ขยายเวลาโครงการสินเชื่อฯ ธุรกิจไม้ยาง เฟส 2 ถึง 30 ก.ย. นี้ หนุนเกษตรกรขายได้ราคาดี
.....
การยางแห่งประเทศไทย (กยท.) ประกาศขยายเวลารับสมัครผู้เข้าร่วมโครงการสนับสนุนสินเชื่อเป็นเงินทุนหมุนเวียนแก่ผู้ประกอบกิจการไม้ยางและผลิตภัณฑ์ ระยะที่ 2 วงเงินสินเชื่อ 20,000 ล้านบาท ถึง 30 ก.ย. นี้ (เดิมสิ้นสุด 30 มิ.ย. 66)
.
เนื่องจากสถานการณ์ภาวะธุรกิจไม้ยางพาราในช่วงไตรมาสที่ 4 ปี 66 มีแนวโน้มที่ดีขึ้น และโครงการนี้จะช่วยเหลือฟื้นฟู ผู้ประกอบกิจการไม้ยางและผลิตภัณฑ์ ที่ได้รับผลกระทบจากโควิด-19 และจากสงครามรัสเซีย – ยูเครน ซึ่งจะส่งผลช่วยให้ชาวสวนยางสามารถขายไม้ยางพาราได้ในราคาที่เป็นธรรมมากขึ้น
.
ซึ่งรัฐบาลสนับสนุนชดเชยดอกเบี้ยตามที่จ่ายจริง แต่ไม่เกิน 3% ต่อปี รวมไม่เกิน 600 ล้านบาท จากวงเงินกู้ 20,000 ล้านบาท ระยะเวลาโครงการ 2 ปี นับตั้งแต่ครม. อนุมัติโครงการ เมื่อ 28 ก.พ. 66
.
ผู้สมัครเข้าร่วมโครงการต้องเป็นผู้ประกอบการแปรรูปไม้ยางและผลิตภัณฑ์ ซึ่งจดทะเบียนในประเทศไทยและมีผู้ถือหุ้นที่มีสัญชาติไทยมากกว่า 50% ของทุนจดทะเบียนที่ชำระแล้ว
.
สามารถยื่นคำขอเข้าร่วมโครงการ ได้ที่ http://api.raot.co.th/erw/index ตั้งแต่บัดนี้ - 30 ก.ย. 66 สอบถามข้อมูลเพิ่มเติม ที่กองโครงการพิเศษ ฝ่ายยุทธศาสตร์องค์กร การยางแห่งประเทศไทย โทร. 0-2433-2222 ต่อ 290
#ไทยคู่ฟ้า #สื่อสารรัฐบาลไทย
-------------------

ที่มา : https://www.thaigov.go.th/news/contents/details/71132