รัฐบาลไทย-ข่าวทำเนียบรัฐบาล-สธ.ทำหนังสือถึงสำนักงบประมาณ เดินหน้าจ่ายค่าตอบแทนเสี่ยงภัยโควิด 2,955 ล้านบาทภายใน ก.ย.นี้


วันพุธที่ 9 สิงหาคม 2566
สธ.ทำหนังสือถึงสำนักงบประมาณ เดินหน้าจ่ายค่าตอบแทนเสี่ยงภัยโควิด 2,955 ล้านบาทภายใน ก.ย.นี้
รองนายกรัฐมนตรีและรัฐมนตรีว่าการกระทรวงสาธารณสุข สั่งเร่งรัดดำเนินการตำแหน่งชำนาญการพิเศษของพยาบาล และเบิกจ่ายค่าตอบแทนเสี่ยงภัยโควิด 19 ให้แก่บุคลากรทางการแพทย์ทั้งสายวิชาชีพและสายสนับสนุน ทั้งในและนอกสังกัดกระทรวงสาธารณสุข
รองนายกรัฐมนตรีและรัฐมนตรีว่าการกระทรวงสาธารณสุข สั่งเร่งรัดดำเนินการตำแหน่งชำนาญการพิเศษของพยาบาล และเบิกจ่ายค่าตอบแทนเสี่ยงภัยโควิด 19 ให้แก่บุคลากรทางการแพทย์ทั้งสายวิชาชีพและสายสนับสนุน ทั้งในและนอกสังกัดกระทรวงสาธารณสุข หลัง ครม.อนุมัติงบ 2,955.95 ล้านบาท เพื่อจ่ายตั้งแต่กรกฎาคม 2564 - ครึ่งเดือนมิถุนายน 2565 พร้อมให้เร่งรัดเบิกจ่ายงบส่งเสริมป้องกันโรคนอกสิทธิบัตรทอง หลังมีความชัดเจนทางกฎหมายสามารถจัดบริการให้คนไทยได้ทุกสิทธิ ด้านปลัดกระทรวงสาธารณสุขทำหนังสือถึงสำนักงบประมาณขอรับจัดสรรค่าเสี่ยงภัยแล้ว คาดเบิกจ่ายแล้วเสร็จภายในเดือนกันยายนนี้
วันนี้ (9 สิงหาคม 2566) ที่กระทรวงสาธารณสุข จ.นนทบุรี นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข ให้สัมภาษณ์ภายหลังการประชุมผู้บริหารระดับสูงกระทรวงสาธารณสุข ว่าได้กำชับให้เร่งดำเนินการเรื่องต่างๆ ที่กระทรวงสาธารณสุขขอให้ ครม. อนุมัติสนับสนุนในช่วง 1-2 เดือนที่ผ่านมา เช่น การดำรงตำแหน่งชำนาญการพิเศษของพยาบาลทั่วประเทศ การอนุมัติงบกลาง 2,955.95 ล้านบาทเป็นค่าตอบแทนเสี่ยงภัยแก่บุคลากรทางการแพทย์และสาธารณสุขที่ปฏิบัติภารกิจที่เกี่ยวข้องกับโรคโควิด 19 ระหว่างเดือนกรกฎาคม 2564 - มิถุนายน 2565 รวมทั้งการเบิกจ่ายค่าบริการส่งเสริมสุขภาพและป้องกันโรคของประชาชนกลุ่มนอกสิทธิบัตรทอง ตั้งแต่วันที่ 1 ตุลาคม 2565 จนถึงปัจจุบัน ซึ่งมีความชัดเจนทางข้อกฎหมายว่าสามารถดำเนินการได้และได้ลงนามออกประกาศหลักเกณฑ์ในการเบิกจ่ายแล้ว จึงขอให้กระทรวงสาธารณสุขเร่งประสานกับสำนักงานหลักประกันสุขภาพแห่งชาติ (สปสช.) เพื่อดำเนินการเบิกจ่ายให้เรียบร้อย
ด้าน นพ.โอภาส การย์กวินพงศ์ ปลัดกระทรวงสาธารณสุข กล่าวว่า ที่ผ่านมา กระทรวงสาธารณสุขได้รับการอนุมัติและเบิกจ่ายค่าตอบแทนเสี่ยงภัยโควิด 19 ให้แก่บุคลากรทางการแพทย์และสาธารณสุขในสังกัดจนถึงมิถุนายน 2564 แล้ว ส่วนค่าตอบแทนที่ครม.เพิ่งอนุมัติล่าสุดวงเงิน 2,995.95 ล้านบาท จะเบิกจ่ายให้กับบุคลากรทางการแพทย์และสาธารณสุขทั้งสายวิชาชีพและสายสนับสนุนทั้งในและนอกสังกัดที่ยังตกค้างของเดือนกรกฎาคม 2564 - พฤษภาคม 2565 และมิถุนายน 2565 อีก 15 วัน จำนวน 253,713 คน โดยเป็นหน่วยงานในสังกัดกระทรวงสาธารณสุข 1,362.76 ล้านบาท และหน่วยงานภายนอกกระทรวงสาธารณสุข 1,633.19 ล้านบาท ได้แก่ กระทรวงการอุดมศึกษา วิทยาศาสตร์ วิจัยและนวัตกรรม (อว.) 561.46 ล้านบาท กระทรวงกลาโหม 385.10 ล้านบาท กระทรวงมหาดไทย 420.38 ล้านบาท กระทรวงยุติธรรม 92.15 ล้านบาท สำนักงานตำรวจแห่งชาติ 52.16 ล้านบาท สภากาชาดไทย 111.78 ล้านบาท และโรงพยาบาลจุฬาภรณ์ 10.13 ล้านบาท
“ในวันนี้ กระทรวงสาธารณสุขได้ทำหนังสือถึงสำนักงบประมาณเพื่อขอรับจัดสรรงบประมาณค่าเสี่ยงภัยตามที่ ครม.ได้อนุมัติแล้ว คาดว่าจะได้รับจัดสรรและเบิกจ่ายแล้วเสร็จภายในเดือนกันยายนนี้ ส่วนค่าตอบแทนเสี่ยงภัยโควิด 19 ครึ่งเดือนหลังของเดือนมิถุนายน 2565 จนถึงเดือนกันยายน 2565 ที่มีการประกาศยกเลิกให้โรคโควิด 19 เป็นโรคติดต่ออันตราย อีกประมาณ 3,745 ล้านบาท กระทรวงสาธารณสุขจะทำข้อเสนอขอรับ
การจัดสรรจากงบประมาณปี 2567 ต่อคณะรัฐมนตรีชุดใหม่ต่อไป” นพ.โอภาสกล่าว
************************************************ 9 สิงหาคม 2566

ที่มา : https://www.thaigov.go.th/news/contents/details/71135