รัฐบาลไทย-ข่าวทำเนียบรัฐบาล-รมว.สุชาติ ร่วมคณะ นายก ลงพื้นที่ระยอง ติดตามความคืบหน้ายกระดับกำลังแรงงานป้อนอีอีซี


วันพุธที่ 9 สิงหาคม 2566
09/08/2566
พิมพ์
รมว.สุชาติ ร่วมคณะ นายก ลงพื้นที่ระยอง ติดตามความคืบหน้ายกระดับกำลังแรงงานป้อนอีอีซี
รมว.สุชาติ ร่วมคณะ นายก ลงพื้นที่ระยอง ติดตามความคืบหน้ายกระดับกำลังแรงงานป้อนอีอีซี
วันที่ 9 สิงหาคม 2566 นายสุชาติ ชมกลิ่น รัฐมนตรีว่าการกระทรวงแรงงาน ร่วมคณะของพล.อ.ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ลงพื้นที่จังหวัดระยอง เพื่อติดตามความคืบหน้าเขตพัฒนาพิเศษภาคตะวันออก (อีอีซี) โดยมี นายไตรภพ วงศ์ไตรรัตน์ ผู้ว่าราชการจังหวัดระยอง ผู้บริหารระดับสูงกระทรวงแรงงาน หัวหน้าส่วนราชการหน่วยงานในสังกัดกระทรวงแรงงานจังหวัดระยอง หน่วยงานที่เกี่ยวข้องและชาวบ้านในพื้นที่ร่วมต้อนรับ ณ สำนักงานใหญ่เขตนวัตกรรมระเบียงเศรษฐกิจพิเศษภาคตะวันออก (EEC) อ.วังจันทร์ จ.ระยอง
นายสุชาติ กล่าวว่า รัฐบาลภายใต้การนำของ พล.อ.ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม และ พล.อ.ประวิตร วงษ์สุวรรณ รองนายกรัฐมนตรี ซึ่งกำกับดูแลกระทรวงแรงงาน ได้มีนโยบายสำคัญในการพัฒนาเขตเศรษฐกิจพิเศษภาคตะวันออก หรืออีอีซี มาอย่างต่อเนื่อง และจากสถานการณ์การแพร่ระบาดของโควิด-19 ที่คลี่คลายลงในปัจจุบัน ทำให้ภาคธุรกิจการท่องเที่ยวของไทยเริ่มฟื้นตัว โดยเฉพาะที่จังหวัดระยองถือเป็นหนึ่งในจังหวัดเขตระเบียงเศรษฐกิจภาคตะวันออก หรือ อีอีซี ซึ่งในส่วนของกระทรวงแรงงานได้มีมาตรการให้ความช่วยเหลือผู้ได้รับผลกระทบจากโควิดในพื้นที่อีอีซีผ่านโครงการต่างๆ เช่นม.33 เรารักกัน โครงการเยียวยานายจ้างและผู้ประกันตนที่ได้รับผลกระทบจากมาตรการของรัฐในพื้นที่ 29 จังหวัด โครงการเยียวยาฯ สถานบันเทิง เอสเอ็มอี ฉีดวัคซีน และโครงการแฟคทอรี่แซนด์บ็อกซ์ รวมเม็ดเงินช่วยเหลือกว่า 19,789 ล้านบาท
นายสุชาติ กล่าวต่อว่า สำหรับการผลิตกำลังคนเพื่อป้อนเข้าสู่อุตสาหกรรมใหม่ในพื้นที่อีอีซีนั้นกระทรวงแรงงานได้จ้างงานกว่า 1 แสนตำแหน่ง นอกจากนี้ กรมพัฒนาฝีมือแรงงาน ยังมีศูนย์ฝึกอบรมเฉพาะทาง MARA เพื่อฝึกกำลังคนในสาขาเทคโนโลยีการผลิต อัจฉริยะและหุ่นยนต์จ.ชลบุรี รวมทั้งมีหลักสูตรฝึกอบรมรองรับอุตสาหกรรมเป้าหมาย (S- curves) จำนวน 3,247 หลักสูตร เพื่อผลิตกำลังคนให้สอดคล้องกับการพัฒนาโครงสร้างพื้นฐานที่สำคัญของประเทศอาทิ รถไฟฟ้าความเร็วสูง รถไฟความเร็วสูงเชื่อม 3 สนามบิน ท่าเรือแหลมฉบังระยะที่ 3 โครงการ PPP ร่วมทุนจากรัฐบาลและเอกชน เป็นต้น ทั้งนี้ เพื่อสนับสนุนให้เกิดการจ้างงาน ส่งเสริมการประกอบอาชีพให้แก่ประชาชนในพื้นที่ มีทักษะฝีมือ มีงานทำ มีอาชีพและรายได้ที่มั่นคง เป็นการขับเคลื่อนเศรษฐกิจประเทศหลุดจากกับดักรายได้ปานกลางอีกด้วย
สำหรับสถานการณ์ด้านแรงงานปัจจุบันในพื้นที่อีอีซี จังหวัดระยองมีผู้ประกันตนทั้งสิ้น656,813 คน สถานประกอบการ 9,248 แห่ง จังหวัดชลบุรีมีผู้ประกันตนทั้งสิ้น 1,205,778 คนสถานประกอบการ 21,778 แห่ง และจังหวัดฉะเชิงเทรา มีผู้ประกันตนทั้งสิ้น 417,040 คน สถานประกอบการ 5,050 แห่ง
+++++++++++++++++++
กองเผยแพร่และประชาสัมพันธ์

ที่มา : https://www.thaigov.go.th/news/contents/details/71138