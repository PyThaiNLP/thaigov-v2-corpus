รัฐบาลไทย-ข่าวทำเนียบรัฐบาล-ปลัดเกษตรฯ นำทัพ บิ๊กเกษตร บุก กระทรวงเกษตรซาอุฯ ดันส่งออกและความร่วมมือเกษตร


วันจันทร์ที่ 28 สิงหาคม 2566
ปลัดเกษตรฯ นำทัพ บิ๊กเกษตร บุก กระทรวงเกษตรซาอุฯ ดันส่งออกและความร่วมมือเกษตร
ปลัดเกษตรฯ นำทัพ บิ๊กเกษตร บุก กระทรวงเกษตรซาอุฯ ดันส่งออกและความร่วมมือเกษตร
เมื่อวันที่ 27 สิงหาคม 2566 นายประยูร อินสกุล ปลัดกระทรวงเกษตรและสหกรณ์ พร้อมคณะผู้บริหาร กระทรวงเกษตรและสหกรณ์ เข้าร่วมประชุมหารือกับนายอาเหม็ดบินซาเลห์อัลอิยาดะห์อัล-คัมซี ปลัดกระทรวง ด้านการเกษตร ของกระทรวงสิ่งแวดล้อม น้ำ และการเกษตร ณ กรุงริยาด ราชอาณาจักรซาอุดีอาระเบีย เพื่อผลักดันการค้า และความร่วมมือด้านการเกษตร ระหว่างไทย - ซาอุดีอาระเบีย
ปลัดเกษตรฯ เปิดเผยภายหลังการประชุมฯ ว่า ราชอาณาจักรซาอุดีอาระเบีย เป็นมิตรประเทศของไทยที่สำคัญยิ่ง ในภูมิภาคตะวันออกกลาง โดยกระทรวงเกษตรและสหกรณ์ควรเร่งรัดให้มีการดำเนินความร่วมมือด้านการเกษตร อย่างเป็นรูปธรรม โดยเฉพาะอย่างยิ่งการจัดทำบันทึกความเข้าใจว่าด้วยความร่วมมือด้านการเกษตร การส่งเสริมการค้าสินค้าเกษตรและอาหารระหว่างกัน การแลกเปลี่ยนการเยือนของภาคเอกชน และความร่วมมือในการสนับสนุนการบรรลุเป้าหมาย BCG และ Saudi Vision 2030 โดยกระทรวงเกษตรและสหกรณ์ มีประเด็นด้านการค้าต่าง ๆ ที่ได้หยิบยกเพื่อผลักดันกับซาอุดีอาระเบีย ไม่ว่าจะเป็นการส่งออกพืชเพื่อการเพาะปลูก โคมีชีวิตเนื้อสัตว์ปีกและผลิตภัณฑ์ ผลิตภัณฑ์สัตว์ปีกแปรรูปสินค้าประมงและสินค้าสัตว์น้ำเพาะเลี้ยงซึ่งเป็นสินค้าที่มีคุณภาพและศักยภาพสูง พร้อมทั้งผลักดันการจัดตั้งสำนักงานที่ปรึกษาการเกษตร ณ กรุงริยาด
นอกจากนี้ ปลัดเกษตรฯ กล่าวว่า ฝ่ายซาอุดีอาระเบียมีความประสงค์ผลักดันความร่วมมือด้านเทคโนโลยีและวิชาการ เกษตรระหว่างกัน โดยเฉพาะอย่างยิ่งด้านการเพาะเลี้ยงสัตว์น้ำ การผลิตอาหารสัตว์ (อาหารแมวและเป็ด) การพัฒนาระบบสหกรณ์ การส่งเสริมเครือข่ายด้านการค้าของผู้ประกอบการทั้งสองฝ่าย รวมทั้งการแก้ไขปัญหาการนำเข้าสินค้าเกษตร จากซาอุดีอาระเบียมายังไทย ทั้งนี้ ทั้งสองฝ่ายตกลงที่จะเสริมสร้างและเร่งรัดการดำเนินงานต่าง ๆ ร่วมกันอย่างใกล้ชิดและเป็นรูปธรรมมากยิ่งขึ้น เพื่อเป็นการต่อยอดความสัมพันธ์ด้านการเกษตรระหว่างสองประเทศอีกครั้ง
ทั้งนี้ ซาอุดีอาระเบียเป็นประเทศคู่ค้าสินค้าเกษตรอันดับที่ 37 ของไทย ในระหว่างปี 2563-2565 มีสัดส่วนการค้าสินค้าเกษตรร้อยละ 0.33 ของมูลค่าการค้าสินค้าเกษตรของไทยกับโลกโดยในปี 2565 มีมูลค่าการค้าสินค้าเกษตร 7,388 ล้านบาทและมีอัตราการค้าเพิ่มขึ้นเฉลี่ยปีละร้อยละ 1.41 ต่อปี ทั้งนี้ สัดส่วนการส่งออกร้อยละ 84.82 ของมูลค่าการส่งออกสินค้าเกษตร ไปยังซาอุดีอาระเบีย ได้แก่ ปลาทูนา ปลาสคิปแจ็ค และปลาโบนิโต (ชนิดซาร์ดา) ปรุงแต่ง ข้าว อาหารสุนัขหรือแมว สับปะรดปรุงแต่ง ข้าวโพดหวาน อาหารปรุงแต่ง รวมทั้งซอสและของปรุงแต่ง

ที่มา : https://www.thaigov.go.th/news/contents/details/71750