รัฐบาลไทย-ข่าวทำเนียบรัฐบาล-ผู้ว่าการรถไฟแห่งประเทศไทย เดินหน้าปรับปรุงภูมิทัศน์พื้นที่ริมทางรถไฟ พร้อมมุ่งสร้างความเข้าใจกับชุมชนในการแก้ปัญหาบุกรุก


วันจันทร์ที่ 28 สิงหาคม 2566
ผู้ว่าการรถไฟแห่งประเทศไทย เดินหน้าปรับปรุงภูมิทัศน์พื้นที่ริมทางรถไฟ พร้อมมุ่งสร้างความเข้าใจกับชุมชนในการแก้ปัญหาบุกรุก
เพื่อดูแลการใช้ที่ดินการรถไฟแห่งประเทศไทยให้เกิดประโยชน์สูงสุด
นายเอกรัช ศรีอาระยันพงษ์ หัวหน้าสำนักงานผู้ว่าการ การรถไฟแห่งประเทศไทย (รฟท.) เปิดเผยว่า ตามที่นายนิรุฒ มณีพันธ์ ผู้ว่าการรถไฟฯ มีนโยบายการเพิ่มประสิทธิการบริหารจัดการพื้นที่ของ รฟท. ให้เกิดประโยชน์สูงสุด โดยมุ่งเน้นการลงพื้นที่ทำความเข้าใจกับชุมชนฯ เพื่อแก้ปัญหาการบุกรุก และหาทางออกร่วมกับชุมชน ตลอดจนการเข้าไปปรับปรุงภูมิทัศน์ พัฒนาพื้นที่เพื่อช่วยยกระดับคุณภาพชีวิตให้คนรถไฟและประชาชนพื้นที่โดยรอบอย่างต่อเนื่อง
ล่าสุด ผู้ว่าการรถไฟฯ ได้มอบนโยบายให้ฝ่ายการช่างโยธา จัดทำโครงการพัฒนาและปรับปรุงภูมิทัศน์พื้นที่ริมทางรถไฟภายในเขตปริมณฑล และทั่วประเทศ  เพื่อพัฒนาพื้นที่โดยรอบทางรถไฟให้มีความสวยงาม เป็นระเบียบเรียบร้อย โดยร่วมมือกับเจ้าหน้าที่กรุงเทพมหานคร ทำความสะอาด จัดเก็บขยะ มูลฝอย วัชพืช บริเวณริมทางรถไฟสายตะวันออก ระหว่างที่หยุดรถอุรุพงษ์ - ที่หยุดรถพญาไท ตลอดจนแนวเขตทางรถไฟ ซึ่งเป็นจุดที่มีการรื้อย้ายสิ่งปลูกสร้างของผู้บุกรุก ที่อาศัยอยู่ในแนวโครงการก่อสร้างรถไฟความเร็วสูงเชื่อมสามสนามบิน
“ในการเข้าแก้ปัญหาผู้บุกรุกช่วงที่ผ่านมา ทำให้มีทั้งเศษวัสดุ หลังคา กระเบื้อง ไม้อัด และสังกะสี รวมถึงขยะบางส่วนจากการรื้อถอนเหลือทิ้งไว้  ซึ่งปัจจุบัน รฟท. ได้มีการจัดเก็บขยะ ทำความสะอาดพื้นที่ และวางแนวรั้วกั้นเสร็จเรียบร้อยแล้ว พร้อมทั้งทำการประชาสัมพันธ์  ติดป้ายประกาศห้ามบุกรุก เพื่อป้องกันไม่ให้มีการกลับมาบุกรุก หรือทิ้งขยะในพื้นที่ของการรถไฟฯ อีก”
ในโอกาสนี้ ผู้ว่าการรถไฟฯ ยังได้สั่งการให้เจ้าหน้าที่ฝ่ายปฏิบัติการเดินรถ ฝ่ายการช่างกล และฝ่ายการช่างโยธาที่ปฏิบัติงานในพื้นที่ต่าง ๆ ทั่วทุกภูมิภาค ร่วมกันปรับปรุงภูมิทัศน์สถานีรถไฟ บริเวณโรงรถจักร อาทิ การฉีดล้างทำความสะอาดสถานี การจัดเก็บขยะมูลฝอย การจัดเก็บวัสดุอุปกรณ์เก่าบนทางรถไฟ ที่ไม่ได้ใช้งาน การกำจัดวัชพืช การตัดต้นไม้และกิ่งไม้ บริเวณสองข้างทางรถไฟ รวมทั้งสำรวจระบบไฟส่องสว่างให้อยู่ในสภาพพร้อมใช้งาน เพื่อสร้างความเป็นระเบียบเรียบร้อยและส่งเสริมทัศนียภาพที่ดี รวมถึงสร้างความปลอดภัยให้แก่ผู้ใช้บริการและประชาชนที่ใช้เส้นทาง
ท้ายนี้ รฟท. พร้อมเดินหน้าพัฒนาปรับปรุงภูมิทัศน์พื้นที่โดยรอบทางรถไฟอย่างต่อเนื่อง เพื่อให้สองข้างทางรถไฟฯ เกิดความความเป็นระเบียบ เรียบร้อย สวยงาม และปลอดภัย พร้อมกับการสร้างทำความเข้าใจกับชุมชน โดยยึดแนวทางปฏิบัติความถูกต้องทางกฎหมาย จริยธรรม ไม่มีการเลือกปฏิบัติ เพื่อดูแลการใช้ทรัพย์สินของ รฟท. ให้เกิดประโยชน์สูงสุด ควบคู่ไปกับยกระดับคุณภาพชีวิตของคนในชุมชนให้ดียิ่งขึ้นอย่างยั่งยืน

ที่มา : https://www.thaigov.go.th/news/contents/details/71747