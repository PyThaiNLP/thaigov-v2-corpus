รัฐบาลไทย-ข่าวทำเนียบรัฐบาล-ปลัด มท. ได้รับแจ้งผ่านเพจ Facebook ว่ามีผู้เสพยาเสพติดส่งกลิ่นเหม็นกลางเมืองอุดรธานี นำไปสู่การตรวจสอบข้อเท็จจริงจนพบว่า ผู้แจ้งเสพยาจนหลอน เจ้าหน้าที่จึงนำเข้าสู่กระบวนการบำบัดฯ 


วันจันทร์ที่ 28 สิงหาคม 2566
28/08/2566
พิมพ์
ปลัด มท. ได้รับแจ้งผ่านเพจ Facebook ว่ามีผู้เสพยาเสพติดส่งกลิ่นเหม็นกลางเมืองอุดรธานี นำไปสู่การตรวจสอบข้อเท็จจริงจนพบว่า ผู้แจ้งเสพยาจนหลอน เจ้าหน้าที่จึงนำเข้าสู่กระบวนการบำบัดฯ
ปลัด มท. ได้รับแจ้งผ่านเพจ Facebook ว่ามีผู้เสพยาเสพติดส่งกลิ่นเหม็นกลางเมืองอุดรธานี นำไปสู่การตรวจสอบข้อเท็จจริงจนพบว่า ผู้แจ้งเสพยาจนหลอน เจ้าหน้าที่จึงนำเข้าสู่กระบวนการบำบัดรักษาต่อไป
เมื่อวันที่ 27 ส.ค. 66 นายวันชัย คงเกษม ผู้ว่าราชการจังหวัดอุดรธานี เปิดเผยว่า จังหวัดอุดรธานีได้รับแจ้งจากนายสุทธิพงษ์ จุลเจริญ ปลัดกระทรวงมหาดไทย ซึ่งได้รับข้อมูลจากผู้ใช้งาน Facebook แจ้งขอรับความช่วยเหลือกรณีได้รับความเดือดร้อนจากกลิ่นเหม็นจากการเสพยาเสพติดของเพื่อนบ้านติดกันภายในซอยเชิดสมบัติ 2 ตำบลหมากเเข้ง อำเภอเมืองอุดรธานี ผ่านเพจ Facebook Suttipong Juljarern ของนายสุทธิพงษ์ จุลเจริญ ปลัดกระทรวงมหาดไทย
"ตนได้มอบหมายให้นายเจนเจตน์ เจนนาวิน รองผู้ว่าราชการจังหวัดอุดรธานี ร่วมกับหน่วยงานที่เกี่ยวข้องตรวจสอบข้อมูลผู้ใช้งานที่แจ้งเหตุพบว่ามีที่อยู่ตามที่ระบุในสื่อสังคมออนไลน์จริง จึงได้สั่งการให้นายสามารถ หมั่นนอก ปลัดจังหวัดอุดรธานี นำกำลังพนักงานฝ่ายปกครองที่ทำการปกครองจังหวัดอุดรธานี สนธิกำลังร่วมกับศูนย์อำนวยการป้องกันเเละปราบปราบยาเสพติดจังหวัดอุดรธานี ที่ทำการปกครองอำเภอเมืองอุดรธานี เเละสถานีตำรวจภูธรเมืองอุดรธานี ลงพื้นที่ตรวจสอบบ้านหลังที่ถูกแจ้งว่ามีกลิ่นเหม็นจากการเสพยาเสพติดซึ่งอยู่ติดกันกับบ้านผู้แจ้งเหตุ แต่พบว่าไม่มีผู้อยู่อาศัยอยู่ในบ้านหลังดังกล่าว เจ้าหน้าที่จึงไปสอบถามบ้านที่ผู้แจ้งเหตุพักอาศัย ได้พบกับผู้แจ้ง คือ นายพีระ ซึ่งยังยืนยันว่า ข้างบ้านส่งเสียงเหมือนเสียงพ่นควัน บางครั้งมีกลิ่นลอยมาซึ่งไม่ทราบว่าเป็นกลิ่นอะไร ทำให้ตนเดือดร้อน เจ้าหน้าที่จึงได้ทำการพูดคุยสอบถามข้อมูลเพิ่มเติม เพื่อใช้ในการดำเนินการกับผู้เสพยาเสพติดตามที่ได้รับแจ้งดังกล่าว แต่ทว่ากลับพบพฤติกรรมของนายพีระเริ่มพูดจาวกวนคล้ายคนเสพยาเสพติด จึงได้ขออนุญาตทำการตรวจสารเสพติดในร่างกาย โดยนายพีระให้การยินยอม" นายวันชัยฯ กล่าว
นายวันชัย คงเกษม ผู้ว่าราชการจังหวัดอุดรธานี กล่าวเพิ่มเติมว่า จากการตรวจสารเสพติดในร่างกายนายพีระ ปรากฏผลเป็นบวก คือ มีสารเมทเเอมเฟตามีนในร่างกาย และเจ้าตัวได้ยอมรับว่ามีการเสพยาเสพติดจริง จึงได้เชิญตัวนายพีระเข้าสู่กระบวนการคัดกรองเเละบำบัดรักษาที่โรงพยาบาลศูนย์อุดรธานีต่อไป
"เจ้าหน้าที่สันนิษฐานเบื้องต้นว่า อาจเกิดจากอาการหลอนยาเสพติด นายพีระจึงมีอาการหูแว่ว และแจ้งเหตุไปยังเพจ Facebook Suttipong Juljarern ของนายสุทธิพงษ์ จุลเจริญ ปลัดกระทรวงมหาดไทย จนนำมาสู่การตรวจสอบดังกล่าว และขอประชาสัมพันธ์ไปยังพี่น้องประชาชนรวมทั้งผู้ใช้งานสื่อสังคมออนไลน์ หากพบการกระทำความผิด หรือพบผู้ต้องสงสัยว่าจะเกี่ยวข้องกับยาเสพติด ขอให้ได้แจ้งไปยังศูนย์ดำรงธรรม สายด่วน 1567 ตลอด 24 ชั่วโมง เพื่อเจ้าหน้าที่จะได้ดำเนินการตามกฎหมายต่อไป" นายวันชัยฯ กล่าวในช่วงท้าย

ที่มา : https://www.thaigov.go.th/news/contents/details/71761