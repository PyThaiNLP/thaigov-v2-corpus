รัฐบาลไทย-ข่าวทำเนียบรัฐบาล-กรมทางหลวงชนบท ขยายถนนสาย พบ.1005 อำเภอบ้านแหลม จังหวัดเพชรบุรี เสร็จสมบูรณ์


วันจันทร์ที่ 28 สิงหาคม 2566
กรมทางหลวงชนบท ขยายถนนสาย พบ.1005 อำเภอบ้านแหลม จังหวัดเพชรบุรี เสร็จสมบูรณ์
รองรับการเจริญเติบโตของชุมชน ยกระดับการเดินทางระหว่างอำเภอให้มีประสิทธิภาพมากยิ่งขึ้น
กรมทางหลวงชนบท (ทช.) กระทรวงคมนาคม โดยแขวงทางหลวงชนบทเพชรบุรี ดำเนินโครงการก่อสร้างถนนทางหลวงชนบทสาย พบ.1005 แยก ทล.4 - บ้านแหลม อำเภอบ้านแหลม จังหวัดเพชรบุรี เสร็จสมบูรณ์ โดยขยายผิวจราจรแบบแอสฟัลท์ติกคอนกรีตกว้าง 6 เมตร พร้อมไหล่ทางกว้างข้างละ 1.5 เมตร  ช่วง กม. ที่ 14+100 - 16+500 รวมระยะทาง 2.4 กิโลเมตร ใช้งบประมาณ 20.499 ล้านบาท ทั้งนี้ เพื่อช่วยรองรับการขยายตัวของชุมชน ทำให้ประชาชนสามารถสัญจรระหว่างอำเภอเมืองเพชรบุรีไปสู่อำเภอบ้านแหลมได้อย่างสะดวกรวดเร็วปลอดภัย ตลอดจนเป็นการอำนวยความสะดวกในการเดินทางไปยังสถานที่ราชการ สถานศึกษา หมู่บ้าน พื้นที่ทางการเกษตร ช่วยยกระดับคุณภาพชีวิตที่ดีให้กับประชาชนในพื้นที่และกระจายความเจริญไปสู่ภูมิภาค

ที่มา : https://www.thaigov.go.th/news/contents/details/71758