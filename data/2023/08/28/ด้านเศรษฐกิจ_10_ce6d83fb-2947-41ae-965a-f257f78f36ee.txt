รัฐบาลไทย-ข่าวทำเนียบรัฐบาล-กรมการขนส่งทางบก แนะนำผู้ใช้รถหมั่นตรวจสอบความพร้อมของรถก่อนออกเดินทางช่วงหน้าฝน ย้ำเตือนเพิ่มความระมัดระวังในการขับขี่ขณะฝนตกและในพื้นที่น้ำท่วม


วันจันทร์ที่ 28 สิงหาคม 2566
กรมการขนส่งทางบก แนะนำผู้ใช้รถหมั่นตรวจสอบความพร้อมของรถก่อนออกเดินทางช่วงหน้าฝน ย้ำเตือนเพิ่มความระมัดระวังในการขับขี่ขณะฝนตกและในพื้นที่น้ำท่วม
...
กรมการขนส่งทางบก แนะนำผู้ใช้รถหมั่นตรวจสอบความพร้อมของรถก่อนออกเดินทางช่วงหน้าฝน ย้ำเตือนเพิ่มความระมัดระวังในการขับขี่ขณะฝนตกและในพื้นที่น้ำท่วม
นายเสกสม อัครพันธุ์ รองอธิบดีกรมการขนส่งทางบก และโฆษกกรมการขนส่งทางบก กระทรวงคมนาคม เปิดเผยว่า ช่วงเดือนสิงหาคมของทุกปีประเทศไทยจะเข้าสู่ช่วงฤดูฝนส่งผลทำให้มีฝนตกหนักและอาจเกิดน้ำท่วมสูงในหลายพื้นที่ การขับรถในสภาพถนนเปียกลื่นหรือมีน้ำท่วมขังทำให้ประสิทธิภาพในการ ทรงตัว และยึดเกาะถนนของรถลดลง รวมถึงทัศนวิสัยในการมองเห็นเส้นทางไม่ชัดเจน กรมการขนส่งทางบก (ขบ.)มีข้อแนะนำในการขับรถในช่วงหน้าฝน ดังนี้ ผู้ขับขี่ต้องใช้ความเร็วให้เหมาะสมกับทัศนวิสัยการมองเห็นและตามสภาพถนน และต้องหมั่นสังเกตสภาพถนนให้มากขึ้น เพราะเมื่อฝนตกหนักจะทำให้ถนนเปียกลื่นและอาจมีน้ำขังบนพื้นผิวจราจร หากขับรถด้วยความเร็วสูงเมื่อยางวิ่งบนน้ำที่ขังบนพื้นผิวจราจรอาจทำให้รถเกิดอาการเหินน้ำจนไม่สามารถควบคุมรถได้ เป็นสาเหตุให้เกิดอุบัติเหตุที่รุนแรงได้ การเปิดที่ปัดน้ำฝนให้ปรับระดับความเร็วตามปริมาณของฝนตก เว้นระยะห่างจากรถคันหน้ามากกว่าปกติเพื่อให้มีระยะเบรกมากขึ้น เปิดไฟหน้ารถทันทีเมื่อฝนตกหนัก เพื่อให้รถคันอื่นมองเห็นได้ชัดเจน หากมีความจำเป็นต้องขับขี่บริเวณที่น้ำท่วมขังให้สังเกตระดับความลึกจากรถคันหน้าหรือขอบทางเท้า สำหรับรถจักรยานยนต์หากฝนตกหนักควรหาที่จอดรถที่เหมาะสม และปลอดภัย รอจนฝนเบาลงก่อนจึงเดินทางต่อ กรณีที่เกิดเหตุฉุกเฉินรถเสีย ประสบอุบัติเหตุ จำเป็นต้องจอดข้างทาง พยายามเคลื่อนรถให้พ้นทางเดินรถถ้าจำเป็นต้องจอดในทางเดินรถควรจอดในลักษณะที่ไม่กีดขวางการจราจร จอดรถให้ชิดไหล่ทางมากที่สุดเปิดสัญญาณไฟฉุกเฉิน หรือเปิดไฟเหลืองกะพริบ เพื่อเตือนให้ผู้ขับขี่รถคันอื่นมองเห็นได้ชัดเจน
ทั้งนี้ ขบ. แนะนำให้ผู้ขับขี่หมั่นตรวจสอบความพร้อมของรถอย่างสม่ำเสมอ โดยเฉพาะที่ปัดน้ำฝน สภาพยางปัดน้ำฝนต้องสามารถรีดน้ำบนกระจกได้ดี เพื่อทัศนวิสัยในการมองเห็นที่ชัดเจนขณะขับรถในช่วงฝนตก สภาพยางรถต้องมีสภาพดี ไม่มีรอยฉีกขาด บวม ดอกยางต้องไม่สึกหรอหรือแข็งกระด้างมีความลึกพอที่จะสามารถยึดเกาะถนนและรีดน้ำได้เป็นอย่างดี รวมทั้งตรวจเช็กระบบเบรก ต้องสามารถหยุดรถได้ในระยะทางที่ปลอดภัย หากมีเสียงดังขณะเหยียบเบรก รถมีอาการปัด เหยียบแป้นเบรกไม่ลง หรือมีสัญลักษณ์ไฟระบบเบรกค้างบนหน้าปัด ควรนำรถเข้าตรวจเช็กระบบเบรกเพื่อความปลอดภัย และเช็กระบบไฟรถยนต์ โดยต้องมีแสงไฟส่องสว่างทุกดวงและสามารถให้แสงสัญญาณได้ จะช่วยเพิ่มความปลอดภัยในการเดินทาง และลดความเสี่ยงต่อการเกิดอุบัติเหตุทางถนนในช่วงฝนตก

ที่มา : https://www.thaigov.go.th/news/contents/details/71749