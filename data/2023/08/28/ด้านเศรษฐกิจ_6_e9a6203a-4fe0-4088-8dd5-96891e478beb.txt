รัฐบาลไทย-ข่าวทำเนียบรัฐบาล-ปลัดฯ ณัฐพล กระตุ้นบุคลากรทีม MIND โซนอีสาน ใช้ “หัว และ ใจ” แก้ไขข้อร้องเรียนโรงงาน ย้ำไม่รายงาน iSingle Form เจอตรวจสุดซอย


วันจันทร์ที่ 28 สิงหาคม 2566
28/08/2566
พิมพ์
ปลัดฯ ณัฐพล กระตุ้นบุคลากรทีม MIND โซนอีสาน ใช้ “หัว และ ใจ” แก้ไขข้อร้องเรียนโรงงาน ย้ำไม่รายงาน iSingle Form เจอตรวจสุดซอย
ปลัดกระทรวงอุตสาหกรรม ณัฐพล กระตุ้นบุคลากรทีม MIND โซนอีสาน ใช้ “หัว และ ใจ” แก้ไขข้อร้องเรียนโรงงาน ย้ำไม่รายงาน iSingle Form เจอตรวจสุดซอย
วันที่ 26 สิงหาคม 2566 : ดร.ณัฐพล รังสิตพล ปลัดกระทรวงอุตสาหกรรม เป็นประธานในพิธีเปิดการสัมมนาเชิงปฏิบัติการ เรื่อง การส่งเสริมการประกอบการตามนโยบาย MIND เพื่อแก้ไขปัญหาข้อร้องเรียนอย่างยั่งยืน ครั้งที่ 6 โดยมี นางสาวณัฏฐิญา เนตยสุภา รองปลัดกระทรวงอุตสาหกรรม นายวิษณุ ทับเที่ยง หัวหน้าผู้ตรวจราชการกระทรวงอุตสาหกรรม นายเดชา จาตุธนานันท์ ผู้ตรวจราชการกระทรวงอุตสาหกรรม นางสาวณิรดา วิสุทธิชาติธาดา ผู้ช่วยปลัดกระทรวงอุตสาหกรรม นางสุชาดา โพธิ์เจริญ รองอธิบดีกรมส่งเสริมอุตสาหกรรม ผู้บริหารกระทรวงอุตสาหกรรม และเจ้าหน้าที่สำนักงานอุตสาหกรรมจังหวัด เข้าร่วมการสัมมนากว่า 70 คน ณ โรงแรมเวลาดี จังหวัดอุดรธานี
ปลัดกระทรวงอุตสาหกรรม กล่าวว่า กระทรวงอุตสาหกรรมมุ่งมั่นให้ภาคอุตสาหกรรมของไทยมีการเติบโตอย่างแข็งแกร่งและยั่งยืน ตามบริบทของประชาคมโลกที่มีการกำหนดกฎเกณฑ์ทั้งในด้านเศรษฐกิจ สิ่งแวดล้อม และสังคม อย่างไรตามจากข้อมูลรายงานดัชนีผลผลิตอุตสาหกรรม ของสำนักงานเศรษฐกิจอุตสาหกรรม จะเห็นว่าตั้งแต่ปี 2550 เป็นต้นมา ภาคอุตสาหกรรมมีอัตราการเติบโตที่ทรงตัวมาอย่างต่อเนื่อง ดังนั้น หากต้องการให้ภาคอุตสาหกรรมเติบโตขึ้น จำเป็นต้องนำนโยบาย MIND ใช้ “หัว และ ใจ” เข้ามาใช้เป็นแนวทางในการทำงานของคนในกระทรวงอุตสาหกรรม ผนวกกับแนวนโยบาย 4 มิติ ทั้งในด้านความสำเร็จของธุรกิจ การดูแลสังคมและชุมชนโดยรอบ การรักษาสิ่งแวดล้อม และการกระจายรายได้สู่ประชาชน เพื่อขับเคลื่อนให้ธุรกิจเติบโตได้อย่างสมดุล โดยเฉพาะในมิติด้านการดูแลสิ่งแวดล้อม ที่ประเทศไทยยังถูกจัดอันดับในลำดับท้าย ๆ ของโลก หากมีการดำเนินการตามมาตรการที่กำหนดจากประชาคมโลกอย่างเคร่งครัด เชื่อว่าจะทำให้บรรยากาศการลงทุนในประเทศดีขึ้น และส่งผลต่อการเติบโตของภาคอุตสาหกรรมในประเทศ
ส่วนในด้านการแก้ปัญหาเรื่องร้องเรียนนั้น เกี่ยวข้องกับชุมชน สังคม โรงงาน และสิ่งแวดล้อม ซึ่งการแก้ไขข้อร้องเรียนต่าง ๆ โรงงานอุตสาหกรรมและเจ้าหน้าที่ต้องร่วมกันดูแลชุมชนในพื้นที่รอบโรงงานให้ได้รับการปฏิบัติที่ดี การสร้างการมีส่วนร่วมของคนในชุมชน เพื่อทำให้ชุมชนโดยรอบอยู่ร่วมกับโรงงานได้อย่างมีความสุข ส่งผลให้เกิดความยั่งยืนให้กับธุรกิจต่อไป
นอกจากนี้ ปลัดกระทรวงอุตสาหกรรม ยังได้เน้นย้ำให้โรงงานอุตสาหกรรมรายงานข้อมูลการประกอบการในระบบรายงานข้อมูลกลางของกระทรวง​อุตสาหกรรม​ (iSingle Form) โดยมีเป้าหมายให้ทุกโรงงานเข้ามาอยู่ในระบบ Digital Government เพื่อช่วยเพิ่มประสิทธิภาพในการกำกับ ดูแล และอำนวยความสะดวกได้อย่างรวดเร็วครอบคลุมโรงงานที่มีอยู่จำนวนมากได้ อีกทั้งยังสามารถนำข้อมูลมาวิเคราะห์ ใช้ประโยชน์ และสร้างความสะดวกในการขอใบอนุญาต และการทำธุรกรรมต่าง ๆ ที่เกี่ยวข้องได้มากขึ้น ทั้งนี้ ปัจจุบันยังมีโรงงานที่ยังไม่ได้รายงานข้อมูลอีกเป็นจำนวนมาก ซึ่งในเดือนสิงหาคมนี้ จะครบกำหนดการรายงานข้อมูลการประกอบการอุตสาหกรรมแล้ว หากยังไม่มีการรายงานจะถือว่าเป็นความผิดและมีโทษปรับ ดังนั้น จึงมอบหมายให้ สอจ.ทุกจังหวัด ดำเนินการลงพื้นที่ตรวจโรงงานแบบสุดซอยในทุกมิติของการรายงานตามข้อกำหนดของกฎหมาย โดยหากพบโรงงานที่ผิดกฎหมายตามข้อกำหนดของการประกอบการอุตสาหกรรมขอให้ดำเนินการตามระเบียบอย่างจริงจัง รวมทั้งหากพบโรงงานที่มีการหยุดการดำเนินการมาเป็นเวลานาน ขอให้พิจารณาทบทวนการยกเลิกการประกอบกิจการโรงงาน เพื่อให้ระบบฐานข้อมูลโรงงานมีความถูกต้องและเป็นปัจจุบันต่อไป

ที่มา : https://www.thaigov.go.th/news/contents/details/71736