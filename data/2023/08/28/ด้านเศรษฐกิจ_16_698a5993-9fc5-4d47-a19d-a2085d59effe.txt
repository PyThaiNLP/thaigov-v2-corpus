รัฐบาลไทย-ข่าวทำเนียบรัฐบาล-รองปลัดเกษตรฯ นั่งหัวโต๊ะประชุมคณะอนุกรรมการบริหารจัดการกลุ่มสินค้ากล้วยไม้ ไม้ดอกไม้ประดับ  ครั้งที่ 2/2566 	


วันจันทร์ที่ 28 สิงหาคม 2566
รองปลัดเกษตรฯ นั่งหัวโต๊ะประชุมคณะอนุกรรมการบริหารจัดการกลุ่มสินค้ากล้วยไม้ ไม้ดอกไม้ประดับ  ครั้งที่ 2/2566
รองปลัดเกษตรฯ นั่งหัวโต๊ะประชุมคณะอนุกรรมการบริหารจัดการกลุ่มสินค้ากล้วยไม้ ไม้ดอกไม้ประดับ ครั้งที่ 2/2566
นายสุรเดช สมิเปรม รองปลัดกระทรวงเกษตรและสหกรณ์ เปิดเผยภายหลังเป็นประธานการประชุมคณะอนุกรรมการบริหารจัดการกลุ่มสินค้ากล้วยไม้ ไม้ดอกไม้ประดับ ครั้งที่ 2/2566 ณ ห้องประชุมกระทรวงเกษตรและสหกรณ์ 123 และระบบการประชุมออนไลน์ Zoom Meeting ว่าในที่ประชุมได้มีการพิจารณาเห็นชอบ (ร่าง) แผนพัฒนากล้วยไม้ ไม้ดอกไม้ประดับ พ.ศ.ปี2566 – 2570 โดยได้รับการยืนยันจากสำนักงานเศรษฐกิจการเกษตร ว่าการจัดทำแผนพัฒนากล้วยไม้ ไม้ดอกไม้ประดับ พ.ศ.ปี2566 – 2570 ไม่ขัดกับหลักการของสำนักงานสภาพัฒนาการเศรษฐกิจและสังคมแห่งชาติ และมอบหมายฝ่ายเลขานุการฯ นำ (ร่าง) แผนพัฒนากล้วยไม้ ไม้ดอกไม้ประดับ พ.ศ.ปี 2566 – 2570 เสนอแก่สำนักงานเศรษฐกิจการเกษตร ในฐานะเลขานุการคณะกรรมการนโยบายและแผนพัฒนาการเกษตรและสหกรณ์ เพื่อให้ความเห็นชอบต่อไป
ทั้งนี้ จากสถานการณ์การผลิตและส่งออกกล้วยไม้ ไม้ดอกไม้ประดับของประเทศไทยเป็นไปในทิศทางที่ดีขึ้น เพื่อเป็นการเพิ่มประสิทธิภาพ และคุณภาพให้ตรงความต้องการของประเทศคู่ค้า จึงได้มีการจัดทำแผนพัฒนากล้วยไม้ ไม้ดอกไม้ประดับพ.ศ.ปี 2566 – 2570 เพื่อให้สินค้ากล้วยไม้ ไม้ดอกไม้ประดับมีปริมาณและคุณภาพตรงตามความต้องการของตลาด เสริมสร้างขีดความสามารถให้เกษตรกรในการแข่งขันด้านการตลาด เพิ่มช่องทางการส่งออก ลดการนำเข้า และเพื่อให้เกษตรกรมีรายได้เพิ่มขึ้น มีความมั่นคงและยั่งยืนในการทำอาชีพเกษตรกรรม
สำหรับสถานการณ์กล้วยไม้ ไม้ดอกไม้ประดับ ปี 2566 (ม.ค. – มิ.ย. 2566) มีปริมาณการส่งออกกล้วยไม้ จำนวน 8,404 ตัน หรือ 84.11% มูลค่า 1,706.35 ล้านบาท หรือ 83.69% โดย 5 อันดับประเทศที่ไทยส่งออกกล้วยไม้ ได้แก่ อเมริกา เวียดนาม ญี่ปุ่น จีน และอิตาลี ตามลำดับ และประเทศที่ไทยส่งออก ไม้ดอกไม้ประดับ มูลค่าสูงที่สุด ปี 2565 ได้แก่ อเมริกา เวียดนาม ญี่ปุ่น จีน และอินเดีย นอกจากนี้ ที่ประชุมยังได้รับทราบการจัดทำร่างมาตรฐานสินค้าเกษตร เรื่อง การปฏิบัติทางการเกษตรที่ดีสำหรับกล้วยไม้ และการบริหารจัดการการทำงานของคนต่างด้าว 3 สัญชาติ (ประเทศกัมพูชา ลาว และเมียนมาร์) อีกด้วย

ที่มา : https://www.thaigov.go.th/news/contents/details/71769