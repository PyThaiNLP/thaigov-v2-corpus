รัฐบาลไทย-ข่าวทำเนียบรัฐบาล-รองโฆษกรัฐบาล เผย นายกฯ ชื่นชมความสำเร็จนักกีฬาไทย หวังเป็นแรงบันดาลใจให้เด็กและเยาวชนเล่นกีฬา


วันจันทร์ที่ 28 สิงหาคม 2566
28/08/2566
พิมพ์
รองโฆษกรัฐบาล เผย นายกฯ ชื่นชมความสำเร็จนักกีฬาไทย หวังเป็นแรงบันดาลใจให้เด็กและเยาวชนเล่นกีฬา
สร้างร่างกายให้แข็งแรง พัฒนาคน สังคม และเพิ่มมูลค่าเศรษฐกิจไทย ตามยุทธศาสตร์ชาติ 20 ปี
วันนี้ (วันที่ 28 สิงหาคม 2566) นางสาวรัชดา ธนาดิเรก รองโฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหมชื่นชมกับความสำเร็จของนักกีฬาไทย สามารถสร้างชื่อเสียงระดับโลกให้กับประเทศในหลาย ๆ รายการ พร้อมกับฝากให้เด็กเยาวชน รักษาสุขภาพให้แข็งแรง ด้วยการเล่นกีฬา ซึ่งนอกจากทำให้สุขภาพแข็งแรงแล้ว ยังฝึกพัฒนาความอดทน มีระเบียบวินัย มีน้ำในนักกีฬา เคารพกฎกติกา อันเป็นพื้นที่ฐานที่สำคัญต่อการใช้ชีวิตในสังคม สอดคล้องกันนโยบายของรัฐบาลที่ได้ดำเนินการสนับสนุนการพัฒนากีฬาอย่างต่อเนื่อง
นางสาวรัชดา กล่าว่า  เมื่อวันที่ 3 มกราคม 2566 ครม. เห็นชอบร่างแผนพัฒนาการกีฬาแห่งชาติ ฉบับที่ 7 (พ.ศ.2566-2570) ที่สอดคล้องกับ ยุทธศาสตร์ชาติ 20 ปี แผนแม่บทภายใต้ยุทธศาสตร์ชาติ และแผนพัฒนาเศรษฐกิจและสังคมแห่งชาติ ฉบับที่ 13 (พ.ศ.2566-2570) ซึ่งแผนดังกล่าวมีฐานะเป็นแผนระดับที่ 3 เพื่อให้หน่วยงานทั้งภาครัฐและเอกชนใช้เป็นกรอบแนวทางในการจัดทำแผนปฏิบัติการประจำปี เพื่อให้การกีฬาเป็นกลไกสำคัญในการเสริมสร้างความมั่นคงทางสังคม และความมั่งคั่งทางเศรษฐกิจ และมีทิศทางการพัฒนาการกีฬาอย่างเป็นรูปธรรม วิสัยทัศน์ของแผนฯ “กีฬาพัฒนาคน สังคม และเพิ่มมูลค่าเศรษฐกิจไทย” มีเป้าประสงค์และตัวชี้วัดหลัก คือ ประชาชนทุกกลุ่ม (เด็ก เยาวชน และประชาชน) มีการออกกำลังกายและเล่นกีฬาอย่างสม่ำเสมอ ไม่น้อยกว่าร้อยละ 50 ภายในปี 2570 นักกีฬาผู้แทนของไทยประสบความสำเร็จในการแข่งขันกีฬาระดับนานาชาติ โดยอยู่ในอับดับ 6 ในระดับเอเชียในรายการแข่งขันกีฬาโอลิมปิกเกมส์ กีฬาพาราลิมปิกเกมส์ กีฬาเอเชียนเกมส์ และกีฬาเอเชียนพาราเกมส์ภายในปี 2570 บุคลากรด้านการกีฬาทั่วประเทศได้รับการรับรองมาตรฐานเพิ่มขึ้นร้อยละ 5 ต่อปี และ อุตสาหกรรมการกีฬามีการเติบโตอย่างต่อเนื่องและมีมูลค่าอัตราการเติบโตโดยเฉลี่ยไม่น้อยกว่าร้อยละ 5 ต่อปี และสามารถสร้างมูลค่าเพิ่มทางเศรษฐกิจของประเทศ
“จากผลการสนับสนุนนโยบายด้านกีฬาอย่างจริงจังของรัฐบาล และด้วยความทุ่มเทของนักกีฬา และคณผู้ฝึกสอน รวมถึงกำลังใจจากพี่น้องประชาชนคนไทย ล่าสุด นายกุลวุฒิ วิทิตศานต์ หรือ วิว นักกีฬาแบดมินตันชายเดี่ยวไทย สร้างประวัติศาสตร์เป็นนักแบดมินตันชายเดี่ยวไทยคนแรกที่ได้แชมป์โลกในประเภทชายเดี่ยวสำเร็จ จากการแข่งขันแบดมินตันรอบชิงชนะเลิศ ของรายการ บีดับเบิลยูเอฟ เวิลด์ แชมเปียนชิพ 2023 (2023 BWF World Championships) ที่รอยัล อารีนา กรุงโคเปนเฮเกน ประเทศเดนมาร์ก เมื่อวันที่ 27 สิงหาคม 2566 ที่ผ่านมา ทางด้าน พลเอก ประยุทธ์ จันทร์โอชา นายกรัฐมนตรีชื่นชมศักยภาพและความสามารถของนายกุลวุฒิ วิทิตศานต์ นักกีฬาแบดมินตันชายเดี่ยวไทย  หวังให้เป็นแรงบันดาลใจให้กับเด็กไทย  รักการออกกำลัง พัฒนาศักยภาพด้านกีฬา สร้างชื่อเสียงให้กับตัวเองและประเทศชาติต่อไป” นางสาวรัชดาฯ กล่าว

ที่มา : https://www.thaigov.go.th/news/contents/details/71744