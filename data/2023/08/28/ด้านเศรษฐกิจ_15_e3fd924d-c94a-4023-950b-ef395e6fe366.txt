รัฐบาลไทย-ข่าวทำเนียบรัฐบาล- กรมเจ้าท่า ดูแลอำนวยความสะดวกและความปลอดภัยทางน้ำ จัดระเบียบขึ้นลงเรือ กำชับสวมเสื้อชูชีพทุกครั้ง


วันจันทร์ที่ 28 สิงหาคม 2566
กรมเจ้าท่า ดูแลอำนวยความสะดวกและความปลอดภัยทางน้ำ จัดระเบียบขึ้นลงเรือ กำชับสวมเสื้อชูชีพทุกครั้ง
...
กรมเจ้าท่า ดูแลอำนวยความสะดวกและความปลอดภัยทางน้ำ จัดระเบียบขึ้นลงเรือ กำชับสวมเสื้อชูชีพทุกครั้ง
จากนโยบายรัฐบาลและกระทรวงคมนาคม โดยกรมเจ้าท่า ได้กำกับดูแลความปลอดภัยแก่ประชาชนในการเดินทางทางน้ำ โดยสำนักงานเจ้าท่าภูมิภาคที่ 3 สาขาสมุทรสงครามและสาขาสมุทรสาคร ได้จัดเจ้าหน้าที่ออกตรวจตรา ความปลอดภัยทางน้ำในช่วงวันหยุดเพื่ออำนวยความสะดวกและความปลอดภัย
สำนักงานเจ้าท่าภูมิภาคสาขาสมุทรสงคราม ได้มอบหมายให้เจ้าหน้าที่และพนักงานประจำท่าเทียบเรืออำนวยความสะดวกและความปลอดภัยให้กับประชาชนและนักท่องเที่ยว โดยตรวจตราความปลอดภัยทางน้ำโดยเรือตรวจการณ์และเจ้าหน้าที่ ซึ่งได้เน้นย้ำให้ประชาชนและนักท่องเที่ยวต้องสวมใส่เสื้อชูชีพก่อนลงเรือและโดยสารเรือทุกครั้ง เจ้าของเรือ ผู้ควบคุมเรือ ต้องตรวจสภาพอุปกรณ์ประจำเรือ เช่น (เสื้อชูชีพ พวงชูชีพ )ให้พร้อมใช้งาน ห้ามบรรทุกผู้โดยสารเกินกว่าที่ได้รับอนุญาต ติดตามข้อมูลข่าวสารสภาพอากาศ ข่าวพยากรณ์อากาศ ประกาศจากหน่วยงานต่างๆ ก่อนออกเรือ โดยมีเรือโดยสารให้บริการประชาชนและนักท่องเที่ยวในการสัญจรทางน้ำจำนวน 237 เที่ยวเรือ จำนวนผู้โดยสารรวม 1,801 คน
สำนักงานเจ้าท่าภูมิภาคสาขาสมุทรสาคร มอบหมายให้เจ้าหน้าที่ประจำท่าเรือมหาชัย ท่าเรือท่าฉลอม ดำเนินการตามมาตรการความปลอดภัยโดยจัดระเบียบการขึ้น - ลงเรือ เพื่อความปลอดภัยของผู้ใช้บริการบริเวณท่าเทียบเรือ จำนวนเรือ 120 เที่ยว จำนวนผู้โดยสาร 6,111 คน ทั้งนี้ พบเห็นความไม่ปลอดภัยทางน้ำ สามารถแจ้งสายด่วนกรมเจ้าท่า 1199 ตลอด 24 ชั่วโมง

ที่มา : https://www.thaigov.go.th/news/contents/details/71766