รัฐบาลไทย-ข่าวทำเนียบรัฐบาล-"เส้นด้ายเดินทาง ผ้าไทยใส่ให้สนุก#4" จังหวัดประจวบคีรีขันธ์ น้อมนำพระดำริ "ผ้าไทยใส่ให้สนุก" จัดแสดงแบบผ้าไทย และขยายผลเพิ่มช่องทางการตลาด เผยแพร่อัตลักษณ์ภูมิปัญญาแก่นักท่องเที่ยว


วันจันทร์ที่ 28 สิงหาคม 2566
28/08/2566
พิมพ์
"เส้นด้ายเดินทาง ผ้าไทยใส่ให้สนุก#4" จังหวัดประจวบคีรีขันธ์ น้อมนำพระดำริ "ผ้าไทยใส่ให้สนุก" จัดแสดงแบบผ้าไทย และขยายผลเพิ่มช่องทางการตลาด เผยแพร่อัตลักษณ์ภูมิปัญญาแก่นักท่องเที่ยว
จังหวัดประจวบคีรีขันธ์ น้อมนำพระดำริ "ผ้าไทยใส่ให้สนุก" จัดแสดงแบบผ้าไทย และขยายผลเพิ่มช่องทางการตลาด เผยแพร่อัตลักษณ์ภูมิปัญญาแก่นักท่องเที่ยวชาวไทยและชาวต่างประเทศ ระหว่างวันที่ 27 - 29 ส.ค. 66 ณ ศูนย์การค้ามาร์เก็ตวิลเลจ หัวหิน
"เส้นด้ายเดินทาง ผ้าไทยใส่ให้สนุก#4" จังหวัดประจวบคีรีขันธ์ น้อมนำพระดำริ "ผ้าไทยใส่ให้สนุก" จัดแสดงแบบผ้าไทย และขยายผลเพิ่มช่องทางการตลาด เผยแพร่อัตลักษณ์ภูมิปัญญาแก่นักท่องเที่ยวชาวไทยและชาวต่างประเทศ ระหว่างวันที่ 27 - 29 ส.ค. 66
เมื่อวันที่ 27 ส.ค. 66 ที่ศูนย์การค้ามาร์เก็ตวิลเลจ หัวหิน อ.หัวหิน จ.ประจวบคีรีขันธ์ นายสุทธิพงษ์ จุลเจริญ ปลัดกระทรวงมหาดไทย มอบหมายให้ ว่าที่พันตรี อดิศักดิ์ น้อยสุวรรณ รองผู้ว่าราชการจังหวัดประจวบคีรีขันธ์ รักษาราชการแทนผู้ว่าราชการจังหวัดประจวบคีรีขันธ์ เป็นประธานเปิดโครงการภูมิปัญญาท้องถิ่น สร้างแฟชั่นอย่างยั่งยืน "เส้นด้ายเดินทาง ผ้าไทยใส่ให้สนุก#4" โดยมี นายชูชีพ พงษ์ไชย รองอธิบดีกรมการพัฒนาชุมชน นายดำรงค์ มากระจัน พัฒนาการจังหวัดประจวบคีรีขันธ์ นายพลกฤต พวงวลัยสิน นายอำเภอหัวหิน นางอุษา พวงวลัยสิน นายกกิ่งกาชาดอำเภอหัวหิน นายทวีสิน พัฒนาภิรัส ประธานสภาองค์การบริหารส่วนจังหวัดประจวบคีรีขันธ์ นายอมรเทพ อ่วมมีเพียร ผู้จัดการทั่วไปศูนย์การค้ามาร์เก็ตวิลเลจ หัวหิน นักท่องเที่ยว และภาคีเครือข่ายในพื้นที่ ร่วมกิจกรรมเป็นจำนวนมาก
โอกาสนี้ ว่าที่พันตรี อดิศักดิ์ น้อยสุวรรณ รองผู้ว่าราชการจังหวัดประจวบคีรีขันธ์ รักษาราชการแทนผู้ว่าราชการจังหวัดประจวบคีรีขันธ์ พร้อมด้วย นายชูชีพ พงษ์ไชย รองอธิบดีกรมการพัฒนาชุมชน ร่วมชมนิทรรศการเฉลิมพระเกียรติสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง นิทรรศการเฉลิมพระเกียรติสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา พร้อมเยี่ยมชมนิทรรศการผ้าไทยและการแสดงแบบผ้าไทย ผ้าพื้นถิ่น อาทิ ผ้าบาติกลายพระราชทาน ผ้าปัก ผ้าทอเขาเต่า ผ้าทอกระเหรี่ยง จากนายแบบและนางแบบกิตติมศักดิ์ จำนวน 30 คน และเยี่ยมชมร้านค้าประชารัฐภายในศูนย์การค้ามาร์เก็ตวิลเลจ หัวหิน และให้กำลังใจผู้ประกอบการ OTOP ที่นำสินค้ามาจัดบูธสินค้าต่าง ๆ เช่น สินค้าผลิตภัณฑ์ทางการเกษตร ผักสด ผลไม้ อาหารแปรรูปต่าง ๆ เป็นต้น
ว่าที่พันตรี อดิศักดิ์ น้อยสุวรรณ รองผู้ว่าราชการจังหวัดประจวบคีรีขันธ์ รักษาราชการแทนผู้ว่าราชการจังหวัดประจวบคีรีขันธ์ กล่าวว่า จังหวัดประจวบคีรีขันธ์ได้ดำเนินการส่งเสริมและสนับสนุนการใช้และสวมใส่ผ้าไทยมาอย่างต่อเนื่อง โดยได้รับความร่วมมือเป็นอย่างดีจากหน่วยงานต่าง ๆ ทั้งภาครัฐ ภาคเอกชน ตลอดจนภาคีเครือข่าย ในการใช้ สวมใส่ และแต่งกายด้วยผ้าไทย พร้อมทั้งได้รณรงค์สร้างการรับรู้ประชาสัมพันธ์การใช้และสวมใส่ผ้าพื้นเมืองของ จังหวัดประจวบคีรีขันธ์ และกำหนดให้ในกิจกรรมต่าง ๆ ที่เป็นกิจกรรมส่งเสริมการท่องเที่ยวของอำเภอหัวหิน และอำเภออื่น ๆ ได้มีการจัดกิจกรรมการแสดงแบบและรณรงค์การสวมใส่ผ้าไทย พร้อมตั้งบูธจำหน่ายผ้าไทย ผ้าพื้นเมือง เพื่อให้นักท่องเที่ยว โดยเฉพาะชาวต่างประเทศ ซึ่งให้ความสนใจเกี่ยวกับภูมิปัญญาผ้าไทย ได้เลือกซื้อเลือกหามาสวมใส่ จับจ่ายใช้สอย สร้างความเข้มแข็งให้กับเศรษฐกิจฐานรากในพื้นที่
"สำหรับกิจกรรมในครั้งนี้นั้น จังหวัดประจวบคีรีขันธ์ได้จัดทำโครงการภูมิปัญญาท้องถิ่น สร้างแฟชั่นอย่างยั่งยืน เพื่อสืบสานพระราชปณิธานของสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ในการส่งเสริมการใช้ผ้าไทย ผ้าพื้นถิ่น การรณรงค์ส่งเสริมอัตลักษณ์ความเป็นไทย และการอนุรักษ์ภูมิปัญญาท้องถิ่นไทย ที่พระองค์ท่านทรงปฏิบัติพระราชกรณียกิจในการอนุรักษ์พื้นฟูผ้าทอชนิดต่าง ๆ ทั้งผ้าฝ้ายและผ้าไหม เพื่อช่วยเหลือราษฎรให้มีรายได้อย่างยั่งยืน ซึ่งได้รับการสืบสาน รักษา และต่อยอด โดยสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา พระผู้ทรงมุ่งมั่นในการแบ่งเบาพระราชภาระของพระบาทสมเด็จพระเจ้าอยู่หัว ในการรับสนองพระราชดำริของสมเด็จพระบรมราชชนนีพันปีหลวง ด้วยการทรงต่อยอดภูมิปัญญาผ้าไทย โดยนำวิชาการแฟชั่นสมัยใหม่และองค์ความรู้ด้านศิลปกรรมศาสตร์ มาคิดค้นลวดลายผ้า และพระราชทานแนวพระดำริให้กับช่างทอผ้าและผู้ประกอบการ OTOP ประเภทผ้า รวมถึงสมาชิกศิลปาชีพ โดยเฉพาะอย่างยิ่ง พระองค์ท่านทรงมุ่งเน้นในเรื่องแฟชั่นแห่งความยั่งยืน หรือ Sustainable Fashion ด้วยการส่งเสริมการพึ่งพาตนเอง การปลูกฝ้าย ปลูกหม่อน เลี้ยงไหม ปลูกต้นไม้ให้สีธรรมชาติ และใช้สีธรรมชาติในการย้อมผ้า เพื่อธำรงรักษาสิ่งแวดล้อมของโลกใบเดียวนี้ให้คงอยู่อย่างยั่งยืน ซึ่งจังหวัดประจวบคีรีขันธ์ได้ขับเคลื่อนนโยบายส่งเสริมและสนับสนุนการใช้สีจากธรรมชาติแก่กลุ่มผู้ผลิต ผู้ประกอบการด้านผ้า โดยบูรณาการร่วมกับโครงการอนุรักษ์พันธุกรรมพืช อันเนื่องมาจากพระราชดำริ สมเด็จพระเทพรัตนราชสุดาฯ สยามบรมราชกุมารี (อพ.สธ.) ในการใช้พืชประจำจังหวัดและพืชประจำถิ่นที่สามารถให้สีได้ ซึ่งมี "กลุ่มสตรีทอผ้าบ้านเขาเต่า" เป็นผู้นำผู้ประกอบการในพื้นที่" รักษาราชการแทนผู้ว่าฯ ประจวบคีรีขันธ์ กล่าว
ว่าที่พันตรี อดิศักดิ์ น้อยสุวรรณ รองผู้ว่าราชการจังหวัดประจวบคีรีขันธ์ รักษาราชการแทนผู้ว่าราชการจังหวัดประจวบคีรีขันธ์ กล่าวเพิ่มเติมว่า นอกจากนี้ จังหวัดประจวบคีรีขันธ์ยังได้น้อมนำแนวพระดำริ "ผ้าไทยใส่ให้สนุก" มาเป็นแนวทางร่วมกับภาคีเครือข่ายในพื้นที่กำหนดแผนรณรงค์ให้ประชาชนสวมใส่ผ้าไทย ผ้าพื้นถิ่น และผ้าลายประจำจังหวัด ด้วยการส่งเสริมศักยภาพและทักษะของกลุ่มผู้ผลิต ผู้ประกอบการ ให้ผลิตสินค้ามีเพียงพอพร้อมจำหน่าย ภายใต้ชื่อ "โครงการเพิ่มทักษะการทำผ้ามัดย้อมและการเพิ่มมูลค่าผลิตภัณฑ์ผ้ามัดย้อม และโครงการพัฒนาศักยภาพการแปรรูปผ้า เพื่อพัฒนาสู่ "ผ้าไทยใส่ได้ทุกวัย ใส่ได้ทุกวัน"" ซึ่งทั้ง 2 โครงการที่จัดฝึกอบรมนั้นก็ได้ออกดอกออกผลเป็นผลสำเร็จที่ได้นำมาจัดแสดงในวันนี้ อาทิ กลุ่มผ้ามัดย้อมที่ย้อมสีธรรมชาติจากต้นไม้ประจำจังหวัด คือ ต้นเกด การย้อมสีจากเปลือกต้นโกงกาง ต้นสนทะเล สีจากเปลือกมะพร้าว หรือแม้แต่สีจากดินในท้องถิ่น เช่น ดินจากผาฝั่งแดง อ.บางสะพานน้อย หรือดินสีทองจากดินคลองร่อนทอง อ.บางสะพาน เป็นต้น
"สำหรับกิจกรรม "เส้นด้ายเดินทาง ผ้าไทยใส่ให้สนุก#4" ในครั้งนี้ จัดขึ้นระหว่างวันที่ 27 - 29 สิงหาคม 2566 ตั้งแต่เวลา 10.30 - 21.00 น. ซึ่งทุกท่านจะได้พบกับนิทรรศการที่รวบรวมองค์ความรู้และศิลปวัฒนธรรมด้านการเสริมสร้างอัตลักษณ์ผ้าไทย ผ้าพื้นถิ่น ร่วมจับจ่ายใช้สอยอุดหนุนผลิตภัณฑ์ผ้าไทยของผู้ประกอบการ และ OTOP ของดีจังหวัดประจวบคีรีขันธ์ Farm to Table อาหารปลอดภัย โดยสามารถสอบถามรายละเอียดเพิ่มเติมได้ที่หมายเลขโทรศัพท์ 0-3261-8888" รักษาราชการแทนผู้ว่าฯ ประจวบคีรีขันธ์ กล่าวในช่วงท้าย

ที่มา : https://www.thaigov.go.th/news/contents/details/71760