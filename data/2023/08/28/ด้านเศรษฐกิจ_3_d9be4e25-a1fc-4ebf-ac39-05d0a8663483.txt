รัฐบาลไทย-ข่าวทำเนียบรัฐบาล-​ปลัดฯ ณัฐพล ระดมหัวกะทิ MIND วางแนวทางบทบาทภารกิจ โครงสร้างการแบ่งส่วนราชการภายในของ อก. 


วันจันทร์ที่ 28 สิงหาคม 2566
28/08/2566
พิมพ์
​ปลัดฯ ณัฐพล ระดมหัวกะทิ MIND วางแนวทางบทบาทภารกิจ โครงสร้างการแบ่งส่วนราชการภายในของ อก.
​ปลัดกระทรวงอุตสาหกรรม ณัฐพล ระดมหัวกะทิ MIND วางแนวทางบทบาทภารกิจ โครงสร้างการแบ่งส่วนราชการภายในของ อก.
วันที่ 24 สิงหาคม 2566 ดร.ณัฐพล รังสิตพล ปลัดกระทรวงอุตสาหกรรม เป็นประธานการประชุมหารือการปรับปรุงบทบาทภารกิจและโครงสร้างการแบ่งส่วนราชการภายในกระทรวงอุตสาหกรรม (อก.) โดยมีนายเอกภัทร วังสุวรรณ นายวันชัย พนมชัย นางสาวณัฏฐิญา เนตยสุภา รองปลัดกระทรวงอุตสาหกรรม นายวิษณุ ทับเที่ยง หัวหน้าผู้ตรวจราชการกระทรวงอุตสาหกรรม นายวีระกิตติ์ รันทกิจธนวิชญ์ นายภาสกร ชัยรัตน์ ผู้ตรวจราชการกระทรวงอุตสาหกรรม นางสาวณิรดา วิสุทธิชาติธาดา ผู้ช่วยปลัดกระทรวงอุตสาหกรรม ผู้บริหารระดับสูงของกระทรวงอุตสาหกรรม และอุตสาหกรรมจังหวัดทั่วประเทศ ร่วมประชุม ณ ห้องประชุม อก.1 ชั้น 2 อาคารสำนักงานปลัดกระทรวงอุตสาหกรรม (สปอ.) และผ่านสื่ออิเล็กทรอนิกส์ Zoom Meeting
รองปลัดฯ ณัฏฐิญา กล่าวถึงแนวทางการแบ่งส่วนราชการมี 2 กรณี คือ กรณีที่ 1 การมอบอำนาจการแบ่งส่วนราชการภายในกรม โดยไม่เพิ่มจำนวนกอง ซึ่งประกอบด้วย 1) การจัดโครงสร้างส่วนราชการระดับกองโดยไม่เพิ่มจำนวนกองในภาพรวมของส่วนราชการ ตามกฎกระทรวง 2) การจัดหน่วยงานของราชการบริหารส่วนกลางที่ตั้งในภูมิภาคใหม่ โดยไม่เพิ่มจำนวนหน่วยงาน และ 3) การจัดหน่วยงานในต่างประเทศใหม่ โดยไม่เพิ่มจำนวนหน่วยงาน ส่วนกรณีที่ 2 การเสนอจัดตั้งหน่วยงานเพิ่มใหม่
สำหรับสำนักงานปลัดกระทรวงอุตสาหกรรม เสนอขอจัดตั้งกองบริหารทรัพยากรบุคคลเพิ่มใหม่ จำนวน 1 กอง และทบทวนภารกิจและโครงสร้างกองกลาง ศูนย์เทคโนโลยีสารสนเทศและการสื่อสาร และกองกฎหมาย เพื่อให้มีค่างาน และครอบคลุมภารกิจการดำเนินงานอย่างครบถ้วนมากขึ้น
หลังจากนั้น หน่วยงานในสังกัด อก. ได้รายงานความก้าวหน้าการดำเนินงานการปรับปรุงบทบาทภารกิจและโครงสร้างการแบ่งส่วนราชการภายใน อก. ดังนี้ 1) กรมโรงงานอุตสาหกรรม (กรอ.) เสนอการยกระดับมาตรฐานงานกำกับดูแลให้มีมาตรฐานเดียวกันทั้งประเทศ ลดปัญหาที่เกิดจากการประกอบกิจการอุตสาหกรรม  2) กรมส่งเสริมอุตสาหกรรม (กสอ.) เสนอปรับบทบาทภารกิจกองพัฒนานวัตกรรมและเทคโนโลยีอุตสาหกรรม และเสนอจัดตั้งกองพัฒนาเกษตรอุตสาหกรรมและศูนย์วิจัยและพัฒนาวัสดุอุตสาหกรรมสร้างสรรค์ใหม่ 3) กรมอุตสาหกรรมพื้นฐานและการเหมืองแร่ (กพร.) เสนอขอจัดตั้งสำนักงานอุตสาหกรรมพื้นฐานและการเหมืองแร่ เขตเพิ่ม 4 เขต ได้แก่ เขต 4 ภูเก็ต เขต 5 พิษณุโลก เขต 6 สระบุรี และเขต 7 ราชบุรี 4) สำนักงานคณะกรรมการอ้อยและน้ำตาลทราย (สอน.) เสนอขอจัดตั้งศูนย์เทคโนโลยีสารสนเทศและการสื่อสาร และกองอุตสาหกรรมชีวภาพ เพิ่มขึ้นใหม่ 5) สำนักงานมาตรฐานผลิตภัณฑ์อุตสาหกรรม (สมอ.) เสนอปรับปรุงภารกิจกองกำกับองค์กรด้านการมาตรฐาน กองควบคุมมาตรฐาน กองส่งเสริมและพัฒนาด้านการมาตรฐาน และศูนย์เทคโนโลยีสารสนเทศและการสื่อสาร 6) สำนักงานเศรษฐกิจอุตสาหกรรม (สศอ.) ยังคงภารกิจ โครงสร้าง และอัตรากำลังเท่าเดิม ส่วนภารกิจที่ต้องทบทวนร่วมกับ สปอ. คืองานความร่วมมือระหว่างประเทศ และการประชุมเจรจากับองค์การหรือหน่วยงานต่างประเทศ รวมถึงด้านอุตสาหกรรม และภารกิจเพิ่ม คือ อุตสาหกรรมเศรษฐกิจ
ทั้งนี้ ปลัดกระทรวงอุตสาหกรรม ได้มอบนโยบายว่า การปรับปรุงบทบาทภารกิจและโครงสร้างการแบ่งส่วนราชการภายใน อก. หรือข้อเสนอการจัดตั้งกองทุนอุตสาหกรรม ควรวางแนวทางให้ครอบคลุมสู่การพัฒนาภาคอุตสาหกรรม และให้สอดคล้องกับการปฏิบัติราชการทางอิเล็กทรอนิกส์ด้วย และฝากเรื่องการทบทวนภารกิจและโครงสร้างกองกฎหมาย การขอเพิ่มอัตรากำลังและจัดตั้งกลุ่มสนับสนุนงานอุตสาหกรรมจังหวัดเป็นการเฉพาะเร่งด่วน เพื่อสนับสนุนการปฏิบัติงานด้านการกำกับดูแลโรงงานได้อย่างรวดเร็วและทันท่วงที นอกจากนี้ยังได้เสนอแนะหน่วยงานของ กรอ. สอน. กสอ. กพร. ในการจัดตั้งหน่วยงานใหม่ โดยให้เป็นการจัดหน่วยงานของราชการบริหารส่วนกลางที่ตั้งในภูมิภาค และให้มีการกำหนดภารกิจการดำเนินงานในลักษณะเฉพาะหรือตามความเชี่ยวชาญเชิงพื้นที่ เพื่อการทำงานที่มีประสิทธิภาพมากยิ่งขึ้น ส่วน สมอ. ฝากถึงการตั้งกองส่งเสริมมาตรฐานหน่วยงานภาครัฐ เพื่อให้บริการพัฒนาระบบการทำงานให้กับหน่วยงานภาครัฐมีมาตรฐานในระดับสากล  และ สศอ. ภารกิจที่เพิ่มเข้ามา คือ อุตสาหกรรมเศรษฐกิจ หรือ กอช. อาจหาแนวทางพัฒนาสู่การเป็นสำนักงานพัฒนาอุตสาหกรรมแห่งชาติในอนาคต

ที่มา : https://www.thaigov.go.th/news/contents/details/71730