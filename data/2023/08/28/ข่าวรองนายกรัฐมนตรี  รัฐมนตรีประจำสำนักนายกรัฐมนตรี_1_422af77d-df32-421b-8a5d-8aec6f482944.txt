รัฐบาลไทย-ข่าวทำเนียบรัฐบาล-รมต.อนุชา ชี้ การพัฒนาคนด้านงานพิธีการ เป็นหัวใจสำคัญในการส่งเสริมภาพลักษณ์องค์กรให้มีความน่าเชื่อถือ บุคลากรด้านงานพิธีการควรผ่านการอบรมและฝึกปฏิบัติสม่ำเสมอ 


วันจันทร์ที่ 28 สิงหาคม 2566
28/08/2566
พิมพ์
รมต.อนุชา ชี้ การพัฒนาคนด้านงานพิธีการ เป็นหัวใจสำคัญในการส่งเสริมภาพลักษณ์องค์กรให้มีความน่าเชื่อถือ บุคลากรด้านงานพิธีการควรผ่านการอบรมและฝึกปฏิบัติสม่ำเสมอ
รมต.อนุชา ชี้ การพัฒนาคนด้านงานพิธีการ เป็นหัวใจสำคัญในการส่งเสริมภาพลักษณ์องค์กรให้มีความน่าเชื่อถือ บุคลากรด้านงานพิธีการควรผ่านการอบรมและฝึกปฏิบัติสม่ำเสมอ
วันนี้ (28 สิงหาคม 2566) เวลา 09.00 น. ณ  ตึกสันติไมตรี ทำเนียบรัฐบาล นายอนุชา นาคาศัย รัฐมนตรีประจำสำนักนายกรัฐมนตรี รักษาราชการแทนรัฐมนตรีว่าการกระทรวงอุตสาหกรรม เป็นประธานเปิดการฝึกอบรมหลักสูตรงานพิธีการผู้นำ ปีงบประมาณ พ.ศ.2566 (รุ่นที่ 2) ซึ่งจัดขึ้นโดยสำนักเลขาธิการนายกรัฐมนตรี โดยมี นางชนิดา เกษมศุข  ผู้ช่วยเลขาธิการนายกรัฐมนตรี นางเบญจภา ศรีสุรัตน์ ผู้อำนวยการกองพิธีการ และผู้เข้าอบรมเข้าร่วม
สำหรับ โครงการฝึกอบรมหลักสูตรงานพิธีการของผู้นำ ประจำปีงบประมาณ พ.ศ.2566 ครั้งนี้จัดขึ้นเป็นรุ่นที่ 2 มีระยะเวลาในการฝึกอบรมระหว่างวันที่ 28 สิงหาคม - 1 กันยายน 2566 โดยผู้เข้ารับการอบรมเป็นบุคลากรของสำนักเลขาธิการนายกรัฐมนตรี และบุคลากรจากหน่วยงานภายนอกที่ปฏิบัติหน้าที่ด้านพิธีการ รวมทั้งสิ้น 30 คน มีวัตถุประสงค์เพื่อพัฒนาและเสริมสร้างองค์ความรู้ด้านงานพิธีการ และสร้างเครือข่ายผู้ปฏิบัติงานด้านพิธีการ ซึ่งผู้เข้ารับการอบรมจะได้รับความรู้จากวิทยากรที่มาจากองค์กรชั้นนำ เพื่อนำองค์ความรู้และวิธีการปฏิบัติตามหลักการสากลมาใช้ได้อย่างถูกต้อง เหมาะสม
รัฐมนตรีประจำสำนักนายกรัฐมนตรี กล่าวว่า ผู้ปฏิบัติหน้าที่ด้านงานพิธีการ เปรียบเสมือนปราการด่านแรกที่ต้องมีความพร้อมตามมาตรฐานสากล เพื่อให้งานพิธีที่เกี่ยวข้องกับบุคคลสำคัญเป็นไปอย่างราบรื่น บรรลุตามวัตถุประสงค์ และสร้างความประทับใจแก่ผู้ร่วมงาน อีกทั้ง ยังมีส่วนช่วยในการส่งเสริมภาพลักษณ์ที่ดีให้กับบุคลากรและองค์กรต่อการรับรู้ของสาธารณชนได้ด้วย ทั้งนี้ จะส่งผลต่อความเชื่อมั่น ความไว้วางใจ นำไปสู่การเป็นที่ยอมรับจากบุคคลหรือสังคมทั่วไป รวมถึงสังคมระหว่างประเทศ ซึ่งหัวใจสำคัญของงานพิธีการคือ “คน” ผู้ซึ่งเป็นผู้กำหนดและขับเคลื่อนงานพิธีการให้ประสบผลสำเร็จ ดังนั้น ผู้ปฏิบัติงานด้านพิธีการทั้งในระดับองค์กรจนถึงระดับประเทศต้องมีความเชี่ยวชาญ มีองค์ความรู้ และต้องมีการฝึกฝนเพื่อเสริมทักษะให้มีความชำนาญอย่างสม่ำเสมอ

ที่มา : https://www.thaigov.go.th/news/contents/details/71745