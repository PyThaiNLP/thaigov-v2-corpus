รัฐบาลไทย-ข่าวทำเนียบรัฐบาล-นายกฯ มอบโอวาททัพนักกีฬา ก่อนเข้าร่วมการแข่งขันกีฬาเอเชี่ยนเกมส์ ครั้งที่ 19 ณ นครหางโจว สาธารณรัฐประชาชนจีน ขอให้ทำหน้าที่ให้ดีที่สุด มีน้ำใจนักกีฬา รู้แพ้ รู้ชนะ สร้างมิตรภาพ


วันพุธที่ 16 สิงหาคม 2566
16/08/2566
พิมพ์
นายกฯ มอบโอวาททัพนักกีฬา ก่อนเข้าร่วมการแข่งขันกีฬาเอเชี่ยนเกมส์ ครั้งที่ 19 ณ นครหางโจว สาธารณรัฐประชาชนจีน ขอให้ทำหน้าที่ให้ดีที่สุด มีน้ำใจนักกีฬา รู้แพ้ รู้ชนะ สร้างมิตรภาพ
นายกฯ มอบโอวาททัพนักกีฬา ก่อนเข้าร่วมการแข่งขันกีฬาเอเชี่ยนเกมส์ ครั้งที่ 19 ณ นครหางโจว สาธารณรัฐประชาชนจีน ขอให้ทำหน้าที่ให้ดีที่สุด มีน้ำใจนักกีฬา รู้แพ้ รู้ชนะ สร้างมิตรภาพระหว่างกัน นำพาชื่อเสียงมาสู่ประเทศ
วันนี้ (16 สิงหาคม 2566) เวลา 14.00 น. ณ ตึกสันติไมตรี (หลังนอก) ทำเนียบรัฐบาล นายพิพัฒน์ รัชกิจประการ รัฐมนตรีว่าการกระทรวงการท่องเที่ยวและกีฬา พร้อมด้วย นายก้องศักด ยอดมณี ผู้ว่าการการกีฬาแห่งประเทศไทย พลเอก วิชญ์ เทพหัสดิน ณ อยุธยา เลขาธิการคณะกรรมการโอลิมปิคแห่งประเทศไทย ในพระบรมราชูปถัมภ์ นำคณะนักกีฬาทีมชาติไทย ผู้ฝึกสอน และเจ้าหน้าที่ กว่า 200 คน ที่จะเข้าร่วมการแข่งขันกีฬาเอเชี่ยนเกมส์ ครั้งที่ 19 ณ นครหางโจว สาธารณรัฐประชาชนจีน ระหว่างวันที่ 23 กันยายน – 8 ตุลาคม 2566 เข้าพบพลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เพื่อรับโอวาทเป็นขวัญกำลังใจก่อนเข้าร่วมการแข่งขันกีฬาเอเชี่ยนเกมส์ ครั้งที่ 19 นางสาวรัชดา ธนาดิเรก รองโฆษกประจำสำนักนายกรัฐมนตรี สรุปสาระสำคัญดังนี้
นายกรัฐมนตรีกล่าวรู้สึกยินดีที่ได้มาพบปะและต้อนรับคณะนักกีฬา ผู้ฝึกสอน และเจ้าหน้าที่ทุกคน ที่จะเดินทางไปเข้าร่วมการแข่งขันกีฬาเอเชี่ยนเกมส์ ครั้งที่ 19 ณ นครหางโจว  สาธารณรัฐประชาชนจีน พร้อมกล่าวแสดงความยินดีกับนักกีฬาไทยที่เป็นตัวแทนประเทศไทยไปร่วมการแข่งขันกีฬาเอเชี่ยนเกมส์ในครั้งนี้ ซึ่งได้แสดงถึงความสามารถด้านกีฬาให้เป็นที่รู้จักแก่นานาประเทศ ในนามของรัฐบาลขอส่งแรงเชียร์แรงใจให้กับนักกีฬาทุกคน ขอให้ทำหน้าที่ของตนให้ดีที่สุด มุ่งมั่นอย่างเต็มความสามารถ มีน้ำใจนักกีฬา เคารพและปฏิบัติตามกฎ กติกา มารยาท รู้จักแพ้ รู้จักชนะ พร้อมกับขอให้ใช้การแข่งขันกีฬาเป็นการเชื่อมสัมพันธไมตรีและสร้างมิตรภาพระหว่างกัน นำพาชื่อเสียงมาสู่ประเทศ ซึ่งมิตรภาพจะทำให้การแข่งขันเป็นไปอย่างราบรื่นและประทับอยู่ในความทรงจำของทุกคน
นายกรัฐมนตรียังกล่าวขอบคุณคณะกรรมการโอลิมปิคแห่งประเทศไทย ในพระบรมราชูปถัมภ์ การกีฬาแห่งประเทศไทย รวมทั้งผู้สนับสนุนทัพนักกีฬาไทยในทุก ๆ ด้าน ทั้งภาครัฐ ภาคเอกชน ตลอดจนผู้ฝึกสอนและเจ้าหน้าที่ที่เกี่ยวข้อง ที่เป็นกำลังสำคัญในการขับเคลื่อนพัฒนาวงการกีฬาไทย และพัฒนาขีดความสามารถของนักกีฬาทีมชาติไทยตลอดมา
จากนั้น นายกรัฐมนตรีรับมอบของที่ระลึกจากนายธนา ไชยประสิทธิ์ หัวหน้าคณะนักกีฬาไทย พร้อมถ่ายภาพร่วมคณะนักกีฬา ผู้ฝึกสอนและเจ้าหน้าที่ และเดินทักทายนักกีฬาอย่างเป็นกันเองสำหรับการเข้าร่วมการแข่งขันกีฬาเอเชี่ยนเกมส์ ครั้งที่ 19 นี้ รัฐบาลได้อนุมัติเงินสนับสนุนการไปแข่งขันเป็นจำนวนรวม 1,283 ล้านบาท โดยมีนักกีฬาเข้าร่วมการแข่งขัน จำนวน 40 ชนิดกีฬา จำนวนนักกีฬา 940 คน เป็นนักกีฬาชาย 509 คน นักกีฬาหญิง 431 คน และเจ้าหน้าที่ที่เกี่ยวข้อง ประกอบด้วยเจ้าหน้าที่ประจำทีมกีฬา 269 คน ผู้ตัดสิน 20 คน ทีมแพทย์ 25 คน หัวหน้าคณะ รองหัวหน้านักกีฬา และเจ้าหน้าที่ประจำกองอำนวยการ 16 คน รวมเป็นนักคณะนักกีฬาและเจ้าหน้าที่ทั้งสิ้น 1,275 คน โดยคณะนักกีฬาและเจ้าหน้าที่ทุกคนยืนยันจะปฏิบัติหน้าที่ของตนอย่างเต็มความสามารถเพื่อนำเกียรติยศ ชื่อเสียงมามอบให้แก่ประเทศชาติและประชาชนชาวไทย

ที่มา : https://www.thaigov.go.th/news/contents/details/71364