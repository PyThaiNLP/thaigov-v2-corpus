รัฐบาลไทย-ข่าวทำเนียบรัฐบาล-​ผู้ตรวจฯ ภาสกร นำทีมลงพื้นที่ตรวจเยี่ยมและติดตามผลการดำเนินการเพิ่มประสิทธิภาพการกำกับดูแล และส่งเสริมการประกอบกิจการเหมืองแร่ ตามแนวอุตสาหกรรมวิถีใหม่ “เหมืองแร่ดี คู่ชุมชน” 


วันพุธที่ 16 สิงหาคม 2566
16/08/2566
พิมพ์
​ผู้ตรวจฯ ภาสกร นำทีมลงพื้นที่ตรวจเยี่ยมและติดตามผลการดำเนินการเพิ่มประสิทธิภาพการกำกับดูแล และส่งเสริมการประกอบกิจการเหมืองแร่ ตามแนวอุตสาหกรรมวิถีใหม่ “เหมืองแร่ดี คู่ชุมชน”
​ผู้ตรวจฯ ภาสกร นำทีมลงพื้นที่ตรวจเยี่ยมและติดตามผลการดำเนินการเพิ่มประสิทธิภาพการกำกับดูแลและส่งเสริมการประกอบกิจการเหมืองแร่ ตามแนวอุตสาหกรรมวิถีใหม่ “เหมืองแร่ดี คู่ชุมชน” จังหวัดพัทลุง
วันที่ 11-12 สิงหาคม 2566 นายภาสกร ชัยรัตน์ ผู้ตรวจราชการกระทรวงอุตสาหกรรม ลงพื้นที่ตรวจราชการกรณีปกติ รอบที่ 2 ประจำปีงบประมาณ พ.ศ. 2566 โดยมีนางดวงธิดา จันทร์พุ่ม อุตสาหกรรมจังหวัดพัทลุง พร้อมด้วยหัวหน้ากลุ่มงานและเจ้าหน้าที่สำนักงานอุตสาหกรรมจังหวัดพัทลุง (สอจ.พัทลุง) เข้าร่วมประชุม ณ ห้องประชุมชั้น 2 สำนักงานอุตสาหกรรมจังหวัดพัทลุง ทั้งนี้ ผู้ตรวจฯ ภาสกร ได้ชี้แจงนโยบายและแผนการตรวจราชการและเน้นย้ำให้เจ้าหน้าที่ทุกคนดำเนินงานตามนโยบาย MIND ทั้ง 4 มิติ และเน้นย้ำให้ สอจ.พัทลุง กำกับดูแลโรงงานในเขตพื้นที่ให้รายงานข้อมูลต่อกระทรวงอุตสาหกรรม (อก.) ผ่านขั้นตอนระบบการลงทะเบียนลูกค้า อก. (i-Industry) และระบบการรายงานข้อมูลกลาง (i-SingleForm) พร้อมทั้งรับฟังการรายงานผลการปฏิบัติงานของ สอจ.พัทลุง ซึ่งได้ดำเนินการให้เป็นไปตามเป้าหมายที่กำหนด
นอกจากนี้ ผู้ตรวจฯ ภาสกร และคณะ เข้าตรวจเยี่ยมห้างหุ้นส่วน กฤษณ์ศิลาพร หมู่ที่ 5 ตำบลพนมวังก์ อำเภอควนขนุน จังหวัดพัทลุง ซึ่งประกอบกิจการ โม่ บดและย่อยหิน เพื่ออุตสาหกรรมก่อสร้างชนิดหินปูน ในนามโรงโม่หินกฤษณ์ศิลาพร โดยห้างหุ้นส่วนฯ ได้นำนโยบาย MIND  ของกระทรวงอุตสาหกรรม มายึดเป็นแนวปฏิบัติในการประกอบธุรกิจ โดยการประกอบกิจการไม่ให้เกิดผลกระทบต่อชุมชน มีการป้องกันปัญหาด้านต่างๆ ที่จะส่งผลกระทบต่อชุมชน ไม่ว่าการปลูกต้นไม้บริเวณรอบเหมือง การใช้น้ำในกระบวนผลิตเพื่อลดฝุ่น ทำถนนลาดยางในการขนส่งแร่ออกจากพื้นที่ และมีการราดน้ำป้องกันฝุ่น ทั้งนี้ ผู้ตรวจฯ ภาสกร ได้เน้นย้ำให้ดำเนินธุรกิจมุ่งเน้นรักษาสิ่งแวดล้อมใช้ระบบกำจัดมลพิษอย่างมีประสิทธิภาพตามกฎหมาย เน้นการใช้ทรัพยากรอย่างคุ้มค่าให้เกิดประโยชน์สูงสุด พร้อมดูแลช่วยเหลือสังคมชุมชนโดยรอบ สนับสนุนและมีส่วนร่วมกับชุมชนพื้นที่รอบเหมืองในด้านคุณภาพชีวิตให้สามารถอยู่ร่วมกันได้อย่างเกื้อกูลกันและยั่งยืน พร้อมทั้งให้ สอจ.พัทลุง ร่วมส่งเสริมชุมชนรอบเหมืองอุตสาหกรรมให้มีอาชีพเสริมเพิ่มรายได้ให้แก่ชุมชนอย่างยั่งยืนต่อไป

ที่มา : https://www.thaigov.go.th/news/contents/details/71348