รัฐบาลไทย-ข่าวทำเนียบรัฐบาล-​นายกรัฐมนตรีเตรียมลงพื้นที่ จ.สระบุรี ตรวจเยี่ยมโครงข่ายคมนาคมระบบราง วันที่ 17 สิงหาคม นี้ 


วันพุธที่ 16 สิงหาคม 2566
16/08/2566
พิมพ์
​นายกรัฐมนตรีเตรียมลงพื้นที่ จ.สระบุรี ตรวจเยี่ยมโครงข่ายคมนาคมระบบราง วันที่ 17 สิงหาคม นี้
​นายกรัฐมนตรีเตรียมลงพื้นที่ จ.สระบุรี ตรวจเยี่ยมโครงข่ายคมนาคมระบบราง วันที่ 17 สิงหาคม นี้
วันที่ 16 สิงหาคม 2566 น.ส.ไตรศุลี ไตรสรณกุล รองโฆษกประจำสำนักนายกรัฐมนตรี เผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม มีกำหนดการเดินทางไปตรวจราชการ ณ จังหวัดสระบุรี ในวันพฤหัสบดีที่ 17 สิงหาคม 2566 โดยมีนายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข พลเอก อนุพงษ์ เผ่าจินดา รัฐมนตรีว่าการกระทรวงมหาดไทย นายสุชาติ ชมกลิ่น รัฐมนตรีว่าการกระทรวงแรงงาน นายธนกร วังบุญคงชนะ รัฐมนตรีประจำสำนักนายกรัฐมนตรี นายอธิรัฐ รัตนเศรษฐ รัฐมนตรีช่วยว่าการกระทรวงคมนาคม รักษาราชการแทนรัฐมนตรีว่าการกระทรวงคมนาคม และนายพีระพันธุ์ สาลีรัฐวิภาค เลขาธิการนายกรัฐมนตรี ร่วมคณะตรวจราชการ โดยมีกำหนดการดังนี้
ในเวลาประมาณ 08.45 น. นายกรัฐมนตรีจะตรวจเยี่ยมโครงการก่อสร้างรถไฟทางคู่ช่วงมาบกะเบา - ชุมทางถนนจิระ อุโมงค์ที่ 1 (อุโมงค์ผาเสด็จ) ณ พื้นที่โครงการก่อสร้างรถไฟทางคู่ฯ สถานีรถไฟหินลับ อ.มวกเหล็ก จ.สะบุรี รับฟังรายงานความคืบหน้าโครงการก่อสร้างรถไฟทางคู่ช่วงมาบกะเบา - ชุมทางถนนจิระ จากนายนิรุฒ มณีพันธ์ ผู้ว่าการรถไฟแห่งประเทศไทย
น.ส.ไตรศุลี กล่าวว่า จากนั้น นายกรัฐมนตรีออกเดินทางจากพื้นที่โครงการก่อสร้างรถไฟทางคู่ฯ ไปยังอุโมงค์มวกเหล็ก ต.มวกเหล็ก อ.มวกเหล็ก จ.สระบุรี เพื่อตรวจเยี่ยมโครงการความร่วมมือระหว่างไทย - จีน ในการพัฒนาระบบรถไฟความเร็วสูงเพื่อเชื่อมโยงภูมิภาค ช่วงกรุงเทพฯ - หนองคาย (ระยะที่ 1 ช่วงกรุงเทพฯ - นครราชสีมา) แล้วเดินทางไปตรวจเยี่ยมโรงเรียนนายเรืออากาศนวมินทรกษัตริยาธิราช ต.มิตรภาพ อ.มวกเหล็ก จ.สระบุรี ก่อนเดินทางกลับกรุงเทพมหานคร
สำหรับโครงการก่อสร้างรถไฟทางคู่ สายตะวันออกเฉียงเหนือ บริเวณพื้นที่ก่อสร้างงานอุโมงค์รถไฟผาเสด็จ ช่วงมาบกะเบา - หินลับ อ.มวกเหล็ก จ.สระบุรี ตามมติคณะรัฐมนตรี เมื่อวันที่ 27 กันยายน 2559 โดยสัญญาที่ 3 เป็นงานอุโมงค์รถไฟ จำนวน 3 อุโมงค์ ได้แก่ อุโมงค์ที่ 1 (อุโมงค์ผาเสด็จ) ตั้งอยู่ระหว่างสถานีมาบกะเบา สถานีผาเสด็จ และสถานีหินลับ จ.สระบุรี มีลักษณะเป็นอุโมงค์คู่ ทางเดี่ยว มีความยาวประมาณ 5.85 กิโลเมตร ถือเป็นอุโมงค์รถไฟที่ยาวที่สุดในประเทศไทย เป็นการออกแบบที่มีระบบความปลอดภัยค่อนข้างสูง ปัจจุบันมีความคืบหน้าร้อยละ 98.13 คาดว่าจะเปิดให้บริการได้ในปี 2566 (นายกรัฐมนตรีมีกำหนดการลงพื้นที่ตรวจเยี่ยมบริเวณพื้นที่ก่อสร้างงานอุโมงค์ที่ 1) ส่วนอุโมงค์ที่ 2 ตั้งอยู่ระหว่างสถานีหินลับ และสถานีมวกเหล็ก จ.สระบุรี และอุโมงค์ที่ 3 ตั้งอยู่ระหว่างสถานีคลองขนานจิตร อ.ปากช่อง และสถานีคลองไผ่ อ.สีคิ้ว จ.นครราชสีมา
ด้านโครงการความร่วมมือระหว่างรัฐบาลแห่งราชอาณาจักรไทย และรัฐบาลแห่งสาธารณรัฐประชาชนจีน ในการพัฒนาระบบรถไฟความเร็วสูงเพื่อเชื่อมโยงภูมิภาค ช่วงกรุงเทพมหานคร -หนองคาย (ระยะที่ 1 ช่วงกรุงเทพมหานคร-นครราชสีมา) ตามมติคณะรัฐมนตรีเมื่อวันที่ 11 กรกฎาคม 2560 โดยโครงการดังกล่าวมีการก่อสร้างอุโมงค์ จำนวน 2 อุโมงค์ (งานโยธาสัญญาที่ 3 - 2 งานอุโมงค์มวกเหล็กและลำตะคอง ซึ่งเป็นสัญญาเดียวกัน) ได้แก่ (1) อุโมงค์มวกเหล็ก จ.สระบุรี ตั้งอยู่ระหว่างสถานีรถไฟผาเสด็จ และสถานีรถไฟหินลับ มีลักษณะเป็นอุโมงค์เดี่ยว รางคู่ ความยาว 3.465 กม. สถานะปัจจุบัน มีความคืบหน้าการก่อสร้าง 1.37 กิโลเมตร คิดเป็นร้อยละ 39.6 (นายกรัฐมนตรีมีกำหนดการลงพื้นที่ตรวจเยี่ยมบริเวณพื้นที่ก่อสร้างงานอุโมงค์มวกเหล็ก)  และ (2) อุโมงค์คลองไผ่ จ.นครราชสีมา ตั้งอยู่ระหว่างสถานีรถไฟจันทึก และสถานีรถไฟคลองไผ่ มีลักษณะเป็นอุโมงค์เดี่ยว รางคู่ ความยาว 4.10 กม. มีความคืบหน้างานก่อสร้าง อยู่ที่ 1.27 กิโลเมตร คิดเป็น ร้อยละ 31.12

ที่มา : https://www.thaigov.go.th/news/contents/details/71344