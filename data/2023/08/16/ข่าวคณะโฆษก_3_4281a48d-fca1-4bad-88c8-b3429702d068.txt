รัฐบาลไทย-ข่าวทำเนียบรัฐบาล-รองโฆษกรัฐบาล เตือนประชาชน อย่าหลงเชื่อนายหน้าชวนไปทำงานที่ดูไบผ่านกลุ่ม Facebook ย้ำ 5 วิธี เดินทางไปทำงานต่างประเทศถูกกฎหมาย ผ่านกรมการจัดหางาน กระทรวงแรงงาน 


วันพุธที่ 16 สิงหาคม 2566
16/08/2566
พิมพ์
รองโฆษกรัฐบาล เตือนประชาชน อย่าหลงเชื่อนายหน้าชวนไปทำงานที่ดูไบผ่านกลุ่ม Facebook ย้ำ 5 วิธี เดินทางไปทำงานต่างประเทศถูกกฎหมาย ผ่านกรมการจัดหางาน กระทรวงแรงงาน
พร้อมประสานงานช่วยเหลือเยียวยาแรงงานไทยที่เสียชีวิตจากขบวนการค้ามนุษย์
วันนี้ (วันที่ 16 สิงหาคม 2566) นางสาวรัชดา ธนาดิเรก รองโฆษกประจำสำนักนายกรัฐมนตรี ประชาสัมพันธ์ เตือนภัย กรณีมิจฉาชีพแอบอ้างเป็นนายหน้าจัดหาแรงงานไทยไปทำงาน ที่เมืองดูไบ ประเทศสหรัฐอาหรับเอมิเรตส์ (UAE) ใช้วิธีการโพสต์ชักชวนผ่านกรุ๊ปเฟซบุ๊ก “คนไทยในดูไบ” ประกาศรับสมัครพนักงานการตลาด แอดมิน หรือระบุว่าให้ทำงานเว็บพนันออนไลน์ ซึ่งที่ผ่านมามีเหยื่อหลงเชื่อหลายราย โดยเมื่อไปถึงนายจ้างจะยึดหนังสือเดินทางไว้ และให้หลอกคนไทยผ่านช่องทางออนไลน์เพื่อมาลงทุน หรือหลอกลวงเอาทรัพย์สิน และหากปฏิเสธการทำงาน นายจ้างจะคิดค่าเสียหายเป็นเงินจำนวนมาก และเมื่อเกิดปัญหามักเอาผิดกับนายจ้างไม่ได้เนื่องจากไม่มีหลักฐาน เพราะไม่ได้รับอนุญาตให้เอามือถือเข้าสถานที่ทำงาน
รองโฆษกประจำสำนักนายกรัฐมนตรีกล่าวว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม สั่งการหน่วยงานที่เกี่ยวข้องให้ดำเนินการตรวจสอบอย่างเข้มงวด โดยเฉพาะการทำธุรกิจลักลอบทำงานผิดกฎหมาย ควบคู่กับการประชาสัมพันธ์สร้างการรับรู้ให้แก่ประชาชนถึงวิธีการเดินทางไปทำงานต่างประเทศอย่างถูกต้องตามกฎหมายทั้งหมด 5 วิธี ได้แก่ 1. บริษัทจัดหางานจัดส่ง 2. กรมการจัดหางานจัดส่ง 3. คนหางานเดินทางไปทำงานด้วยตนเอง 4. นายจ้างในประเทศไทยพาลูกจ้างไปทำงาน และ 5. นายจ้างในประเทศไทยส่งลูกจ้างของตนไปฝึกงาน ซึ่งทั้ง 5 วิธี ต้องแจ้งแบบเดินทางไปทำงานต่างประเทศกับกรมการจัดหางาน กระทรวงแรงงาน
ที่ผ่านมา กระทรวงแรงงาน ระบุว่า ช่วงเดือนตุลาคม - กรกฎาคม 2566 ได้ปราบปรามผู้กระทำความผิดตามพระราชบัญญัติจัดหางานและคุ้มครองคนหางาน พ.ศ. 2528 และที่แก้ไขเพิ่มเติม ที่ผ่านมาดำเนินคดี ตามมาตรา 66 กับผู้ที่กระทำการโฆษณาชักชวนคนหางานไปทำงานต่างประเทศผ่านทางสื่อสังคมออนไลน์ ข้อหา “โฆษณาการจัดหางานไม่เป็นไปตามระเบียบที่รัฐมนตรีกำหนด” ไปจำนวน 36 คดี ซึ่งตรวจพบการกระทำความผิดของสาย/นายหน้า ทั้งสิ้น 142 ราย ผู้เสียหายถึง 471 คน รวมค่าเสียหาย 32,750,330 บาท
นอกจากนี้ จากกรณีพบแรงงานไทยเสียชีวิตจากการถูกหลอกทำงานในขบวนการค้ามนุษย์ที่เมืองดูไบ กระทรวงแรงงาน กระทรวงการต่างประเทศ และหน่วยงานที่เกี่ยวข้อง ได้บูรณาการการทำงานเพื่อช่วยเหลืออย่างเร่งด่วน ซึ่งล่าสุด กองคุ้มครองและดูแลผลประโยชน์คนไทยในต่างประเทศ กรมการกงสุล กระทรวงการต่างประเทศอยู่ระหว่างดำเนินการในส่วนที่เกี่ยวข้อง ขณะที่กระทรวงแรงงาน ได้สั่งการให้แรงงานจังหวัดพร้อมด้วยหน่วยงานในสังกัดกระทรวงแรงงานในพื้นที่ ลงพื้นที่เยี่ยมบ้านเพื่อปลอบขวัญให้กำลังใจพร้อมแจ้งข้อมูลขั้นตอนการให้ความช่วยเหลือให้ญาติทราบ เพื่อดูแลอำนวยความสะดวกในการประสานกระทรวงการต่างประเทศว่าจะนำศพแรงงานกลับประเทศไทยอย่างไรต่อไป
“รัฐบาลเน้นย้ำมาอย่างต่อเนื่อง ให้ประชาชน อย่าหลงเชื่อ ถูกหลอกเป็นเหยื่อ จากประกาศในสื่อสังคมออนไลน์ที่มีลักษณะจูงใจเกี่ยวกับการจัดหางานในต่างประเทศโดยวิธีผิดกฎหมาย ซึ่งไม่คุ้มค่า และอาจถูกบังคับใช้แรงงาน เสี่ยงถูกทำร้ายร่างกาย หรือเป็นเหตุถึงขั้นเสียชีวิต โดยควรตรวจสอบข้อมูลให้ถี่ถ้วน หรือตรวจสอบรายละเอียดเพิ่มเติมจากหน่วยงานที่เกี่ยวข้องโดยตรง” นางสาวรัชดาฯ ย้ำ
ทั้งนี้ ผู้ที่สนใจไปทำงานต่างประเทศสามารถศึกษาข้อมูลเกี่ยวกับประเทศที่จะเดินทางไปทำงานเพื่อป้องกันการหลอกลวงผ่านระบบ e – Service กรมการจัดหางาน กระทรวงแรงงานได้ที่เว็บไซต์ doe.go.th หรือเว็บไซต์กองบริหารแรงงานไทยไปต่างประเทศ doe.go.th/overseas หรือที่ Facebook : กองทะเบียนจัดหางานกลางและคุ้มครองคนหางาน หรือสอบถามข้อมูลเพิ่มเติมได้ที่สายด่วนกระทรวงแรงงาน โทร. 1506 กด 2 กรมการจัดหางาน

ที่มา : https://www.thaigov.go.th/news/contents/details/71346