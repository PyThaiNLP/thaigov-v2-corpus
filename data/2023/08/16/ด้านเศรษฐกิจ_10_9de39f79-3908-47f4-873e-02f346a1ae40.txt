รัฐบาลไทย-ข่าวทำเนียบรัฐบาล-กรมทางหลวง ขยาย 4 ช่องจราจร ทล.101 สายอำเภอร้องกวาง - น่าน ตอน บ้านห้วยแก๊ต - บ้านห้วยน้ำอุ่น แล้วเสร็จ เพิ่มศักยภาพการคมนาคมขนส่งและส่งเสริมการท่องเที่ยวภาคเหนือ


วันพุธที่ 16 สิงหาคม 2566
กรมทางหลวง ขยาย 4 ช่องจราจร ทล.101 สายอำเภอร้องกวาง - น่าน ตอน บ้านห้วยแก๊ต - บ้านห้วยน้ำอุ่น แล้วเสร็จ เพิ่มศักยภาพการคมนาคมขนส่งและส่งเสริมการท่องเที่ยวภาคเหนือ
....
กรมทางหลวง (ทล.) กระทรวงคมนาคม โดยสำนักก่อสร้างทางที่ 1 ดำเนินโครงการก่อสร้างทางหลวงหมายเลข 101 สายอำเภอร้องกวาง - น่าน ตอน บ้านห้วยแก๊ต - บ้านห้วยน้ำอุ่น รวมระยะทาง 16.15 กิโลเมตร แล้วเสร็จ เพิ่มประสิทธิภาพการคมนาคมขนส่ง ส่งเสริมการขยายตัวทางเศรษฐกิจและสนับสนุนการท่องเที่ยวในภาคเหนือ
โครงการดังกล่าวเป็นส่วนหนึ่งของทางหลวงหมายเลข 101 เชื่อมระหว่างจังหวัดแพร่และน่าน ลักษณะถนนบางช่วงเป็นภูเขาที่ลาดชันสูงคดและโค้ง ทำให้เกิดอุบัติเหตุบ่อยครั้งประกอบกับมีปริมาณการจราจรเพิ่มขึ้นอย่างต่อเนื่อง ดังนั้น เพื่อให้ประชาชนได้รับความสะดวกความปลอดภัยในการเดินทางและรองรับปริมาณการจราจร ตลอดจนการขยายตัวทางเศรษฐกิจพื้นที่ภาคเหนือไปสู่ภูมิภาคและประเทศเพื่อนบ้าน โดยเฉพาะ      ภาคการขนส่งและการท่องเที่ยวเชิงวัฒนธรรมและธรรมชาติ ทล. จึงดำเนินโครงการก่อสร้างทางหลวงสายดังกล่าวระหว่าง กม. ที่ 300+049 ในพื้นที่อำเภอร้องกวาง จังหวัดแพร่ ถึง กม. ที่ 316+199 อำเภอเวียงสา จังหวัดน่านโดยขยายถนนจากเดิม 2 ช่องจราจรเป็นมาตรฐานทางชั้นพิเศษขนาด 4 ช่องจราจร (ไปกลับข้างละ 2 ช่องจราจร) ผิวทางเป็นแอสฟัลท์ติกคอนกรีต ช่องจราจรกว้างช่องละ 3.50 เมตร ไหล่ทางชนิดเดียวกับผิวทางกว้าง 2.50 เมตร มีเกาะกลางแบบยก (Raised Median) สลับกับเกาะกลางแบบแบริเออร์คอนกรีต ก่อสร้างสะพานคอนกรีตข้ามคลอง 4 แห่ง ศาลาทางหลวงบริเวณสองข้างทาง และสะพานลอยคนเดินข้ามเพื่ออำนวยความสะดวกให้กับประชาชน พร้อมติดตั้งไฟฟ้าแสงสว่างตลอดสายทาง อุปกรณ์อำนวยความปลอดภัยต่าง ๆ ตามมาตรฐาน ทล. วงเงิน 1,093.90 ล้านบาท
ทั้งนี้ โครงการดังกล่าวจะช่วยยกระดับความปลอดภัยด้านการจราจรบนโครงข่ายคมนาคมในพื้นที่ภาคเหนือ ส่งเสริมการท่องเที่ยวและกระจายความเจริญทางด้านเศรษฐกิจในภูมิภาค เพิ่มประสิทธิภาพการให้บริการในภาคการขนส่งพืชผลทางการเกษตรสู่ตลาดและแหล่งรับซื้อให้รวดเร็วยิ่งขึ้นเป็นการลดต้นทุนการผลิต รองรับการขยายเส้นทางหลวงที่เชื่อมต่อประเทศเพื่อนบ้านสร้างศักยภาพการแข่งขันและการพัฒนาด้านการเดินทางที่สะดวกปลอดภัยของประเทศ

ที่มา : https://www.thaigov.go.th/news/contents/details/71358