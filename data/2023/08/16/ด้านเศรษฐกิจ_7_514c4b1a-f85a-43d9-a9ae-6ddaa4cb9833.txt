รัฐบาลไทย-ข่าวทำเนียบรัฐบาล-กรมทางหลวงชนบท สร้างถนนสาย นฐ.3061 ทางลัดเข้าศูนย์ราชการจังหวัดนครปฐม เสร็จสมบูรณ์ 


วันพุธที่ 16 สิงหาคม 2566
กรมทางหลวงชนบท สร้างถนนสาย นฐ.3061 ทางลัดเข้าศูนย์ราชการจังหวัดนครปฐม เสร็จสมบูรณ์
บรรเทาการจราจรหนาแน่นช่วงเวลาเร่งด่วน เพิ่มประสิทธิภาพการคมนาคมในพื้นที่ รองรับการเจริญเติบโตของเมืองในอนาคตอย่างยั่งยืน
กรมทางหลวงชนบท (ทช.) กระทรวงคมนาคม ดำเนินโครงการก่อสร้างถนนทางหลวงชนบทสาย นฐ.3061 แยก ทล.375 - ศูนย์ราชการจังหวัดนครปฐม เสร็จสมบูรณ์ และเปิดให้ประชาชนได้ใช้สัญจรเรียบร้อยแล้ว โดยมีจุดเริ่มต้นจากแยก ทล.375 ถึงศูนย์ราชการจังหวัดนครปฐม ตำบลถนนขาด อำเภอเมือง จังหวัดนครปฐม รวมระยะทาง 3.217 กิโลเมตร ก่อสร้างเป็นเส้นทางใหม่ขนาด 6 - 8 ช่องจราจร เป็นถนนผิวจราจรแบบแอสฟัลท์ติกคอนกรีต พร้อมสะพานคอนกรีตเสริมเหล็ก 4 แห่ง มีไฟฟ้าส่องสว่าง ระบบระบายน้ำตลอดสองข้างทาง ใช้งบประมาณ 440 ล้านบาท ซึ่งเดิมเส้นทางเข้าสู่ศูนย์ราชการจังหวัดนครปฐม เป็นถนนขนาด 2 ช่องจราจร (2 ทิศทาง) สองข้างทางมีการเจริญเติบโตของเมืองและมีอาคารพาณิชย์ตั้งอยู่ ทำให้เส้นทางไม่สามารถขยายความกว้างของถนนได้อีก ทำให้เกิดความแออัด การจราจรติดขัด โดยเฉพาะชั่วโมงเร่งด่วน ส่งผลให้การเดินทางเข้าสู่ศูนย์ราชการจังหวัดนครปฐมเกิดความไม่สะดวกปลอดภัยในการใช้ถนน
ทั้งนี้ โครงการดังกล่าวจะช่วยยกระดับคุณภาพชีวิตที่ดีให้กับประชาชน สามารถใช้เป็นเส้นทางลัด (Short Cut) เข้าสู่ศูนย์ราชการจังหวัดนครปฐมได้อย่างสะดวกรวดเร็วปลอดภัย บรรเทาการจราจรที่หนาแน่นในช่วงเวลาเร่งด่วน เพิ่มประสิทธิภาพการคมนาคม ตลอดจนรองรับการเจริญเติบโตของเมืองในอนาคตให้มีความสมบูรณ์มากยิ่งขึ้น และส่งเสริมเศรษฐกิจของจังหวัดในระยะยาวได้อีกทางหนึ่งด้วย

ที่มา : https://www.thaigov.go.th/news/contents/details/71352