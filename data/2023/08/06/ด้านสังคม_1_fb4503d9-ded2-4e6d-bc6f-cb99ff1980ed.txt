รัฐบาลไทย-ข่าวทำเนียบรัฐบาล-โฆษกดีอีเอส ห่วงข่าวปลอม เด็กแรกเกิด – 6 เดือน รับเงิน 1,200 บาท ใช้บัตรประชาชนใบเดียว ว่อนโซเซียล 


วันอาทิตย์ที่ 6 สิงหาคม 2566
โฆษกดีอีเอส ห่วงข่าวปลอม เด็กแรกเกิด – 6 เดือน รับเงิน 1,200 บาท ใช้บัตรประชาชนใบเดียว ว่อนโซเซียล
โฆษกดีอีเอส ห่วงข่าวปลอม เด็กแรกเกิด – 6 เดือน รับเงิน 1,200 บาท ใช้บัตรประชาชนใบเดียว ว่อนโซเซียล
กระทรวงดิจิทัลเพื่อเศรษฐกิจและสังคม (ดีอีเอส) สรุปข่าวปลอมประจำสัปดาห์ที่ประชาชน   ให้ความสนใจสูงสุด เด็กแรกเกิด – 6 เดือน รับเงิน 1,200 บาท ใช้บัตรประชาชนใบเดียว ตามมาด้วย เพจ DLT Smart Queue เปิดรับทำใบขับขี่ทั่วไทย และเพจปลอมสนง.ขนส่งทางบกทำใบขับขี่ออนไลน์ เตือนให้เชื่อ หลอกให้แชร์ เช็คข้อมูลให้ครบทุกด้าน
นายเวทางค์ พ่วงทรัพย์ รองปลัดกระทรวงดิจิทัลเพื่อเศรษฐกิจและสังคม (ดีอีเอส) ในฐานะโฆษกกระทรวงฯ ฝ่ายข้าราชการประจำ กล่าวถึง ผลการมอนิเตอร์และรับแจ้งข่าวปลอมของศูนย์ต่อต้านข่าวปลอม ระหว่างวันที่28 กรกฎาคม - 3 สิงหาคม 2566 พบข้อความที่เข้ามาทั้งหมด 1,441,954 ข้อความ โดยมีข้อความที่ต้องดำเนินการตรวจสอบ (Verify) ทั้งสิ้น 151 ข้อความ ทั้งนี้ช่องทางที่มีการพบเบาะแสมากที่สุด คือ ข้อความที่มาจาก Social Listening จำนวน 119 ข้อความ ตามมาด้วยการแจ้งเบาะแสผ่าน Line Official จำนวน 31 ข้อความ รวมเรื่องที่ต้องดำเนินการตรวจสอบทั้งหมด 120 เรื่อง และจากการประสานงานกับหน่วยงานที่เกี่ยวข้อง ได้รับผลการตรวจสอบกลับมาแล้ว 63 เรื่อง โดยสัดส่วนหลักอยู่ในกลุ่มผลิตภัณฑ์สุขภาพ วัตถุอันตราย เครื่องสำอาง รวมถึงสินค้าและบริการที่ผิดกฎหมาย จำนวน 49 เรื่อง
ทั้งนี้ ดีอีเอส ได้แบ่งข่าวปลอมที่ได้รับความสนใจเป็น 4 กลุ่ม ประกอบด้วย
กลุ่มที่ 1 : นโยบายรัฐบาล ข่าวสารทางราชการ ความสงบเรียบร้อยของสังคม ขัดศีลธรรมอันดี และความมั่นคงภายในกระเทศ จำนวน 33 เรื่อง อาทิ รัฐฯ เตรียมเยียวยาพิเศษ แจกเงินครัวเรือนละ 15,000 บาท ในเดือน ส.ค. 66 เป็นต้น
กลุ่มที่ 2 : ผลิตภัณฑ์สุขภาพ วัตถุอันตราย เครื่องสำอาง รวมถึงสินค้าและบริการที่ผิดกฎหมาย จำนวน 49 เรื่อง อาทิอย. เตือนผลิตภัณฑ์สมุนไพรผู้เฒ่าวิ่งปู๊ดแคปซูล ไม่ได้ขึ้นทะเบียน และพบสารสเตียรอยด์ เป็นต้น
กลุ่มที่ 3 : ภัยพิบัติ จำนวน 12 เรื่อง อาทิ กรมอุตุฯ ออกประกาศ ฉ.3 เตือน 34 จว. ฝนตกหนัก ทะเลคลื่นสูง 2-3 เมตรเป็นต้น
กลุ่มที่ 4 : เศรษฐกิจ จำนวน 26 เรื่อง อาทิ กรมการค้าภายใน ไม่อนุญาตให้ปรับราคานมสดพาสเจอร์ไรส์ เป็นต้นโดย แบ่งเป็นเรื่องการหลอกลวงธุรกรรมทางการเงิน จำนวน 20 เรื่อง
นายเวทางค์ กล่าวต่อว่า เมื่อพิจารณาจากข่าวปลอมที่ได้รับความสนใจสูงสุด 10 อันดับระหว่างวันที่ 28 กรกฎาคม - 3 สิงหาคม 2566 ดังนี้
อันดับที่ 1 : เรื่อง เด็กแรกเกิด - 6 เดือน รับเงิน 1,200 บาท ใช้บัตร ปชช. ใบเดียว
อันดับที่ 2 : เรื่อง เพจ DLT Smart Queue เปิดรับทำใบขับขี่ทุกประเภททั่วไทย
อันดับที่ 3 : เรื่อง เพจสำนักงานขนส่งทางบก รับทำใบขับขี่ผ่านระบบออนไลน์
อันดับที่ 4 : เรื่อง ไม่ใส่รองเท้าบนพื้นปูกระเบื้องหรือหินอ่อนจะทำให้ภูมิคุ้มกันลดลง
อันดับที่ 5 : เรื่อง เพิ่มบำนาญข้าราชการรายละ 5,000-10,000 บาท/เดือน
อันดับที่ 6 : เรื่อง การบินไทยเปิดรับสมัครพนักงาน 3 อัตรา รายได้หลักพัน ผ่านเพจ Julius
อันดับที่ 7 : เรื่อง กรมการจัดหางานรับสมัครงานผ่านเพจงานยอดฮิต 2023
อันดับที่ 8 : เรื่อง ออมสินปล่อยสินเชื่อห่วงใย อัตราดอกเบี้ย 0.35% ต่อเดือน ผ่านเพจสนับสนุน-Mymo
อันดับที่ 9 : เรื่อง อาการท้องผูกเรื้อรังเป็นสัญญาณเตือนภาวะสมองเสื่อม
อันดับที่ 10 : เรื่อง การบินไทยเปิดเฟซบุ๊กหลักฝ่ายสื่อสารองค์กร ประกาศรับสมัครงานหลายอัตรา
กระทรวงดิจิทัลเพื่อเศรษฐกิจและสังคม ได้ติดตามความเคลื่อนไหวข้อความที่ผิดปกติในทุกช่องทาง และได้มีการติดตามการกระทำผิดอย่างต่อเนื่องเพื่อปกป้องประชาชนจากมิจฉาชีพในทุกรูปแบบ หากท่านได้รับการแจ้งข้อมูลที่ผิดปกติ ผ่านเอสเอ็มเอส หรือทางโทรศัพท์ เพื่อป้องกันความเสียหายที่จะเกิดขึ้น ขอให้ท่านตระหนักรู้เท่าทันข่าวปลอมที่ถูกแพร่กระจายอยู่บนโซเชียลมีเดีย และออนไลน์ โดยสามารถติดตามและแจ้งเบาะแสข่าวปลอม ได้ผ่านช่องทางของศูนย์ต่อต้านข่าวปลอม ได้ที่ ไลน์ @antifakenewscenter เว็บไซต์https://www.antifakenewscenter.com ทวิตเตอร์ https://twitter.com/AFNCThailand และโทรสายด่วน GCC 1111 ต่อ 87 ตลอด 24 ชั่วโมง
_______________

ที่มา : https://www.thaigov.go.th/news/contents/details/71003