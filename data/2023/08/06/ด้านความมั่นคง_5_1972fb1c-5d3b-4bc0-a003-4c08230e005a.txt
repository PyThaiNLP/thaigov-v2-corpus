รัฐบาลไทย-ข่าวทำเนียบรัฐบาล-ฝ่ายปกครองอำเภอสันกำแพง เปิดปฏิบัติการ "Stop vaping" กวาดล้างบุหรี่ไฟฟ้าในพื้นที่ พร้อมขอความร่วมมือพี่น้องประชาชน หากพบเห็นการกระทำผิด แจ้งสายด่วนศูนย์ดำรงธรรม 1567 ตลอด 24 ชม


วันอาทิตย์ที่ 6 สิงหาคม 2566
06/08/2566
พิมพ์
ฝ่ายปกครองอำเภอสันกำแพง เปิดปฏิบัติการ "Stop vaping" กวาดล้างบุหรี่ไฟฟ้าในพื้นที่ พร้อมขอความร่วมมือพี่น้องประชาชน หากพบเห็นการกระทำผิด แจ้งสายด่วนศูนย์ดำรงธรรม 1567 ตลอด 24 ชม
ฝ่ายปกครองอำเภอสันกำแพง เปิดปฏิบัติการ "Stop vaping" กวาดล้างบุหรี่ไฟฟ้าในพื้นที่ พร้อมขอความร่วมมือพี่น้องประชาชน หากพบเห็นการกระทำผิด แจ้งสายด่วนศูนย์ดำรงธรรม 1567 ตลอด 24 ชั่วโมง
วันนี้ (6 ส.ค. 66) นายภิญโญ พัวศรีพันธุ์ นายอำเภอสันกำแพง จังหวัดเชียงใหม่ เปิดเผยว่า ตนพร้อมด้วยชุดปฏิบัติการพิเศษฝ่ายปกครองอำเภอสันกำแพง อันประกอบไปด้วยปลัดอำเภอและสมาชิกกองอาสารักษาดินแดน (อส.) อำเภอสันกำแพง ได้ดำเนินการตรวจสอบ กวาดล้างจับกุมสถานประกอบการที่ลักลอบจำหน่ายบุหรี่ไฟฟ้าพร้อมอุปกรณ์ในพื้นที่อำเภอสันกำแพง โดยพบสถานประกอบการที่ลักลอบจำหน่ายบุหรี่ไฟฟ้าและยึดของกลางได้เป็นจำนวนมาก พร้อมทั้งกำชับให้ดำเนินคดีตามกฎหมายอย่างเคร่งครัด
“การเข้าจับกุมในครั้งนี้ ได้รับเบาะแสจากพลเมืองดี ว่ามีสถานประกอบการลักลอบจำหน่ายบุหรี่ พร้อมอุปกรณ์บุหรี่ไฟฟ้า ชุดจับกุมจึงได้ดำเนินการตรวจสอบสถานประกอบการตามเบาะแสที่ได้รับแจ้ง ดังนี้ 1) สถานประกอบการ ZIGAR LAB สันกำแพง ตั้งอยู่ที่ บริเวณด้านในโครงการตลาดเจริญเจริญ หมู่ที่ 6 ตำบลสันกลาง อำเภอสันกำแพงจังหวัดเชียงใหม่ 2) สถานประกอบการ INFY CAFE ตั้งอยู่ที่หมู่ที่ 7 ตำบลสันกำแพง อำเภอสันกำแพง จังหวัดเชียงใหม่ โดยเจ้าหน้าที่ฝ่ายปกครองได้เข้าตรวจสอบพร้อมกันทั้ง 2 ร้าน พบว่ามีการจำหน่ายบุหรี่ไฟฟ้าแบบใช้แล้วทิ้ง และบุหรี่ไฟฟ้าแบบเติม คอยล์บุหรี่ไฟฟ้า และอุปกรณ์อื่น ๆ จำนวนมาก โดยของกลางที่ตรวจยึดทั้งหมด ประกอบไปด้วย 1) บุหรี่ไฟฟ้ามากกว่า 1,000 ชิ้น 2) น้ำยาบุหรี่ไฟฟ้า มากกว่า 2,500 ขวด และ 3) อุปกรณ์อื่น ๆ สำหรับบุหรี่ไฟฟ้าจำนวนมาก โดยมีมูลค่ารวมมากถึงประมาณ 1 ล้านบาท ทางเจ้าหน้าที่จึงได้ดำเนินการล่อซื้อและจับกุมผู้ต้องหาทั้ง 2 ร้าน นำส่งพนักงานสอบสวนสถานีตำรวจภูธรสันกำแพง เพื่อดำเนินคิดดีตามกฎหมายต่อไป" นายภิญโญฯ กล่าว
นายภิญโญ พัวศรีพันธุ์ นายอำเภอสันกำแพง กล่าวเพิ่มเติมว่า ทั้งนี้จากการสอบสวนผู้ต้องหาซึ่งทำหน้าที่เป็นพนักงานผู้จำหน่ายของร้าน zigar lab ให้การเบื้องต้นว่า ตนเป็นเพียงลูกจ้างของร้าน ทำงานเป็นกะ โดยเจ้าของร้านได้จ้างตนพร้อมเพื่อนรวม 3 คน โดยได้รับเงินเดือนคนละ 12,000 บาท มีหน้าที่จำหน่ายบุหรี่ไฟฟ้าพร้อมอุปกรณ์ โดยเปิดร้านตั้งแต่เวลา 09.00 น.- 00.00 น. โดยแต่ละวันขายได้อย่างน้อย 4-5 หมื่นบาท บางวันขายได้ถึงวันละแสนกว่าบาท โดยร้านเพิ่งทำการเปิดได้เพียงไม่กี่เดือนก็มาถูกจับกุมในครั้งนี้
นายภิญโญ พัวศรีพันธุ์ นายอำเภอสันกำแพง กล่าวเน้นย้ำว่า การจำหน่ายบุหรี่ไฟฟ้าเป็นการละเมิดกฎหมาย อันเนื่องด้วยความผิดตามมาตรา 242 ตามมาตรา 246 วรรคแรก แห่งพระราชบัญญัติศุลกากร พ.ศ. 2560 ซ่อนเร้น ช่วยจำหน่าย ช่วยพาเอาไปเสีย ซื้อ รับจำนำ หรือรับไว้โดยประการใด ซึ่งของอันตนพึงรู้ว่าเป็นของ และขายสินค้าบารากู่ บารากู่ไฟฟ้าหรือบุหรี่ไฟฟ้า หรือตัวยาบารากู่ น้ำยาสำหรับเติมบารากู่ไฟฟ้าหรือบุหรี่ไฟฟ้า ฝ่าฝืนคำสั่งคณะกรรมการคุ้มครองผู้บริโภค ที่ 9/2558 เรื่อง ห้ามขายหรือห้ามให้บริการสินค้า บารากู่ บารากู่ไฟฟ้าหรือบุหรี่ไฟฟ้า หรือตัวยาบารากู่ น้ำยาสำหรับเติมบารากู่ไฟฟ้าหรือบุหรี่ไฟฟ้าห้ามขายสินค้า” มีความผิดตาม มาตรา 56 ตาม พ.ร.บ.คุ้มครองผู้บริโภค (ฉบับที่ 4) พ.ศ.2562 มีโทษจำคุกไม่เกิน 3 ปี หรือปรับไม่เกิน 600,000 บาท หรือทั้งจำทั้งปรับ
“กระทรวงมหาดไทย โดยกรมการปกครอง และทุกจังหวัด มุ่งมั่นในการกวาดล้างสิ่งผิดกฎหมายที่ก่อให้เกิดความไม่สงบในบ้านเมือง เพื่อบำบัดทุกข์ บำรุงสุขให้กับพี่น้องประชาชน และขอประชาสัมพันธ์ไปยังพี่น้องประชาชนและทุกคนในสังคมไทย หากพบเห็นเบาะแสการกระทำผิด เช่น ลักลอบจำหน่ายสินค้าผิดกฎหมาย หรือการกระทำความผิดทุกรูปแบบ สามารถแจ้งข้อมูล และร้องเรียนร้องทุกข์ได้ที่ศูนย์ดำรงธรรมจังหวัด ศูนย์ดำรงธรรมอำเภอ สายด่วน 1567 โทรฟรีตลอด 24 ชั่วโมง หรือเว็บไซต์ damrongdhama.dopa.go.th หรือแอปพลิเคชั่น Dopa Help ทั้งระบบ Android และ iOS" นายภิญโญฯ กล่าวในช่วงท้าย
#กระทรวงมหาดไทย #บำบัดทุกข์บำรุงสุข #MOI

ที่มา : https://www.thaigov.go.th/news/contents/details/71005