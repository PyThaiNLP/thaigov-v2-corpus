รัฐบาลไทย-ข่าวทำเนียบรัฐบาล-ปลัดมหาดไทยตรวจเยี่ยมให้กำลังใจพี่น้องประชาชนชาวอำเภอแม่ใจ ชื่นชมพลังแห่งการบูรณาการภาคีเครือข่ายทั้ง 7 ภาคี ทำให้พื้นที่แม่ใจเป็นพื้นที่แห่งความสุข พร้อมย้ำเตือนต้องไม่ประมาท 


วันเสาร์ที่ 5 สิงหาคม 2566
05/08/2566
พิมพ์
ปลัดมหาดไทยตรวจเยี่ยมให้กำลังใจพี่น้องประชาชนชาวอำเภอแม่ใจ ชื่นชมพลังแห่งการบูรณาการภาคีเครือข่ายทั้ง 7 ภาคี ทำให้พื้นที่แม่ใจเป็นพื้นที่แห่งความสุข พร้อมย้ำเตือนต้องไม่ประมาท
ปลัดมหาดไทยตรวจเยี่ยมให้กำลังใจพี่น้องประชาชนชาวอำเภอแม่ใจ ชื่นชมพลังแห่งการบูรณาการภาคีเครือข่ายทั้ง 7 ภาคี ทำให้พื้นที่แม่ใจเป็นพื้นที่แห่งความสุข พร้อมย้ำเตือนต้องไม่ประมาท ด้วยการมุ่งเพิ่มพูนสิ่งที่ดีให้มากขึ้นเพื่อให้คนแม่ใจทุกคนได้มีคุณภาพชีวิต
ปลัดมหาดไทยตรวจเยี่ยมให้กำลังใจพี่น้องประชาชนชาวอำเภอแม่ใจ ชื่นชมพลังแห่งการบูรณาการภาคีเครือข่ายทั้ง 7 ภาคี ทำให้พื้นที่แม่ใจเป็นพื้นที่แห่งความสุข พร้อมย้ำเตือนต้องไม่ประมาท ด้วยการมุ่งเพิ่มพูนสิ่งที่ดีให้มากขึ้นเพื่อให้คนแม่ใจทุกคนได้มีคุณภาพชีวิตที่ดีอย่างยั่งยืน
วันนี้ (5 ส.ค. 66) เวลา 15.30 น. ที่หอประชุมโรงเรียนแม่ใจวิทยาคม อำเภอแม่ใจ จังหวัดพะเยา นายสุทธิพงษ์ จุลเจริญ ปลัดกระทรวงมหาดไทย ตรวจเยี่ยมการดำเนินงานตามโครงการอำเภอบำบัดทุกข์ บำรุงสุข แบบบูรณาการอย่างยั่งยืน และโครงการหนึ่งตำบล หนึ่งหมู่บ้านยั่งยืน (Sustainable Village) เพื่อเฉลิมพระเกียรติสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา พร้อมด้วยรองศาสตราจารย์วรวรรณ โรจนไพบูลย์ ผู้ช่วยศาสตราจารย์พิเชฐ โสวิทยสกุล ที่ปรึกษาปลัดกระทรวงมหาดไทย นายแมนรัตน์ รัตนสุคนธ์ อธิบดีกรมการปกครอง นายอรรษิษฐ์ สัมพันธรัตน์ อธิบดีกรมการพัฒนาชุมชน นายขจร ศรีชวโนทัย อธิบดีกรมส่งเสริมการปกครองท้องถิ่น นายวราพงษ์ เกียรตินิยมรุ่ง ที่ปรึกษาด้านวิศวกรรมสำรวจ กรมที่ดิน นายรัฐพล นราดิศร รองอธิบดีกรมป้องกันและบรรเทาสาธารณภัย นายสมพร กาญจน์นิรันดร์ ผู้ตรวจราชการกรมโยธาธิการและผังเมือง ว่าที่ร้อยตรี ณรงค์ โรจนโสทร ผู้ว่าราชการจังหวัดพะเยา นายบำรุง สังข์ขาว นายเทวา ปัญญาบุญ รองผู้ว่าราชการจังหวัดพะเยา ว่าที่ร้อยตรี กรกฎ ประเสริฐวงษ์ ปลัดจังหวัดพะเยา ว่าที่เรืออากาศตรีสมภพ โชติษฐยางกูร หัวหน้าสำนักงานจังหวัดพะเยา หัวหน้าส่วนราชการ โดยได้รับเมตตาจาก พระครูสิริจันทประโชติ เจ้าคณะอำเภอแม่ใจ เจ้าอาวาสวัดศรีดอนตัน พระครูภัทรกิจไพศาล เจ้าคณะตำบลศรีถ้อย ร่วมให้การต้อนรับ โดยมี นายพีรัช จันธิมา นายอำเภอแม่ใจ พร้อมด้วย 7 ภาคีเครือข่ายให้การต้อนรับ
โอกาสนี้ นายสุทธิพงษ์ จุลเจริญ ปลัดกระทรวงมหาดไทย ตรวจแถวชุดรักษาความปลอดภัยหมู่บ้าน (ชรบ.) อำเภอแม่ใจ และเยี่ยมชมนิทรรศการมีชีวิตการดำเนินกิจกรรมตามโครงการบริหารจัดการน้ำ และสืบสาน รักษา ต่อยอด ศาสตร์พระราชา สู่การพัฒนาแม่ใจอย่างยั่งยืน โครงการรวมพลังแผ่นดิน "แม่ใจ รักษ์ดิน" Road to World Soil Day (เส้นทางสู่วันดินโลก) และโครงการทุกหมู่บ้านแม่ใจยั่งยืน ภายใต้โครงการอำเภอบำบัดทุกข์ บำรุงสุข แบบบูรณาการอย่างยั่งยืน และโครงการหนึ่งตำบล หนึ่งหมู่บ้านยั่งยืน (Sustainable Village) เพื่อเฉลิมพระเกียรติสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา และร่วมรับฟังการขับร้องบทเพลง "แอ่วแม่ใจ" ผลงานประพันธ์เนื้อร้อง ทำนองเพลง และขับร้องโดยคนแม่ใจ แสดงโดยนักเรียนโรงเรียนผู้สูงอายุตำบลศรีถ้อย และรับชมวีดิทัศน์สรุปผลการดำเนินกิจกรรมตามโครงการบริหารจัดการน้ำ และสืบสาน รักษา ต่อยอด ศาสตร์พระราชา สู่การพัฒนาแม่ใจอย่างยั่งยืน โครงการรวมพลังแผ่นดิน "แม่ใจ รักษ์ดิน" Road to World Soil Day (เส้นทางสู่วันดินโลก) และโครงการทุกหมู่บ้านแม่ใจยั่งยืนภายใต้โครงการอำเภอบำบัดทุกข์ บำรุงสุข แบบบูรณาการอย่างยั่งยืน และโครงการหนึ่งตำบล หนึ่งหมู่บ้านยั่งยืน (Sustainable Village) เพื่อเฉลิมพระเกียรติสมเด็จพระเจ้าลูกเธอเจ้าฟ้าสิริวัณณวรี นารีรัตนราชกัญญา พร้อมเยี่ยมชมศูนย์เรียนรู้ โคก หนอง นา โรงเรียนแม่ใจวิทยาคม ต้นแบบ 18+1 Plus ตามหลักสูตรแม่ใจศึกษา
นายสุทธิพงษ์ จุลเจริญ ปลัดกระทรวงมหาดไทย กล่าวว่า อำเภอแม่ใจเป็นอำเภอต้นแบบที่มีพี่น้องประชาชนเป็นผู้มีจิตวิญญาณของความรักความสามัคคี และความร่วมมือร่วมใจในการน้อมนำเอาศาสตร์ของพระราชาที่ล้นเกล้าฯ พระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร มาดำเนินการสนองตามพระราชปณิธานของพระบาทสมเด็จพระเจ้าอยู่หัวดังพระปฐมบรมราชโองการ “เราจะสืบสาน รักษา และต่อยอด และครองแผ่นดินโดยธรรม เพื่อประโยชน์สุขแห่งอาณาราษฎรตลอดไป” รวมถึงพระราชปณิธาน "ประเทศชาติมั่นคง ประชาชนมีความสุข แก้ไขในสิ่งผิด สืบสานในพระราชปณิธาน ภายใต้ปรัชญาของเศรษฐกิจพอเพียง" ซึ่งคำว่า "สืบสานในพระราชปณิธาน ภายใต้ปรัชญาของเศรษฐกิจพอเพียง" พระองค์ทรงขยายความต่อจากพระปฐมบรมราชโองการถึงสิ่งที่เป็นหลักที่จะทำให้คนในสังคมไทยได้มีคุณภาพชีวิตที่ดีอย่างยั่งยืน นั่นคือ หลักปรัชญาของเศรษฐกิจพอเพียง ซึ่งประเทศชาติมั่นคง ประชาชนมีความสุขจะไม่สามารถเกิดขึ้นได้ถ้าทั้งข้าราชการ ผู้นำท้องที่และผู้นำท้องถิ่นตามหลัก บวร ไม่ช่วยกันแก้ไขในสิ่งผิด ไม่ช่วยกันสืบสานในพระราชปณิธาน และหลักปรัชญาของเศรษฐกิจพอเพียง
" ...ไม่ว่าวันไหน ๆ ในอนาคต ไม่ว่าใครจะเป็นนายอำเภอ เป็นผู้ว่าฯ เป็นกำนัน ผู้ใหญ่บ้าน พี่น้องคนแม่ใจก็จะรวมพลังกันในการน้อมนำพระราชปณิธานภายใต้หลักปรัชญาของเศรษฐกิจพอเพียง ดังที่กระทรวงมหาดไทยได้น้อมนำมาขับเคลื่อนภายใต้ชื่ออำเภอบำบัดทุกข์ บำรุงสุข แบบบูรณาการอย่างยั่งยืน โดยให้ความสำคัญกับผู้นำที่อยู่ในอำเภอ คือ ท่านนายอำเภอ ผู้นำในจังหวัด คือ ท่านผู้ว่าราชการจังหวัด จึงได้จัดอบรมหลักสูตร CAST ให้กับท่านผู้ว่าฯ และนายอำเภอ และขยายผลไปยังภาคีเครือข่าย "ทีมอำเภอ" ทั้ง 878 อำเภอ เพราะเราเชื่อว่าความสำเร็จของการบูรณาการบำบัดทุกข์ บำรุงสุข แบบบูรณาการอย่างยั่งยืนที่ไม่ทิ้งใครไว้ข้างหลังนั้น แม่ทัพในสนามรบ คือ ท่านนายอำเภอเพียงคนเดียวไม่สามารถรบทัพจับศึกได้สำเร็จ ต้องอาศัย "ทีม" ดังนั้น สิ่งสำคัญที่ควบคู่กับการหวังพึ่งภาวะผู้นำของข้าราชการในพระบาทสมเด็จพระเจ้าอยู่หัว คือ ทีมภาคีเครือข่ายทั้ง 7 ภาคีในพื้นที่" นายสุทธิพงษ์ฯ กล่าวในช่วงต้น
นายสุทธิพงษ์ จุงเจริญ กล่าวต่ออีกว่า สิ่งที่ทีมอำเภอแม่ใจได้ทำจนเกิดมรรคผลเป็นอย่างดีมาถึงทุกวันนี้ เราต้องอย่าประมาทเพียงแค่คำชื่นชมว่าทำเสร็จแล้ว แต่ต้องหมั่นพูดคุย ร่วมคิด ร่วมปรึกษาหารือ ร่วมทำ ร่วมขับเคลื่อนสิ่งที่ดีอยู่แล้วให้ดีเพิ่มขึ้นต่อไป โดยพี่น้องประชาชนทุกคนต้องหวนรำลึกนึกถึงเหตุการณ์ดี ๆ ที่แม่ใจในวันนี้ ที่ท่านนายอำเภอทำให้คนแม่ใจรู้สึกประทับใจ ดีใจ ภูมิใจ และมีสิ่งที่เรียกว่า "สวัสดิมงคล" เกิดขึ้นกับชีวิต เพราะเมื่อทุกครอบครัวดี สิ่งไม่ดีที่จะมาเบียดเบียนเราโดยไม่รู้ตัวมันจะไม่เกิดขึ้น เช่น ถ้าสมาชิก 140 ครัวเรือนใน 9 คุ้ม ไม่มีใครติดยาเสพติดเลย เพราะคนในคุ้มมีความรัก ความสามัคคี ช่วยเหลือเกื้อกูลกัน ก็ไม่ต้องกลัวว่าจะมีคนคลุ้มคลั่งเอามีดมาจ่อคอหอยลูกหลาน หรือจะคลุ้มคลั่งจุดไฟเผาบ้านเรือน จึงขอเป็นกำลังใจให้นายอำเภอและทีมงานอำเภอบำบัดทุกข์ บำรุงสุขแบบบูรณาการอย่างยั่งยืน ทั้งระดับตำบล หมู่บ้าน ช่วยกันเพิ่มพูนการทำสิ่งที่ดีให้มากขึ้น และอย่าพึงพอใจที่เราเป็นแบบทุกวันนี้ เพราะความสำเร็จทุกวันนี้มีจุดเริ่มต้น มีตัวอย่างตั้งแต่เมื่อครั้งบรรพบุรุษปู่ย่าตายาย สิ่งที่กระทรวงมหาดไทยได้ขับเคลื่อนนี้ไม่ใช่เรื่องใหม่ แต่เรากำลังช่วยกันรื้อฟื้นวิถีชีวิตแบบดั้งเดิมของคนไทย ที่เป็นสังคมแห่งความเอื้อเฟื้อเผื่อแผ่ให้กลับมา ฟื้นฟูการทำงานของข้าราชการในพระบาทสมเด็จพระเจ้าอยู่หัวที่ทำงานอย่างใกล้ชิดกับพี่น้องประชาชนกับพระสงฆ์องค์เจ้า กับทุกภาคส่วน ข้าราชการประจำตำบลลงพื้นที่ให้รองเท้าสึกไม่ใช่นั่งทำงานบนอำเภอจนกางเกงขาด ด้วยการชวนกันไปใช้ชีวิตหลังเวลาราชการที่หมู่บ้าน เพื่อไปคุย ไปรับฟังปัญหาว่าที่หมู่บ้านนั้น ๆ มีปัญหาอะไรบ้าง เช่น ไม่มีบ้านอยู่ ไม่มีทุนการศึกษา ไม่มีเงินกินข้าว เพื่อหนุนเสริมทำให้เกิดการสื่อสารข้อมูลความเดือดร้อนของพี่น้องประชาชนด้วยกลไกทีมงานในพื้นที่ที่ต้องรู้ก่อนสื่อมวลชน อันมีนัยสำคัญว่า ไม่ต้องการให้ประชาชนทุกข์ทรมานนานเป็นปีจนพี่น้องสื่อมวลชนไปเจอ ใส่ใจประชาชนทุกคนดุจญาติมิตร ดังพุทธศาสนสุภาษิต "วิสฺสาสปรมา ญาตี" ความคุ้นเคยเป็นญาติอย่างยิ่ง
นายสุทธิพงษ์ จุลเจริญ กล่าวเพิ่มเติมว่า ความยั่งยืนจะเกิดขึ้นได้ อยู่ที่ "หมู่บ้านยั่งยืน (Sustainable Village)" ซึ่งนับเป็นพระกรุณาธิคุณอันหาที่สุดมิได้ที่สมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา พระราชทานหนังสือ Sustainable City ให้ปลัดกระทรวงมหาดไทย นายกสมาคมแม่บ้านมหาดไทย อธิบดีกรมการพัฒนาชุมชน และประธานชมรมแม่บ้านพัฒนาชุมชน และพระราชทานพระดำรัสว่า "กระทรวงมหาดไทยต้องทำให้พี่น้องประชาชนมีความสุข ต้องทำให้เกิด Sustainable Village" ซึ่งกระทรวงมหาดไทยได้รับพระราชทานพระอนุญาตให้นำแนวพระดำริดังกล่าวมาขับเคลื่อน “โครงการหมู่บ้านยั่งยืน (Sustainable Village)” ตัวชี้วัดหนึ่งที่สำคัญ คือ ความรัก ความสามัคคีของสมาชิกในคุ้มบ้าน ซึ่งสะท้อนผ่านคุ้มบ้าน ด้วยการไปทำให้สมาชิกในคุ้มมีความปลอดภัยในชีวิตและทรัพย์สิน ปลอดยาเสพติด โดย "ทีมข้าราชการประจำตำบล" หรือ "4 ทหารเสือ" อันประกอบด้วย ปลัดอำเภอ พัฒนากร เกษตรประจำตำบล สาธารณสุข ซึ่งเป็นทีมจิตอาสาที่เป็นทางการต้องมีความเข้มแข็ง เพื่อให้ทีมที่เป็นทางการที่หมู่บ้าน คือ กำนัน ผู้ใหญ่บ้าน และคณะกรรมการหมู่บ้าน ต้องมีความเข้มแข็ง ช่วยกันคิด ช่วยกันทำ ช่วยกันให้กำลังใจ โดยมี "คุ้ม" เป็นทีมจิตอาสาที่ไม่เป็นทางการ มีหัวหน้าคุ้ม รองหัวหน้าคุ้ม และสมาชิกในคุ้ม ทำให้เกิดความเข้มแข็ง ทุกครัวเรือนมีการปลูกพืชผักสวนครัว พืชสมุนไพร มีการจัดทำถังขยะเปียกลดโลกร้อน คัดแยกขยะ ใส่ใจสิ่งแวดล้อม มีกิจกรรมส่งเสริมประเพณี ศิลปะ วัฒนธรรม ความรู้รักสามัคคี ซึ่งทั้งหลายทั้งปวงต้องมี 1) "ใจ" ที่อยากเห็นคนมีความสุข อยากบำบัดทุกข์ บำรุงสุข 2) ทำให้คนตื่นตัวร่วมพูดคุย ปรึกษาหารือ ร่วมคิด ร่วมทำ ร่วมรับประโยชน์ 3) ต้องทำอย่างต่อเนื่อง
"ความสำเร็จของอำเภอแม่ใจจะยั่งยืนด้วยการที่ท่านนายอำเภอผลักดันให้ทีมของอำเภอทำอย่างต่อเนื่อง ไม่ย่อหย่อน และทีมระดับตำบล ระดับหมู่บ้าน ต้องทำกันอย่างเหนียวแน่น เพื่อที่เมื่อนายอำเภอท่านปัจจุบันไม่อยู่ หรือท่านผู้ว่าราชการจังหวัดเกษียณอายุราชการแล้ว สิ่งดี ๆ เหล่านี้ก็จะยังคงอยู่ และขอฝากความหวังให้พี่น้องชาวอำเภอแม่ใจได้เป็นต้นแบบทำให้คนทั้ง 878 อำเภอมาศึกษาเรียนรู้ที่อำเภอแม่ใจ ถึงกระบวนการในการทำงานแบบไม่ทิ้งใครไว้ข้างหลัง และก่อให้เกิด คุณภาพชีวิตที่ดีอย่างยั่งยืน ครอบคลุมทั้งเรื่องสิ่งแวดล้อม การลดโลกร้อน การฟื้นฟูป่า การบริหารจัดการพื้นที่ให้สามารถจัดเก็บแหล่งน้ำไว้ใช้สอยในเรือกสวนไร่นา ทำให้เป็นพื้นที่ต้นแบบการน้อมนำหลักปรัชญาของเศรษฐกิจพอเพียงมาใช้ เรื่องอาหารการกิน ยารักษาโรค ยารักษาจิตใจ พระพุทธศาสนา ประเพณีวัฒนธรรม เรื่องเสื้อผ้าเครื่องนุ่งห่ม ปลูกฝ้าย ปลูกหม่อนเลี้ยงไหม ทอผ้าย้อมสีธรรมชาติ เครื่องไม้ใช้สอยในชีวิตประจำวัน ซึ่งทั้งหลายทั้งปวงล้วนตรงกับพระราชปณิธานของพระบาทสมเด็จพระเจ้าอยู่หัว ที่ทรงปรารถนาอยากเห็นประเทศชาติมั่นคง ประชาชนมีความสุข แก้ไขในสิ่งผิด สืบสานในพระราชปณิธาน ภายใต้ปรัชญาของเศรษฐกิจพอเพียง เพราะถ้าคนอำเภอแม่ใจมีความสุขทั้ง 66 หมู่บ้าน อำเภอแม่ใจก็จะมีความมั่นคง และยิ่งถ้า 878 อำเภอใน 76 จังหวัดมีความสุขอย่างยั่งยืนเฉกเช่นเดียวกับคนแม่ใจ ประเทศไทยของพวกเราก็จะมั่นคง ขอให้ทุกท่านได้เป็นผู้นำ เป็นตัวอย่างทำให้ผู้คน 878 อำเภอ ทำเยี่ยงอย่างพวกเรา ทำให้คนทุกหมู่บ้านมีความสุข ด้วยการ Action Now มุ่งมั่น Change for Good ทำทันที เปลี่ยนแปลงให้สิ่งดี ๆ เกิดขึ้นด้วยมือของพวกเราทุกคน" นายสุทธิพงษ์ฯ กล่าวในช่วงท้าย
จากนั้น ในเวลา 18.00 น. นายสุทธิพงษ์ จุลเจริญ ปลัดกระทรวงมหาดไทย และคณะ เดินทางเยี่ยมชม และให้กำลังใจภาคีเครือข่ายผู้เข้าร่วมกิจกรรมการสร้างความมั่นคงทางอาหาร "ซอยนี้มีรักปลูกผักแบ่งปัน" และ "ทางนี้มีผลผู้คนรักกัน" ตามโครงการรวมพลังแผ่นดิน "แม่ใจ รักษ์ดิน" Road to World Soil Day (เส้นทางสู่วันดินโลก) บ้านป่าสักสามัคคี หมู่ที่ 12 ตำบลศรีถ้อย อำเภอแม่ใจ

ที่มา : https://www.thaigov.go.th/news/contents/details/70998