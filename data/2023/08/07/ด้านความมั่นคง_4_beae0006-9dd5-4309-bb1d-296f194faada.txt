รัฐบาลไทย-ข่าวทำเนียบรัฐบาล-​ผู้ช่วยทูตทหารสาธารณรัฐฝรั่งเศส ณ กรุงเทพฯ เข้าอำลา ปลัดกระทรวงกลาโหม พร้อมแนะนำ ผู้ช่วยทูตทหารสาธารณรัฐฝรั่งเศส ณ กรุงเทพฯ (ท่านใหม่)


วันจันทร์ที่ 7 สิงหาคม 2566
​ผู้ช่วยทูตทหารสาธารณรัฐฝรั่งเศส ณ กรุงเทพฯ เข้าอำลา ปลัดกระทรวงกลาโหม พร้อมแนะนำ ผู้ช่วยทูตทหารสาธารณรัฐฝรั่งเศส ณ กรุงเทพฯ (ท่านใหม่)
ในวันจันทร์ที่ ๗ สิงหาคม ๒๕๖๖ เวลา ๑๐.๓๐ น. พันโท Stefan STEFANCIC   (สเตฟอง สเตฟองซิก) ผู้ช่วยทูตทหารสาธารณรัฐฝรั่งเศส ณ กรุงเทพฯ ได้เข้าอำลา พลเอก สนิธชนก  สังขจันทร์ ปลัดกระทรวงกลาโหม ณ ห้องพระบารมีปกเกล้า ในศาลาว่าการกลาโหม
ในโอกาสครบวาระการปฏิบัติหน้าที่ พร้อมแนะนำ นาวาอากาศโท Franck ARNAUDON (ฟร็องค์  อาร์โนดง) ผู้ช่วยทูตทหารสาธารณรัฐฝรั่งเศส ณ กรุงเทพฯ ท่านใหม่  ตลอดระยะเวลาของการดำรงตำแหน่ง ผู้ช่วยทูตทหารสาธารณรัฐฝรั่งเศส ณ กรุงเทพฯ ได้ปฏิบัติหน้าที่อย่างเต็มความสามารถ ทั้งยังมีส่วนช่วยสนับสนุนและประสานงานให้กระทรวงกลาโหมไทย และกระทรวงกลาโหมสาธารณรัฐฝรั่งเศสได้ขยายความร่วมมือระหว่างกันในทุกด้านสำหรับความสัมพันธ์ และความร่วมมือระหว่างไทยและสาธารณรัฐฝรั่งเศส ได้ดำเนินมา อย่างราบรื่นเป็นเวลากว่า ๓๐๐ ปี โดยในวันที่ ๑๕ สิงหาคม ๒๕๖๖ นี้จะครบรอบ ๑๖๗ ปีของการสถาปนาความสัมพันธ์ทางการทูตระหว่างกัน
ด้านความร่วมมือทางทหาร กระทรวงกลาโหมของไทยและกระทรวงกลาโหมสาธารณรัฐฝรั่งเศส ได้ขยายความร่วมมืออันดีระหว่างกันในทุก ๆ ด้าน โดยเฉพาะความร่วมมือด้านการฝึกศึกษา    ทางทหาร โดยกองทัพสาธารณรัฐฝรั่งเศส ได้เข้าร่วมการฝึกร่วม/ผสม Cobra Gold ในโครงการเสนาธิการ     ฝึกร่วมผสม (Multinational Planning Augmentation Team: MPAT) มาตั้งแต่ปี ๒๕๔๗ ซึ่งองค์ความรู้และประสบการณ์ของกองทัพสาธารณรัฐฝรั่งเศส ล้วนเป็นประโยชน์ ต่อการฝึกฯ
การหารือในวันนี้ถือเป็นโอกาสอันดีที่ทั้งสองฝ่ายจะได้แสดงออกถึงความมุ่งมั่งในการก้าว ไปสู่ความเป็นหุ้นส่วนทางยุทธศาสตร์ระหว่างกัน และขับเคลื่อนกิจกรรมความร่วมมือทางทหารระหว่างกันต่อไป

ที่มา : https://www.thaigov.go.th/news/contents/details/71033