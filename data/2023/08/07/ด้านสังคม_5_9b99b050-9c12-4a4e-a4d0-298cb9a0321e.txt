รัฐบาลไทย-ข่าวทำเนียบรัฐบาล-ปลัด พม. พร้อม "กัน จอมพลัง" รุดช่วยกลางดึก 2 แม่ลูก อาศัยในตึกร้าง ไม่มีน้ำ - ไฟฟ้า ที่ย่านคลองเตย กทม.


วันจันทร์ที่ 7 สิงหาคม 2566
ปลัด พม. พร้อม "กัน จอมพลัง" รุดช่วยกลางดึก 2 แม่ลูก อาศัยในตึกร้าง ไม่มีน้ำ - ไฟฟ้า ที่ย่านคลองเตย กทม.
ปลัด พม. พร้อม "กัน จอมพลัง" รุดช่วยกลางดึก 2 แม่ลูก อาศัยในตึกร้าง ไม่มีน้ำ - ไฟฟ้า ที่ย่านคลองเตย กทม.
วันที่ 7 สิงหาคม 2566 นายอนุกูล ปีดแก้ว ปลัดกระทรวงการพัฒนาสังคมและความมั่นคงของมนุษย์ (ปลัด พม.) เปิดเผยว่า คืนวานนี้ ตนพร้อมด้วย กัน จอมพลัง (นายกัณฐัศว์ พงศ์ไพบูลย์เวชย์) นางสาวนภาพร เมฆาผ่องอำไพ และรองอธิบดีกรมพัฒนาสังคมและสวัสดิการ พ.ต.อ.พีรธรรม คำจร ผู้กำกับการ สน.ท่าเรือ รวมทั้งเจ้าหน้าที่กระทรวง พม. จากศูนย์ช่วยเหลือสังคม สายด่วน พม. โทร. 1300 บ้านพักเด็กและครอบครัวกรุงเทพมหานคร และศูนย์คุ้มครองคนไร้ที่พึ่งกรุงเทพมหานคร เจ้าหน้าที่ตำรวจและหน่วยงานที่เกี่ยวข้อง ร่วมกันลงพื้นที่บริเวณถนนอาจณรงค์ (โรงหมู) ท่าเรือ เขตคลองเตย กรุงเทพฯ เพื่อให้ความช่วยเหลือคนไร้ที่พึ่งไร้บ้าน 2 กรณี เป็นคู่แม่และลูกชาย อายุ 5 ขวบ พักอาศัยอยู่ในตึกร้าง และคู่พ่อและลูกสาว อายุ 9 ขวบ พักอาศัยอยู่ใต้ต้นไม้ บริเวณสี่แยก จากนั้น เดินทางไปยัง สน.ท่าเรือ เพื่อประชุมหารือถึงแนวทางการบูณรณาการความช่วยเหลือดูแลเด็กตาม พ.ร.บ.คุ้มครองเด็ก พ.ศ. 2546 ต่อไป
นายอนุกูล กล่าวต่อไปว่า สำหรับคู่แม่และลูกชาย อายุ 5 ขวบ อาศัยอยู่ในตึกร้าง สภาพทรุดโทรม ไม่มีน้ำประปา - ไฟฟ้า และไม่มีความปลอดภัย ซึ่งผู้เป็นแม่ อายุ 41 ปี ประกอบอาชีพขายของเก่า มีรายได้วันละประมาณ 300 - 400 บาท อีกทั้งพบว่า มีอาการเสพยาเสพติด  ส่วนลูกชายอยู่ระหว่างรอเข้าศึกษาชั้นอนุบาล ทั้งนี้ จากการประเมินของนักสังคมสงเคราะห์พบว่า แม่เด็กยังมีความกังวลและไม่อยากห่างจากลูก แต่ยังไม่มีแผนการดูแลตนเองและลูกให้มีที่อยู่อาศัยอย่างเหมาะสม จึงเร่งให้ความช่วยเหลือเบื้องต้น ด้วยการรับแม่และลูกเข้าไว้ในความคุ้มครอง ณ บ้านพักเด็กและครอบครัวกรุงเทพมหานคร อีกทั้งวางแผนเรื่องที่อยู่อาศัย การเลี้ยงดูและการศึกษาของลูก และการบำบัดยาเสพติดของแม่
นายอนุกูล กล่าวเพิ่มเติมว่า สำหรับคู่พ่อและลูกสาว อายุ 9 ขวบ พักอาศัยใต้ต้นไม้ บริเวณสี่แยกถนนเกษมราษฎร์ เนื่องจากผู้เป็นพ่อ อายุ 36 ปี ตกงาน ไม่มีรายได้ไปจ่ายค่าน้ำประปา - ไฟฟ้า จึงพาลูกออกมาเร่ร่อนหางานทำ ในขณะที่ลูกกำลังเรียนชั้น ป.2 โรงเรียนศูนย์รวมน้ำใจ แต่เทอมนี้ ไม่ได้เข้าเรียน ทั้งนี้ จากการประเมินของนักสังคมสงเคราะห์ จึงได้แจ้งแม่เด็กและญาติมาทำข้อตกลงร่วมกันที่ สน.ท่าเรือ พบว่า เด็กอยู่ในสภาพที่ถูกเลี้ยงดูไม่เหมาะสม ซึ่งพ่อและแม่ไม่สามารถเลี้ยงดูลูกได้ ในขณะที่ญาติไม่พร้อมที่จะรับไปดูแล ทำให้บ้านพักเด็กและครอบครัวกรุงเทพมหานคร สามารถรับเด็กเข้าไว้ในความคุ้มครองดูแลทันทีตาม พ.ร.บ. คุ้มครองเด็ก พ.ศ. 2546 และได้พูดคุยกับพ่อเด็กว่า หากมีความพร้อม สามารถมารับลูกกลับไปดูแลได้ โดยต้องมีการประเมินความพร้อมก่อน ซึ่งพ่อเด็กมีความยินยอมให้ลูกเข้ารับการคุ้มครอง ณ บ้านพักเด็กและครอบครัวกรุงเทพมหานคร และจะมีการวางแผนเรื่องการศึกษาของเด็ก และเรื่องการจ้างงานของพ่อเด็ก โดยศูนย์คุ้มครองคนไร้ที่พึ่งกรุงเทพมหานคร
#ช่วย24ชั่วโมง #พม24ชม #ข่าวพม #esshelpme

ที่มา : https://www.thaigov.go.th/news/contents/details/71025