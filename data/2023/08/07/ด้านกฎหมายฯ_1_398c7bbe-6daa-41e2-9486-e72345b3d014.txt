รัฐบาลไทย-ข่าวทำเนียบรัฐบาล-​กระทรวงยุติธรรม โดยกรมคุมประพฤติ จัดประชุมคณะกรรมการป้องกันการกระทำความผิดซ้ำ ครั้งที่ ๒/๒๕๖๖ 


วันจันทร์ที่ 7 สิงหาคม 2566
07/08/2566
พิมพ์
​กระทรวงยุติธรรม โดยกรมคุมประพฤติ จัดประชุมคณะกรรมการป้องกันการกระทำความผิดซ้ำ ครั้งที่ ๒/๒๕๖๖
​กระทรวงยุติธรรม โดยกรมคุมประพฤติ จัดประชุมคณะกรรมการป้องกันการกระทำความผิดซ้ำ ครั้งที่ ๒/๒๕๖๖
ในวันศุกร์ที่ ๔ สิงหาคม ๒๕๖๖ เวลา ๑๐.๐๐ น. นายวิษณุ เครืองาม รองนายกรัฐมนตรี รักษาราชการแทน รัฐมนตรีว่าการกระทรวงยุติธรรม เป็นประธานการประชุมคณะกรรมการป้องกันการกระทำความผิดซ้ำ ครั้งที่ ๒/๒๕๖๖ โดยมี นายสหการณ์ เพ็ชรนรินทร์ รองปลัดกระทรวงยุติธรรม ซึ่งได้รับมอบหมายจากปลัดกระทรวงยุติธรรม เข้าร่วมประชุมในฐานะรองประธานคณะกรรมการ ผู้ทรงคุณวุฒิในด้านต่างๆ และคณะกรรมการจากหน่วยงานสำคัญ อาทิ สำนักงานศาลยุติธรรม สำนักงานอัยการสูงสุด กระทรวงมหาดไทย กระทรวงสาธารณสุข สำนักงานตำรวจแห่งชาติ โดยมี นายวีระกิตติ์ หาญปริพรรณ์ อธิบดีกรมคุมประพฤติ ในฐานะกรรมการและเลขานุการ และ พันตำรวจโท มนตรี บุณยโยธิน รองอธิบดีกรมคุมประพฤติ ผู้ช่วยเลขานุการ  ตลอดจนเจ้าหน้าที่ที่เกี่ยวข้องเข้าร่วมการประชุม ณ ห้องประชุม ๕-๐๑  อาคารกระทรวงยุติธรรม และผ่านระบบการประชุมทางไกล (Video Conference)
ในโอกาสนี้ ที่ประชุมได้รับทราบถึงผลการดำเนินการของคณะกรรมการพิจารณากำหนดมาตรการป้องกันการกระทำความผิดซ้ำ จากนั้น ได้เข้าสู่วาระพิจารณาร่างกฎกระทรวงการกำหนดมาตรการแก้ไขฟื้นฟูผู้กระทำความผิดซ้ำ พ.ศ. .... ของกรมราชทัณฑ์ ซึ่งคณะกรรมการได้ร่วมกันให้ข้อเสนอแนะและความเห็นต่อร่างกฎกระทรวงดังกล่าว โดยให้กรมราชทัณฑ์นำไปปรับแก้ตามความเห็นของที่ประชุมก่อนดำเนินการนำเสนอไปยังสำนักงานคณะกรรมการกฤษฎีกาต่อไป
นอกจากนี้ ยังได้ร่วมกันพิจารณาการแต่งตั้งคณะอนุกรรมการเพื่อกลั่นกรองและพิจารณานำเสนอคณะกรรมการป้องกันการกระทำความผิดซ้ำ อันประกอบด้วย คณะอนุกรรมการมาตรการแก้ไขฟื้นฟูผู้กระทำความผิด และคณะอนุกรรมการศูนย์เฝ้าระวังความปลอดภัยของประชาชน ทั้งนี้ การดำเนินการของคณะกรรมการป้องกันการกระทำความผิดซ้ำ เป็นไปตามความในมาตรา ๘ แห่งพระราชบัญญัติมาตรการป้องกันการกระทำความผิดซ้ำในความผิดเกี่ยวกับเพศหรือที่ใช้ความรุนแรง พ.ศ. ๒๕๖๕ มีหน้าที่ในการกำหนดนโยบายในการป้องกันการกระทำความผิดซ้ำ รวมถึงให้ข้อเสนอแนะมาตรการแก้ไขฟื้นฟูและมาตรการสำคัญอื่นๆ ที่จะนำไปสู่การจัดทำแนวทางเพื่อป้องกันการกระทำผิดซ้ำ เพื่อให้หน่วยงานที่เกี่ยวข้องนำไปบังคับใช้ได้อย่างมีประสิทธิภาพต่อไป

ที่มา : https://www.thaigov.go.th/news/contents/details/71023