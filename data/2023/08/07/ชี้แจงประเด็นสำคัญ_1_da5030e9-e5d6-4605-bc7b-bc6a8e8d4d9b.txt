รัฐบาลไทย-ข่าวทำเนียบรัฐบาล-กรมศุลกากร และสำนักงานตำรวจแห่งชาติ ชี้แจงกรณีข้อวิจารณ์ความไร้ประสิทธิภาพและความโปร่งใสของหน่วยงานรัฐ กรณีเหตุการณ์ดอกไม้เพลิงระเบิด ในชุมชนตลาดมูโนะ 


วันจันทร์ที่ 7 สิงหาคม 2566
07/08/2566
พิมพ์
กรมศุลกากร และสำนักงานตำรวจแห่งชาติ ชี้แจงกรณีข้อวิจารณ์ความไร้ประสิทธิภาพและความโปร่งใสของหน่วยงานรัฐ กรณีเหตุการณ์ดอกไม้เพลิงระเบิด ในชุมชนตลาดมูโนะ
กรมศุลกากร และสำนักงานตำรวจแห่งชาติ ชี้แจงกรณีข้อวิจารณ์ความไร้ประสิทธิภาพและความโปร่งใสของหน่วยงานรัฐ กรณีเหตุการณ์ดอกไม้เพลิงระเบิด ในชุมชนตลาดมูโนะ
จากกรณีเหตุการณ์ดอกไม้เพลิงระเบิด ในชุมชนตลาดมูโนะ อ.สุไหงโก-ลก จ.นราธิวาส โดยตั้งแต่หลังเกิดเหตุจนถึงขณะนี้ มีเสียงวิจารณ์ถึงการทำงานของเจ้าหน้าที่ของรัฐ อาทิ การสะสางคดี และนำตัวผู้เกี่ยวข้องมาสอบสวนเพื่อเอาผิดของเจ้าหน้าที่ตำรวจที่ล่าช้า และเกิดความหวั่นเกรงว่าจะมีการช่วยเหลือให้รอดพ้นความรับผิดทางกฎหมาย รวมทั้งเกิดคำถามเรื่องการจัดเก็บวัตถุอันตรายในพื้นที่จังหวัดชายแดนใต้ ซึ่งควรมีมาตรการเข้มงวด เนื่องจากเป็นพื้นที่ความมั่นคง แต่เจ้าหน้าที่กลับปล่อยให้มีโกดังเก็บวัตถุไวไฟขนาดใหญ่กลางชุมชนจนเกิดโศกนาฏกรรมขึ้น ตลอดจนข้อกังขาการนำเข้ามาของดอกไม้เพลิง จากท่าเรือแหลมฉบัง จังหวัดชลบุรี ซึ่งเชื่อได้ว่ามีการสำแดงเท็จ อีกทั้งการขนส่งสินค้าเถื่อนที่กระทำได้โดยง่าย ปราศจากการตรวจสอบจากเจ้าหน้าที่รัฐ โดยกรมศุลกากร และสำนักงานตำรวจแห่งชาติ ชี้แจง ดังนี้
นายพชร  อนันตศิลป์ อธิบดีกรมศุลกากร ชี้แจงประเด็น การตรวจสอบเอกสารและขนส่งสินค้าผ่านด่านศุลกากร ดังนี้
1. การตรวจค้นผ่านสินค้า กรณีพลุระเบิดที่ตลาดมูโนะ จังหวัดนราธิวาส ส่งผลให้ประชาชนในพื้นที่ได้รับผลกระทบอย่างหนักโดยในเบื้องต้นด่านศุลกากรสุไหงโก-ลก ได้ให้ความช่วยเหลือผู้ประสบภัยจากเหตุโกดังพลุระเบิด เป็นเงินและสิ่งของเครื่องอุปโภคบริโภคจำนวน 112 ชุดเพื่อช่วยเหลือและบรรเทาความเดือดร้อนในเบื้องต้น
2. โกดังเก็บพลุ และ ดอกไม้ไฟ ที่เกิดการระเบิด  ตั้งอยู่ในบริเวณตลาดมูโน๊ะใกล้กับแม่น้ำสุไหงโก-ลก ซึ่งเป็นเขตแดนระหว่างประเทศที่เป็นช่องทางธรรมชาติ สะดวกต่อการกระทำความผิด ในการลักลอบหนีศุลกากร
3. ที่ผ่านมากรมศุลกากรได้ให้ความสำคัญในการปราบปรามการลักลอบนำเข้า-ส่งออก ที่ไม่ผ่านพิธีการทางศุลกากร  และ ตั้งแต่วันที่ 1 มกราคม 2564 ถึง 31 กรกฎาคม 2566 ด่านศุลกากรสุไหงโก-ลก  ได้ทำการตรวจยึดจับกุมสินค้าประเภทพลุ ประทัด ดอกไม้ไฟ  ทั้งหมด 7 คดี ซึ่งเป็นความผิดฐานลักลอบหนีศุลกากร โดยได้ของกลางมูลค่ารวม 161,743.53 บาท น้ำหนักประมาณ 1,143 กิโลกรัม นอกจากนี้ยังมีการจับกุมสินค้าลักลอบหนีศุลกากรอื่นๆ เช่น น้ำมันเชื้อเพลิง น้ำมันปาล์ม บุหรี่ไฟฟ้า อาหารเสริม ฯลฯ รวมเป็นคดีกว่า 600 คดี
พล.ต.ท.อาชยน ไกรทอง  โฆษกสำนักงานตำรวจแห่งชาติ ชี้แจงประเด็น : การดำเนินคดีกับผู้ลักลอบขายดอกไม้เพลิง และส่วยหน่วยงานภาครัฐ ดังนี้
1. การดำเนินคดีกับผู้กระทำความผิดชุมชนตลาดมูโนะ สำนักงานตำรวจแห่งชาติตั้งคณะพนักงานสืบสวนสอบสวน เพื่อรวบรวมพยานหลักฐาน ดำเนินคดีอย่างเป็นธรรมแก่ทุกฝ่าย มีประสิทธิภาพและรวดเร็ว โดยสำหรับคดีนี้เหตุเกิดเมื่อวันที่ 29 ก.ค.66 คณะพนักงานสืบสวนสอบสวนได้ดำเนินการสืบสวนสอบสวนโดยตลอดและขอศาลอนุมติหมายจับ ผู้ต้องหา 2 ราย เมื่อวันที่ 1 ส.ค.66  หลังจากที่ไม่ได้มารายงานตัวตามหมายเรียก ใน 4 ข้อหา คือ การกระทำการโดยประมาท เป็นเหตุให้ผู้อื่นเสียชีวิต, กระทำการโดยประมาทเป็นเหตุให้ทรัพย์สินเสียหาย และมีไว้ นำพา หรือ ครอบครองดอกไม้เพลิง ดอกไม้ไฟ ไม่เป็นไปตามเงื่อนไขที่กำหนด และ ฝ่าฝืนคำสั่งของ ผู้อำนวยการรักษาความมั่นคงภายในภาค 4 เรื่อง การขออนุญาตการเคลื่อนย้ายครอบครองและมีไว้จำหน่ายในวัตถุระเบิดฯ และร่วมกันก่อสร้าง เคลื่อนย้าย หรือดัดแปลงอาคารโดยไม่ได้รับอนุญาต
จากการสืบสวนทราบว่า ผู้ต้องหาทั้งสองรายหลบหนีอยู่ที่ประเทศมาเลเซีย สำนักงานตำรวจแห่งชาติประสานงานกับทางการมาเลเซียให้ช่วยติดตามตัวกลับมาดำเนินคดี   และมีการขยายผลเพื่อสืบสวนหาผู้ร่วมกระทำความผิด หรือมีส่วนเกี่ยวข้องอื่นๆ รวมถึงขยายผล เรื่องการจ่ายภาษี การนำเข้า การขนส่ง ตั้งแต่ต้นทาง กลางทางและปลายทาง ส่วนชื่อตำรวจในพื้นที่ ที่ต้องสงสัยว่า รับส่วยให้จัดเก็บพลุ ดอกไม้ไฟ ในพื้นที่ชุมชน หากพบผู้ส่วนเกี่ยวข้องจะดำเนินคดีอย่างตรงไปตรงมา
2. การดำเนินคดีกับเจ้าหน้าที่ของหน่วยงานรัฐที่อาจเกี่ยวข้องพัวกันกับการกระทำความผิดหรือมีส่วนในการเรียก รับ ผลประโยชน์ต่างๆ สำนักงานตำรวจแห่งชาติ ได้มอบหมายให้ รอง ผบ.ตร.(สส) เข้าควบคุม กำกับ สืบสวนสอบสวนดำเนินคดีที่เกี่ยวข้อง หากพบพยานหลักฐานเชื่อมโยงไปยังเจ้าหน้าที่รายใดจะดำเนินการทางอาญาและส่งเรื่องให้ ป.ป.ช./ป.ป.ท. ดำเนินการต่อไป โดยอาจส่งให้หน่วยงานต้นสังกัดตรวจสอบทางวินัย ทางปกครอง โดยสำหรับเจ้าหน้าที่ตำรวจ สภ.มูโนะ ที่มีหน้าที่รับผิดชอบ  สำนักงานตำรวจแห่งชาติได้มีคำสั่งให้ข้าราชการตำรวจทั้ง 4 นาย มาปฏิบัติราชการ ที่ศูนย์ปฏิบัติการตำรวจภูธรจังหวัดนราธิวาส โดยขาดจากตำแหน่งเดิม ตั้งแต่วันที่ 1 ส.ค.66 และได้สั่งให้ตั้งกรรมการตรวจสอบข้อเท็จจริงกรณีที่อาจเกี่ยวข้องกับการกระทำความผิด บกพร่องในการปฏิบัติหน้าที่ หรือมีส่วนในการเรียก รับ ผลประโยชน์ต่างๆ  หากพบข้อพกพร่องจะดำเนินการในส่วนที่เกี่ยวข้องต่อไป
3. มาตรการในการดำเนินการห้วงต่อไป สำนักงานตำรวจแห่งชาติได้ทุกหน่วยลงพื้นที่ร่วมกับ จังหวัด/อำเภอ ฝ่ายปกครอง ตรวจสอบสถานที่และการขนส่งสินค้าที่เป็นวัตถุอันตราย พลุ ดอกไม้เพลิง ตลอดจนการตรวจสอบสถานที่เก็บวัตถุอันตรายดังกล่าว เป็นระยะๆ สืบสวนหาข่าวในพื้นที่ กำชับการตั้งจุดตรวจ จุดสกัดจะต้องมีความเข้ม มีการตรวจสอบใบอนุญาตต่างๆ โดยละเอียด โดยให้ร่วมบูรณาการกับทุกภาคส่วนที่เกี่ยวข้อง

ที่มา : https://www.thaigov.go.th/news/contents/details/71010