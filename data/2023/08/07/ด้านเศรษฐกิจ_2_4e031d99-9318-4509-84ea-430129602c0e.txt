รัฐบาลไทย-ข่าวทำเนียบรัฐบาล-กรมทางหลวงชนบท บำรุงถนนสาย ชร.1023 (ถนนเวียงบูรพา) จังหวัดเชียงราย เสร็จสมบูรณ์ 


วันจันทร์ที่ 7 สิงหาคม 2566
กรมทางหลวงชนบท บำรุงถนนสาย ชร.1023 (ถนนเวียงบูรพา) จังหวัดเชียงราย เสร็จสมบูรณ์
เพิ่มศักยภาพการคมนาคมในพื้นที่ภาคเหนือและเขตเศรษฐกิจพิเศษชายแดน
กรมทางหลวงชนบท (ทช.) กระทรวงคมนาคม โดยแขวงทางหลวงชนบทเชียงราย ดำเนินงานโครงการปรับปรุงทางแยกเป็นผิวจราจรคอนกรีต งานบำรุงถนนทางหลวงชนบทสาย ชร.1023 สาย จ3 ผังเมืองรวมเชียงราย (ถนนเวียงบูรพา) อำเภอเมือง จังหวัดเชียงราย รวมระยะทาง 1.105 กิโลเมตร เสร็จสมบูรณ์ โดยซ่อมสร้างผิวทางลาดยางโดยการหมุนเวียนวัสดุชั้นทางเดิมมาใช้งานใหม่ (Pavement In - Place Recycling) ช่วง กม. ที่ 0+000 - 0+450 และปรับปรุงทางแยกเป็นผิวจราจรคอนกรีต 2 ทางแยก คือ ช่วง กม. ที่ 0+450 - 0+770 และ 2+640 - 2+975 พร้อมตีเส้นจราจร ติดตั้งอุปกรณ์อำนวยความปลอดภัย เป็นถนนขนาด 4 ช่องจราจร กว้าง 9.50 - 13.00 เมตร ใช้งบประมาณ 35.980 ล้านบาท ถนนสายดังกล่าวเป็นถนนเลี่ยงเมือง (Bypass) ฝั่งตะวันออกของจังหวัดเชียงราย สามารถใช้เป็นเส้นทางลัดไปอำเภอเชียงแสนและเชียงของ ช่วยเสริมศักยภาพการคมนาคมในพื้นที่ตัวเมืองและเขตเศรษฐกิจพิเศษชายแดน รองรับปริมาณการเดินทาง/ขนส่งสินค้าระหว่างอำเภอ การขยายตัวทางเศรษฐกิจ เชื่อมโยงโครงข่ายคมนาคมอย่างเป็นระบบทั้งทางบก น้ำ อากาศ ให้มีความสมบูรณ์มากยิ่งขึ้น

ที่มา : https://www.thaigov.go.th/news/contents/details/71029