รัฐบาลไทย-ข่าวทำเนียบรัฐบาล-กรมทางหลวงชนบท จัดกิจกรรมโครงการรักษ์ทาง - รักถิ่น มอบความรู้ในการใช้รถใช้ถนนให้กับนักเรียน


วันพฤหัสบดีที่ 24 สิงหาคม 2566
กรมทางหลวงชนบท จัดกิจกรรมโครงการรักษ์ทาง - รักถิ่น มอบความรู้ในการใช้รถใช้ถนนให้กับนักเรียน
โรงเรียนอนุบาลเมืองพนมไพร อำเภอพนมไพร จังหวัดร้อยเอ็ด เพื่อปลูกจิตสำนึกและส่งเสริมการใช้กฎจราจรได้อย่างถูกต้อง
กรมทางหลวงชนบท (ทช.) กระทรวงคมนาคม โดยแขวงทางหลวงชนบทร้อยเอ็ด หมวดบำรุงทางหลวงชนบทอาจสามารถ จัดโครงการรักษ์ทาง - รักถิ่น “กิจกรรมถนนสวยงามและปลอดภัย” โดยมีเจ้าหน้าที่จากหมวดบำรุงทางหลวงชนบทอาจสามารถ เจ้าหน้าที่ตำรวจภูธรอำเภอพนมไพร ร่วมให้ความรู้ทั้งในภาคทฤษฎีและปฏิบัติแก่นักเรียนเข้าร่วมกิจกรรม 170 คน ณ โรงเรียนอนุบาลเมืองพนมไพร ซึ่งตั้งอยู่บนถนนทางหลวงชนบทสาย รอ.4022 แยก ทล.2043 - บ้านกอกแก้ว อำเภอพนมไพร จังหวัดร้อยเอ็ด ทั้งนี้ ภายในงานมีการให้ความรู้ในเรื่องการใช้กฎจราจร ความรู้เรื่องเครื่องหมายจราจรเบื้องต้น เพื่อร่วมปลูกจิตสำนึก ปลูกฝังการใช้รถใช้ถนนอย่างปลอดภัย มีวินัยทางจราจร และตระหนักถึงความปลอดภัยในการเดินทางอย่างยั่งยืน

ที่มา : https://www.thaigov.go.th/news/contents/details/71633