รัฐบาลไทย-ข่าวทำเนียบรัฐบาล-เตรียมรับมือ “ยุคโลกเดือด” หนุน ปชช. ร่วมมือรักษาสิ่งแวดล้อม


วันพฤหัสบดีที่ 24 สิงหาคม 2566
เตรียมรับมือ “ยุคโลกเดือด” หนุน ปชช. ร่วมมือรักษาสิ่งแวดล้อม
.....
กระทรวงสาธารณสุข โดยกรมอนามัยเผยว่าองค์การสหประชาชาติ (UN) ได้แจ้งถึงการเปลี่ยนแปลงสภาพภูมิอากาศ (Climate Change) ชี้ว่ายุคโลกร้อน (Global Warming) สิ้นสุดลงแล้ว และยุคโลกเดือด (Global Boiling) ได้เริ่มขึ้นแล้ว!
.
ทั้งนี้ จากการเก็บข้อมูลอย่างต่อเนื่อง พบว่าตั้งแต่ปี 2558 – 2565 มีอุณหภูมิเฉลี่ยของโลกร้อนที่สุดเป็นประวัติการณ์ สำหรับภูมิภาคเอเชียพบอุณหภูมิเฉลี่ยในปี 2565 สูงกว่าค่าเฉลี่ย 30 ปีย้อนหลัง
.
นอกจากนี้ อุณหภูมิในมหาสมุทรฝั่งเอเชีย มีอัตราร้อนขึ้นเกิน 0.5 องศาเซลเซียสต่อ 10 ปี ซึ่งเร็วกว่าค่าเฉลี่ยทั่วโลกประมาณ 3 เท่า
.
จากสถานการณ์ดังกล่าว อาจส่งผลให้เกิดภัยพิบัติต่าง ๆ เช่น ไฟไหม้ป่า ภัยแล้ง น้ำท่วมฉับพลันเพิ่มขึ้นและรุนแรงมากขึ้นทั้งยังส่งผลกระทบต่อสุขภาพ
.
ส่วนอุณหภูมิประเทศไทยในปี 2566 มีแนวโน้มอุณหภูมิเฉลี่ยสูงสุด และเพิ่มขึ้นจากปีที่ผ่านมา 1.5 องศาเซลเซียส
.
โดยเมื่อวันที่ 16 เมษายน 2566 ที่ผ่านมา พบว่า จ.ตาก มีอุณหภูมิสูงสุด 44.6 องศาเซลเซียส ซึ่งถือว่าอยู่ในระดับ “อันตรายมาก” คาดว่าจะมีแนวโน้มรุนแรงอย่างต่อเนื่องถึงเดือนเมษายน 2567 เนื่องจากปรากฏการณ์เอลนีโญ
.
ทั้งนี้ ขอให้ ปชช. เตรียมรับมือและปรับตัวต่อการเปลี่ยนแปลงสภาพภูมิอากาศ ดังนี้:
• ลดการปล่อยก๊าซเรือนกระจก เช่น ลดการใช้พลาสติก ลดการเผาที่ปล่อยมลพิษทางอากาศ ลดขยะในครัวเรือน และเลือกใช้พลังงานสะอาดหรือพลังงานหมุนเวียน เป็นต้น
• หมั่นติดตามสภาพอากาศ หากพบว่ามีสภาพอากาศร้อนขึ้น
• ควรดื่มน้ำสะอาดบ่อย ๆ
• สวมเสื้อผ้าที่มีสีอ่อน ระบายอากาศได้ดี
• หากมีความจำเป็นต้องทำกิจกรรมภายนอกอาคาร ควรสวมเสื้อแขนยาว หมวกปีกกว้าง แว่นตา และทาครีมกันแดด
• ควรงดดื่มสุรา น้ำหวาน น้ำอัดลม
#ไทยคู่ฟ้า #สื่อสารรัฐบาลไทย
-------------------

ที่มา : https://www.thaigov.go.th/news/contents/details/71621