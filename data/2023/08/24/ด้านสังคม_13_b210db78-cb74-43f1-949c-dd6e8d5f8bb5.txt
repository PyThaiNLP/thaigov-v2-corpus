รัฐบาลไทย-ข่าวทำเนียบรัฐบาล-ปลัด สธ.เผยเหตุเพลิงไหม้โรงงานผลิตกาว อ.ลำลูกกา บาดเจ็บเล็กน้อย 1 ราย จนท.แจกหน้ากากอนามัย-แนะนำป้องกันสูดควัน


วันพฤหัสบดีที่ 24 สิงหาคม 2566
ปลัด สธ.เผยเหตุเพลิงไหม้โรงงานผลิตกาว อ.ลำลูกกา บาดเจ็บเล็กน้อย 1 ราย จนท.แจกหน้ากากอนามัย-แนะนำป้องกันสูดควัน
ปลัดกระทรวงสาธารณสุข เผยเหตุเพลิงไหม้โรงงานผลิตกาว อ.ลำลูกกา จ.ปทุมธานี เจ้าหน้าที่สาธารณสุขลงพื้นที่พบผู้บาดเจ็บเล็กน้อยจากไฟลวก 1 ราย ให้คำแนะนำการปฐมพยาบาล พร้อมแจกหน้ากากอนามัยประชาชน และแนะนำวิธีป้องกันสูดควัน
วันนี้ (24 สิงหาคม 2566) นพ.โอภาส การย์กวินพงศ์ ปลัดกระทรวงสาธารณสุข กล่าวถึงกรณีเหตุเพลิงไหม้โรงงานผลิตกาวใน อ.ลำลูกกา จ.ปทุมธานี ว่า ได้รับรายงานจากนายแพทย์สาธารณสุขจังหวัดปทุมธานีว่า เกิดเหตุเพลิงไหม้เมื่อเวลา 11.39 น. โดยเป็นอาคารโครงการหมู่บ้านจัดสรรต่อเติมเป็นโกดังเก็บสารเคมีประเภทกระดาษและกาว เจ้าหน้าที่ป้องกันและบรรเทาสาธารณภัยในพื้นที่และข้างเคียง และอาสาสมัครมูลนิธิต่างๆ ได้เข้ามาระงับและควบคุมเพลิงไว้ได้แล้วเมื่อเวลาประมาณ 13.35 น.
นพ.โอภาสกล่าวต่อว่า เจ้าหน้าที่ รพ.สต.บ้านทรัพย์บุญชู ได้ร่วมกับ อสม. และเจ้าหน้าที่กู้ภัยในพื้นที่ออกสำรวจบริเวณจุดเกิดเหตุ พบผู้ถูกไฟลวกได้รับบาดเจ็บเล็กน้อย 1 ราย เป็นชาย อายุ 45 ปี ไม่ประสงค์ไปโรงพยาบาล เจ้าหน้าที่จึงให้คำแนะนำในการปฐมพยาบาลบาดแผล อย่างไรก็ตาม เนื่องจากเป็นเหตุเพลิงไหม้โรงงานผลิตกาวที่มีสารเคมี หลังเพลิงสงบยังมีกลุ่มควันสีขาว ซึ่งอาจเกิดผลกระทบต่อสุขภาพของประชาชนได้ เจ้าหน้าที่จึงได้แจกหน้ากากอนามัยให้แก่ประชาชนที่อาศัยอยู่โดยรอบ พร้อมทั้งให้คำแนะนำในการปฏิบัติและป้องกันตนเองจากการสูดควัน เช่น ปิดประตูหน้าต่างให้มิดชิด และพักอาศัยอยู่แต่ภายในบ้าน หลีกเสี่ยงการออกไปสูดดมกลุ่มควันที่ลอยในอากาศ เป็นต้น และหากมีอาการผิดปกติให้ไปพบแพทย์
************************************************ 24 สิงหาคม 2566

ที่มา : https://www.thaigov.go.th/news/contents/details/71653