รัฐบาลไทย-ข่าวทำเนียบรัฐบาล-​ผู้บัญชาการทหารบกมาเลเซีย เข้าเยี่ยมคำนับ ปลัดกระทรวงกลาโหม ในโอกาสเดินทางเยือนประเทศไทยในฐานะแขกของกองทัพบก


วันพฤหัสบดีที่ 24 สิงหาคม 2566
​ผู้บัญชาการทหารบกมาเลเซีย เข้าเยี่ยมคำนับ ปลัดกระทรวงกลาโหม ในโอกาสเดินทางเยือนประเทศไทยในฐานะแขกของกองทัพบก
ในวันพฤหัสบดีที่ ๒๔ สิงหาคม ๒๕๖๖ เวลา ๑๐.๓๐ น. พลเอก Tan Si Datuk Seri Mohammad bin Ab Rahman (ตัน สรี ดาตุ๊ก เซอรี โมฮัมหมัด บิน อับดุล ราห์มัน) ผู้บัญชาการทหารบกมาเลเซีย เข้าเยี่ยมคำนับ พลเอก สนิธชนก สังขจันทร์ ปลัดกระทรวงกลาโหม
ณ ห้องพระบารมีปกเกล้า ในศาลาว่าการกลาโหม ในโอกาสเดินทางเยือนประเทศไทยในฐานะแขกของกองทัพบก โดย ปลัดกระทรวงกลาโหม ได้กล่าวแสดงความยินดีล่วงหน้าเนื่องในวันกองทัพมาเลเซีย ที่จะครบรอบวันคล้ายวันสถาปนา ในวันที่ ๑๖ กันยายน ๒๕๖๖ นี้
ทั้งนี้ไทยและมาเลเซีย มีความร่วมมือทางทหารระหว่างกันมานานกว่า 70 ปี มีความร่วมมือกันในหลาย ๆ ด้าน อาทิ การแลกเปลี่ยนการเยือนของผู้บังคับบัญชาระดับสูง การจัดหาและสนับสนุนชิ้นส่วนซ่อมและอุปกรณ์รองรับการซ่อมบำรุงยุทโธปกรณ์ระหว่างกัน การแลกเปลี่ยนที่นั่งฝึกศึกษา และการฝึกในระดับทวิภาคีและพหุภาคี
นอกจากนี้ กระทรวงกลาโหมไทย และกระทรวงกลาโหมมาเซีย ยังดำรงความสัมพันธ์อันดีระหว่างกันผ่านกลไกความร่วมมือ อาทิ คณะกรรมการชายแดนทั่วไป (GBC) คณะกรรมการระดับสูง (HLC)  ที่สามารถขับเคลื่อนความร่วมมือที่ครอบคลุมความมั่นคงในมิติต่าง ๆ รวมถึงกลไกอื่น ๆ อาทิ คณะกรรมการชายแดนส่วนภูมิภาค (RBC) และการประชุมประสานงานฝ่ายเสนาธิการระดับอาวุโส ไทย - มาเลเซีย  (SST) ซึ่งกระทรวงกลาโหมไทยหวังว่ากลไกความร่วมมือดังกล่าวจะนำมาซึ่งการขยายความร่วมมือด้านความมั่นคงระหว่างกันอย่างเป็นรูปธรรมต่อไป
สำหรับความร่วมมือด้านอุตสาหกรรมป้องกันประเทศ กระทรวงกลาโหมของไทยยินดีที่จะเพิ่มพูนความร่วมมือกับมิตรประเทศ โดยเฉพาะอาวุธยุทโธปกรณ์ที่มีการใช้งานในลักษณะที่คล้ายกัน เพื่อสนับสนุนการพัฒนาด้านอุตสาหกรรมป้องกันประเทศระหว่างกันต่อไป นอกจากนี้รัฐบาลไทยยังมีนโยบายพัฒนาอุตสาหกรรมป้องกันประเทศของไทย และมีแผนพัฒนาอุตสาหกรรมในโครงการ EEC เพื่อให้เกิดการถ่ายทอดเทคโนโลยีและนำประเทศไทยไปสู่การพึ่งพาตนเองต่อไป
สำหรับการเข้าพบและหารือกันในวันนี้ กระทรวงกลาโหมยินดีที่จะสนับสนุนความร่วมมือระหว่างกันอย่างเต็มที่ อันจะส่งผลให้ความสัมพันธ์มีความแน่นแฟ้นและก้าวหน้าในทุกมิติ

ที่มา : https://www.thaigov.go.th/news/contents/details/71641