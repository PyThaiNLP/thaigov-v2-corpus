รัฐบาลไทย-ข่าวทำเนียบรัฐบาล-บวท. เตรียมวางระบบบริหารจราจรทางอากาศสำรอง พร้อมเดินหน้าสร้างหอควบคุมการจราจรทางอากาศอู่ตะเภา


วันพฤหัสบดีที่ 24 สิงหาคม 2566
บวท. เตรียมวางระบบบริหารจราจรทางอากาศสำรอง พร้อมเดินหน้าสร้างหอควบคุมการจราจรทางอากาศอู่ตะเภา
และสร้างเส้นทางบินใหม่ระหว่างประเทศไทยและสาธารณรัฐประชาชนจีน เพิ่มประสิทธิภาพและความปลอดภัยทางการบิน อีกทั้งเพิ่มรายได้ให้กับประเทศ
นายณพศิษฏ์  จักรพิทักษ์ กรรมการผู้อำนวยการใหญ่ บริษัท วิทยุการบินแห่งประเทศไทย จำกัด (บวท.) กระทรวงคมนาคม เปิดเผยว่า “วิทยุการบินฯ เตรียมดำเนินการวางระบบการบริหารจัดการจราจรทางอากาศใหม่ ตั้งแต่ปี 2567 - 2572 ให้สอดรับกับภารกิจสำคัญในการรองรับปริมาณเที่ยวบิน ประกอบด้วย 2 ส่วน คือ 1. การวางระบบบริหารจราจรทางอากาศสำรอง (Off-site Backup) ซึ่งเป็นไปตามข้อกำหนดของ ICAO และ กพท. ที่กำหนดให้หน่วยให้บริการจราจรทางอากาศของประเทศไทยต้องมีแผนรับภาวะฉุกเฉินด้านบริการจราจรทางอากาศ เพื่อให้บริการได้อย่างต่อเนื่องด้วยความปลอดภัยและมีประสิทธิภาพ แม้ในเวลาที่มีภัยคุกคาม/ภาวะวิกฤติ โดยอยู่ระหว่างการสำรวจสถานที่ ศึกษาเทคนิค ประมาณการงบประมาณ ทั้งนี้ มีแผนการดำเนินงานออกแบบในปีงบประมาณ 2567 และกำหนดเปิดใช้งานได้ในปี 2572 ซึ่งคาดการณ์ว่าจะรองรับเที่ยวบินได้มากกว่า 1.5 ล้านเที่ยวบินต่อปี และ 2.การก่อสร้างหอควบคุมการจราจรทางอากาศอู่ตะเภา วงเงินประมาณ 1.2 พันล้านบาท คาดว่าจะเปิดให้บริการในช่วงปลายปี 2570 หรือต้นปี 2571 รองรับผู้โดยสารในเบื้องต้นได้ 2 ล้านคนต่อปี และเพิ่มเป็น 50 ล้านคนต่อปี ภายในปี 2580
นอกจากนี้ บวท. อยู่ระหว่างหารือร่วมกัน 3 ประเทศ ได้แก่ ไทย จีน และลาว เรื่องการสร้างเส้นทางบินใหม่จากสาธารณรัฐประชาชนจีน ผ่านน่านฟ้าสาธารณรัฐประชาชนลาว เข้าน่านฟ้าไทย ซึ่งเป็นความร่วมมือระหว่างวิทยุการบินฯ กับสำนักบริหารการจราจรทางอากาศ  สำนักงานการบินพลเรือนแห่งสาธารณรัฐประชาชนจีน หรือ ATMB CAAC และหน่วยงานผู้ให้บริการเดินอากาศแห่งสาธารณรัฐประชาธิปไตยประชาชนลาว หรือ LANS เป็นการขยายการรองรับปริมาณการบินบนน่านฟ้า ตามแผนที่จะนำเสนอที่ประชุมองค์การการบินพลเรือนระหว่างประเทศ หรือ ICAO เนื่องจากแนวโน้มการบินในเส้นทางดังกล่าว มีการเดินทางเพิ่มขึ้นต่อเนื่อง จากเดิมสามารถรองรับเที่ยวบินในเส้นทางนี้ 1.5 - 2 แสนเที่ยวบิน/ปี และคาดว่าจะเพิ่มขึ้นเป็น 2.5 - 3 แสนเที่ยวบิน/ปี ในอีกไม่นานนี้ ซึ่งจะช่วยเพิ่มรายได้ให้กับประเทศไทย และสนับสนุนให้เศรษฐกิจของประเทศเติบโตอย่างยั่งยืนต่อไป

ที่มา : https://www.thaigov.go.th/news/contents/details/71624