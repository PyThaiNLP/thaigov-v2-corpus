รัฐบาลไทย-ข่าวทำเนียบรัฐบาล-“ทิพานัน”ยินดี “เบิร์ด-ธงไชย”ได้รับคัดเลือกเป็นศิลปินแห่งชาติปี 2565 สาขาดนตรีไทยสากล-ขับร้อง เผยผลงาน 40 ปี 600 คอนเสิร์ตผสมผสานศิลปวัฒนธรรมและประเพณีไทย รางวัลการันตีมากมาย 


วันพฤหัสบดีที่ 24 สิงหาคม 2566
24/08/2566
พิมพ์
“ทิพานัน”ยินดี “เบิร์ด-ธงไชย”ได้รับคัดเลือกเป็นศิลปินแห่งชาติปี 2565 สาขาดนตรีไทยสากล-ขับร้อง เผยผลงาน 40 ปี 600 คอนเสิร์ตผสมผสานศิลปวัฒนธรรมและประเพณีไทย รางวัลการันตีมากมาย
“ทิพานัน”ยินดี “เบิร์ด-ธงไชย”ได้รับคัดเลือกเป็นศิลปินแห่งชาติปี 2565 สาขาดนตรีไทยสากล-ขับร้อง เผยผลงาน 40 ปี 600 คอนเสิร์ตผสมผสานศิลปวัฒนธรรมและประเพณีไทย รางวัลการันตีมากมาย ครองตำแหน่งขวัญใจมหาชนตลอดกาล
วันที่ 24 สิงหาคม 2566 น.ส.ทิพานัน ศิริชนะ รองโฆษกประจำสำนักนายกรัฐมนตรี เปิดเผยว่า ขอแสดงความยินดีกับศิลปินทั้ง 12 ท่านที่คณะกรรมการวัฒนธรรมแห่งชาติ กระทรวงวัฒนธรรม ได้ประกาศให้รับการคัดเลือกจากกระทรวงวัฒนธรรมให้เป็นศิลปินแห่งชาติปี 2565 ประกอบด้วย
สาขาทัศนศิลป์ 4 คน ได้แก่ ศ.เกียรติคุณ พิษณุ ศุภนิมิต (ภาพพิมพ์) นายเจตกำจร พรหมโยธี(สถาปัตยกรรมผังเมือง) นายดิเรก สิทธิการ ( งานสลักดุนเครื่องเงินและโลหะ) นายฤกษ์ฤทธิ์ แก้ววิเชียร (สถาปัตยกรรมภายในและมัณฑนศิลป์)
สาขาวรรณศิลป์ 2 คน ได้แก่ รศ.เกริก ยุ้นพันธ์ นายบุญเตือน ศรีวรพจน์ ผู้เชี่ยวชาญเฉพาะด้านอักษรศาสตร์
และสาขาศิลปะการแสดง มี 6 คน ได้แก่ นางนพรัตน์ศุภาการ หวังในธรรม (ละครรำ) นายสมชาย ทับพร(ดนตรีไทย- ขับร้อง) นางราตรี ศรีวิไล(หมอลำประยุกต์) นายธงไชย แมคอินไตย์ (ดนตรีไทยสากล-ขับร้อง) นายสมเถา สุจริตกุล (ดนตรีสากล-ประพันธ์เพลงร่วมสมัย) นายประดิษฐ ประสาททอง (ละครร่วมสมัย)
น.ส.ทิพานัน กล่าวว่า ทั้งนี้ตนชื่นชมผลงานอันทรงคุณค่าของศิลปินแห่งชาติทุกท่านที่มีคุณูปการต่อประเทศ  ในการดำรงซึ่งเอกลักษณ์ มรดกทางวัฒนธรรมไทย และเป็นแบบอย่างดีที่ให้กับเยาวชน เป็นแรงบันดาลใจให้เยาวชนสนใจศึกษาศิลปะด้านต่างๆ ตามความถนัดและความชื่นชมของเยาวชน และขอร่วมแสดงความยินดีและชื่นชมที่ทุกท่านที่ได้รับการคัดเลือกเป็นศิลปินแห่งชาติ ประจำปี 2565
“สำหรับศิลปินแห่งชาติ สาขาศิลปะการแสดง ด้านดนตรีไทยสากล-ขับร้อง คือ นายธงไชย แมคอินไตย์ หรือ “พี่เบิร์ด” นั้น จากที่ตนเป็นหนึ่งในผู้ติดตามผลงานของนายธงไชยมาตลอด เห็นได้ชัดว่านายธงไชยยังเป็นแบบอย่างที่ดีให้กับศิลปินและเยาวชนรุ่นใหม่ทั้งในด้านการทำงานและในการประพฤติปฏิบัติตัวอย่างเหมาะสม ทั้งในด้านคุณธรรมและจริยธรรม รวมถึงเป็นผู้อุทิศตนเพื่อสังคมโดยใช้ความรู้ความสามารถที่ มีทำคุณประโยชน์ในโอกาสต่างๆ อย่างสม่ำเสมอ จึงสมควรแก่การยกย่องเชิดชูเกียรติและให้กำลังใจ ในการสร้างสรรค์ผลงานให้คงอยู่ต่อไป” น.ส.ทิพานัน กล่าว
นายธงไชยเป็นนักร้องในสังกัดบริษัทแกรมมี่ เอ็นเตอร์เทนท์เม้นท์ จำกัด ที่มีผลงานเพลงอย่างต่อเนื่องกว่า 40 ปี มีผลงานเพลง 18 อัลบั้มด้วยกัน ซึ่งแต่ละอัลบั้มประสบความสำเร็จอย่างล้นหลามและได้รับความนิยมแพร่หลายจากชาวไทยทุกเพศ ทุกวัย รวมถึงชาวต่างประเทศ โดยเฉพาะในประเทศเพื่อนบ้าน ผลงานเพลงที่โด่งดังและเป็นที่ รู้จัก อาทิ ด้วยรักและผูกพัน สบาย สบาย บูมเมอแรง คู่กัด พริกขี้หนู เป็นต้น ซึ่งปัจจุบันเพลงคู่กัดยังคงมีผู้นำมาเต้นเป็นไวรัลในแอปพลิเคชั่นติ๊กต็อก
น.ส.ทิพานัน กล่าวว่า นายธงไชยได้ทำการแสดงคอนเสิร์ตมาแล้วกว่า 600 รอบ เป็นคอนเสิร์ตแบบเบิร์ดเบิร์ดโชว์ราว 160 รอบ ซึ่งในการแสดงคอนเสิร์ตหลายครั้งจะมีการแสดงด้านศิลปวัฒนธรรมและประเพณีไทยผสมผสานอยู่ในการแสดงเสมอ เพื่อเป็นการเผยแพร่และสืบสานวัฒนธรรมประเพณีที่ดีงามของชาติไทยให้สาธารณชนได้ชื่นชมและเห็นคุณค่า เช่น  การละเล่นพื้นบ้าน รำกลองยาว ตีกลองสะบัดชัย หุ่นละครเล็กเพลงฉ่อย ลำตัด ลิเก เป็นต้น ทำให้คอนเสิร์ตแต่ละรอบมีทั้งความสนุกและความน่าตื่นตาตื่นใจสมกับที่ได้รับความสนใจอย่างเกินความคาดหมายเสมอ ไม่เพียงเท่านั้น นายธงไชยยังมีความสามารถด้านศิลปะการแสดงครบครัน โดยได้แสดงละครโทรทัศน์ ภาพยนตร์ ภาพยนตร์โฆษณา เป็นพิธีกร นักพากย์ ผู้บรรยายและอื่น ๆ เพราะมีความมุ่งมั่นตั้งใจในการทำงานและการมีความคิดสร้างสรรค์ทันยุคสมัยอยู่เสมอ  นายธงไชยจึงได้รับตำแหน่งขวัญใจมหาชนตลอดกาล และได้รับรางวัลเกียรติคุณมากมาย อาทิ พ.ศ.2539ได้รับรางวัลนักร้องยอดนิยมคนแรกของทวีปเอเชีย จากการประกาศรางวัล Billboard Viewer'sChoice Awards 1997 ณ ประเทศสหรัฐอเมริกา พ.ศ.2561 ได้รับรางวัลเกียรติยศ JOOX Icon Award สำหรับศิลปินที่เป็นที่สุดตลอดกาล จากงาน JOOX Thailand Music Awards 2018 และ พ.ศ. ๒๕๖๕ ได้รับรางวัล Lifetime AchievementAward 2021 จาก TOTY Music Awards 2021 และรางวัลผู้ทรงคุณค่าแห่งอุตสาหกรรมดนตรีไทย จากงานประกาศผลรางวัลมณีเมขลา ประจำปี 2565 จากสมาคมผู้สื่อช่าวบันเทิงแห่งประเทศไทย เป็นต้น

ที่มา : https://www.thaigov.go.th/news/contents/details/71625