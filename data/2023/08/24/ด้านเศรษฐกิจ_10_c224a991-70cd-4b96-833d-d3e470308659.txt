รัฐบาลไทย-ข่าวทำเนียบรัฐบาล-กรมทางหลวงชนบท ยกระดับมาตรฐานถนนสาย ขก.4020 อำเภอหนองสองห้อง จังหวัดขอนแก่น เสร็จสมบูรณ์


วันพฤหัสบดีที่ 24 สิงหาคม 2566
กรมทางหลวงชนบท ยกระดับมาตรฐานถนนสาย ขก.4020 อำเภอหนองสองห้อง จังหวัดขอนแก่น เสร็จสมบูรณ์
ส่งเสริมคุณภาพชีวิตที่ดี ประชาชนขนส่งผลผลิตทางการเกษตรระหว่างตำบลและอำเภอ ได้อย่างสะดวกปลอดภัยในทุกฤดู
กรมทางหลวงชนบท (ทช.) กระทรวงคมนาคม โดยสำนักงานทางหลวงชนบทที่ 6 (ขอนแก่น) ดำเนินโครงการยกระดับมาตรฐานถนนทางหลวงชนบทสาย ขก.4020 แยก ทล.2440 - บ้านนาเชือก (ตอนขอนแก่น) อำเภอหนองสองห้อง จังหวัดขอนแก่น เสร็จสมบูรณ์ โดยขยายความกว้างของถนนเป็น 2 ช่วง คือ 1) ช่วง กม. ที่ 0+925 - 9+150 ผิวจราจรแบบแอสฟัลท์คอนกรีตกว้าง 7 เมตร ไหล่ทางกว้าง 1.5 เมตร 2) ช่วง กม. ที่ 10+722 - 13+712 ผิวจราจรแบบแอสฟัลท์คอนกรีตกว้าง 6 เมตร ไหล่ทางกว้าง 1 เมตร พร้อมดำเนินการขยายความกว้างของสะพานเป็น 12 เมตร 2 แห่ง และติดตั้งงานอำนวยความปลอดภัยหน้าโรงเรียน 2 แห่ง รวมระยะทาง 11.215 กิโลเมตร งบประมาณ 78.480 ล้านบาท โครงการดังกล่าวจะช่วยให้ประชาชนในพื้นที่เดินทางขนส่งสินค้าระหว่างอำเภอหนองสองห้องไปยังอำเภอเปือยน้อย ได้อย่างสะดวกรวดเร็วมากขึ้น เนื่องจากเป็นเส้นทางหลักในการขนส่งผลผลิตทางเกษตร อาทิ อ้อย มันสำปะหลัง และข้าว ตลอดจนช่วยบรรเทาความเดือดร้อนให้ประชาชนเดินทางได้อย่างปลอดภัยในทุกฤดู ป้องกันและลดการเกิดอุบัติเหตุในการใช้รถใช้ถนนอีกด้วย

ที่มา : https://www.thaigov.go.th/news/contents/details/71638