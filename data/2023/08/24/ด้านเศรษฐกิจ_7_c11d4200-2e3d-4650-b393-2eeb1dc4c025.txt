รัฐบาลไทย-ข่าวทำเนียบรัฐบาล-รองปลัด กษ. เป็นประธานการประชุมคณะอนุกรรมการพิจารณาอุทธรณ์คำสั่งทางปกครองในการปฏิรูปที่ดิน


วันพฤหัสบดีที่ 24 สิงหาคม 2566
รองปลัด กษ. เป็นประธานการประชุมคณะอนุกรรมการพิจารณาอุทธรณ์คำสั่งทางปกครองในการปฏิรูปที่ดิน
รองปลัด กษ. เป็นประธานการประชุมคณะอนุกรรมการพิจารณาอุทธรณ์คำสั่งทางปกครองในการปฏิรูปที่ดิน
นายเศรษฐเกียรติ กระจ่างวงษ์ รองปลัดกระทรวงเกษตรและสหกรณ์ เป็นประธานการประชุมคณะอนุกรรมการพิจารณาอุทธรณ์คำสั่งทางปกครองในการปฏิรูปที่ดิน ครั้งที่ 2/2566 โดยมี นายวิณะโรจน์ ทรัพย์ส่งสุข เลขาธิการสำนักงานการปฏิรูปที่ดินเพื่อเกษตรกรรม เข้าร่วม ณ ห้องประชุมจำลอง อัตนโถ ส.ป.ก. ถนนราชดำเนิน กรุงเทพมหานคร โดยที่ประชุมได้มีการรับทราบผลการดำเนินการตามมติคณะอนุกรรมการพิจารณาอุทธรณ์คำสั่งทางปกครองในการปฏิรูปที่ดิน ครั้งที่ 1/2566 เมื่อวันที่ 27 เมษายน 2566 โดยดำเนินการจัดทำวาระการประชุม และอยู่ระหว่างนำเสนอต่อคณะกรรมการปฏิรูปที่ดินเพื่อเกษตรกรรม (คปก.) เพื่อพิจารณาวินิจฉัยอุทธรณ์
รองปลัดกระทรวงเกษตรและสหกรณ์ กล่าวว่า ที่ประชุมได้มีการพิจารณากรณีนาย บ. อุทธรณ์คำสั่งคณะกรรมการปฏิรูปที่ดินจังหวัดสกลนคร (คปจ.สกลนคร) ที่สั่งให้สิ้นสิทธิการเข้าทำประโยชน์ในที่ดินในเขตปฏิรูปที่ดิน เนื่องจากได้ขายและส่งมอบการครอบครองที่ดินให้แก่ นาง พ. เพื่อใช้เป็นที่ตั้งโรงงาน ฮ. โดยมิได้รับอนุญาตจากทางราชการ ซึ่งการกระทำดังกล่าวเป็นการฝ่าฝืนระเบียบ คปก. ว่าด้วยการให้เกษตรกรและสถาบันเกษตรกรผู้ได้รับที่ดินจากการปฏิรูปที่ดินเพื่อเกษตรกรรมปฏิบัติเกี่ยวกับการเข้าทำประโยชน์ในที่ดิน พ.ศ. 2535 ข้อ 7 (1) และ (3) โดย ส.ป.ก.สกลนคร ได้แจ้งสิทธิอุทธรณ์ทางไปรษณีย์ตอบรับไปยังภูมิลำเนาของนาย บ. ซึ่งนาย บ. ได้ยื่นคำอุทธรณ์เมื่อพ้นกำหนดระยะเวลาอุทธรณ์ 30 วัน นับแต่วันที่ได้รับหนังสือแจ้งคำสั่ง คปจ.สกลนคร  คปก. จึงไม่มีอำนาจรับคำอุทธรณ์ของนาย บ. ไว้พิจารณาได้ โดยที่ประชุมเห็นชอบไม่รับอุทธรณ์ไว้พิจารณาตามความเห็นของ ส.ป.ก. และให้นำเสนอ คปก. พิจารณาวินิจฉัยต่อไป
นอกจากนี้ ยังได้พิจารณากรณีอุทธรณ์คำสั่งคณะกรรมการปฏิรูปที่ดินจังหวัดลพบุรี (คปจ.ลพบุรี) ที่ไม่อนุญาตให้ใช้ที่ดินเพื่อใช้สำหรับกิจการอื่นที่เป็นการสนับสนุนหรือเกี่ยวเนื่องกับการปฏิรูปที่ดินเพื่อเกษตรกรรม รายนาย ก. เนื่องจาก ส.ป.ก.ลพบุรี ได้แจ้งยกเลิกคำร้องเนื่องจากเอกสารประกอบคำขอรับอนุญาตการจัดที่ดินหรืออสังหาริมทรัพย์เพื่อใช้สำหรับกิจการที่เป็นการสนับสนุนหรือเกี่ยวเนื่องกับการปฏิรูปที่ดินเพื่อเกษตรกรรมไม่ครบถ้วน ขาดหนังสือรับรองจากองค์การบริหารส่วนตำบลว่าการประกอบกิจการดังกล่าวไม่ส่งผลกระทบต่อสิ่งแวดล้อม และภาพถ่ายแปลงที่ดินปัจจุบัน โดยได้ประสานนาย ก. ทราบแล้วแต่กลับเพิกเฉย และปรากฏข้อเท็จจริงต่อมาภายหลังว่า ในระหว่างการดำเนินการตามกระบวนการพิจารณาวินิจฉัยอุทธรณ์ นาย ก. ได้โอนการประกอบกิจการโรงงานตามใบอนุญาตประกอบกิจการโรงงาน ให้แก่นาย อ. นาย อ. จึงเป็นผู้ได้รับอนุญาตให้ประกอบกิจการโรงงานจากกระทรวงอุตสาหกรรม และทำให้บุคคลผู้ประสงค์จะขอรับการจัดที่ดินหรืออสังหาริมทรัพย์เพื่อใช้สำหรับกิจการอื่นที่เป็นการสนับสนุนหรือเกี่ยวเนื่องกับการปฏิรูปที่ดินเพื่อเกษตรกรรมที่มีสิทธิยื่นคำขอฯ กับผู้ประกอบกิจการดังกล่าวในปัจจุบันไม่ใช่นาย ก. จึงไม่มีประโยชน์ที่จะพิจารณาวินิจฉัยอุทธรณ์ของนาย ก. อีกต่อไป โดยที่ประชุมเห็นชอบไม่รับอุทธรณ์ของนาย ก. ตามความเห็นของ ส.ป.ก. และให้นำเสนอ คปก. พิจารณาวินิจฉัยอุทธรณ์ต่อไป

ที่มา : https://www.thaigov.go.th/news/contents/details/71630