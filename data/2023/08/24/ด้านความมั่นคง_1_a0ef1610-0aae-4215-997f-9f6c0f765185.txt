รัฐบาลไทย-ข่าวทำเนียบรัฐบาล-ปลัด ทส. นำคณะผู้แทนไทย ร่วมประชุมรัฐมนตรีอาเซียนด้านสิ่งแวดล้อม ครั้งที่ 17 ณ สปป.ลาว


วันพฤหัสบดีที่ 24 สิงหาคม 2566
ปลัด ทส. นำคณะผู้แทนไทย ร่วมประชุมรัฐมนตรีอาเซียนด้านสิ่งแวดล้อม ครั้งที่ 17 ณ สปป.ลาว
ปลัด ทส. นำคณะผู้แทนไทย ร่วมประชุมรัฐมนตรีอาเซียนด้านสิ่งแวดล้อม ครั้งที่ 17 ณ สปป.ลาว
ปลัด ทส. นำคณะผู้แทนไทย ร่วมประชุมรัฐมนตรีอาเซียนด้านสิ่งแวดล้อม ครั้งที่ 17 ณ สปป.ลาว
วันที่ 23 สิงหาคม 2566 นายจตุพร บุรุษพัฒน์ ปลัดกระทรวงทรัพยากรธรรมชาติและสิ่งแวดล้อม (ปกท.ทส.) ในฐานะหัวหน้าคณะผู้แทนไทย พร้อมด้วยนางชญานันท์ ภักดีจิตต์ รองปลัดกระทรวงฯ เลขาธิการสำนักงานนโยบายและแผนทรัพยากรธรรมชาติและสิ่งแวดล้อม อธิบดีกรมควบคุมมลพิษ อธิบดีกรมทรัพยากรทางทะเลและชายฝั่ง รักษาราชการแทนอธิบดีกรมอุทยานแห่งชาติ สัตว์ป่า และพันธุ์พืช ผู้อำนวยการองค์การบริหารจัดการก๊าซเรือนกระจก รองอธิบดีกรมทรัพยากรน้ำ รองอธิบดีกรมทรัพยากรทางทะเลและชายฝั่ง รองอธิบดีกรมการเปลี่ยนแปลงสภาพภูมิอากาศและสิ่งแวดล้อม และผู้แทนกรมอาเซียน กระทรวงการต่างประเทศ เข้าร่วมการประชุมรัฐมนตรีอาเซียนด้านสิ่งแวดล้อม ครั้งที่ 17 (17th AMME) และการประชุมอื่นที่เกี่ยวข้อง ระหว่างวันที่ 23 – 24 สิงหาคม 2566 ณ นครหลวงเวียงจันทน์ สาธารณรัฐประชาธิปไตยประชาชนลาว
ที่ประชุมฯ ได้ร่วมกันรับรองผลการประชุม จำนวน 4 เรื่อง ดังนี้ (1) การขึ้นทะเบียนอุทยานมรดกอาเซียน (ASEAN Heritage Park: AHP) จำนวน 2 แห่งของประเทศไทย ได้แก่ เขตรักษาพันธุ์สัตว์ป่าภูเขียว-อุทยานแห่งชาติน้ำหนาว เป็นอุทยานมรดกอาเซียนแห่งที่ 56 และอุทยานแห่งชาติภูกระดึง เป็นอุทยานมรดกอาเซียนแห่งที่ 57 (2) ร่างแถลงการณ์ร่วมอาเซียนว่าด้วยการเปลี่ยนแปลงสภาพภูมิอากาศสำหรับการประชุมรัฐภาคีกรอบอนุสัญญาสหประชาชาติว่าด้วยการเปลี่ยนแปลงสภาพภูมิอากาศ สมัยที่ 28 (ASEAN Joint Statement on Climate Change to UNFCCC COP 28) (3) การมอบรางวัล ASEAN Eco-Schools ระดับมัธยมศึกษาและระดับประถมศึกษา และรางวัล ASEAN Youth Eco-Champions Award ของประเทศสมาชิกอาเซียน โดยประเทศไทย โรงเรียนสาธิตเทศบาลบ้านหัวหินเข้ารับรางวัล ASEAN Eco-Schools และนายมนตรี เจือไทสง เข้ารับรางวัล ASEAN Youth Eco-Champions Award และ (4) ร่างแผนปฏิบัติการอาเซียนเพื่อการจัดการชนิดพันธุ์ต่างถิ่นที่รุกราน (ASEAN Action Plan on Invasive Alien Species : IAS)

ที่มา : https://www.thaigov.go.th/news/contents/details/71615