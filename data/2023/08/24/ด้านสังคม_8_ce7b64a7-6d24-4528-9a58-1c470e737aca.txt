รัฐบาลไทย-ข่าวทำเนียบรัฐบาล-สธ. ตั้งเป้าใช้งบลงทุน 2 หมื่นล้านบาท ยกระดับบริการสุขภาพประชาชนทั้งประเทศ


วันพฤหัสบดีที่ 24 สิงหาคม 2566
สธ. ตั้งเป้าใช้งบลงทุน 2 หมื่นล้านบาท ยกระดับบริการสุขภาพประชาชนทั้งประเทศ
ปลัดกระทรวงสาธารณสุข เผย ปี 2567 ตั้งเป้าใช้งบลงทุน 2 หมื่นล้านบาท ยกระดับบริการสุขภาพภาพทั้งประเทศ อาทิ พัฒนาห้องผ่าตัด ระบบคอมพิวเตอร์ ระบบความปลอดภัยไซเบอร์ สร้างโรงพยาบาลทันตกรรม รองรับความต้องการประชาชน พร้อมพัฒนาระบบบริการสุขภาพ 19 สาขา
ปลัดกระทรวงสาธารณสุข เผย ปี 2567 ตั้งเป้าใช้งบลงทุน 2 หมื่นล้านบาท ยกระดับบริการสุขภาพภาพทั้งประเทศ อาทิ พัฒนาห้องผ่าตัด ระบบคอมพิวเตอร์ ระบบความปลอดภัยไซเบอร์ สร้างโรงพยาบาลทันตกรรม รองรับความต้องการประชาชน พร้อมพัฒนาระบบบริการสุขภาพ 19 สาขา ให้ประชาชนเข้าถึง มุ่งลดป่วย-เสียชีวิตจากอุบัติเหตุ โรคหัวใจและหลอดเลือด และโรคมะเร็ง
วันนี้ (24 สิงหาคม 2566) ที่ อิมแพ็ค ฟอรั่ม เมืองทองธานี จังหวัดนนทบุรี นายแพทย์โอภาส การย์กวินพงศ์ ปลัดกระทรวงสาธารณสุข กล่าวภายหลังเปิดการประชุมสัมมนาแลกเปลี่ยนเรียนรู้การพัฒนาระบบบริการสุขภาพ Service Plan Sharing ว่า การทรวงสาธารณสุขได้พัฒนาระบบบริการสุขภาพมาอย่างต่อเนื่อง ซึ่งที่ผ่านมาเกิดความเปลี่ยนแปลงในหลายด้าน ทั้งระบบบริการ บุคลากร การดูแลรักษาที่เป็นเครือข่ายเชื่อมโยง ทำให้ประชาชนได้รับประโยชน์อย่างมาก สำหรับในปี 2567 ได้มีแผนพัฒนาระบบบริการสุขภาพ (Service Plan) ทั้ง 19 สาขา โดยนำประเด็นสำคัญของประเทศมาพัฒนาเพื่อตอบโจทย์ให้ประชาชนเข้าถึงบริการที่มีประสิทธิภาพ รวดเร็ว ลดการป่วยและการเสียชีวิต โดยเฉพาะจากสาเหตุหลัก 3 เรื่อง ได้แก่ อุบัติเหตุ โรคหัวใจและหลอดเลือด และโรคมะเร็ง
นายแพทย์โอภาสกล่าวต่อว่า ในการพัฒนาดังกล่าวได้ตั้งเป้าใช้งบลงทุนประมาณ 2 หมื่นล้านบาท เพื่อให้แต่ละโรงพยาบาลนำไปพัฒนาศักยภาพของตนเองให้สามารถตอบโจทย์ประชาชนได้มากขึ้น เช่น การส่องกล้องอวัยวะต่างๆ (Endoscope) การปรับปรุงห้องผ่าตัด ระบบคอมพิวเตอร์ ระบบความปลอดภัยไซเบอร์ (Cyber Security) เครื่องฉายรังสี เป็นต้น โดยให้เป็นการหารือร่วมกันในระดับจังหวัดและเขตสุขภาพ เพื่อ “ทำโรงพยาบาลให้เป็นโรงพยาบาลของประชาชน” รวมถึงการลงทุนในส่วนของโรงพยาบาลทันตกรรม เพื่อเพิ่มการเข้าถึงบริการด้านทันตกรรม ซึ่งจะเกิดการสร้างรายได้และนำมาพัฒนางานของโรงพยาบาลต่อไป
สำหรับในปีงบประมาณ 2566 นี้ กระทรวงสาธารณสุขได้ใช้งบลงทุนในการพัฒนาด้านต่างๆ ตามเป้าหมาย ประมาณ 1.2 หมื่นล้านบาท อาทิ การจัดซื้อเครื่องมือทางการแพทย์ การปรับปรุงโรงพยาบาลตามนโยบาย EMS การติดตั้งโซล่าเซลล์ จัดสร้างบ้านพักบุคลากรประมาณ 10,000 ยูนิต เป็นต้น
****************************************24 สิงหาคม 2566

ที่มา : https://www.thaigov.go.th/news/contents/details/71644