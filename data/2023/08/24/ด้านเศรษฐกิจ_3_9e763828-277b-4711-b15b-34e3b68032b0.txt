รัฐบาลไทย-ข่าวทำเนียบรัฐบาล-ออมสินจัดโปรเด่น ล่องใต้ร่วมงาน Thailand Smart Money สุราษฎร์ฯ ชูเงินฝาก 111 วัน ดอกเบี้ยขั้นบันได เฉลี่ย 2.56% ต่อปี ไม่เสียภาษี พร้อมขบวนสินเชื่อรักษ์โลกและสิ่งแวดล้อมคับคั่ง


วันพฤหัสบดีที่ 24 สิงหาคม 2566
24/08/2566
พิมพ์
ออมสินจัดโปรเด่น ล่องใต้ร่วมงาน Thailand Smart Money สุราษฎร์ฯ ชูเงินฝาก 111 วัน ดอกเบี้ยขั้นบันได เฉลี่ย 2.56% ต่อปี ไม่เสียภาษี พร้อมขบวนสินเชื่อรักษ์โลกและสิ่งแวดล้อมคับคั่ง
ธนาคารออมสินเข้าร่วมงาน Thailand Smart Money สุราษฎร์ธานี ครั้งที่ 9 ระหว่างวันที่ 25-27 ส.ค. 2566 ณ เซ็นทรัล สุราษฎร์ธานี ภายใต้แนวคิด “GSB Journey to The Green Frontier : บนเส้นทางสู่โลกการเงินสีเขียว”
ธนาคารออมสิน เข้าร่วมงาน Thailand Smart Money สุราษฎร์ธานี ครั้งที่ 9 ระหว่างวันที่ 25-27 ส.ค. 2566 ณ เซ็นทรัล สุราษฎร์ธานี ภายใต้แนวคิด “GSB Journey to The Green Frontier : บนเส้นทางสู่โลกการเงินสีเขียว” สอดคล้องตามยุทธศาสตร์ธนาคารเพื่อสังคมที่มุ่งเน้นดำเนินการตามกรอบ ESG in action สู่การพัฒนาที่ยั่งยืน โดยให้ความสำคัญตั้งแต่กระบวนการจัดทำบูธที่เลือกใช้วัสดุที่เป็นมิตรต่อสิ่งแวดล้อม พร้อมนำเสนอโปรโมชันน่าสนใจในงานนี้ ทั้งผลิตภัณฑ์เงินฝากส่งเสริมการออมสำหรับทุกวัย สินเชื่อบุคคล เงินกู้บ้าน ที่เข้ากับกระแสรักษ์โลก แหล่งเงินทุน/เติมสภาพคล่อง สนับสนุนกิจการทุกกลุ่มลูกค้า
ผลิตภัณฑ์เงินฝาก ไฮไลท์ ได้แก่ เงินฝากเผื่อเรียกพิเศษ 111 วัน ระยะเวลาฝากเงิน 111 วัน ดอกเบี้ยแบบ Step up สูงสุด 6.50% ต่อปี คิดเป็นอัตราดอกเบี้ยเฉลี่ย 2.56% ต่อปี เปิดบัญชีฝากเงินขั้นต่ำ 10,000 บาท สูงสุดไม่เกิน 500,000 บาท อัตราดอกเบี้ยสูงแบบนี้จองสิทธิ์ได้ภายในงาน มีจำนวนจำกัด 200 สิทธิ์เท่านั้น และ เงินฝากเผื่อเรียกพิเศษปันน้ำใจ โดยเชิญชวนผู้ฝากมีส่วนร่วมช่วยเหลือสังคม ด้วยการปันดอกเบี้ยส่วนหนึ่งบริจาคให้กับมูลนิธิช่วยเหลือผู้ด้อยโอกาส/ดูแลสิ่งแวดล้อม เปิดบัญชี 10,000 บาท ไม่จำกัดวงเงินฝากสูงสุด ระยะเวลาฝาก 6 เดือน อัตราดอกเบี้ย 1.20% ต่อปี ผู้ฝากได้รับดอกเบี้ย 1.00% ต่อปี ไม่หักภาษี ซึ่งสูงกว่าดอกเบี้ยเงินฝากประจำ 6 เดือน ส่วนดอกเบี้ยอีก 0.20% ต่อปี เลือกบริจาคให้กับมูลนิธิที่ร่วมโครงการ โดยเงินที่บริจาคจะได้สิทธิ์ลดหย่อนภาษีอีกด้วย
สำหรับผลิตภัณฑ์สินเชื่อมีโปรโมชัน สินเชื่อเคหะ จัดโปรโมชันอัตราดอกเบี้ยสุดพิเศษปีแรก 2.990% ต่อปี เฉลี่ย 3 ปี เท่ากับ 3.823% ต่อปี กรณีรีไฟแนนซ์ดอกเบี้ยคงที่ 6 เดือนแรก 1.990% ต่อปี เฉลี่ย 3 ปี 3.498% ต่อปี ทั้งนี้ ต้องลงทะเบียนจองสิทธิ์ระหว่างวันที่ 25-27 ส.ค. 2566 เท่านั้น พร้อมกันนี้ได้จัดโปรโมชันสินเชื่อเพื่อรักษ์โลกและสิ่งแวดล้อม ซึ่งเป็นกลุ่มผลิตภัณฑ์ตอบโจทย์ผู้บริโภคตามกระแสอนุรักษ์พลังงานและลดการปล่อยก๊าซเรือนกระจก โดยผู้บริโภครายย่อยที่มีความต้องการซื้อบ้านประหยัดพลังงาน สามารถใช้สินเชื่อ GSB Green Home Loan ส่วนผู้ที่ต้องการใช้พลังงานทดแทนเพื่อลดภาระค่าไฟ ทั้งยังได้มีส่วนช่วยลดการปล่อยก๊าซเรือนกระจก สามารถใช้สินเชื่อ GSB Go Green สำหรับติดตั้งแผงโซล่าร์ หรือซื้อรถยนต์ไฟฟ้า (EV) หรือรถยนต์ไฮบริดได้ ดอกเบี้ยคงที่ต่ำสุด 1.99% ต่อปี นาน 3 เดือนแรก งวดผ่อนชำระต่ำเริ่มต้นแสนละ 199 บาท/เดือน ด้านผู้ประกอบการที่ต้องการเงินทุนหมุนเวียนสำหรับทำธุรกิจตามโมเดลเศรษฐกิจ BCG (Bio/Circular/Green) สามารถใช้สินเชื่อ GSB for BCG Economy ได้ เช่น โรงไฟฟ้า อุตสาหกรรมยานยนต์และการขนส่ง อุตสาหกรรมท่องเที่ยวและบริการ แต่ที่พิเศษยิ่งขึ้นไปคือ ธนาคารได้จัดทำแคมเปญสนับสนุนการขับเคลื่อนกลุ่มธุรกิจที่ใส่ใจสิ่งแวดล้อม โดยสินเชื่อธุรกิจ “GSB Green Biz” นำเสนอสินเชื่อเงื่อนไขพิเศษแก่ผู้ประกอบการกลุ่มนี้ อาทิ ธุรกิจผลิตและจำหน่ายรถยนต์ไฟฟ้า ธุรกิจผลิตวัสดุรีไซเคิล ธุรกิจตามแนวคิด Eco-Friendly ด้วยอัตราดอกเบี้ยเริ่มต้น MOR/MLR-2.5% ต่อปี ผ่อนนาน 10 ปี และไม่จำกัดวงเงินกู้อีกด้วย.

ที่มา : https://www.thaigov.go.th/news/contents/details/71626