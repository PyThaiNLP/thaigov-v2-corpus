รัฐบาลไทย-ข่าวทำเนียบรัฐบาล-นายกฯ ห่วงปชช. ภาคอีสาน กำชับหน่วยงานที่เกี่ยวข้อง 


วันศุกร์ที่ 4 สิงหาคม 2566
04/08/2566
พิมพ์
นายกฯ ห่วงปชช. ภาคอีสาน กำชับหน่วยงานที่เกี่ยวข้อง
นายกฯ ห่วงปชช. ภาคอีสาน กำชับหน่วยงานที่เกี่ยวข้อง เตรียมพร้อมเฝ้าระวังพื้นที่เสี่ยงน้ำท่วมฉับพลัน น้ำล้นตลิ่ง น้ำป่าไหลหลาก เร่งทุกหน่วยงานเตรียมการป้องกันและช่วยเหลือประชาชนให้ทันท่วงที
วันนี้ 4 สิงหาคม 2566 น.ส.ทิพานัน ศิริชนะ รองโฆษกประจำสำนักนายกรัฐมนตรี เปิดเผยว่า พล.อ.ประยุทธ์ จันทร์โอชา นายกรัฐมนตรีและรัฐมนตรีกลาโหม ห่วงใยประชาชนในพื้นที่ภาคตะวันออกเฉียงเหนือ ภาคเหนือและภาคตะวันออก และขอให้เฝ้าระวังอันตรายจากฝนตกหนักและฝนที่ตกสะสม ซึ่งอาจทำให้เกิดน้ำท่วมฉับพลัน น้ำล้นตลิ่ง และน้ำป่าไหลหลาก โดยเฉพาะพื้นที่ลาดเชิงเขาใกล้ทางน้ำไหลผ่านและพื้นที่ลุ่มไว้ด้วย
น.ส.ทิพานัน กล่าวว่า พล.อ.ประยุทธ์ จันทร์โอชา นายกรัฐมนตรี ได้เน้นย้ำให้ทุกหน่วยงานที่เกี่ยวข้องเตรียมความพร้อมทุกด้านและเฝ้าระวังสถานการณ์น้ำและผลกระทบจากพายุไต้ฝุ่น “ขนุน” (KHANUN) บริเวณด้านตะวันออกเฉียงเหนือของไต้หวัน ที่มีแนวโน้มจะเคลื่อนขึ้นฝั่งทางตอนใต้ของประเทศญี่ปุ่นในช่วงวันที่ 8-9 สิงหาคม 2566 ป้องกันไม่ให้เกิดความเสียหายต่อบ้านเรือนประชาชน
“สำหรับพื้นที่ จ.นครพนมที่ยังคงมีพายุฝนตกลงมาในพื้นที่อย่างต่อเนื่อง ตั้งแต่วันที่ 28 ก.ค.ที่ผ่านมา รวมเป็นเวลา 8 วันแล้วท่านนายกฯ ได้สั่งการมอบหมายและกำชับให้หน่วยงานต่าง ๆ บูรณาการความร่วมมือกันเข้าช่วยเหลือเพื่อบรรเทาความเดือดร้อนให้กับประชาชนในพื้นที่มาอย่างต่อเนื่องและทันท่วงที” น.ส.ทิพานัน กล่าว
.....

ที่มา : https://www.thaigov.go.th/news/contents/details/70990