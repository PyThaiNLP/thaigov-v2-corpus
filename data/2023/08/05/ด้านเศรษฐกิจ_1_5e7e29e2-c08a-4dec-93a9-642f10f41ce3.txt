รัฐบาลไทย-ข่าวทำเนียบรัฐบาล-ปลัดเกษตรฯ ร่วมรับเสด็จฯ พระบาทสมเด็จพระเจ้าอยู่หัว และสมเด็จพระนางเจ้าฯ พระบรมราชินี 


วันศุกร์ที่ 4 สิงหาคม 2566
ปลัดเกษตรฯ ร่วมรับเสด็จฯ พระบาทสมเด็จพระเจ้าอยู่หัว และสมเด็จพระนางเจ้าฯ พระบรมราชินี
พร้อมเชิญชวนเที่ยวชมงาน “โครงการหลวง 54” ระหว่างวันที่ 4-14 สิงหาคมนี้ ณ ศูนย์การค้าเซ็นทรัลเวิลด์
นายประยูร อินสกุล ปลัดกระทรวงเกษตรและสหกรณ์ ในฐานะคณะกรรมการบริหารมูลนิธิโครงการหลวง ร่วมรับเสด็จฯ พระบาทสมเด็จพระเจ้าอยู่หัว และสมเด็จพระนางเจ้าฯ พระบรมราชินี เสด็จพระราชดำเนินไปทรงเปิดงาน “โครงการหลวง 54” ณ ศูนย์การค้าเซ็นทรัลเวิลด์ กรุงเทพฯ
มูลนิธิโครงการหลวง ร่วมกับ มหาวิทยาลัยเกษตรศาสตร์ และศูนย์การค้าเซ็นทรัลเวิลด์ จัดงาน “โครงการหลวง 54” ภายใต้แนวความคิด “ไออุ่นจากขุนเขา เรื่องเล่าสู่ใจกลางเมือง” ระหว่างวันที่ 4 – 14 สิงหาคม 2566 ณ ศูนย์การค้าเซ็นทรัลเวิลด์ กรุงเทพฯ โดยมีวัตถุประสงค์เพื่อเฉลิมพระเกียรติพระบาทสมเด็จพระเจ้าอยู่หัว องค์นายกกิตติมศักดิ์ของมูลนิธิโครงการหลวง และสมเด็จพระนางเจ้าฯ พระบรมราชินี รวมทั้งเฉลิมพระเกียรติสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ในโอกาสทรงมีพระชนมพรรษา 91 พรรษา ในวันที่ 12 สิงหาคม 2566 ซึ่งภายในงานได้จัดพื้นที่จำหน่ายผลิตผลและผลิตภัณฑ์คุณภาพระดับพรีเมี่ยม ผลิตภัณฑ์ใหม่จากการวิจัย ได้แก่ เมลอนสีทอง มะเขือเทศเชอร์รีเหลืองหวาน ข้าวโพดหวานสองสี ผลิตภัณฑ์ชาผูเออร์ ชาสกัดเย็นพร้อมดื่ม (Cold Brew Tea) กาแฟสกัดเย็นพร้อมดื่ม (Cold Brew Coffee) ชาเขียวอบข้าวกล้องคั่ว ชาเขียวอบคีนัวคั่ว ชีวภัณฑ์กำจัดศัตรูพืช “ฟีโรด้วงหมัดผัก” และยังมีผลิตภัณฑ์พิเศษที่จะแนะนำแก่ผู้บริโภค ได้แก่ คาร์เวียร์ วานิลลา น้ำผึ้งในสวนกาแฟ สินค้าหัตถกรรม อาหารเมนูพิเศษจากวัตถุดิบคุณภาพ การจำหน่ายผลิตภัณฑ์จากโครงการส่วนพระองค์ 13 โครงการ และผลิตภัณฑ์ใหม่จากดอยคำ นอกจากนี้ ยังมีผลิตภัณฑ์ของหน่วยงานสนับสนุนโครงการหลวง ได้แก่ สถาบันค้นคว้าและพัฒนาผลิตภัณฑ์อาหาร มหาวิทยาลัยเกษตรศาสตร์ และสถาบันค้นคว้าและพัฒนาผลผลิตทางการเกษตรและอุตสาหกรรมเกษตร มหาวิทยาลัยเกษตรศาสตร์ ที่นำอาหารและเครื่องดื่มที่ผลิตจากวัตถุดิบคุณภาพของโครงการหลวงมาร่วมจำหน่ายมากมาย ไฮไลท์ภายในงานจำลองบรรยากาศทุ่งดอกไม้นานาพรรณมาไว้ในศูนย์การค้า พร้อมนิทรรศการดอกเอเดลไวส์ นิทรรศการหัตถกรรม ผ้ากัญชง บุหงาโครงการหลวง และประมงพื้นที่สูง ที่ให้สาระและความรู้ต่าง ๆ มากมาย และกิจกรรมการแสดงบนเวทีของนิสิตชมรมต่าง ๆ จากมหาวิทยาลัยเกษตรศาสตร์
ทั้งนี้ ขอเชิญชวนประชาชนมาเที่ยวชมและเลือกซื้อผลิตภัณฑ์อร่อย สด ใหม่ กว่า 1,000 รายการได้ในงาน “โครงการหลวง 54” ระหว่างวันที่ 4 - 14 สิงหาคม 2566 ณ ศูนย์การค้าเซ็นทรัลเวิลด์

ที่มา : https://www.thaigov.go.th/news/contents/details/70991