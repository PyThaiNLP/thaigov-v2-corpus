รัฐบาลไทย-ข่าวทำเนียบรัฐบาล-นายกฯ ห่วงใยผู้ประสบภัยเหนือ-อิสาน ย้ำรัฐบาลให้ความช่วยเหลือเต็มที่ แม้เป็นรัฐบาลรักษาการก็ทำเต็มที่


วันเสาร์ที่ 5 สิงหาคม 2566
05/08/2566
พิมพ์
นายกฯ ห่วงใยผู้ประสบภัยเหนือ-อิสาน ย้ำรัฐบาลให้ความช่วยเหลือเต็มที่ แม้เป็นรัฐบาลรักษาการก็ทำเต็มที่
นายกฯ ห่วงใยผู้ประสบภัยเหนือ-อิสาน ย้ำรัฐบาลให้ความช่วยเหลือเต็มที่ แม้เป็นรัฐบาลรักษาการก็ทำเต็มที่
วันที่ 3 สิงหาคม 2566 นางสาวรัชดา ธนาดิเรก รองโฆษกประจำสำนักนายกรัฐมนตรี เปิดเผยว่า ตามที่นายกรัฐมนตรี พลเอก ประยุทธ์ จันทร์โอชา ได้สั่งการและกำชับให้หน่วยงานต่าง ๆ บูรณาการความร่วมมือเข้าช่วยเหลือบรรเทาความเดือดร้อนแก่ประชาชน ผู้ได้รับผลกระทบจากน้ำท่วมน้ำป่าไหลหลาก และดินถล่ม ในพื้นที่ภาคเหนือและตะวันออกเฉียงเหนือ ซึ่งทุกจุดได้มีทหารและส่วนราชการในพื้นที่เข้าดูแลและรายงานสถานการณ์ให้นายกฯทราบทุกระยะ ขณะที่กองอำนวยการน้ำแห่งชาติได้รายงานการคาดการณ์ว่าพื้นที่ประสบอุทกภัยในสี่จังหวัดได้แก่ จังหวัดตาก อำนาจเจริญ นครพนม อุดรธานี สถานการณ์น้ำจะคลี่คลายกลับสู่ภาวะปกติในเร็ววันนี้
สำหรับพื้นที่ จ.นครพนม ในช่วงที่ผ่านมามีปริมาณน้ำฝนสะสมในพื้นที่เป็นจำนวนมาก เป็นเหตุให้เกิดน้ำท่วมขังในที่ลุ่ม และน้ำล้นตลิ่งตามลำห้วยสาขาต่างๆ ที่ไหลระบายลงแม่น้ำโขงไม่ทัน ถนนหลายสายถูกน้ำท่วมขังและชำรุดเสียหาย อีกทั้งมีพื้นที่การเกษตรถูกน้ำท่วมขังเป็นบริเวณกว้าง กินพื้นที่หลายพันไร่ ซึ่งหน่วยงานต่าง ๆ ได้บูรณาการความร่วมมือกันเข้าช่วยเหลือเพื่อบรรเทาความเดือดร้อนให้กับประชาชนและสัตว์เลี้ยงในพื้นที่อย่างต่อเนื่อง และเมื่อน้ำลด หน่วยงานที่เกี่ยวข้องจะเร่งเข้าสำรวจความเสียหายและให้การช่วยเหลือฟื้นฟูต่อไป
นางสาวรัชดา กล่าวต่อว่า สถานการณ์น้ำ อ.สบเมย จ.แม่ฮ่องสอน ซึ่งเผชิญน้ำป่าไหลหลากและดินสไลด์ ประชาชนได้รับผลกระทบกว่า 1,000 คน นั้น   หน่วยงานที่เกี่ยวข้องเข้าให้การช่วยเหลือเร่งระบายน้ำออกจากพื้นที่และเปิดเส้นทางการจราจรแล้ว
“นายกรัฐมนตรี ห่วงใยผู้ประสบภัยทุกคนในทุกพื้นที่ แม้จะเป็นรัฐบาลรักษาการ ก็จะทำหน้าที่อย่างดีที่สุด โดยให้ความมั่นใจว่าการช่วยเหลือจากภาครัฐ การปฏิบัติการฟื้นฟู เยียวยา จะได้รับการดูแลอย่างเต็มที่เพื่อให้ประชาชนสามารถกลับสู่การดำเนินชีวิตได้ตามปกติโดยเร็ว ” นางสาวรัชดา กล่าว

ที่มา : https://www.thaigov.go.th/news/contents/details/70994