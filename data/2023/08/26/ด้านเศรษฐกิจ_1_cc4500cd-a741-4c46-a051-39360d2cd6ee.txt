รัฐบาลไทย-ข่าวทำเนียบรัฐบาล-รองปลัด กษ. ‘เศรษฐเกียรติ’ เป็นประธานการประชุมคณะอนุกรรมการพิจารณาการให้ความยินยอมหรืออนุญาตการใช้ประโยชน์ที่ดินในเขตปฏิรูปที่ดิน ครั้งที่ 2/2566


วันศุกร์ที่ 25 สิงหาคม 2566
รองปลัด กษ. ‘เศรษฐเกียรติ’ เป็นประธานการประชุมคณะอนุกรรมการพิจารณาการให้ความยินยอมหรืออนุญาตการใช้ประโยชน์ที่ดินในเขตปฏิรูปที่ดิน ครั้งที่ 2/2566
รองปลัด กษ. ‘เศรษฐเกียรติ’ เป็นประธานการประชุมคณะอนุกรรมการพิจารณาการให้ความยินยอมหรืออนุญาตการใช้ประโยชน์ที่ดินในเขตปฏิรูปที่ดิน ครั้งที่ 2/2566
นายเศรษฐเกียรติ กระจ่างวงษ์ รองปลัดกระทรวงเกษตรและสหกรณ์ เป็นประธานการประชุมคณะอนุกรรมการพิจารณาการให้ความยินยอมหรืออนุญาตการใช้ประโยชน์ที่ดินในเขตปฏิรูปที่ดิน ครั้งที่ 2/2566 โดยมี นายสุรชัย ยุทธชนะ รองเลขาธิการสำนักงานการปฏิรูปที่ดินเพื่อเกษตรกรรม เป็นรองประธานการประชุม ณ ห้องประชุมสุทธิพร จีระพันธุ์ ส.ป.ก. ถนนราชดำเนิน กรุงเทพมหานคร โดยที่ประชุมได้รับทราบความเห็นการประชุมคณะกรรมการปฏิรูปที่ดินเพื่อเกษตรกรรม (คปก.) ครั้งที่ 3/2566 ให้นำเรื่องขออนุมัติกำหนดเขตที่ดินชุมชนในเขตปฏิรูปที่ดินเพื่อเกษตรกรรม เข้าสู่การพิจารณากลั่นกรองของคณะอนุกรรมการพิจารณาการให้ความยินยอมหรืออนุญาตการใช้ประโยชน์ที่ดินในเขตปฏิรูปที่ดินก่อนนำเสนอ คปก. เพื่อพิจารณาอนุมัติต่อไป
นอกจากนี้ ที่ประชุมได้มีการพิจารณาและเห็นชอบประเด็นต่าง ๆ ที่สำคัญ ได้แก่
1) เห็นชอบกรณีสำนักงานพระพุทธศาสนาแห่งชาติขออนุญาตใช้ที่ดินเพื่อสร้างวัดป่าวังมน ในเขตปฏิรูปที่ดินจังหวัดหนองคาย สำหรับใช้เป็นสถานที่ประกอบพิธีทางศาสนาเนื้อที่ประมาณ 33-0-08 ไร่ โดยที่ประชุมเห็นควรไม่เรียกเก็บค่าตอบแทนการใช้ประโยชน์ที่ดิน
2) เห็นชอบกรณีสำนักงานพระพุทธศาสนาแห่งชาติขออนุญาตใช้ที่ดินเพื่อสร้างวัดป่าสระแก้วภูธรรม ในเขตปฏิรูปที่ดินจังหวัดขอนแก่น สำหรับใช้เป็นสถานที่ประกอบพิธีกรรมทางศาสนา เนื้อที่ประมาณ 25-0-15 ไร่ โดยที่ประชุมเห็นควรไม่เรียกเก็บค่าตอบแทนการใช้ประโยชน์ที่ดิน
3) เห็นชอบกรณีสำนักงานพระพุทธศาสนาแห่งชาติขออนุญาตใช้ที่ดินเพื่อสร้างวัดป่าคำบอนเสวตวิเวกธรรม ในเขตปฏิรูปที่ดินจังหวัดขอนแก่น สำหรับใช้เป็นสถานที่ประกอบพิธีกรรมทางศาสนา เนื้อที่ประมาณ 28-2-31 ไร่ โดยที่ประชุมเห็นควรไม่เรียกเก็บค่าตอบแทนการใช้ประโยชน์ที่ดิน
4) เห็นชอบกรณีสำนักงานพระพุทธศาสนาแห่งชาติขออนุญาตใช้ที่ดินเพื่อสร้างศาสนสถานและสถานที่ประกอบกิจกรรมทางพระพุทธศาสนา ในเขตปฏิรูปที่ดินจังหวัดเพชรบุรี เนื้อที่ประมาณ 40-2-39 ไร่ โดยที่ประชุมเห็นควรไม่เรียกเก็บค่าตอบแทนการใช้ประโยชน์ที่ดิน
5) เห็นชอบกรณีวัดแสงธรรมวังเขาเขียวขออนุญาตใช้ที่ดินเพื่อสร้างวัดแสงธรรมวังเขาเขียว (เพิ่มเติมในส่วนของพุทธอุทยาน) ในเขตปฏิรูปที่ดินจังหวัดนครราชสีมา สำหรับใช้เป็นสถานที่ประกอบพิธีกรรมทางศาสนา เนื้อที่ประมาณ 56-0-50 ไร่ โดยที่ประชุมเห็นควรไม่เรียกเก็บค่าตอบแทนการใช้ประโยชน์ที่ดิน
6) เห็นชอบกรณีองค์การบริหารส่วนตำบลนายางขออนุญาตใช้ที่ดินเพื่อสร้างอาคารหอประชุมอเนกประสงค์ อาคารศูนย์เรียนรู้ และก่อสร้างสิ่งสาธารณูโภคต่าง ๆ ในเขตปฏิรูปที่ดินจังหวัดอุตรดิตถ์ เพื่อสนับสนุนการให้บริการประชาชนในพื้นที่ เป็นการสร้างสถานที่ราชการ เพื่อรับรองการปฏิบัติงานตามภารกิจเป็นประโยชน์ภาครัฐ ภาคเอกชน แก่เกษตรกร และประชาชนโดยทั่วไปชุมชนท้องถิ่น เนื้อที่ประมาณ 12-0-00 ไร่ โดยที่ประชุมเห็นควรไม่เรียกเก็บค่าตอบแทนการใช้ประโยชน์ที่ดิน
7) เห็นชอบกรณีการรถไฟแห่งประเทศไทยขอรับความยินยอมหรือขออนุญาตใช้ประโยชน์ที่ดินในเขตปฏิรูปที่ดินเพื่อดำเนินโครงการก่อสร้างทางรถไฟ เพื่อพัฒนาโครงสร้างพื้นฐานด้านการคมนาคมขนส่งและระบบโลจิสติกส์ จำนวน 2 โครงการ ได้แก่ โครงการก่อสร้างทางรถไฟ สายเด่นชัย-เชียงราย-เชียงของ รวมระยะทางประมาณ 323 กิโลเมตร และโครงการก่อสร้างทางรถไฟ สายบ้านไผ่-มหาสารคาม-ร้อยเอ็ด-มุกดาหาร-นครพนม รวมระยะทางประมาณ 355 กิโลเมตร โดยที่ประชุมเห็นควรนำเสนอ คปก. เพื่อพิจารณานำเสนอขออนุมัติต่อคณะรัฐมนตรีก่อนพิจารณาให้ความยินยอมหรืออนุญาตให้ใช้ประโยชน์ที่ดินต่อไป และเห็นควรเสนอ คปก. เพื่อพิจารณาให้การรถไฟแห่งประเทศไทยสามารถเข้าสำรวจ ก่อสร้าง หรือดำเนินการใด ๆ เพื่อดำเนินโครงการก่อสร้างทางรถไฟทั้ง 2 เส้นทางไปพลางก่อน เป็นระยะเวลาหนึ่งปี
8) เห็นชอบไม่ประสงค์จะนำที่ดินสาธารณสมบัติของแผ่นดินสำหรับพลเมืองใช้ร่วมกันแต่พลเมืองเลิกใช้ร่วมกันแล้วมาดำเนินการปฏิรูปที่ดินตลอดไป แปลง “ที่ทำเลเลี้ยงสัตว์โคกหนองแหน” ในท้องที่ตำบลโคกกรวด อำเภอเมืองนครราชสีมา จังหวัดนครราชสีมา บางส่วน เพื่อเป็นสถานที่ก่อสร้างอาคารสำนักงานองค์การบริหารส่วนจังหวัดนครราชสีมา เนื้อที่ประมาณ 50-0-00 ไร่ และนำเสนอ คปก. พิจารณาอนุมัติไม่ประสงค์จะนำที่ดินสาธารณสมบัติของแผ่นดิน แต่พลเมืองเลิกใช้ร่วมกันแล้วมาดำเนินการปฏิรูปที่ดินเพื่อเกษตรกรรมตลอดไป เพื่อให้กระทรวงมหาดไทยนำไปอนุญาตให้ทบวงการเมืองใช้ตามอำนาจหน้าที่ต่อไป
9) เห็นชอบไม่ประสงค์จะนำที่ดินสาธารณสมบัติของแผ่นดินสำหรับพลเมืองใช้ร่วมกันแต่พลเมืองเลิกใช้ร่วมกันแล้วมาดำเนินการปฏิรูปที่ดินตลอดไป แปลง “ทำเลเลี้ยงสัตว์ หมู่ 13” ในท้องที่ตำบลหัวทะเล อำเภอเมืองนครราชสีมา จังหวัดนครราชสีมา ทั้งแปลง เพื่อเป็นสถานที่ก่อสร้างอาคารผู้ป่วยนอก ผู้ป่วยใน อาคารแพทย์แผนไทยและแพทย์ทางเลือก อาคารแล็ป เอ็กซเรย์ ทันตกรรม และอาคารอื่น ๆ ที่เกี่ยวข้องกับภารกิจ พร้อมกับใช้ปรับปรุงภูมิทัศน์ปรับระบบสิ่งแวดล้อมของโรงพยาบาลฯ เนื้อที่ประมาณ 3-0-58 ไร่ และนำเสนอ คปก. พิจารณาอนุมัติไม่ประสงค์จะนำที่ดินสาธารณสมบัติของแผ่นดิน แต่พลเมืองเลิกใช้ร่วมกันแล้วมาดำเนินการปฏิรูปที่ดินเพื่อเกษตรกรรมตลอดไป เพื่อให้กระทรวงมหาดไทยนำไปอนุญาตให้ทบวงการเมืองใช้ตามอำนาจหน้าที่ต่อไป
10) เห็นชอบไม่ประสงค์จะนำที่ดินสาธารณสมบัติของแผ่นดินสำหรับพลเมืองใช้ร่วมกันแต่พลเมืองเลิกใช้ร่วมกันแล้วมาดำเนินการปฏิรูปที่ดินตลอดไป แปลง “ป่าช้าโคกหนองแหว่” ในท้องที่ตำบลโคกสูง อำเภอเมืองนครราชสีมาจังหวัดนครราชสีมา บางส่วน เพื่อเป็นสถานที่ก่อสร้างอาคารสำนักงานเทศบาลตำบลโคกสูง อาคารแสดงซากสัตว์ดึกดำบรรพ์ หอประชุมอเนกประสงค์ ห้องประชุมสภาเทศบาลตำบลโคกสูง อาคารห้องน้ำ สนามกีฬาหญ้าเทียม ปรับปรุงต่อเติมอาคารสำนักงานเทศบาลตำบลโคกสูง ฯลฯ เนื้อที่ประมาณ 31-3-77 ไร่ และนำเสนอ คปก. พิจารณาอนุมัติไม่ประสงค์จะนำที่ดินสาธารณสมบัติของแผ่นดิน แต่พลเมืองเลิกใช้ร่วมกันแล้วมาดำเนินการปฏิรูปที่ดินเพื่อเกษตรกรรมตลอดไป เพื่อให้กระทรวงมหาดไทยนำไปอนุญาตให้ทบวงการเมืองใช้ตามอำนาจหน้าที่ต่อไป
11) เห็นชอบไม่ประสงค์จะนำที่ดินสาธารณสมบัติของแผ่นดินสำหรับพลเมืองใช้ร่วมกันแต่พลเมืองเลิกใช้ร่วมกันแล้วมาดำเนินการปฏิรูปที่ดินตลอดไป แปลง “ป่าช้าสาธารณประโยชน์หนองตาคง” ในท้องที่ตำบลหนองบัวศาลา (หัวทะเล) อำเภอเมืองนครราชสีมา จังหวัดนครราชสีมา ทั้งแปลง เป็นสถานที่ก่อสร้างศูนย์พัฒนาเด็กเล็กหนองตาคง และศูนย์กีฬาองค์การบริหารส่วนตำบลหนองบัวศาลา เนื้อที่ประมาณ 18-2-01 ไร่ และนำเสนอ คปก. พิจารณาอนุมัติไม่ประสงค์จะนำที่ดินสาธารณสมบัติของแผ่นดิน แต่พลเมืองเลิกใช้ร่วมกันแล้วมาดำเนินการปฏิรูปที่ดินเพื่อเกษตรกรรมตลอดไป เพื่อให้กระทรวงมหาดไทยนำไปอนุญาตให้ทบวงการเมืองใช้ตามอำนาจหน้าที่ต่อไป
และ 12) เห็นชอบ เรื่อง การขออนุมัติกำหนดเขตที่ดินชุมชนในเขตปฏิรูปที่ดินเพื่อเกษตรกรรม เพื่อนำเสนอ คปก. พิจารณาอนุมัติกำหนดเขตที่ดินชุมชน เพื่อดำเนินการจัดที่ดินสำหรับกิจการที่เป็นการบริการหรือเกี่ยวข้องกับความเป็นอยู่ของเกษตรกรในด้านเศรษฐกิจและสังคม ในเขตดำเนินการปฏิรูปที่ดิน ให้เป็นไปตามประกาศ คปก. เรื่อง การจัดที่ดินชุมชนในเขตปฏิรูปที่ดินเพื่อเกษตรกรรม ประกาศ ณ วันที่ 30 ตุลาคม พ.ศ. 2563 และประกาศ คปก. เรื่อง กำหนดกิจการอื่นที่เป็นการสนับสนุนหรือเกี่ยวเนื่องกับการปฏิรูปที่ดินเพื่อเกษตรกรรม ตามมาตรา 30 วรรคห้า แห่งพระราชบัญญัติการปฏิรูปที่ดินเพื่อเกษตรกรรม พ.ศ. 2518 แก้ไขเพิ่มเติมโดยพระราชบัญญัติการปฏิรูปที่ดินเพื่อเกษตรกรรม (ฉบับที่ 3) พ.ศ. 2532 ประกาศ ณ วันที่ 28 ตุลาคม พ.ศ. 2563 ในพื้นที่จังหวัดอุดรธานี จำนวน 5 ชุมชน ดังนี้
(1) ชุมชนบ้านคำม่วง หมู่ที่ 3 ตำบลโพนสูง อำเภอไชยวาน
(2) ชุมชนบ้านน้อยลำภู หมู่ที่ 9 ตำบลขอนยูง อำเภอกุดจับ
(3) ชุมชนบ้านโนนศรีทอง หมู่ที่ 10 ตำบลอ้อมกอ อำเภอบ้านดุง
(4) ชุมชนบ้านโนนอุดม หมู่ที่ 17 ตำบลเชียงหวาง อำเภอเพ็ญ
(5) ชุมชนบ้านนาฮัง หมู่ที่ 5 ตำบลผักตบ อำเภอหนองหาน

ที่มา : https://www.thaigov.go.th/news/contents/details/71701