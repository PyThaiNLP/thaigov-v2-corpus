รัฐบาลไทย-ข่าวทำเนียบรัฐบาล-​นายกฯ ชื่นชมคณะนักร้องประสานเสียงเยาวชนไทย TYC สร้างประวัติศาสตร์ คว้า 3 เหรียญทอง 1 เหรียญเงิน ขับร้องประสานเสียงนานาชาติ ส่งเสริมภาพลักษณ์ Soft Power ความเป็นไทยสู่สายตาชาวโลก


วันอังคารที่ 8 สิงหาคม 2566
08/08/2566
พิมพ์
​นายกฯ ชื่นชมคณะนักร้องประสานเสียงเยาวชนไทย TYC สร้างประวัติศาสตร์ คว้า 3 เหรียญทอง 1 เหรียญเงิน ขับร้องประสานเสียงนานาชาติ ส่งเสริมภาพลักษณ์ Soft Power ความเป็นไทยสู่สายตาชาวโลก
​นายกฯ ชื่นชมคณะนักร้องประสานเสียงเยาวชนไทย TYC สร้างประวัติศาสตร์ คว้า 3 เหรียญทอง 1 เหรียญเงิน ขับร้องประสานเสียงนานาชาติ ส่งเสริมภาพลักษณ์ Soft Power ความเป็นไทยสู่สายตาชาวโลก
นางสาวรัชดา ธนาดิเรก รองโฆษกประจำสำนักนายกรัฐมนตรี เปิดเผยว่า วันนี้ (8 สิงหาคม 2566) เวลา 09.15 น. ก่อนการประชุมคณะรัฐมนตรี ณ โถงกลาง ตึกสันติไมตรี ทำเนียบรัฐบาล นายอิทธิพล คุณปลื้ม รัฐมนตรีว่าการกระทรวงวัฒนธรรม พร้อมผู้บริหารกระทรวงวัฒนธรรมและกรมส่งเสริมวัฒนธรรม นำคณะนักร้องประสานเสียงเยาวชนไทย หรือ Thai Youth Choir (TYC)  จำนวน 54 คน เข้าพบ พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เพื่อแสดงบทเพลงที่ชนะการแข่งขันขับร้องประสานเสียงนานาชาติ ครั้งที่ 12 “Bali International Choir Festival” โดยได้รับถ้วยรางวัล 1 ถ้วย เหรียญทอง 3 เหรียญ  เหรียญเงิน 1 เหรียญ จากการแข่งขันประสานเสียงนานาชาติ ณ เมืองบาหลี ประเทศอินโดนีเซีย  โอกาสนี้ คณะนักร้องประสานเสียงเยาวชนไทย TYC ได้แสดงการขับร้องบทเพลงที่ใช้ในการแข่งขันและได้รับรางวัล 2 บทเพลง ได้แก่ เพลง Under the Sea ใช้แข่งขันประเภท Pop & Jazz และเพลงออเจ้า ให้นายกรัฐมนตรีได้รับฟังอย่างไพเราะ
รองโฆษกประจำสำนักนายกรัฐมนตรี กล่าวว่า นายกรัฐมนตรีให้โอวาทและแสดงความชื่นชมยินดีและให้กำลังใจแก่คณะนักร้องประสานเสียงเยาวชนไทย ที่ช่วยสร้างชื่อเสียงให้กับประเทศ ซึ่งเป็นเรื่องน่ายินดีและสร้างความภาคภูมิใจให้แก่คนไทยทั้งประเทศ ในการแสดงศักยภาพการขับร้องประสานเสียงของเยาวชนไทยให้เป็นที่ประจักษ์ อีกทั้งการนำเสนอบทเพลง การแสดงออกด้วยกิริยา ท่าทาง การแต่งกายแบบไทย การนำเอกลักษณ์และวัฒนธรรมของความเป็นไทยนั้น ถือเป็นการแสดงให้นานาชาติเห็นถึงความเจริญในด้านศิลปะ ที่ถ่ายทอดความงดงามผ่านท่วงทำนองการขับร้องและลวดลายบนผืนผ้า ถึงวัฒนธรรมไทยที่ภาคภูมิ อันเป็น Soft Power ที่แสดงสู่สายตาชาวโลก ถือเป็นเรื่องน่าชื่นชมและน่ายินดีเป็นอย่างยิ่ง พร้อมกันนี้ นายกรัฐมนตรีขอให้ทุกคนตั้งใจเรียนหนังสือ เพื่อสร้างอนาคตและครอบครัวที่ดี และเน้นย้ำให้ทุกคนรักษาความเป็นไทย รักษาวัฒนธรรมประเพณีสิ่งที่ดีงาม ให้คงอยู่สืบต่อถึงลูกหลานต่อไป
ทั้งนี้ กระทรวงวัฒนธรรม โดยกรมส่งเสริมวัฒนธรรม ดำเนินโครงการพัฒนาคณะนักร้องประสานเสียงเยาวชนไทย (Thai Youth Choir : TYC) มาอย่างต่อเนื่องทุกปี โดยมีวัตถุประสงค์เพื่อพัฒนากระบวนการเรียนรู้และบุคลากรด้านขับร้องประสานเสียง ส่งเสริมให้เยาวชนไทยมีความสามารถเล่นดนตรีอย่างน้อย 1 อย่าง ตามนโยบายของกระทรวงวัฒนธรรม โดยเปิดพื้นที่ศูนย์วัฒนธรรมแห่งประเทศไทยให้เป็น Thailand Cultural Centre: Thailand Soft Power Space เป็นสถานที่ฝึกซ้อมและจัดการแสดงคอนเสิร์ต อีกทั้งได้ส่งคณะนักร้องประสานเสียงเยาวชนไทย ร่วมแข่งขันขับร้องประสานเสียงนานาชาติ ระหว่างวันที่ 25-29 กรกฎาคม 2566 ณ เมืองบาหลี ประเทศอินโดนีเซีย จัดโดย Bandung Choral Society ซึ่งเป็นองค์กรหลักของอินโดนีเซียที่จัดกิจกรรมการขับร้องประสานเสียงระดับนานาชาติ โดยครั้งนี้จัดเป็นครั้งที่ 12 มีวงประสานเสียงเข้าร่วมประมาณ 90 วง จาก 14 ประเทศ เช่น อินโดนีเซีย ฟิลิปปินส์ มาเลเซีย จีน และสหรัฐอเมริกา โดย คณะ TYC ลงแข่งในสองประเภท คือ Pop & Jazz และ Mixed Youth   และสร้างประวัติศาสตร์ คว้ารางวัลมาได้ถึง 3 เหรียญทอง และ 1 เหรียญเงิน คือ 2 เหรียญทอง จากรอบ Competition ได้แก่  Gold Medal และ Winner of Category ในประเภท Pop & Jazz  และ Gold Medal ประเภท Mixed Youth และ 1 เหรียญทอง จากรอบ Championship  คือ Gold Medal ประเภท Pop & Jazz และ 1 เหรียญเงิน ประเภท Mixed Youth

ที่มา : https://www.thaigov.go.th/news/contents/details/71057