รัฐบาลไทย-ข่าวทำเนียบรัฐบาล-ปลัดเกษตรฯ เตรียมจับมือเอกชนรับซื้อเมล็ดกาแฟจากเกษตรกร 


วันอังคารที่ 8 สิงหาคม 2566
ปลัดเกษตรฯ เตรียมจับมือเอกชนรับซื้อเมล็ดกาแฟจากเกษตรกร
ปลัดเกษตรฯ เตรียมจับมือเอกชนรับซื้อเมล็ดกาแฟจากเกษตรกร หวังสร้างรายได้อย่างยั่งยืน
นายประยูร อินสกุล ปลัดกระทรวงเกษตรและสหกรณ์ เปิดเผยภายหลังหารือร่วมกับภาคเอกชนในการรับซื้อเมล็ดกาแฟจากเกษตรกร โดยมีนายอภัย สุทธิสังข์ รองปลัดกระทรวงเกษตรและสหกรณ์ นายธิติ โลหะปิยะพรรณ ผู้ช่วยปลัดกระทรวงเกษตรและสหกรณ์ นายดิษทัต ปันยารชุน ประธานเจ้าหน้าที่บริหารบริษัท PTT Oil and Retail Business Public Company limited (OR) (Amazon) และผู้แทนกรมวิชาการเกษตร ณ กระทรวงเกษตรและสหกรณ์ ว่า วัตถุประสงค์ของการร่วมหารือกับ บริษัท PTT Oil and Retail Business Public Company limited (OR) (Amazon) ในวันนี้ เนื่องจากบริษัทฯ มีความประสงค์ขยายการรับซื้อผลผลิตเมล็ดกาแฟจากเกษตรกรไทยโดยตรงในปริมาณที่มากขึ้น แต่ปัจจุบันปริมาณผลผลิตเมล็ดกาแฟดิบในประเทศไม่เพียงพอ ทำให้ต้องมีการนำเข้าจากต่างประเทศตามความต้องการของผู้ประกอบธุรกิจกาแฟมากถึง 6 หมื่นตัน/ปีอีกทั้งกระทรวงเกษตรและสหกรณ์มีนโยบายส่งเสริมการปลูกกาแฟเพื่อทดแทนการนำเข้า จึงเป็นโอกาสดีที่ทางบริษัทฯจะร่วมในการส่งเสริมการผลิตกาแฟเพื่อสร้างรายได้ให้แก่เกษตรกรไทย
โดยปลัดกระทรวงเกษตรและสหกรณ์ ได้มอบหมาย นายธิติ โลหะปิยะพรรณ ผู้ช่วยปลัดกระทรวงเกษตรและสหกรณ์ ประสานหน่วยงานในสังกัดกระทรวงเกษตรและสหกรณ์ สำรวจตรวจสอบปริมาณผลผลิตกาแฟภายในประเทศ เพื่อนำข้อมูลมาบริหารจัดการผลผลิตกาแฟ โดยมีการซื้อขายระหว่างบริษัทกับเกษตรกรโดยตรงไม่ผ่านคนกลาง รวมทั้ง การจัดทำบันทึกความเข้าใจ (MOU) ร่วมกับภาคเอกชน ตลอดจนได้มอบแนวทางการดำเนินงาน ดังนี้ 1) การดำเนินการส่งเสริมการปลูกกาแฟ ควรทำในรูปแบบเกษตรพันธสัญญา (Contract farming) และจัดทำบันทึกความเข้าใจ (MOU) ระหว่างเกษตรกร หรือสถาบันเกษตรกร กับภาคเอกชน โดยมีกระทรวงเกษตรและสหกรณ์เป็นสื่อกลาง และควรสำรวจตรวจสอบปริมาณคงเหลือ ผลผลิตกาแฟในประเทศก่อนที่จะดำเนินการนำเข้า เพื่อไม่ให้เกษตรกรเสียผลประโยชน์ และ 2) การดำเนินการส่งเสริม ควรเริ่มด้วยโครงการนำร่องที่เป็นพื้นที่ใหม่ในภาคเหนือและภาคใต้ภาคละ 1-2 จังหวัด
ทั้งนี้ ได้มอบหมายกรมวิชาการเกษตร ประสานบริษัท OR ในเรื่องเงื่อนไขการรับซื้อผลผลิต คุณภาพ และราคารับซื้อ รวมทั้งแนวทางการขออนุญาตนำเข้าเมล็ดกาแฟดิบ เพื่อให้มีการดำเนินการอย่างเป็นรูปธรรมต่อไป

ที่มา : https://www.thaigov.go.th/news/contents/details/71077