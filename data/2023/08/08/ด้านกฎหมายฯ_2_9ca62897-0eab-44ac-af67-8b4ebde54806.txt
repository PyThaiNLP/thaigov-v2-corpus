รัฐบาลไทย-ข่าวทำเนียบรัฐบาล-กระทรวงยุติธรรม ร่วมหารือเครือรัฐออสเตรเลียเกี่ยวกับทิศทางและการดำเนินงานศูนย์ความเป็นเลิศเพื่อต่อต้านการค้ามนุษย์


วันอังคารที่ 8 สิงหาคม 2566
08/08/2566
พิมพ์
กระทรวงยุติธรรม ร่วมหารือเครือรัฐออสเตรเลียเกี่ยวกับทิศทางและการดำเนินงานศูนย์ความเป็นเลิศเพื่อต่อต้านการค้ามนุษย์
กระทรวงยุติธรรม ร่วมหารือเครือรัฐออสเตรเลียเกี่ยวกับทิศทางและการดำเนินงานศูนย์ความเป็นเลิศเพื่อต่อต้านการค้ามนุษย์
ในวันอังคารที่ ๘ สิงหาคม ๒๕๖๖ พันตำรวจโท ประวุธ วงศ์สีนิล รองปลัดกระทรวงยุติธรรม พร้อมด้วย พันตำรวจตรี สิริวิชญ์ ชาญเตชะสิทธิ์กุล ผู้อำนวยการกองคดีการค้ามนุษย์ กรมสอบสวนคดีพิเศษ นางสาวอทิตยา ทองบุญ ผู้อำนวยการกองการต่างประเทศ สำนักงานปลัดกระทรวงยุติธรรม และเจ้าหน้าที่สำนักงานปลัดกระทรวงยุติธรรม ให้การต้อนรับ Ms. Julia Feeney อัครราชทูต ประจำสถานเอกอัครราชทูตเครือรัฐออสเตรเลียประจำประเทศไทย พร้อมคณะผู้แทนฝ่ายออสเตรเลีย ได้แก่ สถานเอกอัครราชทูตเครือรัฐออสเตรเลียประจำประเทศไทย และโครงการอาเซียน - ออสเตรเลีย เพื่อต่อต้านการค้ามนุษย์ (ASEAN - ACT) ในโอกาสการหารือเกี่ยวกับทิศทางและการดำเนินงานศูนย์ความเป็นเลิศเพื่อต่อต้านการค้ามนุษย์ ณ ห้องประชุมกระทรวงยุติธรรม ๑๐-๐๖ อาคารที่ทำการกระทรวงยุติธรรม
การหารือข้อราชการครั้งนี้ ทั้งสองฝ่ายได้หารือในประเด็นเกี่ยวกับความคืบหน้าในการดำเนินการจัดตั้งศูนย์ความเป็นเลิศเพื่อต่อต้านการค้ามนุษย์ (ศูนย์ COE) ภายใต้บันทึกความเข้าใจที่รัฐบาลของทั้งสองประเทศได้ลงนามร่วมกันไว้ เมื่อปี ๒๕๖๕ เช่น การจัดตั้งคณะกรรมการร่วมไทย - ออสเตรเลีย องค์ประกอบของคณะกรรมการฯ การจัดโครงสร้างศูนย์ COE ยุทธศาสตร์และทิศทางการบริหารจัดการศูนย์ COE การประสานความร่วมมือระหว่างหน่วยงานที่เกี่ยวข้อง และแผนงานด้านความยั่งยืนสำหรับศูนย์ COE เป็นต้น
ทั้งนี้ รองปลัดกระทรวงยุติธรรมได้เน้นย้ำการให้ความสำคัญในการแก้ไขปัญหาการค้ามนุษย์ และยังคงเป็นส่วนหนึ่งของรัฐบาลในการเดินหน้าต่อต้านการค้ามนุษย์อย่างจริงจัง เพื่อปกป้องและคุ้มครองศักดิ์ศรีความเป็นมนุษย์ตามหลักสิทธิมนุษยชน รวมถึงการบรรลุเป้าหมายในการจัดอันดับสถานการณ์การค้ามนุษย์ในอันดับ Tier ๑ ให้สำเร็จ ซึ่งการจัดตั้งศูนย์ COE ถือเป็นส่วนสำคัญในการสนับสนุนให้ฝ่ายไทยบรรลุเป้าหมายดังกล่าว

ที่มา : https://www.thaigov.go.th/news/contents/details/71088