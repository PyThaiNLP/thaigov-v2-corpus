รัฐบาลไทย-ข่าวทำเนียบรัฐบาล-ไอแบงก์ร่วมคณะรองนายก “พล.อ.ประวิตร” ลงพื้นที่ช่วยมูโนะ ส่งมอบเงินบริจาคเยียวยาผู้ประสบภัย พร้อมออกมาตรการช่วยเหลือลูกค้า


วันอังคารที่ 8 สิงหาคม 2566
08/08/2566
พิมพ์
ไอแบงก์ร่วมคณะรองนายก “พล.อ.ประวิตร” ลงพื้นที่ช่วยมูโนะ ส่งมอบเงินบริจาคเยียวยาผู้ประสบภัย พร้อมออกมาตรการช่วยเหลือลูกค้า
พลเอก ประวิตร วงษ์สุวรรณ รองนายกรัฐมนตรี พร้อม นายสันติ  พร้อมพัฒน์ รัฐมนตรีช่วยว่าการกระทรวงการคลัง และคณะลงพื้นที่มูโนะ อำเภอสุไหงโก-ลก จังหวัดนราธิวาส เข้าเยี่ยมผู้ประสบภัยจากเหตุการณ์โกดังเก็บพลุระเบิดในตลาดมูโนะ เมื่อวันที่ 29 ก.ค.2566 ที่ผ่านมา
ไอแบงก์ร่วมคณะรองนายก “พล.อ.ประวิตร” ลงพื้นที่ช่วยมูโนะ ส่งมอบเงินบริจาคเยียวยาผู้ประสบภัย พร้อมออกมาตรการช่วยเหลือลูกค้า
พลเอก ประวิตร วงษ์สุวรรณ รองนายกรัฐมนตรี พร้อม นายสันติ  พร้อมพัฒน์ รัฐมนตรีช่วยว่าการกระทรวงการคลัง และคณะลงพื้นที่มูโนะ อำเภอสุไหงโก-ลก จังหวัดนราธิวาส เข้าเยี่ยมผู้ประสบภัยจากเหตุการณ์โกดังเก็บพลุระเบิดในตลาดมูโนะ เมื่อวันที่ 29 กรกฎาคม 2566 ที่ผ่านมา ซึ่งมีบ้านเรือนพังเสียหายนับร้อยหลัง มีผู้เสียชีวิต รวมทั้งได้รับบาดเจ็บจำนวนมาก  โดยไอแบงก์ เร่งออกมาตรการช่วยเหลือทางการเงินให้แก่ลูกค้าที่ได้รับผลกระทบ และส่งมอบเงินบริจาคเพื่อเยียวยาเบื้องต้น 150,000 บาท  แก่ครอบครัวผู้ได้รับภัยพิบัติในครั้งนี้ ณ โรงเรียนบ้านมูโนะ จังหวัดนราธิวาส เมื่อช่วงเที่ยงวันที่ 7 สิงหาคม 2566
ธนาคารอิสลามแห่งประเทศไทย (ไอแบงก์) ดร.ทวีลาภ  ฤทธาภิรมย์ กรรมการและผู้จัดการ ได้ส่งมอบเงินบริจาค ผ่านรองนายกรัฐมนตรี เป็นจำนวนเงินรวมทั้งสิ้น 150,000 บาท ซึ่งทางผู้ว่าราชการจังหวัดนราธิวาส นายสนั่น  พงษ์อักษร จะนำไปช่วยเหลือครอบครัวผู้ประสบภัยต่อไป โดยเงินบริจาคจำนวนดังกล่าว ส่วนหนึ่งเป็นเงินของพี่น้องประชาชนที่ร่วมบริจาคเข้ามาในบัญชีธนาคารอิสลามแห่งประเทศไทย เลขที่  008-1-36519-5 ชื่อบัญชี "ช่วยเหลือผู้ประสบภัยจากเหตุโกดังพลุระเบิด ตลาดมูโนะ-นราธิวาส" เป็นบัญชีที่ธนาคารเปิดเพื่อให้พี่น้องประชาชนได้มีส่วนร่วมในการช่วยเหลือผู้ประสบเหตุ ตั้งแต่วันที่ 31 กรกฎาคม 2566 และอีกส่วนหนึ่งเป็นเงินบริจาคของธนาคารที่สมทบเพิ่มเติมจำนวน 50,000 บาท
จากนั้น ดร.ทวีลาภ ยังได้ให้การต้อนรับ รัฐมนตรีช่วยว่าการกระทรวงการคลัง ในฐานะกำกับดูแลธนาคารอิสลามแห่งประเทศไทย ซึ่งได้เข้าเยี่ยมให้กำลังใจกับ 7 ครอบครัวลูกค้าธนาคารผู้ประสบภัยพิบัติครั้งร้ายแรงนี้ ภายในพื้นที่บูธของธนาคาร โดยไอแบงก์ได้ออกมาตรการช่วยเหลือลูกค้าผู้ประสบภัยพิบัติโกดังพลุระเบิด บ้านมูโนะ นราธิวาส เพื่อให้บรรเทาความเดือดร้อนและผ่อนปรนการชำระหนี้ให้กับลูกค้าสินเชื่ออุปโภคบริโภคทั้งแบบมีหลักประกันและไม่มีหลักประกัน รวมถึงสินเชื่อธุรกิจแบบมีกำหนดระยะเวลา (Term Financing) ด้วยการพักชำระหนี้เงินต้น ให้ชำระเฉพาะกำไรระยะเวลาไม่เกิน 6 เดือน โดยให้ขยายระยะเวลาออกไปไม่เกินระยะเวลาที่พักชำระ และยกเว้นค่าชดเชยผิดนัด (Late charge) ที่เกิดขึ้นทั้งจำนวนจนถึงวันที่ปรับปรุงบัญชี
ในโอกาสนี้ ไอแบงก์ยังได้เดินทางไปให้กำลังใจและได้มอบกระเช้าน้ำนมถั่วเหลืองฮาลาลลาบันซอยเพื่อสุขภาพ แก่ผู้ป่วยที่ประสบภัยจากเหตุพลุระเบิด ที่ยังรักษาตัวอยู่ที่โรงพยาบาลสุไหงโก-ลก ผ่าน นายสุวิชญ์  จิตติ รองผู้อำนวยการฝ่ายบริหาร โรงพยาบาล   สุไหงโก-ลก ตลอดจนเดินแจกจ่ายให้แก่ผู้ประสบภัยและจิตอาสาที่อยู่ในละแวกจุดเกิดเหตุ
สำหรับลูกค้าที่ได้รับผลกระทบสามารถแจ้งความประสงค์เข้าร่วมมาตรการช่วยเหลือนี้ได้ที่ไอแบงก์ทุกสาขาทั่วประเทศ  ตั้งแต่วันที่ 31 กรกฎาคม 2566 เป็นต้นไป หรือพี่น้องประชาชนที่สนใจจะบริจาคให้ความช่วยเหลือผู้ประสบภัย ยังสามารถโอนเข้ามาช่วยเหลือกันได้ถึงวันที่ 31 สิงหาคม 2566 นี้  สอบถามรายละเอียดเพิ่มเติม โทร.  ibank Call Center 1302 หรือ แชท Messenger : Islamic Bank of Thailand - ibank (@ibank.th) และ Line : ibank 4 all (@ibank)

ที่มา : https://www.thaigov.go.th/news/contents/details/71051