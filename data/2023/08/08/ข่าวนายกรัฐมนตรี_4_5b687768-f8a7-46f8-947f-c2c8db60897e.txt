รัฐบาลไทย-ข่าวทำเนียบรัฐบาล-รัฐบาลชวนประชาชนร่วมงาน “มหกรรมวิทยาศาสตร์ และเทคโนโลยีแห่งชาติ ประจำปี 2566” และงาน “เทคโนโลยีและนวัตกรรมของไทย ประจำปี 2566 : TechnoMart 2023” ฟรี 


วันอังคารที่ 8 สิงหาคม 2566
08/08/2566
พิมพ์
รัฐบาลชวนประชาชนร่วมงาน “มหกรรมวิทยาศาสตร์ และเทคโนโลยีแห่งชาติ ประจำปี 2566” และงาน “เทคโนโลยีและนวัตกรรมของไทย ประจำปี 2566 : TechnoMart 2023” ฟรี
รัฐบาลชวนประชาชนร่วมงาน “มหกรรมวิทยาศาสตร์ และเทคโนโลยีแห่งชาติ ประจำปี 2566” และงาน “เทคโนโลยีและนวัตกรรมของไทย ประจำปี 2566 : TechnoMart 2023” ฟรี เนื่องในสัปดาห์วิทยาศาสตร์แห่งชาติ
นางสาวทิพานัน ศิริชนะ รองโฆษกประจำสำนักนายกรัฐมนตรี เปิดเผยว่า วันนี้ (8 สิงหาคม 2566) เวลา 09.30 น. ณ บริเวณโถงกลาง ตึกสันติไมตรี ทำเนียบรัฐบาล ก่อนการประชุมคณะรัฐมนตรี ศ.(พิเศษ) ดร.เอนก เหล่าธรรมทัศน์ รัฐมนตรีว่าการกระทรวงการอุดมศึกษา วิทยาศาสตร์ วิจัยและนวัตกรรม นำคณะผู้บริหารกระทรวงการอุดมศึกษา วิทยาศาสตร์ วิจัยและนวัตกรรม (อว.) เข้าพบ พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เพื่อประชาสัมพันธ์การจัดงาน “มหกรรมวิทยาศาสตร์ และเทคโนโลยีแห่งชาติ ประจำปี 2566” และงาน “เทคโนโลยีและนวัตกรรมของไทย ประจำปี 2566 : TechnoMart 2023” โดยมี ศ.ดร.นพ.สิริฤกษ์ ทรงศิวิไล ปลัด อว. ผศ.ดร.รวิน ระวิวงศ์ ผู้อำนวยการองค์การพิพิธภัณฑ์วิทยาศาสตร์แห่งชาติ (อพวช.) พร้อมคณะผู้บริหาร อว. และ อพวช. เข้าร่วมด้วย
โอกาสนี้ นายกรัฐมนตรีได้เยี่ยมชมผลงานนวัตกรรมและเทคโนโลยีของการจัดงาน “มหกรรมวิทยาศาสตร์ และเทคโนโลยีแห่งชาติ ประจำปี 2566” และงาน “เทคโนโลยีและนวัตกรรมของไทย ประจำปี 2566 : TechnoMart 2023” เช่น นวัตกรรรมการตรวจสารเสพติดในเส้นผม (สามารถทราบผลภายใน 1 ชั่วโมง) เพื่อแก้ปัญหายาเสพติดของเด็กและเยาวชน โครงการฟื้นฟู และต่อยอดผ้าลายอย่างเอกลักษณ์อยุธยา “จุฬาพัสตร์” สู่เศรษฐกิจสร้างสรรค์อย่างยั่งยืน โครงเรือนปลูกผักอัตโนมัติสำหรับครัวเรือน การจัดวางต้นไม้อย่างไรให้ลดฝุ่น PM2.5 Art สร้างสรรรค์ แห่งโลกอนาคต ซึ่งเป็นการใช้ AI เข้ามาช่วยสร้างสรรค์งานศิลปะได้อย่างลงตัวและมีประสิทธิภาพ ฯลฯ ทั้งนี้ นายกรัฐมนตรีชื่นชมผลงานนวัตกรรมและเทคโนโลยีซึ่งเป็นความสามารถของคนไทย โดยย้ำว่า ปัจจุบันเทคโนโลยีและนวัตกรรมถือเป็นหัวใจสำคัญของการพัฒนาและขับเคลื่อนประเทศไทยไปสู่อนาคตได้อย่างยั่งยืน ซึ่งรัฐบาลได้มีการวางแนวทางและมีการดำเนินการขับเคลื่อนต่อเนื่องจริงจังและหลายเรื่องเกิดผลเป็นรูปธรรมและเกิดประโยชน์ต่อประชาชน จึงขอให้ทุกหน่วยงานมีการขับเคลื่อนและขยายผลให้มากขึ้น รวมถึงทำให้ประชาชนทุกกลุ่มของประเทศสามารถเข้าถึงเทคโนโลยีและนวัตกรรมต่าง ๆ ได้และสามารถใช้ให้เกิดประโยชน์สูงสุด โดยเฉพาะการนำเทคโนโลยีและนวัตกรรมมาพัฒนาผลิตภัณฑ์จะสามารถสร้างอาชีพและรายได้ให้กับประชาชนในพื้นที่มากขึ้น อีกทั้งยังสามารถดึงดูดนักท่องเที่ยวทั้งชาวไทยและต่างประเทศมาท่องเที่ยวในพื้นที่เพิ่มขึ้น ซึ่งจะส่งผลต่อเศรษฐกิจโดยรวมของประเทศด้วย นอกจากนี้ การนำเทคโนโลยีมาใช้ในเรื่องการเกษตรต่าง ๆ รวมถึงการปลูกต้นไม้ก็เป็นเรื่องที่ดีมาก เพราะรัฐบาลให้ความสำคัญในการขับเคลื่อนเรื่องนี้ในการช่วยลดต้นทุน สามารถเพิ่มผลผลิตและมีคุณภาพ รวมทั้งการปลูกต้นไม้ยังสามารถช่วยลดก๊าซเรือนกระจกและลดโลกร้อนตามนโยบายรัฐบาลที่สอดคล้องกับการพัฒนาของทั่วโลกในปัจจุบันอีกด้วย
สำหรับการจัดงาน “มหกรรมวิทยาศาสตร์และเทคโนโลยีแห่งชาติ” ประจำปี 2566 อว. โดยองค์การพิพิธภัณฑ์วิทยาศาสตร์แห่งชาติ (อพวช.) จัดขึ้นภายใต้แนวคิด “For Bright and Creative Generations” มุ่งเน้นการส่งเสริมให้เกิดความคิดสร้างสรรค์ทางวิทยาศาสตร์ เทคโนโลยีและนวัตกรรม ผสานกับศิลปะในมุมของการขับเคลื่อนพัฒนาเศรษฐกิจสร้างสรรค์บนฐานความรู้ด้าน วทน. และ BCG Model (Bio – Circular – Green Economy) โดย กำหนดจัดขึ้น 2 แห่ง ได้แก่ วันที่ 11 -20 สิงหาคม 2566 เวลา 09.00 - 19.00 น. ณ อาคาร 9-11 อิมแพ็ค เมืองทองธานี และวันที่ 17-20 สิงหาคม 2566 เวลา 10.00 - 20.00 น. ณ หอศิลปวัฒนธรรมแห่งกรุงเทพมหานคร เนื่องในสัปดาห์วิทยาศาสตร์แห่งชาติ เพื่อเทิดพระเกียรติพระบาทสมเด็จพระปรเมนทรรามาธิบดีศรีสินทรมหามงกุฏ พระจอมเกล้าเจ้าอยู่หัว พระสยามเทวมหามกุฏวิทยมหาราช “พระราชบิดาแห่งวิทยาศาสตร์ไทย” และพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร “พระบิดาแห่งเทคโนโลยีของไทย” และ “พระบิดาแห่งนวัตกรรมไทย” ซึ่งถือเป็นกิจกรรมทางวิทยาศาสตร์และเทคโนโลยีที่ยิ่งใหญ่ที่สุดแห่งปีในช่วงเดือนสิงหาคม ที่มีทั้งภาครัฐและเอกชน และหน่วยงานต่างประเทศมาร่วมโชว์ผลงานและศักยภาพทางวิทยาศาสตร์เทคโนโลยีที่สร้างสรรค์ ผ่านนิทรรศการและกิจกรรมมากมาย เช่น นิทรรศการ “สู่สูญพันธุ์ : On the Edge of Extinction” ชมตัวอย่างสัตว์ที่สูญพันธุ์หรือเชื่อว่าอาจจะสูญพันธุ์ไปแล้วหลากหลายชนิด อาทิ นกเจ้าฟ้าหญิงสิรินธร อีแร้งสีน้ำตาลหิมาลัย เนื้อสมัน กูปรี ปลาฉนากยักษ์ ปลาหางไหม้ไทย หอยเสียมพิษณุโลก นับได้ว่าเป็นนิทรรศการที่นำสิ่งมีชีวิตและสัตว์สตัฟฟ์ที่อาจไม่มีใครได้เห็นตัวจริงมารวมกันมากที่สุดครั้งหนึ่งที่เคยมีมา และสุดยอดเทคโนโลยีภาพผลงาน Mid journey Art สร้างสรรค์แห่งโลกอนาคต เรียนรู้เทคโนโลยีการสร้างสรรค์ภาพศิลปะจากคำสั่งการของมนุษย์ และทำความเข้าใจในประโยชน์และการประยุกต์ใช้ AI ให้เข้ากับชีวิต อธิบายและสาธิตการใช้งาน Midjourney”
นอกจากนี้ อว. ยังได้จัดงานเทคโนโลยีและนวัตกรรมของไทย ประจำปี 2566 : TechnoMart 2023 ขึ้น ร่วมกับงานมหกรรมวิทยาศาสตร์และเทคโนโลยีแห่งชาติ ประจำปี 2566 ภายใต้แนวคิด “BCG พลิกโฉมประเทศไทย สู่เศรษฐกิจสร้างคุณค่า สังคมเดินหน้าอย่างยั่งยืน” ในระหว่างวันที่ 11 – 15 สิงหาคม 2566 ณ อาคาร 12 อิมแพ็ค เมืองทองธานี ถือเป็นการนำเอาผลงานวิจัยที่แสดงถึงศักยภาพของคนไทยมาจัดแสดงให้ประชาชนได้เห็นเพื่อให้มีการซื้อขายกัน รวมถึงเป็นโอกาสให้ผู้ประกอบการได้เจอกับนักวิจัย เกิดการแลกเปลี่ยนความรู้ใหม่ ๆ ซึ่งกันและกัน เป็นแนวทางในการขับเคลื่อนนโยบายเศรษฐกิจ BCG Model และหวังเป็นอย่างยิ่งให้ผลงานวิจัยทั้งหมดนี้ได้มีการพัฒนาต่อยอดออกมาสู่สังคมได้มากยิ่งขึ้นต่อไป โดยกิจกรรมภายในงาน ประกอบด้วย การแสดงนิทรรศการผลงานของ อว. และหน่วยงานที่เกี่ยวข้อง การแสดงผลงานของ อว.และภาคีเครือข่าย ภายใต้ BCG Model โดยแบ่งออกเป็น 4 คลัสเตอร์ ได้แก่ 1) เกษตรและอาหาร 2) สุขภาพและการแพทย์ 3) พลังงาน วัสดุและเคมีชีวภาพ และ 4) เศรษฐกิจหมุนเวียนและเศรษฐกิจสีเขียว กิจกรรมส่งเสริมทดลองการตลาด โดยการจำหน่ายผลิตภัณฑ์และสินค้าที่ได้รับการพัฒนา หรือสนับสนุน โดย อว. หรือหน่วยงานเครือข่าย อาทิ อัตลักษณ์ชายแดนใต้ “ผลิตภัณฑ์จักสานจากเตยปาหนัน” โดยสำนักงานปลัดกระทรวง อว. ร่วมกับสถาบันพัฒนาอุตสาหกรรมสิ่งทอ ที่เป็นการพัฒนาผลิตภัณฑ์ใหม่ ด้วยเทคโนโลยีการใช้เครื่องจักร หรืออุปกรณ์ในการผ่าเส้นเตย เพื่อลดเวลา เพิ่มประสิทธิภาพในการผลิตเส้นเตย จากกลุ่มแม่บ้านเกษตรกรดุหุนสามัคคี ตำบลบ่อหิน อำเภอสิเกา จังหวัดตรัง และ “กลุ่มต้นน้ำวัง อัญชันกรอบปรุงรส แบรนด์ BLUE PEA SNACK” จาก โครงการวิทย์เพื่อโอทอป สถาบันวิจัยเทคโนโลยีเกษตร มหาวิทยาลัยเทคโนโลยีราชมงคลล้านนา จังหวัดลำปาง เป็นการพัฒนาต่อยอดสินค้าทั้งในกรรมวิธีผลิตที่ได้มาตรฐานและออกแบบบรรจุภัณฑ์ให้เกิดมูลค่าเพิ่มในด้านต่าง ๆ ช่วยเพิ่มศักยภาพให้กลุ่มเกษตรกรสามารถพึ่งพาตนเองได้ มีรายได้ที่ยั่งยืนและก่อเกิดเศรษฐกิจหมุนเวียนได้
“รัฐบาล โดย อว. จึงขอเชิญชวนประชาชนและผู้สนใจเที่ยวชมทั้ง 2 งาน ตามวัน เวลาและสถานที่ดังกล่าว ได้ฟรีโดยไม่เสียค่าใช้จ่ายใด ๆ ทั้งนี้ สามารถสอบถามข้อมูลการจองเข้าชมงานแบบหมู่คณะ ได้ที่ โทร 0-2577-9960 หรือติดตามรายละเอียดของงานและสามารถเข้าร่วมกิจกรรมทางออนไลน์ภายในงานเพิ่มเติมได้ที่ www.thailandnstfair.com หรือ Facebook: NSTFair Thailand และ Facebook Fanpage : TechnoMart-TH” นางสาวทิพานัน กล่าว

ที่มา : https://www.thaigov.go.th/news/contents/details/71059