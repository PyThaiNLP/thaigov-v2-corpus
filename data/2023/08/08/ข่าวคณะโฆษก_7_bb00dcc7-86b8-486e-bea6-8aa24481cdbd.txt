รัฐบาลไทย-ข่าวทำเนียบรัฐบาล-ครม.ไฟเขียวกฎกระทรวงกำหนดเกณฑ์การอนุญาตโฆษณาเกี่ยวกับการบำบัดรักษา หรือการฟื้นฟูสมรรถภาพของผู้ติดยาเสพติด วางเกณฑ์กำกับให้เป็นไปตามเจตนารมณ์กฎหมาย


วันอังคารที่ 8 สิงหาคม 2566
08/08/2566
พิมพ์
ครม.ไฟเขียวกฎกระทรวงกำหนดเกณฑ์การอนุญาตโฆษณาเกี่ยวกับการบำบัดรักษา หรือการฟื้นฟูสมรรถภาพของผู้ติดยาเสพติด วางเกณฑ์กำกับให้เป็นไปตามเจตนารมณ์กฎหมาย
ครม.ไฟเขียวกฎกระทรวงกำหนดเกณฑ์การอนุญาตโฆษณาเกี่ยวกับการบำบัดรักษา หรือการฟื้นฟูสมรรถภาพของผู้ติดยาเสพติด วางเกณฑ์กำกับให้เป็นไปตามเจตนารมณ์กฎหมายสร้างความเชื่อมั่นให้ผู้เข้ารับการบำบัด
น.ส.ไตรศุลี ไตรสรณกุล รองโฆษกประจำสำนักนายกรัฐมนตรี กล่าวว่า ที่ประชุมคณะรัฐมนตรี(ครม.) วันที่ 8 ส.ค. 66 ได้อนุมัติหลักการร่างกฎกระทรวงการอนุญาตโฆษณาเกี่ยวกับการบำบัดรักษา หรือการฟื้นฟูสมรรถภาพของผู้ติดยาเสพติด พ.ศ..... ซึ่งมีสาระสำคัญเป็นการกำหนดหลักเกณฑ์ วิธีการ และเงื่อนไขการอนุญาต การออกใบอนุญาตเกี่ยวกับการโฆษณาการบำบัดรักษา หรือการฟื้นฟูผู้ติดยาเสพติด รวมทั้งกำหนดค่าธรรมเนียมในการโฆษณาซึ่งไม่เกินอัตราค่าธรรมเนียมที่กฎหมายกำหนด
ทั้งนี้ การออกร่างกฎกระทรวงฯ ดังกล่าวนี้เนื่องมากจากที่ผ่านมายังไม่มีการควบคุมกำกับการโฆษณาของสถานพยาบาลยาเสพติดและสถานฟื้นฟูสมรรถภาพผู้ติดยาเสพติด คงแมีแต่การโฆษณาเกี่ยวกับสถานพยาบาลที่ถูกควบคุมโดย พ.ร.บ.สถานพยาบาล พ.ศ.2541 จึงทำให้ไม่สามารถกำกับดูแลให้เป็นไปตามเจตนารมณ์ของกฎหมาย
น.ส.ไตรศุลี กล่าวว่า ร่างกฎกระทรวงฉบับนี้จะทำให้มีหลักเกณฑ์และวิธีการที่ชัดเจนในการควบคุมและกำกับดูแลโฆษณาเกี่ยวกับการบำบัดรักษาหรือการฟื้นฟูสมรรถภาพผู้ติดยาเสพติด เพื่อป้องกันการโฆษณาที่เป็นเท็จ รวมทั้งสร้างความเชื่อมั่นและความมั่นใจในการเข้ารับการบำบัดรักษาให้แก่ผู้ติดยา ตามเจตนารมณ์ของประมวลกฎหมายยาเสพติด  และการเรียกเก็บค่าธรรมเนียมในการโฆษณานั้นจะนำเข้าเป็นรายได้แผ่นดินต่อไป
น.ส.ไตรศุลี กล่าวว่า สำนักงานคณะกรรมการกฤษฎีกาได้พิจารณาแล้วเห็นว่า การเสนอขออนุมัติหลักการร่างกฎกระทรวงนี้เป็นการปฏิบัติราชการตามปกติ เพื่อให้เป็นไปตามที่กฎหมายแม่บทได้บัญญัติให้อำนาจไว้และไม่ได้เป็นกรณีที่ ครม.กระทำการอันเป็นผลการอนุมัติงานหรือโครงการ หรือมีผลเป็นการสร้างความผูกพันต่อ ครม. ชุดต่อไป ตามมาตรา 196(1) ของรัฐธรรมนูญ ครม. จึงสามารถพิจารณาอนุมัติหลักการร่างกฎกระทรวงนี้ได้

ที่มา : https://www.thaigov.go.th/news/contents/details/71068