รัฐบาลไทย-ข่าวทำเนียบรัฐบาล-นายกรัฐมนตรี ชื่นชมผลิตภัณฑ์ผ้าไทย และสินค้า OTOP ผลงานหัตถศิลป์ทั่วไทย 


วันอังคารที่ 8 สิงหาคม 2566
08/08/2566
พิมพ์
นายกรัฐมนตรี ชื่นชมผลิตภัณฑ์ผ้าไทย และสินค้า OTOP ผลงานหัตถศิลป์ทั่วไทย
นายกรัฐมนตรี ชื่นชมผลิตภัณฑ์ผ้าไทย และสินค้า OTOP ผลงานหัตถศิลป์ทั่วไทย "ศิลปาชีพประทีปไทย OTOP หลอมดวงใจด้วยพระบารมี” ปี 2566 พร้อมเชิญชวนคนไทยชมและเลือกซื้อสินค้า ระหว่างวันที่ 12 - 20 ส.ค. 66 รวม 9 วัน ณ อาคารชาเลนเจอร์ 1-3 อิมแพค เมืองทองธานี
วันนี้ (8 ส.ค. 66) ที่ตึกสันติไมตรี ทำเนียบรัฐบาล ก่อนการประชุมคณะรัฐมนตรี พลเอก ประยุทธ์ จันทร์โอชา นายกรัฐมนตรี พร้อมด้วย พลเอก อนุพงษ์ เผ่าจินดา รัฐมนตรีว่าการกระทรวงมหาดไทย นายทรงศักดิ์ ทองศรี รัฐมนตรีช่วยว่าการกระทรวงมหาดไทย นายนริศ ขำนุรักษ์ รัฐมนตรีช่วยว่าการกระทรวงมหาดไทย เยี่ยมชมสินค้าและผลิตภัณฑ์ OTOP จากผู้ประกอบการ เพื่อประชาสัมพันธ์การจัดงาน "ศิลปาชีพประทีปไทย OTOP หลอมดวงใจด้วยพระบารมี" ปี 2566 ภายใต้แนวคิด "ผ้าทอไทย สายใยแห่งพระเมตตา สร้างอาชีพปวงประชา อย่างยั่งยืน" โดยมี นายสุทธิพงษ์ จุลเจริญ ปลัดกระทรวงมหาดไทย นายอรรษิษฐ์ สัมพันธรัตน์ อธิบดีกรมการพัฒนาชุมชน นายชูชีพ พงษ์ไชย นายวรงค์ แสงเมือง รองอธิบดีกรมการพัฒนาชุมชน พร้อมด้วยข้าราชการ และเจ้าหน้าที่กรมการพัฒนาชุมชน กระทรวงมหาดไทย ร่วมจัดแสดงผลิตภัณฑ์ OTOP จากกลุ่มผู้ประกอบการครั้งนี้
โอกาสนี้ คณะรัฐมนตรีและผู้บริหารฝ่ายการเมือง อาทิ นายดอน ปรมัตถ์วินัย รองนายกรัฐมนตรีและรัฐมนตรีว่าการกระทรวงการต่างประเทศ คุณหญิงกัลยา โสภณพนิช รัฐมนตรีช่วยว่าการกระทรวงศึกษาธิการ นางสาวมนัญญา ไทยเศรษฐ์ รัฐมนตรีช่วยว่าการกระทรวงเกษตรและสหกรณ์ ดร.รัชดา ธนาดิเรก รองโฆษกประจำสำนักนายกรัฐมนตรี ได้เยี่ยมชมสินค้าและผลิตภัณฑ์ OTOP จากผู้ประกอบการ อาทิ กระเป๋าหนังใบฉำฉา หรือใบจามจุรี กระเป๋าหนังใบบัว และกระเป๋าหนังจากกาบกล้วย จากกลุ่มผลิตภัณฑ์ศิรตา จ.ลำปาง กระเป๋ากาบกล้วย จากกลุ่มตานีสยา จ.ราชบุรี ผ้าปาเต๊ะ จากกลุ่มซาโลมาปาเต๊ะ และกลุ่มนินาปาเต๊ะ จังหวัดนราธิวาส ผลิตภัณฑ์ผ้าบาติก จากกลุ่มรายาบาติก และกลุ่มบาติก เดอ นารา จ.ปัตตานี โดยนายกรัฐมนตรีได้แสดงความชื่นชมผลิตภัณฑ์ที่มีการออกแบบให้ทันสมัยมากขึ้น มีการประยุกต์ลวดลายใหม่ ๆ ให้เป็นสินค้าที่น่าสนใจ มีความสวยงาม และเป็นตัวอย่างของสินค้า BCG ที่คำนึงถึงสิ่งแวดล้อมจนเป็นสินค้าอัตลักษณ์ที่โดดเด่น และเป็นที่ต้องการของตลาด พร้อมทั้งขอบคุณทุกภาคส่วนที่ได้ร่วมมือกันพัฒนาสินค้า OTOP ให้มีความสวยงาม มีมาตรฐาน เพื่อกระตุ้นเศรษฐกิจภาพรวมของประเทศให้เข้มแข็งยิ่งขึ้น
นายสุทธิพงษ์ จุลเจริญ ปลัดกระทรวงมหาดไทย กล่าวว่า สำหรับงานครั้งนี้ จัดขึ้นภายใต้แนวคิด "ผ้าทอไทย สายใยแห่งพระเมตตา สร้างอาชีพปวงประชาอย่างยั่งยืน" เพื่อเฉลิมพระเกียรติสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ที่มีต่อการอนุรักษ์และสืบสานภูมิปัญญาของคนไทย รวมทั้งเพื่อประชาสัมพันธ์การดำเนินงานโครงการหนึ่งตำบล หนึ่งผลิตภัณฑ์ ที่ถือเป็นโครงการสำคัญที่สามารถช่วยกระจายรายได้ให้กับเศรษฐกิจชุมชนฐานรากให้มีความเข้มแข็ง ซึ่งในการจัดงานฯ ได้คัดสรรสินค้า OTOP ที่หลากหลายจากผู้ประกอบการกว่า 1,500 ราย/กลุ่ม มาจัดแสดงและจำหน่าย อาทิ การจัดแสดงและจำหน่ายสินค้าและผลิตภัณฑ์จากมูลนิธิส่งเสริมศิลปาชีพฯ โซนศิลปิน OTOP โซนผ้าไทยใส่ให้สนุก โซน First Lady และโซนหมู่บ้านคนรักษ์ช้าง สนับสนุนโครงการพัชรสุธาคชานุรักษ์
"ภายในงานยังได้ร่วมเผยแพร่พระอัจฉริยภาพของสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา ด้านการออกแบบเครื่องแต่งกายและสิ่งทอ ด้วยทรงมีพระปณิธานที่มุ่งมั่นในการสืบสาน รักษา และต่อยอด พระราชดำริของสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ซึ่งปีนี้จัดแสดงผ้าไทยจาก 3 โมเดล ได้แก่ ดอนกอยโมเดล นาหว้าโมเดล และบาติกโมเดล ซึ่งมีส่วนสำคัญในการช่วยสร้างงาน สร้างอาชีพ สร้างรายได้ ให้ชุมชน ควบคู่กับการพัฒนาแฟชั่นที่ยั่งยืน" นายสุทธิพงษ์ฯ กล่าวเน้นย้ำ
นายอรรษิษฐ์ สัมพันธรัตน์ อธิบดีกรมการพัฒนาชุมชน กล่าวว่า ในงาน "ศิลปาชีพประทีปไทย OTOP หลอมดวงใจด้วยพระบารมี" ปี 2566 ยังมีการจัดนิทรรศการจากหน่วยงานภาคี การจำหน่ายสินค้า OTOP 5 ประเภท OTOP ชวนชิม โซนบริการ Health & Spa ตลอดจนกิจกรรมความบันเทิงและการแสดง เช่น การแสดงมินิคอนเสิร์ต จากศิลปินชื่อดัง อาทิ ตั๊กแตน ชลลดา ก้อง สหรัฐ มีนตรา อินทิรา เต๋า ภูศิลป์ เป็นต้น และมีกิจกรรมส่งเสริมการขาย อาทิ กิจกรรมจับสลากมอบรางวัลผู้โชคดีภายในงานทุกวัน เพียงซื้อสินค้าครบ 500 บาท รับคูปองลุ้นรับ Gift Voucher มูลค่า 2,000 บาท 30 รางวัล/วัน และวันสุดท้ายลุ้นรับสร้อยคอทองคำ หนัก 1 บาท 11 รางวัล และสร้อยคอทองคำ หนัก 5 บาท อีก 1 รางวัล อีกด้วย

ที่มา : https://www.thaigov.go.th/news/contents/details/71089