รัฐบาลไทย-ข่าวทำเนียบรัฐบาล-รองปลัดเกษตรฯ ประชุมคณะอนุกรรมการส่งเสริมคุณธรรม กระทรวงเกษตรและสหกรณ์ ครั้งที่ 2/2566


วันอังคารที่ 8 สิงหาคม 2566
รองปลัดเกษตรฯ ประชุมคณะอนุกรรมการส่งเสริมคุณธรรม กระทรวงเกษตรและสหกรณ์ ครั้งที่ 2/2566
ประชุมคณะอนุกรรมการส่งเสริมคุณธรรม กระทรวงเกษตรและสหกรณ์
นายพีรพันธ์ คอทอง รองปลัดกระทรวงเกษตรและสหกรณ์ เปิดเผยภายหลังเป็นประธานการประชุมคณะอนุกรรมการส่งเสริมคุณธรรม กระทรวงเกษตรและสหกรณ์ ครั้งที่ 2/2566 ณ ห้องประชุมกระทรวงเกษตรและสหกรณ์ 134 ว่าที่ประชุมรับทราบผลการดำเนินการตามแผนปฏิบัติการส่งเสริมคุณธรรมกระทรวงเกษตรและสหกรณ์ ประจำปีงบประมาณ พ.ศ.2566 รอบ 6 เดือน ได้มีการแจ้งแผนปฏิบัติการด้านการส่งเสริมคุณธรรม กระทรวงเกษตรและสหกรณ์ ระยะที่ 2 (พ.ศ. 2566 – 2570) และแผนปฏิบัติการส่งเสริมคุณธรรม กระทรวงเกษตรและสหกรณ์ ประจำปีงบประมาณ พ.ศ. 2566 ให้หน่วยงานในสังกัดกระทรวงเกษตรและสหกรณ์ทราบ และใช้เป็นแนวทางในการดำเนินงาน โดยขอให้หน่วยงานรายงานผลการดำเนินงานตามแผนปฏิบัติการด้านการส่งเสริมคุณธรรม กระทรวงเกษตรและสหกรณ์ ประจำปีงบประมาณ พ.ศ. 2566 ในส่วนที่หน่วยงานรับผิดชอบ โดยส่งข้อมูลมายังศูนย์ปฏิบัติการต่อต้าน การทุจริต กระทรวงเกษตรและสหกรณ์
นอกจากนี้ที่ประชุมได้มีมติเห็นชอบรับรองรายงานผลการประเมินองค์กรคุณธรรม ประจำปีงบประมาณ พ.ศ. 2566 ของหน่วยงานในสังกัดกระทรวงเกษตรและสหกรณ์ เป็นผลสืบเนื่องมาตากคราวประชุมครั้งที่ 3/2565 เมื่อวันที่ 28 ธันวาคม 2565 คณะกรรมการส่งเสริมคุณธรรมแห่งชาติ มีมติเห็นชอบเกณฑ์และแนวทางการประเมินชุมชน องค์กร อำเภอ และจังหวัดคุณธรรม ประจำปีงบประมาณ พ.ศ. 2566 โดยเกณฑ์การประเมินคุณธรรม ประกอบด้วย 3 ระดับ ได้แก่ ระดับส่งเสริมคุณธรรม ระดับพัฒนาคุณธรรม และระดับคุณธรรมต้นแบบ โดยมีตัวชี้วัด 9 ข้อ รายละเอียด ดังนี้ 1) องค์กรมีการประกาศเจตนารมณ์ร่วมกันที่จะขับเคลื่อนองค์กรให้เป็นองค์กรคุณธรรม โดยยึดมั่นในหลักธรรมทางศาสนา หลักปรัชญาของเศรษฐกิจพอเพียง วิถีวัฒนธรรมไทย และคุณธรรม 5 ประการ พอเพียง วินัย สุจริต จิตอาสา กตัญญู 2) องค์กรมีการกำหนดเป้าหมาย จาก “ปัญหาที่อยากแก้” และ“ความดีที่อยากทำ” ที่สอดคล้องกับหลักธรรมทางศาสนา หลักปรัชญาของเศรษฐกิจพอเพียง วิถีวัฒนธรรมไทย และคุณธรรม 5 ประการ พอเพียง วินัย สุจริต จิตอาสา กตัญญู 3) องค์กรมีการจัดทำแผนการดำเนินงานตามเป้าหมายที่กำหนดไว้อย่างมีส่วนร่วมของบุคลากร เพื่อการพัฒนาองค์กร 4) องค์กรมีผลสำเร็จของการดำเนินงานตามเป้าหมายของแผนการดำเนินงาน 5) องค์กรมีการประเมินผลหรือรายงานผลการดำเนินงาน มีการปรับปรุงหรือพัฒนา มีการทบทวนหรือถอดบทเรียน เพื่อให้การดำเนินงานมีผลสำเร็จ เพิ่มมากขึ้น 6) องค์กรมีการยกย่อง เชิดชู บุคลากรและหน่วยงาน ที่มีคุณธรรมหรือทำความดีจนเป็นแบบอย่าง 7) องค์กรมีผลสำเร็จของการดำเนินงานตามเป้าหมายของแผนการดำเนินงานเพิ่มมาก องค์กรมีบรรยากาศหรือสภาพแวดล้อมที่เอื้อต่อการส่งเสริมคุณธรรม และบุคลากรมีพฤติกรรมที่เปลี่ยนแปลงในทางที่ดีขึ้น 8) องค์กรมีการรวบรวมองค์ความรู้หรือผลสำเร็จการดำเนินกิจกรรมตามแผนการดำเนินงาน โดยจัดทำเป็นเอกสารและจัดทำสื่อในรูปแบบต่าง ๆ และ 9) องค์กรมีขีดความสามารถในการเผยแพร่เอกสารองค์ความรู้หรือผลสำเร็จการดำเนินกิจกรรม และมีความพร้อมเป็นแหล่งเรียนรู้ให้กับองค์กรอื่น ๆ ได้ ในขณะเดียวกันได้พิจารณาให้ความเห็นชอบผลการคัดเลือกองค์กรคุณธรรมต้นแบบโดดเด่น ของกระทรวงเกษตรและสหกรณ์ จำนวน 1 หน่วยงาน เพื่อนำผลการคัดเลือกองค์กรคุณธรรมต้นแบบโดดเด่นดังกล่าวส่งให้กรมการศาสนา ต่อไป

ที่มา : https://www.thaigov.go.th/news/contents/details/71080