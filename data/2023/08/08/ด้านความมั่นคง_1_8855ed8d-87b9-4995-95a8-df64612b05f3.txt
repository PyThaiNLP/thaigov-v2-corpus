รัฐบาลไทย-ข่าวทำเนียบรัฐบาล-พิธีมอบรางวัลโครงการ “การสร้างสรรค์งานเป็นภาพ Infographic Design”


วันอังคารที่ 8 สิงหาคม 2566
พิธีมอบรางวัลโครงการ “การสร้างสรรค์งานเป็นภาพ Infographic Design”
วันจันทร์ที่ 7 สิงหาคม 2566 เวลา 13.30 น. พลอากาศเอก ธนศักดิ์ เมตะนันท์ รองปลัดกระทรวงกลาโหม เป็นประธานในพิธีมอบรางวัลให้กับผู้ชนะการประกวดโครงการ “การสร้างสรรค์งานเป็นภาพ Infographic Design”
หัวข้อ สำนึกในพระมหากรุณาธิคุณและถวายความจงรักภักดีเทิดทูนสถาบันพระมหากษัตริย์ ประจำปีงบประมาณ พุทธศักราช 2566 ณ ห้องสุรศักดิ์มนตรี ในศาลาว่าการกลาโหม
ทั้งนี้ โครงการ “การประกวดการสร้างสรรค์งานเป็นภาพ Infographic Design” ได้น้อมนำพระราชกรณียกิจของพระบาทสมเด็จพระวชิรเกล้าเจ้าอยู่หัว มาเป็นหัวข้อในการสร้างสรรค์งานในลักษณะ Infographic Design เพื่อให้หน่วยขึ้นตรงสำนักงานปลัดกระทรวงกลาโหม ประชาชนทั่วไป และเยาวชนได้มีส่วนร่วมในการสร้างสรรค์สื่อ เพื่อพัฒนาสังคม สร้างสรรค์สื่อที่มุ่งเน้นรักษาความมั่นคงของชาติ ซึ่งในโครงการมีการให้ความรู้ความเข้าใจแก่เยาวชนและประชาชนในสังคมด้วยการสอดแทรกโครงการในพระราชกรณียกิจ อีกทั้งยังได้รับทราบมุมมอง จินตนาการ และแนวความคิดอันหลากหลายจากกลุ่มเป้าหมาย
สำหรับโครงการดังกล่าวจะดำเนินการต่อยอดและขยายผลไปยังกลุ่มเป้าหมายให้มากยิ่งขึ้นในการที่จะสร้างความร่วมมือกับเยาวชนและประชาชนทั่วไป รวมทั้งภาคีเครือข่ายในการปลูกจิตสำนึกและร่วมกันเผยแพร่พระเกียรติคุณพระอัจฉริยภาพตลอดจนพระราชกรณียกิจที่สำคัญ ๆ ของพระบาทสมเด็จพระเจ้าอยู่หัวอย่างต่อเนื่องต่อไป

ที่มา : https://www.thaigov.go.th/news/contents/details/71076