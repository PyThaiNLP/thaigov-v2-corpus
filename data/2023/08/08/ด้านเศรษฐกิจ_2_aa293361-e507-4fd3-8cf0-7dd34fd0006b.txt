รัฐบาลไทย-ข่าวทำเนียบรัฐบาล-สรรพสามิตย้ำยกระดับเดินหน้าการปราบปรามผู้กระทำผิดกฎหมายสรรพสามิตทั่วประเทศ พบในเดือนกรกฎาคม สุรามีจำนวนคดีสูงสุด รองลงมาคือยาสูบ


วันอังคารที่ 8 สิงหาคม 2566
08/08/2566
พิมพ์
สรรพสามิตย้ำยกระดับเดินหน้าการปราบปรามผู้กระทำผิดกฎหมายสรรพสามิตทั่วประเทศ พบในเดือนกรกฎาคม สุรามีจำนวนคดีสูงสุด รองลงมาคือยาสูบ
ผลการปราบปรามผู้กระทำผิดกฎหมายสรรพสามิต ในปีงบประมาณ 2566 พบการกระทำผิด 1,812 คดี คิดเป็นเงินค่าปรับ 38.84 ล้านบาท สถิติสูงสุดคือ สุรา รองลงมาคือ ยาสูบ
กรมสรรพสามิตเปิดเผยผลการปราบปรามผู้กระทำผิดกฎหมายสรรพสามิต ในปีงบประมาณ 2566 พบการกระทำผิด 1,812 คดี คิดเป็นเงินค่าปรับ 38.84 ล้านบาท สถิติสูงสุดคือ สุรา รองลงมาคือ ยาสูบ ย้ำชัดพร้อมเดินหน้ายกระดับการปราบปรามเพื่อความชอบธรรมกับผู้สุจริตและดูแลความปลอดภัยด้านสุขภาพให้พี่น้องประชาชน
นายเกรียงไกร พัฒนาภรณ์ รองอธิบดีกรมสรรพสามิต ในฐานะโฆษกกรมสรรพสามิต เปิดเผยผลการปราบปรามผู้กระทำผิดกฎหมายสรรพสามิตทั่วประเทศ ผ่านช่องทางต่าง ๆ รวมถึงจากการยกระดับการดำเนินงานของศูนย์ปราบปรามสินค้าออนไลน์นั้น พบว่าเดือนกรกฎาคม 2566 มีการกระทำผิด จำนวน 1,812 คดี คิดเป็นเงินค่าปรับ 38.84 ล้านบาท โดยแยกเป็น
1. สุรา จำนวน 870 คดี  ค่าปรับ 8.56 ล้านบาท จำนวนของกลาง 13,664.513 ลิตร
2. ยาสูบ จำนวน 641 คดี ค่าปรับ 18.37 ล้านบาท จำนวนของกลาง 154,305 ซอง
3. ไพ่ จำนวน 18 คดี ค่าปรับ 0.45 ล้านบาท จำนวนของกลาง 2,257 สำรับ
4. น้ำมันและผลิตภัณฑ์น้ำมัน จำนวน 164 คดี ค่าปรับ 6.64 ล้านบาท จำนวนของกลาง 704,982 ลิตร
5. น้ำหอม จำนวน 7 คดี ค่าปรับ 0.56 ล้านบาท จำนวนของกลาง 1,766 ขวด
6. รถจักรยานยนต์ จำนวน 68 คดี ค่าปรับ จำนวน 1.60 ล้านบาท จำนวน 77 คัน
7. สินค้าอื่น ๆ จำนวน 44 คดี ค่าปรับ 2.66 ล้านบาท
นายเกรียงไกรฯ กล่าวเพิ่มเติมว่า“กรมสรรพสามิตได้ให้ความสำคัญในการปราบปรามและจับกุมผู้กระทำความผิดตาม พ.ร. บ.ภาษีสรรพสามิต 2560 อย่างเคร่งครัด โดยยกระดับการปราบปรามสินค้าเถื่อน ในทุกช่องทาง ทั้งการเปิดศูนย์ปราบปรามออนไลน์ และบูรณาการร่วมกันกับหน่วยงานภายนอก ซึ่งสินค้าเหล่านี้หากเล็ดลอดไปได้จะสร้างความเสียหายเป็นอย่างมาก ทั้งในเรื่องของความชอบธรรมต่อผู้ประกอบการที่เสียภาษีโดยสุจริต รวมถึงการดูแลความปลอดภัยด้านสุขภาพของพี่น้องประชาชนชาวไทยจากการได้รับสินค้าปลอมแปลงที่อาจเกิดปัญหาหรือส่งผลต่อสุขภาพของพี่น้องประชาชน”
นอกจากนี้ นายเกรียงไกรฯ กล่าวว่า “หากพี่น้องประชาชนทราบเบาะแสการกระทำความผิดเกี่ยวกับสินค้าที่ต้องเสียภาษีสรรพสามิต สามารถแจ้งได้ที่กรมสรรพสามิต หรือสำนักงานสรรพสามิตพื้นที่ทุกแห่งทั่วประเทศ หรือสายด่วน 1713 ได้ตลอด 24 ชั่วโมง หรืออีเมล excise_hotline@excise.go.th โดยกรมสรรพสามิต จะไม่เปิดเผยข้อมูลผู้แจ้งเบาะแส”

ที่มา : https://www.thaigov.go.th/news/contents/details/71050