รัฐบาลไทย-ข่าวทำเนียบรัฐบาล-การรถไฟแห่งประเทศไทย ชวนสัมผัสประสบการณ์ท่องเที่ยวกับขบวนรถไฟ KIHA 183


วันอังคารที่ 8 สิงหาคม 2566
การรถไฟแห่งประเทศไทย ชวนสัมผัสประสบการณ์ท่องเที่ยวกับขบวนรถไฟ KIHA 183
พร้อมร่วมทำกิจกรรมเพื่อสังคมช่วยเหลือเด็กและเยาวชน ตลอดเดือนกันยายน
การรถไฟแห่งประเทศไทย (รฟท.) เปิดโปรแกรมท่องเที่ยวสุดพิเศษกับขบวนรถไฟ KIHA 183 เที่ยวกันทั้งทีต้องดีต่อใจ ชวนเที่ยว พร้อมแบ่งปันรอยยิ้มให้กับน้อง ๆ ที่ขาดโอกาส ภายใต้ คอนเซ็ปต์ : นั่งรถไฟอิ่มบุญ ปันรอยยิ้มให้น้อง แบบไปเช้าเย็นกลับ ทุกวันเสาร์และอาทิตย์ ในราคา 1,499 บาท
นายเอกรัช ศรีอาระยันพงษ์ หัวหน้าสำนักงานผู้ว่าการ รฟท. กล่าวว่า ตามนโยบายของ นายนิรุฒ มณีพันธ์ ผู้ว่าการรถไฟฯ ให้ รฟท. บูรณาการความร่วมมือกับหน่วยงานพันธมิตร ภาครัฐ ภาคเอกชน จังหวัดต่าง ๆ เพื่อเข้าไปมีส่วนร่วมสนับสนุนและส่งเสริมการท่องเที่ยวภายในประเทศ โดยจัดโปรแกรมท่องเที่ยวสุดพิเศษกับขบวนรถไฟ KIHA 183 ต่อเนื่องตลอดทั้งปี ทั้งแบบไปเช้ากลับเย็น และแบบพักค้างคืน โดยแต่ละเดือนจัดโปรแกรมการท่องเที่ยวหลากหลายสไตล์ ตอบสนองความต้องการของนักท่องเที่ยวทุกกลุ่ม เพื่อเปิดประสบการณ์ให้นักเดินทางได้สัมผัสการท่องเที่ยวทางรถไฟ ซึ่งแต่ละทริปได้รับกระแสตอบรับจากนักท่องเที่ยวเป็นอย่างดี ซึ่งล่าสุด โปรแกรมท่องเที่ยวพิรุณโปรยปราย เที่ยวสบายๆ กลางสายฝน ในเดือนสิงหาคมที่ผ่านมาทุกทริปถูกจองล่วงหน้าจนเต็มทุกที่นั่งแล้ว
สำหรับโปรแกรมท่องเที่ยวของเดือนกันยายน เป็นกิจกรรมที่นอกจากจะได้ท่องเที่ยวตามสถานที่ต่างๆแล้ว ยังจะได้ร่วมทำกิจกรรมเพื่อสังคมช่วยเหลือเด็กและเยาวชนที่ขาดโอกาส โดยสามารถนำสิ่งของเครื่องใช้ที่จำเป็นหรืออุปกรณ์การศึกษานำมาร่วมบริจาค ตามสถานที่ต่างๆ ดังนี้
• วันที่ 2 และ 3 กันยายน 2566 (ไปเช้ากลับเย็น) โปรแกรม “เที่ยวลพบุรี อิ่มบุญ ปันรอยยิ้ม @ วัดพระบาทน้ำพุ” พาเที่ยววัดไหว้พระวัดญาณเสนเมืองลพบุรี เที่ยว “วัลลภาฟาร์ม” สัมผัสบรรยากาศทุ่งนาเขียวขจี และร่วมกิจกรรมแบ่งปันรอยยิ้มให้กับเด็กและผู้สูงอายุ ที่วัดพระบาทน้ำพุ จังหวัดลพบุรี
• วันที่ 9 และ 10 กันยายน 2566 (ไปเช้ากลับเย็น) โปรแกรม “ทริปอิ่มบุญ ปันรอยยิ้มให้น้อง @ นครปฐม เมืองส้มโอหวาน แวะนมัสการพระร่วงโรจน์ฤทธิ์ และองค์พระปฐมเจดีย์ เที่ยวตลาดน้ำดอนหวาย ล่องเรือชมทิวทัศน์สองฝั่งแม่น้ำนครชัยศรี ไหว้หลวงพ่อวัดไร่ขิง และร่วมกิจกรรมแบ่งปันรอยยิ้มให้น้อง ๆ โรงเรียนโสตศึกษา จังหวัดนครปฐม
• วันที่ 16 และ 17 กันยายน 2566 (ไปเช้ากลับเย็น) โปรแกรม “ทริปอิ่มบุญ ปันรอยยิ้มให้น้อง @ราชบุรี เที่ยวเมืองโอ่งมังกร สัมผัสสะพานขึงสำหรับรถไฟแห่งแรกของประเทศไทย กิจกรรมเพ้นต์โอ่ง ล่องเรือตลาดน้ำดำเนินสะดวก และร่วมกิจกรรม “แบ่งปันรอยยิ้มให้น้อง น้องอิ่มท้อง คุณอิ่มบุญ” ที่วัดห้วยหมู ศูนย์สาธารณสงเคราะห์เด็กพิเศษ จังหวัดราชบุรี
• วันที่ 23 และ 24 กันยายน 2566 (ไปเช้ากลับเย็น) โปรแกรม “ทริปอิ่มบุญ ปันรอยยิ้มให้น้อง @ฉะเชิงเทรา ชมทิวทัศน์กลางสะพานข้ามแม่น้ำบางปะกงแลนด์มาร์กแห่งใหม่ของเมืองฉะเชิงเทรา สักการะหลวงพ่อโสธร พระคู่บ้านคู่เมืองที่วัดโสธรวรารามวรวิหาร เยี่ยมชมวัดปิตุลาธิราชรังสฤษฎิ์ แวะ ชิม ช็อป สินค้ายุค Y2K ที่ตลาดบ้านใหม่ ตลาด 100 ปี แวะ Coco cowboy สวนมะพร้าวน้ำหอมแห่งเมืองแปดริ้ว และร่วมกิจกรรมแบ่งปันรอยยิ้มให้น้องเยาวชนในจังหวัดฉะเชิงเทรา
• วันที่ 30 กันยายน 66 (ไปเช้ากลับเย็น) โปรแกรม “ทริปอิ่มบุญ ปันรอยยิ้มให้น้อง @เพชรบุรี เมืองขนมหวาน เที่ยวชมวังบ้านปืน กราบขอพรหลวงพ่อทอง วัดเขาตะเครา 1 ในตำนานพระ 5 พี่น้อง ชมภูมิปัญญาแพทย์แผนไทยที่บ้านหมอชอน พวงมาลัย และร่วมกิจกรรมแบ่งปันรอยยิ้มให้น้องที่โรงเรียนธรรมิกวิทยา โรงเรียนสอนคนตาบอดพิการซ้ำซ้อน อำเภอชะอำ จังหวัดเพชรบุรี
นายเอกรัชฯ กล่าวเพิ่มเติมว่า รฟท. ขอขอบคุณนักท่องเที่ยว ที่ให้ความไว้วางใจในการเดินทางด้วยขบวนรถไฟ KIHA 183 เรายังคงเดินหน้าจัดโปรแกรมท่องเที่ยวหลากหลายรูปแบบ เพื่อให้นักท่องเที่ยวได้เปิดประสบการณ์กับเส้นทางใหม่ๆ ก่อให้เกิดการสร้างงาน สร้างอาชีพ กระจายรายได้สู่ท้องถิ่น และสร้างความเข้มแข็งให้กับเศรษฐกิจฐานรากอย่างยั่งยืน และสำหรับทุกทริปที่เดินทาง นักท่องเที่ยวทุกท่านจะได้รับบริการอาหารเช้าสไตล์ญี่ปุ่น พร้อมเครื่องดื่ม และอาหารกลางวัน ตลอดจนรับของที่ระลึกสุดพิเศษจาก รฟท. พร้อมกับมีมัคคุเทศก์บรรยาย และเจ้าหน้าที่ รฟท. ให้บริการอำนวยความสะดวกตลอดการเดินทาง
ท่านที่สนใจต้องการเปิดประสบการณ์นั่งรถไฟ KIHA 183 ซึ่งมีจำนวนจำกัด 200 ที่นั่งต่อทริปเท่านั้น สามารถติดต่อซื้อตั๋วโดยสารล่วงหน้าก่อนวันเดินทางได้ไม่เกิน 30 วัน ได้ที่สถานีรถไฟทุกแห่ง หรือ ผ่านระบบ D-Ticket หรือสอบถามข้อมูลเพิ่มเติมที่ศูนย์บริการลูกค้าสัมพันธ์ หมายเลขโทรศัพท์ 1690 ตลอด 24 ชั่วโมง หรือ เฟซบุ๊กแฟนเพจ ทีมพีอาร์การรถไฟแห่งประเทศไทย

ที่มา : https://www.thaigov.go.th/news/contents/details/71052