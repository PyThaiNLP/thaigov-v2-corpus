รัฐบาลไทย-ข่าวทำเนียบรัฐบาล-ติดตามการบริหารจัดการโรคใบด่างมันสำปะหลังมุ่งเน้นการใช้พันธุ์มันสำปะหลังสะอาดทนทานโรค


วันอังคารที่ 8 สิงหาคม 2566
ติดตามการบริหารจัดการโรคใบด่างมันสำปะหลังมุ่งเน้นการใช้พันธุ์มันสำปะหลังสะอาดทนทานโรค
รองปลัดเกษตรฯ ติดตามการบริหารจัดการโรคใบด่างมันสำปะหลังมุ่งเน้นการใช้พันธุ์มันสำปะหลังสะอาดทนทานโรค
นายอภัยสุทธิสังข์ รองปลัดกระทรวงเกษตรและสหกรณ์เป็นประธานการประชุมคณะอนุกรรมการบริหารจัดการโรคใบด่างมันสำปะหลัง ครั้งที่ 3/2566ณ ห้องประชุมกระทรวงเกษตรและสหกรณ์เพื่อรับทราบสถานการณ์การระบาดของโรคใบด่างมันสำปะหลังและเพื่อติดตามความก้าวหน้าโครงการประกันภัยมันสำปะหลังและความก้าวหน้าการจัดทำคู่มือบริหารจัดการโรคใบด่างมันสำปะหลังจำนวน 3,000 เล่มแล้วจึงจัดสรรให้กับเกษตรกรต่อไป
ทั้งนี้ ที่ประชุมได้พิจารณาการดำเนินการเพื่อลดผลกระทบจากโรคใบด่างมันสำปะหลังมุ่งเน้นการใช้พันธุ์มันสำปะหลังสะอาดทนทานโรคและการเพิ่มผลผลิตต่อไร่เพื่อชดเชยผลผลิตที่ลดลงจากการระบาดของโรคใบด่างโดยมีแนวทางการดำเนินงานเพื่อลดผลกระทบจากโรคใบด่างมันสำปะหลังดังนี้
1) การจัดหาแหล่งพันธุ์มันสำปะหลังสะอาด เพื่อเตรียมสำหรับฤดูการปลูกถัดไป 2) การเพิ่มประสิทธิภาพการผลิตมันสำปะหลังด้วยระบบน้ำหยด
นอกจากนี้ ที่ประชุมได้พิจารณาเกณฑ์การคัดเลือกแหล่งพันธุ์มันสำปะหลังสะอาดตามประชุมคณะอนุกรรมการบริหารจัดการโรคใบด่างมันสำปะหลังครั้งที่ 4/2564 เมื่อวันที่ 2 สิงหาคม 2564 ประกอบด้วย 1) พื้นที่สีเขียว คือ พื้นที่ที่ห่างจากพื้นที่ระบาดหรือเคยพบการระบาดของโรคใบด่างมากกว่า 10 กิโลเมตร สำรวจอย่างน้อย 2 ครั้ง คือ สัปดาห์ที่ 4 และ 2 สัปดาห์ ก่อนเก็บทำพันธุ์ 2) พื้นที่สีเหลือง คือ พื้นที่ที่ห่างจากพื้นที่ระบาดหรือเคยพบการระบาดของโรคใบด่างตั้งแต่ 3 – 10 กิโลเมตร สำรวจอย่างน้อย 3 ครั้ง คือ สัปดาห์ที่ 4,2 และ 1 สัปดาห์ ก่อนเก็บทำพันธุ์ และ 3) พื้นที่สีแดง คือ พื้นที่ที่ห่างจากพื้นที่ระบาดหรือเคยพบการระบาดของโรคใบด่างไม่เกิน 3 กิโลเมตร ไม่ควรนำท่อนพันธุ์บริเวณนี้มาทำพันธุ์ เพื่อทบทวนเกณฑ์การคัดเลือกแหล่งพันธุ์มันสำปะหลังสะอาดสำหรับการจัดทำเนื้อหาคู่มือการผลิตต้นพันธุ์มันสำปะหลังสะอาดและมีคุณภาพให้สอดคล้องกับหลักวิชาการและสถานการณ์ปัจจุบัน ต่อไป

ที่มา : https://www.thaigov.go.th/news/contents/details/71078