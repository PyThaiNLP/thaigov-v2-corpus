รัฐบาลไทย-ข่าวทำเนียบรัฐบาล-​นายกฯ ร่วมประชาสัมพันธ์กิจกรรมแคมเปญ “Gen Z มีดีให้อวด” รณรงค์ส่งเสริมการใช้ผ้าไทยและงานศิลปหัตถกรรมไทย เชิญชวนเยาวชนคนรุ่นใหม่ สวมใส่ผ้าไทยเพื่อแสดงพลังแห่ง Soft Power 


วันอังคารที่ 8 สิงหาคม 2566
08/08/2566
พิมพ์
​นายกฯ ร่วมประชาสัมพันธ์กิจกรรมแคมเปญ “Gen Z มีดีให้อวด” รณรงค์ส่งเสริมการใช้ผ้าไทยและงานศิลปหัตถกรรมไทย เชิญชวนเยาวชนคนรุ่นใหม่ สวมใส่ผ้าไทยเพื่อแสดงพลังแห่ง Soft Power
​นายกฯ ร่วมประชาสัมพันธ์กิจกรรมแคมเปญ “Gen Z มีดีให้อวด” รณรงค์ส่งเสริมการใช้ผ้าไทยและงานศิลปหัตถกรรมไทย เชิญชวนเยาวชนคนรุ่นใหม่ สวมใส่ผ้าไทยเพื่อแสดงพลังแห่ง Soft Power ด้านหัตถศิลป์ไทย
นางสาวไตรศุลี ไตรสรณกุล รองโฆษกประจำสำนักนายกรัฐมนตรี เปิดเผยว่า วันนี้ (8 สิงหาคม 2566) เวลา 09.00 น. ก่อนการประชุมคณะรัฐมนตรี ณ โถงกลาง ตึกสันติไมตรี ทำเนียบรัฐบาล นางสาวนฤดี ภู่รัตนรักษ์ ผู้อำนวยการสำนักวิจัยและพัฒนาผลิตภัณฑ์ศิลปหัตถกรรม รักษาการแทนผู้อำนวยการสถาบันส่งเสริมศิลปหัตถกรรมไทย และคณะผู้บริหาร เข้าพบ พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เพื่อประชาสัมพันธ์กิจกรรมแคมเปญ “Gen Z มีดีให้อวด” ร่วมรณรงค์ส่งเสริมการใช้ผ้าไทย และงานศิลปหัตถกรรมไทยในเยาวชนคนรุ่นใหม่ ให้เกิดเป็นเครือข่ายคนรักงานศิลปหัตถกรรมไทย “Friend of sacit”
รองโฆษกประจำสำนักนายกรัฐมนตรี กล่าวว่า นายกรัฐมนตรีมีความภาคภูมิใจในการเสริมสร้างความเป็นเอกลักษณ์ของการให้ความสำคัญในการสร้างวัฒนธรรมจากผ้าไทย รวมถึงการนำวัฒนธรรมของไทยไปใช้ให้เกิดความนิยมอย่างแพร่หลาย และชื่นชมในกิจกรรมของสถาบันส่งเสริมหัตถกรรม (องค์การมหาชน) หรือ sacit ที่เชิญชวนเยาวชนคนรุ่นใหม่สวมใส่ผ้าไทยเพื่อแสดงพลังแห่ง Soft Power ด้านหัตถศิลป์ไทย เพื่อเฉลิมพระเกียรติสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ภายใต้แคมเปญ “Gen Z มีดีให้อวด” ส่งต่อความภาคภูมิใจในความเป็นไทย นอกจากนี้ ยังเป็นการใช้เครื่องมือสื่อดิจิทัลในการสื่อสารและเชื่อมต่อกับคนรุ่นใหม่ โอกาสนี้ นายกรัฐมนตรียังได้ร่วมกิจกรรมโชว์การถ่ายวิดีโอด้วยเครื่อง Photo Booth 360 องศา และร่วมถ่ายภาพกับน้อง ๆ กลุ่ม Gen Z อีกด้วย
สำหรับกิจกรรมการจัดแคมเปญ “Gen Z มีดีให้อวด” เป็นการเชิญชวนวัยรุ่นให้ใส่ผ้าไทยผ่านการจัดกิจกรรมไปยังสถานศึกษาต่าง ๆ มีการ Workshop ทดลองทอผ้าด้วยกี่ทอผ้าขนาดเล็กเพื่อสร้างประสบการณ์ตรงในการทดลองทำงานหัตถกรรมไทย และได้เห็นถึงความวิริยอุตสาหะของผู้ทอผ้า รวมถึงเกิดความประทับใจในกระบวนการภูมิปัญญาผ้าทอไทย ที่มีความละเอียดประณีตและสวยงาม และเกิดความรักความภาคภูมิใจในความเป็นไทย

ที่มา : https://www.thaigov.go.th/news/contents/details/71056