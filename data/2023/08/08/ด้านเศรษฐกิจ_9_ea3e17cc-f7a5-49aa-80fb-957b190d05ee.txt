รัฐบาลไทย-ข่าวทำเนียบรัฐบาล-โอกาสการเปิดเส้นทางบินใหม่สู่ตลาดประเทศตุรกีและกลุ่มประเทศยุโรปตะวันออก ส่งเสริมการท่องเที่ยวไทย


วันอังคารที่ 8 สิงหาคม 2566
08/08/2566
พิมพ์
โอกาสการเปิดเส้นทางบินใหม่สู่ตลาดประเทศตุรกีและกลุ่มประเทศยุโรปตะวันออก ส่งเสริมการท่องเที่ยวไทย
จากการแถลงข่าวของบริษัท การบินไทย จํากัด (มหาชน) ที่มีการลงนามในบันทึกความเข้าใจ (Memorandum of Understanding: MOU) ระหว่างบริษัท การบินไทย จํากัด (มหาชน) และเตอร์กิชแอร์ไลน์ เพื่อเตรียมความพร้อมการทำธุรกิจแบบ Joint Venture ของทั้ง 2 สายการบิน
นายพรชัย ฐีระเวช ผู้อำนวยการสำนักงานเศรษฐกิจการคลัง เปิดเผยว่า จากการแถลงข่าวของบริษัท การบินไทย จํากัด (มหาชน) ที่มีการลงนามในบันทึกความเข้าใจ (Memorandum of Understanding: MOU) ระหว่างบริษัท การบินไทย จํากัด (มหาชน) และเตอร์กิชแอร์ไลน์ เพื่อเตรียมความพร้อมการทำธุรกิจแบบ Joint Venture ของทั้ง 2 สายการบิน รวมทั้ง บริษัท การบินไทย จํากัด (มหาชน) จะเริ่มให้บริการเที่ยวบินไปยังนครอิสตันบูลในเดือนธันวาคม 2566 ซึ่งจะช่วยเสริมความแข็งแกร่งให้กับบริษัท การบินไทย จํากัด (มหาชน) ในฐานะสายการบินที่เป็นประตูสู่ประเทศไทยในภูมิภาคเอเชียแปซิฟิกและออสเตรเลีย และจะเป็นการเปิดประตูไปสู่ประเทศตุรกี กลุ่มประเทศที่มีอาณาเขตติดกับตุรกี กลุ่มประเทศแอฟริกา และประเทศต่าง ๆ ในภูมิภาคยุโรปตะวันออก ทั้งนี้ เมื่อประกอบกับการประเมินทิศทางเศรษฐกิจไทยในปี 2566 ที่คาดว่าจะขยายตัวร้อยละ 3.5 โดยได้รับแรงสนับสนุนจากภาคการท่องเที่ยวที่ขยายตัวได้ต่อเนื่อง ภายใต้สมมติฐานเศรษฐกิจไทยในปี 2566 ว่า จะมีนักท่องเที่ยวชาวต่างประเทศเดินทางเข้ามาในประเทศไทยจำนวน 29.5 ล้านคน สร้างรายได้จากการท่องเที่ยวของนักท่องเที่ยวชาวต่างประเทศที่ 1.25 ล้านล้านบาท โดยในช่วงที่ผ่านมา ภาคการท่องเที่ยวของไทยยังพึ่งพาตลาดนักท่องเที่ยวจีนค่อนข้างมาก ซึ่งหากนักท่องเที่ยวจีนไม่ได้เดินทางมาประเทศไทยตามที่หลายฝ่ายคาดการณ์ไว้ อาจจะส่งผลกระทบต่อภาคการท่องเที่ยวไทยได้ จึงจำเป็นที่ภาคการท่องเที่ยวของไทยจะต้องเร่งหาตลาดใหม่และกระจายฐานนักท่องเที่ยวต่างชาติอย่างต่อเนื่อง
ดังนั้น การเปิดเส้นทางบินใหม่ของบริษัท การบินไทย จํากัด (มหาชน) ระหว่างกรุงเทพฯ และนครอิสตันบูล จะมีส่วนสำคัญที่จะส่งเสริมการท่องเที่ยว การค้าและการลงทุนของทั้งสองประเทศ รวมทั้งการกระจายฐานนักท่องเที่ยวต่างชาติ เนื่องจากนครอิสตันบูลตั้งอยู่ในจุดยุทธศาสตร์ที่ทำหน้าที่เป็นศูนย์กลางระหว่างเอเชียและยุโรป ซึ่งการเดินทางระหว่างกันของประชาชนทั้งสองประเทศมีความสะดวกเนื่องจากได้รับการยกเว้นการตรวจลงตรา ไม่ต้องขอวีซ่าเข้าประเทศ ถ้าพำนักอยู่ในประเทศนั้น ๆ ไม่เกิน 30 วัน อีกทั้งสนามบินของนครอิสตันบูลจะเป็นจุดเชื่อมต่อการเดินทางไปยังตลาดใหม่ ๆ ของประเทศที่มีอาณาเขตเชื่อมโยงกับตุรกี เช่น กรีซ จอร์เจีย บัลแกเรีย อาเซอร์ไบจาน กลุ่มประเทศในยุโรปตะวันออก และกลุ่มประเทศแอฟริกาอีกด้วย โดยความร่วมมือครั้งนี้จะเป็นการส่งเสริมการท่องเที่ยวระหว่างประเทศไทย และตุรกี (ประชากร 85 ล้านคน และมูลค่าทางเศรษฐกิจกว่า 906 พันล้านดอลลาร์สหรัฐฯ) ซึ่งในช่วง 6 เดือนแรกของปี 2566 (มกราคม-มิถุนายน 2566) มีนักท่องเที่ยวจากประเทศตุรกี กลุ่มประเทศที่มีชายแดนติดกับตุรกี กลุ่มประเทศยุโรปตะวันออก และกลุ่มประเทศแอฟริกาเดินทางเข้าประเทศไทยกว่า 1.04 ล้านคน ขยายตัวกว่าร้อยละ 711.62 จากช่วงเดียวกันของปีก่อน
ทั้งนี้ สำนักงานเศรษฐกิจการคลังมั่นใจว่า ภาคการท่องเที่ยวไทยจะยังคงมีทิศทางขยายตัวอย่างต่อเนื่องและเป็นแรงขับเคลื่อนที่สำคัญของเศรษฐกิจไทยในปีนี้ โดยจากการอันดับของสถาบันวิจัยด้านเศรษฐศาสตร์มาสเตอร์การ์ด (Mastercard Economics Institute) เปิดเผยว่าในปี 2566 ประเทศไทยติดอันดับ 1 ใน 10 ของจุดหมายปลายทาง
ยอดนิยมของเอเชียแปซิฟิกที่นักท่องเที่ยวต้องการมาเยือนและพักแรมมากที่สุด ซึ่งการเปิดเส้นทางบินใหม่ของบริษัท การบินไทย จํากัด (มหาชน) ระหว่างกรุงเทพและนครอิสตันบูล จึงนับเป็นโอกาสอันดีที่ประเทศไทยจะได้สร้างความเชื่อมโยงทางเศรษฐกิจกับประเทศตุรกีและประเทศอื่น ๆ ในกลุ่มยุโรปตะวันออก รวมทั้งประชาชนที่นับถือศาสนาอิสลามต่อไป
กองนโยบายเศรษฐกิจมหภาค สำนักงานเศรษฐกิจการคลัง
โทร. 0 2273 9020 ต่อ 3255

ที่มา : https://www.thaigov.go.th/news/contents/details/71074