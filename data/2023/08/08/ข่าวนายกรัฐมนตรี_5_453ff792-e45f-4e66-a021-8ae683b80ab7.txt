รัฐบาลไทย-ข่าวทำเนียบรัฐบาล-นายกฯ เชิญชวนเที่ยวงาน “ศิลปาชีพประทีปไทย OTOP ก้าวไกลด้วยพระบารมี” 12-20 ส.ค. 66 ณ อาคารชาเลนเจอร์ 1-3 อิมแพค เมืองทองธานี เชิญชวนประชาชนอุดหนุนผลิตภัณฑ์ผ้าไทย 


วันอังคารที่ 8 สิงหาคม 2566
08/08/2566
พิมพ์
นายกฯ เชิญชวนเที่ยวงาน “ศิลปาชีพประทีปไทย OTOP ก้าวไกลด้วยพระบารมี” 12-20 ส.ค. 66 ณ อาคารชาเลนเจอร์ 1-3 อิมแพค เมืองทองธานี เชิญชวนประชาชนอุดหนุนผลิตภัณฑ์ผ้าไทย
นายกฯ เชิญชวนเที่ยวงาน “ศิลปาชีพประทีปไทย OTOP ก้าวไกลด้วยพระบารมี” 12-20 ส.ค. 66 ณ อาคารชาเลนเจอร์ 1-3 อิมแพค เมืองทองธานี เชิญชวนประชาชนอุดหนุนผลิตภัณฑ์ผ้าไทย สินค้า OTOP เป็นของขวัญวันแม่
นางสาวไตรศุลี ไตรสรณกุล รองโฆษกประจำสำนักนายกรัฐมนตรี เปิดเผยว่า วันนี้ (8 สิงหาคม 2566) เวลา 09.40 น. ก่อนการประชุมคณะรัฐมนตรี ณ โถงกลาง ตึกสันติไมตรี ทำเนียบรัฐบาล พลเอก อนุพงษ์ เผ่าจินดา รัฐมนตรีว่าการกระทรวงมหาดไทย พร้อมด้วยนายสุทธิพงษ์ จุลเจริญ ปลัดกระทรวงมหาดไทย นายอรรษิษฐ์ สัมพันธรัตน์ อธิบดีกรมการพัฒนาชุมชน และเจ้าหน้าที่กรมการพัฒนาชุมชน เข้าพบ พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เพื่อประชาสัมพันธ์การจัดงาน “ศิลปาชีพประทีปไทย OTOP ก้าวไกลด้วยพระบารมี” ปี 2566 ซึ่งจะจัดขึ้นระหว่างวันที่ 12 - 20 สิงหาคม 2566 ณ อาคารชาเลนเจอร์ 1-3 อิมแพค เมืองทองธานี ภายใต้แนวคิด “ผ้าทอไทย สายใยแห่งพระเมตตา สร้างอาชีพปวงประชา อย่างยั่งยืน” เพื่อเฉลิมพระเกียรติสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง
นางสาวไตรศุลี กล่าวว่า นายกรัฐมนตรีได้เยี่ยมชมสินค้าและผลิตภัณฑ์ OTOP จากผู้ประกอบการ อาทิ กระเป๋าหนังใบฉำฉา หรือใบจามจุรี กระเป๋าหนังใบบัว และกระเป๋าหนังจากกาบกล้วย จากกลุ่มผลิตภัณฑ์ ศิรดา จ.ลำปาง กระเป๋ากาบกล้วย จากกลุ่มตานีสยาม จ.ราชบุรี ผืนผ้าปาเต๊ะ จากกลุ่มซาโลมาปาเต๊ะ และกลุ่มนินาปาเต๊ะ จังหวัดนราธิวาส ผลิตภัณฑ์ผ้าบาติก จากกลุ่มรายาบาติกและกลุ่ม บาติก เดอ นารา จ.ปัตตานี โดยนายกรัฐมนตรีกล่าวชื่นชมผลิตภัณฑ์ที่มีการออกแบบให้ทันสมัยมากขึ้น มีการประยุกต์ลวดลายใหม่ ๆ ให้เป็นสินค้าที่น่าสนใจ มีความสวยงาม และเป็นตัวอย่างของสินค้า BCG ที่คำนึงถึงสิ่งแวดล้อม จนเป็นสินค้าอัตลักษณ์ที่โดดเด่น และเป็นที่ต้องการของตลาด พร้อมแนะนำให้มีการพัฒนาต่อยอดให้ดีขึ้น เพื่อเผยแพร่ศิลปะ วัฒนธรรมความเป็นไทย และขยายตลาดไปสู่ต่างประเทศ ด้วยการนำวัสดุศิลปะที่เรามี ไปประยุกต์ให้เข้ากับการแต่งกายของต่างประเทศให้เกิดการผสมผสานเข้ากับบริบทของแต่ละประเทศ นายกรัฐมนตรียังได้ขอบคุณทุกภาคส่วนที่ร่วมมือกันพัฒนาสินค้า OTOP ให้มีความสวยงาม มีมาตรฐาน เพื่อกระตุ้นเศรษฐกิจภาพรวมของประเทศให้เข้มแข็งยิ่งขึ้น พร้อมกล่าวเชิญชวนประชาชนร่วมกันอุดหนุนผลิตภัณฑ์ผ้าไทย สินค้า OTOP เพื่อเป็นของขวัญเนื่องในวันแม่ปีนี้
“รัฐบาลขอเชิญชวนประชาชนเข้าร่วมงาน “ศิลปาชีพประทีปไทย OTOP ก้าวไกลด้วยพระบารมี” ปี 2566 ซึ่งจะจัดขึ้นระหว่างวันที่ 12 - 20 สิงหาคม 2566 ณ อาคารชาเลนเจอร์ 1-3 อิมแพค เมืองทองธานี โดยในงานได้คัดสรรสินค้า OTOP ที่หลากหลายจากผู้ประกอบการกว่า 2,000 ราย มาจัดแสดงและจำหน่าย อาทิ การจัดแสดงและจำหน่ายสินค้าและผลิตภัณฑ์จากมูลนิธิส่งเสริมศิลปาชีพฯ โซนศิลปิน OTOP โซนผ้าไทยใส่ให้สนุก โซน First Lady และโซนหมู่บ้านคนรักษ์ช้าง สนับสนุนโครงการพัชรสุธาคชานุรักษ์ นอกจากนี้ ภายในงานยังได้ร่วมเผยแพร่พระอัจฉริยภาพของสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา อีกด้วย” นางสาวไตรศุลี กล่าว

ที่มา : https://www.thaigov.go.th/news/contents/details/71060