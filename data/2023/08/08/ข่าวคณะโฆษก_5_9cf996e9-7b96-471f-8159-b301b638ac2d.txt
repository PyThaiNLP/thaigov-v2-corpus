รัฐบาลไทย-ข่าวทำเนียบรัฐบาล-ครม. อนุมัติร่างพระราชกฤษฎีกาให้มีการเลือกตั้งสมาชิกสภาผู้แทนราษฎร จังหวัดระยอง เขตเลือกตั้งที่ 3 แทนตำแหน่งที่ว่าง คาดมีการเลือกตั้งในวันที่ 10 ก.ย. 66


วันอังคารที่ 8 สิงหาคม 2566
08/08/2566
พิมพ์
ครม. อนุมัติร่างพระราชกฤษฎีกาให้มีการเลือกตั้งสมาชิกสภาผู้แทนราษฎร จังหวัดระยอง เขตเลือกตั้งที่ 3 แทนตำแหน่งที่ว่าง คาดมีการเลือกตั้งในวันที่ 10 ก.ย. 66
ครม. อนุมัติร่างพระราชกฤษฎีกาให้มีการเลือกตั้งสมาชิกสภาผู้แทนราษฎร จังหวัดระยอง เขตเลือกตั้งที่ 3 แทนตำแหน่งที่ว่าง คาดมีการเลือกตั้งในวันที่ 10 ก.ย. 66
น.ส.ไตรศุลี ไตรสรณกุล รองโฆษกประจำสำนักนายกรัฐมนตรี กล่าวว่า  ที่ประชุมคณะรัฐมนตรี(ครม.) วันที่ 8 ส.ค. 66  ได้อนุมัติร่างพระราชกฤษฎีกาให้มีการเลือกตั้งสมาชิกสภาผู้แทนราษฎร จังหวัดระยอง เขตเลือกตั้งที่ 3 แทนตำแหน่งที่ว่าง  พ.ศ....
โดยความจำเป็นในการออกพระราชกฤษฎีกาให้มีการเลือกตั้งฯ นี้ เนื่องด้วยนายนครชัย ขุนณรงค์ สมาชิกสภาผู้แทนราษฎร(ส.ส.) จังหวัดระยอง  เขตเลือกตั้งที่ 3 ได้มีหนังสือลาออกจากการเป็น ส.ส. ตั้งแต่วันที่ 3 ส.ค. 66 เป็นเหตุให้สมาชิกภาพสิ้นสุดลงตามรัฐธรรมนูญ มาตรา 101(3)
น.ส.ไตรศุลี กล่าวว่า ตามรัฐธรรมนูญมาตรา 105 วรรคหนึ่ง (1) ได้กำหนดให้ในกรณีที่ ส.ส.ที่มาจากการแบ่งเขตเลือกตั้งว่างลงเพราะเหตุอื่นใด นอกจากถึงคราวออกตามอายุของสภาผู้แทนราษฎรหรือเมื่อมีการยุบสภาผู้แทนราษฎร  ให้ดำเนินการตราพระราชกฤษฎีกาเพื่อจัดให้มีการเลือกตั้ง ส.ส. แทนตำแหน่งที่ว่างลงภายใน 45 วัน นับแต่วันที่ตำแหน่งนั้นว่างลง
ดังนั้น เพื่อให้การเลือกตั้ง ส.ส. จังหวัดระยอง เขตเลือกตั้งที่3 แทนตำแหน่งที่ว่างเป็นไปตามที่กฎหมายกำหนด คณะกรรมการการเลือกตั้ง (กกต.) จึงได้ยกร่าง พ.ร.ฎ. ให้มีการเลือกตั้งฯ และร่างแผนการจัดการเลือกตั้งขึ้นและเสนอต่อ ครม.
น.ส.ไตรศุลี กล่าวว่า  สำหรับร่างแผนการจัดการเลือกตั้ง ส.ส. จังหวัดระยอง เขตเลือกตั้งที่3 แทนตำแหน่งที่ว่างนั้น มีลำดับสำคัญ อาทิ วันที่ 14 ส.ค. 66 เป็นวันสุดท้ายที่คาดว่าพระราชกฤษฎีกาให้มีการเลือกตั้งฯ จะมีผลใช้บังคับ วันที่ 15 ส.ค. 66 : กกต. ประกาศกำหนดวันเลือกตั้ง กำหนดวันรับสมัครเลือกตั้ง และเป็นวันสุดท้ายในการประกาศกำหนดหน่วยเลือกตั้ง/ที่เลือกตั้ง และรายชื่อผู้มีสิทธิเลือกตั้ง, วันที่ 17-21 ส.ค. 66  เป็นวันรับสมัครสมาชิกสภาผู้แทนราษฎรจังหวัดระยอง เขตเลือกตั้งที่ 3
สำหรับวันที่คาดว่าเป็นวันเลือกตั้งฯ คือวันที่ 10 ก.ย. 66  ส่วนวันที่ 11-17 ก.ย. 66 เป็นวันแจ้งเหตุไม่อาจไปใช้สิทธิเลือกตั้ง

ที่มา : https://www.thaigov.go.th/news/contents/details/71066