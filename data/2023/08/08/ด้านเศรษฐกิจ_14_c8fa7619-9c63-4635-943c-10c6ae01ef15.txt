รัฐบาลไทย-ข่าวทำเนียบรัฐบาล-ปลัดฯ ณัฐพล นำทีม MIND เร่งเครื่องเกษตรอุตสาหกรรม ดัน OPOAI-C จับมือ 7-ELEVEN นำต้นตำรับขนมหวานเพื่อสุขภาพเมืองเพชร วิสาหกิจชุมชนขนมหวานบ้านห้วยโรง ขึ้นห้าง


วันอังคารที่ 8 สิงหาคม 2566
08/08/2566
พิมพ์
ปลัดฯ ณัฐพล นำทีม MIND เร่งเครื่องเกษตรอุตสาหกรรม ดัน OPOAI-C จับมือ 7-ELEVEN นำต้นตำรับขนมหวานเพื่อสุขภาพเมืองเพชร วิสาหกิจชุมชนขนมหวานบ้านห้วยโรง ขึ้นห้าง
ปลัดฯ ณัฐพล นำทีม MIND เร่งเครื่องเกษตรอุตสาหกรรม ดัน OPOAI-C จับมือ 7-ELEVEN นำต้นตำรับขนมหวานเพื่อสุขภาพเมืองเพชร วิสาหกิจชุมชนขนมหวานบ้านห้วยโรง ขึ้นห้าง
วันที่ 7 สิงหาคม 2566 เวลา 13.00 น. ดร.ณัฐพล รังสิตพล ปลัดกระทรวงอุตสาหกรรม ลงพื้นที่ตรวจเยี่ยมและให้คําแนะนําผู้ประกอบการ วิสาหกิจชุมชนขนมหวานบ้านห้วยโรง ขนมหม้อแกงแม่สมาน พร้อมด้วย นางสาวณัฏฐิญา เนตยสุภา รองปลัดกระทรวงอุตสาหกรรม (รปอ.) นายวิษณุ ทับเที่ยง หัวหน้าผู้ตรวจราชการกระทรวงอุตสาหกรรม (หน.ผตร.อก.) นายเดชา จาตุธนานันท์ ผู้ตรวจราชการกระทรวงอุตสาหกรรม (ผตร.อก.) นางสาวณิรดา วิสุทธิชาติธาดา ผู้ช่วยปลัดกระทรวงอุตสาหกรรม (ชปอ.) และคณะผู้บริหารกระทรวงอุตสาหกรรม โดยมี นางสมาน กลิ่นนาคธนากร ประธานกลุ่มขนมหม้อแกง แม่สมาน (ร้านเพชรสมาน) ให้การต้อนรับ ณ วิสาหกิจชุมชนขนมหวานบ้านห้วยโรง ตําบลเขาย้อย อําเภอเขาย้อย จังหวัดเพชรบุรี
โรงงานผลิตขนมหม้อแกง แม่สมาน ต้นตำรับขนมพื้นเมืองเพชรบุรี ของดี OTOP ระดับ 5 ดาว จังหวัดเพชรบุรี  ที่ขึ้นชื่อด้านความอร่อย สด สะอาดแล้วยังไร้สารกันบูดและเก็บรักษาได้ยาวนาน เป็นที่ชื่นชอบของคนไทยทั่วทุกภาค แม่สมาน เป็นโรงงานที่ผลิตและจำหน่ายขนมหวานพื้นเมืองเพชรบุรีทุกชนิดและรับผลิต OEM ด้วยมาตรฐานการผลิตอย่างถูกต้อง เป็นของฝากสำหรับนักท่องเที่ยว และได้รับการตอบรับอย่างดีทั้งจากลูกค้าในและต่างประเทศ
“กลุ่มขนมหวานพื้นเมืองแม่สมาน”  กลุ่มสตรีขนมหวานพื้นเมืองเพชรบุรี ได้รับการคัดเลือกเข้าร่วมโครงการ OPOAI - C ของกระทรวงอุตสาหกรรม ได้รับการพัฒนาทั้งในด้านผลิตภัณฑ์ที่สามารถยืดอายุได้นานขึ้นจนส่งออกต่างประเทศได้ มีการพัฒนาบรรจุภัณฑ์ที่สวยงาม ดึงดูดผู้พบเห็น รวมทั้งได้รับมาตรฐาน มผช. สร้างความน่าเชื่อถือให้กับผลิตภัณฑ์เป็นอย่างยิ่ง ทั้งนี้ จุดเริ่มต้นของแม่สมานมาจากการเป็นแม่ค้าหาบเร่ขายขนมเมื่อปี 2518 และด้วยความมุ่งมั่นทุ่มเทและพัฒนาขนมไทยมาอย่างต่อเนื่อง จนสามารถสร้างชื่อเสียงและความน่าเชื่อถือ โดยปัจจุบัน คุณแม่สมาน เป็นเจ้าของโรงงานผลิตขนมหวานและขนมหม้อแกง จำหน่ายขนมหม้อแกงเพื่อสุขภาพ ขนมหวานสูตรคนเป็นเบาหวานทานได้ ดีต่อสุขภาพ โดยใช้ส่วนผสมที่คนเป็นเบาหวานและคนรักสุขภาพสามารถรับประทานได้ พร้อมด้วยผลิตภัณฑ์ในกลุ่มขนมหวานพื้นเมืองแม่สมาน อาทิ ลูกอมกะทิ ขนมผิง นางเล็ค (ข้าวแต๋นน้ำแตงโม) ทองม้วน ในนาม "เพชรบ้านแจม" วางจำหน่ายใน 7-ELEVEN  นอกจากนี้ ยังเป็นประธานกลุ่มขนมหวานพื้นเมือง มีสมาชิกทั้งหมด 35 คน มีการลงหุ้น ๆ ละ 100 บาท ปันผลทุกสิ้นปี และมีอัตราโตขึ้นเรื่อย ๆ ทำให้สมาชิกกลุ่มมีรายได้และมีความเป็นอยู่ที่ดีขึ้นจนถึงปัจจุบัน
ต่อจากนั้น  ปลัดกระทรวงอุตสาหกรรม พร้อมคณะ ได้ตรวจเยี่ยมธนาคารพัฒนาวิสาหกิจขนาดกลางและขนาดย่อมแห่งประเทศไทย สาขาหัวหิน เพื่อรับฟังสรุปผลการดำเนินการตลอดช่วงครึ่งปีแรก โดยมีนายสมชาติ มาสังข์ ผู้จัดการเขต 23 (หัวหิน ประจวบคีรีขันธ์ เพชรบุรี) ให้การต้อนรับและรายงานผล ซึ่งผลการดำเนินการเป็นที่น่าพอใจ มี NPL เพียง 4.2% โดยกลุ่มลูกค้าส่วนใหญ่เป็นผู้ประกอบการซื้อมาขายไป และธุรกิจบริการ เช่น ที่พักอาศัย รับเหมาก่อสร้าง ทั้งนี้ คณะฯ ได้ให้คำแนะนำในด้านการส่งต่อลูกค้าที่ได้รับการพัฒนาจากกรมส่งเสริมอุตสาหกรรม รวมถึงการใช้ฐานข้อมูลจาก iSingle Form เพื่อวิเคราะห์ข้อมูลการประกอบการของ SME ซึ่งสามารถขยายฐานลูกค้าให้กับธนาคารมากขึ้นได้

ที่มา : https://www.thaigov.go.th/news/contents/details/71085