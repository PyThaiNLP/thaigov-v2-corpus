รัฐบาลไทย-ข่าวทำเนียบรัฐบาล-รองโฆษกรัฐบาล เผยนายกฯ มอบเสื้อผ้าไหมไทยแก่ ปธน.ฝรั่งเศส ต่อยอดความสำเร็จจาก APEC 2022 ผลักดันความร่วมมือด้านแฟชั่นไทยในฝรั่งเศส


วันอังคารที่ 22 สิงหาคม 2566
22/08/2566
พิมพ์
รองโฆษกรัฐบาล เผยนายกฯ มอบเสื้อผ้าไหมไทยแก่ ปธน.ฝรั่งเศส ต่อยอดความสำเร็จจาก APEC 2022 ผลักดันความร่วมมือด้านแฟชั่นไทยในฝรั่งเศส
รองโฆษกรัฐบาล เผยนายกฯ มอบเสื้อผ้าไหมไทยแก่ ปธน.ฝรั่งเศส ต่อยอดความสำเร็จจาก APEC 2022 ผลักดันความร่วมมือด้านแฟชั่นไทยในฝรั่งเศส
วันนี้ (22 สิงหาคม 2566) นางสาวรัชดา ธนาดิเรก รองโฆษกประจำสำนักนายกรัฐมนตรี เปิดเผยถึงผลสำเร็จที่ต่อยอดจากการที่รัฐบาลไทย เป็นเจ้าภาพการประชุมผู้นำเขตเศรษฐกิจเอเปค (APEC 2022) โดยพลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ได้สั่งการดูแลการจัดการประชุมฯ อย่างสมเกียรติประเทศไทย ซึ่งในโอกาสนี้ นายเอมานูว์แอล มาครง (H.E. Mr. Emmanuel Macron) ประธานาธิบดีฝรั่งเศส ซึ่งเดินทางมาร่วมการประชุมในฐานะแขกพิเศษ (Guest of the Chair) และชื่นชอบและประทับใจการนำเสนอการแสดงชุดผ้าไหมในช่วงงานเลี้ยงอาหารค่ำผู้นำเขตเศรษฐกิจเอเปค (AELM Gala Dinner)
รองโฆษกประจำสำนักนายกรัฐมนตรีเปิดเผยว่า นายกรัฐมนตรีจึงได้มอบเสื้อผ้าไหมไทย จำนวน 2 ชุด เพื่อส่งไปเป็นของขวัญให้แก่ประธานาธิบดีฝรั่งเศส (ในช่วงเดือน มิถุนายน 2566) ซึ่งสมาคมส่งเสริมผ้าไหมและวัฒนธรรมไทยได้ประสานการผลิตเสื้อผ้าไหมไทยดังกล่าว ออกแบบโดยผู้ชนะการประกวด The 3rd Next Big Silk Designer Contest ด้วยผ้าจากมูลนิธิส่งเสริมศิลปาชีพในสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง (The SUPPORT Foundation of Her Majesty Queen Sirikit, the Queen Mother)
ในโอกาสนี้ ประธานาธิบดีฝรั่งเศสได้มีสารขอบคุณในน้ำใจถึงนายกรัฐมนตรีด้วยใจจริง พร้อมชื่นชมผลงานอันโดดเด่นของนักศึกษาด้านการออกแบบแฟชั่นชาวไทย ซึ่งผลงานที่สร้างสรรค์เป็นการยกย่ององค์ความรู้และภูมิปัญญาของช่างฝีมือในการทอผ้าไหมไทยอันเป็นผลิตภัณฑ์สุดพิเศษที่มีชื่อเสียงในระดับสากล
“นายกรัฐมนตรีเชื่อมั่นว่าการมอบเสื้อผ้าไหมไทยเป็นของขวัญแก่ประธานาธิบดีฝรั่งเศสนั้น เป็นการขอบคุณที่ประธานาธิบดีฝรั่งเศสชื่นชอบภูมิปัญญา วัฒนธรรมไทย เพื่อเป็นการระลึกถึงการเดินทางเยือนไทยของท่าน และจะเป็นโอกาสในการปูทางไปสู่ความร่วมมือด้านการเผยแพร่ผ้าไหมไทยในฝรั่งเศสในอนาคต ซึ่งไทยยืนยันที่จะเสริมสร้างความร่วมมือกับฝรั่งเศสเพื่อยกระดับความสัมพันธ์ทวิภาคีไปสู่ความเป็นหุ้นส่วนทางยุทธศาสตร์ในปี 2567 ต่อไป” นางสาวรัชดาฯ กล่าว

ที่มา : https://www.thaigov.go.th/news/contents/details/71542