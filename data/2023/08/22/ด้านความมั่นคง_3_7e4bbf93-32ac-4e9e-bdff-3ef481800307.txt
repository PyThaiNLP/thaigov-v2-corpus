รัฐบาลไทย-ข่าวทำเนียบรัฐบาล-ปลัดฯ จตุพร รับมอบอุปกรณ์วัดปริมาณน้ำฝนจาก ปตท.สผ. พร้อมขอทุกคนปรับตัวเตรียมรับการเปลี่ยนแปลงสภาพภูมิอากาศ


วันอังคารที่ 22 สิงหาคม 2566
ปลัดฯ จตุพร รับมอบอุปกรณ์วัดปริมาณน้ำฝนจาก ปตท.สผ. พร้อมขอทุกคนปรับตัวเตรียมรับการเปลี่ยนแปลงสภาพภูมิอากาศ
ปลัดฯ จตุพร รับมอบอุปกรณ์วัดปริมาณน้ำฝนจาก ปตท.สผ. พร้อมขอทุกคนปรับตัวเตรียมรับการเปลี่ยนแปลงสภาพภูมิอากาศ
ปลัดฯ จตุพร รับมอบอุปกรณ์วัดปริมาณน้ำฝนจาก ปตท.สผ. พร้อมขอทุกคนปรับตัวเตรียมรับการเปลี่ยนแปลงสภาพภูมิอากาศ
วันที่ 18 สิงหาคม 2566 เวลา 10.00 น. นายจตุพร บุรุษพัฒน์ ปลัดกระทรวงทรัพยากรธรรมชาติและสิ่งแวดล้อม (ปกท.ทส.) เป็นประธานในพิธีรับมอบอุปกรณ์วัดปริมาณน้ำฝน จำนวน 500 กระบอก จากบริษัท ปตท.สำรวจและผลิตปิโตเลียม จำกัด (มหาชน) (ปตท.สผ.) ในงานสัมมนาความร่วมมือเสริมสร้างชุมชนปลอดภัยจากธรณีพิบัติภัยแผ่นดินถล่ม อันเนื่องมาจากการเปลี่ยนแปลงสภาพภูมิอากาศ เรื่อง “อยู่กับภัย ให้ปลอดภัย ทำอย่างไร ให้ยั่งยืน” โดยมี นางอรนุช หล่อเพ็ญศรี อธิบดีกรมทรัพยากรธรณี นางสาวโศภิษฐา โชติช่วง ผู้ช่วยกรรมการผู้จัดการใหญ่ สายงานภาพลักษณ์องค์กร การสื่อสาร และความรู้องค์กร ปตท.สผ. พร้อมด้วยผู้บริหาร ทส. และผู้เข้าร่วมสัมมนาฯ เข้าร่วมพิธี ณ ห้องโถงอาคารเพชร ชั้น 1 กรมทรัพยากรธรณี เพื่อส่งมอบอุปกรณ์ให้แก่อาสาสมัครเครือข่ายในชุมชน และหน่วยงานที่เกี่ยวข้อง ได้ใช้ในการปฏิบัติภารกิจด้านการเฝ้าระวังแจ้งเตือนธรณีพิบัติภัยแผ่นดินถล่มล่วงหน้าต่อไป
โอกาสนี้ นายจตุพร ได้กล่าวขอบคุณ ปตท.สผ. ที่ได้สนับสนุนอุปกรณ์วัดปริมาณน้ำฝนซึ่งจะเป็นเครื่องมือแจ้งเตือนธรณีพิบัติภัย อันเนื่องมาจากการเปลี่ยนแปลงสภาพภูมิอากาศให้แก่อาสาสมัครเครือข่ายในชุมชน เนื่องจากเรื่องของการเปลี่ยนแปลงสภาพภูมิอากาศถือเป็นเรื่องที่ซับซ้อน แต่ส่งผลกระทบต่อทุกคน โดยล่าสุด พระบาทสมเด็จพระเจ้าอยู่หัว ได้มีพระบรมราชโองการโปรดเกล้าฯ เปลี่ยนชื่อ กรมส่งเสริมคุณภาพสิ่งแวดล้อม เป็นกรมการเปลี่ยนแปลงสภาพภูมิอากาศและสิ่งแวดล้อม อย่างเป็นทางการแล้ว ซึ่งเป็นกรมที่มีความสำคัญเป็นอย่างมาก และทุกหน่วยงานจะต้องทำงานร่วมกับกรมฯ นี้ หนึ่งในภารกิจที่สำคัญของกรมฯ คือ การปรับตัว ซึ่งการแจ้งเตือนธรณีพิบัติภัยล่วงหน้าถือเป็นความพร้อมในการเตรียมตัวรองรับกับสถานการณ์ความเสี่ยงที่อาจจะเกิดขึ้นได้ โดยประเทศไทยมีพื้นที่เสี่ยงภัยที่มีโอกาสเกิดแผ่นดินถล่ม ครอบคลุมทั่วประเทศ จำนวน 54 จังหวัด 517 อำเภอ 2,845 ตำบล 18,315 หมู่บ้าน มีเครือข่ายเฝ้าระวังและแจ้งเตือนธรณีพิบัติภัย ตั้งแต่ปี 2546 จนถึงปัจจุบันกว่า 45,000 คน ที่ได้มีการซักซ้อมแผนมาอย่างต่อเนื่อง เพื่อให้ชุมชนที่อยู่ในพื้นที่เสี่ยงภัยแผ่นดินถล่ม ได้มีองค์ความรู้และแนวทางในการเฝ้าระวัง เพื่อลดความสูญเสียต่อชีวิตและทรัพย์สินของประชาชนได้อย่างมีประสิทธิภาพสูงสุด

ที่มา : https://www.thaigov.go.th/news/contents/details/71535