รัฐบาลไทย-ข่าวทำเนียบรัฐบาล-​รมว.สุชาติ ห่วงลูกจ้างโรงงานเฟอร์นิเจอร์ถูกเลิกจ้าง สั่งหน่วยงานในสังกัด จ.ลำปาง ดูแลช่วยเหลือ


วันอังคารที่ 22 สิงหาคม 2566
22/08/2566
พิมพ์
​รมว.สุชาติ ห่วงลูกจ้างโรงงานเฟอร์นิเจอร์ถูกเลิกจ้าง สั่งหน่วยงานในสังกัด จ.ลำปาง ดูแลช่วยเหลือ
​รมว.สุชาติ ห่วงลูกจ้างโรงงานเฟอร์นิเจอร์ถูกเลิกจ้าง สั่งหน่วยงานในสังกัด จ.ลำปาง ดูแลช่วยเหลือ
วันที่ 22 สิงหาคม 2566 นายสุชาติ ชมกลิ่น รัฐมนตรีว่าการกระทรวงแรงงาน เปิดเผยถึงกรณีที่ได้รับรายงานจาก นางสุวรา พงศ์ปัญญาเนตร แรงงานจังหวัดลำปาง ว่า บริษัท ถาวร ลำปาง จำกัด ซึ่งประกอบกิจการและผลิตส่งออกเครื่องเรือนเครื่องใช้จากไม้ที่จังหวัดลำปาง มีการเลิกจ้างลูกจ้างนั้น ซึ่งจากการตรวจสอบพบว่า บริษัทแห่งนี้มีโรงงานตั้งอยู่ที่เลขที่ 350 หมู่ที่ 7 ต.ห้างฉัตรา อ.ห้างฉัตร จ.ลำปาง มีลูกจ้างทั้งสิ้น 189 คน ทั้งหมดเป็นแรงงานไทย ไม่มีแรงงานต่างด้าว แยกเป็นชาย 62 คน หญิง 127 คน สาเหตุการเลิกจ้างเนื่องจากสถานประกอบการประสบปัญหาขาดสภาพคล่องและขาดทุนสะสม ทั้งนี้ บริษัทฯ ได้เลิกจ้างลูกจ้างชุดแรก จำนวน 103 คน มีผลตั้งแต่วันที่ 21 สิงหาคม 2566 เป็นต้นไป และมีแผนเลิกจ้างเดือนธันวาคม 2566 จำนวน 86 คน ในเรื่องนี้นั้น ทันทีที่ทราบเรื่อง ผมได้สั่งการให้หน่วยงานในสังกัดกระทรวงแรงงานจังหวัดลำปางตรวจสอบข้อเท็จจริงและให้การช่วยเหลือตามภารกิจเพื่อให้ลูกจ้างได้รับสิทธิประโยชน์พึงได้ตามกฎหมายอย่างเร่งด่วน
นายสุชาติ กล่าวต่อว่า ในส่วนของการดำเนินการให้ความช่วยเหลือของกระทรวงแรงงานนั้น เมื่อวานนี้ (21 ส.ค.66) ผมได้ให้หน่วยงานในสังกัดกระทรวงแรงงานจังหวัดลำปาง ดำเนินการช่วยเหลือลูกจ้างของบริษัท ตามภารกิจหน้าที่ของแต่ละหน่วยงาน ณ สถาบันพัฒนาฝีมือแรงงาน 10 ลำปาง ซึ่งอยู่ใกล้กับสถานประกอบกิจการ ที่ลูกจ้างถูกเลิกจ้าง ดังนี้ สำนักงานสวัสดิการและคุ้มครองแรงงานจังหวัดลำปาง รับคำร้องทุกข์ของลูกจ้าง จำนวน 103 คน เพื่อติดตามสิทธิประโยชน์ที่พึงได้รับตามพระราชบัญญัติคุ้มครองแรงงาน พ.ศ.2541 และที่แก้ไขเพิ่มเติม อาทิ ค่าจ้างค้างจ่ายตั้งแต่วันที่ 1 - 18 สิงหาคม 2566 และค่าชดเชยการทำงานรวมเป็นเงินประมาณ 8,000,000 บาท เป็นต้น สำนักงานประกันสังคมจังหวัดลำปาง ดำเนินการให้คำปรึกษาสิทธิประโยชน์ตามพระราชบัญญัติประกันสังคม พ.ศ.2533 และที่แก้ไขเพิ่มเติม กรณีว่างงาน การเป็นผู้ประกันตนมาตรา 39 เพื่อรักษาสิทธิการประกันสังคม การชี้แจงขั้นตอนการลงทะเบียนว่างงานโดยมีผู้ประกันตนขึ้นทะเบียนว่างงาน จำนวน 72 คน ขอรับเงินบำเหน็จชราภาพ จำนวน 20 คน ในจำนวนนี้เป็นบำนาญ 19 คน และบำเหน็จ 1 คน สมัครมาตรา 39 จำนวน 3 คน สำนักงานจัดหางานจังหวัดลำปาง และศูนย์บริหารข้อมูลตลาดแรงงานภาคเหนือ นำตำแหน่งงานว่างมากกว่า 500 อัตรา เพื่อรองรับการหางานทำใหม่ให้แก่ผู้ที่ถูกเลิกจ้าง รวมทั้งสถาบันพัฒนาฝีมือแรงงาน 10 ลำปาง ชี้แจงแนะนำการฝึกทักษะอาชีพเพื่อการทำงานอิสระ โดยมีผู้ประกันตนมาขอรับประโยชน์ทดแทนกรณีว่างงาน จำนวน 72 คน ลูกจ้างสนใจสมัครงานเบื้องต้น จำนวน 4 คน ทั้งนี้ นายชัชวาลย์ ฉายะบุตร ผู้ว่าราชการจังหวัดลำปาง ยังได้ลงพื้นที่ติดตามการให้ความช่วยเหลือของหน่วยงานสังกัดกระทรวงแรงงานจังหวัดลำปางและให้กำลังใจแก่ลูกจ้างในครั้งนี้ด้วย
+++++++++++++++++++
กองเผยแพร่และประชาสัมพันธ์

ที่มา : https://www.thaigov.go.th/news/contents/details/71551