รัฐบาลไทย-ข่าวทำเนียบรัฐบาล-"รมว.วราวุธ" เชื่อมั่นแค่เปลี่ยนแปลง คนไทยสร้างความมั่นคงทางอาหาร ไปสู่เป้าหมาย Net Zero GHG ได้ แม้สภาพภูมิอากาศเปลี่ยนไป


วันอังคารที่ 22 สิงหาคม 2566
"รมว.วราวุธ" เชื่อมั่นแค่เปลี่ยนแปลง คนไทยสร้างความมั่นคงทางอาหาร ไปสู่เป้าหมาย Net Zero GHG ได้ แม้สภาพภูมิอากาศเปลี่ยนไป
"รมว.วราวุธ" เชื่อมั่นแค่เปลี่ยนแปลง คนไทยสร้างความมั่นคงทางอาหาร ไปสู่เป้าหมาย Net Zero GHG ได้ แม้สภาพภูมิอากาศเปลี่ยนไป
"รมว.วราวุธ" เชื่อมั่นแค่เปลี่ยนแปลง คนไทยสร้างความมั่นคงทางอาหาร ไปสู่เป้าหมาย Net Zero GHG ได้ แม้สภาพภูมิอากาศเปลี่ยนไป
วันที่ 21 สิงหาคม 2566 เวลา 15.30 น. นายวราวุธ ศิลปอาชา รัฐมนตรีว่าการกระทรวงทรัพยากรธรรมชาติและสิ่งแวดล้อม (รมว.ทส.) กล่าวปาฐกถาพิเศษในหัวข้อ "Policymaker's Perspective on Thai Dish" ภายในงาน SAVE THAI DISH สภาพอากาศเปลี่ยนไป อาหารไทยไม่เหมือนเดิม โดยมีหน่วยงานภาครัฐ ภาคเอกชน ประชาชน และนักศึกษาเข้าร่วมงาน ณ โรงละครเคแบงก์สยามพิฆเนศ สยามสแควร์วัน กรุงเทพมหานคร เพื่อสร้างความตระหนักรู้ถึงผลกระทบต่ออาหารไทย ในวันที่สภาพภูมิอากาศเปลี่ยนแปลงไป พร้อมหาทางออกให้อาหารไทย สามารถไปต่อได้ในยุค Climate Crisis
รมว.ทส. ได้กล่าวถึงการตื่นตัวจากทุกประเทศทั่วโลกในเรื่องของการเปลี่ยนแปลงสภาพภูมิอากาศ ที่นานาประเทศต่างให้ความสำคัญและหันมาปรับตัวอย่างเข้มข้น โดยเลขาธิการสหประชาชาติได้พูดถึงอุณหภูมิของพื้นผิวโลก และอุณหภูมิของมหาสมุทรที่เป็นสัญญาณเตือนว่า เรากำลังเข้าสู่ยุค “ภาวะโลกเดือด” (Global Boiling) แล้ว ซึ่งการเปลี่ยนแปลงสภาพภูมิอากาศทำให้เกิดสภาวะความแห้งแล้งยาวนานมากขึ้น ฝนไม่ตกตามฤดูกาล และปริมาณน้ำฝนลดลง ส่งผลกระทบต่อผลผลิตทางการเกษตร รวมถึงภัยธรรมชาติต่าง ๆ ที่เกิดขึ้นทั่วโลก และยังมีผลกระทบต่อสิ่งมีชีวิตโดยเฉพาะสัตว์เศรษฐกิจ ซึ่งความเปลี่ยนแปลงทางสภาพภูมิอากาศของแต่ละพื้นที่ จะส่งผลกระทบโดยตรงต่อความมั่นคงทางอาหารของแต่ละประเทศอีกด้วย
สิ่งสำคัญคือ ความร่วมมือจากทุกภาคส่วนในการเปลี่ยนแปลง เพื่อมุ่งสู่เป้าหมายการบรรลุความเป็นกลางทางคาร์บอน ภายในปี ค.ศ. 2050 และการบรรลุการปล่อยก๊าซเรือนกระจกสุทธิเป็นศูนย์ ภายในปี ค.ศ. 2065 รวมทั้งเพิ่มเป้าหมายการมีส่วนร่วมที่ประเทศกำหนด (NDC) ลดก๊าซเรือนกระจกเป็นร้อยละ 40 ภายในปี ค.ศ. 2030 โดยกระทรวงทรัพยากรธรรมชาติและสิ่งแวดล้อมได้มีการผลักดันแผนการดำเนินงานในด้านต่าง ๆ เพื่อการปรับตัวต่อการเปลี่ยนแปลงสภาพภูมิอากาศ พร้อมเชื่อมั่นในศักยภาพของคนไทย ที่จะก้าวไปสู่ Net Zero GHG ด้วยการเปลี่ยนวิธีคิดวิธีทำ ผ่านความร่วมมือร่วมใจกันของทุกคน เพราะไม่มีอะไรที่จะทำไม่ได้ หากเราร่วมแรงร่วมใจกัน ทุกอย่างล้วนเป็นไปได้ ดังคำที่ว่า “Together is possible”

ที่มา : https://www.thaigov.go.th/news/contents/details/71544