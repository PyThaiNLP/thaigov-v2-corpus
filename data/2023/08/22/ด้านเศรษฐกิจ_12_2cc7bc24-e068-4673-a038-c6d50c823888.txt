รัฐบาลไทย-ข่าวทำเนียบรัฐบาล-กรมทางหลวงชนบท ยกระดับมาตรฐานถนนสาย ชย.4021 จังหวัดชัยภูมิ เสร็จสมบูรณ์


วันอังคารที่ 22 สิงหาคม 2566
กรมทางหลวงชนบท ยกระดับมาตรฐานถนนสาย ชย.4021 จังหวัดชัยภูมิ เสร็จสมบูรณ์
เพิ่มประสิทธิภาพการเดินทางระหว่างอำเภอ สนับสนุนการคมนาคมขนส่งและการท่องเที่ยวในพื้นที่อย่างยั่งยืน
กรมทางหลวงชนบท (ทช.) กระทรวงคมนาคม โดยสำนักงานทางหลวงชนบทที่ 5 (นครราชสีมา) ดำเนินโครงการก่อสร้างยกระดับถนนทางหลวงชนบทสาย ชย.4021 แยก ทล.2037 - บ้านหนองแวง อำเภอเมือง จังหวัดชัยภูมิ เสร็จสมบูรณ์ โดยก่อสร้างถนนแอสฟัลท์ติกและผิวจราจรคอนกรีตเสริมเหล็ก กว้าง 7 เมตร ช่วง กม. ที่ 6+575 - 10+675 รวมระยะทาง 4.1 กิโลเมตร พร้อมติดตั้งราวกันอันตรายเป็นช่วง ๆ และก่อสร้างรางระบายน้ำ ช่วง กม. ที่ 10+460 - 10+675 ใช้งบประมาณ 32.2 ล้านบาท ทั้งนี้ เพื่อยกระดับมาตรฐานการคมนาคมขนส่งพืชผลทางการเกษตร อาทิ สับปะรด ยางพารา และทุเรียน ประชาชนได้รับความสะดวกรวดเร็วปลอดภัยมากยิ่งขึ้น ส่งเสริมการเดินทางไปยังสถานที่ท่องเที่ยว ได้แก่ มอหินขาว อ่างเก็บน้ำลำปะทาว และวัดพระธาตุชัยภูมิ รวมถึงเป็นทางลัดทางเลี่ยงระหว่างอำเภอเมืองไปอำเภอเกษตรสมบูรณ์อีกด้วย

ที่มา : https://www.thaigov.go.th/news/contents/details/71558