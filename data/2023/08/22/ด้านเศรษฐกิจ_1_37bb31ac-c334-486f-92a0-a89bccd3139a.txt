รัฐบาลไทย-ข่าวทำเนียบรัฐบาล-รองปลัด กษ. เข้าร่วมการประชุมคณะกรรมการโครงการเกษตรวิชญา ครั้งที่ 1/2566


วันอังคารที่ 22 สิงหาคม 2566
รองปลัด กษ. เข้าร่วมการประชุมคณะกรรมการโครงการเกษตรวิชญา ครั้งที่ 1/2566
รองปลัด กษ. เข้าร่วมการประชุมคณะกรรมการโครงการเกษตรวิชญา ครั้งที่ 1/2566
นายเศรษฐเกียรติ กระจ่างวงษ์ รองปลัดกระทรวงเกษตรและสหกรณ์ เข้าร่วมการประชุมคณะกรรมการโครงการเกษตรวิชญา ครั้งที่ 1/2566 โดยมีนายจรัลธาดา กรรณสูต (องคมนตรี) เป็นประธาน ร่วมกับพลเอก กัมปนาท รุดดิษฐ์ (องคมนตรี) นายนิรัตน์ พงษ์สิทธิถาวร ผู้ว่าราชการจังหวัดเชียงใหม่ นายปราโมทย์ ยาใจ อธิบดีกรมพัฒนาที่ดิน และผู้แทนจากกระทรวงเกษตรและสหกรณ์ กระทรวงทรัพยากรธรรมชาติและสิ่งแวดล้อม และหน่วยงานต่าง ๆ เข้าร่วมการประชุม ณ ห้องประชุม 1214 อาคาร 1 ชั้น 2 กรมพัฒนาที่ดิน โดยที่ประชุมได้รับทราบความก้าวหน้าประเด็นต่าง ๆ ได้แก่ 1) ผลการปรับปรุงเขตการใช้ประโยชน์ที่ดินโครงการเกษตรวิชญา ปี 2565 2) การจัดทำแผนปฏิบัติการโครงการเกษตรวิชญา ระยะ 5 ปี (พ.ศ. 2566 – 2570) 3) การปรับผังแปลงเพาะปลูกในพื้นที่จัดสรรให้เกษตรกรทำกิน 4) การดำเนินงานร่วมกับโครงการหลวง และสถาบันวิจัยและพัฒนาพื้นที่สูง 5) การส่งเสริมให้มีการปลูกพืชเศรษฐกิจร่วม ตามโครงการสร้างป่าสร้างรายได้ และ 6) การบริหารจัดการน้ำ
นอกจากนี้ ที่ประชุมยังรับทราบผลการดำเนินงานโครงการเกษตรวิชญา ประจำปี 2565 โดยมีการปฏิบัติงานในพื้นที่โครงการ จำนวน 4 ส่วน ได้แก่ พื้นที่ป่าไม้ พื้นที่ธนาคารอาหารชุมชน พื้นที่ศูนย์สาธิตการเรียนรู้เกษตรบนพื้นที่สูง และพื้นที่จัดสรรให้เกษตรกรทำกิน อีกทั้งยังรับทราบความก้าวหน้าการดำเนินงานโครงการเกษตรวิชญา ประจำปี 2566 โดยมีผลการดำเนินงานในพื้นที่ทั้ง 4 ส่วน เป็นไปตามแผนงานที่กำหนด และสอดคล้องกับแผนปฏิบัติการโครงการเกษตรวิชญา ระยะ 5 ปี (พ.ศ. 2566 – 2570) ซึ่งมีผลการดำเนินงานในภาพรวมเฉลี่ยร้อยละ 91.96 และแบ่งตามพื้นที่ ได้แก่ พื้นที่ป่าไม้ ร้อยละ 89.28 พื้นที่ธนาคารอาหารชุมชน ร้อยละ 96.11 พื้นที่ศูนย์สาธิตการเรียนรู้เกษตรบนพื้นที่สูง ร้อยละ 89.03 และพื้นที่จัดสรรให้เกษตรกรทำกิน ร้อยละ 93.40
รองปลัดกระทรวงเกษตรและสหกรณ์ กล่าวว่า ที่ประชุมมีมติเห็นชอบการปรับแผนปฏิบัติการโครงการเกษตรวิชญา ระยะ 5 ปี (พ.ศ. 2566 – 2570) ซึ่งมีแนวทางการดำเนินงาน ได้แก่ 1) การจัดทำโรงกรองน้ำอย่างง่าย เพื่อใช้ในการกรองน้ำก่อนส่งเข้าระบบกระจายน้ำรายแปลง 2) ส่งเสริมให้เกษตรกรเข้าสู่ระบบการผลิตของโครงการหลวง และสถาบันวิจัยและพัฒนาพื้นที่สูง (องค์การมหาชน) (สวพส.) 3) ส่งเสริมการรวมกลุ่มเกษตรกรในรูปแบบสหกรณ์ เพื่อการแปรรูป การพัฒนาผลิตภัณฑ์ และการตลาด 4) ส่งเสริมการใช้ปุ๋ยอินทรีย์ลดการใช้ปุ๋ยเคมีทางการเกษตร 5) ส่งเสริมการผลิตเกษตรแบบเกษตรปลอดภัยทุกราย และ 6) ประสานขอรับการสนับสนุนระบบไฟฟ้าภายในแปลง และมีมติเห็นชอบการพัฒนาเกษตรกรต้นแบบโครงการเกษตรวิชญา โดยขอรับการสนับสนุนจาก สวพส. และมูลนิธิโครงการหลวง ปี 2567 – 2570 ปีละ 15 ราย
ทั้งนี้ นายจรัลธาดา กรรณสูต และ พลเอก กัมปนาท รุดดิษฐ์ ได้ให้คำแนะนำในการอบรมเพิ่มความรู้ให้เกษตรกรเพื่อเพิ่มรายได้ในการประกอบอาชีพ โดยเน้นการส่งเสริมการเพาะปลูกพืชชนิดอื่นทดแทนการปลูกหอมหัวใหญ่ เช่น กุหลาบ และชา เป็นต้น ตลอดจนการพัฒนาพื้นที่เป็นแหล่งท่องเที่ยว และเน้นย้ำให้ติดตามตรวจสอบมาตรฐาน GAP ให้สามารถผลิตได้สินค้าเกษตรได้ตรงตามมาตรฐานที่กำหนด

ที่มา : https://www.thaigov.go.th/news/contents/details/71537