รัฐบาลไทย-ข่าวทำเนียบรัฐบาล-"ทิพานัน"เผยข่าวดีพี่น้องเกษตรกร ธ.ก.ส.เตรียมปล่อยสินเชื่อ BCG โมเดล 3.5หมื่นล้านบาท ผ่าน 3 โครงการ ยัน “พล.อ.ประยุทธ์” มุ่งพลิกโฉมการพัฒนาประเทศ


วันจันทร์ที่ 14 สิงหาคม 2566
14/08/2566
พิมพ์
"ทิพานัน"เผยข่าวดีพี่น้องเกษตรกร ธ.ก.ส.เตรียมปล่อยสินเชื่อ BCG โมเดล 3.5หมื่นล้านบาท ผ่าน 3 โครงการ ยัน “พล.อ.ประยุทธ์” มุ่งพลิกโฉมการพัฒนาประเทศ
"ทิพานัน"เผยข่าวดีพี่น้องเกษตรกร ธ.ก.ส.เตรียมปล่อยสินเชื่อ BCG โมเดล 3.5หมื่นล้านบาท ผ่าน 3 โครงการ ยัน “พล.อ.ประยุทธ์” มุ่งพลิกโฉมการพัฒนาประเทศ
วันนี้ (14 ส.ค. 66) น.ส.ทิพานัน ศิริชนะ รองโฆษกประจำสำนักนายกรัฐมนตรี เปิดเผยว่า พล.อ.ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เร่งขับเคลื่อนเศรษฐกิจชีวภาพ-เศรษฐกิจหมุนเวียน-เศรษฐกิจสีเขียว  หรือ BCG   ตามแผนยุทธศาสตร์การขับเคลื่อนประเทศไทยด้วยโมเดลเศรษฐกิจ BCG พ.ศ. 2564-2569 ซึ่งประกอบด้วย 4 สาขายุทธศาสตร์คือ  1.เกษตรและอาหาร 2. สุขภาพและการแพทย์ 3.พลังงาน วัสดุและเคมีชีวภาพ และ 4.การท่องเที่ยวและเศรษฐกิจสร้างสรรค์ และ 1 ฐานความหลากหลายทางชีวภาพและวัฒนธรรม
น.ส.ทิพานัน กล่าวว่า นับเป็นข่าวดีของพี่น้องเกษตรกร ด้วยธนาคารเพื่อการเกษตรและสหกรณ์การเกษตร (ธ.ก.ส.) ได้ส่งเสริมและสนับสนุนเงินทุนให้กับเกษตรกร บุคคล นิติบุคคล กลุ่มวิสาหกิจชุมชน กลุ่มเกษตรกรหรือสหกรณ์การเกษตร ผ่านสินเชื่อ BCG Model วงเงินรวม 35,000 ล้านบาท ประกอบด้วย
1. สินเชื่อเพื่อเศรษฐกิจชีวภาพ (Bio Economy Credit) เพื่อส่งเสริมและสนับสนุนการนำนวัตกรรมหรือเทคโนโลยีชีวภาพมาใช้เพิ่มศักยภาพในการผลิตและสร้างมูลค่าเพิ่มให้กับผลผลิต
2. สินเชื่อเพื่อเศรษฐกิจหมุนเวียน (Circular Economy Credit) เพื่อสนับสนุนการลดปริมาณของเสียให้เท่ากับศูนย์ (Zero waste) โดยนำทรัพยากรมาใช้ให้เกิดประโยชน์สูงสุด ตลอดจนการนำวัสดุกลับมาใช้ซ้ำ (Reuse) และแปรสภาพกลับมาใช้ใหม่ (Recycle)
และ 3. สินเชื่อสีเขียว (Green Credit) เพื่อสนับสนุนการทำเกษตรอินทรีย์หรือการผลิตอาหารปลอดภัย (Food Safety)ร ส่งเสริมการใช้พลังงานทางเลือกหรือพลังงานสะอาด รวมถึงการอนุรักษ์ศิลปวัฒนธรรม ทรัพยากรธรรมชาติและสิ่งแวดล้อม
ทั้งนี้ เพื่อจูงใจให้เกษตรกรและผู้ประกอบการเกษตร หันมาปรับเปลี่ยนกระบวนการผลิตที่เป็นมิตรต่อสิ่งแวดล้อม  โดยธ.ก.ส. กำหนดอัตราดอกเบี้ย สำหรับลูกค้าที่อยู่ในช่วงเริ่มโครงการและอยู่ระหว่างการรับรองมาตรฐาน กรณีเป็นเกษตรกร บุคคล อัตราดอกเบี้ย MRR ต่อปี (MRR เท่ากับ 6.975% ต่อปี)และนิติบุคคล กลุ่มวิสาหกิจชุมชน กลุ่มเกษตรกรหรือสหกรณ์การเกษตร อัตราดอกเบี้ย MLR ต่อปี (MLR เท่ากับ5.625%) และกรณีที่ลูกค้าได้รับการรับรองมาตรฐาน สำหรับเกษตรกร บุคคล จะคิดอัตราดอกเบี้ย MRR -1 ต่อปี และนิติบุคคลคิดอัตราดอกเบี้ย MLR -0.5 ต่อปี ทั้งนี้กรณีกู้เพื่อเป็นค่าใช้จ่ายหมุนเวียนกำหนดชำระคืน ไม่เกิน 12 เดือน พิเศษ ไม่เกิน18 เดือน กรณีกู้เพื่อลงทุน ชำระคืนภายใน15 ปี กรณีกู้เพื่อชำระหนี้สถาบันการเงินอื่นชำระคืนภายใน 10 ปี พิเศษไม่เกิน 15 ปีระยะเวลาโครงการตั้งแต่วันนี้จนถึง 31 มีนาคม 2571 สอบถามรายละเอียดเพิ่มเติมได้ที่ ธ.ก.ส.ทุกสาขาทั่วประเทศ และ Call Center  02-555-0555 ตลอด 24 ชั่วโมง
“พล.อ.ประยุทธ์มุ่งพลิกโฉมการพัฒนาประเทศด้วยโมเดลเศรษฐกิจ BCG อย่างเป็นระบบ เป็นรูปธรรม เพื่อยกระดับรายได้ โดยคำนึงถึงสิ่งแวดล้อม พัฒนาเศรษฐกิจฐานรากอย่างยั่งยืน”น.ส.ทิพานัน กล่าว

ที่มา : https://www.thaigov.go.th/news/contents/details/71269