รัฐบาลไทย-ข่าวทำเนียบรัฐบาล-นายชยธรรม์ พรหมศร ปลัดกระทรวงคมนาคม ให้ Mr.Mahmood Al Bastaki


วันศุกร์ที่ 18 สิงหาคม 2566
นายชยธรรม์ พรหมศร ปลัดกระทรวงคมนาคม ให้ Mr.Mahmood Al Bastaki
General Manager ของ World Logistics Passport เข้าพบเพื่อหารือด้านโลจิสติกส์
นายชยธรรม์ พรหมศร ปลัดกระทรวงคมนาคม ให้ Mr. Mahmood Al Bastaki, General Manager ของ World Logistics Passport (WLP) และประธานคณะกรรมการด้านการค้าของดูไบ เข้าพบเพื่อหารือด้านโลจิสติกส์ โดยมี นายชาครีย์ บำรุงวงศ์ ที่ปรึกษาด้านเศรษฐกิจการขนส่งทางบก นายกีรติ กิจมานะวัฒน์ ผู้อำนวยการใหญ่ บริษัท ท่าอากาศยานไทย จำกัด (มหาชน) และผู้แทนจากหน่วยงานในสังกัดกระทรวงคมนาคมที่เกี่ยวข้องและ WLP เข้าร่วมหารือ เมื่อวันที่ 16 สิงหาคม 2566 ณ ห้องประชุม กระทรวงคมนาคม
นายชยธรรม์ พรหมศร ปลัดกระทรวงคมนาคม กล่าวว่า ตามนโยบายรัฐบาลที่ให้ความสำคัญในการพัฒนาโครงสร้างพื้นฐานเพื่อรองรับและสนับสนุนความสามารถการแข่งขันของประเทศทั้งด้านคมนาคมและระบบโลจิสติกส์ เพื่อให้สามารถสนับสนุนการขนส่งสินค้าต่อเนื่องหลายรูป กระทรวงคมนาคมได้ดำเนินการโดยมีภารกิจหลักในการบริหารจัดการการขนส่งคน หรือสินค้า จากต้นทางไปสู่ปลายทางให้มีความสะดวก ปลอดภัย ตรงเวลา และมีราคาสมเหตุสมผล ตามยุทธศาสตร์การพัฒนาระบบคมนาคมขนส่งของไทยในระยะ 20 ปี (พ.ศ. 2561 - 2580) ที่มุ่งเน้นการขนส่งที่มีประสิทธิภาพ ลดต้นทุน และระยะเวลาในการขนส่ง เพื่อเสริมสร้างขีดความสามารถในการแข่งขันของไทย รองรับการค้าการขนส่งระหว่างประเทศ และการเชื่อมโยงโครงข่ายคมนาคมอย่างไร้รอยต่อ ซึ่งจะช่วยยกระดับประเทศไทยสู่ความเป็นศูนย์กลางด้านโลจิสติกส์ของภูมิภาค
โครงการ World Logistics Passport (WLP) เป็นความร่วมมือระหว่างฝ่ายรัฐดูไบ ได้แก่ บริษัท DP World (ประกอบการท่าเรือขนาดใหญ่ จำนวน 78 แห่งทั่วโลก และมีพื้นที่เขตปลอดอากร (Free-zone) กว่า 20 แห่ง) สายการบินเอมิเรตส์ที่มีจุดหมายปลายทางทั่วโลกมากกว่า 160 แห่ง บริษัท DNATA และสำนักงานศุลกากรแห่งรัฐดูไบ และฝ่ายคู่ความร่วมมือ (Partner) ได้แก่ หน่วยงานทั้งภาครัฐและเอกชนของประเทศสมาชิก อาทิ ศุลกากร ท่าเรือ ท่าอากาศยาน สมาคม ผู้นำเข้าและส่งออก และผู้ให้บริการขนส่งสินค้าระหว่างประเทศ (freight forwarders) โครงการ WLP มีจุดประสงค์เพื่ออำนวยความสะดวกทางการค้าและเชื่อมโยงการขนส่งสินค้าระหว่างประเทศทั่วโลกและสนับสนุนการเป็นศูนย์กลางการขนส่งสินค้าที่สำคัญของโลกทั้งทางเรือและทางอากาศ ด้วยเครือข่ายฮับใน 20 ประเทศ ทั้งตะวันออกกลาง แอฟริกา อเมริกาใต้ เอเชีย รวมถึงประเทศไทย
เมืองดูไบเป็นศูนย์กลางการการขนส่งสินค้าที่สำคัญที่สุดในภูมิภาคตะวันออกกลางและแอฟริกา ที่สามารถเปลี่ยนถ่ายสินค้าหลายรูปแบบจากเรือสู่อากาศได้เร็วที่สุดในโลกแห่งหนึ่ง ซึ่งโครงการ WLP เป็นจุดเปลี่ยนสำคัญในการพัฒนาให้ดูไบกลายเป็นศูนย์กลางการขนส่งสินค้าที่สำคัญที่สุดแห่งหนึ่งในโลก ทั้งนี้ หน่วยงานที่เข้าร่วมโครงการฯ จะได้รับความสะดวกในการขนส่งสินค้า ลดระยะเวลาการดำเนินงาน มีค่าใช้จ่ายในการขนส่งและโลจิสติกส์ที่ถูกลง รวมทั้งเพิ่มมูลค่าการส่งออกและกระจายธุรกิจไปสู่ตลาดใหม่ อาทิ อเมริกาใต้ เอเชียใต้ หรือแอฟริกา
สำหรับประเทศไทยมีตำแหน่งที่ตั้งทางภูมิศาสตร์ที่เป็นจุดศูนย์กลางของภูมิภาค (Gateway) เช่นเดียวกับดูไบ ซึ่งเป็นโอกาสที่ดีในการขยายความร่วมมือระหว่างกันในการขนส่งผู้คน สินค้า และอำนวยความสะดวกทางการค้าระหว่างประเทศ โครงการ WLP เป็นการเชื่อมโยงโลจิสติกส์ที่มีการลดระยะเวลาและราคาค่าขนส่ง ซึ่งจะเป็นปัจจัยที่ทำให้โครงการประสบผลสำเร็จ ทั้งนี้ ทั้งสองฝ่ายจะหารือความเป็นไปได้และแนวทางความร่วมมือที่จะดำเนินการร่วมกันในอนาคต เพื่อแบ่งปันความรู้ เทคโนโลยีรวมทั้งการเชื่อมโยงโครงข่ายคมนาคม และการเพิ่มโอกาสทางการค้าในอนาคตต่อไป

ที่มา : https://www.thaigov.go.th/news/contents/details/71412