รัฐบาลไทย-ข่าวทำเนียบรัฐบาล-นายกเล็กเมืองพิบูลมังสาหาร นำทีม “พิบูลมังสาหาร” ทำกิจกรรมจิตอาสาพัฒนา ทำความสะอาดขุดลอกคูคลอง เฉลิมพระเกียรติ 12 สิงหาคม 2566 พร้อมขยายผลบูรณาการขับเคลื่อนจัดทำผังภูมิสังคม


วันพฤหัสบดีที่ 17 สิงหาคม 2566
17/08/2566
พิมพ์
นายกเล็กเมืองพิบูลมังสาหาร นำทีม “พิบูลมังสาหาร” ทำกิจกรรมจิตอาสาพัฒนา ทำความสะอาดขุดลอกคูคลอง เฉลิมพระเกียรติ 12 สิงหาคม 2566 พร้อมขยายผลบูรณาการขับเคลื่อนจัดทำผังภูมิสังคม
นายกเล็กเมืองพิบูลมังสาหาร นำทีม “พิบูลมังสาหาร” ทำกิจกรรมจิตอาสาพัฒนาทำความสะอาดขุดลอกคูคลอง เฉลิมพระเกียรติ 12 สิงหาคม 2566 พร้อมขยายผลบูรณาการขับเคลื่อนจัดทำผังภูมิสังคมเพื่อการบริหารจัดการน้ำหมู่บ้าน/ชุมชน แบบบูรณาการอย่างยั่งยืน (Geo-social Map)
วันนี้ (17 ส.ค. 66) ดร.ศิริมาเมธ์วดี ศิรธนิตรา นายกเทศมนตรีเมืองพิบูลมังสาหาร เปิดเผยว่า เนื่องในโอกาสวันเฉลิมพระชนมพรรษา สมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง วันที่ 12 สิงหาคม 2566 เทศบาลเมืองพิบูลมังสาหาร จัดกิจกรรม “จิตอาสาพัฒนาขุดลอกคูคลอง” เพื่อเฉลิมพระเกียรติ และแสดงออกซึ่งความจงรักภักดีด้วยการปฏิบัติบูชา ซึ่งตลอดระยะเวลาที่ผ่านมา สมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ทรงตรากตรำพระวรกายปฏิบัติบำเพ็ญพระราชกรณียกิจน้อยใหญ่ เพื่อยังประโยชน์ให้กับพสกนิกรชาวไทย โดยเฉพาะอย่างยิ่งในด้านสิ่งแวดล้อม พระองค์ทรงเป็นแบบอย่างในการฟื้นฟูระบบนิเวศ และพระราชทานพระราชดำริให้ภาคส่วนต่าง ๆ ได้น้อมนำไปร่วมกับภาคีเครือข่ายในการดูแลรักษาทรัพยากรธรรมชาติและสิ่งแวดล้อม เพื่อให้ประเทศไทยยังมีความอุดมสมบูรณ์และเป็นพื้นที่แห่งความร่มรื่น พื้นที่แห่งความสวยงาม พื้นที่แห่งความสุขของประชาชน
“กิจกรรมจิตอาสาพัฒนาขุดลอกคูคลองในครั้งนี้ ได้รับเกียรติจาก นายสมมาฏฐ์ โพธิ นายอำเภอพิบูลมังสาหาร เป็นประธานในพิธี และนำคณะผู้บริหารเทศบาลเมืองพิบูลมังสาหาร สมาชิกสภา หัวหน้าส่วนราชการ พนักงานเทศบาล เจ้าหน้าที่ และประชาชนจิตอาสาจากภาคส่วนต่าง ๆ รวมกว่า 300 คน ร่วมกันทำความสะอาด เก็บขยะ ใบไม้ และขุดลอกคูคลอง บริเวณห้วยบุ่งโง้ง (ข้างวัดกลาง-วัดโพธิ์ตาก) ซึ่งมีลักษณะเป็นห้วยธรรมชาติเชื่อมต่อคลองในเขตเทศบาลเมืองพิบูลมังสาหารเพื่อไหลลงสู่แม่น้ำมูล ลำห้วยมีความกว้าง 3 เมตร ความยาวระยะทาง 1 กิโลเมตร เป็นร่องระบายน้ำธรรมชาติตั้งแต่โบราณ และห้วยสาธารณะ (ห้วยไผ่) มีลักษณะเป็นห้วยธรรมชาติ ความยาวระยะทางประมาณ 2 กิโลเมตร เป็นร่องระบายน้ำเพื่อไหลลงสู่แม่น้ำมูล ลักษณะความกว้างแคบแตกต่างกันไปตามบริเวณที่ตั้งของอาคารบ้านเรือนประชาชนในเขตเมืองพิบูลมังสาหาร ซึ่งภายหลังจากการทำกิจกรรมจิตอาสาแล้วเสร็จ เทศบาลเมืองพิบูลมังสาหาร ได้กำหนดให้พื้นที่ดังกล่าว เป็นส่วนหนึ่งของการขับเคลื่อนจัดทำผังภูมิสังคมเพื่อการบริหารจัดการน้ำหมู่บ้าน/ชุมชน แบบบูรณาการอย่างยั่งยืน (Geo-social Map) เพื่อแก้ไขปัญหาน้ำท่วมขังในฤดูน้ำหลากต่อไป” ดร.ศิริมาเมธ์วดีฯ กล่าว
ดร.ศิริมาเมธ์วดี ศิรธนิตรา นายกเทศมนตรีเมืองพิบูลมังสาหาร กล่าวเพิ่มเติมว่า การจัดกิจกรรมจิตอาสาพัฒนาขุดลอกคูคลองในครั้งนี้ เป็นส่วนหนึ่งของกิจกรรมจิตอาสาเนื่องในวันสำคัญของชาติ และอีกประการหนึ่งเป็นความมุ่งมั่นตั้งใจของคณะผู้บริหารเทศบาลเมืองพิบูลมังสาหารในการสร้าง “ทีมภาคีเครือข่ายพัฒนาเมืองพิบูลมังสาหาร” ในการสร้างสรรค์พื้นที่ของเขตเทศบาลเมืองพิบูลมังสาหารให้เป็นพื้นที่แห่งความสุข พื้นที่ที่ประชาชนทุกคนสามารถใช้ชีวิตได้อย่างปลอดภัย มีความเป็นระเบียบเรียบร้อย สะอาด สวยงาม ร่มรื่น ไม่เป็นแหล่งเพาะพันธุ์ยุงลาย หรือสัตว์มีพิษ แหล่งน้ำมีสภาพน้ำที่สะอาด ไม่ส่งผลกระทบต่อสุขภาพประชาชน ทั้งนี้ ต้องขอขอบคุณองค์การบริหารส่วนจังหวัดอุบลราชธานี ที่ช่วยสนับสนุนรถแบคโฮ ตลอดจนเครื่องจักรกลขนาดใหญ่สำหรับฟื้นฟูห้วยบุ่งโง้ง และห้วยไผ่ในครั้งนี้
“เทศบาลเมืองพิบูลมังสาหาร มุ่งมั่นในการเสริมสร้างสังคมแห่งความรัก ความสามัคคี สังคมแห่งการร่วมแรง ร่วมใจกันทำให้เมืองพิบูลมังสาหารบรรลุวิสัยทัศน์ของเทศบาลที่ว่า “เป็นศูนย์กลางการผลิตทางการเกษตรและอุตสาหกรรม ส่งเสริมการศาสนา การศึกษา วัฒนธรรม สิ่งแวดล้อม แหล่งท่องเที่ยวและคุณภาพชีวิต” พี่น้องประชาชนและภาคีเครือข่ายทุกภาคส่วนมีส่วนร่วมในการป้องกันภัยและรักษาความสงบเรียบร้อยในชุมชนและทุกเรื่อง นอกจากนี้ เทศบาลเมืองพิบูลมังสาหาร จะได้จัดกิจกรรมจิตอาสาพัฒนาอย่างต่อเนื่องไม่เฉพาะในวันสำคัญของชาติ แต่จะทำให้ในทุก ๆ วัน เป็นวันแห่งจิตอาสา วันแห่งการมีจิตสาธารณะ และปลูกฝังถ่ายทอดสร้างความตระหนักรู้ไปยังลูกหลาน เด็ก เยาวชน ทั้งในโรงเรียน และในครอบครัว เพื่อจะทำให้พื้นที่เทศบาลเมืองพิบูลมังสาหารเป็นพื้นที่แห่งความสุขที่ยั่งยืนตลอดไป" ดร.ศิริมาเมธ์วดีฯ กล่าวในช่วงท้าย

ที่มา : https://www.thaigov.go.th/news/contents/details/71409