รัฐบาลไทย-ข่าวทำเนียบรัฐบาล-ชุดปฏิบัติการพิเศษกรมการปกครองนำหมายศาลบุกค้นโกดัง และร้านขายบุหรี่เถื่อน เหล้าเถื่อน กลางเมืองหาดใหญ่ พบมีรายได้ต่อเดือนเกือบ 10 ล้านบาท และบัญชีส่วยเจ้าหน้าที่รัฐหลายหน่วยงาน 


วันพฤหัสบดีที่ 17 สิงหาคม 2566
17/08/2566
พิมพ์
ชุดปฏิบัติการพิเศษกรมการปกครองนำหมายศาลบุกค้นโกดัง และร้านขายบุหรี่เถื่อน เหล้าเถื่อน กลางเมืองหาดใหญ่ พบมีรายได้ต่อเดือนเกือบ 10 ล้านบาท และบัญชีส่วยเจ้าหน้าที่รัฐหลายหน่วยงาน
ชุดปฏิบัติการพิเศษกรมการปกครองนำหมายศาลบุกค้นโกดัง และร้านขายบุหรี่เถื่อน เหล้าเถื่อน กลางเมืองหาดใหญ่ พบมีรายได้ต่อเดือนเกือบ 10 ล้านบาท และบัญชีส่วยเจ้าหน้าที่รัฐหลายหน่วยงาน ดำเนินคดีเด็ดขาดทุกฐานความผิด
อธิบดีกรมการปกครองสั่งการชุดปฏิบัติการพิเศษกรมการปกครองสนธิกำลังฝ่ายปกครองอำเภอหาดใหญ่ ขออนุมัติหมายศาลบุกค้นโกดัง และร้านขายบุหรี่เถื่อน เหล้าเถื่อน กลางเมืองหาดใหญ่ พบเคยถูกจับไปแล้ว ไม่เกรงกลัวกฎหมายแล้วกลับมาเปิดใหม่ ตรวจสอบการเงินยังพบมีรายได้ต่อเดือนเกือบ 10 ล้านบาท และบัญชีส่วยเจ้าหน้าที่รัฐหลายหน่วยงาน เตรียมประสาน ปปง. ตรวจสอบเส้นทางการเงิน หากพบการกระทำผิดกฎหมายที่เกี่ยวข้อง ดำเนินคดีเด็ดขาดทุกฐานความผิด
วันนี้ (17 ส.ค. 66) นายแมนรัตน์ รัตนสุคนธ์ อธิบดีกรมการปกครอง เปิดเผยว่า กรมการปกครองสั่งการให้นายรณรงค์ ทิพย์ศิริ ผู้ตรวจราชการกรมการปกครอง ปฏิบัติหน้าที่ผู้อำนวยการศูนย์ปฏิบัติการบังคับใช้กฎหมายพนักงานฝ่ายปกครอง (ศกปค.) พร้อมด้วยกำลังชุดปฏิบัติการพิเศษกรมการปกครอง และฝ่ายปกครองอำเภอหาดใหญ่ นำหมายค้นของศาลจังหวัดสงขลาเข้าตรวจค้นโกดังและร้านค้าขายบุหรี่ สุราผิดกฎหมายในท้องที่อำเภอหาดใหญ่ จังหวัดสงขลา จำนวน 3 แห่ง
“ที่มาของปฏิบัติการนำกำลังเข้าตรวจค้นในครั้งนี้ สืบเนื่องมาจากกรมการปกครองได้รับการร้องเรียนจากผู้ประกอบการในพื้นที่อำเภอหาดใหญ่ว่าร้านบุหรี่ สุราผิดกฎหมาย ที่ชุดปฏิบัติการพิเศษกรมการปกครองเคยนำกำลังเข้าจับ เมื่อวันที่ 8 มีนาคม 2566 และได้ของกลางเป็นจำนวนมาก กลับมาเปิดขายใหม่โดยย้ายร้านไปห่างจากที่เดิมไม่ถึง 100 เมตร ไม่เกรงกลัวกฎหมาย ศูนย์ปฏิบัติการบังคับใช้กฎหมายพนักงานฝ่ายปกครอง (ศกปค.) สำนักการสอบสวนและนิติการ จึงได้ดำเนินการสืบสวน และรายงานผู้บังคับบัญชา พร้อมทั้งขออนุมัติหมายค้นจากศาลจังหวัดสงขลาเข้าตรวจสอบการกระทำความผิด จำนวน 3 แห่ง ได้แก่ 1) โกดังสินค้าผิดกฎหมาย ตั้งอยู่ เลขที่ 72/15 ถ. นิพัทธ์สงเคราะห์ 3 ซอย 5 (นำโชค) ตำบลหาดใหญ่ พบบุหรี่หนีภาษี บุหรี่ปลอมอากรแสตมป์ บุหรี่ไฟฟ้า ยสุราหนีภาษี ยาแก้ไอซึ่งเป็นยาอันตรายที่นำไปเป็นส่วนผสมของยาเสพติด และไพ่หนีภาษีสรรพสามิต จำนวนมาก 2) ร้าน ฟาสต์ สโตร์ (ใหม่) ตั้งอยู่บนถนนนิพัทธ์สงเคราะห์ 1 ตำบลหาดใหญ่ พบของกลาง บุหรี่หนีภาษี บุหรี่ปลอมอากรแสตมป์ บุหรี่ไฟฟ้า สุราหนีภาษี ยาแก้ไออันตรายจำนวนมาก และ 3) ร้านไม่มีชื่อ ตั้งอยู่ที่ 121/72 ถนนนวลแก้วอุทิศ ตำบลคอหงส์ พบของกลางเป็นบุหรี่หนีภาษี บุหรี่ปลอมอากรแสตมป์ สุราหนีภาษี และยาแก้ไออันตราย จำนวนมาก ซึ่งในขณะนี้เจ้าหน้าที่อยู่ระหว่างการตรวจนับ” นายแมนรัตน์ฯ กล่าว
นายรณรงค์ ทิพย์ศิริ ผู้ตรวจราชการกรมการปกครองปฏิบัติหน้าที่ผู้อำนวยการศูนย์ปฏิบัติการบังคับใช้กฎหมายพนักงานฝ่ายปกครอง สำนักการสอบสวนและนิติการ กรมการปกครอง กล่าวว่า ประเทศไทยได้รับความเสียหายอย่างมากจากปัญหาการลักลอบนำสินค้าหนีภาษีเข้ามาขายในประเทศปีละไม่ต่ำกว่า 7,000 ล้านบาท ทั้งนี้ พบบัญชีรายรับของทางร้าน มีรายได้เดือนละเกือบ 10 ล้านบาท และยังพบบัญชีส่วยเจ้าหน้าที่รัฐหลายหน่วยงาน ซึ่งพนักงานฝ่ายปกครองชุดจับกุมจะได้ประสานสำนักงานคณะกรรมการป้องกันและปราบปรามการฟอกเงิน (ปปง.) ตรวจสอบเส้นทางการเงินร้านที่ถูกจับกุมไปแล้ว และร้านที่ถูกจับในครั้งนี้ และหากว่าเจ้าหน้าที่ยังพบว่ามีการกระทำผิดซ้ำอีก จะได้ร่วมกับทางจังหวัดสงขลากวาดล้างจับกุมดำเนินคดีให้ถึงที่สุด และหากพบเจ้าหน้าที่ของรัฐเกี่ยวข้องกับการกระทำความผิด จะได้แจ้งหน่วยงานดำเนินการสอบสวนทางวินัยต่อไป
“หากพี่น้องประชาชนพบเห็นการกระทำความผิด หรือมีเบาะแสการกระทำความผิด สามารถแจ้งเบาะแสได้ที่ศูนย์ดำรงธรรม กระทรวงมหาดไทย หมายเลขโทรศัพท์ 1567 หรือแจ้งผ่านระบบรับเรื่องร้องเรียนร้องทุกข์ของศูนย์ดำรงธรรมอำเภอ damrongdhama.dopa.go.th หรือแอปพลิเคชั่น "Dopa Help" เพื่อเจ้าหน้าที่เข้าดำเนินการตรวจสอบและให้การช่วยเหลือต่อไป” นายรณรงค์ฯ กล่าวเพิ่มเติม

ที่มา : https://www.thaigov.go.th/news/contents/details/71410