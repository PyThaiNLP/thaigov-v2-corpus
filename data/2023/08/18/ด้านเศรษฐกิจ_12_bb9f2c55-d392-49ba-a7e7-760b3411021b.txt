รัฐบาลไทย-ข่าวทำเนียบรัฐบาล-“กรุงไทย” ปลื้ม ยอดจองซื้อกองทุน Krungthai World Class Series ทะลุ 3,000 ล้านบาท เตรียมเสนอขายรอบ 2 ดีเดย์ 18 ส.ค.นี้


วันศุกร์ที่ 18 สิงหาคม 2566
18/08/2566
พิมพ์
“กรุงไทย” ปลื้ม ยอดจองซื้อกองทุน Krungthai World Class Series ทะลุ 3,000 ล้านบาท เตรียมเสนอขายรอบ 2 ดีเดย์ 18 ส.ค.นี้
​“ธนาคารกรุงไทย” ปลื้ม ยอดจองซื้อกองทุน Krungthai World Class Series รวมกว่า 3,000 ล้านบาท สะท้อนความสำเร็จของความร่วมมือกับฟิเดลิตี้ ตอบโจทย์ผู้ลงทุนไทย เตรียมเสนอขายรอบ 2 ตั้งแต่ 18 สิงหาคมนี้
นายรวินทร์ บุญญานุสาสน์ รองกรรมการผู้จัดการใหญ่ สายงานธุรกิจตลาดเงินตลาดทุน ธนาคารกรุงไทย เปิดเผยว่า  การเสนอขายกองทุน Krungthai World Class Series จำนวน 3 กองทุน ซึ่งเสนอขายผู้ลงทุนทั่วไปครั้งแรก (IPO) เมื่อวันที่ 2-11 สิงหาคม 2566 ผู้ลงทุนให้การตอบรับเป็นอย่างดี มียอดจองซื้อรวมกว่า 3,000  ล้านบาท สะท้อนถึงความสำเร็จของความร่วมมือระหว่างธนาคารกับบริษัท ฟิเดลิตี้ อินเตอร์เนชันแนล (Fidelity International) และบริษัทหลักทรัพย์จัดการกองทุนกรุงไทย ในการพัฒนาผลิตภัณฑ์และบริการด้านการลงทุนเพื่อตอบโจทย์ผู้ลงทุนทุกกลุ่ม
“ธนาคารขอขอบคุณผู้ลงทุนที่ให้ความไว้วางใจร่วมลงทุนในกองทุน Krungthai World Class Series อย่างล้นหลาม ด้วยจุดเด่นในเรื่องการบริหารจัดการกองทุน โดยผู้เชี่ยวชาญด้านการลงทุนระดับโลกจากฟิเดลิตี้ อินเตอร์เนชันแนล ซึ่งมีประสบการณ์ทำธุรกิจมากกว่า 50 ปี ใน 25 ประเทศ เน้นบริหารกองทุนในเชิงรุก (Active Management) กระจายการลงทุนในสินทรัพย์คุณภาพดีทั่วโลก มีการปรับพอร์ตการลงทุนรองรับทุกสภาวะตลาดอย่างทันท่วงทีและมีกลยุทธ์การบริหารจัดการความเสี่ยงอย่างมืออาชีพ”
สำหรับกองทุน Krungthai World Class Series มีจำนวน  3 กองทุน ตามเป้าหมายการลงทุน และความเสี่ยงที่เหมาะสมสำหรับลูกค้า ดังนี้
1. Krungthai World Class Defensive (KTWC-Defensive) ลงทุนในตราสารหนี้ ทั้งตราสารหนี้ไทยและตราสารหนี้ต่างประเทศ ในสัดส่วนไม่ต่ำกว่า 70% มีความเสี่ยงต่ำ เหมาะสำหรับลูกค้าที่ต้องการผลตอบแทนการลงทุนสูงกว่าอัตราเงินเฟ้อ และยอมรับความผันผวนได้ไม่มาก
2. Krungthai World Class Moderate (KTWC-Moderate) ลงทุนในตราสารทุนตั้งแต่ 30-70% เหมาะสำหรับลูกค้าที่ยอมรับความผันผวนได้มากขึ้น เน้นการเติบโตของเงินลงทุน และต้องการกระจายการลงทุน
3. Krungthai World Class Growth  (KTWC-Growth) ลงทุนในตราสารทุนไม่ต่ำกว่า 60% เหมาะสำหรับลูกค้าที่ต้องการผลตอบแทนสูง และยอมรับความผันผวนได้
ทั้งนี้ กองทุน Krungthai World Class Series จะเปิดเสนอขายรอบ 2 ตั้งแต่วันที่ 18 สิงหาคม 2566 สามารถลงทุนผ่านแอปพลิเคชัน Krungthai NEXT และสาขาทั่วประเทศ ด้วยเงินลงทุนขั้นต่ำเพียง 1 บาท ผู้สนใจสอบถามข้อมูลเพิ่มเติมได้ที่ธนาคารกรุงไทยทุกสาขา

ที่มา : https://www.thaigov.go.th/news/contents/details/71438