รัฐบาลไทย-ข่าวทำเนียบรัฐบาล-นายกฯ เยี่ยมชมกิจการการบินไทย ชื่นชมองค์กรและบุคลากรเข้มแข็งทุ่มเท จนฟื้นฟูสำเร็จมีสถานะกระแสเงินสดสูงสุดในประวัติศาสตร์


วันศุกร์ที่ 18 สิงหาคม 2566
18/08/2566
พิมพ์
นายกฯ เยี่ยมชมกิจการการบินไทย ชื่นชมองค์กรและบุคลากรเข้มแข็งทุ่มเท จนฟื้นฟูสำเร็จมีสถานะกระแสเงินสดสูงสุดในประวัติศาสตร์
นายกฯ เยี่ยมชมกิจการการบินไทย ชื่นชมองค์กรและบุคลากรเข้มแข็งทุ่มเท จนฟื้นฟูสำเร็จมีสถานะกระแสเงินสดสูงสุดในประวัติศาสตร์
นางสาวรัชดา ธนาดิเรก รองโฆษกประจำสำนักนายกรัฐมนตรี เปิดเผยว่า วันนี้ (วันที่ 18 สิงหาคม 2566) เวลา 10.00 น. พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เดินทางไปเยี่ยมชมกิจการและรับฟังรายงานความคืบหน้าการดำเนินการตามแผนฟื้นฟูกิจการของบริษัท การบินไทย จำกัด (มหาชน) โดยนายวิษณุ เครืองาม  รองนายกรัฐมนตรี นายสุพัฒนพงษ์ พันธ์มีเชาว์ รองนายกรัฐมนตรี และรัฐมนตรีว่าการกระทรวงพลังงาน นายอาคม เติมพิทยาไพสิฐ รัฐมนตรีว่าการกระทรวงการคลัง นายธนกร วังบุญคงชนะ รัฐมนตรีประจำสำนักนายกรัฐมนตรี  นายอธิรัฐ รัตนเศรษฐ รัฐมนตรีช่วยว่าการกระทรวงคมนาคม ร่วมเยี่ยมชมกิจการครั้งนี้ด้วย โดยมีนายปิยสวัสดิ์  อัมระนันทน์ ประธานคณะผู้บริหารแผนฟื้นฟูกิจการ พร้อมด้วย นายชาญศิลป์ ตรีนุชกร นายพรชัย  ฐีระเวช ผู้บริหารแผนฟื้นฟูกิจการ นายชาย เอี่ยมศิริ ประธานเจ้าหน้าที่บริหาร และฝ่ายบริหาร ให้การต้อนรับ ณ สำนักงานใหญ่ การบินไทย ถ.วิภาวดีรังสิต
นางสาวรัชดา กล่าวว่า ภายหลังรับฟังบรรยายสรุปความคืบหน้าการฟื้นฟูกิจการบริษัท การบินไทย จำกัด (มหาชน) จากประธานเจ้าหน้าที่บริหาร และเยี่ยมชมเครื่องช่วยฝึกบินจำลอง แบบ B777 ณ อาคาร 5 ชั้น 2 บริษัท การบินไทย จำกัด (มหาชน) นายกรัฐมนตรี กล่าวชื่นชมคณะทำงานแผนฟื้นฟูกิจการของบริษัท การบินไทย จำกัด และบุคลากรที่เกี่ยวข้องทุกท่าน รวมถึงรัฐบาลที่ได้ร่วมกันอย่างเต็มความสามารถในการแก้ไขปัญหาและอุปสรรคต่างๆ จนทำให้การดำเนินการตามแผนฟื้นฟูประสบความสำเร็จ ซึ่งขณะนี้ ณ เดือนสิงหาคม สถานะกระแสเงินสดมี 5.7 หมื่นล้านบาท สูงสุดเป็นประวัติศาสตร์ขององค์กร  โดยรัฐบาลได้ให้ความสำคัญและติดตามความก้าวการดำเนินการตามแผนฟื้นฟูกิจการของบริษัท การบินไทยฯ มาโดยตลอด รวมทั้ง ได้มีการเดินทางไปตรวจเยี่ยมการพัฒนาสนามบินต่าง ๆ ของประเทศในการรองรับการบริการประชาชนและการท่องเที่ยว ซึ่งหลังสถานการณ์โควิด -19 คลี่คลายการท่องเที่ยวเริ่มฟื้นตัวดีขึ้นตามนโยบายรัฐบาลในการเปิดประเทศ และปัจจุบันนักท่องเที่ยวต่างประเทศเดินทางเข้ามาในประเทศมากขึ้นต่อเนื่องส่งผลดีต่อรายได้และกิจการของการบินไทย รวมทั้งการบินต่าง ๆ ของประเทศ ส่งผลรายได้ และเศรษฐกิจโดยรวมของประเทศที่ดีขึ้นด้วย
นายกรัฐมนตรียังมั่นใจว่า การจ่ายเงินคืนเจ้าหนี้ทั้งในและต่างประเทศ จะเป็นไปตามแผนสร้างความเชื่อมั่นกับทุกฝ่าย รวมทั้งยังได้สอบถามถึงแผนระยะยาวในการการปรับปรุงประสิทธิภาพการปฏิบัติการบิน และการปรับปรุงเส้นทางบิน ทั้งเส้นทางการบินระยะสั้นและระยะไกล ให้สอดคล้องกับความต้องการการเดินทางของผู้ใช้บริการที่ปัจจุบันนิยมบินแบบต่อเครื่องหรือ Transit โดยขอให้บริหารจัดการให้มีประสิทธิภาพทั้งการบินระยะทางสั้นและการบินระยะทางไกลและเพื่อให้มีรายได้และกำไรเพิ่มขึ้นสำหรับนำมาพัฒนาองค์กรให้เจริญเติบโตอย่างยั่งยืน ซึ่งปัจจุบันเส้นทางการบินได้เปิดบริการใกล้เคียงเส้นทางฯ ก่อนการฟื้นฟูกิจการ รวมทั้งได้มีการเตรียมความพร้อมการให้บริการภาคพื้นดินไว้รองรับการให้บริการเต็มที่
นางสาวรัชดา ย้ำว่านอกจากผลสำเร็จของการดำเนินการตามแผนฟื้นฟูกิจการของบริษัท การบินไทยฯ ที่สามารถพลิกฟื้นกำไรในรอบ 20 ปี เร่งออกจากแผนฟื้นฟูก่อนกำหนด ซึ่งเกิดขึ้นมาจากผลการดำเนินงานของรัฐบาลนี้แล้ว ยังมีผลการดำเนินงานเรื่องของ ICAO ที่เกิดผลสำเร็จอย่างเป็นรูปธรรมชัดเจน และอีกหนึ่งความสำเร็จคือนโยบายการเปิดประเทศตามนโยบายของรัฐบาลในช่วงปลายปี 2565 ส่งผลให้นักท่องเที่ยวเดินทางมาท่องเที่ยวในประเทศไทยมากขึ้นทำให้รายได้ในประเทศเพิ่มขึ้นและเศรษฐกิจโดยรวมดีขึ้นอย่างต่อเนื่องด้วย

ที่มา : https://www.thaigov.go.th/news/contents/details/71426