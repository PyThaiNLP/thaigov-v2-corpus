รัฐบาลไทย-ข่าวทำเนียบรัฐบาล-28 ปี องค์การจัดการน้ำเสีย มุ่งสู่องค์กรแห่งคุณภาพเพื่อสร้างสิ่งแวดล้อมที่ดี สร้างความสุขที่ยั่งยืนให้กับพี่น้องประชาชนคนไทย28 ปี องค์การจัดการน้ำเสีย มุ่งสู่องค์กรแห่งคุณภาพ


วันพฤหัสบดีที่ 17 สิงหาคม 2566
17/08/2566
พิมพ์
28 ปี องค์การจัดการน้ำเสีย มุ่งสู่องค์กรแห่งคุณภาพเพื่อสร้างสิ่งแวดล้อมที่ดี สร้างความสุขที่ยั่งยืนให้กับพี่น้องประชาชนคนไทย28 ปี องค์การจัดการน้ำเสีย มุ่งสู่องค์กรแห่งคุณภาพ
28 ปี องค์การจัดการน้ำเสีย มุ่งสู่องค์กรแห่งคุณภาพเพื่อสร้างสิ่งแวดล้อมที่ดี สร้างความสุขที่ยั่งยืนให้กับพี่น้องประชาชนคนไทย
วันนี้ (17 ส.ค. 66) ที่ศูนย์ติดตามและรายงานสถานการณ์น้ำเสียประเทศไทย องค์การจัดการน้ำเสีย ชั้น 24 อาคารเล้าเป้งง้วน เขตจตุจักร กรุงเทพฯ เจ้าประคุณสมเด็จพระมหารัชมงคลมุนี กรรมการมหาเถรสมาคม เจ้าคณะใหญ่หนกลาง วัดไตรมิตรวิทยารามวรวิหาร เป็นประธานฝ่ายสงฆ์ นายพรพจน์ เพ็ญพาส รองปลัดกระทรวงมหาดไทยในฐานะประธานกรรมการองค์การจัดการน้ำเสีย เป็นประธานฝ่ายฆราวาส พิธีเจริญพระพุทธมนต์เนื่องในวันคล้ายวันสถาปนาองค์การจัดการน้ำเสีย ครบรอบ 28 ปี โดยมี คณะกรรมการองค์การจัดการน้ำเสีย พร้อมด้วย นายชีระ วงศบูรณะ ผู้อำนวยการองค์การจัดการน้ำเสีย คณะผู้บริหาร และพนักงานองค์การจัดการน้ำเสีย เข้าร่วมในพิธี
นายพรพจน์ เพ็ญพาส รองปลัดกระทรวงมหาดไทย ประธานกรรมการองค์การจัดการน้ำเสีย กล่าวว่า องค์การจัดการน้ำเสีย (อจน.) เป็นรัฐวิสาหกิจสังกัดกระทรวงมหาดไทย จัดตั้งเมื่อวันที่ 15 สิงหาคม 2538 ตามพระราชกฤษฎีกาจัดตั้งองค์การจัดการน้ำเสีย พ.ศ. 2538 ทำหน้าที่ในการจัดให้มีระบบบำบัดน้ำเสียรวมสำหรับการบำบัดน้ำเสียภายในเขตพื้นที่จัดการน้ำเสีย และการให้บริการรับบริหารจัดการระบบบำบัดน้ำเสีย ทั้งในและนอกเขตพื้นที่จัดการน้ำเสีย รวมทั้งบริการหรือกิจการต่อเนื่องที่เกี่ยวกับการจัดการน้ำเสียอย่างมีประสิทธิภาพในเชิงเศรษฐกิจ โดยเมื่อวันที่ 22 กันยายน 2563 คณะรัฐมนตรีได้มีมติเห็นชอบการกำหนดเขตพื้นที่จัดการน้ำเสียขององค์การจัดการน้ำเสียให้ครอบคลุมทุกจังหวัดของประเทศไทย เพื่อเร่งรัดการพัฒนาระบบบริหารจัดการน้ำเสียของประเทศไทย ให้ดำเนินไปอย่างมีมาตรฐานและเป็นการเตรียมความพร้อมในการป้องกันและแก้ไขปัญหามลพิษทางน้ำได้อย่างทันสถานการณ์
“ปัจจุบัน องค์การจัดการน้ำเสีย มีการดำเนินภารกิจหลักที่เกี่ยวข้อง ครอบคลุมทั้งด้านการออกแบบ ก่อสร้าง และบริหารจัดการระบบรวบรวมและบำบัดน้ำเสียชุมชนทั่วประเทศ การปรับปรุงฟื้นฟู และบริหารจัดการระบบรวบรวมและบำบัดน้ำเสียชุมชนทั่วประเทศ การให้บริการหรือกิจการต่อเนื่องที่เกี่ยวข้องกับการจัดการน้ำเสียอย่างมีประสิทธิภาพในเชิงเศรษฐกิจ เช่น การนำน้ำที่ผ่านการบำบัดแล้วได้คุณภาพตามมาตรฐานนำกลับมาใช้ประโยชน์ การให้คำปรึกษาแนะนำเกี่ยวกับการบริหารจัดการน้ำเสีย เป็นต้น และการพัฒนานวัตกรรมระบบบำบัดน้ำเสียที่เป็นมิตรต่อสิ่งแวดล้อม ซึ่งได้มีการออกแบบระบบบำบัดน้ำเสียแบบใต้ดิน และใช้พื้นที่ด้านบนของระบบบำบัดน้ำเสียเป็นพื้นที่สาธารณประโยชน์ตามความต้องการของประชาชนในพื้นที่ เช่น สนามฟุตบอล ลานออกกำลังกาย สวนสาธารณะ ฯลฯ รวมทั้งได้มีการจัดทำเป็นศูนย์การเรียนรู้ด้านการจัดการน้ำเสียเพื่อให้ประชาชนได้เรียนรู้และตระหนักถึงความสำคัญของการจัดการน้ำเสีย เพื่อพัฒนาคุณภาพชีวิตและสิ่งแวดล้อมในพื้นที่” นายพรพจน์ฯ กล่าวเพิ่มเติม
ด้านนายชีระ วงศบูรณะ กล่าวว่า องค์การจัดการน้ำเสีย จะดำเนินการพัฒนาเทคโนโลยีและนวัตกรรมของระบบบำบัดน้ำเสียอย่างต่อเนื่อง เพื่อประยุกต์ใช้ในการดำเนินงานตามภารกิจและแผนงานระยะยาวขององค์กร โดยนำนโยบายของรัฐบาลและกระทรวงมหาดไทย และคณะกรรมการองค์การจัดการน้ำเสีย มาเป็นแนวทางการดำเนินงานขับเคลื่อนเพื่อสร้างสิ่งแวดล้อมที่ดีให้กับประเทศไทย อันจะยังผลทำให้พี่น้องประชาชนคนไทยได้ดำรงชีวิตประจำวันในพื้นที่แห่งความสุขที่ยั่งยืนต่อไป

ที่มา : https://www.thaigov.go.th/news/contents/details/71411