รัฐบาลไทย-ข่าวทำเนียบรัฐบาล-นายสรพงศ์ ไพฑูรย์พงษ์ รองปลัดกระทรวงคมนาคม ติดตามผลการดำเนินงาน


วันศุกร์ที่ 18 สิงหาคม 2566
นายสรพงศ์ ไพฑูรย์พงษ์ รองปลัดกระทรวงคมนาคม ติดตามผลการดำเนินงาน
และการให้บริการประชาชน ณ สถานีขนส่งผู้โดยสารจังหวัดนครราชสีมา แห่งที่ 2
นายสรพงศ์ ไพฑูรย์พงษ์ รองปลัดกระทรวงคมนาคม ติดตามผลการดำเนินงานและการให้บริการประชาชน ณ สถานีขนส่งผู้โดยสารจังหวัดนครราชสีมา แห่งที่ 2 ในวันที่ 17 สิงหาคม 2566 โดยมี นายรังสฤษดิ์ วรสีหะ ขนส่งจังหวัดนครราชสีมา นางสาวมนรดา กลับหอม นายสถานีเดินรถนครราชสีมา และผู้บริหาร เจ้าหน้าที่หน่วยงานในสังกัดกระทรวงฯ ในพื้นที่ให้การต้อนรับ ณ สถานีขนส่งผู้โดยสารจังหวัดนครราชสีมา แห่งที่ 2 จังหวัดนครราชสีมา
สถานีขนส่งผู้โดยสารจังหวัดนครราชสีมา แห่งที่ 2 มีรถโดยสารสาธารณะให้บริการ จำนวน 84 เส้นทาง ได้แก่ รถโดยสารระหว่างประเทศ จำนวน 1 เส้นทาง รถโดยสารประจำทาง จำนวน 36 เส้นทาง รถโดยสารระหว่างจังหวัด จำนวน 39 เส้นทาง รถโดยสารภายในจังหวัด จำนวน 8 เส้นทาง ปัจจุบันมีประชาชนใช้บริการประมาณวันละ 12,000 คน
การลงพื้นที่ติดตามผลการดำเนินงานและการให้บริการประชาชน ในครั้งนี้ นายสรพงศ์ ไพฑูรย์พงษ์ รองปลัดกระทรวงคมนาคม ได้ตรวจการให้บริการและการอำนวยความสะดวกแก่ผู้โดยสารที่เข้ามาใช้บริการภายในสถานีขนส่งผู้โดยสาร จุดจำหน่ายตั๋ว พื้นที่พักคอย รวมทั้งตรวจความพร้อมรถโดยสารสาธารณะและพนักงานขับรถ ซึ่งสถานีขนส่งผู้โดยสารมีการตรวจความพร้อมของรถและพนักงานขับรถโดยสารสาธารณะทุกคันก่อนออกเดินทาง ทั้งนี้ รองปลัดกระทรวงคมนาคม ได้เน้นย้ำให้หน่วยงานที่เกี่ยวข้องตรวจสอบความพร้อมพนักงานขับรถและรถโดยสารสาธารณะให้สภาพที่มีความพร้อมต่อการให้บริการประชาชน และมีความปลอดภัย รวมทั้งพื้นที่ภายในสถานีให้มีความสะอาดเรียบร้อย และประชาชนสามารถเดินทางเชื่อมต่อกับรถโดยสารสาธารณะอื่น ๆ ได้สะดวกนอกจากนี้ ได้มอบแนวทางการปรับปรุงสถานีขนส่งให้สอดคล้องกับนโยบายการสนับสนุนการใช้ยานยนต์ไฟฟ้า โดยเพิ่มจุดชาร์จสำหรับรถไฟฟ้าเพื่ออำนวยความสะดวกแก่ผู้ใช้ยานยนต์ไฟฟ้า

ที่มา : https://www.thaigov.go.th/news/contents/details/71413