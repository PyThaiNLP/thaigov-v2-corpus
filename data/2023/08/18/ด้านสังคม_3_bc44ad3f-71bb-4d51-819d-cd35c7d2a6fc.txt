รัฐบาลไทย-ข่าวทำเนียบรัฐบาล-สธ.จัดกิจกรรม “ตลาดนัดคุณธรรม” ขับเคลื่อนองค์กรคุณธรรมต้นแบบที่ยั่งยืน


วันศุกร์ที่ 18 สิงหาคม 2566
สธ.จัดกิจกรรม “ตลาดนัดคุณธรรม” ขับเคลื่อนองค์กรคุณธรรมต้นแบบที่ยั่งยืน
กระทรวงสาธารณสุข จัดกิจกรรมตลาดนัดคุณธรรม ปีที่ 6 ส่งเสริมบุคลากรและหน่วยงานใช้หลัก “ถือประโยชน์ของประเทศชาติเหนือกว่าประโยชน์ส่วนตน” และคุณธรรม 5 ประการ “พอเพียง วินัย สุจริต จิตอาสา กตัญญู” ในการดำเนินงานและใช้ชีวิต นำไปสู่องค์กรคุณธรรมต้นแบบที่
กระทรวงสาธารณสุข จัดกิจกรรมตลาดนัดคุณธรรม ปีที่ 6 ส่งเสริมบุคลากรและหน่วยงานใช้หลัก “ถือประโยชน์ของประเทศชาติเหนือกว่าประโยชน์ส่วนตน” และคุณธรรม 5 ประการ “พอเพียง วินัย สุจริต จิตอาสา กตัญญู” ในการดำเนินงานและใช้ชีวิต นำไปสู่องค์กรคุณธรรมต้นแบบที่ยั่งยืน
วันนี้ (18 สิงหาคม 2566) ที่ สำนักงานปลัดกระทรวงสาธารณสุข นายแพทย์ยงยศ ธรรมวุฒิ รองปลัดกระทรวงสาธารณสุข เปิดโครงการตลาดนัดคุณธรรม (MOPH Moral Market) ปี 6 โดยมี นายแพทย์วินัย วิริยกิจจา ประธานกรรมการจริยธรรมประจำสำนักงานปลัดกระทรวงสาธารณสุข พลอากาศเอก วีรวิท คงศักดิ์ กรรมการจริยธรรมประจำสำนักงานปลัดกระทรวงสาธารณสุข นายธาดา เศวตศิลา ประธานคณะผู้บริหารบริษัททรู คอร์ปอเรชั่น จำกัด นายอนุชา หะระหนี ผู้อำนวยการสำนักงานเลขานุการคณะกรรมการส่งเสริมคุณธรรมแห่งชาติ ผู้แทนศูนย์ปฏิบัติการต่อต้านการทุจริต ระดับกระทรวง ผู้บริหารกระทรวงสาธารณสุข และบุคลากรในสังกัด เข้าร่วมงาน
นายแพทย์ยงยศ กล่าวว่า กระทรวงสาธารณสุข ได้ประกาศใช้แผนปฏิบัติราชการด้านการส่งเสริมคุณธรรมจริยธรรมกระทรวงสาธารณสุข ระยะที่ 2 (พ.ศ.2566- 2570) ที่สอดคล้องกับแผนปฏิบัติการด้านการส่งเสริมคุณธรรมแห่งชาติ ระยะที่ 2 (พ.ศ.2566- 2570) มีการคัดเลือกบุคลากรต้นแบบด้านคุณธรรม รวมถึงการจัดโครงการตลาดนัดคุณธรรม เพื่อเสริมสร้างระบบคุณธรรมของกระทรวงสาธารณสุขให้เข้มแข็ง บนฐานการคิดยึดถือประโยชน์ของประเทศชาติเหนือกว่าประโยชน์ส่วนตน นำไปสู่การเป็นกระทรวงคุณธรรม ภายใต้คุณธรรม 5 ประการ “พอเพียง วินัย สุจริต จิตอาสา กตัญญู” และค่านิยม MOPH เกิดเป็นสังคมคุณธรรมแบบระเบิดจากข้างในที่มีความยั่งยืน
“ขอแสดงความยินดีกับบุคลากรที่ได้รับรางวัล “Good Guy 2023” ทั้ง 28 ท่าน ในการปฏิบัติตนเป็นต้นแบบด้านคุณธรรมจริยธรรม และหน่วยงานภายนอก 2 หน่วยงาน ได้แก่ บริษัท ไทยวาโก้ จำกัด (มหาชน) และวัดจากแดง จังหวัดสมุทรปราการ ที่ร่วมส่งเสริมการทำความดี และขอให้ทุกท่านธำรงรักษาและมุ่งมั่นในการทำความดี มีคุณธรรมจริยธรรม ขับเคลื่อนกระทรวงสาธารณสุขไปสู่องค์กรคุณธรรมต้นแบบอย่างยั่งยืนต่อไป” นายแพทย์ยงยศกล่าว
ทั้งนี้ โครงการตลาดนัดคุณธรรม ประกอบด้วยกิจกรรม Moral Show ภายใต้คุณธรรม 5 ประการ, Moral Mind set Talk และการออกบูธนิทรรศการแสดงผลงานด้านหน่วยงานคุณธรรมของหน่วยงานในสังกัดสำนักงานปลัดกระทรวงสาธารณสุขส่วนกลาง 23 หน่วยงาน และหน่วยงานระดับกรม 7 หน่วยงาน รวม 30 หน่วยงาน
*************************************************** 18 สิงหาคม 2566

ที่มา : https://www.thaigov.go.th/news/contents/details/71428