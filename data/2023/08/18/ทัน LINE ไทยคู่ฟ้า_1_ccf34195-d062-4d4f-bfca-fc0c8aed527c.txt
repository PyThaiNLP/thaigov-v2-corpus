รัฐบาลไทย-ข่าวทำเนียบรัฐบาล-รัฐบาลหนุนท่องเที่ยวเชิงศรัทธา - วัฒนธรรม แนะปชช. ใช้วิจารณญาณก่อนเชื่อสิ่งใด ป้องกันการถูกหลอก


วันศุกร์ที่ 18 สิงหาคม 2566
รัฐบาลหนุนท่องเที่ยวเชิงศรัทธา - วัฒนธรรม แนะปชช. ใช้วิจารณญาณก่อนเชื่อสิ่งใด ป้องกันการถูกหลอก
.....
ด้วยกระแสการให้ความสนใจจากทั้งนักท่องเที่ยวทั้งชาวไทยและต่างชาติ เกี่ยวกับการท่องเที่ยวเชิงความเชื่อ ความศรัทธา หรือที่นิยมเรียกว่าเที่ยวแบบ “มูเตลู” มากขึ้น และมีการแนะนำสถานที่ท่องเที่ยว หรือ “สิ่งศักดิ์สิทธิ์” ใหม่ ๆ จากบุคคลที่มีชื่อเสียง สื่อสังคมออนไลน์มีการโพสต์ภาพ ส่งต่อจนเกิดกระแส ชักชวนประชาชนไปกราบไหว้ แต่ได้มีการตั้งข้อสงสัย จากนักวิชาการ ผู้มีความรู้ทางประวัติศาสตร์วัฒนธรรมไทย ถึงที่มาที่ไปของการเกิดขึ้น จึงควรใช้วิจารณญาณ ศึกษาความเป็นมาก่อนเชื่อ นับถือ ศรัทธาและกราบไหว้ รวมถึงการเชิญชวนนั้นเข้าลักษณะทำการตลาด หรือมีธุรกิจแอบแฝงหรือไม่
.
ซึ่งความเชื่อหรือการนับถือศรัทธาสิ่งใดนั้นถือเป็นสิทธิของประชาชน ไม่มีกฎหมายห้ามตราบเท่าที่ไม่มีการกระทำที่เกินขอบเขตกฎหมายเช่นการหลอกลวง ฉ้อโกงต่าง ๆ แต่ในกรณีสิ่งใดที่เกิดเป็นกระแสใหม่ ๆ ในสื่อโซเชียลมีเดียนั้น ขอให้ประชาชนพิจารณาถึงประวัติความเป็นมา ความน่าเชื่อถือ การไม่เบียดเบียนชีวิตอื่น หรือหากเชื่อในสิ่งใดของให้เชื่ออย่างมีสติ ไม่ลุ่มหลงจนอาจตกเป็นเหยื่อและถูกหลอกลวงได้
.
ที่ผ่านมารัฐบาลให้การสนับสนุนการท่องเที่ยวแบบมูเตลู ซึ่งหน่วยงานเกี่ยวข้องได้ร่วมกับท้องถิ่นจัดกิจกรรมส่งเสริมให้รู้จักวัฒนธรรมอันดีงามในแต่ละท้องถิ่น แต่ไม่สนับสนุนให้เกิดความเชื่องมงาย ดูแลให้มีความสมดุลระหว่างเศรษฐกิจกับผลกระทบที่อาจเกิดจากการบิดเบือนให้เกิดความเข้าใจผิด จนเป็นความลุ่มหลง และเปิดโอกาสให้เกิดการหลอกลวงจากผู้ไม่ประสงค์ดี
#ไทยคู่ฟ้า #สื่อสารรัฐบาลไทย
-------------------

ที่มา : https://www.thaigov.go.th/news/contents/details/71421