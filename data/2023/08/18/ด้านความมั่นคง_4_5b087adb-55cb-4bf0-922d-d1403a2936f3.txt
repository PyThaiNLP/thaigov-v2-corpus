รัฐบาลไทย-ข่าวทำเนียบรัฐบาล-รมว.แรงงานส่งผู้ช่วยฯ เปิดงาน “อาชีพอิสระ เพื่อคนไทยมีงานทำ” เตรียม 50 อาชีพอิสระ ทดลองฝึกฟรีตลอดงาน


วันศุกร์ที่ 18 สิงหาคม 2566
18/08/2566
พิมพ์
รมว.แรงงานส่งผู้ช่วยฯ เปิดงาน “อาชีพอิสระ เพื่อคนไทยมีงานทำ” เตรียม 50 อาชีพอิสระ ทดลองฝึกฟรีตลอดงาน
วันที่ 18 สิงหาคม 2566 นายสุชาติ ชมกลิ่น รัฐมนตรีว่าการกระทรวงแรงงาน มอบหมาย นายสุรชัย ชัยตระกูลทอง ผู้ช่วยรัฐมนตรีประจำกระทรวงแรงงาน เป็นประธานในพิธีเปิดงาน “อาชีพอิสระ เพื่อคนไทยมีงานทำ”
ท่ามกลางสื่อมวลชนและแขกผู้มีเกียรติ ณ ห้องประชุม ชั้น 5 กระทรวงแรงงาน โดยมีนายบุญชอบ สุทธมนัสวงษ์ ปลัดกระทรวงแรงงาน นายไพโรจน์ โชติกเสถียร อธิบดีกรมการจัดหางาน และผู้บริหารหน่วยงานในสังกัดกระทรวงแรงงานร่วมพิธี
นายสุรชัย ชัยตระกูลทอง ผู้ช่วยรัฐมนตรีประจำกระทรวงแรงงาน กล่าวว่า กระทรวงแรงงาน โดยกรมการจัดหางาน จัดงาน “อาชีพอิสระ เพื่อคนไทยมีงานทำ” ขึ้นตามนโยบายของรัฐบาล ที่มุ่งหวังให้ประชาชนเข้าถึงบริการของรัฐอย่างทั่วถึง โดยไม่มีค่าใช้จ่าย เป็นการสร้างโอกาสและทางเลือกในการประกอบอาชีพ ตลอดจนเปิดโลกทัศน์ด้านอาชีพ และการเตรียมตัวก่อนเข้าสู่ตลาดแรงงาน โดยมีการจัดกิจกรรมภายในงานประกอบด้วย การมอบโล่รางวัลให้ผู้นำกลุ่มผู้รับงานไปทำที่บ้านที่มีความเข้มแข็งที่เป็น Best Practice และการถ่ายทอดองค์ความรู้ด้านการบริหารจัดการเพื่อให้ผู้สนใจได้มีแนวความรู้และแนวทางเกี่ยวกับการบริหารจัดการกลุ่ม รวมทั้งมีการสาธิตและฝึกปฏิบัติอาชีพอิสระเพื่อให้ผู้เข้าร่วมงานนำความรู้จากการฝึกปฏิบัติไปพัฒนาหรือต่อยอดในการประกอบเป็นอาชีพหลักหรืออาชีพเสริมต่อไป อีกทั้งยังมีการจัดแสดงและให้ความรู้เกี่ยวกับการทำธุรกิจแฟรนไชส์ และธุรกิจแบบ Food Truck  การจัดแสดงและจำหน่ายสินค้าของกลุ่มผู้รับงานไปทำที่บ้าน การให้บริการแนะแนวอาชีพ ให้คำปรึกษาด้านอาชีพ การทดสอบความพร้อมทางอาชีพ การเรียนรู้อาชีพเสมือนจริง และการจำลองการทำงานของกลุ่มเปราะบาง (คนพิการ) ซึ่งทั้งหมดตอบสนองต่อการบรรลุเป้าหมายยุทธศาสตร์ชาติด้านการพัฒนาและเสริมสร้างศักยภาพทรัพยากรมนุษย์ และแผนแม่บทด้านการพัฒนาศักยภาพคนตลอดช่วงชีวิต
“ประเทศไทยจำเป็นต้องมีทรัพยากรมนุษย์ที่มีคุณภาพ มีความรู้ สมรรถนะและทักษะที่สอดคล้องกับการเปลี่ยนแปลงต่างๆ สามารถปรับตัวให้ใช้ชีวิตได้อย่างมีความสุข ท่ามกลางความเปลี่ยนแปลงอย่างรวดเร็ว ซึ่งกระทรวงแรงงานมีบทบาทสำคัญในการเตรียมความพร้อมแก่กำลังแรงงาน ให้คนรุ่นใหม่ และประชาชน ทุกเพศ ทุกวัย คุ้นเคยกับสภาวะการทำงานรูปแบบใหม่ที่หลากหลายและมีทางเลือกมากขึ้น ให้แรงงานได้รับการส่งเสริมด้านรายได้ มีคุณภาพชีวิตที่ดี และมีความสุขอย่างยั่งยืน” ผู้ช่วยรัฐมนตรีประจำกระทรวงแรงงาน กล่าว
ด้านนายไพโรจน์ โชติกเสถียร อธิบดีกรมการจัดหางาน กล่าวว่า ขอเชิญนักเรียน นักศึกษา และประชาชนทุกคนที่กำลังมองหาไอเดียในการประกอบอาชีพอิสระ เที่ยวชมงาน “อาชีพอิสระ เพื่อคนไทยมีงานทำ” ที่จัดขึ้นในวันนี้ ได้ตั้งแต่ เวลา 09.00 -16.00 น. ที่กระทรวงแรงงาน ถนนมิตรไมตรี ดินแดง โดยกรมการจัดหางานได้เตรียมกิจกรรมที่น่าสนใจและเป็นประโยชน์ อย่างการทดลองฝึกปฏิบัติอาชีพอิสระ อาทิ การทำเก้าอี้สวยด้วยโมเสก การทำบุหงาอบแห้ง การเพ้นท์เสื้อยืดลายแฟนซี การทำบาล์มจากสีผึ้ง การทำข้อมือคริสตัลแฟชั่นเกาหลี เป็นต้น เลือกช็อปผลิตภัณฑ์ดีๆ จากกลุ่มผู้รับงานไปทำที่บ้าน ที่มาให้บริการจำนวน 50 กลุ่ม อาทิ กลุ่มจักสานบ้านสระตลุง กลุ่มทอผ้าบ้านนาเมือง กลุ่มผึ้งงานกระจูดบ้านห้วยลึก และชิมอาหารอร่อยๆ จาก Food Truck และแฟรนไชส์ที่จำหน่ายอาหารและเครื่องดื่มภายในงานถึง 10 ร้านค้า อาทิ ร้าน The Ribs (เนื้อย่างโคขุน) ร้านบ้านฉันสเต๊กเฮ้าส์ ร้านกุ้งอบวุ้นเส้นเศรษฐี และร้านร่ำรวย (อบวุ้นเส้นและเย็นตาโฟ)  ซึ่งกรมการจัดหางานเชื่อว่า ทุกคนที่มาร่วมงานจะได้ไอเดีย ได้ความรู้ ผลิตภัณฑ์ดีๆ จากกลุ่มผู้รับงานไปทำที่บ้าน ติดไม้ติดมือกลับไปแน่นอน หรือหากใครที่มาร่วมงานไม่ได้สามารถติดตาม Live สด การจำหน่ายสินค้าของกลุ่มผู้รับงานไปทำที่บ้านได้ที่เพจ Facebook : กรมการจัดหางาน หรือสอบถามข้อมูลเพิ่มเติมได้ที่ สายด่วนกระทรวงแรงงาน โทร 1506 กด 2 กรมการจัดหางาน

ที่มา : https://www.thaigov.go.th/news/contents/details/71432