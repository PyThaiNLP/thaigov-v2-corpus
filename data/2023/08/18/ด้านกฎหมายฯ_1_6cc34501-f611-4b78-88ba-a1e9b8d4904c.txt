รัฐบาลไทย-ข่าวทำเนียบรัฐบาล-กระทรวงยุติธรรม โดยกรมราชทัณฑ์ เปิดเรือนจำอุตสาหกรรมสำเร็จแห่งแรกในประเทศ (Prison industry)  


วันศุกร์ที่ 18 สิงหาคม 2566
18/08/2566
พิมพ์
กระทรวงยุติธรรม โดยกรมราชทัณฑ์ เปิดเรือนจำอุตสาหกรรมสำเร็จแห่งแรกในประเทศ (Prison industry)
กระทรวงยุติธรรม โดยกรมราชทัณฑ์ เปิดเรือนจำอุตสาหกรรมสำเร็จแห่งแรกในประเทศ (Prison industry)
ในวันพฤหัสบดีที่ ๑๗ สิงหาคม ๒๕๖๖ เวลา ๐๙.๐๐ น. นางพงษ์สวาท นีละโยธิน ปลัดกระทรวงยุติธรรม เป็นประธานในพิธีเปิดเรือนจำอุตสาหกรรม (Prison industry) ประจำเขต ๒ เรือนจำกลางชลบุรี โดยมีนายสหการณ์ เพ็ชรนรินทร์ รองปลัดกระทรวงยุติธรรม นายอายุตม์ สินธพพันธุ์ อธิบดีกรมราชทัณฑ์ นายนริศ นิรามัยวงศ์ รองผู้ว่าราชการจังหวัดชลบุรี นายวิฤทธิ์ วิเศษสินธุ์ รองเลขาธิการสำนักงานมาตรฐานผลิตภัณฑ์อุตสาหกรรม และนายพรยศ กลั่นกรอง รองอธิบดีกรมโรงงานอุตสาหกรรม เข้าร่วมเป็นเกียรติในพิธีเปิดดังกล่าว ตลอดจนคณะผู้บริหารกรมราชทัณฑ์ นายชาญ วชิรเดช รองอธิบดีกรมราชทัณฑ์ นายนักรบ นาคพรหม ผู้บัญชาการเรือนจำกลางชลบุรี และนายวิรุณ เจริญเกียรติวงศ์ ผู้อำนวยการกองพัฒนาพฤตินิสัย ร่วมให้การต้อนรับ ณ ศูนย์เตรียมการก่อนปล่อยเพื่อฝึกวิชาชีพอุตสาหกรรมการผลิต เรือนจำชั่วคราวบ้านบึง สังกัดเรือนจำกลางชลบุรี ตำบลคลองกิ่ว อำเภอบ้านบึง จังหวัดชลบุรี
การจัดตั้งเรือนจำอุตสาหกรรม ถือเป็นภารกิจหนึ่งที่เป็นความพยายามให้เกิดขึ้น เพื่อฝึกทักษะการทำงานให้แก่ผู้ต้องขัง โดยใช้เวลายาวนานถึง ๔ ปี ที่กว่าจะมาเป็นเรือนจำอุตสาหกรรมในวันนี้ โดยมีลักษณะการจัดตั้งโรงงานที่อยู่ภายนอกเรือนจำ และเรือนนอนสำหรับผู้ต้องขังที่ออกทำงานโดยเฉพาะ เรือนจำอุตสาหกรรมดังกล่าว จัดตั้งขึ้นเพื่อลดการใช้แรงงานผู้ต้องขังในการผลิตที่เคยเกิดปัญหาร้องเรียนการจ้างงานผู้ต้องขังที่รายได้น้อยส่งผลให้ได้รับเงินปันผลไม่เหมาะสมกับงานที่ทำ เช่น การถักแห อวน ซึ่งการจ้างงานดังกล่าวยังไม่สามารถเสริมสร้างทักษะในการทำงานได้อย่างแท้จริง รวมถึงต้องคำนึงถึงหลักสิทธิมนุษยชนหรือการใช้แรงงานผู้ต้องขังซึ่งถือเป็นผู้ด้อยโอกาสทางสังคม อีกทั้งต้องปฏิบัติให้ถูกต้องตามหลักกฎหมายอีกด้วย กรมราชทัณฑ์จึงได้มีการยกเลิกการจ้างแรงงานในลักษณะดังกล่าว และหันมาพัฒนาเพื่อเตรียมผู้ต้องขังเข้าสู่อาชีพในระบบอุตสาหกรรมหลังพ้นโทษที่มีรายได้ตามมาตรฐานแรงงานขั้นต่ำ
การเปิดเรือนจำอุตสาหกรรมในครั้งนี้ เรือนจำกลางชลบุรียังถือเป็นหนึ่งในนโยบาย ๑ เขต ๑ เรือนจำอุตสาหกรรม เพื่อดำเนินการพัฒนาผู้ก้าวพลาดให้ได้มีโอกาสฝึกทักษะด้านการทำงานกับสถานประกอบการและภาคธุรกิจจริง เพื่อเตรียมความพร้อมในการกลับคืนสู่สังคมและสามารถนำไปต่อยอดเป็นอาชีพภายหลังพ้นโทษได้ ซึ่งเรือนจำชั่วคราวบ้านบึง ในสังกัดเรือนจำกลางชลบุรี จัดให้เป็นสถานที่สำหรับเตรียมความพร้อมก่อนปล่อยในการพัฒนาและส่งเสริมทักษะการทำงานในระบบอุตสาหกรรม ที่สามารถปรับภารกิจการพัฒนาพฤตินิสัยผู้ต้องขังให้มีความยืดหยุ่นขึ้น และสอดคล้องกับกิจวัตรประจำวัน โดยได้รับการสนับสนุนจากภาคเอกชน เข้าฝึกทักษะการทำงานในระบบอุตสาหกรรมที่เกี่ยวกับการประกอบรถจักรยาน เพื่อนำออกจำหน่ายสู่ท้องตลาด ซึ่งผู้ต้องขังจะสามารถนำความรู้และทักษะความชำนาญเหล่านี้ไปประกอบอาชีพเลี้ยงตนเองและครอบครัวเมื่อภายหลังพ้นโทษได้ และไม่หวนกลับไปกระทำผิดซ้ำอีก นอกจากนี้ การทำงานดังกล่าวยังสร้างรายได้ให้แก่ผู้ต้องขังระหว่างต้องโทษ และเก็บไว้เป็นทุนภายหลังพ้นโทษได้อีกด้วย ซึ่งในอนาคตจะมีการต่อยอดเรือนจำอุตสาหกรรมเพื่อขยายไปยังเรือนจำทุกภูมิภาคทั่วประเทศ

ที่มา : https://www.thaigov.go.th/news/contents/details/71416