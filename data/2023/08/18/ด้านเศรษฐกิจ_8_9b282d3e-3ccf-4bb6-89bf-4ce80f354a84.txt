รัฐบาลไทย-ข่าวทำเนียบรัฐบาล-กรมทางหลวง แถลงแผนการประมูลคัดเลือกเอกชนร่วมลงทุนที่พักริมทางบนมอเตอร์เวย์สาย 7 เปิดจำหน่ายเอกสาร RFP ตั้งแต่วันที่ 23 สิงหาคม - 22 กันยายน 2566 คาดว่าคัดเลือกเอกชน  


วันศุกร์ที่ 18 สิงหาคม 2566
กรมทางหลวง แถลงแผนการประมูลคัดเลือกเอกชนร่วมลงทุนที่พักริมทางบนมอเตอร์เวย์สาย 7 เปิดจำหน่ายเอกสาร RFP ตั้งแต่วันที่ 23 สิงหาคม - 22 กันยายน 2566 คาดว่าคัดเลือกเอกชน
....
นายสราวุธ ทรงศิวิไล อธิบดีกรมทางหลวง กระทรวงคมนาคม เปิดเผยว่า ตามที่กรมทางหลวง (ทล.) ได้ออกประกาศเชิญชวนเอกชนร่วมลงทุนในการพัฒนาและบริหารจัดการโครงการศูนย์บริการทางหลวงศรีราชา และโครงการสถานที่บริการทางหลวงบางละมุง บนทางหลวงพิเศษระหว่างเมืองหมายเลข 7 สายกรุงเทพฯ - บ้านฉาง เมื่อวันที่ 16 สิงหาคม 2566 ในวันนี้ (18 สิงหาคม 2566) จึงเปิดโอกาสให้เอกชนที่สนใจและสื่อมวลชนได้เข้าร่วมรับฟังการแถลงแผนการประมูลคัดเลือกเอกชนร่วมลงทุนฯ โดยให้ข้อมูลสาระสำคัญของประกาศเชิญชวน ได้แก่ ข้อมูลโครงการ วัตถุประสงค์การเปิดให้เอกชนร่วมลงทุน พื้นที่ของโครงการ ขอบเขตของงานที่เอกชนจะต้องดำเนินการ ระยะเวลาของโครงการ คุณสมบัติของผู้ยื่นข้อเสนอ การจัดทำข้อเสนอและหลักเกณฑ์ในการพิจารณาคัดเลือก เพื่อให้เป็นไปตามขั้นตอนการคัดเลือกเอกชนที่กำหนดไว้ในพระราชบัญญัติการร่วมลงทุนระหว่างรัฐและเอกชน พ.ศ. 2562 และระเบียบที่เกี่ยวข้อง โดย ทล. จะเปิดจำหน่ายเอกสารสำหรับการคัดเลือกเอกชน (Request for Proposal: RFP) ของทั้ง 2 โครงการพร้อมกัน ตั้งแต่วันที่ 23 สิงหาคม - 22 กันยายน 2566 ระหว่างเวลา 09.00 - 15.00 น. สำหรับผู้สนใจสามารถดูรายละเอียดเพิ่มเติมเกี่ยวกับโครงการฯ ข้อกำหนดคุณสมบัติต่าง ๆ และขั้นตอนการคัดเลือกเอกชนได้จากประกาศเชิญชวนฯ (ฉบับทางการ) ที่เว็บไซต์ www.doh.go.th หรือ www.doh-motorway.com และกำหนดให้เอกชนยื่นข้อเสนอช่วงปลายเดือนพฤศจิกายน 2566 คาดว่าจะดำเนินการคัดเลือกเอกชนแล้วเสร็จในต้นปี 2567 พร้อมลงนามสัญญาและเริ่มต้นก่อสร้างช่วงกลางปี 2567 เพื่อเปิดให้บริการสิ่งอำนวยความสะดวกและบริการบางส่วนในปี 2568 และเปิดให้บริการเต็มรูปแบบในปี 2569 ต่อไป
ทั้งนี้ โครงการศูนย์บริการทางหลวงศรีราชาและโครงการสถานที่บริการทางหลวงบางละมุง จะเป็นจุดแวะพักที่ผู้เดินทางสามารถพักผ่อนอิริยาบทจากการเดินทาง ทำธุระส่วนตัว ช่วยลดการเกิดอุบัติเหตุ และความสูญเสียจากความเหนื่อยล้าหรือหลับในของผู้ขับขี่ ตลอดจนช่วยให้ผู้ใช้ทางประหยัดเวลาและลดค่าใช้จ่ายจากการเดินทางเข้า - ออกทางหลวงพิเศษระหว่างเมืองโดยไม่จำเป็นอีกด้วย

ที่มา : https://www.thaigov.go.th/news/contents/details/71429