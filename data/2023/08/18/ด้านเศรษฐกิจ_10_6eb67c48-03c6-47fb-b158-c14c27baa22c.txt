รัฐบาลไทย-ข่าวทำเนียบรัฐบาล-กรมการขนส่งทางบก เผยผลการตรวจสอบวัดควันดำทั่วประเทศ ระหว่างวันที่ 1 ตุลาคม 2565 - 15 สิงหาคม 2566 มุ่งมั่นแก้ไขปัญหาฝุ่นละอองขนาดเล็ก PM 2.5


วันศุกร์ที่ 18 สิงหาคม 2566
กรมการขนส่งทางบก เผยผลการตรวจสอบวัดควันดำทั่วประเทศ ระหว่างวันที่ 1 ตุลาคม 2565 - 15 สิงหาคม 2566 มุ่งมั่นแก้ไขปัญหาฝุ่นละอองขนาดเล็ก PM 2.5
...
กรมการขนส่งทางบก เผยผลการตรวจสอบวัดควันดำทั่วประเทศ ระหว่างวันที่ 1 ตุลาคม 2565 - 15 สิงหาคม 2566 มุ่งมั่นแก้ไขปัญหาฝุ่นละอองขนาดเล็ก PM 2.5
นายเสกสม อัครพันธุ์ รองอธิบดีกรมการขนส่งทางบก และโฆษกกรมการขนส่งทางบก กระทรวงคมนาคม กล่าวว่า กรมการขนส่งทางบก (ขบ.) ให้ความสำคัญการแก้ไขปัญหาสิ่งแวดล้อมโดยเฉพาะ ปัญหาฝุ่นละอองขนาดเล็ก PM 2.5 เป็นปัญหาสำคัญที่ประเทศไทยกำลังเผชิญอยู่และส่งผลกระทบต่อสุขอนามัยของประชาชน หนึ่งในสาเหตุสำคัญมาจากควันดำของท่อไอเสียรถยนต์อันเกิดจากการเผาไหม้ไม่สมบูรณ์ ซึ่งมีสาเหตุหลายประการ เช่น กรองอากาศอุดตัน ทำให้อากาศเข้าไม่เพียงพอ ปรับแต่งปั๊มหัวฉีดไม่เหมาะสม หัวฉีดปั๊มน้ำมันเชื้อเพลิงชำรุดทำให้การฉีดน้ำมันเชื้อเพลิงไม่สมบูรณ์ และการบรรทุกน้ำหนักเกินทำให้รถยนต์แต่ละคันอาจมีควันดำออกมามาก ทั้งนี้ ขบ. ในฐานะหน่วยงานที่เกี่ยวข้องได้ดำเนินการตามนโยบายกระทรวงคมนาคม ในการแก้ไขปัญหาดังกล่าวอย่างต่อเนื่อง โดยจัดผู้ตรวจการออกตรวจวัดควันดำจากท่อไอเสียของรถบรรทุกและรถโดยสารบนถนนสายหลักและสายรองทั่วประเทศ ตามมาตรฐานการตรวจวัดค่าควันดำจากท่อไอเสียของรถตามกฎหมายว่าด้วยการขนส่งทางบกและกฎหมายว่าด้วยรถยนต์ กรณีการตรวจวัดควันดำด้วยเครื่องวัดควันดำระบบความทึบแสง ขณะเครื่องยนต์ไม่มีภาระ ค่าควันดำสูงสุดไม่เกินร้อยละ 30 และตรวจวัดควันดำด้วยเครื่องวัดควันดำระบบกระดาษกรองขณะเครื่องยนต์ไม่มีภาระ ค่าควันดำสูงสุดไม่เกินร้อยละ 40 โดยผลการตรวจสอบวัดควันดำทั่วประเทศ ระหว่างวันที่ 1 ตุลาคม 2565 - 15 สิงหาคม 2566 สำนักงานขนส่งแต่ละจังหวัดได้จัดเจ้าหน้าที่ออกตรวจควันดำรถบรรทุกและรถโดยสาร 237,688 คัน มีรถบรรทุกและรถโดยสารที่มีค่าควันดำที่เกินกว่ากฎหมายกำหนดและถูกสั่งห้ามใช้รถด้วยการพ่นข้อความ “ห้ามใช้” 1,971 คัน
ทั้งนี้ ขบ. แนะนำให้เจ้าของรถตรวจเช็กและซ่อมเครื่องยนต์ให้อยู่ในสภาพที่สมบูรณ์อยู่เสมอ โดยมีวิธีแก้ไขรถที่ปล่อยควันดำเบื้องต้น ดังนี้ 1) ให้ทำความสะอาด หรือเปลี่ยนกรองอากาศใหม่ 2) เปลี่ยนกรองน้ำมันเชื้อเพลิงตามระยะเวลา 3) เปลี่ยนน้ำมันเครื่องและกรองน้ำมันเครื่องตามระยะเวลา 4) ปรับตั้งปั๊มน้ำมันเชื้อเพลิงตั้งจังหวะการฉีดเชื้อเพลิงให้ถูกต้อง 5) ตรวจเช็กและปรับตั้งหัวฉีดน้ำมันเชื้อเพลิงให้เป็นฝอยละออง เป็นต้น หากตรวจวัดควันดำด้วยระบบวัดความทึบแสง แล้วมีค่าควันดำเกินร้อยละ 30 หรือตรวจด้วยระบบกระดาษกรอง แล้วมีค่าควันดำเกินร้อยละ 40 จะถูกเปรียบเทียบปรับสูงสุด 5,000 บาท และสั่งห้ามใช้รถด้วยการพ่นข้อความ “ห้ามใช้” จนกว่าเจ้าของรถจะนำรถไปแก้ไขสภาพเครื่องยนต์ไม่ให้มีค่าควันดำเกินกำหนด และนำมาตรวจสภาพอีกครั้งจนผ่านการตรวจวัดจึงจะนำไปใช้งานได้

ที่มา : https://www.thaigov.go.th/news/contents/details/71436