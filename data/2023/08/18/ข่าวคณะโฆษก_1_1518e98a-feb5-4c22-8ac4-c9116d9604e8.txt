รัฐบาลไทย-ข่าวทำเนียบรัฐบาล-รัฐบาลเชิญชวนผู้สนใจร่วมงาน“อาชีพอิสระ เพื่อคนไทยมีงานทำ” ที่กระทรวงแรงงาน 18 ส.ค.นี้ พบการสาธิตกว่า 50 อาชีพ จุดไอเดีย สร้างรายได้


วันศุกร์ที่ 18 สิงหาคม 2566
18/08/2566
พิมพ์
รัฐบาลเชิญชวนผู้สนใจร่วมงาน“อาชีพอิสระ เพื่อคนไทยมีงานทำ” ที่กระทรวงแรงงาน 18 ส.ค.นี้ พบการสาธิตกว่า 50 อาชีพ จุดไอเดีย สร้างรายได้
รัฐบาลเชิญชวนผู้สนใจร่วมงาน“อาชีพอิสระ เพื่อคนไทยมีงานทำ” ที่กระทรวงแรงงาน 18 ส.ค.นี้ พบการสาธิตกว่า 50 อาชีพ จุดไอเดีย สร้างรายได้
วันนี้ ( 18 ส.ค.66 ) น.ส.ไตรศุลี ไตรสรณกุล รองโฆษกประจำสำนักนายกรัฐมนตรี กล่าวว่า รัฐบาล เชิญชวนประชาชนผู้สนใจประกอบอาชีพอิสะ ตลอดจนผู้มีอาชีพหลักแต่กำลังมองหาแหล่งรายได้เสริม ร่วมงาน “อาชีพอิสระ เพื่อคนไทยมีงานทำ” จัดขึ้นในวันนี้ ( 18 ส.ค.66 ) ที่ กระทรวงแรงงาน
ทั้งนี้ ภายในงานจะมีกิจกรรม อาทิ การสาธิตอาชีพอิสระ 50 อาชีพ การจัดแสดงและจำหน่ายสินค้าของกลุ่มรับงานไปทำที่บ้าน 50 อาชีพ การแนะแนวอาชีพอิสระที่น่าสนใจ การทดสอบความพร้อมทางอาชีพและให้คำปรึกษาด้านอาชีพต่างๆ การแนะนำแฟรนไชส์สำหรับผู้ที่สนใจอาชีพอิสระ พร้อมการเรียนรู้อาชีพเสมือนจริง (Virtual Reality)
น.ส.ไตรศุลี กล่าวว่า กรมการจัดหางาน กระทรวงแรงงาน ได้จัดงาน“อาชีพอิสระ เพื่อคนไทยมีงานทำ” จัดขึ้นโดยเล็งเห็นว่า ปัจจุบันพฤติกรรมความสนใจในการประกอบอาชีพของประชาชนเปลี่ยนแปลงไปตามยุคสมัย โดยมีความสนใจในอาชีพอิสระมากขึ้น รวมถึงยังมีผู้ที่สนใจงานอิสระเป็นอาชีพเสริมมากขึ้นด้วย ซึ่งเชื่อว่างานนี้จะสามารถตอบโจทย์ในการพัฒนาศักยภาพของผู้ที่สนใจงานอิสระให้เกิดความยั่งยืน สร้างแรงบันดาลใจ ให้เกิดไอเดียในการประกอบอาชีพอิสระ ตลอดจนพัฒนาต่อยอดการสร้างรายได้ด้วยด้วยการวางแผนธุรกิจ การใช้สื่อโซเชียลมีเดียเป็นช่องทางในการจัดจำหน่าย เช่น การขายของออนไลน์ รวมถึงการใช้ Tiktok ในการขายสินค้าซึ่งกำลังได้รับความนิยม
น.ส.ไตรศุลี กล่าวว่า รัฐบาลให้ความสำคัญกับการดูแลแรงงานทุกกลุ่ม ซึ่งในส่วนผู้ประกอบอาชีพอิสระ รัฐบาลได้ผลักดันร่าง พ.ร.บ.ส่งเสริมการพัฒนาคุณภาพชีวิตและคุ้มครองแรงงานนอกระบบ ซึ่งขณะนี้อยู่ในกระบวนการตามลำดับ โดยกฎหมายฉบับนี้จะสนับสนุนให้แรงงานนอกระบบ เข้าถึงสิทธิขั้นพื้นฐานในการประกอบอาชีพ มีความปลอดภัยในการทำงาน มีหลักประกันทางสังคม มีการรวมกลุ่มจัดตั้งเป็นองค์กร ได้รับการส่งเสริมคุ้มครองและพัฒนาสู่คุณภาพชีวิตที่ดี มีสัญญาการทำงานที่เป็นธรรม  มีผลตอบแทนที่เป็นธรรม โดยมีการจัดตั้งกองทุนเพื่อแรงงานนอกระบบ ให้สามารถเข้าถึงแหล่งเงินกู้ได้อย่างเหมาะสม ที่สำคัญยังสนับสนุน แรงงานนอกระบบ ให้เข้าสู่ความคุ้มครองและสิทธิประกันสังคมเพื่อดูแลตนเองและครอบครัวด้วย

ที่มา : https://www.thaigov.go.th/news/contents/details/71414