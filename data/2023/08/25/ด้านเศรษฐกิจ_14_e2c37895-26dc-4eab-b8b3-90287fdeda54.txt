รัฐบาลไทย-ข่าวทำเนียบรัฐบาล-ดีอีเอส ถกประชุมผู้นำเจ้าหน้าที่อาวุโสอาเซียนด้านดิจิทัลและผู้นำสภาหน่วยงานกำกับดูแลกิจการโทรคมนาคมแห่งอาเซียน อย่างไม่เป็นทางการ ครั้งที่ 2


วันศุกร์ที่ 25 สิงหาคม 2566
ดีอีเอส ถกประชุมผู้นำเจ้าหน้าที่อาวุโสอาเซียนด้านดิจิทัลและผู้นำสภาหน่วยงานกำกับดูแลกิจการโทรคมนาคมแห่งอาเซียน อย่างไม่เป็นทางการ ครั้งที่ 2
ดีอีเอส ถกประชุมผู้นำเจ้าหน้าที่อาวุโสอาเซียนด้านดิจิทัลและผู้นำสภาหน่วยงานกำกับดูแลกิจการโทรคมนาคมแห่งอาเซียน อย่างไม่เป็นทางการ ครั้งที่ 2
ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงดิจิทัลเพื่อเศรษฐกิจและสังคม (ดีอีเอส) ในฐานะหัวหน้าคณะผู้แทนไทย เข้าร่วมการประชุมผู้นำเจ้าหน้าที่อาวุโสอาเซียนด้านดิจิทัลและผู้นำสภาหน่วยงานกำกับดูแลกิจการโทรคมนาคมแห่งอาเซียน อย่างไม่เป็นทางการ ครั้งที่ 2 (The 2nd ASEAN Digital Senior Officials Meeting - ASEAN Telecommunications Regulators’ Council Leaders’ Retreat of 2023) ประจำปี 2566 เมื่อวันที่ 24– 25 สิงหาคม 2566 ณ เกาะบาหลี สาธารณรัฐอินโดนีเซีย โดยมี ผู้แทนสำนักงาน กสทช. และผู้แทนสำนักงานคณะกรรมการการรักษาความมั่นคงปลอดภัยไซเบอร์แห่งชาติ เข้าร่วม เพื่อพิจารณาประเด็นสำคัญ ได้แก่ ความก้าวหน้าของการดำเนินการตามแผนแม่บท ASEAN Digital Masterplan 2025 และการทบทวนแผนระยะกลาง การพิจารณาข้อเสนอ/แนวทางการดำเนินโครงการ ซึ่งจะดำเนินการในปี 2567 เพื่อขอรับงบประมาณสนับสนุนจากกองทุน ASEAN ICT Fund หรือจากคู่เจรจา รวมทั้ง ประเด็นความร่วมมือระหว่างอาเซียนและคู่เจรจา และการเตรียมการสำหรับการประชุม ADGMIN ครั้งที่ 4
ทั้งนี้ ในส่วนของไทย ปลัดกระทรวงฯ ได้ผลักดันการจัดตั้งคณะทำงานอาเซียนด้านการป้องกันปัญหาการหลอกลวงผ่านสื่อออนไลน์ (ASEAN Working Group on Anti - Online Scam: WG - AS) โดยมีวัตถุประสงค์เพื่อส่งเสริมการประสานงานและเสริมสร้างความเข้มแข็งของเครือข่ายความร่วมมือระหว่างหน่วยงานที่เกี่ยวข้องของประเทศสมาชิกอาเซียน ในการป้องกันและการรับมือกับปัญหาการหลอกลวงผ่านสื่อออนไลน์อย่างเป็นรูปธรรม ผ่านการแลกเปลี่ยนข้อมูลเกี่ยวกับนโยบาย กฎระเบียบ มาตรการ และแนวทางการดำเนินงานแบบบูรณาการร่วมกันในอาเซียน ช่วยลดความสูญเสียของประชาชนในอาเซียนจากการตกเป็นเหยื่อของมิจฉาชีพออนไลน์
นอกจากนี้ ในที่ประชุมฯ ยังเห็นชอบ Operational Framework ของไทย และได้รับการสนับสนุนและชื่นชมต่อการผลักดันของไทย อาทิ สิงคโปร์ สปป.ลาว กัมพูชา ซึ่งจะเป็นเอกสารกำหนดการดำเนินงานของคณะทำงาน WG – AS และจะมีการเสนอที่ประชุมรัฐมนตรีอาเซียนด้านดิจิทัลในต้นปี 2567 เพื่อรับรองการจัดตั้งคณะทำงานอย่างเป็นทางการ และจะจัดประชุมคณะทำงานอาเซียน WG-AS ครั้งแรก อีกด้วย
_____________________

ที่มา : https://www.thaigov.go.th/news/contents/details/71679