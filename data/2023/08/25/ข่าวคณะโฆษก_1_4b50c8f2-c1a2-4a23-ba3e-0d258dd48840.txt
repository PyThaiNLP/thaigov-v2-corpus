รัฐบาลไทย-ข่าวทำเนียบรัฐบาล-​รองโฆษกรัฐบาล นางสาวรัชดาฯ เผย วารสาร OpenGov Asia สิงคโปร์ ให้รางวัล Recognition of Excellence 2023 “โครงการระบบกลางทางกฎหมาย (Law Portal)” 


วันศุกร์ที่ 25 สิงหาคม 2566
25/08/2566
พิมพ์
​รองโฆษกรัฐบาล นางสาวรัชดาฯ เผย วารสาร OpenGov Asia สิงคโปร์ ให้รางวัล Recognition of Excellence 2023 “โครงการระบบกลางทางกฎหมาย (Law Portal)”
​รองโฆษกรัฐบาล นางสาวรัชดาฯ เผย วารสาร OpenGov Asia สิงคโปร์ ให้รางวัล Recognition of Excellence 2023 “โครงการระบบกลางทางกฎหมาย (Law Portal)” ของสำนักงานคณะกรรมการกฤษฎีกาไทย ย้ำรัฐบาลปรับปรุงกฎหมายแล้วกว่า 1,000 ฉบับ
วันนี้ (25 กรกฎาคม 2566) นางสาวรัชดา ธนาดิเรก รองโฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ยินดี “โครงการระบบกลางทางกฎหมาย (Law Portal)” ของสำนักงานคณะกรรมการกฤษฎีกา ได้รับการยกย่องจากวารสาร OpenGov Asia สิงคโปร์ โดยได้รับรางวัล Recognition of Excellence 2023 ในการเป็นระบบรวมศูนย์ทางดิจิทัล ปรับปรุงการบริการออนไลน์แก่ประชาชน สะดวก และทันสมัยอย่างแท้จริง พร้อมย้ำความสำเร็จรัฐบาลปรับปรุง แก้ไขกฎหมายอย่างเป็นรูปธรรมแล้วมากกว่า 1,000 ฉบับ อำนวยความสะดวก รวดเร็ว ลดขั้นตอน ลดค่าใช้จ่ายประชาชน ให้กฎหมายทันสมัย นำไปใช้เป็นกรอบสร้างรากฐานของประเทศได้อย่างมั่นคง
รองโฆษกประจำสำนักนายกรัฐมนตรีกล่าวว่า สำนักงานคณะกรรมการกฤษฎีกา ร่วมกับสำนักงานพัฒนารัฐบาลดิจิทัล (องค์การมหาชน) (DGA) ดำเนินโครงการระบบกลางทางกฎหมาย (Law Portal) ให้บริการภาครัฐอย่างเป็นระบบ และรวมศูนย์ เปิดโอกาสให้ประชาชนได้แสดงความคิดเห็นต่อร่างกฎหมาย และประเมินผลสัมฤทธิ์ของกฎหมายโดยตรง ซึ่งเป็นไปตามเจตนารมณ์ของรัฐธรรมนูญแห่งราชอาณาจักรไทย พ.ศ. 2560 ที่ให้มีการรับฟังความคิดเห็นของผู้เกี่ยวข้องก่อนการตรากฎหมายทุกฉบับ โครงการดังกล่าวจึงได้รับการยกย่องว่าเป็นผลงานการเปลี่ยนแปลงทางดิจิทัลที่ยอดเยี่ยม
รองโฆษกประจำสำนักนายกรัฐมนตรี กล่าวเพิ่มเติมว่า รัฐบาลได้ดำเนินการปรับปรุง ปฏิรูปประเทศในด้านกฎหมาย เพื่อประโยชน์ของประชาชนไทย ซึ่งประเทศไทยมีกฎหมายมากกว่า 1 แสนฉบับ ทั้งที่เป็นกฎหมายหลักและกฎหมายรอง โดยรัฐบาลได้ผลักดันการปรับปรุง และแก้ไขกฎหมายหลายฉบับมาตลอดระยะเวลาการบริหารราชการ โดยเฉพาะกฎหมายสำคัญ ที่จะช่วยสร้างความเป็นธรรมในสังคม รวมทั้งก่อให้เกิดประโยชน์กับประชาชนของประเทศในหลายประการ อาทิ พระราชบัญญัติการอำนวยความสะดวกในการพิจารณาอนุญาตของทางราชการ พ.ศ. 2558 (ฉบับปรับปรุง พ.ศ. 2565) และพระราชบัญญัติการปฏิบัติราชการทางอิเล็กทรอนิกส์ พ.ศ. 2565 เป็นต้น
“รัฐบาลปฏิรูป ปรับปรุง แก้ไขกฎหมายจนก่อให้เกิดผลสำเร็จเห็นเป็นรูปธรรมเป็นประโยชน์ในการอำนวยความสะดวกแก่ประชาชน ซึ่งถือเป็นตัวเลขที่บรรลุเป้าหมายไปแล้วกว่าร้อยละ 85.7 จากการสรุปของคณะอนุกรรมาธิการติดตามการปฏิรูปประเทศด้านการกฎหมายฯ นายกรัฐมนตรีให้ความสำคัญ และกำชับให้ทุกหน่วยงานที่เกี่ยวข้องดำเนินการตามแนวทางที่วางไว้อย่างต่อเนื่อง ให้คืบหน้าขึ้นไปอีก ซึ่งประโยชน์เป็นของประชาชนทุกคน” นางสาวรัชดาฯ กล่าว

ที่มา : https://www.thaigov.go.th/news/contents/details/71656