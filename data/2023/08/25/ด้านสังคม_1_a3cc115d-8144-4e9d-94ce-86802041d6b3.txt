รัฐบาลไทย-ข่าวทำเนียบรัฐบาล-สธ.ประจวบคีรีขันธ์ ตรวจสอบแม่ชีใช้เข็มจิ้มรักษาแผลงูกัด พบยังไม่ขึ้นทะเบียนหมอพื้นบ้านให้หยุดรักษาทันที


วันศุกร์ที่ 25 สิงหาคม 2566
สธ.ประจวบคีรีขันธ์ ตรวจสอบแม่ชีใช้เข็มจิ้มรักษาแผลงูกัด พบยังไม่ขึ้นทะเบียนหมอพื้นบ้านให้หยุดรักษาทันที
นายแพทย์สาธารณสุขจังหวัดประจวบคีรีขันธ์ ส่งทีมลงพื้นที่ตรวจสอบกรณีมีผู้ร้องเรียนแม่ชี วัดหนองหอย อำเภอทับสะแก ใช้เข็มจิ้มรักษาแผลงูกัดจนแผลลุกลามต้องตัดเนื้อตาย พบยังไม่ได้ขึ้นทะเบียนหมอพื้นบ้าน สั่งให้หยุดทำการรักษา
นายแพทย์สาธารณสุขจังหวัดประจวบคีรีขันธ์ ส่งทีมลงพื้นที่ตรวจสอบกรณีมีผู้ร้องเรียนแม่ชี วัดหนองหอย อำเภอทับสะแก ใช้เข็มจิ้มรักษาแผลงูกัดจนแผลลุกลามต้องตัดเนื้อตาย พบยังไม่ได้ขึ้นทะเบียนหมอพื้นบ้าน สั่งให้หยุดทำการรักษาจนกว่าจะดำเนินการขึ้นทะเบียนตามกฎหมาย
วันนี้ (25 สิงหาคม 2566) นายแพทย์วรา เศลวัตนะกุล นายแพทย์สาธารณสุขจังหวัดประจวบคีรีขันธ์ กล่าวถึงกรณีมีผู้ร้องเรียนไปยังสื่อให้ตรวจสอบแม่ชีที่วัดในอำเภอทับสะแก จังหวัดประจวบคีรีขันธ์ รักษาแผลงูกัดด้วยการใช้เข็มจิ้มรอบแผลทุกวัน และไม่ให้ใช้ยาแผนปัจจุบัน จนผู้ป่วยมีแผลขยายวงกว้าง ต้องเข้ารักษาที่โรงพยาบาลและแพทย์ต้องตัดเนื้อตายทิ้ง ว่า หลังทราบเรื่องได้ส่งเจ้าหน้าที่กลุ่มงานคุ้มครองผู้บริโภคและ
เภสัชสาธารณสุข และกลุ่มงานการแพทย์แผนไทย ร่วมกับ สาธารณสุขอำเภอทับสะแก ลงพื้นที่ตรวจสอบข้อมูลทันที พบว่าวัดที่มีการรักษางูกัดคือ วัดหนองหอย หรือวัดอ่างสุวรรณ ตำบลอ่างทอง อำเภอทับสะแก ซึ่งพระครูผาสุกวิหารการ เจ้าอาวาสวัดหนองหอย รับว่ามีการรักษาผู้ถูกงูกัดจริง โดยเข็มที่นำมาใช้ในการรักษาเป็นเข็มใหม่แบบใช้ครั้งเดียวทิ้ง และจะเก็บเข็มที่ใช้แล้วแยกไว้ส่งสถานบริการสาธารณสุขในพื้นที่ให้ช่วยทำลายเดือนละครั้ง ส่วนแม่ชีที่ทำการรักษาได้รับการถ่ายทอดวิธีการมาจากเจ้าอาวาส
นายแพทย์วรากล่าวต่อว่า เจ้าหน้าที่ได้ทำความเข้าใจกับเจ้าอาวาสและแจ้งข้อกฎหมายให้ทราบว่า การรักษาผู้ป่วยต้องปฏิบัติตาม พ.ร.บ.สถานพยาบาล พ.ศ. 2541 ซึ่งต้องทำโดยผู้ประกอบวิชาชีพและต้องได้รับอนุญาต จึงจะทำการรักษาได้ ส่วนกรณีเป็นการรักษาโดยใช้ภูมิปัญญาโบราณที่ถ่ายทอดกันมา จะต้องได้รับการขึ้นทะเบียนเป็นหมอพื้นบ้านก่อน และทำการรักษาภายใต้เงื่อนไขของการเป็นหมอพื้นบ้านตาม พ.ร.บ.วิชาชีพการแพทย์แผนไทย และเนื่องจากแม่ชีรายดังกล่าวยังไม่ได้ขึ้นทะเบียนเป็นหมอพื้นบ้าน จึงให้หยุดทำการรักษาผู้ป่วยทันทีจนกว่าจะดำเนินการเรื่องขึ้นทะเบียนเป็นเป็นหมอพื้นบ้านตามกฎหมายที่เกี่ยวข้องก่อน
************************************************ 25 สิงหาคม 2566

ที่มา : https://www.thaigov.go.th/news/contents/details/71675