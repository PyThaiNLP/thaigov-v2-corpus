รัฐบาลไทย-ข่าวทำเนียบรัฐบาล-กรมทางหลวงชนบท สร้างสะพานคอนกรีตข้ามคลองศก (สะพานเชี่ยวไทร) จังหวัดสุราษฎร์ธานี เสร็จสมบูรณ์


วันศุกร์ที่ 25 สิงหาคม 2566
กรมทางหลวงชนบท สร้างสะพานคอนกรีตข้ามคลองศก (สะพานเชี่ยวไทร) จังหวัดสุราษฎร์ธานี เสร็จสมบูรณ์
เพิ่มประสิทธิภาพการคมนาคมระหว่างตำบล บรรเทาความเดือดร้อนให้ประชาชนสองฝั่งน้ำสามารถเดินทางและขนส่งพืชผลทางการเกษตรได้อย่างสะดวกรวดเร็วปลอดภัย
กรมทางหลวงชนบท (ทช.) กระทรวงคมนาคม โดยสำนักก่อสร้างสะพาน ดำเนินโครงการก่อสร้างสะพานคอนกรีตเสริมเหล็กข้ามคลองศก (สฎ.029) เชื่อมหมู่ที่ 1 ตำบลคลองชะอุ่น กับหมู่ที่ 5 ตำบลพังกาญจน์ อำเภอพนม จังหวัดสุราษฎร์ธานี เสร็จสมบูรณ์ ซึ่ง ทช. ได้หารือกับผู้นำชุมชนและประชาชนในพื้นที่ มีมติตั้งชื่อสะพานแห่งนี้ว่า “สะพานเชี่ยวไทร” เพื่อระลึกถึงชื่อท่าน้ำเดิมบริเวณสถานที่ก่อสร้าง โดยสะพานฯ มีความยาว 340 เมตร กว้าง 9 เมตร ไม่มีทางเท้า พร้อมถนนต่อเชื่อมผิวทางคอนกรีตเสริมเหล็กขนาด 2 ช่องจราจร ไป - กลับ สองฝั่งยาวรวม 113 เมตร ใช้งบประมาณ 66.897 ล้านบาท สะพานฯ จะช่วยยกระดับคุณภาพชีวิตของประชาชนทั้งสองตำบลให้สัญจรและขนส่งพืชผลทางการเกษตรไปจุดหมายปลายทางได้สะดวก รวดเร็ว และปลอดภัย ลดค่าใช้จ่ายการเดินทาง อำนวยความสะดวกในการทำงานให้กับหน่วยงานอื่น ๆ เช่น ส่วนราชการท้องถิ่น การไฟฟ้าฯ การประปาฯ หน่วยงานด้านการสื่อสาร ตลอดจนหากเกิดเหตุภัยพิบัติฉุกเฉินจะสามารถใช้เป็นเส้นทางอพยพได้อีกด้วย

ที่มา : https://www.thaigov.go.th/news/contents/details/71676