รัฐบาลไทย-ข่าวทำเนียบรัฐบาล-อำเภอแม่ใจผนึกกำลังภาคีเครือข่าย ขับเคลื่อนโครงการ “การบริหารจัดการน้ำ และสืบสาน รักษา ต่อยอด ตามศาสตร์พระราชา สู่การพัฒนาแม่ใจอย่างยั่งยืน” สร้างการมีส่วนร่วมพัฒนาคุณภาพชีวิต


วันศุกร์ที่ 25 สิงหาคม 2566
25/08/2566
พิมพ์
อำเภอแม่ใจผนึกกำลังภาคีเครือข่าย ขับเคลื่อนโครงการ “การบริหารจัดการน้ำ และสืบสาน รักษา ต่อยอด ตามศาสตร์พระราชา สู่การพัฒนาแม่ใจอย่างยั่งยืน” สร้างการมีส่วนร่วมพัฒนาคุณภาพชีวิต
อำเภอแม่ใจผนึกกำลังภาคีเครือข่าย ขับเคลื่อนโครงการ “การบริหารจัดการน้ำ และสืบสาน รักษา ต่อยอด ตามศาสตร์พระราชา สู่การพัฒนาแม่ใจอย่างยั่งยืน” สร้างการมีส่วนร่วมพัฒนาคุณภาพชีวิตประชาชนให้มีความสุขอย่างยั่งยืน
เมื่อวันที่ 24 ส.ค. 66 นายพีรัช จันธิมา นายอำเภอแม่ใจ เผยว่า อำเภอแม่ใจมุ่งมั่นที่จะขับเคลื่อนโครงการ “การบริหารจัดการน้ำ และสืบสาน รักษา ต่อยอด ตามศาสตร์พระราชา สู่การพัฒนาแม่ใจอย่างยั่งยืน” ภายใต้โครงการอำเภอบำบัดทุกข์ บำรุงสุขฯ ในปี 2565 โดยได้บูรณาการการทำงานร่วมกับภาคีเครือข่ายพัฒนาอำเภอแม่ใจ กำนัน ผู้ใหญ่บ้าน ประธานและคณะกรรมการแก่เหมืองแก่ฝาย ตามธรรมนูญบริหารจัดการน้ำอำเภอแม่ใจ ทั้ง 6 ตำบล สร้างฝายเพิ่มเติมอย่างต่อเนื่องรวมกว่า 1,000 แห่ง และได้เตรียมพร้อมในการซ่อมสร้างฝายเพิ่มเติมอีกจำนวน 125 ฝาย ซึ่งได้รับการสนับสนุนค่าใช้จ่ายในการจัดซื้อวัสดุซ่อมสร้างฝายจากสำนักงานปลัดกระทรวงมหาดไทย และการสนับสนุนวัสดุอุปกรณ์จากพลังภาคีเครือข่ายในพื้นที่
นายพีรัช จันธิมา นายอำเภอแม่ใจ กล่าวว่า พระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร ทรงเตือนคนไทยในเรื่องการจัดการน้ำมาตลอดระยะเวลาทรงงานตลอด 70 ปี เพราะทรงเล็งเห็นว่า "น้ำคือชีวิต" และประเทศไทยก็ประสบปัญหาด้านน้ำที่เป็นปัญหาซ้ำซากอยู่ 3 ปัญหา คือ ปัญหาน้ำท่วม ปัญหาน้ำแล้ง และปัญหาน้ำเน่าเสีย ซึ่งพระองค์ได้ทรงเตือนให้พวกเราได้แก้ปัญหาแบบองค์รวม เนื่องจากเราจะคุ้นชินกับการแก้ปัญหาเฉพาะหน้า คือ เมื่อน้ำท่วมเราเร่งระบายน้ำ แต่พอน้ำแล้ง เราก็ไม่มีน้ำใช้ ดังนั้น จึงต้องหาที่อยู่ให้น้ำเพื่อเราก็จะได้ประโยชน์ 2 ต่อ คือ เมื่อน้ำเยอะเรามีที่พักน้ำ และเมื่อน้ำน้อยเรามีน้ำสำรองไว้ใช้ จึงได้พระราชทานแนวทางโครงการในพระราชดำริด้านการบริหารจัดการน้ำในระบบลุ่มน้ำทั้งระบบ ที่บูรณาการการพัฒนา ดิน น้ำ ป่า คน อาชีพ วิถีชีวิตความเป็นอยู่ เพื่อยกระดับและพัฒนาคุณภาพชีวิตพี่น้องประชาชนให้มีความสุขอย่างยั่งยืน
“อำเภอแม่ใจได้จัดกิจกรรมส่งมอบปูนซีเมนต์ที่ได้รับการสนับสนุนงบประมาณและวัสดุอุปกรณ์จากสำนักงานปลัดกระทรวงมหาดไทยและภาคีเครือข่าย เพื่อนำไปจัดทำซ่อมสร้างฝายเพิ่มเติมจำนวน 125 ฝายทั่วพื้นที่อำเภอ เมื่อวันศุกร์ที่ 18 สิงหาคม 2566 ที่ผ่านมา โดยได้มีการส่งมอบปูนซีเมนต์ (ปอร์ตแลนด์) จำนวน 625 ถุง ให้กับทีมภาคีเครือข่ายพัฒนาอำเภอแม่ใจ กำนัน ผู้ใหญ่บ้าน ประธานและคณะกรรมการแก่เหมืองแก่ฝาย ตามธรรมนูญบริหารจัดการน้ำอำเภอแม่ใจ ทั้ง 6 ตำบล ต่อมาในวันที่ 22 สิงหาคม 2566 ที่ผ่านมา ณ ลำห้วยหาญผาแดง ชาวบ้านหมู่บ้านผาแดง หมู่ 10 ตำบลศรีถ้อย ร่วมกับกองทุนสวัสดิการชุมชนตำบลศรีถ้อย สำนักงานเทศบาลตำบลศรีถ้อยและภาคีเครือข่ายในพื้นที่อำเภอแม่ใจ รับมอบปูนซีเมนต์เพื่อนำไปดำเนินการสร้างฝาย จำนวน 10 ลูก ซึ่งอำเภอแม่ใจจะมีกิจกรรม Kick off โครงการซ่อมสร้างฝายเพื่อการบริหารจัดการน้ำอย่างยั่งยืนทั้ง 6 ตำบล ในวันนี้ ณ สถานที่จัดกิจกรรมในแต่ละตำบล ได้แก่ 1) ห้วยขาหลวง หมู่ที่ 9 ตำบลบ้านเหล่า 2) ห้วยผาลาด หมู่ที่ 7 ตำบลป่าแผก 3) หมู่ที่ 2 บ้านต้างหนอง หมู่ที่ 3 บ้านริมใจ หมู่ที่ 5 บ้านศรีดอนแก้ว ตำบลแม่ใจ 4) ฝายห้วยโป่ง หมู่ที่ 6 ตำบลแม่สุก 5) ห้วยข้างโรงพักใหม่ หมู่ที่ 2 ตำบลเจริญราษฎร์ และ 6) ฝายลุงประพันธ์ หมู่ที่ 12 ตำบลศรีถ้อย” นายพีรัชฯ กล่าว
นายพีรัช จันธิมา นายอำเภอแม่ใจ กล่าวเพิ่มเติมว่า การรวมพลังภาคีเครือข่ายร่วมกันสร้างฝายเพิ่มเติมในครั้งนี้ เป็นส่วนหนึ่งของกิจกรรมการบริหารจัดการน้ำโดยใช้ศาสตร์พระราชาและภูมิปัญญาท้องถิ่น ตามโครงการรวมพลังแผ่นดิน แม่ใจรักษ์ดิน (Road to World Soil Day) เส้นทางสู่วันดินโลก ภายใต้โครงการอำเภอบำบัดทุกข์ บำรุงสุข แบบบูรณาการอย่างยั่งยืน ซึ่งจะก่อให้เกิดประโยชน์แก่เกษตรกรและราษฎรในพื้นที่ได้มีน้ำไว้ใช้เพื่อการเกษตร ช่วยทำให้ดินและผืนป่าชุ่มชื้นอุดมสมบูรณ์ ส่งผลให้พืชพันธุ์ธัญญาหารเจริญเติบโตเกิดความมั่นคงทางอาหาร ระบบนิเวศในพื้นที่ได้รับการฟื้นฟู มีน้ำไว้สำหรับอุปโภคบริโภคอย่างเพียงพอในฤดูแล้งและช่วยบรรเทาปัญหาอุทกภัยในช่วงฤดูฝน ช่วยบำบัดทุกข์ บำรุงสุข ให้พี่น้องประชาชนมีชีวิตความเป็นอยู่ที่ดีขึ้น และยังทำให้เกิดความรักความสามัคคีของภาคีเครือข่ายในทุกตำบลของอำเภอแม่ใจที่ได้มารวมพลังร่วมมือร่วมใจ ระดมกำลังกันซ่อมสร้างฝาย soil cement เพื่อให้ทุกคนได้มีส่วนช่วยพัฒนาคุณภาพชีวิตของพี่น้องประชาชนในพื้นที่ให้ดีขึ้นและมีความสุขอย่างยั่งยืน
นายพีรัช จันธิมา นายอำเภอแม่ใจ กล่าวในช่วงท้ายว่า ทุกความทุกข์ความเดือดร้อนของพี่น้องประชาชนเป็นหน้าที่สำคัญของพวกเราคนมหาดไทยที่จะต้องมุ่งมั่นตั้งใจที่จะ Change for Good ทำสิ่งดีๆ ให้เกิดขึ้น ด้วย Passion ที่จะบำบัดทุกข์ บำรุงสุขให้เกิดขึ้นให้กับพี่น้องประชาชนให้จงได้ ซึ่งการขับเคลื่อนงานในด้านการแก้ไขปัญหาความเดือดร้อนตามนโยบายการบริหารจัดการน้ำอย่างยั่งยืนจะสำเร็จได้นั้น จะต้องอาศัยพลังการขับเคลื่อนของภาคีภาคส่วนต่าง ๆ ทั้ง 7 ภาคี โดยนายอำเภอ ผู้ซึ่งเป็นนายกรัฐมนตรีของอำเภอเป็นผู้นำในการลุกขึ้นมาแก้ไขปัญหาและให้ความสำคัญในการดำเนินการอย่างจริงจัง ขอขอบคุณทุกภาคส่วนและพี่น้องประชาชนทุกคน ที่ได้สนับสนุนแรงกายแรงใจและกำลังทรัพย์สำหรับกิจกรรมในครั้งนี้ นับเป็นจุดเริ่มต้นในการเสริมสร้างการมีส่วนร่วม และสร้างความรักสามัคคีของคนในชุมชน ด้วยความเอื้อเฟื้อเผื่อแผ่ช่วยเหลือซึ่งกันและกัน ทำให้ชุมชนของเราเต็มไปด้วยความสุข นำไปสู่การเป็นหมู่บ้านยั่งยืน (Sustainable Village) ในทุกหมู่บ้าน ทุกชุมชน ในอำเภอแม่ใจและทุกพื้นที่ของจังหวัดพะเยา สืบไป
#กระทรวงมหาดไทย #บำบัดทุกข์บำรุงสุข #MOI

ที่มา : https://www.thaigov.go.th/news/contents/details/71678