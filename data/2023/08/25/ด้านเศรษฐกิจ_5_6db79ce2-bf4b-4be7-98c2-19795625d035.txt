รัฐบาลไทย-ข่าวทำเนียบรัฐบาล-กรมการขนส่งทางบก - กรุงเทพมหานคร ลงนามบันทึกข้อตกลงว่าด้วยการประสานความร่วมมือเพื่อการดำเนินการเร่งรัดจัดเก็บภาษีประจำปี 


วันศุกร์ที่ 25 สิงหาคม 2566
กรมการขนส่งทางบก - กรุงเทพมหานคร ลงนามบันทึกข้อตกลงว่าด้วยการประสานความร่วมมือเพื่อการดำเนินการเร่งรัดจัดเก็บภาษีประจำปี
สำหรับรถตามกฎหมายว่าด้วยรถยนต์และรถตามกฎหมายว่าด้วยการขนส่งทางบก
กรมการขนส่งทางบก - กรุงเทพมหานคร ลงนามบันทึกข้อตกลงว่าด้วยการประสานความร่วมมือเพื่อการดำเนินการเร่งรัดจัดเก็บภาษีประจำปี สำหรับรถตามกฎหมายว่าด้วยรถยนต์และรถตามกฎหมายว่าด้วยการขนส่งทางบก
นายเสกสม อัครพันธุ์ รองอธิบดีกรมการขนส่งทางบก กระทรวงคมนาคม และนางสาวอำภา นรนาถตระกูล ผู้อำนวยการสำนักการคลัง กรุงเทพมหานคร ร่วมลงนามบันทึกข้อตกลงว่าด้วยการประสานความร่วมมือเพื่อการดำเนินการเร่งรัดจัดเก็บภาษีประจำปี สำหรับรถตามกฎหมายว่าด้วยรถยนต์และรถตามกฎหมายว่าด้วยการขนส่งทางบก โดยมี นายไพศาล เหมวัฒนานันท์ นายโอฬาร อัศวพลังกูล นายอดิเรก แตงทอง และนายนุตนันทน์ นุตาลัย ร่วมลงนามเป็นพยาน ณ ศาลาว่าการกรุงเทพมหานคร (เสาชิงช้า)
นายเสกสม อัครพันธุ์ กล่าวว่า กรมการขนส่งทางบก (ขบ.) ได้ให้ความสำคัญกับการจัดเก็บภาษีประจำปีสำหรับรถตามกฎหมายว่าด้วยรถยนต์และรถตามกฎหมายว่าด้วยการขนส่งทางบกที่จดทะเบียนในเขตกรุงเทพมหานคร โดยให้ความร่วมมือกับกรุงเทพมหานครในการสนับสนุนข้อมูลผู้ค้างชำระภาษีซึ่งเงินภาษี และค่าธรรมเนียม เว้นแต่ค่าธรรมเนียมแผ่นป้ายทะเบียนรถในเขตกรุงเทพมหานครทั้งหมดจะจัดส่งให้กรุงเทพมหานครเพื่อเป็นรายได้นำมาพัฒนากรุงเทพมหานครต่อไป ทั้งนี้ ขบ. จะประชาสัมพันธ์แนะนำขั้นตอนการชำระภาษีรถประจำปีผ่านช่องทางต่าง ๆ โดยปัจจุบันได้พัฒนาระบบการชำระภาษีออนไลน์ผ่านทางเว็บไซต์ ขบ. https://eservice.dlt.go.th แอปพลิเคชัน DLT Vehicle Tax ซึ่งสะดวก รวดเร็ว และไม่ต้องเดินทางมาที่สำนักงานขนส่ง
นางสาวอำภา นรนาถตระกูล ผู้อำนวยการสำนักการคลัง กล่าวว่า เพื่อให้การดำเนินการเร่งรัดจัดเก็บภาษีสำหรับรถที่จดทะเบียนในกรุงเทพมหานครที่ค้างชำระเป็นไปอย่างมีประสิทธิภาพ กรุงเทพมหานครจะดำเนินการ ดังนี้
1. สนับสนุนด้านเครื่องมือ อุปกรณ์ และการดำเนินการในการจัดพิมพ์และจัดส่งหนังสือเตือนให้มาชำระภาษีประจำปีสำหรับรถที่จดทะเบียนในเขตกรุงเทพมหานครที่ค้างชำระ
2. ประชาสัมพันธ์เชิญชวนให้เจ้าของรถที่จดทะเบียนในเขตกรุงเทพมหานครที่มีค่าภาษีประจำปีสำหรับรถค้างชำระมาติดต่อชำระภาษีค้าง ในช่องทางที่ ขบ. กำหนด
3. วางแผนการเชื่อมโยงระบบสารสนเทศภาษีท้องถิ่นของกรุงเทพมหานคร (BMA Tax) ในส่วนระบบให้บริการตรวจสอบข้อมูล กับข้อมูลทางอิเล็กทรอนิกส์ของ ขบ. เพื่อให้ประชาชนสามารถตรวจสอบค่าภาษีประจำปีสำหรับรถที่จดทะเบียนในเขตกรุงเทพมหานครที่ค้างชำระได้
4. สนับสนุนการจัดทำรายงานผลการดำเนินงาน และการติดตามผลสำเร็จของการเร่งรัดจัดเก็บภาษีประจำปีสำหรับรถที่จดทะเบียนในเขตกรุงเทพมหานครที่ค้างชำระ
5. ดำเนินการอื่น ๆ ในส่วนที่เกี่ยวข้องกับการเร่งรัดจัดเก็บภาษีประจำปีสำหรับรถที่จดทะเบียนในเขตกรุงเทพมหานครที่ค้างชำระ ตามที่ ขบ. มอบหมายเป็นลายลักษณ์อักษร และอยู่ในกรอบวัตถุประสงค์ และหน้าที่ความรับผิดชอบของกรุงเทพมหานครตามบันทึกข้อตกลงนี้

ที่มา : https://www.thaigov.go.th/news/contents/details/71662