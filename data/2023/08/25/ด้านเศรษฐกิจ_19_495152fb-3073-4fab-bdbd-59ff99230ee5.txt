รัฐบาลไทย-ข่าวทำเนียบรัฐบาล-“รองปลัดเกษตรฯ” ผลักดันการผลิตมังคุดเน้นคัดคุณภาพ 


วันศุกร์ที่ 25 สิงหาคม 2566
“รองปลัดเกษตรฯ” ผลักดันการผลิตมังคุดเน้นคัดคุณภาพ
ส่งเสริมเกษตรกรรวมกลุ่มรวบรวมผลผลิต ลดต้นทุน            เพิ่มศักยภาพการส่งออก
นายสุรเดช สมิเปรม รองปลัดกระทรวงเกษตรและสหกรณ์ ได้รับมอบหมายจากนายประยูร อินสกุล ปลัดกระทรวงเกษตรและสหกรณ์ ลงพื้นที่จังหวัดนครศรีธรรมราช เพื่อติดตามสถานการณ์การผลิตสินค้าเกษตร โดยตรวจเยี่ยมวิสาหกิจชุมชนกลุ่มแปลงใหญ่มังคุด หมู่ที่ 6 ตําบลทอนหงส์ อําเภอพรหมคีรี จังหวัดนครศรีธรรมราช (นายสุรักษ์ มังสาทอง) และร่วมแลกเปลี่ยนรับฟังปัญหาในพื้นที่ โดยมี นายอุดมเกียรติ เกิดสม เกษตรและสหกรณ์จังหวัดนครศรีธรรมราช พร้อมด้วยหัวหน้าส่วนราชการ และเจ้าหน้าที่ที่เกี่ยวข้อง เข้าร่วม
รองปลัดเกษตรฯ กล่าวว่า ปลัดกระทรวงเกษตรและสหกรณ์ (นายประยูร อินสกุล) ให้ความสำคัญในการพัฒนาคุณภาพสินค้าเกษตร โดยในช่วงเดือนสิงหาคมนี้ ผลผลิตมังคุดจะออกสู่ตลาดมากที่สุด จึงได้เน้นย้ำให้ทุกภาคส่วนส่งเสริมการผลิตมังคุดที่มีคุณภาพตามความต้องการของตลาด เพื่อผลักดันการส่งออก และส่งเสริมการจำหน่ายภายในประเทศ ขอย้ำว่าคุณภาพเป็นสิ่งสำคัญที่ต้องรักษาไว้ รวมถึงการส่งเสริมการผลิตตามมาตรฐานการรับรองมาตรฐาน GAP (Good Agricultural Practices) หรือ การปฏิบัติทางการเกษตรที่ดี และส่งเสริมการรวมกลุ่มในรูปแบบแปลงใหญ่ เพื่อช่วยลดต้นทุนการผลิต นอกจากนี้ต้องให้ความรู้ด้านการผลิตมังคุดคุณภาพ / มังคุดนอกฤดูกาล การจัดการผลผลิต การจัดการศัตรูพืช และการเชื่อมโยงตลาด พร้อมทั้งให้คําแนะนําการเก็บเกี่ยวผลผลิตในระยะที่เหมาะสมแก่เกษตรกร ซึ่งทั้งหมดนี้ทุกภาคส่วนต้องร่วมมือกันขับเคลื่อนให้เกิดผลสำเร็จ
ทั้งนี้ กระทรวงเกษตรและสหกรณ์ ยังได้บูรณาการทำงานในพื้นที่เพื่อควบคุมคุณภาพของมังคุด ตามข้อสั่งการของปลัดกระทรวงเกษตรและสหกรณ์ โดยสำนักงานเกษตรจังหวัดนครศรีธรรมราช เรียกประชุมวางแผนรวบรวมผลผลิตมังคุดและกระจายผลผลิตมังคุด ปี 2566 เพื่อติดตามสถานการณ์ ทั้ง 11 อําเภอ และสํานักงานเกษตรอําเภอในพื้นที่ได้ประชาสัมพันธ์สร้างการรับรู้ให้เกิดการรวมกลุ่ม และการคัดเกรดคุณภาพผลผลิตแล้ว ปัจจุบันมีกลุ่มเกษตรกร กลุ่มแปลงใหญ่ และวิสาหกิจชุมชน ที่มีศักยภาพ และมีความพร้อมในการรวบรวมผลผลิตคุณภาพเพื่อจําหน่าย จํานวน 15 กลุ่ม อีกทั้ง ได้สนับสนุน การรับรองมาตรฐาน GAP มังคุดส่งออกของจังหวัดนครศรีธรรมราช ซึ่งปัจจุบันมีจํานวน 9,603 แปลง พื้นที่ 36,319 ไร่ มีเกษตรแปลงใหญ่มังคุด จำนวน 36 แปลง
สำหรับจังหวัดนครศรีธรรมราชมีพื้นที่ปลูกมังคุด ประมาณ 96,000 ไร่ เกษตรกร 30,199 ราย เนื้อที่ให้ผล 92,387 ไร่ ผลผลิต 41,283 ตัน ผลผลิตต่อไร่ 487 กก./ไร่ (ข้อมูล ณ วันที่ 19 พฤษภาคม 2566) มีสหกรณ์ช่วยกระจายผลไม้ 3 แห่ง ได้แก่ สหกรณ์การเกษตรวังลุง จํากัด สหกรณ์การเกษตรพรหมคีรี จำกัด สหกรณ์การเกษตรเพื่อการตลาดลูกค้า ธ.ก.ส. จำกัด
จากนั้น รองปลัดเกษตรฯ เดินทางไปตรวจเยี่ยมจุดรับซื้อสหกรณ์การเกษตรวังลุง จํากัด ตําบลทอนหงส์ อําเภอพรหมคีรี จังหวัดนครศรีธรรมราช ซึ่งดําเนินการโดยวิธีการขายแบบประมูลราคา สมาชิกจะคัดแยกผลผลิตมังคุดตามชั้นคุณภาพตามความต้องการของพ่อค้า แล้วนําผลผลิตของสมาชิกมารวม ณ จุดประมูลราคาจุดเดียว ทําให้เกิดการแข่งขันด้านราคา มีผลทําให้ราคาผลผลิตที่สมาชิกสหกรณ์ได้สูงกว่าราคาตลาดทั่วไปและเป็นที่พึงพอใจของสมาชิก ทั้งนี้ ผลผลิตมังคุดของสมาชิกที่มารวบรวมนั้นได้รับการรับรองมาตรฐาน GAP ทุกราย
ปัจจุบัน ราคามังคุดขยับขึ้น ณ (วันที่ 24 สิงหาคม 2566) จ.นครศรีธรรมราช โดยราคาเบอร์ 1 อยู่ที่ 63.10 บาท/กก. ราคาเบอร์ 2 อยู่ที่ 35.11 บาท/กก. ราคาเบอร์ 3 อยู่ที่ 27.77 บาท/กก. ราคาเบอร์ 4 อยู่ที่ 18.99 บาท/กก. ราคาเบอร์ 5 อยู่ที่ 15.10 บาท/กก. และราคาประมูลอยู่ที่ประมาณ 63 บาท/กก. (เบอร์ 1) ส่วนราคาเกรดตกไซส์จะอยู่ที่ประมาณ 15 บาท/กก.

ที่มา : https://www.thaigov.go.th/news/contents/details/71695