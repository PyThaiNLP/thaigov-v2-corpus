รัฐบาลไทย-ข่าวทำเนียบรัฐบาล-รองปลัดฯ ณัฏฐิญา เร่งติดตามการดำเนินงานของสถาบันเครือข่ายกระทรวงอุตสาหกรรมประจำปี 2566 กำชับเดินตามแผนงานให้ครบถ้วนและมุ่งเน้นผลสัมฤทธิ์สูงสุด


วันศุกร์ที่ 25 สิงหาคม 2566
25/08/2566
พิมพ์
รองปลัดฯ ณัฏฐิญา เร่งติดตามการดำเนินงานของสถาบันเครือข่ายกระทรวงอุตสาหกรรมประจำปี 2566 กำชับเดินตามแผนงานให้ครบถ้วนและมุ่งเน้นผลสัมฤทธิ์สูงสุด
รองปลัดกระทรวงอุตสาหกรรม ณัฏฐิญา เร่งติดตามการดำเนินงานของสถาบันเครือข่ายกระทรวงอุตสาหกรรมประจำปี 2566 กำชับเดินตามแผนงานให้ครบถ้วนและมุ่งเน้นผลสัมฤทธิ์สูงสุด
วันที่ 22 สิงหาคม 2566 นางสาวณัฏฐิญา เนตยสุภา รองปลัดกระทรวงอุตสาหกรรม เป็นประธานขับเคลื่อนการดำเนินของสถาบันพัฒนาอุตสาหกรรมสิ่งทอ และสถาบันเพิ่มผลผลิตแห่งชาติ พร้อมกำชับให้ทั้ง 2 หน่วยงานดำเนินการกิจกรรมต่าง ๆ ให้เป็นไปตามแผนงานที่กำหนด โดยคำนึงถึงผลผลิตและผลลัพธ์ของโครงการเป็นสำคัญ รวมถึงการจัดทำสรุปผลการดำเนินงานขอให้จัดทำรายละเอียดให้ครบถ้วน ถูกต้อง และชัดเจน โดยมี นางสาวชลาริน นิลพิฤกษ์ ผอ.กองกลาง นายจักรพันธ์ เด่นดวงบริพันธ์ ผอ.กองยุทธศาสตร์และแผนงาน และคณะทำงานฯ เข้าร่วมการประชุม ณ ห้องประชุมชุณหะวัณ ชั้น 3 สำนักงานปลัดกระทรวงอุตสาหกรรม
สำหรับในด้านการพัฒนาอุตสาหกรรมสิ่งทอ มุ่งเน้นการพัฒนาผ้าไหมไทยร่วมสมัย เพื่อพัฒนาการทอผ้า การย้อมให้มีลวดลายสีสันทันสมัย สวยงาม และเป็นที่ต้องการของตลาด เพิ่มมูลค่าผลิตภัณฑ์ให้มากขึ้น รวมทั้งเผยแพร่ผลิตภัณฑ์ผ้าไหมให้เป็นที่รู้จักในระดับสากล โดยปัจจุบันได้มีการพัฒนาไปแล้ว 19 ผลิตภัณฑ์ เช่น ผ้าไหมขิด ผ้าไหมแพรวา ผ้าไหมยกดอก ผ้าไหมแต้มหมี่ ผ้าไหมบาติก เป็นต้น ขณะเดียวกันก็ได้มีการยกระดับสถานประกอบการและปรับปรุงกระบวนการผลิตผ้าไหมเชิงลึก โดยการให้คำปรึกษาแนะนำกับวิสาหกิจชุมชนจำนวน 4 ราย ทั้งในด้านการทำการตลาดออนไลน์ การศึกษาแนวโน้มแฟชั่นและมาตรฐานสิ่งทอ รวมทั้งการทำการตลาดในปัจจุบัน การคิดต้นทุนและราคาขาย เป็นต้น
ส่วนในด้านการดำเนินงานตามข้อตกลงการเป็นสมาชิกองค์การเพิ่มผลผลิตแห่งเอเชีย ซึ่งเป็นกิจกรรมความร่วมมือเพื่อการแลกเปลี่ยนเรียนรู้ในระดับนานาชาติ ได้มีการจัดประชุมโครงการ APO Governing Body Meeting ระหว่างวันที่ 24 - 26 พฤษภาคม 2566 ณ กรุงอูลานบาตาร์ ประเทศมองโกเลีย เพื่อหารือในเรื่องนโยบายและแผนงานเชิงกลยุทธ์แบบพหุภาคี การพัฒนาขีดความสามารถของประเทศสมาชิกและในภูมิภาคเอเชียแปซิฟิก รวมทั้งพิจารณาอนุมัติแผนและงบประมาณประจำปี ซึ่งการประชุมดังกล่าว ปลัดกระทรวงอุตสาหกรรม ในฐานะดำรงตำแหน่ง APO Director for Thailand ได้เข้าร่วมด้วย ส่วนในด้านการส่งเสริมสถานประกอบการเก่งและดี ผ่านการมอบรางวัลคุณภาพแห่งชาติ ได้มีการจัดสัมมนา Thailand Quality Award 2022 Winner Conference เมื่อเดือนพฤษภาคมที่ผ่านมา มีองค์กรได้รับรางวัล14 องค์กรไทย รวมทั้งได้มีการเข้าร่วมแลกเปลี่ยนประสบการณ์ ถ่ายทอดความรู้ในการบริหารจัดการธุรกิจเพื่อความสำเร็จที่ยั่งยืน นอกจากนี้ยังได้มีการจัดการอบรมพี่เลี้ยง สำหรับผู้ตรวจประเมินที่เป็น Team Leader การอบรม TQA Assessor Calibration 2023 เพื่อการพัฒนาหัวหน้าคณะผู้ตรวจประเมิน (Team Leader) และการพัฒนาผู้ตรวจประเมิน (TQA Assessors) ซึ่งทำให้กระบวนการตรวจประเมินรางวัลคุณภาพแห่งชาติ มีคุณภาพและเป็นมาตรฐานในระดับสากลมากยิ่งขึ้น

ที่มา : https://www.thaigov.go.th/news/contents/details/71668