รัฐบาลไทย-ข่าวทำเนียบรัฐบาล-อธิบดีกรมการจัดหางาน ย้ำ แรงงานเกษตรตามฤดูกาลเกาหลีใต้ (วีซ่า E-8) จัดส่งโดย “กรมการจัดหางาน” เท่านั้น


วันศุกร์ที่ 25 สิงหาคม 2566
25/08/2566
พิมพ์
อธิบดีกรมการจัดหางาน ย้ำ แรงงานเกษตรตามฤดูกาลเกาหลีใต้ (วีซ่า E-8) จัดส่งโดย “กรมการจัดหางาน” เท่านั้น
กรมการจัดหางาน ย้ำงานเกษตรเกาหลีใต้ (วีซ่า E-8) “กรมการจัดหางาน” จัดส่งเท่านั้น! อย่าหลงเชื่อลงทะเบียน + จ่ายเงินล่วงหน้าให้หน่วยงานหรือองค์กรใดที่อ้างว่าสามารถส่งไปทำงานได้ พร้อมแจงแนวทางจัดส่ง แรงงานไทยทำงานภาคเกษตรเกาหลีใต้ (วีซ่า E-8) ตาม MOU
นายไพโรจน์ โชติกเสถียร อธิบดีกรมการจัดหางาน เปิดเผยว่า จากกรณีกระแสข่าวว่ามีหน่วยงานหรือองค์กร ประกาศลงทะเบียนและรับสมัครไปทำงานภาคเกษตรตามฤดูกาลที่สาธารณรัฐเกาหลี โดยเก็บเงินค่าใช้จ่ายล่วงหน้าจำนวนหนึ่ง พร้อมการันตีรายได้ 54,000 – 70,000 บาทต่อเดือน นั้น กรมการจัดหางานขอยืนยันว่าไม่เป็นความจริง เนื่องจากการจัดส่งแรงงานไทยไปทำงานภาคเกษตรตามฤดูกาล (Seasonal Worker) ที่เกาหลีใต้ด้วยวีซ่า E - 8 ทางการเกาหลีใต้ระบุอย่างชัดเจนให้กรมการจัดหางานเป็นหน่วยงานผู้ดำเนินการเท่านั้น ห้ามหน่วยงาน องค์กร หรือบริษัทจัดหางานเข้าแทรกแซงและทำสัญญาซ้อนกับแรงงาน จึงขอย้ำเตือนประชาชนและบุคคลทั่วไปที่สนใจไปทำงานเกษตรตามฤดูกาลเกาหลีใต้ อย่าหลงเชื่อหากมีหน่วยงาน องค์กรหรือบุคคลใดแอบอ้างว่าจะช่วยอำนวยความสะดวกในการขอวีซ่านี้หรือมีช่องทางพิเศษในการอำนวยความสะดวกเพื่อไปทำงานต่างประเทศได้
นายไพโรจน์ กล่าวต่อไปว่า กระทรวงแรงงาน โดยกรมการจัดหางาน ได้ลงนามบันทึกความเข้าใจด้านการจัดส่งแรงงานภาคเกษตรตามฤดูกาล (Seasonal Worker) กับทางการเกาหลีใต้ เมื่อวันที่ 26 มิถุนายน 2566 ที่ผ่านมา เพื่อขยายตลาดแรงงานให้เกษตรกรไทยเข้าไปทำงานภาคเกษตรตามฤดูกาล ช่วยให้เกษตรกรไทยที่ว่างงานในระหว่างรอถึงฤดูกาลเก็บเกี่ยวมีรายได้เพิ่มขึ้น ซึ่งขณะนี้ยังอยู่ระหว่างเตรียมความพร้อม จึงขอแนะนำให้ผู้ที่สนใจติดตามข่าวสารและประกาศรับสมัครจากกรมการจัดหางานที่เว็บไซต์กองบริหารแรงงานไทยไปต่างประเทศ doe.go.th/overseas โดยงานเกษตรตามฤดูกาลของเมืองจินอัน จังหวัดชอลลาบุก สาธารณรัฐเกาหลีที่ทำ MOU กับกรมการจัดหางาน คุณสมบัติเบื้องต้น ต้องเป็นคนไทย อายุระหว่าง 25 - 45 ปี ประกอบอาชีพเกษตรกรหรือมีประสบการณ์งานเกษตรอย่างน้อย 1 ปี ไม่ต้องสอบวัดระดับภาษาเกาหลี และผู้ที่ทำงานด้วยความซื่อสัตย์ จะได้รับการพิจารณาเป็นลำดับแรกในการรับสมัครปีถัดไป
สำหรับขั้นตอนการดำเนินงานตาม MOU ด้านการจัดส่งแรงงานภาคเกษตรตามฤดูกาล ปี 2566 มี 4 ขั้นตอน ดังนี้
1. นายจ้างฯแจ้งความต้องการจ้างแรงงาน ณ อำเภอจินอัน โดยอำเภอจินอันจะดำเนินการตรวจรับรองเอกสารจากนายจ้าง และอนุญาตการจ้างแรงงานไทย
2. ฝ่ายแรงงานประจำ สอท. ณ กรุงโซล ตรวจรับรองเอกสารประกอบด้วยหนังสือมอบอำนาจ (Power of Attorney) หนังสือแจ้งความต้องการแรงงาน (Demand Letter) และสัญญาจ้าง (Employment Contract)  เพื่อส่งให้กรมการจัดหางาน ประเทศไทย
3. กรมการจัดหางานซึ่งเป็นหน่วยงานผู้รับผิดชอบในการรับสมัครและจัดส่งแรงงานตามฤดู จะประกาศรับสมัครคนงานจากการคัดเลือกโดยการสอบสัมภาษณ์ และทดสอบสมรรถนะ/ศักยภาพ รวมทั้งอำนวยความสะดวกให้นายจ้าง/ผู้แทนนายจ้างเข้าร่วมกระบวนการรับสมัคร จากนั้นจึงประกาศรายชื่อผู้ผ่านการคัดเลือก
ทั้งนี้ ผู้ที่ผ่านการคัดเลือกจะต้องเตรียมความพร้อมตนเอง อาทิ การตรวจสอบประวัติอาชญากรรม (CID) และจัดทำหนังสือเดินทาง (Passport)
4. กรมการจัดหางานดำเนินการจัดเตรียมเอกสารที่จำเป็นเพื่อจัดส่งแรงงานฯ อาทิ การเตรียมเอกสารยื่นขออนุมัติวีซ่า การตรวจสุขภาพก่อนเดินทางตามที่สาธารณสุขสาธารณรัฐเกาหลีกำหนด จัดทำประกันการเดินทางของแรงงานทุกราย โดยจะมีการอบรมแรงงานก่อนเดินทาง รับสมัครสมาชิกกองทุนเพื่อช่วยเหลือคนหางานไปทํางานในต่างประเทศ จัดหาบัตรโดยสารเครื่องบินไป-กลับ รถไปสนามบิน รวมทั้งรับแจ้งการเดินทางออกนอกราชอาณาจักร ณ ด่านตรวจคนหางาน ซึ่งเป็นขั้นตอนสุดท้ายก่อนที่แรงงานจะเดินทางออกไปทำงานต่างประเทศ
ทั้งนี้ ผู้ที่สนใจสามารถติดตามข่าวสารจากกรมการจัดหางานได้ที่เว็บไซต์ doe.go.th หรือเว็บไซต์กองบริหารแรงงานไทยไปต่างประเทศ doe.go.th/overseas หรือสายด่วนกระทรวงแรงงาน โทร. 1506 กด 2 กรมการจัดหางาน

ที่มา : https://www.thaigov.go.th/news/contents/details/71669