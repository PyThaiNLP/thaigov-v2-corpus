รัฐบาลไทย-ข่าวทำเนียบรัฐบาล-กบข. เตือนอย่าหลงเชื่อมิจฉาชีพอ้างเป็นเจ้าหน้าที่หลอกปรับปรุงข้อมูลส่วนบุคคล


วันศุกร์ที่ 25 สิงหาคม 2566
25/08/2566
พิมพ์
กบข. เตือนอย่าหลงเชื่อมิจฉาชีพอ้างเป็นเจ้าหน้าที่หลอกปรับปรุงข้อมูลส่วนบุคคล
กบข. แจ้งเตือนสมาชิก ผู้ออมต่อ และประชาชนทั่วไป อย่าหลงเชื่อมิจฉาชีพแอบอ้างเป็นเจ้าหน้าที่ กบข. หลอกให้ปรับปรุงข้อมูลส่วนบุคคล ย้ำช่องทางติดต่อ กบข. ต้องมีเครื่องหมายยืนยันบัญชีทางการ และไม่ใช้เบอร์ส่วนตัวโทรหาสมาชิกโดยเด็ดขาด
ดร.ศรีกัญญา ยาทิพย์ เลขาธิการคณะกรรมการกองทุนบำเหน็จบำนาญข้าราชการ (กบข.) เปิดเผยว่า กบข. ได้รับแจ้งว่า ขณะนี้มีมิจฉาชีพแอบอ้างว่าเป็นเจ้าหน้าที่ กบข. พยายามหลอกลวงสมาชิก โดยมีพฤติการณ์ใช้เบอร์ส่วนตัวโทรหาสมาชิก เพื่อแจ้งเรื่องการปรับปรุงข้อมูลเงินเดือน ซึ่งอ้างว่าได้มีการจัดส่งเอกสารให้ทางไปรษณีย์แล้ว พร้อมเร่งให้รีบดำเนินการเนื่องจากใกล้สิ้นสุดกำหนดเวลา โดยจะส่งลิงก์และให้เข้าทำรายการผ่านทางเว็บไซต์ปลอม
กบข. ขอชี้แจงว่า กบข. ไม่มีนโยบายให้เจ้าหน้าที่ติดต่อสมาชิกให้ดำเนินการใด ๆ เกี่ยวกับการปรับปรุงข้อมูลส่วนบุคคล อีกทั้ง กบข. ไม่สามารถปรับปรุงข้อมูลบัญชีเงินเดือนของสมาชิกได้ เนื่องจากเป็นอำนาจหน้าที่ของหน่วยงานต้นสังกัดสมาชิกเท่านั้น นอกจากนี้ กบข. ได้มีนโยบายยกเลิกส่งข้อความที่มีการแนบลิงก์ผ่านช่องทาง SMS ทุกกรณี เพื่อป้องกันมิจฉาชีพแอบอ้างและเพิ่มความปลอดภัยให้สมาชิก
กบข. จึงขอแจ้งเตือนไปยังสมาชิก ผู้ออมต่อ และประชาชนทั่วไปให้ใช้ความระมัดระวังไม่หลงเชื่อคำเชิญชวนต่าง ๆ หรือการติดต่อแอบอ้างจากช่องทางอื่น ๆ ที่ใช้ชื่อ “กบข.” “ตราสัญลักษณ์” หรือ “ภาพผู้บริหาร กบข.” ที่ไม่ใช่ช่องทางการสื่อสารหลักของ กบข. และขอให้สมาชิกทุกท่านโปรดหลีกเลี่ยงการกดลิงก์หรือเข้าเว็บไซต์ที่ไม่น่าเชื่อถือ ขอให้สมาชิกสังเกตช่องทางติดต่อหลักของ กบข. Facebook page กองทุนบำเหน็จบำนาญข้าราชการ (กบข.) ที่มีเครื่องหมายถูกสีฟ้าหลังชื่อเพจเพื่อยืนยันบัญชีทางการ หรือ LINE Official Account ไอดีไลน์ @gpfcommunity ที่มีเครื่องหมายโล่สีเขียวหน้าชื่อบัญชี เพื่อยืนยันบัญชีทางการ ส่วนกรณีที่มีเจ้าหน้าที่ กบข. ติดต่อหาสมาชิกจะใช้เบอร์ 02-6361000 เท่านั้น จะไม่มีการใช้เบอร์ส่วนตัวโทรหาสมาชิกโดยเด็ดขาด
หากท่านได้รับการติดต่อจากบุคคลที่ไม่สามารถยืนยันตัวตนได้ว่าเป็นเจ้าหน้าที่ของ กบข. หรือ พบเห็นพฤติกรรมดังกล่าว สามารถแจ้งมาได้ที่ศูนย์บริการข้อมูลสมาชิก โทร. 1179

ที่มา : https://www.thaigov.go.th/news/contents/details/71690