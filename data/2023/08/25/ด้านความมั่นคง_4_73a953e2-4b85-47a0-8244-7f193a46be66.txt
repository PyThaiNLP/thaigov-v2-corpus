รัฐบาลไทย-ข่าวทำเนียบรัฐบาล-นายกสมาคมแม่บ้านมหาดไทย เป็นประธานการประชุมหารือแนวทางการดำเนินงานด้านทุนการศึกษาของมูลนิธิร่วมจิตต์น้อมเกล้าฯ เพื่อเยาวชน ในพระบรมราชินูปถัมภ์ 


วันศุกร์ที่ 25 สิงหาคม 2566
25/08/2566
พิมพ์
นายกสมาคมแม่บ้านมหาดไทย เป็นประธานการประชุมหารือแนวทางการดำเนินงานด้านทุนการศึกษาของมูลนิธิร่วมจิตต์น้อมเกล้าฯ เพื่อเยาวชน ในพระบรมราชินูปถัมภ์
นายกสมาคมแม่บ้านมหาดไทย เป็นประธานการประชุมหารือแนวทางการดำเนินงานด้านทุนการศึกษาของมูลนิธิร่วมจิตต์น้อมเกล้าฯ เพื่อเยาวชน ในพระบรมราชินูปถัมภ์ เน้นย้ำเด็กและเยาวชนผู้รับทุนทุกคนต้องได้รับการพัฒนาอย่างต่อเนื่อง เพื่อให้เกิดความยั่งยืนอย่างเป็นรูปธรรม
วันนี้ (25 ส.ค. 66) ที่ห้องวอร์รูม (War Room) ชั้น 2 ศาลาว่าการกระทรวงมหาดไทย กระทรวงมหาดไทย ดร. วันดี กุญชรยาคง จุลเจริญ นายกสมาคมแม่บ้านมหาดไทยในฐานะรองประธานคณะกรรมการดำเนินงานมูลนิธิร่วมจิตต์น้อมเกล้าฯ เพื่อเยาวชน ในพระบรมราชินูปถัมภ์ เป็นประธานการประชุมหารือการดำเนินงานงานด้านทุนการศึกษาของมูลนิธิร่วมจิตต์น้อมเกล้าฯ เพื่อเยาวชน ในพระบรมราชินูปถัมภ์ โดยมี ผู้ช่วยศาสตราจารย์พรทิพย์ พุกผาสุข เลขาธิการมูลนิธิฯ นางอารยา อรุณานนท์ชัย เหรัญญิกมูลนิธิฯ นางทิพวิภา สุวรรณรัฐ ประธานคณะกรรมการฝ่ายทุนการศึกษามูลนิธิฯ ดร.พรชัย มงคลวนิช กรรมการมูลนิธิฯ นางสาวกรรณภรณ์ วงศ์ปิยะกุล ผู้ช่วยเลขาธิการและผู้อำนวยการบริหารมูลนิธิฯ และนางวรสุดา รัตนสุคนธ์ อุปนายกสมาคมแม่บ้านมหาดไทยและประธานชมรมแม่บ้านกรมการปกครอง ร่วมประชุมฯ
ดร.วันดี กุญชรยาคง จุลเจริญ นายกสมาคมแม่บ้านมหาดไทย กล่าวว่า มูลนิธิร่วมจิตต์น้อมเกล้าฯ เพื่อเยาวชน ในพระบรมราชินูปถัมภ์ มุ่งช่วยเด็กและเยาวชนผู้มีความประพฤติดี แต่ขาดแคลนทุนทรัพย์ปัจจัยในการศึกษาเล่าเรียนในทุกพื้นที่ทั่วประเทศ ให้ได้มีโอกาสรับการศึกษาและการอบรมคุณธรรมอย่างต่อเนื่อง จนสามารถประกอบอาชีพที่สุจริตได้ตามอัตภาพของตน เพื่อจะได้เป็นกำลังสำคัญช่วยกันรับช่วงสืบทอดรักษาเอกราช วัฒนธรรม และพัฒนาประเทศชาติให้เจริญรุ่งเรืองสืบไปในอนาคต โดยมูลนิธิฯ ได้รับพระมหากรุณาธิคุณจากพระบาทสมเด็จพระเจ้าอยู่หัว และพระบรมวงศานุวงศ์ เป็นหลักชัยและเป็นแรงบันดาลใจในการมุ่งมั่นขับเคลื่อนงานเพื่อสืบสาน รักษา และต่อยอด พระราชดำริด้านการศึกษาเด็กและเยาวชน ของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร และสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง เพื่อเสริมสร้างโอกาสทางการศึกษาให้กับลูกหลานคนไทยให้ได้มีชีวิตความเป็นอยู่ที่ดี
“พระบาทสมเด็จพระเจ้าอยู่หัว ทรงดำรงพระองค์เป็นแบบอย่างในการบำบัดทุกข์ บำรุงสุข สร้างเสริมคุณภาพชีวิตที่ดีอย่างยั่งยืนให้กับประชาชน สะท้อนผ่านการทรงงานและพระราชกรณียกิจน้อยใหญ่นานัปการ โดยเฉพาะด้านการศึกษา ทรงส่งเสริมและสร้างโอกาสทางการศึกษา ด้วยการพระราชทานพระราชทรัพย์ร่วมสนับสนุนก่อสร้างโรงเรียนในถิ่นทุรกันดาร และทรงรับโรงเรียนไว้ในพระบรมราชูปถัมภ์ พระราชทานวัสดุอุปกรณ์การศึกษาที่ทันสมัยและมอบทุนช่วยเหลือเยาวชนที่เรียนดี ขยันหมั่นเพียร ประพฤติดี มีคุณธรรม แต่มีฐานะยากจนอย่างต่อเนื่อง ทรงเป็นหลักชัยในการสังคมสงเคราะห์เพื่อให้เด็กและเยาวชนที่เป็นอนาคตของชาติได้ใช้ชีวิตอย่างมั่นคงและมีคุณภาพชีวิตที่ดี และนับเป็นพระมหากรุณาธิคุณล้นเกล้าฯ ที่ สมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี ทรงรับเป็นประธานที่ปรึกษามูลนิธิฯ และพระราชทานแนวทางอันเนื่องมาจากพระราชดำริเพื่อส่งเสริมให้เกิดการสร้างโอกาสที่ดีด้านการศึกษาให้กับเด็กและเยาวชน” ดร.วันดีฯ กล่าวในช่วงต้น
ดร.วันดี กุญชรยาคง จุลเจริญ นายกสมาคมแม่บ้านมหาดไทย กล่าวต่ออีกว่า สมาคมแม่บ้านมหาดไทย น้อมนำหลักการทรงงานและแนวทางการส่งเสริมคุณภาพชีวิตของเด็กและเยาวชนตามแนวพระราชดำริ โดยเฉพาะอย่างยิ่ง “เด็กที่เรียนดีแต่ขาดแคลนทุนทรัพย์รวมถึงขาดโอกาสทางการศึกษาที่มีอีกเป็นจำนวนมาก” จึงได้จัดโครงการร่วมใจ เดิน-วิ่งการกุศลของกระทรวงมหาดไทย เพื่อเป็นการสืบสานพระราชปณิธานของพระบาทสมเด็จพระเจ้าอยู่หัว ที่ทรงมุ่งมั่นในการสืบสาน รักษา และต่อยอด พระราชดำริด้านการพัฒนาคน เพื่อให้เกิดการพัฒนาคุณภาพชีวิตของประชาชนคนไทย โดยรายได้จากการจัดโครงการฯ ดังกล่าว ได้ทูลเกล้าฯ สมทบมูลนิธิชัยพัฒนา และมูลนิธิร่วมจิตต์น้อมเกล้าฯ เพื่อเยาวชน ในพระบรมราชินูปถัมภ์ เพื่อเป็นทุนการศึกษาแก่เยาวชนผู้ยากไร้ ผู้ด้อยโอกาสทุกจังหวัด ให้มีโอกาสได้รับการศึกษา มีคุณภาพชีวิตที่ดีขึ้น และสามารถพึ่งพาตนเองได้อย่างยั่งยืน
ดร. วันดี กุญชรยาคง จุลเจริญ นายกสมาคมแม่บ้านมหาดไทย กล่าวเพิ่มเติมว่า การประชุมหารือการดำเนินงานด้านทุนการศึกษาของมูลนิธิร่วมจิตต์น้อมเกล้าฯ เพื่อเยาวชน ในพระบรมราชินูปถัมภ์ ในวันนี้ สมาคมแม่บ้านมหาดไทยและกระทรวงมหาดไทยได้มีการหารือถึงประเด็นการแต่งตั้งคณะกรรมการในการพิจารณาจัดสรรทุนมูลนิธิจากเงินทุนที่ได้รับการสมทบจากกิจกรรมเดิน - วิ่งฯ เพื่อเป็นกองทุนสำหรับการศึกษาของแต่ละจังหวัด โดยจะมีการแต่งตั้งคณะกรรมการในระดับจังหวัด มีท่านผู้ว่าราชการจังหวัดเป็นประธาน ประธานแม่บ้านมหาดไทยจังหวัด เป็นรองประธาน พร้อมทั้งเป็นผู้ตรวจสอบติดตามดูแลชีวิตความเป็นอยู่ของเด็กและเยาวชนผู้ได้รับทุนภายหลังจากได้รับทุนการศึกษา ด้วยการลงพื้นที่ไปเยี่ยมเยียนเด็กหรือเยาวชนที่อยู่ในการดูแลและเป็นผู้ได้รับทุนจากทางมูลนิธิฯ อย่างต่อเนื่องและสม่ำเสมอ
“เพื่อให้การดำเนินงานด้านทุนการศึกษาของมูลนิธิฯ เป็นไปอย่างต่อเนื่อง จึงขอให้แต่ละจังหวัดได้บูรณาการร่วมกับภาคีเครือข่ายในการจัดกิจกรรมหรือดำเนินการระดมทุนอย่างสม่ำเสมอ เพื่อให้บรรลุถึงเป้าหมายที่ทุกภาคส่วนมุ่งมั่นตั้งใจจะให้โอกาสทางการศึกษาแก่เด็กและเยาวชนผู้มีความตั้งใจศึกษาเล่าเรียนแต่ขาดแคลนทุนทรัพย์ ด้วยการทำให้ยั่งยืน และขอขอบคุณองค์กรภาคีเครือข่ายที่ได้มีส่วนร่วมจัดโครงการร่วมใจ เดิน-วิ่งการกุศลของกระทรวงมหาดไทย อันแสดงให้เห็นถึงพลังที่มุ่งมั่นแน่วแน่ในการช่วยกันพัฒนาและยกระดับคุณภาพชีวิตของพี่น้องประชาชนของเรา โดยเฉพาะเยาวชนไทยผู้เป็นอนาคตของชาติได้มีต้นทุนในการดำเนินชีวิตที่ดี ได้มีโอกาสในการสร้างความมั่นคงให้ตนเองและครอบครัว และสามารถพึ่งพาตนเองได้อย่างยั่งยืนสืบไป” ดร.วันดีฯ กล่าวในช่วงท้าย

ที่มา : https://www.thaigov.go.th/news/contents/details/71696