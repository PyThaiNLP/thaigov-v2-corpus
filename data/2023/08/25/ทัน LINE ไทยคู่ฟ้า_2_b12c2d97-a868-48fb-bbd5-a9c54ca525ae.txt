รัฐบาลไทย-ข่าวทำเนียบรัฐบาล-นักดำน้ำต้องรู้! ข้อห้ามกิจกรรม หลัง ครม. ไฟเขียว “มาตรการคุ้มครองปะการัง”


วันศุกร์ที่ 25 สิงหาคม 2566
นักดำน้ำต้องรู้! ข้อห้ามกิจกรรม หลัง ครม. ไฟเขียว “มาตรการคุ้มครองปะการัง”
.....
ที่ประชุมครม. (23 ส.ค. 66) เห็นชอบ “ร่างประกาศกระทรวงทรัพยากรธรรมชาติและสิ่งแวดล้อม (ทส.) เรื่อง มาตรการคุ้มครองทรัพยากรปะการังจากกิจกรรมท่องเที่ยวดำน้ำ พ.ศ. ....” ตามที่ ทส. เสนอ
ทั้งนี้ เพื่อกำหนดมาตรการทางกฎหมายในการป้องกันความเสียหายที่เกิดกับแนวปะการังอันเกิดจากการประกอบกิจกรรมท่องเที่ยวดำน้ำเป็นการเฉพาะ
.
เนื่องจากปัจจุบันนักท่องเที่ยวมีมากขึ้น ในขณะที่คนนำเที่ยวมีจำกัดและแนวปะการังของประเทศไทย 50% อยู่ในสภาพเสียหาย เสื่อมโทรม และมีแนวโน้มที่จะเพิ่มมากขึ้น
.
สาระสำคัญของมาตรการฯ :
1. ข้อห้ามทั่วไป เช่น ห้ามสัมผัสปะการัง สัตว์น้ำ หรือสิ่งมีชีวิตใดๆ, ห้ามดำน้ำโดยวิธีที่มีลักษณะเป็นการเดินหรือเคลื่อนที่บนพื้นทะเล, ห้ามกระทำด้วยประการใดๆ อันก่อให้เกิดตะกอนตกทับหรือปกคลุมปะการัง หรือทำให้ปะการังได้รับความเสียหาย เป็นต้น
2. จัดให้มีผู้ควบคุมในกิจกรรมท่องเที่ยวดำน้ำ และให้ผู้ควบคุมและผู้ช่วยควบคุมแจ้งกฎหมายและวิธีปฏิบัติที่ดีในการดำน้ำต่อนักท่องเที่ยวก่อนที่จะเริ่มกิจกรรมการดำน้ำ เพื่อป้องกันมิให้มีการฝ่าฝืนข้อห้ามดังกล่าว
3. นักท่องเที่ยวที่ดำน้ำตื้นในบริเวณแนวปะการัง “ต้องสวมเสื้อชูชีพ” เว้นแต่เป็นการดำน้ำตื้นโดยบุคคลที่ได้สอบผ่านหลักสูตรดำน้ำลึกหรือหลักสูตรดำน้ำอิสระ นอกจากนี้ ห้ามดำน้ำตื้นในแนวปะการังช่วงเวลาน้ำลง
4. ในการท่องเที่ยวดำน้ำลึกและการเรียนหรือสอบดำน้ำลึก ห้ามนำกล้องลงไปถ่ายภาพใต้น้ำ เว้นแต่เป็นการถ่ายภาพใต้น้ำโดยบุคคลที่ผ่านหลักสูตรดำน้ำลึกแล้ว
.
“ระยะเวลาการบังคับใช้ประกาศฯ มีกำหนด 5 ปี” และไม่ใช้บังคับกับกิจกรรมที่มิใช่กิจกรรมท่องเที่ยวดำน้ำ
.
อ่านเพิ่มเติม คลิก >>https://www.thaigov.go.th/news/contents/details/71599
.
#ไทยคู่ฟ้า #สื่อสารรัฐบาลไทย
-------------------

ที่มา : https://www.thaigov.go.th/news/contents/details/71673