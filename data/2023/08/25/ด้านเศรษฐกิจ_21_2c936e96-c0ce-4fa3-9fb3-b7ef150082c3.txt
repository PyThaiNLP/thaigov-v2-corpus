รัฐบาลไทย-ข่าวทำเนียบรัฐบาล-ออมสินเร่งออกมาตรการช่วยเหลือ "ไม่คิดดอกเบี้ย-ลดดอกเบี้ยค้าง-นำเงินงวดทั้งหมดตัดเงินต้น" ลูกหนี้ NPL ที่ได้รับผลกระทบจากวิกฤติโควิด-19 หรือ ลูกหนี้บัญชี 21


วันศุกร์ที่ 25 สิงหาคม 2566
25/08/2566
พิมพ์
ออมสินเร่งออกมาตรการช่วยเหลือ "ไม่คิดดอกเบี้ย-ลดดอกเบี้ยค้าง-นำเงินงวดทั้งหมดตัดเงินต้น" ลูกหนี้ NPL ที่ได้รับผลกระทบจากวิกฤติโควิด-19 หรือ ลูกหนี้บัญชี 21
ออมสินไม่ทิ้งลูกหนี้ NPL ที่ได้รับผลกระทบจากวิกฤติโควิด-19 หรือ ลูกหนี้บัญชี 21 เร่งออกมาตรการช่วยเหลือ "ไม่คิดดอกเบี้ย-ลดดอกเบี้ยค้าง-นำเงินงวดทั้งหมดตัดเงินต้น" ให้เริ่มผ่อนจ่ายเดือนละ 100 บาท ตั้งเป้าดึงสถานะกลับมาเป็นลูกหนี้ปกติ
นายวิทัย รัตนากร ผู้อำนวยการธนาคารออมสิน เปิดเผยว่า ตามที่ก่อนหน้านี้ธนาคารออมสินได้ออกมาตรการช่วยเหลือประชาชนช่วงวิกฤติการแพร่ระบาดของโควิด-19 ภายใต้โครงการ “สินเชื่อเพื่อเป็นค่าใช้จ่ายสำหรับผู้มีอาชีพอิสระที่ได้รับผลกระทบจากโควิด-19” วงเงินรายละไม่เกิน 10,000 บาท วงเงินสินเชื่อรวม 20,000 ล้านบาท เพื่อเพิ่มสภาพคล่องชั่วคราวให้กับประชาชนที่ขาดรายได้ช่วงวิกฤติที่ผ่านมา
อย่างไรก็ดี เนื่องจากภาวะเศรษฐกิจยังอยู่ในระยะเพิ่งเริ่มฟื้นตัว ประกอบกับค่าครองชีพมีแนวโน้มสูงขึ้น ส่งผลกระทบต่อรายได้และความสามารถในการชำระหนี้ของลูกหนี้ ดังนั้น เพื่อเป็นการช่วยเหลือแก้ไขเครดิตแก่ลูกหนี้ที่ได้รับผลกระทบจากวิกฤติการแพร่ระบาดของโควิด-19 (ลูกหนี้บัญชี 21) ที่มีสถานะเป็น NPL ให้กลับมามีสถานะหนี้ปกติ ธนาคารออมสินจึงออกมาตรการ “ไม่คิดดอกเบี้ย ลดดอกเบี้ยค้างชำระทั้งหมด และนำเงินที่ชำระไปตัดเงินต้นทั้งจำนวน” โดยให้ลูกหนี้เริ่มผ่อนชำระเพียง 100 บาทต่อเดือนสำหรับงวดที่ 1-6 หลังจากนั้นงวดที่ 7-12 ผ่อนชำระ 300 บาทต่อเดือน และขยายระยะเวลาการชำระจนถึงเดือนตุลาคม 2567
จึงขอเชิญชวนลูกหนี้สินเชื่อเพื่อเป็นค่าใช้จ่ายสำหรับผู้มีอาชีพอิสระที่ได้รับผลกระทบจากโควิด-19 ลงทะเบียนสมัครเข้ามาตรการช่วยเหลือได้ที่ช่องทาง MyMo หรือ www.gsb.or.th สำหรับลูกหนี้ที่ไม่มี MyMo สามารถลงทะเบียนผ่านช่องทางเว็บไซต์ธนาคาร www.gsb.or.th ตั้งแต่บัดนี้ จนถึงวันที่ 30 กันยายน 2566
สามารถสอบถามเพิ่มเติมที่ GSB Contact Center โทร. 1115

ที่มา : https://www.thaigov.go.th/news/contents/details/71699