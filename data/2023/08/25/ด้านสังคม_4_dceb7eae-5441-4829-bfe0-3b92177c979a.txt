รัฐบาลไทย-ข่าวทำเนียบรัฐบาล-รองปลัด สธ. มอบรางวัลผลงานวิชาการดีเด่นปีงบประมาณ 2566 ในการพัฒนาระบบบริการสุขภาพ 19 สาขา


วันศุกร์ที่ 25 สิงหาคม 2566
รองปลัด สธ. มอบรางวัลผลงานวิชาการดีเด่นปีงบประมาณ 2566 ในการพัฒนาระบบบริการสุขภาพ 19 สาขา
รองปลัดกระทรวงสาธารณสุข มอบรางวัลผลงานวิชาการดีเด่นปีงบประมาณ 2566 ในการพัฒนาระบบบริการสุขภาพ 19 สาขา รวม 40 รางวัล มุ่งส่งเสริมให้บุคลากรสาธารณสุขมีการพัฒนางานต่อเนื่อง เกิดการแลกเปลี่ยนเรียนรู้ สู่การยกระดับระบบบริการให้ยั่งยืน
รองปลัดกระทรวงสาธารณสุข มอบรางวัลผลงานวิชาการดีเด่นปีงบประมาณ 2566 ในการพัฒนาระบบบริการสุขภาพ 19 สาขา รวม 40 รางวัล มุ่งส่งเสริมให้บุคลากรสาธารณสุขมีการพัฒนางานต่อเนื่อง เกิดการแลกเปลี่ยนเรียนรู้ สู่การยกระดับระบบบริการให้ยั่งยืนและเป็นประโยชน์ต่อประชาชน
วันนี้ (25 สิงหาคม 2566) ที่ อิมแพ็ค ฟอรั่ม เมืองทองธานี จังหวัดนนทบุรี นายแพทย์ณรงค์ อภิกุลวณิช รองปลัดกระทรวงสาธารณสุข มอบรางวัลผลงานวิชาการดีเด่น ในการประชุมสัมมนาแลกเปลี่ยนเรียนรู้การพัฒนาระบบบริการสุขภาพ “Service Plan Sharing” ปีงบประมาณ พ.ศ.2566 โดยมี ผู้บริหารกระทรวงสาธารณสุข บุคลากรการแพทย์ และภาคีเครือข่ายร่วมงานประมาณ 500 คน
นายแพทย์ณรงค์ กล่าวว่า กระทรวงสาธารณสุขได้พัฒนาการจัดบริการสุขภาพตามแผนพัฒนาระบบบริการสุขภาพ (Service Plan) มาอย่างต่อเนื่อง ส่งผลให้ประชาชนได้เข้าถึงบริการที่มีคุณภาพมากขึ้น และได้รับการดูแลรักษาอย่างเป็นเครือข่าย ซึ่งช่วยลดลดการเจ็บป่วยและเสียชีวิตลงได้ โดยในปีนี้ ได้จัดประชุม Service Plan Sharing ภายใต้แนวคิด “ทศวรรษที่ 2 ยกระดับศักยภาพบริการสู่ความมั่นคงด้านสุขภาพ” เพื่อให้บุคลากรในระบบสาธารณสุขได้รับฟังความรู้ในการจัดระบบบริการสาธารณสุขที่มีความเชื่อมโยงและบูรณาการการให้บริการสุขภาพแต่ละสาขา ทั้งจากนิทรรศการและผลงานเด่นแต่ละสาขาของทุกเขตสุขภาพ เกิดการแลกเปลี่ยนเรียนรู้แนวทางในการพัฒนาระบบบริการ เพื่อยกระดับศักยภาพระบบบริการให้ยั่งยืนและเกิดประโยชน์ต่อประชาชนต่อไป
นายแพทย์ณรงค์ กล่าวต่อว่า การแสดงผลงานทางวิชาการนี้ มีผู้ส่งผลงานด้านวิชาการและผลงานด้านนวัตกรรมทั้ง 19 สาขา ได้แก่ 1.โรคหัวใจ 2.โรคมะเร็ง 3.อุบัติเหตุและฉุกเฉิน 4.ทารกแรกเกิด 5.สุขภาพจิตและสารเสพติด 6.แม่และเด็ก 7.ระบบบริการปฐมภูมิและสุขภาพอำเภอ 8.สุขภาพช่องปาก 9.ไต 10.ตา 11.โรคไม่ติดต่อ 12.การแพทย์แผนไทยและการแพทย์ผสมผสาน 13.การรับบริจาคและปลูกถ่ายอวัยวะ 14.การใช้ยาอย่างสมเหตุสมผลและการจัดการการดื้อยาต้านจุลชีพ 15.การดูแลระยะเปลี่ยนผ่านผู้ป่วยกึ่งเฉียบพลันและการดูแลแบบประคับประคอง 16.ศัลยกรรม 17.อายุรกรรม 18.ออร์โธปิดิกส์ และ 19.การใช้กัญชาทางการแพทย์ จาก 13 เขตสุขภาพ รวม 491 เรื่อง แบ่งเป็น การนำเสนอด้วยวาจา 251 เรื่อง และนำเสนอด้วยโปสเตอร์ 240 เรื่อง ซึ่งคณะกรรมการผู้ทรงคุณวุฒิได้ตัดสินผลงานการนำเสนอทางวาจาดีเด่น สาขาละ 1 รางวัล และผลงานการนำเสนอแบบโปสเตอร์ดีเด่นสาขาละ 1 รางวัล นอกจากนี้ ผู้ร่วมประชุมยังได้ร่วมคัดเลือกผลงาน Popular Vote ด้านวิชาการ 1 รางวัล และด้านนวัตกรรม 1 รางวัล รวมทั้งสิ้น 40 รางวัล
********************************25 สิงหาคม 2566

ที่มา : https://www.thaigov.go.th/news/contents/details/71694