รัฐบาลไทย-ข่าวทำเนียบรัฐบาล-รมว.สุชาติ ห่วงใยชาวมูโนะเหตุโกดังพลุระเบิด มอบ รองปลัดประทีป ลงพื้นที่ช่วยเหลือซ่อมแซมบ้าน


วันศุกร์ที่ 4 สิงหาคม 2566
04/08/2566
พิมพ์
รมว.สุชาติ ห่วงใยชาวมูโนะเหตุโกดังพลุระเบิด มอบ รองปลัดประทีป ลงพื้นที่ช่วยเหลือซ่อมแซมบ้าน
รมว.สุชาติ ห่วงใยชาวมูโนะเหตุโกดังพลุระเบิด มอบ รองปลัดประทีป ลงพื้นที่ช่วยเหลือซ่อมแซมบ้าน
วันที่ 4 สิงหาคม 2566 นายสุชาติ ชมกลิ่น รัฐมนตรีว่าการกระทรวงแรงงาน มอบหมายให้ นายประทีป ทรงลำยอง รองปลัดกระทรวงแรงงาน ลงพื้นที่จังหวัดนราธิวาส เยี่ยมให้กำลังใจทีมช่างของสถาบันพัฒนาฝีมือแรงงาน 25 นราธิวาส บัณฑิตแรงงานจังหวัดนราธิวาส และผู้ต้องขังจากเรือนจำจังหวัดนราธิวาส ที่ได้ร่วมกันช่วยเหลือซ่อมแซมบ้านพักอาศัยของประชาชนชาวมูโนะที่ได้รับความเสียหายจากเหตุการณ์โกดังเก็บดอกไม้เพลิงระเบิด จนทำให้มีผู้เสียชีวิต จำนวน 11 คน และผู้ได้รับบาดเจ็บ จำนวน 389 คน อาคารบ้านเรือนและทรัพย์สินได้รับความเสียหายจำนวนมาก ณ พื้นที่ตลาดมูโนะ อำเภอสุไหงโก-ลก จังหวัดนราธิวาส โดยมี หัวหน้าส่วนราชการและเจ้าหน้าที่หน่วยงานในสังกัดกระทรวงแรงงานจังหวัดนราธิวาส ร่วมลงพื้นที่ด้วย
นายประทีป กล่าวว่า ในวันนี้ท่านสุชาติ ชมกลิ่น รัฐมนตรีว่าการกระทรวงแรงงาน ได้มอบหมายให้ผมพร้อมด้วยหัวหน้าส่วนราชการหน่วยงานในสังกัดกระทรวงแรงงานจังหวัดนราธิวาสลงพื้นที่มายังตลาดมูโนะ อำเภอสุไหงโก-ลก จังหวัดนราธิวาส ซึ่งเป็นพื้นที่ที่บ้านเรือนประชาชนได้รับผลกระทบจากเหตุการณ์โกดังเก็บดอกไม้เพลิงระเบิด ซึ่งในส่วนของกระทรวงแรงงานผมได้นำข้อห่วงใยจากท่านรัฐมนตรีสุชาติ ชมกลิ่น มายังพี่น้องประชาชนชาวมูโนะที่ได้รับผลกระทบ ตลอดจนเจ้าหน้าที่ผู้ปฏิบัติงานทุกท่าน และในวันนี้กระทรวงแรงงาน โดยสถาบันพัฒนาฝีมือแรงงาน 25 นราธิวาส ได้จัดทีมช่างซ่อมแซมบ้านพักอาศัยของประชาชนที่ได้รับความเสียหาย ร่วมกันกับบัณฑิตแรงงานจังหวัดนราธิวาส และผู้ต้องขังจากเรือนจำจังหวัดนราธิวาส เพื่อฟื้นฟูบรรเทาความเดือดร้อนให้ชาวมูโนะสามารถกลับมาดำรงชีวิตได้อย่างเป็นปกติโดยเร็ว
ทั้งนี้ นายประทีป ยังได้ลงพื้นที่เยี่ยมบ้านบัณฑิตแรงงานตำบลมูโนะที่ได้รับความเสียหายจากเหตุการณ์ในครั้งนี้ พร้อมทั้งได้มอบเงินช่วยเหลือให้แก่เจ้าหน้าที่ของหน่วยงานสังกัดกระทรวงแรงงานที่ได้รับผลกระทบบ้านพักอาศัยได้รับความเสียหาย จำนวน 2 ราย ได้แก่ น.ส.โนร์โซเฟีย หะมะ เจ้าหน้าที่สำนักงานจัดหางานจังหวัดนราธิวาส และ น.ส.รุสมีนี ลาเต๊ะ บัณฑิตแรงงานประจำตำบลมูโนะ รายละ 5,000 บาท เพื่อปลอบขวัญกำลังใจอีกด้วย
+++++++++++++++++++
กองเผยแพร่และประชาสัมพันธ์

ที่มา : https://www.thaigov.go.th/news/contents/details/70989