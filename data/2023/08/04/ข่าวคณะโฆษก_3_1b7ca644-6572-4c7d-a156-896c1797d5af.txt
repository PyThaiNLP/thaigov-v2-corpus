รัฐบาลไทย-ข่าวทำเนียบรัฐบาล-“ทิพานัน” ชี้เศรษฐกิจไทยฟื้นตัว!แล้ว เดือน มิ.ย. ไตรมาสที่ 2 ปี 66 ปรับดีขึ้นจากไตรมาสก่อน  เผย "พล.อ.ประยุทธ์" กำชับทุกหน่วยงานด้านเศรษฐกิจติดตามภาวะเศรษฐกิจไทย-เศรษฐกิจโลกใกล้ชิด


วันศุกร์ที่ 4 สิงหาคม 2566
04/08/2566
พิมพ์
“ทิพานัน” ชี้เศรษฐกิจไทยฟื้นตัว!แล้ว เดือน มิ.ย. ไตรมาสที่ 2 ปี 66 ปรับดีขึ้นจากไตรมาสก่อน  เผย "พล.อ.ประยุทธ์" กำชับทุกหน่วยงานด้านเศรษฐกิจติดตามภาวะเศรษฐกิจไทย-เศรษฐกิจโลกใกล้ชิด
“ทิพานัน” ชี้เศรษฐกิจไทยฟื้นตัว!แล้ว เดือน มิ.ย. ไตรมาสที่ 2 ปี 66 ปรับดีขึ้นจากไตรมาสก่อน  เผย "พล.อ.ประยุทธ์" กำชับทุกหน่วยงานด้านเศรษฐกิจติดตามภาวะเศรษฐกิจไทย-เศรษฐกิจโลกใกล้ชิด เตรียมพร้อมรับมือปัจจัยเสี่ยง
วันนี้ (4 ส.ค. 66) น.ส.ทิพานัน ศิริชนะ รองโฆษกประจำสำนักนายกรัฐมนตรี เปิดเผยว่า พล.อ.ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม รับทราบรายงานสถานการณ์เศรษฐกิจไทยล่าสุด ตามรายงานของธนาคารแห่งประเทศไทย ถึงภาวะเศรษฐกิจไทยในเดือนมิถุนายน 2566 อยู่ในทิศทางฟื้นตัว โดยภาคการท่องเที่ยวปรับดีขึ้นตามจำนวนนักท่องเที่ยวไทยและต่างชาติ รวมทั้งมูลค่าการส่งออกสินค้าที่ไม่รวมทองคำปรับเพิ่มขึ้นจากสินค้าเกษตรเป็นสำคัญ ขณะที่การส่งออกสินค้าอุตสาหกรรมทรงตัว สอดคล้องกับการผลิตภาคอุตสาหกรรม สำหรับการบริโภคและการลงทุนภาคเอกชนปรับลดลงหลังจากเร่งไปแล้วในเดือนก่อน ส่วนการใช้จ่ายภาครัฐหดตัวจากทั้งรายจ่ายประจำและรายจ่ายลงทุน
สำหรับเสถียรภาพเศรษฐกิจ อัตราเงินเฟ้อทั่วไปลดลงจากหมวดอาหารสดเป็นสำคัญ ตามราคาเนื้อสุกรและผักสด ขณะที่อัตราเงินเฟ้อพื้นฐานลดลงจากผลของฐานสูงในปีก่อน ด้านตลาดแรงงานยังฟื้นตัว สำหรับดุลบัญชีเดินสะพัดเกินดุลจากดุลการค้าที่มูลค่าการส่งออกปรับดีขึ้น ประกอบกับดุลบริการ รายได้ และเงินโอนขาดดุลลดลง ตามการส่งกลับกำไรและรายจ่ายทรัพย์สินทางปัญญาที่ลดลงจากเดือนก่อน
น.ส.ทิพานัน กล่าวอีกว่า ส่วนไตรมาสที่ 2 ปี 2566 เศรษฐกิจไทยปรับดีขึ้นเล็กน้อยจากไตรมาสก่อน โดยจำนวนนักท่องเที่ยวไทยและต่างชาติปรับเพิ่มขึ้น ส่งผลให้ภาคบริการและการบริโภคภาคเอกชนขยายตัว การลงทุนภาคเอกชนปรับดีขึ้น ส่วนหนึ่งจากการลงทุนในอุตสาหกรรมใหม่ ด้านมูลค่าการส่งออกสินค้าที่ไม่รวมทองคำเพิ่มขึ้นเล็กน้อยจากสินค้าเกษตรเป็นสำคัญ ขณะที่การผลิตภาคอุตสาหกรรมลดลงจากการผลิตยานยนต์และหมวดอาหารและเครื่องดื่มเป็นหลัก ส่วนการใช้จ่ายภาครัฐหดตัวจากรายจ่ายประจำของรัฐบาลกลางและการลงทุนรัฐวิสาหกิจ ด้านเสถียรภาพเศรษฐกิจ อัตราเงินเฟ้อทั่วไปและอัตราเงินเฟ้อพื้นฐานลดลงจากผลของฐานสูงในปีก่อน ประกอบกับเงินเฟ้อในหมวดพลังงานลดลง ด้านตลาดแรงงานฟื้นตัวต่อเนื่องตามภาวะเศรษฐกิจ สำหรับดุลบัญชีเดินสะพัดขาดดุล จากการส่งกลับกำไรและรายรับด้านการท่องเที่ยวที่ลดลงตามฤดูกาล ประกอบกับดุลการค้าเกินดุลลดลง
“ภาวะเศรษฐกิจไทยจะอยู่ในทิศทางฟื้นตัวดี เป็น
เครื่องชี้วัดที่สำคัต่กนโยบายและมาตรการที่พล.อ.ประยุทธ์ดำเนินมาโดยตลอด ทำให้เศรษฐกิจฟื้นตัวอย่างต่อเนื่อง อย่างไรก็ตาม พล.อ.ประยุทธ์ได้กำชับให้ทุกหน่วยงานที่เกี่ยวข้องเฝ้าติดตามภาวะเศรษฐกิจไทยและเศรษฐกิจโลกอย่างใกล้ชิด เพื่อเตรียมความพร้อมรองรับปัจจัยต่างๆ เช่นความเสี่ยงจากภาวะเศรษฐกิจโลก ที่อาจส่งผลกระทบต่อเศรษฐกิจไทย ภาวะเอลนีโญ  เป็นต้น เพื่อปรับมาตรการต่างๆให้เท่าทันและสอดคล้องกับสถานการณ์”น.ส.ทิพานัน กล่าว

ที่มา : https://www.thaigov.go.th/news/contents/details/70973