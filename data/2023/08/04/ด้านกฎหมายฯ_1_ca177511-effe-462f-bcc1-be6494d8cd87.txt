รัฐบาลไทย-ข่าวทำเนียบรัฐบาล-นายกรัฐมนตรี พร้อมกรมคุ้มครองสิทธิฯ ลงพื้นที่บ้านมูโนะ เยียวยาเหยื่อผู้เสียชีวิตเหตุการณ์โกดังเก็บดอกไม้ไฟระเบิด ลั่นทุกภาคส่วนช่วยเหลือเยียวยาอย่างเต็มที่ 


วันศุกร์ที่ 4 สิงหาคม 2566
04/08/2566
พิมพ์
นายกรัฐมนตรี พร้อมกรมคุ้มครองสิทธิฯ ลงพื้นที่บ้านมูโนะ เยียวยาเหยื่อผู้เสียชีวิตเหตุการณ์โกดังเก็บดอกไม้ไฟระเบิด ลั่นทุกภาคส่วนช่วยเหลือเยียวยาอย่างเต็มที่
นายกรัฐมนตรี พร้อมกรมคุ้มครองสิทธิฯ ลงพื้นที่บ้านมูโนะ เยียวยาเหยื่อผู้เสียชีวิตเหตุการณ์โกดังเก็บดอกไม้ไฟระเบิด ลั่นทุกภาคส่วนช่วยเหลือเยียวยาอย่างเต็มที่
ในวันศุกร์ที่ ๔ สิงหาคม ๒๕๖๖ เวลา ๑๐.๐๐ น. พลเอก ประยุทธ์ จันทร์โอชา นายกรัฐมนตรี ได้ลงพื้นที่ตรวจเยี่ยมและให้กำลังใจพร้อมมอบเงินเยียวยาให้แก่ผู้ประสบเหตุโกดังเก็บดอกไม้ไฟระเบิด ณ โรงเรียนบ้านมูโนะ ต.บ้านมูโนะ อ.สุไหงโก-ลก จ.นราธิวาส โดยมี นายเกิดโชค เกษมวงศ์จิตร รองอธิบดีกรมคุ้มครองสิทธิและเสรีภาพ นางอำไพ ชนะชัย ยุติธรรมจังหวัดนราธิวาส  นางสาวจิฬาภรณ์ ตามชู กฤษณสุวรรณ ผู้อำนวยการสำนักงานช่วยเหลือทางการเงินแก่ผู้เสียหายและจำเลยในคดีอาญา พร้อมคณะ ให้การต้อนรับและร่วมมอบเงินเยียวยาทายาทผู้เสียหายที่เสียชีวิต ตามพระราชบัญญัติค่าตอบแทนผู้เสียหาย และค่าทดแทนและค่าใช้จ่ายแก่จำเลยในคดีอาญา พ.ศ.๒๕๔๔ และที่แก้ไขเพิ่มเติม  จำนวน ๙ ราย รายละ ๒๐๐,๐๐๐ บาท รวมเป็นเงินทั้งสิ้น ๑.๘ ล้านบาท
นับเป็นเหตุการณ์สะเทือนขวัญสาธารณชนให้ความสนใจ เนื่องจากมีผู้ได้รับบาดเจ็บและเสียชีวิตเป็นจำนวนมาก กระทรวงยุติธรรม โดยกรมคุ้มครองสิทธิและเสรีภาพและสำนักงานยุติธรรมจังหวัดนราธิวาส จึงเร่งประชุมคณะอนุกรรมการพิจารณาค่าตอบแทนผู้เสียหาย และค่าทดแทนและค่าใช้จ่ายแก่จำเลยในคดีอาญาประจำจังหวัดนราธิวาส พิจารณาจ่ายเงินเยียวยาทายาทผู้เสียชีวิต เป็นกรณีเร่งด่วน สำหรับกรณีผู้ได้รับบาดเจ็บที่ยังอยู่ระหว่างรักษาตัวเมื่อรักษาตัวจนหายดี จะทยอยดำเนินการให้ความช่วยเหลือโดยเร็ว เพื่อบรรเทาความเดือดร้อนแก่ประชาชนที่ตกเป็นเหยื่อต่อไป
พลเอกประยุทธ์ จันทร์โอชา นายกรัฐมนตรี ได้กล่าวให้กำลังใจชาวบ้านมูโนะที่ประสบเหตุว่าคนไทยไม่ทิ้งกันในยามยากลำบาก พร้อมให้หน่วยงานทุกภาคส่วนร่วมช่วยเหลือชาวบ้านมูโนะอย่างเต็มที่ ไม่ว่าจะเป็นการซ่อมแซมบ้านเรือน เงินเยียวยาผู้ได้รับบาดเจ็บและเสียชีวิต อาชีพ โดยจะดูแลให้ประชาชนได้รับการเยียวยาอย่างดีที่สุด

ที่มา : https://www.thaigov.go.th/news/contents/details/70987