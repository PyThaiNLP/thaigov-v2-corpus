รัฐบาลไทย-ข่าวทำเนียบรัฐบาล-รองปลัดเกษตรฯ เร่งรัดการเบิกจ่ายงบประมาณ ปี 2566 ให้เป็นไปตามเป้าหมายที่ภาครัฐกำหนด และติดตามการจัดทำงบประมาณ ปี 2567 - 2568


วันศุกร์ที่ 4 สิงหาคม 2566
รองปลัดเกษตรฯ เร่งรัดการเบิกจ่ายงบประมาณ ปี 2566 ให้เป็นไปตามเป้าหมายที่ภาครัฐกำหนด และติดตามการจัดทำงบประมาณ ปี 2567 - 2568
รองปลัดเกษตรฯ เร่งรัดการเบิกจ่ายงบประมาณ ปี 2566 ให้เป็นไปตามเป้าหมายที่ภาครัฐกำหนด และติดตามการจัดทำงบประมาณ ปี 2567 - 2568
นายเศรษฐเกียรติ กระจ่างวงษ์ รองปลัดกระทรวงเกษตรและสหกรณ์ เป็นประธานการประชุมติดตามเร่งรัดการใช้จ่ายเงินงบประมาณรายจ่ายประจำปีงบประมาณ พ.ศ. 2566 และการจัดทำงบประมาณ ปี 2567 - 2568 ณ ห้องประชุมกระทรวงเกษตรและสหกรณ์ เพื่อให้การเบิกจ่ายงบประมาณ ประจำปีงบประมาณ พ.ศ. 2566 เป็นไปตามเป้าหมายที่กำหนด และติดตามการจัดทำของบประมาณรายจ่าย ประจำปีงบประมาณ พ.ศ. 2567 – 2568 ให้บรรลุเป้าหมายตามยุทธศาสตร์ชาติ ซึ่งที่ประชุมได้มีการติดตามผลการใช้จ่ายและเบิกจ่ายงบประมาณประจำปีงบประมาณ พ.ศ. 2566 ของหน่วยงานที่เข้าร่วมประชุม ได้แก่ กรมชลประทาน กรมฝนหลวงและการบินเกษตร กรมพัฒนาที่ดิน สำนักงานการปฏิรูปที่ดินเพื่อเกษตรกรรม และการยางแห่งประเทศไทย ณ สิ้นเดือนกรกฎาคม 2566 ประกอบด้วย ผลการใช้จ่ายและเบิกจ่ายงบประมาณภาพรวมของหน่วยงาน (รายจ่ายประจำ รายจ่ายลงทุน) ผลการเบิกจ่ายเงินกันไว้เบิกเหลื่อมปี และผลการเบิกจ่ายงบกลาง โดยรองปลัดฯ ขอให้ทุกหน่วยงานเร่งรัดการดำเนินงานและเบิกจ่ายงบประมาณรายจ่ายประจำปีงบประมาณ พ.ศ. 2566 เงินกันไว้เบิกเหลื่อมปี รวมถึงงบกลางให้แล้วเสร็จโดยเร็วภายในกรอบระยะเวลาที่กำหนดอย่างเคร่งครัด
ทั้งนี้ ที่ประชุมมีการพิจารณาคำของบประมาณรายจ่ายภาพรวม ประจำปีงบประมาณ พ.ศ. 2567 โดยกระทรวงเกษตรและสหกรณ์ได้รับจัดสรร จำนวน 119,225.6223 ล้านบาท มีโครงการ/รายการสำคัญ ปี 2567 อาทิ โครงการระบบส่งเสริมเกษตรแบบแปลงใหญ่ โครงการบริหารจัดการที่ดินในพื้นที่เกษตรกรรมเพื่อเข้าสู่ความเป็นกลางทางคาร์บอน (Carbon Neutrality) และความสมดุลการจัดการทรัพยากรที่ดิน (LDN) โครงการดัดแปรสภาพอากาศ โครงการฝายชะลอน้ำแบบชั่วคราวสำหรับการเพิ่มประสิทธิภาพของแหล่งน้ำในเขตปฏิรูปที่ดิน เป็นต้น ในส่วนคำของบประมาณรายจ่ายประจำปีงบประมาณ พ.ศ. 2568 หน่วยงานภายใต้สังกัดได้ดำเนินการจัดทำโครงการเพื่อขับเคลื่อนการบรรลุเป้าหมายตามยุทธศาสตร์ชาติ ประจำปีงบประมาณ พ.ศ. 2568 และจัดส่งให้สภาพัฒนาเศรษฐกิจและสังคมแห่งชาติแล้ว ซึ่งปัจจุบัน อยู่ระหว่างการพิจารณาเห็นชอบโครงการ

ที่มา : https://www.thaigov.go.th/news/contents/details/70966