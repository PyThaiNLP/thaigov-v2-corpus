รัฐบาลไทย-ข่าวทำเนียบรัฐบาล-นายกฯ เยี่ยมชาวมูโนะ นราธิวาส ทุกหน่วยงานเร่งให้ความช่วยเหลือ เข้าฟื้นฟูเยียวยาแล้ว ยืนยันรัฐบาลไม่ทอดทิ้งประชาชน


วันศุกร์ที่ 4 สิงหาคม 2566
04/08/2566
พิมพ์
นายกฯ เยี่ยมชาวมูโนะ นราธิวาส ทุกหน่วยงานเร่งให้ความช่วยเหลือ เข้าฟื้นฟูเยียวยาแล้ว ยืนยันรัฐบาลไม่ทอดทิ้งประชาชน
นายกฯ เยี่ยมชาวมูโนะ นราธิวาส ทุกหน่วยงานเร่งให้ความช่วยเหลือ เข้าฟื้นฟูเยียวยาแล้ว ยืนยันรัฐบาลไม่ทอดทิ้งประชาชน
วันนี้ (4 สิงหาคม 2566) เวลา 09.40 น. พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม พร้อมด้วย พลเอก อนุพงษ์ เผ่าจินดา รัฐมนตรีว่าการกระทรวงมหาดไทย และคณะฯ เดินทางลงพื้นที่จังหวัดนราธิวาสตรวจเยี่ยมศูนย์บัญชาการเหตุการณ์ และให้กำลังใจประชาชนผู้ได้รับความเดือดร้อนและเจ้าหน้าที่  พร้อมตรวจติดตามความคืบหน้าการก่อสร้างบ้านที่ได้รับความเสียหายจากเหตุการณ์ฯ ตำบลมูโนะ อำเภอสุไหงโก-ลก โดยมี นายสนั่น พงษ์อักษร ผู้ว่าราชการจังหวัด พลตรีปราโมทย์ พรหมอินทร์ รองแม่ทัพภาคที่ 4 ร่วมลงพื้นที่ด้วย ซึ่งจากการสำรวจพบบ้านเรือนเสียหาย จำนวน 682 หลัง เสียหายทั้งหลัง จำนวน 88 หลัง เสียหายบางส่วน จำนวน 200 หลัง เสียหายเล็กน้อย จำนวน 394 หลัง โดยทหารช่างกรมทหารพรานที่ 48 ร่วมกับกรมทหารพรานที่ 45 ได้ทำการซ่อมแซมเสร็จแล้ว จำนวน 46 หลัง ปัจจุบันทหารฯ อยู่ระหว่างเร่งซ่อมบ้านเรือนที่เสียหายเล็กน้อยแล้ว
นางสาวรัชดา ธนาดิเรก รองโฆษกประจำสำนักนายกรัฐมนตรี เปิดเผยว่า นายกรัฐมนตรีได้ตรวจติดตามความคืบหน้าการก่อสร้างบ้านที่ได้รับความเสียหายจากเหตุการณ์ฯ เน้นย้ำให้ซ่อมแซมบ้านเรือนที่ได้รับความเสียหายให้มีความมั่นคงแข็งแรงกว่าเดิม กำชับหน่วยงานที่เกี่ยวข้องเร่งซ่อมแซมระบบสาธารณูปโภคให้ประชาชนกลับมาใช้ได้เหมือนเดิม ยืนยันรัฐบาลจะทำให้ทุกคนมีที่อยู่อาศัยที่มั่นคง รวมถึงจะมีการจัดรูปที่ดินผ่านการทำประชาคมเป็นที่ยอมรับร่วมกัน เพื่อคุณภาพชีวิตที่ดีขึ้นของประชาชน และความสวยงามของพื้นที่ ในส่วนของการดำเนินคดีฯ นายกรัฐมนตรีสั่งการเจ้าหน้าที่ตำรวจเร่งสอบสวนดำเนินการตามกฎหมายกับผู้ที่มีส่วนได้เสียอย่างเด็ดขาด
นางสาวรัชดา กล่าวว่า ระหว่างเดินสำรวจติดตามความก้าวหน้าฯ นายกรัฐมนตรีได้ทักทายให้กำลังใจประชาชนบริเวณเกิดเหตุ พร้อมให้คำมั่นสัญญายืนยันกับประชาชนว่า จะเร่งให้ความช่วยเหลือพี่น้องประชาชน ขออย่าได้กังวล นายกรัฐมนตรีเข้าใจความรู้สึก เห็นใจความเดือดร้อนของทุกคน การให้ความช่วยเหลือเป็นหน้าที่ของรัฐบาล เป็นหน้าที่ของนายกรัฐมนตรีในการดูแลช่วยเหลือให้ประชาชนมีความสุข พร้อมกับย้ำว่า ไม่ต้องขอ รัฐบาลและนายกรัฐมนตรีพร้อมจะทำให้ ทั้งนี้ นายกรัฐมนตรียังกล่าวอีกว่า ผู้ประสบภัยมีความเข้มแข็งมาก ยังมีรอยยิ้มสู้กับปัญหา ขอให้ทุกคนมีกำลังใจ เราจะก้าวผ่านเหตุการณ์ครั้งนี้ไปด้วยกัน นี่คือความเป็นคนไทย
นายกรัฐมนตรี ยังได้ขอบคุณจิตอาสาจากทุกภาคส่วนที่ร่วมมือร่วมแรงช่วยกันแก้ไขปัญหาในทุกๆ ด้าน แสดงให้เห็นถึงความมีน้ำใจของคนไทย ขอให้ทุกคนมีรอยยิ้ม รอยยิ้มแห่งความเชื่อมั่น รอยยิ้มแห่งความจริงใจ รอยยิ้มของการช่วยเหลือ ขอให้เชื่อมั่นว่ารัฐบาลจะดำเนินการช่วยเหลืออย่างเต็มที่ นายกรัฐมนตรีกล่าวย้ำว่า จะทำหน้าที่เพื่อประชาชนให้ดีที่สุดในขณะที่ยังทำหน้าที่รัฐบาล    โอกาสนี้ ผู้แทนชาวบ้าน ได้กล่าว ขอขอบคุณนายกรัฐมนตรีที่ลงพื้นที่มาเยี่ยมเยียนประชาชนที่ประสบเหตุทำให้ประชาชนมีกำลังใจที่ดีขึ้น โดยนายกรัฐมนตรีได้มอบเงินเยียวยาให้ครอบครัวผู้เสียชีวิต จำนวน 9 ราย เสร็จแล้วนายกรัฐมนตรีเดินทางต่อไปยังโรง พยาบาลสุไหงโก-ลก เพื่อให้กำลังผู้บาดเจ็บจากเหตุการณ์ฯ
*******************

ที่มา : https://www.thaigov.go.th/news/contents/details/70974