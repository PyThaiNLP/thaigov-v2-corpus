รัฐบาลไทย-ข่าวทำเนียบรัฐบาล-รฟท. แจ้งเหตุขบวนรถสินค้าที่ 2251 ตกรางระหว่างสถานีมาบกะเบา - ผาเสด็จ จังหวัดสระบุรี


วันศุกร์ที่ 4 สิงหาคม 2566
รฟท. แจ้งเหตุขบวนรถสินค้าที่ 2251 ตกรางระหว่างสถานีมาบกะเบา - ผาเสด็จ จังหวัดสระบุรี
พร้อมแจ้งปรับเปลี่ยนสถานีต้นทางปลายทางของขบวนรถเส้นทางสายตะวันออกเฉียงเหนือเป็นการชั่วคราว
นายเอกรัช ศรีอาระยันพงษ์ หัวหน้าสำนักงานผู้ว่าการ การรถไฟแห่งประเทศไทย (รฟท.) กระทรวงคมนาคม แจ้งว่า เมื่อวันที่ 4 สิงหาคม 2566 เวลา 03.40 น. รฟท. ได้รับแจ้งเหตุขบวนรถสินค้าที่ 2251 รถบรรทุกแท่งคอนกรีตจากวิหารแดงถึงบ้านใหม่สำโรง ตกรางบริเวณหลักกิโลเมตรที่ 138/10  ระหว่างสถานีมาบกะเบา - ผาเสด็จ อำเภอแก่งคอย จังหวัดสระบุรี เป็นเหตุให้รถพ่วงตกราง 3 คัน กีดขวางการเดินรถ ส่งผลให้ขบวนรถในเส้นทางสายตะวันออกเฉียงเหนือเกิดความล่าช้าทุกขบวน
ภายหลังเกิดเหตุ นายนิรุฒ มณีพันธ์ ผู้ว่าการรถไฟแห่งประเทศไทย ได้มอบหมายให้ผู้บริหารลงพื้นที่เกิดเหตุและสั่งการให้เจ้าหน้าที่เกี่ยวข้องเร่งดำเนินการยกรถที่ตกรางดังกล่าว เพื่อให้สามารถเปิดการเดินรถในเส้นทางสายตะวันออกเฉียงเหนือได้ตามปกติโดยเร็ว โดยคาดการณ์ว่าจะสามารถยกขบวนรถที่ตกราง รวมทั้งซ่อมปรับปรุงสภาพทางให้แล้วเสร็จ พร้อมเปิดใช้งานได้ตามปกติได้ภายในช่วงเย็นวันนี้
อย่างไรก็ตาม ในระหว่างที่มีการยกตู้ที่ตกราง รฟท. ได้ทำการขนถ่ายผู้โดยสารและปรับเปลี่ยนสถานีต้นทางปลายทางของขบวนรถในเส้นทางสายตะวันออกเฉียงเหนือ ดังนี้
1. ขบวนรถด่วนพิเศษที่ 21 สถานีกลางกรุงเทพอภิวัฒน์ - อุบลราชธานี ปรับเปลี่ยนเส้นทางการเดินรถไปใช้เส้นทางช่วงชุมทางแก่งคอย - ชุมทางบัวใหญ่ - นครราชสีมา - อุบลราชธานี
2. ขบวนรถเร็วที่ 135 สถานีกลางกรุงเทพอภิวัฒน์ - อุบลราชธานี ขนถ่ายผู้โดยสารทางรถยนต์จากสถานีชุมทางแก่งคอยถึงสถานีมวกเหล็ก และเดินทางต่อโดยขบวนรถไฟจากหมวกเหล็กถึงอุบลราชธานี
3. ขบวนรถธรรมดาที่ 233/234 กรุงเทพ - สุรินทร์ - กรุงเทพ ขนถ่ายผู้โดยสารทางรถยนต์ระหว่างสถานีชุมทางแก่งคอย - มวกเหล็ก - ชุมทางแก่งคอย และเดินทางต่อโดยขบวนรถไฟจนถึงสถานีปลายทาง
4. ขบวนด่วนพิเศษดีเซลรางที่ 71/72 สถานีกลางกรุงเทพอภิวัฒน์ - อุบลราชธานี - สถานีกลางกรุงเทพอภิวัฒน์ ขนถ่ายผู้โดยสารทางรถยนต์ระหว่างสถานีชุมทางแก่งคอย – มวกเหล็ก - ชุมทางแก่งคอย และเดินทางต่อโดยขบวนรถไฟจนถึงสถานีปลายทาง
ทั้งนี้ รฟท. ต้องขออภัยผู้โดยสารมา ณ โอกาสนี้ สำหรับผู้โดยสารที่ไม่ประสงค์จะเดินทางไปกับขบวนรถในเส้นทางสายตะวันออกเฉียงเหนือ สามารถคืนเงินค่าตั๋วโดยสารได้เต็มราคา หรือสอบถามข้อมูลเพิ่มเติมได้ที่ศูนย์บริการลูกค้าสัมพันธ์ หมายเลข 1690 ตลอด 24 ชั่วโมง.

ที่มา : https://www.thaigov.go.th/news/contents/details/70984