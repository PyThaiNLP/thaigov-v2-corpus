รัฐบาลไทย-ข่าวทำเนียบรัฐบาล-กรมเจ้าท่า จัดสัมมนาเชิงวิชาการ เสริมสร้างและทบทวนความรู้ในการบังคับใช้กฎหมายตามอำนาจหน้าที่ของกรมเจ้าท่าในแนวทางการดำเนินการเกี่ยวกับสิ่งล่วงล้ำลำน้ำ 


วันพฤหัสบดีที่ 3 สิงหาคม 2566
กรมเจ้าท่า จัดสัมมนาเชิงวิชาการ เสริมสร้างและทบทวนความรู้ในการบังคับใช้กฎหมายตามอำนาจหน้าที่ของกรมเจ้าท่าในแนวทางการดำเนินการเกี่ยวกับสิ่งล่วงล้ำลำน้ำ
...
กรมเจ้าท่า จัดสัมมนาเชิงวิชาการ เสริมสร้างและทบทวนความรู้ในการบังคับใช้กฎหมายตามอำนาจหน้าที่ของกรมเจ้าท่าในแนวทางการดำเนินการเกี่ยวกับสิ่งล่วงล้ำลำน้ำ
นายภูริพัฒน์ ธีระกุลพิศุทธิ์ รองอธิบดีกรมเจ้าท่า ด้านปลอดภัย กระทรวงงคมนาคม เป็นประธานเปิดการสัมมนาเชิงวิชาการเพื่อเสริมสร้าง และทบทวนความรู้ในการบังคับใช้กฎหมายตามอำนาจหน้าที่ของกรมเจ้าท่า ในแนวทางการดำเนินการเกี่ยวกับสิ่งล่วงล้ำลำน้ำ โดยมีนายสุวิทย์ ดอกคำ ผู้อำนวยการกองส่งเสริมการพาณิชยนาวี รักษาราชการแทนเลขานุการกรม พร้อมด้วยผู้เข้าร่วมสัมมนา ประกอบด้วย ผู้อำนวยการสำนักงานเจ้าท่าภูมิภาคที่ 1-7 เขต/สาขา นักวิชาการขนส่ง เจ้าพนักงานตรวจเรือ เจ้าพนักงานตรวจท่า นิติกร และเจ้าหน้าที่ที่เกี่ยวข้อง ในวันที่ 3 สิงหาคม 2566 ณ ห้องประชุมวิสูตรสาครดิษฐ์ และห้องประชุมสาครวิสัย ชั้น 4 อาคาร 162 ปี และผ่านโปรแกรม ZOOM
ด้วยสำนักงาน ป.ป.ช. ได้ขอทราบความคืบหน้าเกี่ยวกับการดำเนินการตามมาตรการป้องกันการทุจริตเกี่ยวกับสิ่งล่วงล้ำลำน้ำของกรมเจ้าท่า รวมทั้งมีการบรรจุข้าราชการใหม่ตำแหน่ง นักวิชาการขนส่ง นิติกร และเจ้าหน้าที่อื่นๆ ที่เกี่ยวข้อง ที่ต้องบังคับใช้กฎหมายตามอำนาจหน้าที่ของกรมเจ้าท่า ซึ่งยังไม่ได้รับการพัฒนาเสริมสร้างความรู้ ความเข้าใจร่วมกันในหลักการปฏิบัติเกี่ยวกับสิ่งล่วงล้ำลำน้ำที่ถูกต้องและเป็นไปในทิศทางเดียวกัน กลุ่มงานพัฒนาบุคคล จึงจัดสัมมนาฯ ระหว่างวันที่ 3-4 สิงหาคม 2566 เพื่อเสริมสร้างและทบทวนความรู้ในการบังคับใช้กฎหมายเกี่ยวกับการดำเนินการสิ่งล่วงล้ำลำน้ำ กฎกระทรวงว่าด้วยการปักหลักเขตควบคุมทางน้ำ การตรวจสอบสิ่งล่วงล้ำลำน้ำ ในระบบภูมิศาสตร์สนเทศสำหรับการบริหารจัดการสิ่งปลูกสร้างล่วงล้ำลำน้ำ (GIS) รวมถึง กฎ ระเบียบ ข้อบังคับต่าง ๆให้แก่ผู้อำนวยการสำนักงานเจ้าท่าภูมิภาคที่ 1-7 เขต/สาขา และเจ้าหน้าที่ผู้ปฏิบัติงานที่เกี่ยวข้อง รวมทั้งสิ้น 133 คน ได้มีความรู้ความเข้าใจร่วมกันถึงหลักการปฏิบัติเกี่ยวกับสิ่งล่วงล้ำลำน้ำอย่างเคร่งครัด และสามารถนำไปปฏิบัติตามกฎหมายในความรับผิดชอบได้ อย่างถูกต้อง เหมาะสมเป็นไปในทิศทางเดียวกัน
ทั้งนี้ รองอธิบดีกรมเจ้าท่า เปิดเผยว่า มีความยินดีเป็นอย่างยิ่ง ที่ได้มาเป็นประธานในพิธีเปิดโครงการสัมมนาเชิงวิชาการเพื่อเสริมสร้าง และทบทวนความรู้ในการบังคับใช้กฎหมาย ตามอำนาจหน้าที่ของกรมเจ้าท่า ในแนวทางการดำเนินการเกี่ยวกับสิ่งล่วงล้ำลำน้ำ ซึ่งหวังอย่างยิ่งว่าการสัมมนาฯ ในวันนี้ จะดำเนินตามวัตถุประสงค์หลักที่ผู้จัดได้สร้างไว้ เพื่อเสริมสร้าง และทบทวนความรู้ ความเข้าใจร่วมกันในการปฏิบัติตามหลักการของกฎหมาย การปักหลักเขตควบคุมทางน้ำ รวมถึงอำนาจหน้าที่อื่นๆ และการดำเนินการตามมาตรการป้องกันการทุจริตเกี่ยวกับสิ่งล่วงล้ำลำน้ำ พร้อมขอให้ใช้กฎหมายเป็นแนวทางเดียวกัน ปฏิบัติได้อย่างถูกต้องและเป็นไปในทิศทางเดียวกัน เพื่อให้การทำงานมีประสิทธิภาพสูงสุดเป็นประโยชน์แก่ประเทศชาติต่อไป

ที่มา : https://www.thaigov.go.th/news/contents/details/70962