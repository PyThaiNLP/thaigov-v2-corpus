รัฐบาลไทย-ข่าวทำเนียบรัฐบาล-ผู้ตรวจทาวันฯ นำทีม MIND สุพรรณบุรี ตรวจเยี่ยมและติดตามผลการดำเนินการเพิ่มประสิทธิภาพการกำกับดูแลและส่งเสริมการประกอบกิจการเหมืองแร่


วันเสาร์ที่ 19 สิงหาคม 2566
19/08/2566
พิมพ์
ผู้ตรวจทาวันฯ นำทีม MIND สุพรรณบุรี ตรวจเยี่ยมและติดตามผลการดำเนินการเพิ่มประสิทธิภาพการกำกับดูแลและส่งเสริมการประกอบกิจการเหมืองแร่
ผู้ตรวจทาวันฯ นำทีม MIND สุพรรณบุรี ตรวจเยี่ยมและติดตามผลการดำเนินการเพิ่มประสิทธิภาพการกำกับดูแลและส่งเสริมการประกอบกิจการเหมืองแร่ ตามแนวทางอุตสาหกรรมวิถีใหม่ “เหมืองแร่ดี คู่ชุมชน”
วันที่ 15 สิงหาคม 2566 เวลา 10.30 น. นายทาวัน ทวีถาวรสวัสดิ์ ผู้ตรวจราชการกระทรวงอุตสาหกรรม ติดตามผลการดำเนินงานโครงการเพิ่มประสิทธิภาพการกำกับดูแลและส่งเสริมการประกอบกิจการเหมืองแร่ ตามแนวทางอุตสาหกรรมวิถีใหม่ “เหมืองแร่ดี คู่ชุมชน” ณ สำนักงานอุตสาหกรรมจังหวัดสุพรรณบุรี (สอจ.สุพรรณบุรี) โดยมีนายสุพจน์ พินิตกิตติสกุล อุตสาหกรรมจังหวัดสุพรรณบุรี และเจ้าหน้าที่สอจ.สุพรรณบุรี ให้การต้อนรับ พร้อมรายงานผลการปฏิบัติงานโครงการฯ ในการตรวจกำกับ ดูแลสถานประกอบกิจการเหมืองแร่และอุตสาหกรรมพื้นฐานรวมถึงการเฝ้าระวังเพื่อปราบปรามการกระทำผิดตาม พ.ร.บ.แร่ พ.ศ. 2560 การจัดประชุมชี้แจงแลกเปลี่ยนเรียนรู้เพื่อป้องกันและปราบปรามการกระทำผิดตาม พ.ร.บ.แร่ พ.ศ. 2560 แก่ผู้ประกอบการเหมืองแร่และอุตสาหกรรมพื้นฐาน ผู้มีส่วนได้ส่วนเสีย และผู้แทนหน่วยงานที่เกี่ยวข้อง พร้อมเน้นย้ำในประเด็นมาตรการป้องกันและแก้ไขปัญหาฝุ่นละอองที่เกิดจากภาคอุตสาหกรรม เหมืองแร่ ในพื้นที่จังหวัดสุพรรณบุรี โดยมุ่งเน้นการทำงานในลักษณะบูรณาการการทำงานแบบเชิงรุก เพื่อส่งเสริมให้สถานประกอบการประกอบกิจการอย่างถูกต้องตามกฎหมาย คำนึงถึงความปลอดภัย มีความรับผิดชอบต่อสังคม (CSR) ชุมชนโดยรอบ เข้าไปช่วยเหลือ ดูแลโดยการสำรวจความต้องการของชุมชนเป็นสำคัญ ส่งเสริมให้เกิดการจ้างงาน สร้างอาชีพ สร้างรายได้ และดูแลสิ่งแวดล้อม เพื่อให้สถานประกอบการและชุมชนอยู่ร่วมกันได้อย่างยั่งยืน
เวลา 15.30 คณะผู้ตรวจฯ ทาวัน เข้าตรวจเยี่ยม บริษัท นาเฮียใช้ จำกัด ผู้ประกอบกิจการปรับปรุงคุณภาพข้าวเปลือก และได้เปิดศูนย์การเรียนรู้เชิงเกษตรเพื่อเป็นแหล่งเรียนรู้สำหรับนักเรียนนักศึกษาและผู้ที่สนใจ โดยมีคุณนิทัศน์ เจริญธรรมรักษา ผู้ก่อตั้งศูนย์การเรียนรู้ฯ เป็นผู้ถ่ายทอดวิสัยทัศน์ องค์ความรู้เกี่ยวกับการปลูกข้าว เทคโนโลยีที่ใช้ในการปลูกข้าว หลักปรัชญาเศรษฐกิจพอเพียงและการพัฒนาพันธุ์ข้าว ซึ่งศูนย์เรียนรู้วิถีชีวิตและจิตวิญญาณชาวนาไทยได้ยื่นคำขอการรับรองมาตรฐานอุตสาหกรรมเอส (มอก.เอส) การบริการกิจกรรมเชิงเกษตรเพื่อการท่องเที่ยว มอก. เอส 209-2565 และได้รับการตรวจประเมินจากสำนักงานมาตรฐานผลิตภัณฑ์อุตสาหกรรม (สมอ.) เรียบร้อยแล้ว และอยู่ระหว่างการพิจารณาออกใบรับรองต่อไป
วันที่ 16 สิงหาคม 2566 เวลา 9.30 น. คณะผู้ตรวจฯ ทาวัน เข้าตรวจเยี่ยม บริษัท นครหลวงคอนกรีต จำกัด ตั้งอยู่ที่ตำบลจระเข้สามพัน อำเภออู่ทอง จังหวัดสุพรรณบุรี ประกอบกิจการเหมืองแร่ มีประทานบัตรทั้งหมด 5 แปลง และ 1 โรงโม่บดย่อยหิน จากการตรวจเยี่ยมสถานประกอบการฯ ได้เสนอแนะแนวทางให้สถานประกอบการฯ ประกอบกิจการอย่างระมัดระวังทั้งปัญหาฝุ่นละอองจากการทำเหมืองหินและโรงโม่ฯ โดยไม่สร้างผลกระทบต่อชุมชน สิ่งแวดล้อม รวมถึงให้คำนึงถึงการประกอบธุรกิจที่มีความรับผิดชอบต่อสังคม (CSR) ชุมชนโดยรอบ เข้าไปช่วยเหลือ ดูแลโดยการสำรวจความต้องการของชุมชนเป็นสำคัญ ส่งเสริมให้เกิดการจ้างงาน สร้างอาชีพ สร้างรายได้ และดูแลสิ่งแวดล้อม เพื่อให้สถานประกอบการและชุมชนอยู่ร่วมกันได้อย่างยั่งยืนต่อไป

ที่มา : https://www.thaigov.go.th/news/contents/details/71458