รัฐบาลไทย-ข่าวทำเนียบรัฐบาล-หัวหน้าผู้ตรวจฯ วิษณุ ลงพื้นที่จังหวัดแพร่ ติดตามโครงการ"เหมืองแร่ดี คู่ชุมชน" 


วันเสาร์ที่ 19 สิงหาคม 2566
19/08/2566
พิมพ์
หัวหน้าผู้ตรวจฯ วิษณุ ลงพื้นที่จังหวัดแพร่ ติดตามโครงการ"เหมืองแร่ดี คู่ชุมชน"
หัวหน้าผู้ตรวจฯ วิษณุ ลงพื้นที่จังหวัดแพร่ ติดตามโครงการ"เหมืองแร่ดี คู่ชุมชน"
วันที่ 16 สิงหาคม 2566 นายวิษณุ ทับเที่ยง หัวหน้าผู้ตรวจราชการกระทรวงอุตสาหกรรม ลงพื้นที่สำนักงานอุตสาหกรรมจังหวัดแพร่ (สอจ.แพร่) โดยนายสำรวย เข็มทองหลาง อุตสาหกรรมจังหวัดแพร่และเจ้าหน้าที่ให้การต้อนรับและรายงานผลการดำเนินโครงการเพิ่มประสิทธิภาพการกำกับ ดูแลและส่งเสริมการประกอบการเหมืองแร่ ตามแนวอุตสาหกรรมวิถีใหม่ "เหมืองแร่ดี คู่ชุมชน" ของ สอจ.แพร่ ซึ่งประกอบด้วยกิจกรรมตรวจกำกับกิจการเหมืองแร่ให้ประกอบการให้ถูกต้องตามกฎหมายอย่างเคร่งครัด โดยได้จัดกิจกรรมสัมมนาเพิ่มประสิทธิภาพการกำกับดูแลและส่งเสริมการประกอบการเหมืองแร่ ตามแนวอุตสาหกรรมวิถีใหม่ "เหมืองแร่ดี คู่ชุมชน" เมื่อวันที่ 8 สิงหาคม 2566   มีผู้เข้าร่วม จำนวน 46 ราย ที่ผ่านมา
นอกจากนี้ หัวหน้าผู้ตรวจฯ วิษณุ ได้ถ่ายทอดนโยบายของท่านปลัดกระทรวงอุตสาหกรรม ให้ สอจ.แพร่ มุ่งเน้นการใช้ "หัวและใจ" ในการทำงาน นำนโยบาย MIND ถ่ายทอดให้โรงงานในพื้นที่ มุ่งยกระดับภาคอุตสาหกรรมให้สามารถอยู่กับชุมชนได้ สร้างภาพลักษณ์และคุณค่าใหม่ของภาคอุตสาหกรรม ตามแนวอุตสาหกรรมวิถีใหม่ 4 มิติ คือ 1) ความสำเร็จทางธุรกิจ การปรับธุรกิจให้เหมาะสมกับโลกอนาคต 2) การดูแลสังคมโดยรอบโรงงานอุตสาหกรรม ทั้งยามปกติ และเมื่อเกิดวิกฤต 3) การดูแลรักษาสิ่งแวดล้อมที่ตอบโจทย์ไทยและประชาคมโลก 4) การกระจายรายได้ให้แก่ประชาชน และมีชีวิตความเป็นอยู่ที่ดีขึ้น พร้อมเน้นย้ำ “การสร้างงาน สร้างอาชีพ” และกระตุ้นผู้ประกอบการให้ดำเนินธุรกิจเพื่อสังคม (Social Enterprise : SE) ทำงานร่วมกับชุมชน และเครือข่ายเพื่อพัฒนาคุณภาพชีวิตให้ประชาชนในพื้นที่อย่างจริงจัง
นอกจากนี้หัวหน้าผู้ตรวจฯ วิษณุ ได้ให้ข้อเสนอแนะการตรวจราชการให้เน้นการประชาสัมพันธ์ทำความเข้าใจ และส่งเสริมให้โรงงานอุตสาหกรรมประกอบการตามนโยบาย MIND ให้ครบทั้ง 4 มิติ ใน 1 โรงงาน การตรวจกำกับกิจการโรงงานและกิจการเหมืองแร่ ให้ประกอบการให้ถูกต้องตามกฎหมาย  ให้ สอจ. ติดตามให้โรงงานเข้าใช้ระบบ i-Industry เพื่อเข้ารายงานผลการประกอบกิจการตามแบบฟอร์มที่กำหนดทุกเดือน พร้อมให้กำลังใจกับ สอจ.แพร่ ในการปฏิบัติงานและขอให้ปฏิบัติงานอย่างบูรณาการกับทุกภาคส่วน เพื่อให้เกิดประสิทธิภาพประสิทธิผลในการปฏิบัติหน้าที่ในการให้บริการแก่ผู้ประกอบการ ประชาชน ต่อไป

ที่มา : https://www.thaigov.go.th/news/contents/details/71457