รัฐบาลไทย-ข่าวทำเนียบรัฐบาล-ดีอีเอส เตือนภัยข่าวปลอม ไม่จ่ายค่าปรับต่อทะเบียนรถไม่ได้ ย้ำเช็คข้อมูลให้ชัวร์ ก่อนแชร์


วันเสาร์ที่ 19 สิงหาคม 2566
ดีอีเอส เตือนภัยข่าวปลอม ไม่จ่ายค่าปรับต่อทะเบียนรถไม่ได้ ย้ำเช็คข้อมูลให้ชัวร์ ก่อนแชร์
ดีอีเอส เตือนภัยข่าวปลอม ไม่จ่ายค่าปรับต่อทะเบียนรถไม่ได้ ย้ำเช็คข้อมูลให้ชัวร์ ก่อนแชร์
กระทรวงดิจิทัลเพื่อเศรษฐกิจและสังคม (ดีอีเอส) เผยข่าวปลอมสัปดาห์ล่าสุด ประชาชนแห่สนใจเรื่องไม่จ่ายค่าปรับต่อทะเบียนรถไม่ได้ และการปล่อยกู้ ดอกเบี้ยต่ำ หลังมิจฉาชีพปลอมตัวเป็นสถาบันการเงิน เพจ 155758 ปล่อยสินเชื่อออมสิน วงเงินสูงสุด 100,000 บาท กู้ได้สูงสุด 100% เตือนประชาชนต้องมีสติ เช็คข้อมูลให้ครบทุกด้าน อย่าหลงเชื่อจนตกเป็นเหยื่อของมิจฉาชีพ
นายเวทางค์ พ่วงทรัพย์ รองปลัดกระทรวงดิจิทัลเพื่อเศรษฐกิจและสังคม (ดีอีเอส) ในฐานะโฆษกกระทรวงฯฝ่ายข้าราชการประจำ กล่าวถึงผลการมอนิเตอร์และรับแจ้งข่าวปลอมของศูนย์ต่อต้านข่าวปลอม ระหว่างวันที่   11 - 17 สิงหาคม 2566 พบข้อความที่เข้ามาทั้งหมด 1,283,989 ข้อความ โดยมีข้อความที่ต้องดำเนินการตรวจสอบ(Verify) ทั้งสิ้น 225 ข้อความ ทั้งนี้ช่องทางที่มีการพบเบาะแสมากที่สุด คือ ข้อความที่มาจาก Social Listening จำนวน 197 ข้อความ ตามมาด้วยการแจ้งเบาะแสผ่าน Line Official จำนวน 28 ข้อความ รวมเรื่องที่ต้องดำเนินการตรวจสอบทั้งหมด 159 เรื่อง และจากการประสานงานกับหน่วยงานที่เกี่ยวข้อง  ได้รับผลการตรวจสอบกลับมา 82 เรื่อง
ทั้งนี้ ดีอีเอส ได้แบ่งข่าวปลอมที่ได้รับความสนใจเป็น 4 กลุ่ม ประกอบด้วย
กลุ่มที่ 1 : นโยบายรัฐบาล ข่าวสารทางราชการ ความสงบเรียบร้อยของสังคม ขัดศีลธรรมอันดี และความมั่นคงภายในกระเทศ จำนวน 71 เรื่อง อาทิ คลังเตรียมของบฯ 1,000 ล้านบาท อุ้มราคารถอีวี เป็นต้น
กลุ่มที่ 2 : ผลิตภัณฑ์สุขภาพ วัตถุอันตราย เครื่องสำอาง รวมถึงสินค้าและบริการที่ผิดกฎหมาย จำนวน 56 เรื่อง   อาทิการขับถ่าย 3 วันต่อครั้ง อาจส่งผลทำให้สมองแก่ลง 3 ปี  เป็นต้น
กลุ่มที่ 3 : ภัยพิบัติ จำนวน 13 เรื่อง อาทิ พายุไต้ฝุ่นขนาดใหญ่ มรสุมกำลังเข้าสู่ประเทศไทย จะมีฝนตกหนัก หลายจังหวัดมีน้ำท่วมฉับพลัน และน้ำป่าไหลหลาก เป็นต้น
กลุ่มที่ 4 : เศรษฐกิจ จำนวน 19 เรื่อง อาทิ งานอดิเรกเพิ่มรายรับ ลดรายจ่าย รับ 700-1,300 บาทต่อวัน ถูกกฎหมายรับรองโดยกระทรวง เป็นต้น
สำหรับข่าวปลอมทั้ง 4 กลุ่ม แบ่งเป็นเรื่องการหลอกลวงธุรกรรมทางการเงิน จำนวน 15 เรื่อง
อย่างไรก็ตาม เมื่อพิจารณาจากข่าวปลอมที่ได้รับความสนใจในลำดับต้นๆ ในสัปดาห์ล่าสุดนี้ พบว่าส่วนใหญ่เป็นข่าวด้านกลุ่มนโยบายรัฐบาล ข่าวสารทางราชการ รองลงมาเป็นกลุ่มผลิตภัณฑ์เพื่อสุขภาพ และกลุ่มเศรษฐกิจ ตามลำดับ
สำหรับข่าวที่ได้รับความสนใจและประชาชนเข้ามามีส่วนร่วม (Engagement) มากที่สุด 10 อันดับ ได้แก่
อันดับที่ 1 : เรื่อง ไม่จ่ายค่าปรับจะต่อทะเบียนรถไม่ได้
อันดับที่ 2 : เรื่อง เพจ 155758 ปล่อยสินเชื่อออมสิน วงเงินสูงสุด 100,000 บาท กู้ได้สูงสุด 100%
อันดับที่ 3 : เรื่อง อันตรายการโทรทางไลน์เสี่ยงเกิดเนื้องอกในสมอง
อันดับที่ 4 : เรื่อง ก.ล.ต. ชวนลงทุนหุ้นส่วนของบริษัทจดทะเบียนแห่งหนึ่ง เริ่มต้น 1,199 บาท
อันดับที่ 5 : เรื่อง ก.ล.ต. ชวนลงทุนหุ้นทองคำให้ผลตอบแทนสูง เปิดพอร์ตเริ่มต้น 1,000 บาท
อันดับที่ 6 : เรื่อง ออมสินปล่อยสินเชื่อโครงการธนาคารประชาชน ผ่านเพจ Aomsin Plus รายละไม่เกิน 200,000 บาท
อันดับที่ 7 : เรื่อง เพจ Chiang Mai International Airport-CNX เปิดรับสมัครงานหลายอัตรา
อันดับที่ 8 : เรื่อง การไฟฟ้าฯ ส่ง SMS คืนเงินค่า FT ตั้งแต่ต้นเดือน ม.ค. ที่ผ่านมา รวม 7 เดือนให้ติดต่อเจ้าหน้าที่ผ่านลิงก์
อันดับที่ 9 : เรื่อง สูตรน้ำปั่นพืชสดรักษามะเร็งต่อมน้ำเหลืองและมะเร็งต่อมลูกหมาก
อันดับที่ 10 : เรื่อง ผู้ชายที่มีความเครียด ทำงานหนัก เสี่ยงเป็นมะเร็งต่อมลูกหมาก
ขอความร่วมมือประชาชนตรวจสอบให้รอบด้าน อย่าหลงเชื่อในข้อความเชิญชวนต่างๆ โดยเฉพาะเรื่องการหลอกลวงให้กู้เงิน หลอกลงทุน ให้สินเชื่อต่างๆ ของมิจฉาชีพที่ปลอมเป็นธนาคาร หรือผู้ให้บริการทางการเงิน เลือกแชร์ข้อมูลที่เป็นประโยชน์และถูกต้อง หากท่านได้รับการแจ้งข้อมูลที่ผิดปกติผ่านเอสเอ็มเอส หรือทางโทรศัพท์ เพื่อป้องกันความเสียหายที่จะเกิดขึ้น ขอให้ท่านตระหนักรู้เท่าทันข่าวปลอมที่ถูกแพร่กระจายอยู่บนโซเชียลมีเดีย และออนไลน์ โดยสามารถติดตามและแจ้งเบาะแสข่าวปลอมได้ผ่านช่องทางต่างๆ ของศูนย์ต่อต้านข่าวปลอม ได้ที่ Line : @antifakenewscenter เว็บไซต์ https://www.antifakenewscenter.com/ ทวิตเตอร์https://twitter.com/AFNCThailand และช่องทางโทรศัพท์โทร.สายด่วน GCC 1111 ต่อ 87 ตลอด 24 ชั่วโมง
_____________

ที่มา : https://www.thaigov.go.th/news/contents/details/71449