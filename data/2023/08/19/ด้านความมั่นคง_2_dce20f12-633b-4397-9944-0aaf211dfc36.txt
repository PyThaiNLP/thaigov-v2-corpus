รัฐบาลไทย-ข่าวทำเนียบรัฐบาล-"สันกำแพงอำเภอแห่งความสุข" รวมพลังภาคีเครือข่ายขับเคลื่อนโครงการ “สันกำแพงสร้างสุข เพื่อพัฒนาคุณภาพชีวิตอย่างยั่งยืน” มอบห้องสุขาในกิจกรรม “ส้วมสร้างสุข” ให้กลุ่มเปราะบางในพื้นที่


วันเสาร์ที่ 19 สิงหาคม 2566
19/08/2566
พิมพ์
"สันกำแพงอำเภอแห่งความสุข" รวมพลังภาคีเครือข่ายขับเคลื่อนโครงการ “สันกำแพงสร้างสุข เพื่อพัฒนาคุณภาพชีวิตอย่างยั่งยืน” มอบห้องสุขาในกิจกรรม “ส้วมสร้างสุข” ให้กลุ่มเปราะบางในพื้นที่
"สันกำแพงอำเภอแห่งความสุข" อำเภอสันกำแพง รวมพลังภาคีเครือข่ายขับเคลื่อนโครงการ “สันกำแพงสร้างสุข เพื่อพัฒนาคุณภาพชีวิตอย่างยั่งยืน” มอบห้องสุขาในกิจกรรม “ส้วมสร้างสุข” ให้กลุ่มเปราะบางในพื้นที่ได้มีคุณภาพชีวิตที่ดีขึ้น
เมื่อวันที่ 18 ส.ค. 66 นายภิญโญ พัวศรีพันธุ์ นายอำเภอสันกำแพง กล่าวว่า อำเภอสันกำแพง จังหวัดเชียงใหม่ มุ่งมั่นในการขับเคลื่อนงานเพื่อดูแลคุณภาพชีวิตของพี่น้องประชาชนให้มีความเป็นอยู่ที่ดีขึ้นและมีความสุขอย่างยั่งยืน จึงได้บูรณาการการทำงานร่วมกับภาคีเครือข่ายลงพื้นที่อำเภอสันกำแพง ขับเคลื่อนโครงการ “สันกำแพงสร้างสุข เพื่อพัฒนาคุณภาพชีวิตอย่างยั่งยืน” มอบห้องสุขาในกิจกรรม “ส้วมสร้างสุข” ด้วยการก่อสร้าง ปรับปรุง ซ่อมแซมห้องน้ำให้แก่กลุ่มเปราะบางในพื้นที่ โดยมีกิ่งกาชาดอำเภอสันกำแพง กำนัน ผู้ใหญ่บ้าน ฝ่ายปกครอง องค์กรปกครองส่วนท้องถิ่น และภาคีเครือข่ายเข้าร่วมกิจกรรม
นายภิญโญ พัวศรีพันธุ์ นายอำเภอสันกำแพง กล่าวว่า กระทรวงมหาดไทยมุ่งมั่นตั้งใจขับเคลื่อนงานตามนโยบายของรัฐบาลตามแนวทางขจัดความยากจนในครัวเรือนแบบพุ่งเป้าตามข้อมูลระบบ TPMAP และ ThaiQM เพื่อให้การสนับสนุนรวมถึงโอกาสที่จะพัฒนาคุณภาพชีวิตกับประชาชนทุกช่วงวัยในทุกมิติ ซึ่งนายสุทธิพงษ์ จุลเจริญ ปลัดกระทรวงมหาดไทย ได้ให้ความสำคัญและเน้นย้ำการขับเคลื่อนการแก้ไขปัญหาความยากจน คำว่า ยากจน คือ ทุกความเดือดร้อนที่พี่น้องประชาชนกำลังประสบพบอยู่และไม่สามารถแก้ไขได้ด้วยตนเอง ซึ่ง "ส้วม" ก็เป็นปัญหาความเดือดร้อนของพี่น้องประชาชนที่ไม่สามารถแก้ไขได้ด้วยตนเอง โดยเฉพาะกลุ่มเปราะบาง อำเภอสันกำแพงจึงได้ร่วมกับกิ่งกาชาดอำเภอสันกำแพง กำนัน ผู้ใหญ่บ้าน ฝ่ายปกครอง องค์กรปกครองส่วนท้องถิ่นบูรณาการร่วมกับภาคีเครือข่ายในพื้นที่แก้ไขปัญหาในเรื่องห้องสุขาให้ถูกสุขลักษณะและเกิดผลลัพธ์ที่เป็นรูปธรรมอย่างยั่งยืน
นายภิญโญ พัวศรีพันธุ์ นายอำเภอสันกำแพง กล่าวต่ออีกว่า การขับเคลื่อนโครงการ “สันกำแพงสร้างสุข เพื่อพัฒนาคุณภาพชีวิตอย่างยั่งยืน” ในกิจกรรม “ส้วมสร้างสุข” เป็นส่วนหนึ่งในกิจกรรมของโครงการอำเภอบำบัดทุกข์ บำรุงสุข แบบบูรณาการอย่างยั่งยืน ซึ่งมีเป้าประสงค์ให้ทุกครัวเรือนในอำเภอสันกำแพง มีห้องน้ำที่สะอาด ถูกสุขลักษณะ ซึ่งดำเนินการโดยไม่ได้ใช้งบประมาณของทางราชการ แต่เป็นการบูรณาการร่วมกันของภาคีเครือข่ายในพื้นที่อำเภอสันกำแพงมาร่วมกันแก้ไขปัญหามิติด้านที่อยู่อาศัยในเรื่องความเป็นอยู่ด้านสุขอนามัยและห้องสุขา โดยได้มีการก่อสร้าง ปรับปรุง ซ่อมแซม และมอบห้องสุขาให้แก่ผู้ยากไร้ในพื้นที่ครั้งนี้ จำนวน 10 ตำบล 10 หลังคาเรือน พร้อมทั้งได้มอบถุงปันสุข ยารักษาโรค และเครื่องใช้ครัวเรือน ให้แก่กลุ่มเปราะบางเพื่อจะได้มีคุณภาพชีวิตความเป็นอยู่ที่ดีขึ้น อีกทั้งยังได้ดำเนินการจัดทำพื้นที่ข่วงอาหารอำเภอสันกำแพง ทั้ง 10 ตำบล 10 ข่วง เพื่อเป็นคลังอาหารปลอดภัยสู่ความมั่นคงทางอาหารที่ยั่งยืน ภายใต้แคมเปญ “Fresh Mart Fresh มาก” ตามนโยบายกระทรวงมหาดไทยในการส่งเสริมให้ประชาชนในพื้นที่มีคุณภาพชีวิตที่ดี ด้วยการน้อมนำแนวพระราชดำริของสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี โครงการ “บ้านนี้มีรัก ปลูกผักกินเอง” และ "ทางนี้มีผล ผู้คนรักกัน" มาทำพื้นที่แปลงผักสวนครัว เพื่อได้มีพืชผักพันธุ์ต่าง ๆ ให้แก่ประชาชนในพื้นที่สามารถนำไปรับประทานได้
นายภิญโญ พัวศรีพันธุ์ นายอำเภอสันกำแพง กล่าวเพิ่มเติมว่า ในปีที่ผ่านมาอำเภอสันกำแพงได้จัดทำโครงการ “บ้านปันรัก” โดยบูรณาการการทำงานร่วมกับส่วนราชการ ผู้นำท้องที่ฝ่ายปกครอง องค์กรปกครองส่วนท้องถิ่น คณะสงฆ์ ชาวบ้าน จิตอาสา ภาคธุรกิจเอกชน ร่วมกันออกแรงสร้าง และซ่อมแซมบ้านให้แก่กลุ่มเปราะบางมากกว่า 20 หลังคาเรือน รวมมูลค่าไม่ต่ำกว่า 1 ล้านบาท โดยไม่ใช้งบประมาณจากทางราชการเช่นกัน ซึ่งกิจกรรม “ส้วมสร้างสุข” ในครั้งนี้ เปรียบเสมือน “บ้านปันรัก Phase 2” เพื่อแก้ไขปัญหาและช่วยเหลือผู้ยากไร้ ผู้ด้อยโอกาส ด้านที่อยู่อาศัย โดยมุ่งหวังบำบัดทุกข์ บำรุงสุข แบบบูรณาการอย่างยั่งยืน เพื่อให้ประชาชนมีคุณภาพชีวิตที่ดียิ่งขึ้นและมีความสุขอย่างยั่งยืน
“ทั้งนี้ หากพี่น้องประชาชนได้รับความเดือดเนื้อร้อนใจ หรือต้องการขอรับความช่วยเหลือทุกเรื่อง ขออย่าเก็บไว้ ให้แจ้งมาที่สายด่วนศูนย์ดำรงธรรม 1567 หรือแจ้งกำนัน ผู้ใหญ่บ้าน ปลัดอำเภอ นายอำเภอ เพื่อจะได้ช่วยกันแก้ปัญหาให้พี่น้องประชาชนทุกข์น้อยลงจนหมดไป มีแต่ความสุขที่เพิ่มพูนและยั่งยืน" นายอำเภอสันกำแพง กล่าวในช่วงท้าย
#กระทรวงมหาดไทย #บำบัดทุกข์บำรุงสุข #MOI

ที่มา : https://www.thaigov.go.th/news/contents/details/71461