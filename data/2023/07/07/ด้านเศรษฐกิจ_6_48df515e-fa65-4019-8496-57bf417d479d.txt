รัฐบาลไทย-ข่าวทำเนียบรัฐบาล-กรมทางหลวงขยายผิวจราจรและไหล่ทาง  ทล.213 สายสมเด็จ - สกลนคร กว่า 4.3 กิโลเมตร แล้วเสร็จ เพิ่มประสิทธิภาพคมนาคมขนส่งผ่านอุทยานภูพาน เชื่อมแหล่งท่องเที่ยวโค้งปิ้งงู สะดวก ปลอดภัย


วันศุกร์ที่ 7 กรกฎาคม 2566
กรมทางหลวงขยายผิวจราจรและไหล่ทาง  ทล.213 สายสมเด็จ - สกลนคร กว่า 4.3 กิโลเมตร แล้วเสร็จ เพิ่มประสิทธิภาพคมนาคมขนส่งผ่านอุทยานภูพาน เชื่อมแหล่งท่องเที่ยวโค้งปิ้งงู สะดวก ปลอดภัย
....
นายสราวุธ  ทรงศิวิไล อธิบดีกรมทางหลวง กระทรวงคมนาคม เปิดเผยว่า กรมทางหลวง (ทล.) ได้ดำเนินการก่อสร้างเพิ่มประสิทธิภาพทางหลวงหมายเลข 213 สายสมเด็จ - สกลนคร 2 โครงการ ระยะทางรวม 4.31 กิโลเมตร งบประมาณ 64 ล้านบาท แล้วเสร็จ และเปิดให้ประชาชนสัญจร ประกอบด้วย ทางหลวงหมายเลข 213 ตอนสร้างค้อ - สกลนคร ระหว่าง กม. ที่ 154+192 - 156+250 ในพื้นที่ตำบลห้วยยาง อำเภอเมือง จังหวัดสกลนคร ระยะทาง 2.05 กิโลเมตร งบประมาณ 34 ล้านบาท และทางหลวงหมายเลข 213 ตอน สมเด็จ - สร้างค้อ ระหว่าง กม. ที่ 97+300 - 99+560 ในพื้นที่ตำบลผาเสวย อำเภอสมเด็จ จังหวัดกาฬสินธุ์ ระยะทาง 2.26 กิโลเมตร งบประมาณ 29 ล้านบาท
โครงการก่อสร้างทางหลวงหมายเลข 213 สายสมเด็จ - สกลนคร เป็นการขยายผิวทางจากเดิมขนาด 2 ช่องจราจร เป็นขนาด 4 ช่องจราจร (ไป - กลับ ข้างละ 2 ช่องจราจร) กว้างช่องจราจรละ 3.5 เมตร ไหล่ทางกว้างด้านละ 2.5 เมตร และช่วง กม. ที่ 154+000 - 155+700 (ช่วงองค์พระพุทธลีลามิ่งมงคลสกลสันติสุขศรีสุวรรณบรรพต หรือศาลเจ้าปู่ภูพาน) ขยายเป็นขนาด 3 ช่องจราจร เพื่อให้รถบรรทุกหนักวิ่งด้านข้าง พร้อมติดตั้งราวกันอันตราย (Guard Rail) คอนกรีตแบริเออร์ เป้าสะท้องแสง และไฟฟ้าส่องสว่าง เนื่องจากบริเวณดังกล่าวเป็นทางขึ้น - ลงเขา จากอำเภอสมเด็จมายังจังหวัดสกลนคร ด้านซ้ายจะเป็นพื้นที่อุทยานแห่งชาติภูพาน ส่วนฝั่งด้านขวาเป็นพื้นที่ของกรมป่าไม้ ถนนค่อนข้างคับแคบและคดเคี้ยว ทำให้เสี่ยงต่อการเกิดอุบัติเหตุอย่างต่อเนื่อง ประกอบกับปัจจุบันมีปริมาณการจราจรค่อนข้างหนาแน่นอยู่ที่ 14,515 คันต่อวัน และเป็นเส้นทางผ่านจุดเช็กอินโค้งปิ้งงูที่นักท่องเที่ยวเดินทางมาอย่างต่อเนื่อง รวมทั้งมีรถบรรทุกใช้เส้นทางจำนวนมาก เพื่อขนส่งสินค้าจากท่าเรือแหลมฉบัง จังหวัดชลบุรี กรุงเทพฯ และปริมณฑล ไปยัง จังหวัดสกลนคร และนครพนม ผ่านสะพานมิตรภาพไทย - ลาว แห่งที่ 3 (นครพนม - คำม่วน) เชื่อมต่อไปยัง สปป.ลาว เวียดนาม และ จีนตอนใต้ ทางหลวงหมายเลข 213 สายสมเด็จ - สกลนคร ระยะทางทั้งหมด 83 กม.  ได้ดำเนินการขยายผิวทางเป็นขนาด 4 ช่องจราจรแล้ว 67 กิโลเมตร ทำให้เหลือทางขนาด 2 ช่องจราจรอีก 16 กิโลเมตร จะทำการขยายให้ครบทั้งหมดต่อไป
ทั้งนี้ เมื่อแล้วเสร็จจะเติมเต็มโครงข่ายในพื้นที่จังหวัดสกลนครให้สมบูรณ์มากขึ้น รวมทั้งเพิ่มประสิทธิภาพการเดินทางคมนาคมขนส่งสินค้า ส่งเสริมการท่องเที่ยวเชื่อมจุดเช็กอินโค้งปิ้งงูให้สะดวก รวดเร็ว ปลอดภัย และลดอุบัติเหตุบนท้องถนน รองรับปริมาณจราจรที่เพิ่มขึ้น โดยเฉพาะช่วงวันหยุดยาวเทศกาลที่มีการเดินทางหนาแน่น
ทล. ขอความร่วมมือผู้ใช้ทางปฏิบัติตาม “ชีวิตวิถีใหม่ ขับขี่อย่างปลอดภัย ไร้อุบัติเหตุ” ขับขี่ด้วยความระมัดระวังเพื่อความปลอดภัยของตัวท่านและผู้ร่วมทาง ประชาชนสามารถสอบถามเส้นทางการเดินทางได้ที่สายด่วน ทล. โทร. 1586 (โทรฟรีทุกเครือข่ายตลอด 24 ชั่วโมง)

ที่มา : https://www.thaigov.go.th/news/contents/details/70087