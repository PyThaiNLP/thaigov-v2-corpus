รัฐบาลไทย-ข่าวทำเนียบรัฐบาล-สธ. จัดกิจกรรมดูแลสุขภาพพระสงฆ์-ผู้นำศาสนา 72,000 รูป/ท่าน ถวายเป็นพระราชกุศลพระบาทสมเด็จพระเจ้าอยู่หัว เนื่องในโอกาสเฉลิมพระชนมพรรษา 72 พรรษา 


วันศุกร์ที่ 7 กรกฎาคม 2566
สธ. จัดกิจกรรมดูแลสุขภาพพระสงฆ์-ผู้นำศาสนา 72,000 รูป/ท่าน ถวายเป็นพระราชกุศลพระบาทสมเด็จพระเจ้าอยู่หัว เนื่องในโอกาสเฉลิมพระชนมพรรษา 72 พรรษา
กระทรวงสาธารณสุข จัดโครงการถวายการดูแลสุขภาพให้กับพระภิกษุสงฆ์ สามเณร และผู้นำทางศาสนา 72,000 รูป/ท่าน ถวายเป็นพระราชกุศล แด่พระบาทสมเด็จพระเจ้าอยู่หัว เนื่องในโอกาสมหามงคลเฉลิมพระชนมพรรษา 72 พรรษา 28 กรกฎาคม 2567
กระทรวงสาธารณสุข จัดโครงการถวายการดูแลสุขภาพให้กับพระภิกษุสงฆ์ สามเณร และผู้นำทางศาสนา 72,000 รูป/ท่าน ถวายเป็นพระราชกุศล แด่พระบาทสมเด็จพระเจ้าอยู่หัว เนื่องในโอกาสมหามงคลเฉลิมพระชนมพรรษา 72 พรรษา 28 กรกฎาคม 2567 โดยตรวจคัดกรองสุขภาพ ส่งเสริมความรู้ให้เป็นผู้นำด้านสุขภาพประจำศาสนสถาน พร้อมประสานเครือข่ายจิตอาสาร่วมจัดกิจกรรมสร้างเสริมสุขภาพ ป้องกันควบคุมโรคและภัยสุขภาพในชุมชน และพัฒนาสถานพยาบาลให้จัดบริการสุขภาพและการรักษาพยาบาลที่สอดคล้องตามหลักพระธรรมวินัย นำร่อง 21 จังหวัดที่เป็นที่ตั้งของโรงพยาบาลสมเด็จพระยุพราช
วันนี้ (7 กรกฎาคม 2566) ที่ โรงพยาบาลสมเด็จพระยุพราชจอมบึง จังหวัดราชบุรี ศาสตราจารย์เกียรติคุณ นายแพทย์เกษม วัฒนชัย องคมนตรี และประธานกรรมการมูลนิธิโรงพยาบาลสมเด็จพระยุพราช เป็นประธานเปิดโครงการถวายการดูแลสุขภาพให้กับพระภิกษุสงฆ์ สามเณร และผู้นำทางศาสนา 72,000 รูป/ท่าน เพื่อถวายเป็นพระราชกุศล แด่พระบาทสมเด็จพระเจ้าอยู่หัว เนื่องในโอกาสมหามงคลเฉลิมพระชนมพรรษา 72 พรรษา 28 กรกฎาคม 2567 โดยมี พลเรือเอก คณีพล สงเจริญ ผู้อำนวยการศูนย์อำนวยการใหญ่จิตอาสาพระราชทาน นายแพทย์รุ่งเรือง กิจผาติ หัวหน้าที่ปรึกษาระดับกระทรวง (นายแพทย์ทรงคุณวุฒิระดับ 11) นายรณภพ เหลืองไพโรจน์ ผู้ว่าราชการจังหวัดราชบุรี และหัวหน้าส่วนราชการร่วมงาน
นายแพทย์รุ่งเรืองกล่าวว่า พระภิกษุสงฆ์ สามเณร และผู้นำทางศาสนา มีบทบาทสำคัญอย่างมากต่อสังคมไทย ในการเป็นผู้ที่เชื่อมโยงระหว่างศาสนสถานกับชุมชน กระทรวงสาธารณสุข จึงมุ่งส่งเสริมและสนับสนุนการดูแลพระภิกษุสงฆ์ สามเณร และผู้นำทางศาสนา เพื่อให้เป็นผู้ที่มีความรู้และทักษะในการดูแลสุขภาพตามหลักพระธรรมวินัย เป็นผู้นำศาสนาที่มีสุขภาพดี เป็นแบบอย่างและเป็นผู้นำด้านสุขภาวะของชุมชนและสังคม โดยในโอกาสมหามงคลที่พระบาทสมเด็จพระเจ้าอยู่หัว จะเจริญพระชนมพรรษาครบ 72 พรรษา วันที่ 28 กรกฎาคม 2567 กระทรวงสาธารณสุข จึงได้ร่วมกับ มูลนิธิโรงพยาบาลสมเด็จพระยุพราช และศูนย์อำนวยการใหญ่จิตอาสาพระราชทาน จัดโครงการถวายการดูแลสุขภาพให้กับพระภิกษุสงฆ์ สามเณร และผู้นำศาสนา 72,000 รูป/ท่าน เพื่อถวายเป็นพระราชกุศล โดยนำร่องใน 21 จังหวัดที่เป็นที่ตั้งของโรงพยาบาลสมเด็จพระยุพราช และมอบหมายให้โรงพยาบาลสมเด็จพระยุพราชทั้ง 21 แห่ง เป็นจุดศูนย์กลางในการจัดโครงการฯ
นายแพทย์รุ่งเรืองกล่าวต่อว่า โครงการฯ ดังกล่าว ประกอบด้วย 4 กิจกรรมสำคัญ คือ 1.การพัฒนาผู้นำด้านสุขภาพประจำศาสนสถาน “1 ตำบล 1 ผู้นำด้านสุขภาพ” ในพื้นที่ 2,400 ตำบล มีกรมอนามัยเป็นผู้รับผิดชอบหลัก 2.กิจกรรมจิตอาสาสร้างเสริมสุขภาพ “1 อำเภอ 10 กิจกรรมสร้างเสริมสุขภาพ ป้องกันควบคุมโรคและภัยสุขภาพ” โดยเครือข่ายจิตอาสาในชุมชน 372 อำเภอ ของ 21 จังหวัดที่ตั้งโรงพยาบาลสมเด็จพระยุพราช และ 6 จังหวัดที่มีความพร้อม มีกรมควบคุมโรค เป็นผู้รับผิดชอบหลัก 3.การตรวจสุขภาพ พระภิกษุสงฆ์ สามเณร และผู้นำศาสนา 72,000 รูป/ท่าน มีสำนักงานปลัดกระทรวงสาธารณสุข เป็นผู้รับผิดชอบหลัก 4.การพัฒนาโรงพยาบาลสมเด็จพระยุพราช 21 แห่ง ให้สามารถจัดบริการสุขภาพและการรักษาพยาบาลพระภิกษุสงฆ์ ที่สอดคล้องตามหลักพระธรรมวินัย มีกรมการแพทย์เป็นผู้รับผิดชอบหลัก
สำหรับกิจกรรมในวันนี้ เป็นการเปิดตัวโครงการครั้งแรก โรงพยาบาลสมเด็จพระยุพราชจอมบึงได้จัดกิจกรรมตรวจสุขภาพ พร้อมทั้งถวาย/มอบความรู้ให้กับพระภิกษุสงฆ์ สามเณร และผู้นำศาสนาทุกศาสนา ในพื้นที่อำเภอจอมบึง จังหวัดราชบุรี จำนวน 395 รูป/ท่าน และได้รับการสนับสนุนจากกรมการแพทย์แผนไทยและการแพทย์ทางเลือก จัดนิทรรศการให้ความรู้ในการดูแลสุขภาพด้วยศาสตร์การแพทย์แผนไทยด้วย
*************************************************7 กรกฎาคม 2566

ที่มา : https://www.thaigov.go.th/news/contents/details/70089