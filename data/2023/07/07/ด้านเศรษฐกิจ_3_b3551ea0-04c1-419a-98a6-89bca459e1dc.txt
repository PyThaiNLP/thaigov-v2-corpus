รัฐบาลไทย-ข่าวทำเนียบรัฐบาล-กรมบัญชีกลางเผยผลเบิกจ่ายเงินงบประมาณฯ สิ้นไตรมาส 3 ปีงบประมาณ 66


วันศุกร์ที่ 7 กรกฎาคม 2566
07/07/2566
พิมพ์
กรมบัญชีกลางเผยผลเบิกจ่ายเงินงบประมาณฯ สิ้นไตรมาส 3 ปีงบประมาณ 66
ผลเบิกจ่ายเงินงบประมาณรายจ่ายประจำปีงบประมาณ พ.ศ.2566 ในไตรมาสที่ 3 (ต.ค. 65 - มิ.ย. 66) มีการเบิกจ่ายเพิ่มขึ้นอย่างต่อเนื่อง โดยภาพรวมเบิกจ่ายแล้ว 2,565,504 ลบ. คิดเป็น 76.01% ของวงเงินงบประมาณ 3,375,214 ลบ.
นางสาวกุลยา ตันติเตมิท อธิบดีกรมบัญชีกลาง เปิดเผยว่า กรมบัญชีกลางได้ติดตามเร่งรัดการใช้จ่ายเงินงบประมาณรายจ่ายประจำปีงบประมาณ พ.ศ. 2566 ของส่วนราชการต่าง ๆ อย่างต่อเนื่อง โดยมีคณะทำงานเฉพาะกิจในการติดตามเร่งรัดการเบิกจ่ายเงินงบประมาณรายจ่ายประจำปีงบประมาณ พ.ศ. 2566 ในส่วนกลางและสำนักงานคลังจังหวัดทั้ง 76 จังหวัด เร่งรัดและสนับสนุนการดำเนินงาน พร้อมทั้งให้คำแนะนำหน่วยรับงบประมาณทุกแห่ง ให้สามารถดำเนินการเบิกจ่ายได้ตามแผนการใช้จ่ายเงิน ซึ่งในไตรมาสที่ 3 (ต.ค. 65 - มิ.ย. 66) หน่วยรับงบประมาณต่าง ๆ มีการเบิกจ่ายเงินงบประมาณรายจ่ายประจำปีงบประมาณ พ.ศ. 2566 เพิ่มขึ้นอย่างต่อเนื่อง โดยภาพรวมเบิกจ่ายแล้ว 2,565,504 ล้านบาท คิดเป็น 76.01% ของวงเงินงบประมาณ 3,375,214 ล้านบาท จำแนกเป็น รายจ่ายประจำเบิกจ่ายแล้ว 2,084,585 ล้านบาท คิดเป็น 82.25% ของวงเงินงบประมาณ 2,534,502 ล้านบาท รายจ่ายลงทุนเบิกจ่ายแล้ว 349,541 ล้านบาท คิดเป็น 53.73% และมีการใช้จ่ายหรือก่อหนี้แล้ว จำนวน 479,740 ล้านบาท คิดเป็นร้อยละ 73.75 ของวงเงินงบประมาณ 650,498  ล้านบาท สำหรับเงินงบประมาณที่กันไว้เบิกเหลื่อมปีเบิกจ่ายแล้ว 131,378 ล้านบาท คิดเป็น 69.07% ของวงเงินงบประมาณ 190,214 ล้านบาท
“ขณะนี้คณะทำงานเฉพาะกิจในการติดตามเร่งรัดการเบิกจ่ายเงินฯ ทั้งส่วนกลางและส่วนภูมิภาค ยังคงกำกับดูแลเร่งรัดการดำเนินการและการเบิกจ่ายของหน่วยรับงบประมาณที่อยู่ในความรับผิดชอบอย่างใกล้ชิด เพื่อให้การเบิกจ่ายและการใช้จ่ายเงินงบประมาณรายจ่ายประจำปีงบประมาณ พ.ศ. 2566 รวมถึงการใช้จ่ายภาครัฐอื่น เป็นไปอย่างมีประสิทธิภาพ สนับสนุนการฟื้นตัวของเศรษฐกิจไทย ตามที่คณะรัฐมนตรีได้กำหนดเป้าหมายการเบิกจ่ายงบประมาณรายจ่ายประจำปีงบประมาณ พ.ศ. 2566 โดยภาพรวมเบิกจ่ายไม่น้อยกว่า ร้อยละ 93 รายจ่ายประจำเบิกจ่ายไม่น้อยกว่า ร้อยละ 98 รายจ่ายลงทุนเบิกจ่ายไม่น้อยกว่า ร้อยละ 75 และการใช้จ่ายงบประมาณ (การก่อหนี้) รายจ่ายภาพรวม รายจ่ายประจำ และรายจ่ายลงทุน ร้อยละ 100 ทั้งนี้ กรมบัญชีกลางได้ประชาสัมพันธ์ลำดับผลการเบิกจ่ายและการใช้จ่ายเงินงบประมาณรายจ่าย ประจำปีงบประมาณ พ.ศ. 2566 ที่เว็บไซต์กรมบัญชีกลาง www.cgd.go.th หัวข้อ ข้อมูลสถิติ ซึ่งมีการปรับปรุงข้อมูลทุกสัปดาห์เพื่อเป็นข้อมูลประกอบการติดตามเร่งรัดการเบิกจ่ายและการใช้จ่ายเงินงบประมาณของส่วนราชการ รัฐวิสาหกิจ และหน่วยงานอื่นของรัฐ” อธิบดีกรมบัญชีกลาง กล่าว

ที่มา : https://www.thaigov.go.th/news/contents/details/70081