รัฐบาลไทย-ข่าวทำเนียบรัฐบาล-บขส.ฉลองครบรอบ 93 ปี มอบส่วนลดค่าโดยสาร 93 บาท ให้ผู้โดยสารสมาชิก บขส. Card ที่ซื้อตั๋วออนไลน์ในวันที่ 13 ก.ค.นี้  พร้อมแจกคะแนน × 2 เมื่อซื้อตั๋วเดินทางตลอดเดือน ก.ค.66 


วันศุกร์ที่ 7 กรกฎาคม 2566
บขส.ฉลองครบรอบ 93 ปี มอบส่วนลดค่าโดยสาร 93 บาท ให้ผู้โดยสารสมาชิก บขส. Card ที่ซื้อตั๋วออนไลน์ในวันที่ 13 ก.ค.นี้  พร้อมแจกคะแนน × 2 เมื่อซื้อตั๋วเดินทางตลอดเดือน ก.ค.66
....
นายสัญลักข์ ปัญวัฒนลิขิต กรรมการผู้จัดการใหญ่ บริษัท ขนส่ง จำกัด (บขส.) กระทรวงคมนาคม กล่าวว่า ในวันที่ 13 กรกฎาคม ของทุกปี เป็นวันคล้ายวันสถาปนา บขส. ในปี 2566 บขส. จะครบรอบการดำเนินงาน ปีที่ 93 เพื่อเป็นการเฉลิมฉลองในโอกาสดังกล่าว บขส.ได้มีโครงการมอบส่วนลดค่าโดยสารให้แก่ลูกค้าสมาชิก บขส.Card ที่ซื้อตั๋วโดยสารผ่านช่องทางออนไลน์ Application : E-Ticket หรือ Website : https://tcl99web.transport.co.th/Home ในวันที่ 13 กรกฎาคม 2566 และเดินทางตั้งแต่วันที่ 13 กรกฎาคม - 30 กันยายน 2566 จะได้รับส่วนลดค่าโดยสาร 93 บาท (ไม่รวมค่าธรรมเนียม) ในเส้นทางที่มีอัตราค่าโดยสาร ตั้งแต่ 500 บาท ขึ้นไป เช่น เส้นทางกรุงเทพฯ - เชียงใหม่ (ข) อัตราค่าโดยสาร 594 บาท รับส่วนลด 93 บาท เหลือเพียง 501 บาท (ไม่รวมค่าธรรมเนียม) เส้นทางกรุงเทพฯ – แม่สอด อัตราค่าโดยสาร 703 บาท รับส่วนลด 93 บาท เหลือเพียง 610 บาท (ไม่รวมค่าธรรมเนียม) เส้นทางกรุงเทพฯ – นครพนม อัตราค่าโดยสาร 605 บาท รับส่วนลด 93 บาท เหลือเพียง 512 บาท (ไม่รวมค่าธรรมเนียม) เส้นทางกรุงเทพฯ – เชียงคาน อัตราค่าโดยสาร 511 บาท รับส่วนลด 93 บาท เหลือเพียง 418 บาท (ไม่รวมค่าธรรมเนียม) เส้นทางกรุงเทพฯ – หาดใหญ่ อัตราค่าโดยสาร 785 บาท รับส่วนลด 93 บาท เหลือเพียง 692 บาท (ไม่รวมค่าธรรมเนียม) และเส้นทางกรุงเทพฯ – ภูเก็ต อัตราค่าโดยสาร 715 บาท รับส่วนลด 93 บาท เหลือเพียง 622 บาท (ไม่รวมค่าธรรมเนียม) เป็นต้น ผู้โดยสารสามารถใช้สิทธิ์ส่วนลด ในวันที่ 13 ก.ค. 66 เท่านั้น (ส่วนลดมีจำนวนจำกัด) ไม่สามารถ ใช้ร่วมกับสิทธิ์ส่วนลดอื่นของบริษัทฯ ได้ และเงื่อนไขเป็นไปตามที่บริษัทฯ กำหนด
กรรมการผู้จัดการใหญ่ บขส . กล่าวเพิ่มเติมว่า ตลอดเดือน ก.ค.นี้ ลูกค้าสมาชิก บขส.Card เมื่อซื้อตั๋วโดยสารผ่านช่องทางออนไลน์ (Application, Website) ยังได้รับสิทธิ์คะแนนสะสมคูณ 2 โดยคะแนนสะสม สามารถแลกเป็นของสมนาคุณ หรือแลกเป็นส่วนลดอื่นๆ ได้ตามเงื่อนไขที่บริษัทฯ กำหนด ทั้งนี้ ผู้โดยสารสามารถจองตั๋วรถโดยสาร บขส. ได้ ผ่านช่องทางออนไลน์ Application E-Ticket  https://tcl99web.transport.co.th/Home หรือที่เคาน์เตอร์เซอร์วิส ตัวแทนจำหน่ายตั๋ว บขส. และช่องจำหน่ายตั๋วของ บขส. ณ สถานีเดินรถทั่วประเทศ หรือสอบถามข้อมูลการเดินทางเพิ่มเติมได้ที่ บขส. Call Center 1490

ที่มา : https://www.thaigov.go.th/news/contents/details/70095