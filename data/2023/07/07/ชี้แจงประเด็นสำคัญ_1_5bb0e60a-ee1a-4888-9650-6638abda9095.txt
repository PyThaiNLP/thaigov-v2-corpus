รัฐบาลไทย-ข่าวทำเนียบรัฐบาล-กษ. ชี้แจงแนวทางการรับมือภัยแล้งจากปรากฏการณ์เอลนีโญ


วันศุกร์ที่ 7 กรกฎาคม 2566
07/07/2566
พิมพ์
กษ. ชี้แจงแนวทางการรับมือภัยแล้งจากปรากฏการณ์เอลนีโญ
อธิบดีกรมชลประทาน ยืนยันปริมาณน้ำเพียงพอ พร้อมรับมือเอลนีโญ
จากกรณีเลขาธิการองค์การอุตุนิยมวิทยาโลก (WMO) ประกาศเตือนถึงปรากฏการณ์เอลนีโญที่เริ่มขึ้นแล้ว และมีโอกาสทำสถิติอุณหภูมิสูงสุด อากาศร้อนจัดในหลายพื้นที่ทั่วโลก ซึ่งการประกาศเตือนดังกล่าวส่งสัญญานให้รัฐบาลทั่วโลกเตรียมมาตรการจำกัดผลกระทบต่อสุขภาพ ระบบนิเวศ และเศรษฐกิจ สำหรับประเทศไทย นักวิชาการได้ส่งสัญญานปรากฎการณ์เอลนีโญเริ่มต้นแล้ว และจะยาวนานไปอย่างน้อยถึงต้นปีหน้า  น้ำต้นทุนก่อนเข้าฤดูฝนมีอยู่ในระบบชลประทาน 35% ซึ่งถือว่าน้อยและน่าเป็นห่วง ส่วนพื้นที่นอกเขตชลประทานมีโอกาสเผชิญความเสี่ยงมากขึ้นและจะมีผลต่อผลผลิตทางการเกษตร เช่น ข้าวและอ้อยจะมีจำนวนลดลง ทั้งนี้ เห็นควรให้กระทรวงเกษตรและสหกรณ์ แจ้งเตือนและสร้างการรับรู้ถึงสถานการณ์ดังกล่าวให้กับพี่น้องเกษตรกร ซึ่งนับเป็นกลุ่มเป้าหมายสำคัญที่อาจได้รับผลกระทบรุนแรงจากปรากฎการณ์เอลนีโญที่จะเกิดขึ้น เพื่อการวางแผนการเพาะปลูกและการใช้น้ำในแต่ละพื้นที่อย่างเหมาะสมนั้น
วันที่ 7 กรกฎาคม 2566 นายประพิศ จันทร์มา  อธิบดีกรมชลประทาน กล่าวชี้แจงว่า กรมชลประทาน ได้เฝ้าระวังและติดตามสถานการณ์เอลนีโญอย่างต่อเนื่อง พร้อมวางแผนรับมือ ด้วยการเก็บกักน้ำในอ่างเก็บน้ำต่าง ๆ ไว้ให้ได้มากที่สุด การบริหารจัดการน้ำฝนผ่านระบบคลองชลประทานแทนการระบายน้ำจากเขื่อนเพื่อเป็นการประหยัดน้ำ มีการจัดรอบเวรการใช้น้ำรวมทั้งให้สถานีสูบน้ำด้วยไฟฟ้าสูบน้ำตามรอบเวรอย่างเคร่งครัด เน้นย้ำให้ทุกโครงการชลประทาน ลงพื้นที่ให้คำแนะนำเกษตรกรที่ยังไม่ได้เพาะปลูก ให้ทยอยปลูกพืชเมื่อมีฝนตกในพื้นที่อย่างสม่ำเสมอและใช้น้ำฝนเป็นหลักในการเพาะปลูก เพื่อลดความเสี่ยงผลผลิตเสียหาย สำหรับพื้นที่ที่มีการเพาะปลูกแล้ว จะดำเนินการส่งน้ำตามรอบเวรของแต่ละพื้นที่ นอกจากนี้ ยังได้จัดเตรียมเครื่องจักร เครื่องมือ เครื่องสูบน้ำ และอุปกรณ์ต่าง ๆ ไว้คอยช่วยเหลือเกษตรกรได้อย่างทันท่วงที รวมทั้งกำจัดวัชพืชและสิ่งกีดขวางทางน้ำอย่างต่อเนื่อง เพื่อไม่ให้มีสิ่งกีดขวางทางน้ำ ทั้งนี้ ยังได้พิจารณาใช้น้ำจากแหล่งน้ำธรรมชาติ ไม่ว่าจะเป็นแก้มลิงหรือบ่อบาดาล มาช่วยเสริมในกรณีที่เกิดปัญหาขาดแคลนน้ำอีกด้วย ที่สำคัญได้ทำการประชาสัมพันธ์ถึงปรากฎการณ์เอลนีโญ ที่จะส่งผลต่อสถานการณ์น้ำให้ประชาชนและเกษตรกรได้รับทราบอย่างต่อเนื่อง ควบคู่ไปกับการปฏิบัติตาม 12 มาตรการรับมือฤดูฝนปี 2566 ตามที่กองอำนวยการน้ำแห่งชาติ (กอนช.) กำหนด เพื่อบรรเทาปัญหาที่จะเกิดกับประชาชนและเกษตรกรให้ได้มากที่สุด จึงขอให้ทุกภาคส่วนร่วมใจกันใช้น้ำอย่างประหยัด เพื่อลดผลกระทบจากปัญหาการขาดแคลนน้ำที่อาจจะเกิดขึ้นได้ในอนาคต หากหน่วยงานหรือประชาชนต้องการความช่วยเหลือ สามารถติดต่อสอบถามได้ที่โครงการชลประทานใกล้บ้าน หรือโทร.สายด่วนกรมชลประทาน 1460

ที่มา : https://www.thaigov.go.th/news/contents/details/70071