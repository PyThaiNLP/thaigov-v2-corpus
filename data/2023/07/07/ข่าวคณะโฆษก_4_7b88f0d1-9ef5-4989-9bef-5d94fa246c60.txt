รัฐบาลไทย-ข่าวทำเนียบรัฐบาล-“ทิพานัน” โชว์ผลงาน “พล.อ.ประยุทธ์” พัฒนาระบบผู้ประกันตนให้ผู้เจ็บป่วยไตวาย   ชี้มีผู้สิทธิรักษาโดยการบำบัดทดแทนไตวายเรื้อรังแล้วกว่า 1.7 หมื่นราย 


วันศุกร์ที่ 7 กรกฎาคม 2566
07/07/2566
พิมพ์
“ทิพานัน” โชว์ผลงาน “พล.อ.ประยุทธ์” พัฒนาระบบผู้ประกันตนให้ผู้เจ็บป่วยไตวาย   ชี้มีผู้สิทธิรักษาโดยการบำบัดทดแทนไตวายเรื้อรังแล้วกว่า 1.7 หมื่นราย
“ทิพานัน” โชว์ผลงาน “พล.อ.ประยุทธ์” พัฒนาระบบผู้ประกันตนให้ผู้เจ็บป่วยไตวาย   ชี้มีผู้สิทธิรักษาโดยการบำบัดทดแทนไตวายเรื้อรังแล้วกว่า 1.7 หมื่นราย จ่ายประโยชน์ทดแทนแล้วกว่า 364 ล้านบาท
วันนี้ (7 ก.ค. 66) น.ส.ทิพานัน ศิริชนะ รองโฆษกประจำสำนักนายกรัฐมนตรี เปิดเผยว่า พล.อ.ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม มุ่งลดเหลื่อมล้ำในทุกมิติ และส่งเสริมให้ประชาชนเข้าถึงสิทธิการรักษาและบริการสุขภาพ ซึ่งปัจจุบันผู้ประกันตนตามมาตรา 33 และมาตรา 39 ที่ป่วยด้วยโรคไตสามารถเข้ารับการรักษาได้อย่างครอบคลุมทุกระยะ ในสถานพยาบาลที่กำหนดสิทธิได้โดยไม่เสียค่าใช้จ่าย โดยขณะนี้มีผู้ประกันตนที่เจ็บป่วยด้วยโรคไตวาย ขอใช้สิทธิการรักษาโดยการบำบัดทดแทนไตวายเรื้อรังแล้วกว่า 17,807 ราย สำนักงานประกันสังคมจ่ายประโยชน์ทดแทนไปแล้วกว่า 364,457,357.25 ล้านบาท
น.ส.ทิพานัน กล่าวว่า โดยกรณีผู้ประกันตนที่เจ็บป่วยด้วยโรคไตวายเรื้อรังระยะสุดท้าย สามารถรับสิทธิกรณีการบำบัดทดแทนไต ดังนี้
1. การฟอกเลือดด้วยเครื่องไตเทียม ให้สิทธิในอัตราไม่เกิน 1,500 บาท ต่อครั้ง และไม่เกิน 4,500 บาท ต่อสัปดาห์ (เดือนละ 18,000 บาท) และจ่ายค่าเตรียมหลอดเลือดสำหรับการฟอกเลือดด้วยเครื่องไตเทียม เท่าที่จ่ายจริงไม่เกิน 20,000 บาทต่อราย ต่อระยะเวลา 2 ปี หากภายในระยะเวลา 2 ปี ผู้ประกันตนมีความจำเป็นต้องเตรียมหลอดเลือดหรือแก้ไขหลอดเลือด จ่ายเพิ่มอีกไม่เกิน 10,000 บาท
2. การล้างช่องท้องด้วยน้ำยาอย่างถาวร ให้สิทธิไม่เกินเดือนละ 20,000 บาท และจ่ายค่าวางท่อรับส่งน้ำยาเข้าออกช่องท้องพร้อมอุปกรณ์ ในอัตราไม่เกิน 20,000 บาทต่อราย ต่อระยะเวลา 2 ปี หากภายในระยะเวลา 2 ปี ผู้ประกันตนมีความจำเป็นต้องวางท่อรับส่งน้ำยาล้างช่องท้อง จ่ายเพิ่มอีกไม่เกิน 10,000 บาท
3. การปลูกถ่ายไต ให้ได้รับสิทธิการบริการทางการแพทย์ ก่อน ระหว่าง หลังการผ่าตัดปลูกถ่ายไต และรับยากดภูมิคุ้มกันตลอดชีวิต
4. สิทธิประโยชน์ (เพิ่มเติม) กรณีผู้ประกันตนที่เป็นโรคไตวายเรื้อรังระยะสุดท้ายที่ติดเชื้อเอชไอวี จะจ่ายค่าฟอกเลือดด้วยเครื่องไตเทียมให้แก่สถานพยาบาลที่สำนักงานประกันสังคมกำหนดในอัตราที่จ่ายจริงไม่เกิน 4,000 บาท ต่อครั้ง และไม่เกิน 12,000 บาทต่อสัปดาห์
ทั้งนี้ในปัจจุบันมีสถานพยาบาลที่อยู่ในความตกลงกับสำนักงานประกันสังคมเพื่อให้บริการฟอกเลือดให้กับผู้ประกันตน จำนวน 960 แห่ง แบ่งเป็น สถานพยาบาลรัฐ 392 แห่ง องค์กรมหาชน 2 แห่ง เอกชน 566 แห่ง โดยมีสถานพยาบาลที่ทำความตกลงกับสำนักงานประกันสังคมกรณีการผ่าตัดปลูกถ่ายไตจำนวน 23 แห่ง สถานพยาบาลที่ให้บริการล้างช่องท้องด้วยน้ำยาอย่างถาวรจำนวน 103 แห่ง โดยตั้งแต่เดือนมกราคม-พฤษภาคม 2566 ที่ผ่านมา มีผู้ประกันตนที่ได้รับสิทธิกรณีฟอกเลือดด้วยเครื่องไตเทียมจำนวน 1,281 ราย กรณีล้างช่องท้องด้วยน้ำยาแบบถาวรจำนวน 65 ราย และปลูกถ่ายไตจำนวน 440 ราย      อย่างไรก็ตาม สามารถสอบถามข้อมูลเพิ่มเติมที่สำนักงานประกันสังคมกรุงเทพมหานครพื้นที่/จังหวัด/สาขา ทั่วประเทศ หรือสายด่วนประกันสังคม โทร.1506
“พล.อ.ประยุทธ์ มุ่งสร้างความมั่นคงด้านสุขภาพให้กับพี่น้องประชาชนทุกกลุ่ม ผ่านทุกสิทธิประโยชน์ที่รัฐบาลสามารถบูรณาการหน่วยงานที่เกี่ยวข้องเข้าไปดูแลได้ ควบคู่ไปกับการสร้างเสริมสุขภาพ ป้องกันโรคต่างๆ เพื่อให้ประชาชนสุขภาพดี เป็นกำลังพัฒนาเศรษฐกิจและพัฒนาชาติอย่างยั่งยืน”น.ส.ทิพานัน กล่าว
-------------------

ที่มา : https://www.thaigov.go.th/news/contents/details/70083