รัฐบาลไทย-ข่าวทำเนียบรัฐบาล-หัวหน้าผู้ตรวจราชการฯ วิษณุ เปิดงานอุตสาหกรรมแฟร์ จ.อุบลราชธานี ยกทัพสินค้าดี ราคาถูก คุณภาพเด่น ช่วยลดภาระค่าครองชีพประชาชน


วันศุกร์ที่ 7 กรกฎาคม 2566
07/07/2566
พิมพ์
หัวหน้าผู้ตรวจราชการฯ วิษณุ เปิดงานอุตสาหกรรมแฟร์ จ.อุบลราชธานี ยกทัพสินค้าดี ราคาถูก คุณภาพเด่น ช่วยลดภาระค่าครองชีพประชาชน
หัวหน้าผู้ตรวจราชการฯ วิษณุ เปิดงานอุตสาหกรรมแฟร์ จ.อุบลราชธานี ยกทัพสินค้าดี ราคาถูก คุณภาพเด่น ช่วยลดภาระค่าครองชีพประชาชน
จังหวัดอุบลราชธานี : วันที่ 6 กรกฎาคม 2566 นายวิษณุ ทับเที่ยง หัวหน้าผู้ตรวจราชการกระทรวงอุตสาหกรรม เป็นประธานเปิดงานอุตสาหกรรมแฟร์ภาคตะวันออกเฉียงเหนือตอนล่าง 2 เพื่อขับเคลื่อนนโยบายของรัฐบาลในการส่งเสริมเศรษฐกิจฐานรากของประเทศ สนับสนุนให้ผู้ประกอบการรายย่อยในพื้นที่ให้ได้รับคำปรึกษาด้านการเงิน สามารถเข้าถึงแหล่งเงินทุน อันจะนำไปสู่การเสริมสร้างความเข้มแข็งและความสามารถในการแข่งขัน รวมถึงประชาสัมพันธ์แนวทางการพัฒนาอุตสาหกรรมของกระทรวงอุตสาหกรรม และถ่ายทอดต้นแบบการพัฒนาของสถานประกอบการที่มีศักยภาพในพื้นที่ ณ ศาลากลางจังหวัดอุบลราชธานี
ภายในงานมีการจำหน่ายสินค้าเด่น สินค้าดี มีคุณภาพ จากผู้ประกอบการในจังหวัดอุบลราชธานี ยโสธร ศรีสะเกษ และอำนาจเจริญ กว่า 100 ร้านค้า ประกอบด้วย สินค้าเกษตรอินทรีย์สำหรับผู้ที่รักสุขภาพ สินค้าโอทอป สินค้าอุตสาหกรรมที่ลดราคาเป็นพิเศษ สินค้าจากกลุ่มวิสาหกิจชุมชนที่อยู่รอบโรงงานได้รับการช่วยเหลือและสนับสนุนด้านการผลิตสินค้าที่เกิดจากเศษเหลือใช้จากภาคอุตสาหกรรมและกากอุตสาหกรรมไม่อันตรายเพื่อเป็นอาชีพเสริม นอกจากนี้ยังมีการจัดแสดงนิทรรศการ การฝึกอาชีพดีพร้อมเพื่อสร้างรายได้ การพัฒนาบรรจุภัณฑ์ และการให้สินเชื่อเพื่อผู้ประกอบการจากสถาบันการเงิน
โดยมี นายวรรณเวทย์ ศิวารัตน์ อุตสาหกรรมจังหวัดอุบลราชธานี นายชาติศักดิ์ จันทร์สุคนธ์ อุตสาหกรรมจังหวัดยโสธร นายณัฐ อารีกุล อุตสาหกรรมจังหวัดศรีสะเกษ นายเชาวลิตร์ ทองประดับ ผู้อำนวยการสำนักงานอุตสาหกรรมพื้นฐานและการเหมืองแร่ เขต 2 และผู้แทนผู้อำนวยการศูนย์ส่งเสริมอุตสาหกรรมภาคที่ 7 เข้าร่วมงาน

ที่มา : https://www.thaigov.go.th/news/contents/details/70076