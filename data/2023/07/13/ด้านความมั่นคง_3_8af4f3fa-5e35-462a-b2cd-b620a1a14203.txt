รัฐบาลไทย-ข่าวทำเนียบรัฐบาล-ปลัด ทส. เปิดงานมหกรรมทรัพยากรชีวภาพ สร้างโอกาสทางการตลาด สินค้าชีวภาพจากชุมชน


วันพฤหัสบดีที่ 13 กรกฎาคม 2566
ปลัด ทส. เปิดงานมหกรรมทรัพยากรชีวภาพ สร้างโอกาสทางการตลาด สินค้าชีวภาพจากชุมชน
ปลัด ทส. เปิดงานมหกรรมทรัพยากรชีวภาพ สร้างโอกาสทางการตลาด สินค้าชีวภาพจากชุมชน
ปลัด ทส. เปิดงานมหกรรมทรัพยากรชีวภาพ สร้างโอกาสทางการตลาด สินค้าชีวภาพจากชุมชน
วันที่ 11 กรกฎาคม 2566 เวลา 10.00 น. นายจตุพร บุรุษพัฒน์ ปลัดกระทรวงทรัพยากรธรรมชาติและสิ่งแวดล้อม (ปกท.ทส.) เป็นประธานเปิดงานมหกรรมทรัพยากรชีวภาพและสร้างโอกาสทางการตลาด ภายใต้แนวคิด “BEDO-BCG Society Forum เศรษฐกิจชีวภาพ สร้างสรรค์ สร้างอนาคต” จัดโดยสำนักงานพัฒนาเศรษฐกิจจากฐานชีวภาพ (องค์การมหาชน) หรือ BEDO พร้อมมอบโล่เกียรติคุณแก่หน่วยงานที่ให้การสนับสนุนช่องทางการตลาดผลิตภัณฑ์ชีวภาพของชุมชน สถาบันการศึกษาที่มีความร่วมมือในการดำเนินงานส่งเสริมการพัฒนาเศรษฐกิจจากฐานชีวภาพ หน่วยงานที่มีส่วนร่วมในการดำเนินงานโครงการตอบแทนคุณระบบนิเวศ และมอบประกาศนียบัตรแก่ชุมชนที่เป็นสมาชิกเครือข่ายไม้มีค่า - ป่าครอบครัว ปี 2565 และชุมชนที่ดำเนินกิจกรรมท่องเที่ยวชีวภาพในการสร้างคุณค่าและรายได้มีความสำเร็จเป็นรูปธรรม โดยมีคณะผู้บริหาร ทส. กลุ่มเครือข่ายวิสาหกิจชุมชนกว่า 60 ชุมชน เข้าร่วม ณ ลานอเนกประสงค์ ชั้น 2 อาคารรัฐประศาสนภักดี ศูนย์ราชการฯ แจ้งวัฒนะ กรุงเทพฯ
ปกท.ทส. กล่าวว่า การจัดงานมหกรรมทรัพยากรชีวภาพและการสร้างโอกาสทางการตลาด เป็นการสนับสนุนส่งเสริมให้พี่น้องประชาชนได้ใช้ประโยชน์จากความหลากหลายทางชีวภาพ นำทรัพยากรชีวภาพที่มีในชุมชนร่วมกับการใช้ภูมิปัญญาท้องถิ่นมาพัฒนาต่อยอด สร้างเศรษฐกิจจากทรัพยากรชีวภาพและสร้างรายได้ให้กับชุมชนอย่างยั่งยืน เป็นฐานรากสำคัญของความมั่นคงของประเทศ ทั้งยังได้มีการยกระดับแหล่งเรียนรู้เกี่ยวกับความหลากหลายทางชีวภาพของไทย โดยจัดทำเป็นฐานข้อมูล Thaibiodiversity.org เพื่อเป็นศูนย์รวมข้อมูลด้านทรัพยากรชีวภาพ ที่มีการตรวจสอบความถูกต้องโดยนักวิชาการผู้เชี่ยวชาญ ซึ่งปัจจุบันมีผู้เข้าใช้งานทั้งจากภาคการศึกษา ผู้ประกอบการ และชุมชน กว่า 400,000 ครั้งต่อปี นับเป็นโอกาสในการเผยแพร่องค์ความรู้ นวัตกรรม รวมถึงการพัฒนาทรัพย์สินทางปัญญาเกี่ยวกับทรัพยากรชีวภาพของชุมชนให้แพร่หลายยิ่งขึ้น และเป็นการสร้างความตระหนักถึงความสำคัญของการพัฒนาเศรษฐกิจจากฐานชีวภาพและการใช้ประโยชน์ทรัพยากรชีวภาพอย่างยั่งยืนไปสู่ประชาชน สอดรับกับการขับเคลื่อนแนวคิดเศรษฐกิจใหม่ BCG Model : Bio - Circular - Green Economy ซึ่งจะทำให้ประชาชนมีคุณภาพชีวิตที่ดียิ่งขึ้น

ที่มา : https://www.thaigov.go.th/news/contents/details/70295