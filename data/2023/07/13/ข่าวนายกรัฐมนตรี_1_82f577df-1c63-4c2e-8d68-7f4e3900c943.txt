รัฐบาลไทย-ข่าวทำเนียบรัฐบาล-นายกฯ เป็นประธานพิธีทำบุญเปิดอาคารสำนักงานแห่งใหม่ของสำนักงบประมาณ รองรับการพัฒนาระบบเทคโนโลยีสารสนเทศด้านงบประมาณในอนาคต 


วันพฤหัสบดีที่ 13 กรกฎาคม 2566
13/07/2566
พิมพ์
นายกฯ เป็นประธานพิธีทำบุญเปิดอาคารสำนักงานแห่งใหม่ของสำนักงบประมาณ รองรับการพัฒนาระบบเทคโนโลยีสารสนเทศด้านงบประมาณในอนาคต
นายกฯ เป็นประธานพิธีทำบุญเปิดอาคารสำนักงานแห่งใหม่ของสำนักงบประมาณ รองรับการพัฒนาระบบเทคโนโลยีสารสนเทศด้านงบประมาณในอนาคต
น.ส.ไตรศุลี ไตรสรณกุล รองโฆษกประจำสำนักนายกรัฐมนตรี  กล่าวว่า วันนี้ (13 ก.ค. 2566) เวลา 09.30 น. ณ ห้องโถง ชั้น 1 อาคารสำนักงานแห่งใหม่ของสำนักงบประมาณ  กรุงเทพฯ พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เป็นประธานในพิธีทำบุญและเปิดอาคารสำนักงานแห่งใหม่ของสำนักงบประมาณ  โดยมีนายอาคม เติมพิทยาไพสิฐ รัฐมนตรีว่าการกระทรวงการคลัง นายเฉลิมพล เพ็ญสูตร ผู้อำนวยการสำนักงบประมาณ คณะผู้บริหาร ข้าราชการและเจ้าหน้าที่สำนักงบประมาณ ตลอดจนผู้แทนหัวหน้าส่วนราชการจากหน่วยงานทั้งภาครัฐและเอกชนร่วมพิธีในครั้งนี้
ทั้งนี้ ก่อนเริ่มพิธีฯ นายกรัฐมนตรีได้ถวายพวงมาลัยสักการะศาลพระพรหม พระภูมิ จากนั้นประกอบพิธี ณ ห้องโถงชั้น 1 โดยจุดธูป เทียน บูชาพระรัตนตรัย ประกอบพิธีสงฆ์ พระสงฆ์ให้ศีลและเจริญ พระพุทธมนต์ และทำพิธีกดปุ่มเพื่อเปิดแพรคลุมป้ายอาคารสำนักงานแห่งใหม่ของสำนักงบประมาณ ในช่วงท้ายพิธีสมเด็จพระมหาวีรวงศ์ (สุชิน อคฺคชิโน) กรรมการมหาเถรสมาคม ผู้ช่วยเจ้าอาวาสวัดราชบพิธสถิตมหาสีมาราม เลขานุการสมเด็จพระสังฆราช ประธานฝ่ายสงฆ์ในพิธีได้ประพรมน้ำพระพุทธมนต์เพื่อความเป็นสิริมงคล
จากนั้น นายกรัฐมนตรีได้ถ่ายภาพร่วมกับคณะผู้บริหารและเจ้าหน้าที่สำนักงบประมาณเพื่อเป็นที่ระลึกในพิธีทำบุญและเปิดแพรคลุมป้ายอาคารสำนักงานแห่งใหม่ของสำนักงบประมาณด้วย
น.ส.ไตรศุลี กล่าวว่า อาคารสำนักงานแห่งใหม่ของสำนักงบประมาณ ได้รับอนุมัติจากคณะรัฐมนตรี(ครม.) เมื่อวันที่ 23 เม.ย. 2556 ให้สำนักงบประมาณใช้ที่ราชพัสดุ (สำนักบริหารทรัพย์สินไทย เดิม) เนื้อที่ 5 ไร่ 91 ตารางวา ก่อสร้างอาคารสำนักงานแห่งใหม่หรืออาคารสำนักงบประมาณ 59 ปี เพื่อให้สามารถใช้ประโยชน์ได้อย่างเต็มที่ มีพื้นที่สำนักงานและจัดเก็บข้อมูลต่าง ๆ ที่ปลอดภัย ทันสมัย เหมาะสมและสอดคล้องกับสภาพทางกายภาพของพื้นที่และตอบสนองความต้องการใช้พื้นที่ให้สามารถรองรับการปฏิบัติงานของสำนักงบประมาณทั้งในปัจจุบันและอนาคตได้อย่างคุ้มค่า และเกิดประโยชน์สูงสุด การออกแบบสะท้อนเอกลักษณ์ที่โดดเด่นและสอดคล้องกับภารกิจด้านการงบประมาณของประเทศ โดยการออกแบบตัวอาคารได้ใช้สัญลักษณ์ของธนบัตรมาเป็นองค์ประกอบสำคัญ มีรูปทรงอาคารที่ทันสมัยและแปลกตาไปจากอาคารทางสี่เหลี่ยมทั่วไป
นอกจากนี้ ยังเป็นอาคารตามมาตรฐานอาคารเขียวภาคราชการของสถาบันอาคารเขียวไทย ประกอบด้วย 2 อาคาร ได้แก่ อาคารหลัก มีพื้นที่ 72,000 ตารางเมตร เป็นอาคารเพื่อรองรับพื้นที่สำนักงาน ห้องประชุม ที่จอดรถ พื้นที่ให้บริการสาธารณะและแสดงสินค้าในบริเวณส่วนชั้นล่างของอาคาร และอาคารรอง มีพื้นที่ 3,000 ตารางเมตร เป็นอาคารเพื่อรองรับการปฏิบัติงานของศูนย์ข้อมูลเทคโนโลยีสารสนเทศ (Data Center) เพื่อพัฒนาระบบเทคโนโลยีสารสนเทศของสำนักงบประมาณในอนาคต

ที่มา : https://www.thaigov.go.th/news/contents/details/70306