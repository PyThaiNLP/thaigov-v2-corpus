รัฐบาลไทย-ข่าวทำเนียบรัฐบาล-หนุนหญิงไทยใส่ใจ “ตรวจเต้านม” และตรวจคัดกรองค้นหาความเสี่ยง “มะเร็งเต้านม” อย่างน้อยปีละ 1 ครั้ง


วันพฤหัสบดีที่ 13 กรกฎาคม 2566
หนุนหญิงไทยใส่ใจ “ตรวจเต้านม” และตรวจคัดกรองค้นหาความเสี่ยง “มะเร็งเต้านม” อย่างน้อยปีละ 1 ครั้ง
.....
“มะเร็งเต้านม” ถือว่าเป็นภัยร้ายที่พบเป็น “อันดับหนึ่งของหญิงไทย” จากสถิติสถาบันมะเร็งแห่งชาติ ปี 59 - 61 พบอัตรา :
.
• การเกิดโรคมะเร็งเต้านม 34.2 รายต่อประชากร 1 แสนคน หรือ 17,043 รายต่อปี
• เสียชีวิตวันละ 13 คน หรือ 4,654 คนต่อปี (สถิติสาธารณสุข พ.ศ.2562 กองยุทธศาสตร์และแผนงาน สธ.)
• มีแนวโน้มเพิ่มขึ้น
.
สถาบันมะเร็งแห่งชาติ แนะว่า “อาการหรือสัญญาณเตือน” ของมะเร็งเต้านมที่ผู้หญิงทุกคนสามารถสังเกตและตรวจหาความผิดปกติได้ด้วยตนเอง :
• มีก้อนที่เต้านมหรือรักแร้
• รูปร่างของเต้านมเปลี่ยนแปลงไป เช่น มีรอยบุ๋ม ผิวหนังบวม แดงขึ้น หัวนมบุ๋ม มีน้ำหรือเลือดไหลออกจากหัวนม เป็นต้น
.
วิธีการตรวจเต้านมด้วยตนเอง :
.
• “การดู” แนะนำให้ทำในท่ายืน :
> ยืนหน้ากระจก วางแขนสองข้างแนบลำตัว สังเกตดูรูปร่าง ขนาด ระดับหัวนม สีผิว
> ยกแขนขึ้นเหนือศีรษะ ดูขนาด รูปร่าง และลักษณะผิดปกติ
> วางมือทั้งสองข้างไว้บนสะโพก กดน้ำหนักลงหรือเกร็งหน้าอก โน้มตัวไปข้างหน้า ตรวจดูความผิดปกติของเต้านมทั้งสองข้าง
.
• “การคลำ” แนะนำให้ทำในท่านอน :
> นอนหงาย ใช้หมอนเล็ก ๆ สอดใต้ไหล่ข้างที่จะตรวจ ยกมือข้างที่จะตรวจขึ้นเหนือศีรษะ ใช้ปลายนิ้วมือด้านฝ่ามือ 3 นิ้ว ได้แก่ นิ้วชี้ นิ้วกลาง นิ้วนาง กดเต้านมทั้งสองข้าง
> เริ่มจากกดเบา ๆ และกดแรงขึ้น 3 ระดับ ให้ทั่วทั้งเต้านมและรักแร้เพื่อค้นหาก้อนที่อยู่ใกล้ผิวหนังหรือต่อมน้ำเหลืองว่าโตหรือไม่
> กดลานหัวนมเบา ๆ ดูเลือดหรือน้ำเหลืองที่ไหลออกจากหัวนม
> คลำในขณะอาบน้ำ ให้ตรวจขณะที่ตัวเปียกหรือฟอกสบู่ ผิวหนังจะลื่นทำให้ตรวจได้ง่าย
> ยกมือขึ้นวางบนศีรษะซ้ายขวาสลับกันเพื่อตรวจเต้านมทีละข้าง วิธีการตรวจเช่นเดียวกับท่านอน
.
ทั้งนี้ การคลำมีด้วยกัน 3 แบบ :
• แบบที่ 1 คลำเป็นก้นหอยหรือ “ตามเข็มนาฬิกา”
> เริ่มคลำจากส่วนบนใกล้หัวนม วนเลื่อนนิ้วมือตามเข็มนาฬิกาเป็นวงกลม ขยายวงออกไปเรื่อย ๆ จนถึงฐานเต้านมและรักแร้ สำรวจเนื้อเยื่อใต้หัวนม กดลานหัวนมเบา ๆ ดูสิ่งคัดหลั่ง
• แบบที่ 2 คลำตามแนวนอนขึ้นลงขนานกับลำตัว
> เริ่มคลำจากส่วนล่างด้านนอกเต้านมเป็นแนวยาวถึงกระดูกไหปลาร้า โดยใช้นิ้วมือทั้ง 3 นิ้ว คลำในแนวขึ้นลงสลับกันไปมาให้ทั่วทั้งเต้านม
• แบบที่ 3 คลำเป็นรัศมีรอบเต้านมหรือรูปลิ่ม
> เริ่มคลำจากส่วนบนเต้านมจนถึงฐาน ขยับนิ้วมือจากฐานถึงหัวนมเป็นรัศมีรอบด้านถึงกระดูกไหปลาร้าและบริเวณรักแร้
#ไทยคู่ฟ้า #สื่อสารรัฐบาลไทย
-------------------

ที่มา : https://www.thaigov.go.th/news/contents/details/70304