รัฐบาลไทย-ข่าวทำเนียบรัฐบาล-ปลัดฯ ณัฐพล ให้คณะผู้บริหารจาก GUSCO เข้าพบ พร้อมเดินหน้าสร้างความร่วมมือในการบริหารจัดการน้ำโดยรอบนิคมอุตสาหกรรม


วันพฤหัสบดีที่ 13 กรกฎาคม 2566
13/07/2566
พิมพ์
ปลัดฯ ณัฐพล ให้คณะผู้บริหารจาก GUSCO เข้าพบ พร้อมเดินหน้าสร้างความร่วมมือในการบริหารจัดการน้ำโดยรอบนิคมอุตสาหกรรม
ปลัดฯ ณัฐพล ให้คณะผู้บริหารจาก GUSCO เข้าพบ พร้อมเดินหน้าสร้างความร่วมมือในการบริหารจัดการน้ำโดยรอบนิคมอุตสาหกรรม
เมื่อวันที่ (10 กรกฎาคม 2566) ดร.ณัฐพล รังสิตพล ปลัดกระทรวงอุตสาหกรรม ให้การต้อนรับคณะผู้บริหารจากบริษัท โกลบอล ยูทิลิตี้ เซอร์วิส จำกัด หรือ GUSCO เข้าพบ นำโดย นางเกตุวลี นภาศัพท์ ประธานกรรมการ นางศศินา นภาศัพท์ กรรมการผู้จัดการ Mr. Terence Leslie Chatfield กรรมการ นายวิรพจน์ ศุภธนสินเขษม กรรมการ และ น.ส.สุทธิพัณ พิศาลบุตร ผู้อำนวยการอาวุโส ฝ่ายกลยุทธ์องค์กรและพัฒนาธุรกิจ บจก.ส.นภา (ประเทศไทย) โอกาสนี้ นายจุลพงษ์ ทวีศรี อธิบดีกรมโรงงานอุตสาหกรรม และนายวีริศ อัมระปาล ผู้ว่าการการนิคมอุตสาหกรรมแห่งประเทศไทย เข้าร่วมด้วย ณ ห้อง อก.2 ชั้น 3 สำนักงานปลัดกระทรวงอุตสาหกรรม
สำหรับการพบปะในครั้งนี้ เพื่อหารือความร่วมมือในการสนับสนุนตามแนวทางนโยบายของกระทรวงอุตสาหกรรม โดยเฉพาะการช่วยเหลือด้านกลไกในการดูแลน้ำบริเวณรอบการนิคมอุตสาหกรรม โดย GUSCO มีความเชี่ยวชาญในการดำเนินการบริหารจัดการระบบปฏิบัติการน้ำ น้ำเสีย การป้องกันน้ำท่วม การรวบรวมบำบัดน้ำเสียให้ได้มาตรฐานสิ่งแวดล้อม บริหารของเสีย และสาธารณูปโภคสิ่งแวดล้อมในการนิคมอุตสาหกรรม ภายใต้การดูแลของการนิคมอุตสาหกรรมแห่งประเทศไทย ซึ่งสามารถขยายผลให้โรงงานอุตสาหกรรมนอกนิคมอุตสาหกรรมต่าง ๆ นำเอาองค์ความรู้และเทคโนโลยีการบริหารจัดการน้ำไปประยุกต์ใช้เพื่อเพิ่มผลิตภาพของโรงงานได้ อย่างไรก็ดี ขณะนี้กระทรวงอุตสาหกรรม กำลังดำเนินโครงการอุตสาหกรรมรวมใจ จิตอาสา ดิน น้ำ ลม ไฟ โดยเป็นความร่วมมือของทุกภาคส่วน ร่วมกันสร้างให้โรงงานกับชุมชนอยู่ร่วมกันอย่างเป็นมิตรและใส่ใจสิ่งแวดล้อม นำไปสู่ "โรงงานรักชุมชน ชุมชนรักโรงงาน” ซึ่ง GUSCO มีประสบการณ์และความเชี่ยวชาญในด้านการบริหารจัดการน้ำและน้ำเสียเป็นอย่างสูง จึงขอเรียนเชิญเข้าร่วมในโครงการดังกล่าวต่อไป
สำหรับบริษัท โกลบอล ยูทิลิตี้ เซอร์วิส จำกัด หรือ GUSCO ก่อตั้งขึ้นเมื่อเดือนเมษายน 2543 เป็นบริษัทไทยที่จัดตั้งขึ้นโดยการร่วมลงทุนระหว่าง 3 องค์กร/บริษัท คือ การนิคมอุตสาหกรรมแห่งประเทศไทย มีหน้าที่พัฒนาและบริหารจัดการนิคมอุตสาหกรรมในประเทศไทย ขณะที่ บริษัท ส.นภา เป็นที่ยอมรับในด้านการเป็นผู้ให้บริการเกี่ยวกับน้ำที่สามารถตอบสนองความต้องการของลูกค้าทั้งภาคธุรกิจและอุตสาหกรรม และบริษัท วีโอเลีย วอเตอร์ เป็นบริษัทในกลุ่ม บริษัท วีไอเลีย เอ็นไวรอนเมนทัล จำกัด ซึ่งเป็นผู้เชี่ยวชาญระดับโลกในการบริหารจัดการด้านน้ำและน้ำเสีย ปัจจุบัน GUSCO ได้ดำเนินการบริหารจัดการระบบปฏิบัติการน้ำ น้ำเสีย และสาธารณูปโภคสิ่งแวดล้อมอื่น ๆ ในนิคมอุตสาหกรรม รวมทั้ง ยังได้รับความไว้วางใจในการเดินระบบ บำรุงรักษา และจัดการบริหารโรงควบคุมคุณภาพน้ำช่องนนทรี และโรงควบคุมคุณภาพน้ำจตุจักรของ กทม. รวมทั้ง บริษัท ท่าอากาศยานไทย จำกัด (มหาชน) ให้บริหารจัดการควบคุมระบบน้ำ ณ ท่าอากาศยานสุวรรณภูมิด้วย

ที่มา : https://www.thaigov.go.th/news/contents/details/70299