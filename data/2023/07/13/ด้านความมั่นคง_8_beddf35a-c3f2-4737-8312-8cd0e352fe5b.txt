รัฐบาลไทย-ข่าวทำเนียบรัฐบาล-​ข่าวดี! รับชายไทยทำงานภาคเกษตรและปศุสัตว์เกาหลีใต้กว่า 2 พันคน


วันพฤหัสบดีที่ 13 กรกฎาคม 2566
13/07/2566
พิมพ์
​ข่าวดี! รับชายไทยทำงานภาคเกษตรและปศุสัตว์เกาหลีใต้กว่า 2 พันคน
กรมการจัดหางาน กระทรวงแรงงาน เปิดรับสมัครทดสอบภาษาเกาหลีและทักษะการทำงาน (Point System) ครั้งที่ 13 (เพศชาย) เพื่อไปทำงานเกาหลีใต้ในกิจการเกษตรและปศุสัตว์ จำนวน 2,513 อัตรา สมัครได้ตั้งแต่บัดนี้ถึง 14 กรกฎาคม 2566
นายไพโรจน์ โชติกเสถียร อธิบดีกรมการจัดหางาน เปิดเผยว่า กรมการจัดหางานเปิดรับสมัครทดสอบภาษาเกาหลีและทักษะการทำงาน (Point System) ครั้งที่ 13 เพื่อสมัครไปทำงานสาธารณรัฐเกาหลีตามระบบการจ้างแรงงานต่างชาติ (EPS) โดยในรอบนี้ได้รับโควตาผู้สอบผ่านประเภทงานเกษตร/ปศุสัตว์ เพศชาย จำนวน 2,513 อัตรา ซึ่งภายหลังจากดำเนินการทดสอบเสร็จสิ้น จะประกาศรายชื่อผู้ที่มีคะแนนรวมสูงสุดลงมาจนครบจำนวนที่กำหนดตามโควตา และผู้มีรายชื่อตามประกาศดังกล่าวจะมีสิทธิยื่นใบสมัครไปทำงานสาธารณรัฐเกาหลีตามระบบฯ พร้อมขึ้นทะเบียนไว้ 2 ปี นับแต่วันประกาศผลการทดสอบ สมัครได้ตั้งแต่บัดนี้ถึง 14 ก.ค. 66 ไม่เว้นวันหยุดราชการ
นายไพโรจน์ กล่าวต่อไปว่า ผู้ที่ประสงค์จะสมัครไปทำงานสาธารณรัฐเกาหลี สามารถสมัครสอบได้ที่เว็บไซต์ toea.doe.go.th ลงทะเบียนอิเล็กทรอนิกส์การบริหารแรงงานไทยไปต่างประเทศ กรอกข้อมูลเพื่อลงทะเบียนคนหางาน โดยสามารถศึกษาวิธีการลงทะเบียน คุณสมบัติผู้สมัครและเอกสารที่เกี่ยวข้อง ที่เมนูข่าวประชาสัมพันธ์ หัวข้อ ประกาศรับสมัครทดสอบภาษาเกาหลีและทักษะการทำงาน (Point System) ครั้งที่ 13  ซึ่งแรงงานที่สนใจสมัครทดสอบภาษาเกาหลีฯ ต้องยื่นคำขอการสมัคร โดยคนหางานกรอกข้อมูลการสมัครและแนบเอกสารผ่านระบบออนไลน์ เลือกศูนย์สอบ ซึ่งมีสถานที่สอบให้เลือก 2 ศูนย์ คือ ศูนย์สอบกรุงเทพมหานคร และศูนย์สอบอุดรธานี มีค่าสมัครสอบ จำนวน 890 บาท สามารถชำระได้ 4 ช่องทาง ได้แก่ 1.เคาน์เตอร์ 2.ATM / ADM 3.Internet Banking ของธนาคารกรุงไทย และ 4.ต่างธนาคาร Cross Bank Bill Payment
“คุณสมบัติผู้สมัครมีดังนี้ เป็นเพศชาย อายุระหว่าง 18 - 39 ปี ไม่จำกัดวุฒิการศึกษา สายตาไม่บอดสี ร่างกายสมบูรณ์ สุขภาพแข็งแรง และไม่เป็นโรคที่อาจจะเป็นอุปสรรคต่อการทำงาน หรือเป็นโรคติดต่อตามที่ทางการเกาหลีกำหนด มีความประพฤติดี ไม่มีประวัติกระทำผิดทางอาญาหรือเป็นภัยต่อสังคมและความมั่นคง เป็นบุคคลซึ่งไม่ถูกห้ามเดินทางออกนอกประเทศ เป็นบุคคลซึ่งไม่มีประวัติการถูกเนรเทศ เคยถูกปฏิเสธการเข้าสาธารณรัฐเกาหลี หรือเคยกระทำผิดกฎหมายของสาธารณรัฐเกาหลี เป็นบุคคลซึ่งไม่มีประวัติเกี่ยวข้องกับยาเสพติดทุกชนิด  ไม่เคยพำนักอาศัยในสาธารณรัฐเกาหลีด้วยวีซ่า E-9 หรือ E-10” อธิบดีกรมการจัดหางาน กล่าว
ทั้งนี้ ผู้ที่ยื่นใบสมัครไปทำงานสาธารณรัฐเกาหลีตามระบบการจ้างแรงงานต่างชาติ (EPS) และได้รับการอนุมัติข้อมูลบัญชีรายชื่อเพื่อเสนอให้นายจ้างพิจารณาคัดเลือกไม่ได้รับรองว่าผู้สมัครจะได้รับการคัดเลือกให้เดินทางไปทำงานสาธารณรัฐเกาหลีทุกคน กรณีมีนายจ้างคัดเลือกแต่ถูกยกเลิกสัญญาจ้างงาน ซึ่งความผิดเกิดจากนายจ้างจะถูกนำรายชื่อเสนอให้นายจ้างรายใหม่คัดเลือก หากความผิดเกิดจากผู้สมัคร จะถูกลบรายชื่อออกจาก
ระบบ กรณีไม่มีนายจ้างคัดเลือกภายใน 1 ปี กรมการจัดหางานจะต่ออายุบัญชี รายชื่อให้ปีที่ 2 โดยไม่ต้องสมัครทดสอบภาษาเกาหลีและทักษะการทำงาน (Point System) ใหม่ สอบถามรายละเอียดเพิ่มเติมได้ที่ กรมการจัดหางาน สำนักงานจัดหางานกรุงเทพมหานครพื้นที่ 1-10 สำนักงานจัดหางานจังหวัดทุกจังหวัด หรือที่สายด่วนกระทรวงแรงงาน โทร.1506 กด 2 กรมการจัดหางาน

ที่มา : https://www.thaigov.go.th/news/contents/details/70309