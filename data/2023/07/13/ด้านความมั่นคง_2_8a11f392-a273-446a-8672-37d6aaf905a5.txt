รัฐบาลไทย-ข่าวทำเนียบรัฐบาล-"รมว. วราวุธ" ร่วมรำลึก 5 ปี กู้ภัยถ้ำหลวง จ.เชียงราย ขอบคุณทุกกำลังใจและความร่วมมือจากทุกภาคส่วน 


วันพฤหัสบดีที่ 13 กรกฎาคม 2566
"รมว. วราวุธ" ร่วมรำลึก 5 ปี กู้ภัยถ้ำหลวง จ.เชียงราย ขอบคุณทุกกำลังใจและความร่วมมือจากทุกภาคส่วน
"รมว. วราวุธ" ร่วมรำลึก 5 ปี กู้ภัยถ้ำหลวง จ.เชียงราย ขอบคุณทุกกำลังใจและความร่วมมือจากทุกภาคส่วน
"รมว. วราวุธ" ร่วมรำลึก 5 ปี กู้ภัยถ้ำหลวง จ.เชียงราย ขอบคุณทุกกำลังใจและความร่วมมือจากทุกภาคส่วน
วันที่ 10 กรกฎาคม 2566 เวลา 09.30 น. นายวราวุธ ศิลปอาชา รัฐมนตรีว่าการกระทรวงทรัพยากรธรรมชาติและสิ่งแวดล้อม (รมว.ทส.) เป็นประธานเปิดงานรำลึกครบรอบ 5 ปี กู้ภัยถ้ำหลวง (5th Anniversary of Tham Luang Rescue 2018) พร้อมวางพวงมาลัยเพื่อร่วมแสดงความอาลัยและรำลึกถึงคุณงามความดีของ อดีตผู้ว่าราชการจังหวัดเชียงราย นายณรงค์ศักดิ์ โอสถธนากร นาวาตรีสมาน กุนันท์ (จ่าแซม) เรือโทเบรุต ปากบารา และรำลึกถึง นายดวงเพชร พรหมเทพ (น้องดอม นักฟุตบอลทีมหมูป่า) โดยมี นายจตุพร บุรุษพัฒน์ ปลัดกระทรวงทรัพยากรธรรมชาติและสิ่งแวดล้อม นายวราดิศร อ่อนนุช รองผู้ว่าราชการจังหวัดเชียงราย พลเรือโท อาภากร อยู่คงแก้ว ผู้บัญชาการทัพเรือภาคที่ 3 พร้อมด้วย คณะผู้บริหาร ทส. ข้าราชการ และเจ้าหน้าที่จากหน่วยงานที่เกี่ยวข้อง รวมถึงประชาชนและสื่อมวลชน เข้าร่วมงาน ณ อุทยานแห่งชาติถ้ำหลวง - ขุนน้ำนางนอน อำเภอแม่สาย จังหวัดเชียงราย
รมว.ทส. กล่าวว่า หากย้อนกลับไปเมื่อ 5 ปีที่แล้ว อุทยานแห่งชาติถ้ำหลวง - ขุนน้ำนางนอน แห่งนี้ เป็นจุดศูนย์รวมแห่งการให้กำลังใจจากประชาชนคนไทยทั้งประเทศ และจากชาวต่างประเทศทั่วโลก รวมถึงการให้ความช่วยเหลือและเสียสละมากมาย ซึ่งได้มีการระดมสรรพกำลัง ความรู้ทางวิชาการหลากหลายแขนง รวมถึงเทคโนโลยีและอุปกรณ์ต่าง ๆ จากทั้งหน่วยงานภาครัฐ ภาคเอกชน ประชาชน ทั้งภายในประเทศและต่างประเทศ ที่ได้ร่วมกันค้นหาและกู้ภัยเพื่อช่วยเหลือ 13 ชีวิต ที่ติดในถ้ำหลวงเมื่อวันที่ 23 มิถุนายน จนถึงวันที่ 10 กรกฎาคม 2561 จนเป็นผลสำเร็จ เหตุการณ์ในครั้งนั้น นับเป็นบทเรียนและเครื่องเตือนสติให้กับทุก ๆ คน ในการที่จะเดินหน้าต่อไปในชีวิตได้เป็นอย่างดี พร้อมทั้งขอฝากถึงทุกหน่วยงานที่เกี่ยวข้อง ร่วมกันดูแลอุทยานแห่งชาติถ้ำหลวง - ขุนน้ำนางนอน ให้อยู่ในสภาพที่เป็นธรรมชาติมากที่สุด ควบคู่กับการให้ความรู้แก่ประชาชนคนไทยและชาวต่างชาติ เพื่อสร้างความตระหนักรู้ในด้านการอนุรักษ์ทรัพยากรธรรมชาติ พร้อมส่งเสริมการท่องเที่ยวเชิงอนุรักษ์ และกระตุ้นเศรษฐกิจในชุมชนอย่างยั่งยืนต่อไป
สำหรับกิจกรรมงานรำลึกครบรอบ 5 ปี กู้ภัยถ้ำหลวง ประกอบด้วย การจัดกิจกรรมพิธีทำบุญตักบาตรพระสงฆ์ จำนวน 34 รูป พิธีบวงสรวงเจ้าแม่นางนอน และพิธีเจริญพระพุทธมนต์ กิจกรรมการแสดงความรำลึกถึงผู้เสียสละ กิจกรรมการเสวนา ในหัวข้อ "การเปลี่ยนแปลงถ้ำหลวงที่เกิดขึ้นหลังจากเหตุการณ์ค้นหาและกู้ภัย" รวมถึงนิทรรศการแสดงเหตุการณ์การกู้ภัยและการจำหน่ายสินค้าชุมชน

ที่มา : https://www.thaigov.go.th/news/contents/details/70294