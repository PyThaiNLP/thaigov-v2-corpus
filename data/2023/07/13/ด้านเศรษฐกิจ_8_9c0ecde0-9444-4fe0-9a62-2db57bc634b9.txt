รัฐบาลไทย-ข่าวทำเนียบรัฐบาล-รฟม. รับโล่และประกาศเกียรติคุณ ระดับชั้นสูงสุด “แพลทินั่ม” ต่อเนื่องเป็นปีที่ 3 จากกิจกรรม “Zero Accident Campaign 2023”


วันพฤหัสบดีที่ 13 กรกฎาคม 2566
รฟม. รับโล่และประกาศเกียรติคุณ ระดับชั้นสูงสุด “แพลทินั่ม” ต่อเนื่องเป็นปีที่ 3 จากกิจกรรม “Zero Accident Campaign 2023”
....
การรถไฟฟ้าขนส่งมวลชนแห่งประเทศไทย (รฟม.) กระทรวงคมนาคม ได้รับโล่และประกาศเกียรติคุณ ระดับแพลทินั่ม ซึ่งเป็นระดับชั้นสูงสุด ต่อเนื่องเป็นปีที่ 3 ในกิจกรรมการรณรงค์ลดสถิติอุบัติเหตุจากการทำงานให้เป็นศูนย์ ประจำปี 2566 หรือ Zero Accident Campaign 2023 ซึ่งจัดขึ้นโดย สถาบันส่งเสริมความปลอดภัย อาชีวอนามัย และสภาพแวดล้อมในการทำงาน (องค์การมหาชน) (สสปท.) กระทรวงแรงงาน โดยมี นายถนอม รัตนเศรษฐ ผู้ช่วยผู้ว่าการ รฟม. เป็นผู้แทนเข้ารับรางวัล
ทั้งนี้ รางวัลดังกล่าว สสปท. จะพิจารณามอบให้แก่หน่วยงานและองค์กรที่มีความมุ่งมั่นในการป้องกันการเกิดอุบัติเหตุจากการทำงาน หรือมีความตั้งใจในการลดสถิติการประสบอันตรายในสถานประกอบกิจการให้เป็นศูนย์ ผ่านการวางแผนและบริหารจัดการความปลอดภัย อาชีวอนามัย และสภาพแวดล้อมในการทำงานอย่างต่อเนื่อง และมีประสิทธิภาพ จนสามารถป้องกันและลดสถิติการเกิดอุบัติเหตุในที่ทำงานได้เป็นอย่างดี ติดตามข้อมูลข่าวสารของ รฟม. ได้ที่ www.mrta.co.th หรือ Call Center รฟม. โทร. 0 2716 4044 “รฟม. ร่วมยกระดับเมืองด้วยโครงข่ายรถไฟฟ้าขนส่งมวลชนและนวัตกรรม เพื่ออนาคตที่ยั่งยืน”

ที่มา : https://www.thaigov.go.th/news/contents/details/70318