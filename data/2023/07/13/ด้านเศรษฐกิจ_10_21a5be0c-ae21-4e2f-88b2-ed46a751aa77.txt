รัฐบาลไทย-ข่าวทำเนียบรัฐบาล-รองปลัด กษ. เรียกประชุมหน่วยงานที่เกี่ยวข้อง หารือแนวทางการบูรณาการเชิงพื้นที่ภายใต้โครงการสำคัญของกระทรวงเกษตรและสหกรณ์


วันพฤหัสบดีที่ 13 กรกฎาคม 2566
รองปลัด กษ. เรียกประชุมหน่วยงานที่เกี่ยวข้อง หารือแนวทางการบูรณาการเชิงพื้นที่ภายใต้โครงการสำคัญของกระทรวงเกษตรและสหกรณ์
รองปลัด กษ. เรียกประชุมหน่วยงานที่เกี่ยวข้อง หารือแนวทางการบูรณาการเชิงพื้นที่ภายใต้โครงการสำคัญของกระทรวงเกษตรและสหกรณ์
นายอภัย สุทธิสังข์ รองปลัดกระทรวงเกษตรและสหกรณ์ เป็นประธานการประชุมหารือแนวทางการบูรณาการเชิงพื้นที่ภายใต้โครงการสำคัญของกระทรวงเกษตรและสหกรณ์ ภายใต้แผนแม่บทฯ ประเด็นการเกษตร ประจำปีงบประมาณ พ.ศ. 2568 ณ ห้องประชุมกระทรวงเกษตรและสหกรณ์ และผ่านระบบ Zoom Meeting โดยมีประเด็นหารือ คือ
1) กรอบแนวทางการบูรณาการโครงการสำคัญปี 2567 และ 2568 โดยการกำหนดให้นำพื้นที่หมู่บ้านเป้าหมายของโครงการขับเคลื่อนการเกษตรระดับหมู่บ้านสู่การผลิตสินค้าเกษตรมูลค่าสูง ประจำปีงบประมาณ 2566 ที่มีการจัดทำแผนพัฒนาหมู่บ้านด้านการเกษตร เป็นพื้นที่เป้าหมายให้หน่วยงานนำกิจกรรม แผนงาน และโครงการ หรือหน่วยงานสามารถพิจารณารายชนิดสินค้าได้ตามความเหมาะสม
2) กรอบแนวทางการขับเคลื่อนโครงการขับเคลื่อนการเกษตรระดับหมู่บ้านสู่การผลิตสินค้าเกษตรมูลค่าสูง มุ่งสู่ความสำเร็จ ให้เกษตรกรมีรายได้ไม่น้อยกว่า 180,000 บาทต่อคนต่อปี และมีรายได้เงินสดสุทธิทางการเกษตรเพิ่มขึ้นร้อยละ 5 ต่อปี โดยกำหนดกรอบเวลา ดังนี้
- กรกฎาคม 2566 ให้มีการจัดทำหมู่บ้านต้นแบบที่ประสบความสำเร็จเพื่อเป็นตัวอย่างอย่างน้อย 5 หมู่บ้าน
- สิงหาคม 2566 ให้เกษตรและสหกรณ์จังหวัดที่นำเสนอแนวทางดำเนินงาน 5 หมู่บ้านต้นแบบที่ประสบความสำเร็จให้เกษตรและสหกรณ์จังหวัดทุกจังหวัดทราบ เพื่อเป็นตัวอย่างในการไปปรับใช้ในพื้นที่
- กุมภาพันธ์ 2567 เกษตรและสหกรณ์จังหวัดดำเนินการอย่างน้อยจังหวัดละ 1 หมู่บ้าน เพื่อให้หมู่บ้านไปนำเสนอในการประชุมประจำเดือนกำนันผู้ใหญ่บ้านของแต่ละอำเภอในจังหวัด
- มีนาคม 2567 กระทรวงเกษตรและสหกรณ์ประชุมหารือกับกระทรวงมหาดไทยเพื่อให้มีการขยายผลทุกหมู่บ้านให้ครบ 75,032 หมู่บ้านให้ครบถ้วน หากไม่ครบถ้วน สามารถเก็บตกได้ในปี 2568
3) การขับเคลื่อนโครงการ BCG Model ภาคการเกษตร ที่ประชุมมีข้อเสนอแนะคือ ควรมีการกำหนดพื้นที่หมู่บ้านเป้าหมายที่จะลงไปดำเนินการ รวมทั้งนำเสนอแบบฟอร์มข้อมูลรายงานผลการดำเนินงานฯ ในพื้นที่จังหวัดนำร่อง 5 จังหวัด โดยจะการกำหนดพื้นที่นำร่องดำเนินการต่อไป

ที่มา : https://www.thaigov.go.th/news/contents/details/70320