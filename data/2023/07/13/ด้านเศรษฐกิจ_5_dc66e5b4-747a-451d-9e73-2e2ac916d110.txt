รัฐบาลไทย-ข่าวทำเนียบรัฐบาล-รฟท. เปิดจองตั๋วขบวนรถพิเศษนำเที่ยวรถจักรไอน้ำพาแม่เที่ยว ย้อนวันวานสู่เมืองแปดริ้ว 


วันพฤหัสบดีที่ 13 กรกฎาคม 2566
รฟท. เปิดจองตั๋วขบวนรถพิเศษนำเที่ยวรถจักรไอน้ำพาแม่เที่ยว ย้อนวันวานสู่เมืองแปดริ้ว
เนื่องในโอกาสวันแม่แห่งชาติ เริ่มจำหน่ายตั๋วโดยสาร วันที่ 14 กรกฎาคม 2566 เป็นต้นไป
นายเอกรัช ศรีอาระยันพงษ์ หัวหน้าสำนักงานผู้ว่าการ การรถไฟแห่งประเทศไทย (รฟท.) กระทรวงคมนาคม เปิดเผยว่า เนื่องในโอกาสมหามงคลวันเฉลิมพระชนมพรรษา สมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง และวันแม่แห่งชาติ 12 สิงหาคม 2566 รฟท. ได้จัดขบวนรถพิเศษนำเที่ยวรถจักรไอน้ำ เส้นทางกรุงเทพ - ฉะเชิงเทรา เพื่อร่วมแสดงออกถึงความจงรักภักดี และน้อมสำนึกในพระมหากรุณาธิคุณที่ได้ทรงปฏิบัติพระราชกรณียกิจเพื่อประโยชน์สุขแห่งอาณาราษฎรนานัปการ พร้อมกับเปิดโอกาสให้ประชาชนได้ร่วมเป็นส่วนหนึ่งในการเดินทาง ย้อนอดีตบนเส้นทางรถไฟสายเมืองแปดริ้ว เริ่มเปิดจำหน่ายตั๋วโดยสารพร้อมกันทั่วประเทศ วันที่ 14 กรกฎาคม 2566 ตั้งแต่เวลา 08.30 น. เป็นต้นไป
สำหรับการจัดขบวนรถพิเศษนำเที่ยวรถจักรไอน้ำเส้นทางประวัติศาสตร์ กรุงเทพ - ฉะเชิงเทรา - กรุงเทพ รฟท. ได้นำหัวรถจักรไอน้ำ รุ่นแปซิฟิก หมายเลข 824 และ 850 รุ่นหลังสงครามโลกครั้งที่ 2 ผลิตโดยบริษัท นิปปอน ชาร์เรียว จำกัด เริ่มนำมาใช้งานตั้งแต่ปี 2492 ซึ่งปัจจุบันได้เก็บรักษาและซ่อมบำรุงอยู่ที่โรงรถจักรธนบุรีมาให้บริการลากจูง ขบวนที่ 903/904 ออกจากสถานีกรุงเทพ (หัวลำโพง) เวลา 08.10 น. ถึงสถานีฉะเชิงเทรา เวลา 09.50 น. จากนั้นนักท่องเที่ยวมีเวลาเดินทางไหว้พระขอพรสถานที่ศักดิ์สิทธิ์ชื่อดังในจังหวัดฉะเชิงเทรา และช้อปสุดคุ้มกับสินค้าขึ้นชื่อของชุมชนในจังหวัดฉะเชิงเทรา โดยใช้เวลาประมาณ 6 ชั่วโมง และเดินทางกลับออกจากสถานีฉะเชิงเทรา เวลา 16.30 น. ถึงกรุงเทพ (หัวลำโพง) เวลา 18.10 น.
ทั้งนี้ ขบวนรถจะออกจากสถานีกรุงเทพ (หัวลำโพง) และหยุดรับ - ส่งผู้โดยสารที่สถานีมักกะสัน คลองตัน และหัวหมาก ซึ่งนักท่องเที่ยวสามารถขึ้น/ลงตามสถานีดังกล่าวได้ ขณะเดียวกันประชาชนทั่วไปที่ไม่ได้เดินทางแต่อาศัยอยู่ใกล้เคียงเส้นทางรถไฟสายกรุงเทพ - ฉะเชิงเทรา สามารถร่วมบันทึกความทรงจำ ถ่ายภาพหัวรถจักรไอน้ำในเส้นทางที่ขบวนรถวิ่งผ่านได้เช่นกัน
สำหรับอัตราค่าโดยสาร รถธรรมดาชั้น 3 ไป - กลับ ผู้ใหญ่/เด็ก ราคา 299 บาท และตู้โดยสารปรับอากาศ (รถโอทอป) ราคา 799 บาท บริการอาหารว่างและน้ำดื่มทั้งเที่ยวไป - กลับ ผู้สนใจสามารถติดต่อซื้อตั๋วโดยสารและสำรองที่นั่งล่วงหน้า (สูงสุด 30 วัน) ด้วยระบบ D-Ticket หรือที่สถานีรถไฟทุกแห่งทั่วประเทศ สอบถามข้อมูลเพิ่มเติมที่ศูนย์บริการข้อมูลลูกค้าสัมพันธ์ โทร. 1690 ตลอด 24 ชั่วโมง หรือเฟซบุ๊ก แฟนเพจ ทีมพีอาร์การรถไฟแห่งประเทศไทย

ที่มา : https://www.thaigov.go.th/news/contents/details/70308