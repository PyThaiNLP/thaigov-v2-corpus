รัฐบาลไทย-ข่าวทำเนียบรัฐบาล-นายอำเภอแกดำ จังหวัดมหาสารคาม บูรณาการภาคีเครือข่ายระดับอำเภอ ขับเคลื่อนโครงการอำเภอบำบัดทุกข์ บำรุงสุขแบบบูรณาการอย่างยั่งยืน มุ่งส่งเสริมและพัฒนาคุณภาพชีวิตประชาชน สู่วิถีพอเพียง


วันพฤหัสบดีที่ 13 กรกฎาคม 2566
13/07/2566
พิมพ์
นายอำเภอแกดำ จังหวัดมหาสารคาม บูรณาการภาคีเครือข่ายระดับอำเภอ ขับเคลื่อนโครงการอำเภอบำบัดทุกข์ บำรุงสุขแบบบูรณาการอย่างยั่งยืน มุ่งส่งเสริมและพัฒนาคุณภาพชีวิตประชาชน สู่วิถีพอเพียง
นายอำเภอแกดำ จังหวัดมหาสารคาม บูรณาการภาคีเครือข่ายระดับอำเภอ ขับเคลื่อนโครงการอำเภอบำบัดทุกข์ บำรุงสุขแบบบูรณาการอย่างยั่งยืน มุ่งส่งเสริมและพัฒนาคุณภาพชีวิตประชาชน สู่วิถีพอเพียงอย่างยั่งยืน
วันนี้ (13 กรกฎาคม 2566) พันจ่าโท ทองเเดง ปินะเก นายอำเภอแกดำ เผยว่า อำเภอแกดำมุ่งมั่นในการขับเคลื่อนอำเภอบำบัดทุกข์ บำรุงสุข แบบบูรณาการอย่างยั่งยืน เพื่อส่งเสริมและพัฒนาคุณภาพชีวิตของพี่น้องประชาชนให้มีความสุขมากยิ่งขึ้น จึงได้บูรณาการภาคีเครือข่ายระดับอำเภอลงพื้นที่เยี่ยมเยียน ช่วยเหลือ และมอบสิ่งของจาก “กองทุนปันสุข บรรเทาทุกข์ชาวแกดำ” ให้กับผู้ป่วยติดเตียง ผู้ยากไร้ และคนชรา โดยมีเจ้าหน้าที่อำเภอ กำนัน ผู้ใหญ่บ้าน แพทย์ประจำตำบล สารวัตรกำนัน ผู้ช่วยผู้ใหญ่บ้าน อสม. และจิตอาสาเข้าร่วมกิจกรรมในครั้งนี้
พันจ่าโท ทองเเดง ปินะเก นายอำเภอแกดำ กล่าวว่า กระทรวงมหาดไทยให้ความสำคัญอย่างยิ่งในการขับเคลื่อนเป้าหมายการพัฒนาที่ยั่งยืน (UN SDGs) และตระหนักถึงความสำคัญในการบรรลุเป้าหมายการพัฒนาที่ยั่งยืนทั้ง 17 ข้อ โดยเฉพาะอย่างยิ่งการพัฒนาคุณภาพชีวิตของพี่น้องประชาชน ดังนั้น “ทีมอำเภอบำบัดทุกข์ บำรุงสุข แบบบูรณาการอย่างยั่งยืน” โดยมี "นายอำเภอ" เป็นผู้นำทีมอำเภอ อันประกอบด้วย ทีมที่เป็นทางการ คือ ข้าราชการ นำโดยปลัดอำเภอประจำตำบล บุคลากรของทุกส่วนราชการในพื้นที่ ผู้บริหารองค์กรปกครองส่วนท้องถิ่น กำนัน ผู้ใหญ่บ้าน ฯลฯ และทีมจิตอาสา อันประกอบด้วย ภาคีเครือข่ายทั้ง 7 ภาคี คือ ภาคราชการ ภาคผู้นำศาสนา ภาควิชาการ ภาคเอกชน ภาคประชาสังคม ภาคประชาชน และภาคสื่อสารมวลชน ภายใต้ชื่อ "โครงการอำเภอบำบัดทุกข์ บำรุงสุข แบบบูรณาการอย่างยั่งยืน" เป็นการตอกย้ำถึงบทบาทของนายอำเภอ ในฐานะผู้นำการบูรณาการของพื้นที่ เพื่อบำบัดทุกข์ บำรุงสุข ให้กับพี่น้องประชาชน โดยมีเป้าหมายคือ "ประชาชนทุกคนสามารถพึ่งพาตนเองได้ เป็นโอกาสที่ต่อยอดไปสู่การสร้างงาน สร้างรายได้ สร้างอาชีพ ให้แก่คนในชุมชน เสริมสร้างเศรษฐกิจฐานรากให้มั่นคงอย่างยั่งยืน"
พันจ่าโททองเเดง ปินะเก นายอำเภอแกดำ กล่าวต่ออีกว่า ที่ประชุมคณะกรรมการบริหารงานอำเภอ (กบอ.) อำเภอแกดำ ได้มีมติเห็นชอบ เมื่อวันที่ 20 พฤษภาคม 2563 จัดตั้ง "กองทุนปันสุข บรรเทาทุกข์ชาวแกดำ" โดยได้รับเมตตาจาก พระเทพสิทธาจารย์ เจ้าคณะจังหวัดมหาสารคาม เป็นองค์อุปถัมภ์ในการจัดตั้งกองทุนฯ มีเป้าหมายเพื่อบรรเทาความเดือดร้อนให้กับผู้ที่ได้รับผลกระทบจากการดำรงชีพในภาวะต่าง ๆ เช่น ภัยพิบัติ ตลอดจนผู้ป่วยติดเตียง ผู้ยากไร้และคนชรา ซึ่งการลงพื้นที่ขับเคลื่อนโครงการอำเภอบำบัดทุกข์ บำรุงสุข แบบบูรณาการอย่างยั่งยืนในครั้งนี้ ได้ออกเยี่ยมเยียนพร้อมมอบสิ่งของและเงินของกองทุนฯ ให้กับผู้ป่วยติดเตียง ผู้ยากไร้และคนชรา ดังนี้ 1) มอบพัดลม 1 ตัว ให้นายทองม้วน ต.แกดำ ผู้ป่วยติดเตียง 2) มอบไม้เท้าพยุงเดิน 1 อัน ให้นางเพ็ญศรี ม.18 ต.แกดำ ผู้เดินไม่สะดวก 3) มอบไม้เท้าพยุงเดิน 1 อัน ให้นางเพียร ม.18 ต.แกดำ ผู้เดินไม่สะดวก 4) มอบนม 1 ลัง ให้นางจำปา ม.18 ต.แกดำ ผู้ป่วยติดเตียง 5) มอบไม้เท้าพยุงเดิน 1 อัน ให้นางออรวี ม.18 ต.แกดำ ผู้เดินไม่สะดวก 6) มอบไม้เท้าพยุงเดิน 1 อัน ให้นางทับทิม ม.18 ต.แกดำ ผู้เดินไม่สะดวก 7) มอบกางเกงผ้าอ้อมผู้ใหญ่สำเร็จรูป 1 เเพ็ค ให้นางเรียง ม.8 ต.แกดำ ผู้ป่วย 8) มอบกางเกงผ้าอ้อมผู้ใหญ่สำเร็จรูป 1 เเพ็ค ให้นางบุญจันทร์ ม.15 ต.หนองกุง ผู้ป่วยติดเตียง และ 9) มอบรถวีลเเชร์ 1 คัน ให้นางคำมูล ม.6 ต.หนองกุง ผู้ป่วย ซึ่งจะได้บรรเทาทุกข์ในเบื้องต้นในลักษณะยาฝรั่งให้กับพี่น้องประชาชนได้กลับมามีความสุข
พันจ่าโท ทองเเดง ปินะเก นายอำเภอแกดำ กล่าวในช่วงท้ายว่า การผลึกกำลังอย่างเข้มแข็งของภาคีเครือข่ายด้วยความมุ่งมั่นที่จะเสริมสร้างความยั่งยืนให้กับประชาชนในทุกมิติ โดยเฉพาะการลงพื้นที่ไปพบพี่น้องประชาชนนั้น ทำให้พี่น้องประชาชนเกิดความอุ่นใจ เกิดความมั่นใจ ว่า “ข้าราชการไม่ทอดทิ้งประชาชน” และเราจะ “ทำงานร่วมกับพี่น้องประชาชน” พัฒนาไปกับพี่น้องประชาชน ซึ่งจะได้กำหนดแผนในการขับเคลื่อนในมิติ “ยาไทย” คือการเสริมสร้างความยั่งยืนของชีวิต อาทิ การส่งเสริมการปลูกพืชผักสวนครัวพืชสมุนไพรให้กับสมาชิกในครัวเรือนกลุ่มเป้าหมายเพื่อให้ได้มีแหล่งอาหารภายในบ้านของตนเอง รวมถึงการส่งเสริมความรู้รักสามัคคีของคนในชุมชนด้วยกิจกรรมต่าง ๆ เพื่อทำให้ทุกพื้นที่เป็นพื้นที่แห่งความสุขที่ยั่งยืน นำมาซึ่งคุณภาพชีวิตที่ดี มีอาหารการกินที่บริบูรณ์ มีอาชีพ มีรายได้ที่มั่นคง มีชีวิตที่ยืนยาวด้วยสุขภาพที่แข็งแรงในชุมชนและสังคมที่มีความสุขอย่างปลอดภัย
#กระทรวงมหาดไทย #บำบัดทุกข์บำรุงสุข #MOI #ChangeforGood

ที่มา : https://www.thaigov.go.th/news/contents/details/70305