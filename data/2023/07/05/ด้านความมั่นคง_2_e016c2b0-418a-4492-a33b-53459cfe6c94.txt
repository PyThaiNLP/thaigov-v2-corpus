รัฐบาลไทย-ข่าวทำเนียบรัฐบาล-“สตูล เมืองสะอาด สวยงาม น่าอยู่ น่าเที่ยว ด้วยมืออาสาสมัครท้องถิ่นรักษ์โลก”


วันพุธที่ 5 กรกฎาคม 2566
05/07/2566
พิมพ์
“สตูล เมืองสะอาด สวยงาม น่าอยู่ น่าเที่ยว ด้วยมืออาสาสมัครท้องถิ่นรักษ์โลก”
“สตูล เมืองสะอาด สวยงาม น่าอยู่ น่าเที่ยว ด้วยมืออาสาสมัครท้องถิ่นรักษ์โลก”
วันนี้ (5 ก.ค. 66) นายชาตรี ณ ถลาง รองผู้ว่าราชการจังหวัดสตูล รักษาราชการแทนผู้ว่าราชการจังหวัดสตูล เปิดเผยว่า ภายหลังจากการลงนามประกาศเจตนารมณ์เพื่อประเทศไทยที่ยั่งยืน (Statement of Commitment to Sustainable Thailand) ซึ่งจังหวัดสตูลได้ร่วมกับกระทรวงมหาดไทยและผู้ว่าราชการจังหวัดทั้ง 76 จังหวัด และผู้ประสานงานสหประชาชาติ (UN) ประจำประเทศไทย เมื่อวันที่ 6 มิ.ย. 65 เพื่อให้ทุกจังหวัดเป็นแนวหน้าและเป็นศูนย์กลางในการขับเคลื่อนเป้าหมายการพัฒนาที่ยั่งยืน (Sustainable Development Goals : SDGs) ทั้ง 17 ข้อ ร่วมกับทีมงานของ UN และภาคีเครือข่ายในพื้นที่ทั้งในท้องถิ่นและชุมชน เพื่อเป็นส่วนหนึ่งในการแก้ปัญหาสภาวะโลกร้อนอันนำไปสู่การพัฒนาที่ยั่งยืนอย่างแท้จริง โดยจังหวัดสตูล ได้นำแนวทางตามประกาศเจตนารมณ์นี้ มาดำเนินการ Change for Good ร่วมกันทำสิ่งที่ดีให้กับโลกใบนี้ อันเป็นการสนองพระราชดำริของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร และพระราชเสาวนีย์ของสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ที่ทรงเห็นถึงความสำคัญของเรื่องสิ่งแวดล้อมที่จะเกื้อกูลทำให้ทรัพยากรน้ำอันมีค่า อันมีความหมายต่อชีวิตคนไทยและชาวโลกได้อุดมสมบูรณ์ ดังพระราชดำรัส ‘พระเจ้าอยู่หัวเป็นน้ำ ฉันจะเป็นป่า ป่าที่ถวายความจงรักภักดีต่อน้ำ พระเจ้าอยู่หัวสร้างอ่างเก็บน้ำ ฉันจะสร้างป่า’ ซึ่งได้รับการสืบสาน รักษา และต่อยอด โดยพระบาทสมเด็จพระเจ้าอยู่หัว อันสะท้อนให้เห็นแก่นของการที่จะทำให้วัฏจักรของน้ำสมบูรณ์ คือ การทำระบบนิเวศให้สมบูรณ์ สอดรับกับเรื่องการลดภาวะโลกร้อน
“จังหวัดสตูลให้ความสำคัญอย่างยิ่งในการขับเคลื่อนเป้าหมายการพัฒนาที่ยั่งยืน (UN SDGs) โดยเฉพาะอย่างยิ่ง เป้าหมายที่ 17 หุ้นส่วนเพื่อการพัฒนา (Partnership) ซึ่งเป็นเป้าหมายที่ประสานเชื่อมโยงการพัฒนาที่ยั่งยืนทุกมิติให้เกิดขึ้นอย่างเป็นรูปธรรมด้วยพลังความรู้รักสามัคคีผ่านกลไกภาคีเครือข่ายทั้ง 7 ภาคีเครือข่าย อันได้แก่ ภาครัฐ ภาคผู้นำศาสนา ภาควิชาการ ภาคเอกชน ภาคประชาชน ภาคประชาสังคม และภาคสื่อสารมวลชน โดยมุ่งหวังว่าพลังของพี่น้องประชาชนทุกครัวเรือนและภาคีเครือข่ายจะเป็นกำลังสำคัญในการทำให้เกิดการดูแลรักษาโลกใบเดียวนี้ให้คงอยู่ จึงได้เน้นย้ำและเสริมสร้างพลังความร่วมมือกับองค์กรปกครองส่วนท้องถิ่นในพื้นที่ขับเคลื่อน “อาสาสมัครท้องถิ่นรักษ์โลก หรือ อถล.” ขึ้น โดยหยิบยก “ระเบียบกระทรวงมหาดไทย ว่าด้วยอาสาสมัครท้องถิ่นรักษ์โลก พ.ศ. 2561” ที่ได้กำหนดแนวทางการรวมกลุ่มของอาสาสมัครท้องถิ่นรักษ์โลก ซึ่งเป็นผู้ที่มีจิตอาสาในการช่วยเหลืองานเกี่ยวกับการปกป้องและรักษาทรัพยากรธรรมชาติและสิ่งแวดล้อม ด้วยการประชาสัมพันธ์ โครงการอาสาสมัครท้องถิ่นรักษ์โลกให้พี่น้องประชาชนได้ทราบ และรับสมัครบุคคลที่มีความสนใจและสมัครใจร่วมเป็นส่วนหนึ่งกับจังหวัดสตูลด้วยการสมัครเป็นอาสาสมัครท้องถิ่นรักษ์โลก” นายชาตรีฯ กล่าวต่อ
นายชาตรี ณ ถลาง รองผู้ว่าราชการจังหวัดสตูล รักษาราชการแทนผู้ว่าราชการจังหวัดสตูล กล่าวเน้นย้ำว่า จังหวัดสตูล ได้จัดกิจกรรม KICK OFF อาสาสมัครท้องถิ่นรักษ์โลก (อถล.) ประจำปี 2566 ที่ตลาดนัดคลองน้ำพระ หมู่ที่ 6 ตำบลบ้านควน อำเภอเมืองสตูล ภายใต้โครงการกิจกรรมบำเพ็ญสาธารณประโยชน์ของอาสาสมัครท้องถิ่นรักษ์โลก (อถล.) โดยมีหัวหน้าส่วนราชการ อาสาสมัครท้องถิ่นรักษ์โลก และประชาชนในพื้นที่เข้าร่วมกิจกรรมเป็นจำนวนมาก โดยได้รับการสนับสนุนจาก “องค์การบริหารส่วนตำบลบ้านควน ร่วมกับสำนักงานส่งเสริมการปกครองถิ่นจังหวัดสตูล” ประชาสัมพันธ์เชิญชวนหัวหน้าส่วนราชการ และพี่น้องอาสาสมัครท้องถิ่นรักษ์โลก (อถล.) ร่วมปล่อยพันธุ์ปลาและพันธุ์กุ้ง เก็บขยะสองข้างทาง พร้อมปลูกต้นไม้ ปลูกหญ้าแฝกบริเวณริมคลองน้ำพระ ถางหญ้า และปรับปรุงภูมิทัศน์บริเวณริมคลองน้ำพระ ตลอดจนถึงการส่งมอบระบบกรองน้ำเสียจากครัวเรือนขั้นต้น ซึ่งสนับสนุนโดยองค์การบริหารส่วนจังหวัดสตูล จำนวน 6 หลัง เพื่อบำบัดน้ำเสียจากชุมชนให้มีคุณภาพตามเกณฑ์มาตรฐานน้ำทิ้งชุมชนก่อนปล่อยลงสู่แหล่งน้ำสาธารณะ เพื่อให้จังหวัดสตูล เป็นเมืองที่สะอาด สวยงาม น่าอยู่ น่าเที่ยวต่อไป
“อาสาสมัครท้องถิ่นรักษ์โลกเป็นกลไกสำคัญในการทำงานเพื่อปกป้องและรักษาทรัพยากรธรรมชาติและสิ่งแวดล้อมในท้องถิ่นทุกด้าน ทั้งอากาศ น้ำ ดิน ป่าไม้ การจัดการมลพิษและทรัพยากรธรรมชาติ เป็นต้น ก่อให้เกิดการทำงานบนหลักการจิตอาสา เสริมสร้างจิตสำนึก ความสามัคคีและหวงแหนทรัพยากรธรรมชาติและสิ่งแวดล้อมในพื้นที่ของตนเอง เสริมสร้างพลังการมีส่วนร่วมที่เป็นรูปธรรมอย่างจริงจัง จึงขอเชิญชวนน้อง ๆ ที่มีอายุตั้งแต่ 7 ขวบขึ้นไป รวมทั้งสมาชิกในครอบครัว ได้ร่วมเป็นส่วนหนึ่งในการได้ชื่อว่า เป็นอาสาสมัครดูแลรักษาและฟื้นฟูโลกใบเดียวนี้ของพวกเราทุกคน ด้วยการสมัครเป็น "อาสาสมัครท้องถิ่นรักษ์โลก หรือ อถล." ได้ ณ ที่ทำการองค์การบริหารส่วนตำบล เทศบาล ทุกแห่ง เพื่อให้ทุกตารางนิ้วของจังหวัดสตูล ได้มี "อถล." ผู้มีใจรุกรบ ผู้มี passion ในการทำให้บ้านเมืองได้มีความสะอาด มีความเป็นระเบียบเรียบร้อย ด้วยมือของพวกเราทุกคน ทำอย่างต่อเนื่องกลายเป็นนิสัย เป็นวิถีชีวิต อย่างยั่งยืน” นายชาตรีฯ กล่าวในช่วงท้าย

ที่มา : https://www.thaigov.go.th/news/contents/details/70001