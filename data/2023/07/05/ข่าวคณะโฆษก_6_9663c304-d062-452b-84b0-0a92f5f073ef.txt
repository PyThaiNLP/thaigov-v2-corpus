รัฐบาลไทย-ข่าวทำเนียบรัฐบาล-กกต.เห็นชอบตาม ครม. ได้อนุมัติให้กระทรวงการคลังใช้จ่ายงบกลาง 200.6 ล้านบาท ชดเชยการเปลี่ยนแปลงอัตราแลกเปลี่ยนในการชำระค่าหุ้นเพิ่มทุนกลุ่มธนาคารโลก 2 แห่ง


วันพุธที่ 5 กรกฎาคม 2566
05/07/2566
พิมพ์
กกต.เห็นชอบตาม ครม. ได้อนุมัติให้กระทรวงการคลังใช้จ่ายงบกลาง 200.6 ล้านบาท ชดเชยการเปลี่ยนแปลงอัตราแลกเปลี่ยนในการชำระค่าหุ้นเพิ่มทุนกลุ่มธนาคารโลก 2 แห่ง
กกต.เห็นชอบตาม ครม. ได้อนุมัติให้กระทรวงการคลังใช้จ่ายงบกลาง 200.6 ล้านบาท ชดเชยการเปลี่ยนแปลงอัตราแลกเปลี่ยนในการชำระค่าหุ้นเพิ่มทุนกลุ่มธนาคารโลก 2 แห่ง
น.ส.ไตรศุลี ไตรสรณกุล รองโฆษกประจำสำนักนายกรัฐมนตรี กล่าวว่า ที่ประชุมคณะรัฐมนตรี (ครม.) วันที่  5 ก.ค. 66 ได้รับทราบผลการพิจารณาของคณะกรรมการการเลือกตั้ง (กกต.) ที่ได้เห็นชอบตาม ครม. ได้อนุมัติในหลักการให้สำนักงานเศรษฐกิจการคลัง (สศค.) กระทรวงการคลังใช้จ่ายงบประมาณรายจ่ายประจำปี พ.ศ. 2566 งบกลาง รายการเงินสำรองจ่ายเพื่อกรณีฉุกเฉินหรือจำเป็น วงเงินทั้งสิ้น 200.6 ล้านบาท  เพื่อเป็นค่าใช้จ่ายสำหรับชดเชยการเปลี่ยนแปลงอัตราแลกเปลี่ยนในการชำระค่าหุ้นเพิ่มทุนแบบสามัญและเฉพาะเจาะจงของกลุ่มธนาคารโลก ปี 2561
สำหรับการพิจารณาของ กกต. นี้สืบเนื่องจากที่ประชุม ครม. เมื่อวันที่ 11 เม.ย. 66 ได้อนุมัติหลักการให้ สศค. ใช้จ่ายงบกลางเพื่อวัตถุประสงค์และวงเงินข้างต้น และต้องดำเนินการเพื่อให้ได้รับความเห็นชอบจาก กกต. ตามบทบัญญัติของรัฐธรรมนูญมาตรา 169(3) จึงจะสามารถใช้จ่ายงบประมาณได้
น.ส.ไตรศุลี กล่าวว่า การดำเนินการซื้อหุ้นเพิ่มทุนในกลุ่มธนาคารโลกของประเทศไทย เป็นไปตามมติ ครม. เมื่อวันที่ 11 ก.ย. 61 ที่ได้เห็นชอบให้กระทรวงการคลังซื้อหุ้นเพิ่มทุนแบบสามัญและแบบเฉพาะเจาะจงของธนาคารในกลุ่มธนาคารโลก 2 แห่ง (จากทั้งหมด 5 แห่ง) ได้แก่ ธนาคารระหว่างประเทศเพื่อการบูรรณะและวิวัฒนาการ (International Bank for Reconstruction :IBRD) และบรรษัทการเงินระหว่างประเทศ (International Finance Corporation :IFC) รวมวงเงิน  78 ล้านดอลลาร์สหรัฐ หรือ 2,652 ล้านบาท  ซึ่งผลการเพิ่มทุนดังกล่าวจะส่งผลให้ประเทศไทยมีอำนาจการออกเสียงใน IBRD เพิ่มเป็นร้อยละ 0.5 จากเดิม ร้อยละ 0.49  และใน IFC เพิ่มเป็นร้อยละ 0.52 จากเดิมร้อยละ 0.46
โดยระหว่างมีงบประมาณ 63-65  กระทรวงการคลังได้ดำเนินการชำระค่าหุ้นเพิ่มทุนของ IBRD และ IFC มาแล้ว 3 ครั้งรวมทั้งสิ้น 54.64 ล้านดอลลาร์สหรัฐ และมียอดคงเหลือที่ต้องชำระในปีงบประมาณ 66 เป็นงวดสุดท้ายจำนวน 23.35 ล้านดอลลาร์สหรัฐ
อย่างไรก็ตาม ณ วันที่ชำระค่าหุ้นจริงในปีงบประมาณ 63-65 ค่าเงินบาทได้อ่อนค่ากว่าที่สำนักงบประมาณได้ประมาณการไว้  ทำให้เกิดการชำระค่าหุ้นน้อยกว่าแผน ดังนั้นในปีงบประมาณ 66 จึงคาดว่าตามงบประมาณที่ได้รับจัดสรรไว้กระทรวงการคลังจะชำระเงินค่าหุ้นได้ 17.33 ล้านดอลลาร์สหรัฐ ยังขาดอีก 6.02 ล้านดอลลาร์ หรือ ประมาณ 200.6 ล้านบาท กระทรวงการคลังจึงจำเป็นต้องขอรับการจัดสรรเงินงบประมาณเพิ่มเติมตามวงเงินตามที่ได้รับอนุมัติในครั้งนี้

ที่มา : https://www.thaigov.go.th/news/contents/details/70008