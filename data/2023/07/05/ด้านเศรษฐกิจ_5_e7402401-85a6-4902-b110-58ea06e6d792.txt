รัฐบาลไทย-ข่าวทำเนียบรัฐบาล-กรมทางหลวงชนบท สร้างถนนสาย พท.4003 อำเภอเมืองและเขาชัยสน จังหวัดพัทลุง คืบหน้ากว่า 71% 


วันพุธที่ 5 กรกฎาคม 2566
กรมทางหลวงชนบท สร้างถนนสาย พท.4003 อำเภอเมืองและเขาชัยสน จังหวัดพัทลุง คืบหน้ากว่า 71%
เพิ่มประสิทธิภาพในการเดินทางและส่งเสริมแหล่งท่องเที่ยวธรรมชาติแถบลุ่มน้ำทะเลสาบสงขลาอย่างเป็นรูปธรรม คาดแล้วเสร็จสมบูรณ์ในปี 2567
กรมทางหลวงชนบท (ทช.) กระทรวงคมนาคม รายงานความคืบหน้าการดำเนินโครงการก่อสร้างถนนทางหลวงชนบทสาย พท.4003 แยก ทล.4050 - บ้านจงเก อำเภอเมือง และเขาชัยสน จังหวัดพัทลุง ปัจจุบันมีความคืบหน้ากว่าร้อยละ 71 ขณะนี้อยู่ระหว่างการก่อสร้างในส่วนของโครงสร้างสะพาน คาดว่าจะดำเนินการก่อสร้างแล้วเสร็จสมบูรณ์ในปี 2567
โครงการมีจุดเริ่มต้นการก่อสร้างบริเวณ กม. ที่ 0+000 ตำบลลำปำ อำเภอเมือง จังหวัดพัทลุง และไปสิ้นสุดบริเวณ กม. ที่ 13+800 ตำบลจองถนน อำเภอเขาชัยสน จังหวัดพัทลุง รวมระยะทาง 13.800 กิโลเมตร ก่อสร้างเป็นถนนแอสฟัลท์ติกคอนกรีต ขนาด 2 ช่องจราจรไป - กลับ ผิวจราจรกว้างข้างละ 3.5 เมตร ไหล่ทางข้างละ 1 - 2.5 เมตร พร้อมก่อสร้างระบบระบายน้ำ ระบบไฟฟ้าแสงสว่าง ติดตั้งเครื่องหมายจราจร สิ่งอำนวยความปลอดภัย ก่อสร้างสะพานคอนกรีตเสริมเหล็ก 13 แห่ง ติดตั้งเครื่องหมายจราจร และสิ่งอำนวยความปลอดภัย ใช้งบประมาณในการก่อสร้างรวม 164.750 ล้านบาท ทั้งนี้ เมื่อดำเนินการก่อสร้างแล้วเสร็จจะเป็นการพัฒนาเส้นทางสู่แหล่งท่องเที่ยวเชื่อมโยงชุมชนท้องถิ่น ส่งเสริมการท่องเที่ยวธรรมชาติแถบลุ่มน้ำทะเลสาบสงขลาอย่างเป็นรูปธรรม ช่วยพัฒนาโครงสร้างพื้นฐานด้านคมนาคมให้มีประสิทธิภาพ รวมถึงช่วยยกระดับระบบการขนส่งสินค้าเข้าสู่ท่าเรือน้ำลึก จังหวัดสงขลาและสตูลในอนาคตให้มีศักยภาพมากยิ่งขึ้น

ที่มา : https://www.thaigov.go.th/news/contents/details/70000