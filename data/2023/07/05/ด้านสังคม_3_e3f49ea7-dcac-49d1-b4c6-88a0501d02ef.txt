รัฐบาลไทย-ข่าวทำเนียบรัฐบาล-ดีอีเอส หารือแพลตฟอร์มอีคอมเมิร์ซ สร้างความเข้าใจกฎหมาย DPS


วันพุธที่ 5 กรกฎาคม 2566
ดีอีเอส หารือแพลตฟอร์มอีคอมเมิร์ซ สร้างความเข้าใจกฎหมาย DPS
ดีอีเอส หารือแพลตฟอร์มอีคอมเมิร์ซ สร้างความเข้าใจกฎหมาย DPS
วันนี้ (5 กรกฎาคม 2566) นายชัยวุฒิ ธนาคมานุสรณ์ รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอีเอส) พร้อมด้วย ศาสตราจารย์พิเศษ วิศิษฏ์ วิศิษฏ์สรอรรถ  ปลัดกระทรวงดิจิทัลเพื่อเศรษฐกิจและสังคม และสำนักงานพัฒนาธุรกรรมทางอิเล็กทรอนิกส์ หรือ ETDA ประชุมหารือร่วมกับผู้ให้บริการแพลตฟอร์มอีคอมเมิร์ซ เพื่อเตรียมความพร้อมและทำความเข้าใจเกี่ยวกับ พ.ร.ฎ. การประกอบธุรกิจบริการแพลตฟอร์มดิจิทัลที่ต้องแจ้งให้ทราบพ.ศ. 2565 หรือ กฎหมาย DPS  (Digital Platform Services) ที่จะมีผลใช้บังคับในวันที่ 21 สิงหาคม 2566 โดยผู้ให้บริการแพลตฟอร์มอีคอมเมิร์ซ ถือเป็นหนึ่งในผู้ให้บริการแพลตฟอร์มดิจิทัล ที่เข้าข่ายต้องปฏิบัติตามกฎหมายที่มีหน้าที่ต้องแจ้งให้ ETDA ทราบก่อนการประกอบธุรกิจ ทั้งนี้ จากการหารือผู้ให้บริการแฟลตฟอร์มดิจิทัลส่วนใหญ่มีความเข้าใจและพร้อมให้ความร่วมมือในการเข้ามาจดแจ้งข้อมูลการประกอบธุรกิจให้ทราบ ณ ห้องประชุม MDES 1 ชั้น 9 กระทรวงดิจิทัลเพื่อเศรษฐกิจและสังคม
_____________

ที่มา : https://www.thaigov.go.th/news/contents/details/70024