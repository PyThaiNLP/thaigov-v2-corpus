รัฐบาลไทย-ข่าวทำเนียบรัฐบาล-​โฆษกรัฐบาลเผย ภาวะเศรษฐกิจการคลังไทยเดือน พฤษภาคม 2566 ปรับตัวดีขึ้น จากปัจจัยด้านท่องเที่ยว การบริโภคภาคเอกชน และอัตราเงินเฟ้อที่ลดลง 


วันพุธที่ 5 กรกฎาคม 2566
05/07/2566
พิมพ์
​โฆษกรัฐบาลเผย ภาวะเศรษฐกิจการคลังไทยเดือน พฤษภาคม 2566 ปรับตัวดีขึ้น จากปัจจัยด้านท่องเที่ยว การบริโภคภาคเอกชน และอัตราเงินเฟ้อที่ลดลง
​โฆษกรัฐบาลเผย ภาวะเศรษฐกิจการคลังไทยเดือน พฤษภาคม 2566 ปรับตัวดีขึ้น จากปัจจัยด้านท่องเที่ยว การบริโภคภาคเอกชน และอัตราเงินเฟ้อที่ลดลง เชื่อมั่นว่าเศรษฐกิจไทยมีสัญญาณเป็นไปในทิศทางบวกต่อไป
วันนี้ (5 กรกฎาคม 2566) นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม มุ่งกำชับ สั่งการ ให้ทุกหน่วยงานขับเคลื่อนการพัฒนาเศรษฐกิจอย่างต่อเนื่อง โดยมีผลสะท้อนจากภาวะเศรษฐกิจการคลังไทยประจำเดือนพฤษภาคม 2566 ปรับตัวดีขึ้นจากปัจจัยด้านท่องเที่ยว การบริโภคภาคเอกชน และอัตราเงินเฟ้อที่ลดลง
โฆษกประจำสำนักนายกรัฐมนตรีกล่าวว่า สำนักงานเศรษฐกิจการคลังได้เปิดเผยภาวะเศรษฐกิจการคลังประจำเดือนพฤษภาคม 2566 พบว่า เศรษฐกิจไทยในเดือนพฤษภาคม 2566 ได้รับปัจจัยสนับสนุนจากการท่องเที่ยวที่ขยายตัวได้ต่อเนื่องทั้งจากปัจจัยด้านการท่องเที่ยว ซึ่งในเดือนพฤษภาคม 2566 มีนักท่องเที่ยวชาวต่างชาติเข้าประเทศไทยรวม 2.01 ล้านคน คิดเป็นอัตราการขยายตัวจากช่วงเดียวกันปีก่อนที่ร้อยละ 286.3 โดยส่วนใหญ่เป็นนักท่องเที่ยวจากมาเลเซีย จีน อินเดีย เกาหลีใต้ และเวียดนาม รวมถึงการท่องเที่ยวภายในประเทศที่มีจำนวน 19.7 ล้านคน คิดเป็นอัตราการขยายตัวจากช่วงเดียวกันปีก่อนที่ร้อยละ 24.5
สำหรับปัจจัยด้านการบริโภคภาคเอกชน มีการปรับตัวดีขึ้นจากเดือนก่อนหน้า โดยการบริโภคในหมวดสินค้าคงทนสะท้อนจากปริมาณการจำหน่ายรถยนต์นั่งและปริมาณรถจักรยานยนต์จดทะเบียนใหม่ ในเดือนพฤษภาคม 2566 เพิ่มขึ้นจากช่วงเดียวกันปีก่อนที่ร้อยละ 29.4 และ 13.5 ตามลำดับ รวมถึงดัชนีความเชื่อมั่นของผู้บริโภคปรับตัวเพิ่มขึ้นมาอยู่ที่ระดับ 55.7 จากระดับ 55.0 ในเดือนก่อน ซึ่งเป็นการปรับตัวเพิ่มขึ้นต่อเนื่องเป็นเดือนที่ 12 และสูงสุดในรอบ 39 เดือน สะท้อนความเชื่อมั่นของผู้บริโภคต่อภาวะเศรษฐกิจที่ปรับตัวดีขึ้น
นอกจากนี้ เสถียรภาพเศรษฐกิจยังอยู่ในเกณฑ์ดีและแรงกดดันจากระดับราคาสินค้าลดลงต่อเนื่อง สะท้อนจากอัตราเงินเฟ้อทั่วไป อยู่ที่ร้อยละ 0.53 ขณะที่อัตราเงินเฟ้อพื้นฐานอยู่ที่ร้อยละ 1.55 ส่วนสัดส่วนหนี้สาธารณะ ณ สิ้นเดือนเมษายน 2566 อยู่ที่ร้อยละ 61.6 ต่อ GDP ซึ่งยังอยู่ภายใต้กรอบวินัยการเงินการคลังที่ตั้งไว้ตามพระราชบัญญัติวินัยการเงินการคลังของรัฐ พ.ศ. 2561 ด้านเสถียรภาพภายนอกยังอยู่ในระดับที่มั่นคง และสามารถรองรับความเสี่ยงจากความผันผวนของเศรษฐกิจโลกได้สะท้อนจากทุนสำรองระหว่างประเทศ ณ สิ้นเดือนพฤษภาคม 2566 อยู่ในระดับสูงที่ 2.208 แสนล้านดอลลาร์สหรัฐฯ
“นายกรัฐมนตรีมุ่งมั่นในการขับเคลื่อนการพัฒนาเศรษฐกิจไทยให้เติบโตอย่างต่อเนื่อง ซึ่งเห็นผลสำเร็จเป็นรูปธรรมอย่างต่อเนื่องจากผลสะท้อนที่ได้จากการเติบโตของการท่องเที่ยว ความเชื่อมั่นของผู้บริโภคปรับตัวเพิ่มขึ้นที่สูงสุดในรอบ 39 เดือน และอัตราเงินเฟ้อที่ปรับตัวลดลงต่อเนื่อง เชื่อมั่นว่าเศรษฐกิจไทยจะยังอยู่ในเกณฑ์ดี และมีสัญญาณเป็นไปในทิศทางบวก โดยนายกรัฐมนตรีได้สั่งการให้ทุกหน่วยงานปฏิบัติหน้าที่เต็มที่ แก้ไขปัญหาเศรษฐกิจให้เติบโตเพื่อความยั่งยืน” นายอนุชาฯ กล่าว

ที่มา : https://www.thaigov.go.th/news/contents/details/69990