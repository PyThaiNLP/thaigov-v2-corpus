รัฐบาลไทย-ข่าวทำเนียบรัฐบาล-ปลัดฯ ณัฐพล ร่วมหารือรัฐมนตรีฯ สาธารณรัฐอิสลามปากีสถาน ตอกย้ำความสัมพันธ์แน่นแฟ้น สู่การยกระดับทางการค้าและการลงทุนในอนาคตของสองประเทศ


วันพุธที่ 5 กรกฎาคม 2566
05/07/2566
พิมพ์
ปลัดฯ ณัฐพล ร่วมหารือรัฐมนตรีฯ สาธารณรัฐอิสลามปากีสถาน ตอกย้ำความสัมพันธ์แน่นแฟ้น สู่การยกระดับทางการค้าและการลงทุนในอนาคตของสองประเทศ
ปลัดฯ ณัฐพล ร่วมหารือรัฐมนตรีฯ สาธารณรัฐอิสลามปากีสถาน ตอกย้ำความสัมพันธ์แน่นแฟ้น สู่การยกระดับทางการค้าและการลงทุนในอนาคตของสองประเทศ
วันที่ 4 กรกฎาคม 2566 นายอนุชา นาคาศัย รัฐมนตรีประจำสำนักนายกรัฐมนตรี รักษาราชการแทนรัฐมนตรีว่าการกระทรวงอุตสาหกรรม มอบหมายให้ ดร.ณัฐพล รังสิตพล ปลัดกระทรวงอุตสาหกรรม และ APO Director for Thailand ร่วมหารือกับ นายไซด์ มูร์ตาซา มะห์มูด (H.E. Mr. Syed Murtaza Mahmud) รัฐมนตรีว่าการกระทรวงอุตสาหกรรมและการผลิตสาธารณรัฐอิสลามปากีสถาน พร้อมคณะ โดยมีผู้บริหารกระทรวง ได้แก่ นางศิริเพ็ญ เกียรติเฟื่องฟู รองผู้อำนวยการสำนักงานเศรษฐกิจอุตสาหกรรม นางสุชาดา โพธิ์เจริญ รองอธิบดีกรมส่งเสริมอุตสาหกรรม นายจักรพันธ์ เด่นดวงบริพันธ์ ผู้อำนวยการกองยุทธศาสตร์และแผนงาน สำนักงานปลัดกระทรวงอุตสาหกรรม และนายสุวรรณชัย โลหะวัฒนกุล ผู้อำนวยการสถาบันเพิ่มผลผลิตแห่งชาติ และ APO Alternate Director for Thailand เข้าร่วมหารือ ณ ร้านอาหาร บลู เอเลเฟ่นท์ กรุงเทพฯ ในโอกาสที่เดินทางมาเยือนประเทศไทย เพื่อศึกษาดูงานภายใต้โครงการ Individual-country Observational Study Missions on Fruit & Vegetable Dehydration and (Gems & Jewelry) Gems Cutting and Polishing from Pakistan to Thailand ที่จัดขึ้นโดย สถาบันเพิ่มผลผลิตแห่งชาติ ซึ่งทั้งสองฝ่ายได้หารือเกี่ยวกับแนวทางการส่งเสริมความร่วมมือทางการค้าและการลงทุนในด้านอุตสาหกรรมของทั้งสองประเทศ โดยเฉพาะอุตสาหกรรมด้านเกษตรแปรรูปและอุตสาหกรรมอัญมณีและเครื่องประดับ ซึ่งคณะจากปากีสถานให้ความสนใจเป็นพิเศษ
ทั้งนี้ รัฐมนตรีฯ ปากีสถาน ได้กล่าวชื่นชมภาคอุตสาหกรรมไทยที่มีความก้าวหน้าทางเทคโนโลยีและองค์ความรู้ในอุตสาหกรรมดังกล่าว ซึ่งการเดินทางเยือนประเทศไทยในครั้งนี้นับเป็นโอกาสอันดีที่ได้เรียนรู้นโยบายและแนวปฏิบัติที่ดีในการพัฒนากระบวนการผลิตและการบริหารจัดการอุตสาหกรรมให้มีความก้าวหน้าและเป็นส่วนสำคัญในการขับเคลื่อนเศรษฐกิจของประเทศ
ด้าน ดร.ณัฐพลฯ กล่าวแสดงความขอบคุณที่คณะจากปากีสถานให้ความสนใจในความก้าวหน้าของภาคอุตสาหกรรมไทย และทางกระทรวงอุตสาหกรรมพร้อมที่จะสร้างความร่วมมือในภาคอุตสาหกรรมร่วมกัน เพื่อสร้างโอกาสทางการค้าและการลงทุนระหว่างไทยกับปากีสถานในอนาคตต่อไป
ทั้งนี้ประเทศไทยมีส่งออกสินค้าด้านอุตสาหกรรม ยานยนต์ และคอมพิวเตอร์ เป็นหลัก ซึ่งภายหลังการหารือในครั้งนี้คาดว่าจะช่วยขยายความร่วมมือในอุตสาหกรรมไทยในด้านการแปรรูปสินค้าเกษตร การเจียระไน และออกแบบอัญมณีเพิ่มมากขึ้น อีกทั้งสร้างโอกาสในการเพิ่มมูลค่าทางเศรษฐกิจ การค้าและการลงทุนระหว่างไทยกับปากีสถานในอนาคตต่อไป

ที่มา : https://www.thaigov.go.th/news/contents/details/69995