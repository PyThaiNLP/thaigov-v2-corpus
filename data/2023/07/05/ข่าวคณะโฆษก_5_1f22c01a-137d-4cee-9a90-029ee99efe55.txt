รัฐบาลไทย-ข่าวทำเนียบรัฐบาล-ครม.อนุมัติงบกลางให้ กกต. 19.96 ล้านบาทเพื่อเป็นค่าใช้จ่ายของ 2 หน่วยงานในการควบคุมและจัดการเลือกตั้ง และอีก 17.38 ล้านบาท ให้ กสม. สำหรับเป็นค่าใช้จ่ายบุคลากร


วันพุธที่ 5 กรกฎาคม 2566
05/07/2566
พิมพ์
ครม.อนุมัติงบกลางให้ กกต. 19.96 ล้านบาทเพื่อเป็นค่าใช้จ่ายของ 2 หน่วยงานในการควบคุมและจัดการเลือกตั้ง และอีก 17.38 ล้านบาท ให้ กสม. สำหรับเป็นค่าใช้จ่ายบุคลากร
ครม.อนุมัติงบกลางให้ กกต. 19.96 ล้านบาทเพื่อเป็นค่าใช้จ่ายของ 2 หน่วยงานในการควบคุมและจัดการเลือกตั้ง และอีก 17.38 ล้านบาท ให้ กสม. สำหรับเป็นค่าใช้จ่ายบุคลากร
น.ส.ไตรศุลี ไตรสรณกุล รองโฆษกประจำสำนักนายกรัฐมนตรี กล่าวว่า ที่ประชุมคณะรัฐมนตรี (ครม.) เมื่อวันที่ 5 ก.ค. 66 ได้เห็นชอบการจัดสรรงบประมาณรายจ่ายงบกลาง รายการเงินสำรองจ่ายเพื่อกรณีฉุกเฉินหรือจำเป็น ตามที่คณะกรรมการการเลือกตั้ง (กกต.) เสนอ เพื่อใช้จ่ายในการควบคุมการจัดการเลือกตั้งสมาชิกสภาผู้แทนราษฎรเป็นการเลือกตั้งทั่วไป (เพิ่มเติม) รวมทั้งสิ้น 19.96 ล้านบาท ของหน่วยราชการและรัฐวิสาหกิจที่ร่วมดำเนินการ 2 หน่วยงาน  ได้แก่  สำนักงานตำรวจแห่งชาติ 10.50 ล้านบาท และ บริษัทโทรคมนาคม จำกัด (มหาชน) จำนวน 9.45 ล้านบาท
พร้อมกันนี้ ครม. ได้อนุมัติงบประมาณรายจ่ายงบกลางฯ วงเงิน 17.38 ล้านบาท ตามที่คณะกรรมการสิทธิมนุษยชน (สำนักงาน กสม.) ขอรับการจัดสรร เพื่อเป็นค่าใช้จ่ายบุคลากรภาครัฐของสำนักงาน กสม.  เนื่องจากปีงบประมาณ 2566 สำนักงาน กสม. ได้เสนอคำของบประมาณรายจ่ายตามแผนงานบุคลากรภาครัฐ 204.67 ล้านบาท และได้รับการจัดสรร 151.74 ล้านบาท  แยกเป็นค่าใช้จ่ายบุคลากร 149.94 ล้านบาท และค่าใช้จ่ายดำเนินงาน 1.8 ล้านบาท ซึ่งไม่เพียงพอไปจนสิ้นปีงบประมาณ 2566 จึงมีความจำเป็นต้องเสนอให้ ครม. พิจารณาจัดสรรงบประมาณรายจ่ายงบกลางฯ เพิ่มในวงเงิน 17.38 ล้านบาท แยกเป็น ค่าใช้จ่ายบุคลากร 16.69 ล้านบาท และ ค่าใช้จ่ายดำเนินงาน 6.82 แสนบาท
ทั้งนี้ หลังจากได้รับอนุมัติจาก ครม. แล้วหน่วยงานที่เกี่ยวข้องทั้ง 2 กรณีที่ขอรับจัดสรรงบประมาณรายจ่ายงบกลางฯ  ในครั้งนี้ จะต้องให้ดำเนินการตามขั้นตอนของรัฐธรรมนูญมาตรา 169(3) และเมื่อ กกต.ให้ความเห็นชอบแล้วสำนักงบประมาณจึงจะสามารถจัดสรรงบประมาณให้ได้ต่อไป

ที่มา : https://www.thaigov.go.th/news/contents/details/70007