รัฐบาลไทย-ข่าวทำเนียบรัฐบาล-รองปลัด กษ. นำคณะผู้แทนไทย เข้าเยี่ยมคารวะ ดร.ฉู ตงหยู (Dr.Qu Dongyu) ผู้อำนวยการใหญ่องค์การอาหารและการเกษตรแห่งสหประชาชาติ (FAO)


วันพุธที่ 5 กรกฎาคม 2566
รองปลัด กษ. นำคณะผู้แทนไทย เข้าเยี่ยมคารวะ ดร.ฉู ตงหยู (Dr.Qu Dongyu) ผู้อำนวยการใหญ่องค์การอาหารและการเกษตรแห่งสหประชาชาติ (FAO)
รองปลัด กษ. นำคณะผู้แทนไทย เข้าเยี่ยมคารวะ ดร.ฉู ตงหยู (Dr.Qu Dongyu) ผู้อำนวยการใหญ่องค์การอาหารและการเกษตรแห่งสหประชาชาติ (FAO)
เมื่อวันที่ 3 กรกฎาคม 2566 นายเศรษฐเกียรติ กระจ่างวงษ์ รองปลัดกระทรวงเกษตรและสหกรณ์ พร้อมด้วยนายปราโมทย์ ยาใจ อธิบดีกรมพัฒนาที่ดิน ดร.วนิดา กำเนิดเพ็ชร์ ผู้อำนวยการสำนักการเกษตรต่างประเทศ นางศุภจิต ศรีอริยวัฒน์ ที่ปรึกษา (ฝ่ายเกษตร) สำนักงานที่ปรึกษาการเกษตรต่างประเทศ ประจำกรุงโรม และคณะผู้แทนไทย เข้าเยี่ยมคารวะ ดร.ฉู ตงหยู (Dr.Qu Dongyu) ผู้อำนวยการใหญ่องค์การอาหารและการเกษตรแห่งสหประชาชาติ (FAO) ณ สำนักงานใหญ่ FAO กรุงโรม สาธารณรัฐอิตาลี ในโอกาสที่ ดร.ฉู ตงหยู ได้รับคะแนนเสียงเลือกตั้งให้ดำรงตำแหน่งผู้อำนวยการใหญ่ FAO สมัยที่สอง และแสดงความขอบคุณ FAO ที่ให้การสนับสนุนประเทศไทยในการดำเนินกิจกรรมต่าง ๆ อาทิเช่น การจัดทำโครงการการสูญเสียอาหาร” (Food Loss) และขยะอาหาร (Food Waste) ในระหว่างห่วงโซ่อาหาร (Food Chain) ภายใต้ความร่วมมือ Hand in Hand Initiative และ Technical Cooperation Project (TCP) หรือโครงการใช้เทคโนโลยีและนวัตกรรมดิจิทัลเพื่อช่วยเหลือเกษตรกรรายย่อยในการปรับปรุงผลผลิตการเข้าถึงตลาดและห่วงโซ่คุณค่า เป็นต้น และโดยเฉพาะอย่างยิ่ง การจัดงาน “วันดินโลก (World Soil Day)” ในวันที่ 5 ธันวาคมของทุกปี เพื่อเป็นการเทิดพระเกียรติพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร ในหลวงรัชกาลที่ 9 นอกจากนี้ รองปลัดกระทรวงเกษตรและสหกรณ์ ได้ยืนยันความพร้อมของประเทศไทยที่จะทำงานร่วมกับ FAO อย่างใกล้ชิด เพื่อบรรลุเป้าหมายการพัฒนาที่ยั่งยืนของสหประชาชาติ (SDGs) ซึ่งจะเป็นประโยชน์ต่อประเทศชาติและภูมิภาคต่อไป
ทั้งนี้ ดร.ฉู ตงหยู กล่าวชื่นชมประเทศไทยที่ให้ความร่วมมือกับ FAO เป็นอย่างดีเสมอมา และเล็งเห็นว่าประเทศไทยมีความพร้อมและมีศักยภาพในการเป็นเจ้าภาพจัดการประชุมระหว่างประเทศต่าง ๆ โดย FAO จะขอหารือกับฝ่ายไทยถึงประเด็นดังกล่าวต่อไป รวมทั้งได้ให้การชื่นชมอย่างสูงสุดแด่พระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร ในหลวงรัชกาลที่ 9 ในการเป็นผู้นำแบบอย่างการดำเนินงานด้านเกษตรทฤษฎีใหม่ ซึ่ง FAO จะนำมาปรับใช้ในการพัฒนาประเทศสมาชิกอื่น ๆ ต่อไป

ที่มา : https://www.thaigov.go.th/news/contents/details/70003