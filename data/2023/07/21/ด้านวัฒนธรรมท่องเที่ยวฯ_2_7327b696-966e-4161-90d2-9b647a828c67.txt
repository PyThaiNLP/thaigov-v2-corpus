รัฐบาลไทย-ข่าวทำเนียบรัฐบาล-วธ. เติมความรู้ Soft Power ยกระดับวัฒนธรรมท้องถิ่นสู่สากล เตรียมพร้อมบุคลากรจัดทำโครงการใหญ่ ดำเนินงานด้านวัฒนธรรมขับเคลื่อนยุทธศาสตร์ชาติ ปีงบประมาณ 2568 


วันศุกร์ที่ 21 กรกฎาคม 2566
วธ. เติมความรู้ Soft Power ยกระดับวัฒนธรรมท้องถิ่นสู่สากล เตรียมพร้อมบุคลากรจัดทำโครงการใหญ่ ดำเนินงานด้านวัฒนธรรมขับเคลื่อนยุทธศาสตร์ชาติ ปีงบประมาณ 2568
วธ. เติมความรู้ Soft Power ยกระดับวัฒนธรรมท้องถิ่นสู่สากล เตรียมพร้อมบุคลากรจัดทำโครงการใหญ่ ดำเนินงานด้านวัฒนธรรมขับเคลื่อนยุทธศาสตร์ชาติ ปีงบประมาณ 2568 เน้น “ให้วัฒนธรรม สร้างงาน สร้างเงิน สร้างคน”
วธ. เติมความรู้ Soft Power ยกระดับวัฒนธรรมท้องถิ่นสู่สากล เตรียมพร้อมบุคลากรจัดทำโครงการใหญ่ ดำเนินงานด้านวัฒนธรรมขับเคลื่อนยุทธศาสตร์ชาติ ปีงบประมาณ 2568 เน้น “ให้วัฒนธรรม สร้างงาน สร้างเงิน สร้างคน”
เมื่อเร็วๆนี้ นางยุพา ทวีวัฒนะกิจบวร ปลัดกระทรวงวัฒนธรรม เป็นประธานพิธีเปิดการประชุมเชิงปฏิบัติการ การจัดทำโครงการเพื่อขับเคลื่อนการบรรลุเป้าหมายตามยุทธศาสตร์ชาติ ประจำปีงบประมาณ พ.ศ. 2568 ของกระทรวงวัฒนธรรม โดยมีผู้บริหารกระทรวงวัฒนธรรมและบุคลากรในสังกัดกระทรวงวัฒนธรรม หน่วยงานในสังกัด จากส่วนกลางและส่วนภูมิภาคทั่วประเทศ เข้าร่วมการประชุมเชิงปฏิบัติการฯ ผ่านระบบแอปพลิเคชันซูม (Zoom) จำนวนทั้งสิ้น 463 คน
ปลัดกระทรวงวัฒนธรรม กล่าวว่า สำหรับการประชุมดังกล่าว จัดขึ้นเพื่อมุ่งเสริมสร้างความรู้ความเข้าใจเกี่ยวกับแนวทางการขับเคลื่อนการบรรลุเป้าหมายยุทธศาสตร์ชาติ ผ่านการระดมความเห็นของบุคลากรทุกระดับของกระทรวงวัฒนธรรม เพื่อจัดทำข้อเสนอโครงการเพื่อขับเคลื่อนการบรรลุเป้าหมายตามยุทธศาสตร์ชาติ และนำเสนอมุมมอง แนวคิดการยกระดับงานด้านวัฒนธรรม ให้สามารถตอบสนองต่อการเปลี่ยนแปลงของบริบททางสังคมและเศรษฐกิจได้อย่างมีประสิทธิภาพ ส่งเสริมการเติบโตของเศรษฐกิจและสังคม โดยวิเคราะห์แนวโน้มของวัฒนธรรมด้วยเทคโนโลยีเอไอ พร้อมนำบทวิเคราะห์ปัจจัยภายใต้ห่วงโซ่คุณค่าประเทศไทยมาใช้ในการขับเคลื่อนการจัดทำโครงการสำคัญ สำหรับปีงบประมาณ 2568 กระทรวงวัฒนธรรมได้วางเป้าพัฒนาโครงการสำคัญที่สอดคล้องกับแนวทางของยุทธศาสตร์ภายใต้แผนปฏิบัติราชการ ระยะ 5 ปี (พ.ศ. 2566 - 2570) ของกระทรวงวัฒนธรรม เพื่อปรับบทบาทกระทรวงวัฒนธรรมสู่ “กระทรวงสังคมกึ่งเศรษฐกิจ” ที่มีเป้าประสงค์ในการ “สร้างงาน สร้างเงิน สร้างคน” ตามกรอบแนวทาง “9ดี สู่ก้าวที่มันคงและยั่งยืน” ให้ กินดี อยู่ดี เรียนรู้ดี อารมณ์ดี มั่นคงดี พอดี ปรารถนาดี ชีวิตดี และเกิดสังคมดีในที่สุด ยกระดับคุณภาพชีวิต จรรโลงจิตใจ สร้างสังคมที่น่าอยู่ และส่งเสริมเศรษฐกิจของประเทศด้วยทุนทางวัฒนธรรม
นางยุพา กล่าวอีกว่า สำหรับรูปแบบการประชุมประกอบด้วยกิจกรรมบรรยายให้ความรู้ในหัวข้อต่าง ๆ โดยผู้เชี่ยวชาญ อาทิ Soft Power , การยกระดับวัฒนธรรมท้องถิ่นสู่สากล , การจัดทำโครงการเพื่อขับเคลื่อนการบรรลุเป้าหมายตามยุทธศาสตร์ชาติ ประจำปีงบประมาณ พ.ศ. 2568 , แนวคิด นโยบาย และการระบุช่องว่าง เพื่อยกระดับการพัฒนางานด้านศาสนา ศิลปะ และวัฒนธรรม , การพลิกโฉมประเทศไทย ขับเคลื่อนงานวัฒนธรรมยุคใหม่ด้วยเศรษฐกิจแพลตฟอร์ม พร้อมด้วยกิจกรรมการประชุมกลุ่มย่อย (Focus Group) เปิดให้ผู้เข้าร่วมการประชุมระดมความคิดเห็น และจัดทำข้อเสนอโครงการฯ ประจำปีงบประมาณ พ.ศ. 2568 ของส่วนราชการ หน่วยงาน และองค์การมหาชนในสังกัดกระทรวงวัฒนธรรมร่วมกัน เป็นต้น
“ถือเป็นโอกาสอันดีที่บุคลากรของกระทรวงวัฒนธรรมทุกคนจะได้มาสร้างความรู้ความเข้าใจ และมีเป้าหมายขับเคลื่อนงานด้านวัฒนธรรมของกระทรวงวัฒนธรรมไปในทิศทางเดียวกันเดียวกัน นำความรู้ที่ได้จากการประชุมโดยวิทยากรและผู้เชี่ยวชาญต่าง ๆ มาจัดทำโครงการให้เห็นภาพและทิศทางที่ชัดเจนในการทำงานร่วมกัน นับเป็นการเริ่มต้นขับเคลื่อนการทำงานร่วมกันสำหรับปีงบประมาณ พ.ศ. 2568 ระหว่างหน่วยงานภายใต้สังกัดกระทรวงวัฒนธรรม ทั้งส่วนกลาง ส่วนภูมิภาค ตลอดจนองค์การมหาชน ร่วมมือร่วมใจบูรณาการการทำงานจากทุกฝ่ายเป็นหนึ่งเดียวกัน ไม่มุ่งเน้นปริมาณ แต่เน้นที่คุณภาพของโครงการ และหวังเป็นอย่างยิ่งว่าแผนยุทธศาสตร์ของกระทรวงวัฒนธรรมระยะ 5 ปี (พ.ศ. 2566 - 2570) จะเกิดผลสัมฤทธิ์ สร้างรายได้ ในเรื่องของเศรษฐกิจชุมชนฐานราก เชิงอนุรักษ์ สามารถนำทุนทางวัฒนธรรมทุกมิติมาขับเคลื่อนตามจุดมุ่งหมาย “วัฒนธรรมสร้างอาชีพ สร้างรายได้ สร้างคน สร้างสังคม สร้างเศรษฐกิจให้กับประเทศ”” ปลัด วธ. กล่าว

ที่มา : https://www.thaigov.go.th/news/contents/details/70601