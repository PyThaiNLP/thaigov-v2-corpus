รัฐบาลไทย-ข่าวทำเนียบรัฐบาล-ติดตามโครงการพัฒนาผู้ประกอบการพันธุ์ใหม่ และโครงการการพัฒนาทักษะคนทุกช่วงชีวิต มหาวิทยาลัยอุบลราชธานี


วันศุกร์ที่ 21 กรกฎาคม 2566
ติดตามโครงการพัฒนาผู้ประกอบการพันธุ์ใหม่ และโครงการการพัฒนาทักษะคนทุกช่วงชีวิต มหาวิทยาลัยอุบลราชธานี
ผู้ตรวจราชการ อว. ตรวจติดตามโครงการพัฒนาผู้ประกอบการพันธุ์ใหม่ และโครงการการพัฒนาทักษะคนทุกช่วงชีวิต มหาวิทยาลัยอุบลราชธานี
เมื่อวันที่ 19 ก.ค. ดร.จันทร์เพ็ญ เมฆาอภิรักษ์ ผู้ตรวจราชการกระทรวงการอุดมศึกษา วิทยาศาสตร์ วิจัยและนวัตกรรม (อว.) และคณะ ตรวจราชการโครงการการพัฒนาทักษะแห่งศตวรรษที่ 21 สำหรับคนทุกช่วงชีวิต โดยมี ผศ.ดร.ชุตินันท์ ประสิทธิ์ภูริปรีชา อธิการบดี รศ. ดร.ชวลิต ถิ่นวงศ์พิทักษ์ รองอธิการบดีฝ่ายวิจัยบริการวิชาการและนวัตกรรม รศ.เชิดศักดิ์ บุตรจอมชัย ผู้ช่วยคณบดีฝ่ายบริหารและกิจการพิเศษ ผู้รับผิดชอบโครงการให้การต้อนรับและรายงานผลการดำเนินงาน ณ ห้องประชุมวารินชำราบ สำนักงานอธิการบดี มหาวิทยาลัยอุบลราชธานี จ.อุบลราชธานี
ในการนี้ ดร.จันทร์เพ็ญ ได้ให้ข้อคิดเห็นเพิ่มเติมว่า ควรจัดการฝึกอบรม Internet of Things: IoT ด้านเกษตรที่สัมผัสกับแปลงทดลองด้วย รวมทั้งต่อยอดโดยจัดหาข้อมูลการผลิตพืชเศรษฐกิจของจังหวัดแบบครบวงจร พร้อมบูรณาการข้อมูลปัจจัยที่เกี่ยวข้องจากแหล่งต่างๆ อาทิ  thaiwater.net ขณะเดียวกันก็ต้องบูรณาการสะตรีมศึกษา ด้วยภูมิปัญญาท้องถิ่น ศิปะ วัฒนธรรม ร้อยเรียงร่วมกับวิทยาศาสตร์ สู่การสร้างจิตสำนึกในกตัญญู คุณธรรม จริยธรรม อาทิ งานแห่เทียนพรรษา ที่สำคัญ ควรริเริ่มงานชีวมณฑลป่าบุ่งป่าทาม และมรดกโลก ควบคู่กับ Geopark ที่มีผลสัมฤทธิ์เชิงประจักษ์ สู่การพัฒนา “3 มงกุฏแห่งอุบลราชธานี (Ubonratchathani Triple Crown)” ร่วมกับจังหวัดอีกด้วย
จากนั้น ในช่วงบ่าย ผู้ตรวจราชการกระทรวง และคณะ ได้ตรวจราชการโครงการระบบนิเวศและนวัตกรรมเพื่อพัฒนาและส่งเสริมผู้ประกอบการพันธุ์ใหม่ด้านอุตสาหกรรมอาหารจากวัตถุดิบชีวภาพ ณ มหาวิทยาลัยอุบลราชธานี โดยมี รศ.ดร.ชวลิต ถิ่นวงศ์พิทักษ์ รองอธิการบดีฝ่ายวิจัย นวัตกรรมและบริการวิชาการ และคณะ ให้การต้อนรับ  พร้อมมี ผศ.ปรีชา บุญจูง ผู้ช่วยอธิการบดีฝ่ายบริการวิชาการ รศ.วีรเวท อุทโธ หัวหน้าสาขาวิชาอุตสาหกรรมเกษตร คณะเกษตรศาสตร์ และคณะ รายงานผลการดำเนินงานโครงการ
ในการนี้ ดร.จันทร์เพ็ญ ได้กล่าวชื่นชมการดำเนินงานของคณาจารย์ ที่มีความมุ่งมั่นตั้งใจ ร่วมกันสร้างผลงานที่โดดเด่นในการพัฒนากำลังคนตั้งแต่เยาว์วัยและเป็นประโยชน์อย่างมาก พร้อมทั้งได้ให้กำลังใจต่อบุคลากรทุกท่านในการดำเนินงาน และได้ให้ข้อคิดเห็นเพิ่มเติม ว่า ควรขยายขอบข่ายการทดสอบด้านอาหารเพื่อขอรับรับรองตามมาตรฐาน ISO/IEC 17025 รวมทั้งพัฒนาผลิตภัณฑ์เพื่อขอรับการรับรองตามมาตรฐาน ISO/IEC 17065 สู่การยกระดับผู้ประกอบการส่งออก และควรบูรณาการความร่วมมือเป็นเครือข่ายกับมหาวิทยาลัยใกล้เคียง เช่น มหาวิทยาลัยขอนแก่น มหาวิทยาลัยเทคโนโลยีสุรนารี เพื่อให้บริการแบบเบ็ดเสร็จ (one stop service)
นอกจากนี้ ดร.จันทร์เพ็ญ และคณะ ได้ลงพื้นที่ตรวจเยี่ยมอาคารศูนย์เครื่องมือวิทยาศาสตร์ โดยเยี่ยมชมห้องปฏิบัติการต่างๆ เช่น ห้องวิเคราะห์ปริมาณโลหะ แร่ธาตุ เมล็ดธัญพืช และเยี่ยมชมอาคารโรงงานต้นแบบ (Pilot Plant) ด้านการผลิตอาหาร (โรงงานแปรรูปผลิตภัณฑ์กลุ่มเนื้อสัตว์ กลุ่มผัก ผลไม้)

ที่มา : https://www.thaigov.go.th/news/contents/details/70566