รัฐบาลไทย-ข่าวทำเนียบรัฐบาล-กระทรวงเกษตรและสหกรณ์ ประชุมเตรียมความพร้อมการจัดโครงการจิตอาสาพัฒนาด้านการเกษตร พัฒนาฟื้นฟูบริเวณคลองเปรมประชากร จ.พระนครศรีอยุธยา 


วันพฤหัสบดีที่ 20 กรกฎาคม 2566
กระทรวงเกษตรและสหกรณ์ ประชุมเตรียมความพร้อมการจัดโครงการจิตอาสาพัฒนาด้านการเกษตร พัฒนาฟื้นฟูบริเวณคลองเปรมประชากร จ.พระนครศรีอยุธยา
กระทรวงเกษตรและสหกรณ์ ประชุมเตรียมความพร้อมการจัดโครงการจิตอาสาพัฒนาด้านการเกษตร พัฒนาฟื้นฟูบริเวณคลองเปรมประชากร จ.พระนครศรีอยุธยา เพื่อเฉลิมพระเกียรติพระบาทสมเด็จพระเจ้าอยู่หัว
นายพีรพันธ์ คอทอง รองปลัดกระทรวงเกษตรและสหกรณ์ เป็นประธานการประชุมหารือเพื่อเตรียมการจัดโครงการ   จิตอาสาพัฒนาด้านการเกษตร บริเวณคลองเปรมประชากร ตำบลเชียงรากน้อย อำเภอบางปะอิน จังหวัดพระนครศรีอยุธยา ร่วมกับหน่วยงานในสังกัดกระทรวงเกษตรและสหกรณ์ ณ ห้องประชุมกระทรวงเกษตรและสหกรณ์ (ห้อง 135) และผ่านระบบ Zoom Meeting โดยงานดังกล่าวกำหนดจัดขึ้น ในวันพุธที่ 26 กรกฎาคม 2566 เวลา 09.00 – 12.00 น. ณ บริเวณคลองเปรมประชากร ตำบลเชียงรากน้อย อำเภอบางปะอิน จังหวัดพระนครศรีอยุธยา โดยมีรัฐมนตรีว่าการกระทรวงเกษตรและสหกรณ์ เป็นประธาน ซึ่งเป็นการบูรณาการความร่วมมือจากทุกภาคส่วนราชการและหน่วยงานในสังกัดกระทรวงเกษตรและสหกรณ์    ทั้งในส่วนกลาง และในพื้นที่/จังหวัด เพื่อเฉลิมพระเกียรติและถวายพระพรเนื่องในโอกาสวันเฉลิมพระชนมพรรษาพระบาทสมเด็จพระเจ้าอยู่หัว 28 กรกฎาคม 2566 (พระชนมพรรษาครบ 71 พรรษา) กลุ่มเป้าหมายผู้เข้าร่วมกิจกรรม จำนวน 700 คน ประกอบด้วย ผู้บริหารกระทรวงเกษตรและสหกรณ์ บุคลากรส่วนราชการ/หน่วยงานในสังกัดกระทรวงเกษตรและสหกรณ์ (ส่วนกลาง) จิตอาสากระทรวงเกษตรและสหกรณ์ บุคลากรหน่วยงานในสังกัดกระทรวงเกษตรและสหกรณ์ ในพื้นที่/จังหวัด ผู้นำชุมชน องค์กรปกครองส่วนท้องถิ่น/เทศบาล เกษตรกร และประชาชนจิตอาสา
สำหรับกิจกรรมภายในงานประกอบด้วย การปล่อยขบวนจิตอาสา กระทรวงเกษตรและสหกรณ์ เพื่อดำเนินกิจกรรมต่าง ๆ ได้แก่ 1. กิจกรรมทำความสะอาด ฟื้นฟูและบำรุงรักษาคลองเปรมประชากร (ช่วงหน้าวัดเปรมประชากร) 2. กิจกรรมปล่อยพันธุ์ปลาลงคลองเปรมประชากรและมอบพันธุ์ปลา 3. กิจกรรมทำความสะอาดบริเวณรอบวัดเปรมประชากร 4. กิจกรรมทำความสะอาดบริเวณรอบโรงเรียนวัดเปรมปรีชา 5. กิจกรรม สาธิต/ให้ความรู้ด้านการเกษตร แก่นักเรียนโรงเรียนวัดเปรมปรีชา (การปลูกผัก การเลี้ยงปลาดุกและกบ และการทำปุ๋ยหมักจากวัชพืช/เศษอาหาร) และ 5. กิจกรรมให้บริการฉีดวัคซีนป้องกันโรคพิษสุนัขบ้าแก่สัตว์เลี้ยงของประชาชนในพื้นที่ ตลอดจนการจัดนิทรรศการ “กษัตริย์ เกษตร” และนิทรรศการผลการดำเนินงานจิตอาสา ภาพรวมกระทรวงเกษตรและสหกรณ์ รวมทั้งการร่วมกิจกรรมตามจุดสาธิตต่าง ๆ

ที่มา : https://www.thaigov.go.th/news/contents/details/70550