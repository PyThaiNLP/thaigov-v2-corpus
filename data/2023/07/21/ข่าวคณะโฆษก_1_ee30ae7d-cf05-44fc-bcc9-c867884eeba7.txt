รัฐบาลไทย-ข่าวทำเนียบรัฐบาล-รองโฆษกรัฐบาล นางสาวรัชดาฯ เผย นายกฯ ยินดี องค์การนาซา (NASA) เชื่อมั่นผลิตภัณฑ์อาหารเนื้อไก่ของไทย พิจารณาให้เป็นอาหารสำหรับนักบินอวกาศ สร้างความภาคภูมิใจให้สินค้าไทย 


วันศุกร์ที่ 21 กรกฎาคม 2566
21/07/2566
พิมพ์
รองโฆษกรัฐบาล นางสาวรัชดาฯ เผย นายกฯ ยินดี องค์การนาซา (NASA) เชื่อมั่นผลิตภัณฑ์อาหารเนื้อไก่ของไทย พิจารณาให้เป็นอาหารสำหรับนักบินอวกาศ สร้างความภาคภูมิใจให้สินค้าไทย
รองโฆษกรัฐบาล นางสาวรัชดาฯ เผย นายกฯ ยินดี องค์การนาซา (NASA) เชื่อมั่นผลิตภัณฑ์อาหารเนื้อไก่ของไทย พิจารณาให้เป็นอาหารสำหรับนักบินอวกาศ สร้างความภาคภูมิใจให้สินค้าไทย สู่นวัตกรรมอาหารระดับอวกาศ
วันนี้ (21 กรกฎาคม 2566) นางสาวรัชดา ธนาดิเรก รองโฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม รับทราบและชื่นชมการพัฒนาอย่างต่อเนื่องของผลิตภัณฑ์อาหารจากเนื้อไก่ของไทย จนได้เนื้อสัตว์คุณภาพดีส่งต่อไปยังกระบวนการผลิตที่ทันสมัย เป็นหลักประกันอาหารปลอดภัยให้กับผู้บริโภค จนมีอาหารจากเนื้อไก่ของไทยบางรายการ ได้รับการพิจารณาให้เป็นอาหารสำหรับนักบินอวกาศที่ขึ้นไปปฏิบัติหน้าที่บนสถานีอวกาศขององค์การบริหารการบินและอวกาศแห่งชาติสหรัฐอเมริกา (National Aeronautics and Space Administration) หรือองค์การนาซา (NASA) ทั้งนี้ เชื่อมั่นว่าจะเป็นอีกผลิตภัณฑ์ที่มีคุณภาพสร้างชื่อให้ไทย
รองโฆษกประจำสำนักนายกรัฐมนตรี กล่าวว่า ผลิตภัณฑ์อาหารจากเนื้อไก่ของไทยบางรายการ ได้รับการพิจารณาให้เป็นอาหารสำหรับนักบินอวกาศที่ขึ้นไปปฏิบัติหน้าที่บนสถานีอวกาศขององค์การ NASA เป็นเครื่องสะท้อนความมั่นใจต่อผลิตภัณฑ์ไก่ไทย ยืนยันว่าต่างประเทศยอมรับในระบบ มาตรฐาน และความปลอดภัยของการเลี้ยงและการผลิตสัตว์ปีกของไทย ด้วยมาตรฐานระดับสากล และยังติดอันดับ Top 5 ของโลกของการส่งออกสัตว์ปีกไปยังต่างประเทศ โดยภาคอุตสาหกรรมสัตว์ปีกของไทยใช้ระบบการเลี้ยงภายใต้หลักปฏิบัติทางการเกษตรที่ดี (Good Agricultural Practices: GAP) จัดเป็นแนวทางปฏิบัติสำหรับเกษตรกรผู้เลี้ยง ให้มีการเลี้ยงที่ดี ปราศจากโรค รวมถึงกระบวนการผลิตต้องปลอดภัยต่อเกษตรกรและผู้บริโภค ปราศจากการปนเปื้อนของสารเคมี ภายใต้การดูแลและควบคุมจากกรมปศุสัตว์ กระทรวงเกษตรและสหกรณ์
ทั้งนี้ บริษัทผู้ผลิตและส่งออกไก่ชั้นนำของประเทศไทย ได้มีการพัฒนาเทคโนโลยีตั้งแต่การคัดสรรวัตถุดิบ และส่วนผสมคุณภาพดี เพื่อใช้ผลิตอาหารให้ตรงกับความต้องการของสัตว์แต่ละช่วงวัย พร้อมติดตั้งเทคโนโลยีช่วยติดตามและตรวจสอบพฤติกรรมของสัตว์ตลอด 24 ชั่วโมง เป็นการป้องกันโรค และตรวจเช็กสุขภาพสัตว์อย่างสม่ำเสมอ เพื่อให้ได้เนื้อสัตว์คุณภาพดีส่งต่อไปยังกระบวนการผลิตที่ทันสมัย ลดสัมผัสจากมนุษย์ และลดการสูญเสียมากที่สุด สร้างหลักประกันอาหารปลอดภัยให้กับผู้บริโภค และต่อยอดเป็นนวัตกรรมอาหารมาตรฐานอวกาศ
“นายกรัฐมนตรีชื่นชมความพยายามของหน่วยงานที่เกี่ยวข้องที่พัฒนาการทำงานโดยไม่หยุดนิ่ง ต่างประเทศให้การยอมรับในระบบ มาตรฐาน และความปลอดภัยของการเลี้ยงสัตว์ และการผลิตสัตว์ปีกของไทยด้วยมาตรฐานสากล เป็นส่วนหนึ่งในการสร้างชื่อเสียงให้สินค้าไทย รวมทั้งยินดีต่อผลิตภัณฑ์อาหารเนื้อไก่ของไทยบางรายการ ที่ได้รับความเชื่อมั่นจากองค์การนาซา (NASA) ให้เป็นอาหารสำหรับนักบินอวกาศ แสดงถึงความเชื่อมั่นในคุณภาพว่าเป็นไปตามมาตรฐานระดับอวกาศ” นางสาวรัชดาฯ กล่าว

ที่มา : https://www.thaigov.go.th/news/contents/details/70552