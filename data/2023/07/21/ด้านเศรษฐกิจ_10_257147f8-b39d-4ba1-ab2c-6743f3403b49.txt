รัฐบาลไทย-ข่าวทำเนียบรัฐบาล-ผู้ตรวจฯ ทาวัน นำทีม MIND ราชบุรี ตรวจเยี่ยมและติดตามผลการดำเนินโครงการเพิ่มประสิทธิภาพการกำกับ ดูแล และส่งเสริมการประกอบการเหมืองแร่ตามแนวอุตสาหกรรมวิถีใหม่ 


วันศุกร์ที่ 21 กรกฎาคม 2566
21/07/2566
พิมพ์
ผู้ตรวจฯ ทาวัน นำทีม MIND ราชบุรี ตรวจเยี่ยมและติดตามผลการดำเนินโครงการเพิ่มประสิทธิภาพการกำกับ ดูแล และส่งเสริมการประกอบการเหมืองแร่ตามแนวอุตสาหกรรมวิถีใหม่
ผู้ตรวจฯ ทาวัน นำทีม MIND ราชบุรี ตรวจเยี่ยมและติดตามผลการดำเนินโครงการเพิ่มประสิทธิภาพการกำกับ ดูแล และส่งเสริมการประกอบการเหมืองแร่ตามแนวอุตสาหกรรมวิถีใหม่ "เหมืองแร่ดี คู่ชุมชน"
วันที่ 18 กรกฎาคม 2566 เวลา 10.00 น. นายทาวัน ทวีถาวรสวัสดิ์  ผู้ตรวจราชการกระทรวงอุตสาหกรรม ลงพื้นที่ตรวจติดตามติดตามผลการดำเนินโครงการเพิ่มประสิทธิภาพการกำกับ ดูแล และส่งเสริมการประกอบการเหมืองแร่ตามแนวอุตสาหกรรมวิถีใหม่ "เหมืองแร่ดี คู่ชุมชน" โดยมีนายอานันท์  ฟักสังข์ อุตสาหกรรมจังหวัดราชบุรี และเจ้าหน้าที่สำนักงานอุตสาหกรรมจังหวัดราชบุรี ให้การต้อนรับ และรายงานผลการดำเนินงาน พร้อมกันนี้ ผู้ตรวจราชการฯ เน้นย้ำ ให้ สอจ.ราชบุรี ส่งเสริมให้สถานประกอบการอุตสาหกรรมดีมี MIND ติดตามการลงทะเบียนในระบบ i-industry และรายงานข้อมูลในระบบ iSingleform สถานประกอบการในพื้นที่อย่างต่อเนื่อง
เวลา 13.30 น. คณะฯ เข้าตรวจเยี่ยมให้คำปรึกษา บริษัท เอ็นซี โค่โค่นัท จำกัด อำเภอดำเนินสะดวก จังหวัดราชบุรี ประกอบกิจการแปรรูปมะพร้าวน้ำหอม ได้รับการสนับสนุนสินเชื่อกองทุนพัฒนาเอสเอ็มอีตามแนวประชารัฐ  ทั้งนี้ ท่านผู้ตรวจราชการฯ ได้ชื่นชมสถานประกอบการในการเป็นอุตสาหกรรมที่ดีมี MIND และสามารถดำเนินธุรกิจมุ่งเน้นรักษาสิ่งแวดล้อมตามแนวทาง BCG model โดยนำเปลือกมะพร้าวมาเป็นวัตถุดิบในการผลิตกระแสไฟฟ้า ปุ๋ยอินทรีย์ และวัสดุรองพื้นในการเลี้ยงหมูหลุม มีกระบวนการผลิตที่เป็นมิตรกับสิ่งแวดล้อม ดำเนินการตามกฎหมาย เน้นการใช้ทรัพยากรอย่างคุ้มค่าและระบบจัดการวัสดุเหลือใช้จนเกิดประโยชน์สูงสุด พร้อมดูแลช่วยเหลือสังคมชุมชนโดยรอบโรงงาน  ให้สามารถอยู่ร่วมกันได้อย่างเกื้อกูลกัน และยั่งยืน
เวลา 15.30 น. คณะฯ เข้าตรวจเยี่ยมวิสาหกิจชุมชนกลุ่มหมูหลุมอินทรีย์ ตำบลดอนแร่ อำเภอเมือง จังหวัดราชบุรี เครือข่ายบริษัท เอ็นซี โค่โค่นัท จำกัด ในการจัดการเปลือกมะพร้าวที่เป็นวัสดุเหลือใช้มาเป็นวัสดุรองพื้นทดแทนแกลบในการเลี้ยงหมูหลุม โดยนำกลับมาใช้เป็นปุ๋ยเมื่อครบรอบการเลี้ยงให้แก่เกษตรกรผู้ปลูกมะพร้าวได้อีกครั้ง
วันที่ 19 กรกฎาคม 2566 เวลา 10.00 น. ผู้ตรวจราชการฯ พร้อมคณะ เข้าตรวจเยี่ยมให้คำปรึกษา บริษัท ราชบุรี เอ็นเตอร์ไพรส์ จำกัด ตำบลรางบัว อำเภอจอมบึง จังหวัดราชบุรี ประกอบกิจการเหมืองแร่ โรงงาน โม่ บด ย่อยหิน และใบอนุญาตแต่งแร่ ท่านผู้ตรวจราชการฯ ได้ชื่นชมสถานประกอบการในการเป็นอุตสาหกรรมที่ดีมี MIND และสามารถดำเนินธุรกิจมุ่งเน้นรักษาสิ่งแวดล้อมใช้ระบบกำจัดมลพิษอย่างมีประสิทธิภาพตามกฎหมาย เน้นการใช้ทรัพยากรอย่างคุ้มค่าให้เกิดประโยชน์สูงสุด พร้อมดูแลช่วยเหลือสังคมชุมชนโดยรอบโรงงาน สนับสนุนและมีส่วนร่วมกับชุมชนพื้นที่รอบเหมือง  ด้านคุณภาพชีวิตให้สามารถอยู่ร่วมกันได้อย่างเกื้อกูลกัน และยั่งยืน ในพื้นที่ชุมชนบ้านหนองบัวค่าย หมู่ที่ 2 ตำบลรางบัว อำเภอจอมบึง จังหวัดราชบุรี บริษัทฯ ได้ส่งเสริมให้กลุ่มผู้เพาะเห็ดและจัดทำก้อนเห็ดนางฟ้า โดยการสนับสนุนงบประมาณและแร่โดโลไมต์เพื่อใช้เป็นส่วนผสมในการทำก้อนเพาะเห็ดนางฟ้า นอกจากนี้ยังได้มีการอนุมัติเงินกองทุนพัฒนาหมู่บ้านชุมชนรอบเหมือง เพื่อเป็นทุนหมุนเวียนในการต่อยอด และพัฒนาอาชีพต่างๆ ของชุมชน หมู่ที่ 2 บ้านหนองบัวค่าย เช่น ทอผ้าขาวม้า ผ้าจก การทำไม้กวาด เป็นต้น
ผู้ตรวจราชการฯ ได้ให้ข้อเสนอแนะการบูรณาการการทำงานร่วมกันระหว่าง สำนักงานอุตสาหกรรม โรงงาน และเหมืองแร่ในพื้นที่ เพื่อร่วมกันดูแลชุมชน สิ่งแวดล้อม โดยการนำ BCG model มาใช้ ดังนี้
1. เนื่องจากจังหวัดราชบุรีเป็นแหล่งท่องเที่ยวเชิงเกษตรกรรม (จังหวัดราชบุรีมีพื้นที่ปลูกมะพร้าวน้ำหอมมากที่สุดในประเทศไทย และมีการส่งออกมากที่สุด) ซึ่งจากกระบวนการผลิตมะพร้าวน้ำหอมจะมีเปลือกมะพร้าวมาก และ มีแหล่งแร่โดโลไมต์ หากสามารถนำวัตถุดิบทั้งสองชนิด มาใช้ประโยชน์ อาทิ สารปรับปรุงดิน ปุ๋ย แทนสารเคมี เพื่อใช้มีการปลูกพืช ก็จะสามารถลดต้นทุนให้แก่เกษตกรในพื้นที่ได้
2. การเพิ่มศักยภาพและขีดความสามารถของเศรษฐกิจฐานราก ควรมุ่งเน้นการยกระดับคุณภาพของผลิตภัณฑ์ สินค้า ให้มีคุณภาพตามมาตรฐาน เพื่อสร้างความมั่นใจให้แก่ผู้บริโภคทั้งในและต่างประเทศ พร้อมส่งเสริมด้านการตลาด ทั้งการประชาสัมพันธ์ การขายonline เพื่อประชาสัมพันธ์ผลิตภัณฑ์ของจังหวัดให้เป็นที่รู้จักเพิ่มขึ้น ควบคู่ กับการพัฒนาการท่องเที่ยวเชิงเกษตรกรรมต่อไป

ที่มา : https://www.thaigov.go.th/news/contents/details/70565