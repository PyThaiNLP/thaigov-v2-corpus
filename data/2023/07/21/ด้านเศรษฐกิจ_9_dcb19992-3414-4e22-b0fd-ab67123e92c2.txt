รัฐบาลไทย-ข่าวทำเนียบรัฐบาล-โครงการพัฒนาความมั่นคงในการจัดการสิ่งแวดล้อมของจังหวัดฉะเชิงเทรา


วันศุกร์ที่ 21 กรกฎาคม 2566
โครงการพัฒนาความมั่นคงในการจัดการสิ่งแวดล้อมของจังหวัดฉะเชิงเทรา
หัวหน้าผู้ตรวจราชการกระทรวง ตรวจราชการโครงการพัฒนาความมั่นคงในการจัดการสิ่งแวดล้อมของจังหวัดฉะเชิงเทรา ด้วยระบบบริหารข้อมูลอัจฉริยะการจัดการคุณภาพสิ่งแวดล้อม ของจุฬาลงกรณ์มหาวิทยาลัย
เมื่อวันที่ 19 ก.ค.นางสาวสุณีย์ เลิศเพียรธรรม หัวหน้าผู้ตรวจราชการกระทรวงการอุดมศึกษา วิทยาศาสตร์ วิจัยและนวัตกรรม (อว.) และคณะ ตรวจราชการโครงการพัฒนาความมั่นคงในการจัดการสิ่งแวดล้อมของจังหวัดฉะเชิงเทรา ด้วยระบบบริหารข้อมูลอัจฉริยะการจัดการคุณภาพสิ่งแวดล้อม (Smart Environmental Database Management Platform) ของจุฬาลงกรณ์มหาวิทยาลัย โดยมี ศ.ดร.นพ.นรินทร์ หิรัญสุทธิกุล รองอธิการบดี ศ.ดร.นพ.ประวิตร อัศวานนท์ ผู้ช่วยอธิการบดี รศ.ดร.เจนยุกต์ โล่วัชรินทร์ อาจารย์คณะวิศวกรรมศาสตร์ และคณะ กล่าวรายงานผลการดำเนินการ ซึ่งเป็นการพัฒนาระบบข้อมูลในด้านน้ำ อากาศ และขยะ ของจังหวัดฉะเชิงเทราให้สามารถนำมาใช้ในการบริหารจัดการได้อย่างมีประสิทธิภาพ
ในการนี้ นางสาวสุณีย์ ได้กล่าวชื่นชม จุฬาลงกรณ์มหาวิทยาลัย ที่ช่วยยกระดับความมั่นคงในเรื่องการจัดการสิ่งแวดล้อมของจังหวัดฉะเชิงเทรา ด้วยระบบบริหารข้อมูลอัจฉริยะการจัดการคุณภาพสิ่งแวดล้อม (Smart Environmental Database Management Platform) ซึ่งจะเป็นการต่อยอดแพลตฟอร์มโมเดลให้กับจังหวัดอื่นๆ ได้ ทั้งนี้ ควรสร้างเครือข่ายพันธมิตรในพื้นที่และภาคส่วนต่างๆ รวมถึงหน่วยงานในกระทรวง อว. ที่เกี่ยวข้องเพื่อร่วมพัฒนาระบบและบริหารจัดการให้สามารถใช้ประโยชน์ต่อไปได้อย่างยั่งยืน

ที่มา : https://www.thaigov.go.th/news/contents/details/70564