รัฐบาลไทย-ข่าวทำเนียบรัฐบาล-รวมพลังจิตอาสาพรหมคีรี สร้างสรรค์สิ่งที่ดี พัฒนาพื้นที่ ปรับสภาพภูมิทัศน์วัดเขาขุนพนม สร้างความรักความสามัคคีของคนในชุมชน เพื่อพื้นที่สวยงาม เพื่อความสุขที่ยั่งยืน


วันศุกร์ที่ 21 กรกฎาคม 2566
21/07/2566
พิมพ์
รวมพลังจิตอาสาพรหมคีรี สร้างสรรค์สิ่งที่ดี พัฒนาพื้นที่ ปรับสภาพภูมิทัศน์วัดเขาขุนพนม สร้างความรักความสามัคคีของคนในชุมชน เพื่อพื้นที่สวยงาม เพื่อความสุขที่ยั่งยืน
รวมพลังจิตอาสาพรหมคีรี สร้างสรรค์สิ่งที่ดี พัฒนาพื้นที่ ปรับสภาพภูมิทัศน์วัดเขาขุนพนม สร้างความรักความสามัคคีของคนในชุมชน เพื่อพื้นที่สวยงาม เพื่อความสุขที่ยั่งยืน
เมื่อวันที่ 20 ก.ค. 66 นายอภินันท์ เผือกผ่อง ผู้ว่าราชการจังหวัดนครศรีธรรมราช เผยว่า จังหวัดนครศรีธรรมราช “นครแห่งอารยธรรม น่าอยู่ น่าเที่ยว” ที่ได้ถูกกำหนดไว้เป็นส่วนหนึ่งของวิสัยทัศน์ของจังหวัด อันสะท้อนให้เห็นว่า “นครศรีธรรมราช” เป็นเมืองแห่งอารยธรรมที่หลอมรวมพลังแห่งความจงรักภักดี ผู้คนมีความหลากหลายทางศาสนา อยู่ร่วมกันอย่างเอื้ออาทร มีประเพณี วัฒนธรรมที่สืบทอดอย่างยาวนาน เป็นเมืองที่ปลอดภัยจากอาชญากรรม ชุมชนเข้มแข็ง เป็นที่อยู่อาศัยชั้นดี ประชาชนมีความสุข มีสุขภาพอนามัยดี ประชาชนมีความเป็นเจ้าบ้านที่ดี และเป็นคนมีอัธยาศัยไมตรีที่ดี เป็นเมืองแห่งการท่องเที่ยวที่อบอุ่น
“จังหวัดนครศรีธรรมราชได้น้อมนำพระราชปณิธานของพระบาทสมเด็จพระเจ้าอยู่หัว “ประเทศชาติมั่นคง ประชาชนมีความสุข แก้ไขในสิ่งผิด สืบสานในพระราชปณิธาน ภายใต้ปรัชญาของเศรษฐกิจพอเพียง” โดยมุ่งมั่นในการเสริมสร้างพลังความสมัครสมานสามัคคี ผ่านกิจกรรม “จิตอาสา” ซึ่งถือเป็นพระราชดำริที่พระองค์ท่านได้พระราชทานไว้ให้กับประชาชนชาวไทยเพื่อส่งเสริมให้เกิดการบูรณาการภาคีเครือข่าย สร้างสรรค์สิ่งที่ดี เป็นคุณประโยชน์ให้เกิดขึ้นในพื้นที่ โดยล่าสุด ทีมจิตอาสาในพื้นที่จังหวัดนครศรีธรรมราช ทั้งจิตอาสาพระราชทาน และประชาชนจิตอาสา ได้ร่วมกับภาคีเครือข่ายลงพื้นที่วัดเขาขุนพนม เพื่อร่วมกันซ่อมแซม ทำความสะอาดห้องน้ำ ห้องสุขา และปรับปรุงภูมิทัศน์ บริเวณโดยรอบ ซึ่งได้รับการสนับสนุนจากส่วนราชการ อาทิ พัฒนาการอำเภอพรหมคีรี กำนัน ผู้ใหญ่บ้านและนายกเทศมนตรีเทศบาลตำบลพรหมโลก พร้อมพนักงานเทศบาลฯ และประชาชน เข้าร่วมกิจกรรม” นายอภินันท์ฯ กล่าว
นายอภินันท์ เผือกผ่อง ผู้ว่าราชการจังหวัดนครศรีธรรมราช กล่าวต่ออีกว่า โครงการจิตอาสาพระราชทาน เป็นโครงการที่พระบาทสมเด็จพระเจ้าอยู่หัว ทรงมีพระราชหฤทัยอันมุ่งมั่นที่จะสร้างความผาสุกร่มเย็นแก่อาณาประชาราษฎร์ และสร้างความสิริสวัสดิ์พิพัฒน์ไพบูลย์แก่ประเทศชาติ เพื่อส่งเสริมให้ประชาชนทุกหมู่เหล่ามีความรักสามัคคีมีน้ำหนึ่งใจเดียวกันและตั้งมั่นบำเพ็ญประโยชน์เพื่อส่วนรวม ซึ่งจังหวัดนครศรีธรรมราชจึงได้น้อมนำพระราชปณิธานนี้ มาขับเคลื่อนขยายผลเพื่อเสริมสร้างพลังความรักความสามัคคีของพี่น้องประชาชนในพื้นที่ ด้วยการใช้พลังของการเป็นจิตอาสา ทำให้เกิดความผาสุก อันจะทำให้พี่น้องประชาชนมีความสุขและมีคุณภาพชีวิตที่ดีอย่างยั่งยืน
“นอกจากนี้ จังหวัดและอำเภอยังได้เล็งเห็นถึงความสำคัญของการขับเคลื่อนการสร้างสรรค์พื้นที่ด้วยพลัง “บวร” ตามศาสตร์พระราชา อันได้แก่ บ้าน วัด ราชการ โดยเฉพาะอย่างยิ่งการขับเคลื่อนกิจกรรมตามบันทึกข้อตกลงความร่วมมือโครงการวัด ประชา รัฐ สร้างสุข อันเป็นการปฏิบัติบูชาที่ยิ่งใหญ่ตามแนวทางสาธารณสงเคราะห์เพื่อสังคมที่ยั่งยืน 4 ประการ คือ 1) สงเคราะห์ 2) เกื้อกูล 3) พัฒนา และ 4) บูรณาการ และหลักการดำเนินงาน 3 5 7 9 อันประกอบด้วย 3 พันธกิจ 5 เครื่องมือ 7 แนวทางการดำเนินงาน และ 9 แนวปฏิบัติการพัฒนาพื้นที่ รวมทั้งเป็นการหนุนเสริมกลไกการสร้างสายสัมพันธ์ความร่วมแรงร่วมใจกันของวัด ชุมชน และภาคีเครือข่ายในท้องถิ่น ทำให้วัดมีสภาพแวดล้อมที่เหมาะแก่ผู้เข้ามาพึ่งพา บำบัดทุกข์ และเสริมสร้างความสุขทั้งแก่กายและใจ ซึ่งตนในฐานะ “นายกรัฐมนตรีของจังหวัด” จะได้ปลุกพลังแห่งการเป็นจิตอาสาของภาคีเครือข่ายในพื้นที่ได้ลุกขึ้นมาร่วมกัน “บำบัดทุกข์ บำรุงสุข” ทำสิ่งดี ๆ ให้เกิดขึ้นเพื่อคุณภาพชีวิตที่ดีของประชาชน ซึ่งกิจกรรมบูรณาการจิตอาสาพระราชทานกับส่วนราชการในพื้นที่และภาคีเครือข่าย ประชาชนและทุกภาคส่วน ซ่อมแซมปรับปรุงวัดเขาขุนพนม พื้นที่อำเภอพรหมคีรี ให้กลับมามีความสะอาดสวยงาม เกิดประโยชน์และสะดวกสบายกับพี่น้องศรัทธาชนที่มาร่วมทำบุญที่วัด ในวันนี้เป็นกิจกรรมที่สำคัญที่จะได้ขยายผลให้มีอย่างต่อเนื่องในพื้นที่วัดอื่น ๆ ในอำเภออื่น ๆ ต่อไป” นายอภินันท์ฯ กล่าวเพิ่มเติม
นายอภินันท์ เผือกผ่อง ผู้ว่าราชการจังหวัดนครศรีธรรมราช กล่าวในช่วงท้ายว่า เป้าหมายสำคัญอีกประการหนึ่งที่จังหวัดนครศรีธรรมราชจะได้ดำเนินการอย่างต่อเนื่องอันถือเป็นนโยบายและความมุ่งมั่นตั้งใจของท่านสุทธิพงษ์ จุลเจริญ ปลัดกระทรวงมหาดไทย คือ การเสริมสร้างพลังความยั่งยืนให้กับทีมจิตอาสา ด้วยการมุ่งส่งเสริมให้คนรุ่นใหม่ได้แสดงพลังแห่งการเป็นผู้มีจิตใจที่รุกรบ อุทิศกาย อุทิศใจ อุทิศกำลังสติปัญญา เพื่อสร้างสรรค์สิ่งที่ดีให้เกิดขึ้นกับพื้นที่จังหวัดนครศรีธรรมราช ด้วยการหนุนเสริมกิจกรรมที่ทำให้เกิดพลังแห่งการมีจิตสาธารณะ พลังแห่งการช่วยเหลือเกื้อกูล พลังแห่งความเมตตากรุณา น้ำใจไมตรี ผ่านกระบวนการในสถานศึกษา กระบวนการในชุมชน/หมู่บ้าน เพื่อทำให้เด็ก เยาวชน ลูกหลานคนนครศรีธรรมราช เติบโตเป็นผู้ใหญ่ที่มีความรัก ความหวงแหน และช่วยกันดูแลนครศรีธรรมราช ให้เป็นพื้นที่น่าอยู่ ทำให้บ้านเมืองได้มีความสะอาด มีความเป็นระเบียบเรียบร้อย ด้วยมือของลูกหลานและพวกเราทุกคน อย่างต่อเนื่องจนกลายเป็นนิสัย เป็นวิถีชีวิต เป็นพื้นที่แห่งความสุขที่ยั่งยืน
#กระทรวงมหาดไทย #บำบัดทุกข์บำรุงสุข #MOI #ChangeforGood

ที่มา : https://www.thaigov.go.th/news/contents/details/70584