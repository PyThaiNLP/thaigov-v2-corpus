รัฐบาลไทย-ข่าวทำเนียบรัฐบาล-สยบข่าวลือ ! ยืนยัน “งบกลางฉุกเฉิน” มีเพียงพอ รัฐดำเนินภารกิจได้ปกติ


วันศุกร์ที่ 21 กรกฎาคม 2566
สยบข่าวลือ ! ยืนยัน “งบกลางฉุกเฉิน” มีเพียงพอ รัฐดำเนินภารกิจได้ปกติ
.....
น.ส.รัชดา ธนาดิเรก รองโฆษกประจำสำนักนายกรัฐมนตรี ชี้แจงข้อห่วงใยที่หลายฝ่ายกังวลว่า วงเงินการใช้จ่ายงบประมาณกลางคงเหลือ จะไม่เพียงพอให้รัฐบาลใหม่ดำเนินการ โดยยืนยันว่า ระบบการเงินการคลังของไทยมีเสถียรภาพเข้มแข็งพอ หน่วยงานรัฐยังสามารถดำเนินการตามภารกิจ โดยใช้จ่ายจากงบประมาณรายจ่ายประจำปี พ.ศ. 2566 จำนวน 3.185 ล้านล้านบาท เพื่อขับเคลื่อนประเทศได้ และหากมีกรณีฉุกเฉินจำเป็น เช่น ภัยพิบัติ ไม่ว่ารัฐบาลชุดใด ก็ยังสามารถเบิกจ่ายจากงบกลางได้
.
กรณีฉุกเฉินเร่งด่วน เช่น ภัยพิบัติ หรือ ภารกิจจำเป็นเร่งด่วน มี งบกลาง หมวดเฉพาะ สำหรับสำรองจ่ายกรณีฉุกเฉินหรือจำเป็น ของปี 2566 ตั้งไว้ 92,400 ล้านบาท ณ วันที่ 16 ก.ค.66 มีการอนุมัติแล้ว 5 หมื่นกว่าล้าน เพื่อช่วยผู้ประสบอุทกภัยฤดูฝน และเป็นส่วนลดอัตราค่าไฟฟ้า ปัจจุบันยังมีมากเพียงพอที่จะใช้ได้ในช่วงระยะเวลาที่เหลือของปีงบประมาณ 66 ประมาณ 2 เดือนเศษ (ถึง ก.ย.66)
.
ส่วนที่มีการรายงานวงเงินคงเหลือ 18,000 ล้านบาท นั้น เป็นคนละส่วนกับงบกลางฉุกเฉิน โดย เป็นเงิน ม.28 แห่ง พ.ร.บ.วินัยการเงินการคลัง ส่วนนี้รัฐบาลมอบหมาย หน่วยงานของรัฐให้ดำเนินโครงการโดยใช้เงินทุนของตนเองไปก่อน แล้วรัฐบาลชดเชยให้ภายหลัง ส่วนใหญ่เป็นโครงการช่วยเหลือเกษตรกร ผู้ประกอบการรายย่อย ผู้มีรายได้น้อยในช่วงวิกฤติต่าง ๆ มีการกำหนดกรอบยอดคงค้างที่รัฐต้องชดเชยไว้ไม่เกิน 32% ของงบประมาณรายจ่ายประจำปี ซึ่งปัจจุบันยังคงอยู่ภายใต้เกณฑ์ที่กำหนด
.
อ่านเพิ่มเติม คลิก >> https://www.thaigov.go.th/news/contents/details/70574
.
#ไทยคู่ฟ้า #สื่อสารรัฐบาลไทย
-------------------

ที่มา : https://www.thaigov.go.th/news/contents/details/70596