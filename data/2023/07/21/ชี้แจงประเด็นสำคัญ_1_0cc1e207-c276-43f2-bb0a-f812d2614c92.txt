รัฐบาลไทย-ข่าวทำเนียบรัฐบาล-กระทรวงการคลัง ชี้แจงข้อกังวลงบประมาณไม่พอใช้จ่าย งบกลางลดเหลือ 18,000 ล้านบาท 


วันศุกร์ที่ 21 กรกฎาคม 2566
21/07/2566
พิมพ์
กระทรวงการคลัง ชี้แจงข้อกังวลงบประมาณไม่พอใช้จ่าย งบกลางลดเหลือ 18,000 ล้านบาท
สำนักงานเศรษฐกิจการคลัง ชี้แจงข้อเท็จจริงเกี่ยวกับความแตกต่างระหว่างงบกลาง รายการเงินสำรองจ่ายเพื่อกรณีฉุกเฉินหรือจำเป็น และวงเงินมาตรา 28 แห่ง พ.ร.บ. วินัยการเงินการคลังฯ
จากกรณีรายงานข่าวจากกระทรวงการคลัง เปิดเผยว่า รัฐบาลมีความสามารถในการใช้จ่ายค่อนข้างจำกัด โดยเฉพาะการใช้จ่ายตามมาตรา 28 ว่าด้วย พ.ร.บ.วินัยการเงินการคลัง และเพดานการก่อหนี้สาธารณะ พบว่าในเวลานี้ใกล้เต็มเพดานที่ 32% ของวงเงินงบประมาณรายจ่าย ทำให้เป็นข้อจำกัดต่อการออกมาตรการใดๆ ก็ตามของรัฐบาลที่จะต้องยึดถือปฏิบัติตามการใช้จ่ายเงินในมาตรา 28 โดยข้อมูลเมื่อสิ้นสุดปีงบประมาณ 2565 ภาระผูกพันจากการใช้จ่ายเงินของรัฐบาลตามมาตรา 28 อยู่ที่ 1 ล้านล้านบาท คิดเป็น 33.5% ของงบประมาณรายจ่าย นอกจากนี้ สิ้นสุดเดือนมิถุนายน 2566 พบว่า วงเงินคงเหลือตามมาตรา 28 อยู่ที่ 18,000 ล้านบาท ซึ่งอาจไม่เพียงพอต่อการดำเนินกิจกรรมใดๆ ของรัฐบาลในรอบงบประมาณปี 66
ข้อสังเกต : เนื้อหาข่าว อาจสร้างความสับสนต่อสังคม เพราะไม่เข้าใจความแตกต่างระหว่างงบกลางฉุกเฉิน กับงบตาม พ.ร.บ.วินัยการเงินการคลัง ม.28 จึงเห็นควรให้หน่วยงานที่เกี่ยวข้องสร้างความรับรู้ความเข้าใจแก่สังคม เพื่อป้องกันการบิดเบือนสร้างความเสียหายกับรัฐบาล
นายพรชัย  ฐีระเวช ผู้อำนวยการสำนักงานเศรษฐกิจการคลัง กล่าวว่า การพาดหัวข่าวดังกล่าวเกี่ยวกับงบกลาง รายการเงินสำรองจ่ายเพื่อกรณีฉุกเฉินหรือจำเป็น มีความไม่สอดคล้องกับเนื้อหาของข่าวที่เป็นการพูดถึงวงเงินมาตรา 28 แห่ง พ.ร.บ.วินัยการเงินการคลังฯ ซึ่งเป็นแหล่งเงินที่มีวัตถุประสงค์แตกต่างจาก งบกลาง รายการเงินสำรองจ่ายเพื่อกรณีฉุกเฉินหรือจำเป็น กระทรวงการคลังจึงขอชี้แจงข้อเท็จจริงเกี่ยวกับความแตกต่างระหว่างงบกลาง รายการเงินสำรองจ่ายเพื่อกรณีฉุกเฉินหรือจำเป็น และวงเงินมาตรา 28 แห่ง พ.ร.บ. วินัยการเงินการคลังฯ เพื่อเสริมสร้างการรับรู้และความเข้าใจที่ถูกต้องให้กับประชาชนและ
ผู้ที่เกี่ยวข้อง ดังนี้
(1) งบกลาง รายการเงินสำรองจ่ายเพื่อกรณีฉุกเฉินหรือจำเป็น เป็นรายจ่ายในพระราชบัญญัติงบประมาณรายจ่ายประจำปีที่มีวัตถุประสงค์ในการป้องกันหรือแก้ไขสถานการณ์อันกระทบต่อความสงบเรียบร้อยของประชาชน ความมั่นคงของรัฐ การเยียวยา หรือบรรเทาความเสียหายจากภัยพิบัติสาธารณะร้ายแรง และภารกิจที่เป็นความจำเป็นเร่งด่วนของรัฐ ทั้งนี้ ในปีงบประมาณ 2566 ได้ตั้งวงเงินงบประมาณไว้ จำนวน 92,400 ล้านบาท โดย ณ วันที่ 16 กรกฎาคม 2566 คณะรัฐมนตรีได้อนุมัติวงเงินดังกล่าวไปแล้ว ประมาณ 52,000 ล้านบาท อาทิ โครงการเงินช่วยเหลือผู้ประสบอุทกภัยในช่วงฤดูฝน ปี 2565 มาตรการให้ส่วนลดอัตราค่าไฟฟ้าให้แก่ผู้ใช้ไฟฟ้าประเภทบ้านอยู่อาศัย ในช่วงเดือนตุลาคม 2565 ถึงเมษายน 2566 เป็นต้น
(2) ในส่วนของวงเงินมาตรา 28 แห่ง พ.ร.บ.วินัยการเงินการคลังฯ นั้น เป็นวงเงินที่ใช้สำหรับกรณีที่รัฐบาลมอบหมายให้หน่วยงานของรัฐดำเนินโครงการโดยใช้เงินทุนของตัวเองไปก่อน และรัฐบาลจะรับภาระชดเชยค่าใช้จ่ายในการดำเนินการให้กับหน่วยงานของรัฐในภายหลัง โดยส่วนใหญ่เป็นโครงการเพื่อให้ความช่วยเหลือและสนับสนุนเกษตรกรในช่วงที่ราคาสินค้าการเกษตรตกต่ำ รวมถึงการเพิ่มสภาพคล่องให้กับผู้ประกอบการรายย่อยและลดภาระค่าครองชีพให้กับผู้มีรายได้น้อยในช่วงเกิดวิกฤตเศรษฐกิจต่าง ๆ ทั้งนี้ คณะกรรมการนโยบายการเงินการคลังของรัฐได้กำหนดกรอบอัตรายอดคงค้างรวมทั้งหมดที่รัฐต้องรับชดเชยจากการดำเนินโครงการตามมาตรา 28 ไว้ที่ไม่เกินร้อยละ 32 ของงบประมาณรายจ่ายประจำปี ซึ่งปัจจุบันมียอดคงค้างอยู่ภายใต้เกณฑ์ที่กำหนด
ทั้งนี้ ในการขับเคลื่อนเศรษฐกิจของภาครัฐในปีงบประมาณ 2566 จะดำเนินการภายใต้วงเงินงบประมาณรายจ่ายประจำปี 2566 จำนวน 3.185 ล้านล้านบาท โดย ณ วันที่ 16 กรกฎาคม 2566 ได้มีการเบิกจ่ายงบประมาณไปแล้ว ทั้งสิ้น 2.564 ล้านล้านบาท คิดเป็นร้อยละ 80.5 ของวงเงินงบประมาณรายจ่ายประจำปี ทั้งนี้ ในช่วงระยะเวลาที่เหลือ                               ในปีงบประมาณ 2566 (สิ้นสุด ณ วันที่ 30 กันยายน 2566) รัฐบาลจะเบิกจ่ายงบประมาณในส่วนที่เหลือให้เป็นไปตามแผนงานที่กำหนดไว้

ที่มา : https://www.thaigov.go.th/news/contents/details/70570