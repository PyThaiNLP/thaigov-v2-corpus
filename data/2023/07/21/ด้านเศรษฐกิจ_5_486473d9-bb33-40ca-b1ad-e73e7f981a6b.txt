รัฐบาลไทย-ข่าวทำเนียบรัฐบาล-อว. โชว์ผลงานการขับเคลื่อนล้านนาอย่างสร้างสรรค์ ในงาน Lanna Expo 2023 จ.เชียงใหม่


วันศุกร์ที่ 21 กรกฎาคม 2566
อว. โชว์ผลงานการขับเคลื่อนล้านนาอย่างสร้างสรรค์ ในงาน Lanna Expo 2023 จ.เชียงใหม่
อว. โชว์ผลงานการขับเคลื่อนล้านนาอย่างสร้างสรรค์ ต่อยอดภูมิปัญญาด้วยเทคโนโลยีสู่ผลิตภัณฑ์จากหลากหลายกลุ่มชาติพันธุ์ ในงาน Lanna Expo 2023 จ.เชียงใหม่
เมื่อวันที่ 8 ก.ค. ดร.ดนุช ตันเทอดทิตย์ เลขานุการรัฐมนตรีว่าการกระทรวงการอุดมศึกษา วิทยาศาสตร์วิจัยและนวัตกรรม (อว.) บรรยายพิเศษในหัวข้อ มหาวิทยาลัยกับการขับเคลื่อนพื้นฐานทางวัฒนธรรม ประเทศไทย ในงาน Lanna Expo 2023 ภายใต้แนวคิด "BCG Creative Lanna” สุดยอดผลิตภัณฑ์ ภูมิปัญญาล้านนา โดยมีนายสัมพันธ์ เย็นสำราญ ที่ปรึกษารัฐมนตรี อว. ศ.ดร.ศุภชัย ปทุมนากุล รองปลัดกระทรวง อว. รศ.ดร.พาสิทธิ์ หล่อธีรพงศ์ รองปลัดกระทรวง อว. นางสาวสุณีย์ เลิศเพียรธรรม หัวหน้าผู้ตรวจราชการกระทรวง อว. ดร.จันทร์เพ็ญ เมฆาอภิรักษ์ ผู้ตรวจราชการกระทรวง อว. นายวันนี นนท์ศิริ ผู้ช่วยปลัดกระทรวง อว. คณะผู้บริหารมหาวิทยาลัยเทคโนโลยีราชมงคลล้านนา คณาจารย์ และเจ้าหน้าที่ เข้าร่วม ณ ศูนย์ประชุมและแสดงสินค้านานาชาติเฉลิมพระเกียรติ 7 รอบ พระชนมพรรษา อ.เมืองเชียงใหม่ จ.เชียงใหม่
ดร.ดนุช กล่าวว่า ประเทศไทยเป็นประเทศที่มีศิลปวัฒนธรรมที่มีความเป็นมาอย่างยาวนาน นี่คือเหตุผลเชิงประจักษ์ที่เราควรจะรักษาและอนุรักษ์ศิลปวัฒนธรรมไทย ผลิตภัณฑ์และบริการด้านวัฒนธรรมไทย ซึ่งเป็นสินค้าที่โชว์สู่สายตาสาธารณชนและคนต่างชาติ นอกจากนั้นศิลปะและวัฒนธรรมที่เรามีสามารถสร้างรายได้ สร้างอาชีพ สร้างคน สร้างชาติ เรามีสิ่งที่เรียกว่าทุนทางวัฒนธรรม เรื่องราว ตำนานและประวัติศาสตร์ ซึ่งแบ่งออกเป็น 5 F ได้แก่ อาหาร (Food) ภาพยนตร์และวีดิทัศน์ (Film) การออกแบบแฟชั่นไทย (Fashion) ศิลปะการป้องกันตัวแบบไทย (Fighting) และเทศกาลประเพณีไทย (Festival) ซึ่งในส่วนของมหาวิทยาลัยเทคโนโลยีราชมงคลล้านนาก็เคยได้รับรางวัลโครงการสำคัญที่แสดงให้เห็นว่าทุนทางด้านวัฒนธรรม สามารถผลิตงานวิจัยที่สำคัญออกมาได้ สามารถสร้างคุณประโยชน์ทางด้านเศรษฐกิจและการเมือง ทางด้านวัฒนธรรมอีกมากมาย โดยเฉพาะอย่ายิ่งในเรื่องของการท่องเที่ยว
"ผลิตภัณฑ์ที่มาจัดแสดงในงานนี้ ทำให้เห็นถึงวัฒนธรรมของกลุ่มชาติพันธุ์ต่างๆ ของไทย ที่แสดงออกมาให้ประชาชนสามารถจับต้องได้ ซึ่งเป็นผลิตภัณฑ์ที่มหาวิทยาลัยเทคโนโลยีราชมงคลล้านนาเข้าไปช่วยพัฒนา ซึ่งเป็นสิ่งที่กระทรวง อว. พยายามส่งเสริม สนับสนุนผ่านหน่วยงานและกองทุนต่าง ๆ มาโดยตลอด นอกจากนั้น ยังสร้างความร่วมมือกับหน่วยงานทั้งภาครัฐและเอกชนเพื่อต่อยอดและสร้างมูลค่าเพิ่มให้กับทุนทางวัฒนธรรมของไทย เพื่อให้คนในชาติได้ภาคภูมิใจกับความเป็นไทยอีกด้วย" ดร.ดนุช กล่าว

ที่มา : https://www.thaigov.go.th/news/contents/details/70558