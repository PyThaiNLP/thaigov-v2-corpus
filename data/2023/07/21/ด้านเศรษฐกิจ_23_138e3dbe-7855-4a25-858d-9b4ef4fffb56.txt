รัฐบาลไทย-ข่าวทำเนียบรัฐบาล-รมว.คลัง และกรรมการ ธ.ก.ส. เยี่ยมชมงานเกษตรกร จังหวัดเพชรบุรี


วันศุกร์ที่ 21 กรกฎาคม 2566
21/07/2566
พิมพ์
รมว.คลัง และกรรมการ ธ.ก.ส. เยี่ยมชมงานเกษตรกร จังหวัดเพชรบุรี
รมว.คลัง และประธานกรรมการ ธ.ก.ส. พร้อมด้วยคณะกรรมการ และนายฉัตรชัย ศิริไล ผู้จัดการ ธ.ก.ส. ลงพื้นที่เยี่ยมชมการดำเนินงานของสหกรณ์การเกษตรเมืองเพชรบุรี จํากัด ซึ่งดำเนินธุรกิจรวบรวมข้าวเปลือกจากสมาชิก เพื่อจำหน่าย รวมถึงแปรรูปสร้างมูลค่าเพิ่ม
นายอาคม เติมพิทยาไพสิฐ รัฐมนตรีว่าการกระทรวงการคลังและประธานกรรมการธนาคารเพื่อการเกษตรและสหกรณ์การเกษตร (ธ.ก.ส.) พร้อมด้วยคณะกรรมการธนาคาร และนายฉัตรชัย ศิริไล ผู้จัดการ ธ.ก.ส. ลงพื้นที่เยี่ยมชมการดำเนินงานของสหกรณ์การเกษตรเมืองเพชรบุรี จํากัด ซึ่งดำเนินธุรกิจรวบรวมข้าวเปลือกจากสมาชิก เพื่อจำหน่าย รวมถึงแปรรูปสร้างมูลค่าเพิ่ม จึงเป็นกลไกสำคัญในการรักษาเสถียรภาพด้านราคาให้กับเกษตรกร โดยสหกรณ์ฯ ทำธุรกิจและให้บริการสมาชิก 3 ด้าน ได้แก่ ด้านสินเชื่อ ด้านธุรกิจจัดหาสินค้าเพื่อการจําหน่าย และด้านแผนกโรงสี ปัจจุบันมีสมาชิกจำนวน 11,310 คน และกลุ่มสมาชิกกว่า 179 กลุ่ม
จากนั้นเดินทางไปสหกรณ์การเกษตรท่ายาง จํากัด เพื่อเยี่ยมชมการผลิต การรวบรวมผลผลิตจากสมาชิก  และการจำหน่ายกล้วยอินทรีย์ปลอดสารพิษ ได้แก่ กล้วยหอมทอง กล้วยไข่ และกล้วยนํ้าว้า ส่งออกไปยังประเทศญี่ปุ่น รวมถึงตลาดภายในประเทศที่มีความต้องการเพิ่มมากขึ้น โดยสหกรณ์ฯ มีบทบาทสำคัญในการสนับสนุนด้านเงินทุน การให้ความรู้ในการปลูกกล้วยแบบมีมาตรฐาน ตลอดจนการบริหารจัดการแปลงปลูกอย่างมีคุณภาพตามมาตรฐานสากลให้กับสมาชิก
ทั้งนี้ ธ.ก.ส. ได้เติมทุนผ่านโครงการสนับสนุนการขยายธุรกิจและเพิ่มศักยภาพการดําเนินงานสถาบันเกษตรกร ปี 2565 -2568 และสินเชื่อธุรกิจชุมชนสร้างไทย เพื่อใช้เป็นทุนในการให้สินเชื่อแก่สมาชิกในการลงทุนขยายธุรกิจและเพิ่มศักยภาพในการดำเนินงาน ซึ่งในช่วงที่ผ่านมา เกษตรกรประสบปัญหาหนี้สิน อันเนื่องจากวิกฤตโรคระบาดและเศรษฐกิจถดถอย ธ.ก.ส. จึงได้ร่วมบูรณาการกับหน่วยงานที่เกี่ยวข้องเข้ามาสนับสนุนการสร้างมูลค่าเพิ่มผลผลิต เพื่อให้เกิดผลิตภัณฑ์ที่มีความหลากหลาย ตลอดจนการออกแบบบรรจุภัณฑ์ที่ได้มาตรฐานและยกระดับผลิตภัณฑ์สู่ตลาดที่มีกำลังซื้อสูง เพื่อแก้ไขปัญหาหนี้สินเกษตรกรอย่างยั่งยืน โดยมีคณะผู้บริหารและพนักงานในพื้นที่ให้การต้อนรับ เมื่อวันที่ 21 กรกฎาคม 2566

ที่มา : https://www.thaigov.go.th/news/contents/details/70597