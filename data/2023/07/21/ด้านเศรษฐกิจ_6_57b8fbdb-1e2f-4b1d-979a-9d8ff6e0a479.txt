รัฐบาลไทย-ข่าวทำเนียบรัฐบาล-รปอ. ณัฏฐิญา ระดมสมองนักกฎหมายทีม MIND ถ่ายทอดความรู้ พัฒนาประสิทธิภาพ เพื่อแนวทางการปรับปรุงแก้ไขกฎหมายว่าด้วยโรงงานและกฎหมายในส่วนที่เกี่ยวข้อง


วันศุกร์ที่ 21 กรกฎาคม 2566
21/07/2566
พิมพ์
รปอ. ณัฏฐิญา ระดมสมองนักกฎหมายทีม MIND ถ่ายทอดความรู้ พัฒนาประสิทธิภาพ เพื่อแนวทางการปรับปรุงแก้ไขกฎหมายว่าด้วยโรงงานและกฎหมายในส่วนที่เกี่ยวข้อง
รปอ. ณัฏฐิญา ระดมสมองนักกฎหมายทีม MIND ถ่ายทอดความรู้ พัฒนาประสิทธิภาพ เพื่อแนวทางการปรับปรุงแก้ไขกฎหมายว่าด้วยโรงงานและกฎหมายในส่วนที่เกี่ยวข้อง
วันที่ 20 กรกฎาคม 2566 นางสาวณัฏฐิญา เนตยสุภา รองปลัดกระทรวงอุตสาหกรรม เป็นประธานพิธีเปิดโครงการสัมมนาเชิงปฏิบัติการ เรื่อง แนวทางการปรับปรุงแก้ไขกฎหมายว่าด้วยโรงงานและกฎหมายในส่วนที่เกี่ยวข้องสําหรับบุคลากรผู้ปฏิบัติงานด้านกฎหมายของกระทรวงอุตสาหกรรม ประจําปีงบประมาณ พ.ศ. 2566 จัดโดย กองกฎหมาย สำนักงานปลัดกระทรวงอุตสาหกรรม โดยมี นายสมชัย เอมบำรุง ผู้อำนวยการกองกฎหมาย กล่าวรายงาน พร้อมด้วย นายวชิระ ไม้แพ ที่ปรึกษาด้านกฎหมาย และข้าราชการ เจ้าหน้าที่ที่เกี่ยวข้อง ทั้งจาก สปอ. และหน่วยงานในสังกัดกระทรวงอุตสาหกรรม เข้าร่วม ณ ห้องประชุมชุณหะวัณ ชั้น 3 อาคารสำนักงานปลัดกระทรวงอุตสาหกรรม
สำหรับการสัมมนาเชิงปฏิบัติการในครั้งนี้ จัดขึ้นเนื่องด้วยรัฐธรรมนูญแห่งราชอาณาจักรไทย พ.ศ. 2560 และที่แก้ไขเพิ่มเติม มาตรา 77 ได้กําหนดให้มีการทบทวนกฎหมายและประเมินผลสัมฤทธิ์ของกฎหมายฉบับที่บังคับใช้อยู่โดยรวมของพระราชบัญญัติโรงงาน พ.ศ. 2535 และที่แก้ไขเพิ่มเติม ประกอบกับกฎหมายฉบับดังกล่าวได้ถูกกําหนดให้มีการประเมินผลสัมฤทธิ์ให้แล้วเสร็จภายใน พ.ศ. 2567 ทั้งนี้ กระบวนการประเมินผลสัมฤทธิ์ดังกล่าว จําเป็นต้องมีการระดมความคิดเห็นของทุกภาคส่วนที่เกี่ยวข้อง บุคลากรที่ปฏิบัติงานด้านกฎหมายของกระทรวงอุตสาหกรรม ทั้งส่วนราชการ และรัฐวิสาหกิจในกํากับทั้งหมด โดยมีวัตถุประสงค์ เพื่อระดมความคิดเห็นเกี่ยวกับปัญหาและอุปสรรคในการปฏิบัติงาน ตามกฎหมายว่าด้วยโรงงานและกระบวนการเปรียบเทียบคดี  จัดทําแนวทางในการปรับปรุงแก้ไขกฎหมายว่าด้วยโรงงานที่เหมาะสม และเพื่อให้สามารถนําความรู้ที่ได้รับไปถ่ายทอดแก่หน่วยงานอื่นได้ และสามารถปฏิบัติงานให้เกิดประสิทธิภาพ
รปอ.ณัฏฐิญา กล่าวว่า จากวัตถุประสงค์ และความเป็นมาของการจัดสัมมนาในครั้งนี้ เป็นการจัดขึ้นเพื่อระดมความคิดเห็นเกี่ยวกับปัญหาและ อุปสรรคในการปฏิบัติงานตามกฎหมายว่าด้วยโรงงานและกระบวนการเปรียบเทียบคดี ได้มีความรู้ความเข้าใจในแนวทางการปรับปรุงแก้ไขกฎหมายที่เกี่ยวข้องกับโรงงานอุตสาหกรรม ตลอดจนสามารถนําความรู้ที่ได้รับไปถ่ายทอดแก่ข้าราชการในหน่วยงาน และสามารถปฏิบัติงานให้เกิดประสิทธิภาพ โดยที่กฎหมายว่าด้วยโรงงาน คือ พระราชบัญญัติโรงงาน พ.ศ. 2535 และกฎหมายลําดับรองที่เกี่ยวข้องเป็นกฎหมายที่สําคัญฉบับหนึ่งของกระทรวงอุตสาหกรรม และเกี่ยวข้องกับหน่วยงานในกระทรวงอุตสาหกรรมหลายหน่วยงาน ไม่ใช่เพียงแค่สํานักงานปลัดกระทรวงอุตสาหกรรม หรือ กรมโรงงานอุตสาหกรรมเท่านั้น แต่หน่วยงานในกระทรวง แม้จะไม่มีกฎหมายเฉพาะที่รับผิดชอบโดยตรง เช่น กรมส่งเสริมอุตสาหกรรม และสํานักงานเศรษฐกิจอุตสาหกรรม ก็ล้วนมีส่วนที่เกี่ยวข้องบ้างไม่มากก็น้อย นอกจากนั้น การที่กระทรวงอุตสาหกรรม มีนโยบายการปฏิรูป การปฏิบัติงานโดยนโยบาย MIND โดยใช้ “หัว” และ “ใจ” ปั้นอุตสาหกรรมคู่ชุมชน และการกําหนดความสําเร็จของอุตสาหกรรมทั้ง 4 มิติ ซึ่งเป็นนโยบายที่สําคัญที่สุดของท่านปลัดกระทรวงอุตสาหกรรม จึงจําเป็นอย่างยิ่งต้องใช้การผลักดันกฎหมายทุกฉบับที่เกี่ยวข้อง รวมทั้งกฎหมายว่าด้วยโรงงานด้วย

ที่มา : https://www.thaigov.go.th/news/contents/details/70560