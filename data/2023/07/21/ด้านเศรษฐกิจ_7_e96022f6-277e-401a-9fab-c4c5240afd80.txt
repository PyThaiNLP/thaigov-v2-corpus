รัฐบาลไทย-ข่าวทำเนียบรัฐบาล-อว. ชู วทน. ต่อยอดผลิตภัณฑ์สร้างสรรค์ เสริมแกร่งผู้ประกอบการพื้นที่ภาคเหนือตอนบน ในงาน Lanna Expo 2023


วันศุกร์ที่ 21 กรกฎาคม 2566
อว. ชู วทน. ต่อยอดผลิตภัณฑ์สร้างสรรค์ เสริมแกร่งผู้ประกอบการพื้นที่ภาคเหนือตอนบน ในงาน Lanna Expo 2023
อว. ชู วทน. ต่อยอดผลิตภัณฑ์สร้างสรรค์ เสริมแกร่งผู้ประกอบการพื้นที่ภาคเหนือตอนบน กระจายรายได้สู่ชุมชน ในงาน Lanna Expo 2023
เมื่อวันที่ 8 ก.ค. ดร.ดนุช ตันเทอดทิตย์ เลขานุการรัฐมนตรีว่าการกระทรวงการอุดมศึกษา วิทยาศาสตร์วิจัยและนวัตกรรม (อว.) เป็นประธานในพิธีแถลงความสำเร็จ การขับเคลื่อนล้านนาอย่างสร้างสรรค์ด้วยเทคโนโลยีและนวัตกรรมสู่เศรษฐกิจฐาน BCG "MHESI Innovation Fair for BCG Creative LANNA" ภายในงาน Lanna Expo 2023 โดยมีนางสาวสุณีย์ เลิศเพียรธรรม หัวหน้าผู้ตรวจราชการกระทรวง อว. กล่าวรายงาน นอกจากนี้ยังได้รับเกียรติจากนายสัมพันธ์ เย็นสำราญ ที่ปรึกษารัฐมนตรี อว. ดร.จันทร์เพ็ญ เมฆาอภิรักษ์ ผู้ตรวจราชการกระทรวง อว. คณะผู้บริหาร คณาจารย์ และเจ้าหน้าที่ เข้าร่วม ณ ศูนย์ประชุมและแสดงสินค้านานาชาติเฉลิมพระเกียรติ 7 รอบพระชนมพรรษา อ.เมืองเชียงใหม่ จ.เชียงใหม่
"ภายในงาน Lanna Expo 2023 ครั้งนี้จะแสดงให้เห็นถึงการนำองค์ความรู้ด้าน วทน. เข้ามาใช้ในการพัฒนาผลิตภัณฑ์ สินค้าและบริการตลอดจนพัฒนาศักยภาพของผู้ประกอบการได้อย่างครบวงจร เกิดการสร้างงาน สร้างอาชีพและกระจายรายได้สู่ชุมชน สร้างโอกาสและการต่อยอดทางธุรกิจในพื้นที่ได้อย่างต่อเนื่อง" ดร.ดนุช กล่าว
ด้านนางสาวสุณีย์ กล่าวว่า อว . ได้ดำเนินการขับเคลื่อนและกระตุ้นให้ผู้ประกอบการ วิสาหกิจชุมชน และเกษตรกร เกิดแนวคิดและทัศนคติที่ดีเพื่อสร้างสรรค์และพัฒนาผลงานของตนเองให้มีความแปลกใหม่ สามารถต่อยอดและพัฒนาสินค้าหรือผลิตภัณฑ์ของตนเอง โดยประยุกต์ใช้กระบวนการทางวิทยาศาสตร์ในการพัฒนาให้เกิดประโยชน์อย่างสร้างสรรค์ ขับเคลื่อนและพัฒนาพื้นที่ภาคเหนือด้วยเทคโนโลยีและนวัตกรรม ตั้งแต่ต้นทางกลางทางและปลายทางอย่างครบวงจรและสามารถต่อยอดไปสู่เชิงพาณิชย์ได้อย่างสร้างสรรค์ ผ่านกิจกรรมต่างๆ โดยภายในงาน Lanna Expo 2023 จะมีการจัดแสดงนิทรรศการผลงานการขับเคลื่อนล้านนาอย่างสร้างสรรค์ ฯ ขับเคลื่อนแนวคิด BCG และผลงานเทคโนโลยีการพัฒนาภายใต้โครงการส่งเสริมการพัฒนาเทคโนโลยี เครื่องจักร เพื่อเพิ่มขีดความสามารถของภาคการผลิตและบริการในพื้นที่ภาคเหนือ ผ่านสื่อมัลติมีเดีย การจัดแสดงนิทรรศการผลงานด้าน อววน. การจำหน่ายผลิตภัณฑ์สินค้าชุมชน กิจกรรมพิเศษ Fashion Show Creative LANNA INNOVATION for TEXTILE และการจัดกิจกรรม Workshop ขับเคลื่อนแนวคิดของ BCG Model เป็นต้น

ที่มา : https://www.thaigov.go.th/news/contents/details/70561