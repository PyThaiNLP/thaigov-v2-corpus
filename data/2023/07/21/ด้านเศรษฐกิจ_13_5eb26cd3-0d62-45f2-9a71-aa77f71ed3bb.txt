รัฐบาลไทย-ข่าวทำเนียบรัฐบาล-กรมทางหลวงชนบท สร้างสะพานคอนกรีตข้ามคลองท่าดี (สะพานบ้านวัดสมอ) เสร็จสมบูรณ์ 


วันศุกร์ที่ 21 กรกฎาคม 2566
กรมทางหลวงชนบท สร้างสะพานคอนกรีตข้ามคลองท่าดี (สะพานบ้านวัดสมอ) เสร็จสมบูรณ์
ส่งเสริมเศรษฐกิจการท่องเที่ยวหมู่บ้านคีรีวง ยกระดับคุณภาพชีวิตให้กับประชาชนสองฝั่งน้ำ ให้สามารถเดินทางและขนส่งพืชผลทางการเกษตรไปสู่ปลายทางได้อย่างสะดวกรวดเร็วปลอดภัย
กรมทางหลวงชนบท (ทช.) กระทรวงคมนาคม โดยสำนักก่อสร้างสะพาน ดำเนินโครงการก่อสร้างสะพานข้ามคลองท่าดี (สะพานบ้านวัดสมอ) เสร็จสมบูรณ์ เป็นสะพานคอนกรีตเสริมเหล็ก ขนาด 2 ช่องจราจร ยาว 60 เมตร กว้าง 8 เมตร มีทางเท้ากว้างข้างละ 1.50 เมตร พร้อมถนนต่อเชื่อมผิวทางคอนกรีตเสริมเหล็กสองฝั่งยาว 340 เมตร ตั้งอยู่บริเวณหมู่ที่ 4 ตำบลกำโลน อำเภอลานสกา จังหวัดนครศรีธรรมราช ใช้งบประมาณ 31.820 ล้านบาท เพื่อยกระดับคุณภาพชีวิตให้กับประชาชนทั้งสองฝั่งน้ำ สามารถสัญจรและขนส่งพืชผลทางการเกษตรไปสู่ปลายทางได้อย่างสะดวกรวดเร็วปลอดภัย ลดค่าใช้จ่ายในการเดินทาง ช่วยส่งเสริมเศรษฐกิจการท่องเที่ยวเชิงเกษตรและธรรมชาติที่ขยายตัวจากหมู่บ้านคีรีวง อำนวยความสะดวกในการทำงานให้กับหน่วยงานอื่น ๆ เช่น ส่วนราชการท้องถิ่น การไฟฟ้าฯ การประปาฯ หน่วยงานด้านการสื่อสาร และเป็นเส้นทางช่วยเหลืออพยพเมื่อเกิดเหตุพิบัติภัยฉุกเฉินในอนาคตได้อีกด้วย

ที่มา : https://www.thaigov.go.th/news/contents/details/70575