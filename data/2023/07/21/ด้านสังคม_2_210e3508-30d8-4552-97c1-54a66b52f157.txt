รัฐบาลไทย-ข่าวทำเนียบรัฐบาล-สธ. เดินหน้าถวายการดูแลสุขภาพพระสงฆ์-ผู้นำศาสนา ที่ภาคเหนือและภาคใต้ ถวายเป็นพระราชกุศลพระบาทสมเด็จพระเจ้าอยู่หัว


วันศุกร์ที่ 21 กรกฎาคม 2566
สธ. เดินหน้าถวายการดูแลสุขภาพพระสงฆ์-ผู้นำศาสนา ที่ภาคเหนือและภาคใต้ ถวายเป็นพระราชกุศลพระบาทสมเด็จพระเจ้าอยู่หัว
กระทรวงสาธารณสุข ร่วมกับ มูลนิธิโรงพยาบาลสมเด็จพระยุพราช และศูนย์อำนวยการใหญ่จิตอาสาพระราชทาน จัดกิจกรรมถวายการดูแลสุขภาพให้กับพระภิกษุสงฆ์ สามเณร และผู้นำทางศาสนาในพื้นที่ภาคเหนือที่จังหวัดน่าน และภาคใต้ ที่จังหวัดนครศรีธรรมราช รวม 440 รูป/ท่าน
กระทรวงสาธารณสุข ร่วมกับ มูลนิธิโรงพยาบาลสมเด็จพระยุพราช และศูนย์อำนวยการใหญ่จิตอาสาพระราชทาน จัดกิจกรรมถวายการดูแลสุขภาพให้กับพระภิกษุสงฆ์ สามเณร และผู้นำทางศาสนาในพื้นที่ภาคเหนือที่จังหวัดน่าน และภาคใต้ ที่จังหวัดนครศรีธรรมราช รวม 440 รูป/ท่าน เพื่อถวายเป็นพระราชกุศลแด่ พระบาทสมเด็จพระเจ้าอยู่หัว เนื่องในโอกาสมหามงคลเฉลิมพระชนมพรรษา 72 พรรษา 28 กรกฎาคม 2567
วันนี้ (21 กรกฎาคม 2566) กระทรวงสาธารณสุข ร่วมกับ มูลนิธิโรงพยาบาลสมเด็จพระยุพราช และศูนย์อำนวยการใหญ่จิตอาสาพระราชทาน เปิดกิจกรรม “โครงการถวายการดูแลสุขภาพให้กับพระภิกษุสงฆ์ สามเณร และผู้นำศาสนา 72,000 รูป/ท่าน เพื่อถวายเป็นพระราชกุศล แด่พระบาทสมเด็จพระเจ้าอยู่หัว เนื่องในโอกาสมหามงคล เฉลิมพระชนมพรรษา 72 พรรษา 28 กรกฎาคม 2567” ในพื้นที่ภาคเหนือและภาคใต้ เพื่อค้นหาความเสี่ยง และลดความรุนแรงของโรคในพระสงฆ์ สามเณร และผู้นำทางศาสนา ตลอดจนส่งเสริมให้ผู้นำศาสนาเป็นผู้นำด้านสุขภาพ เป็นแบบอย่างที่ดี และเป็นที่พึ่งของชุมชนและสังคม
โดยภาคเหนือ นายพลากร สุวรรณรัฐ องคมนตรี รองประธานคณะกรรมการมูลนิธิโรงพยาบาลสมเด็จพระยุพราช เป็นประธานเปิดโครงการฯ ที่ ธรรมสภาเตชะ ไกรศรี (ศาลาหลวง) วัดภูเก็ต อำเภอปัว จังหวัดน่าน มี พระเทพเวที เจ้าคณะภาค 6 นายแพทย์ยงยศ ธรรมวุฒิ รองปลัดกระทรวงสาธารณสุข พลอากาศเอก สุบิน ชิวปรีชา รองผู้อำนวยการศูนย์อำนวยการใหญ่จิตอาสาพระราชทาน และนายวิบูรณ์ แววบัณฑิต ผู้ว่าราชการจังหวัดน่าน ร่วมงาน ซึ่งโรงพยาบาลสมเด็จพระยุพราชปัว ร่วมกับหน่วยงานภาครัฐ เอกชน และภาคีเครือข่าย ได้จัดกิจกรรมตรวจสุขภาพให้กับพระภิกษุสงฆ์ สามเณร และผู้นำทางศาสนา ในอำเภอปัว อำเภอท่าวังผา และอำเภอเชียงกลาง รวมจำนวน 300 รูป/ท่าน พร้อมทั้งถวาย/มอบความรู้ในการดูแลสุขภาพ ถวายรางวัลวัดส่งเสริมสุขภาพระดับเขต และถวายชุดอุปกรณ์ตรวจพร้อมชุดปฐมพยาบาลแด่พระคิลานุปัฏฐากด้วย
สำหรับภาคใต้ นายแพทย์โอภาส การย์กวินพงศ์ ปลัดกระทรวงสาธารณสุข เป็นประธานเปิดโครงการฯ ที่ โรงพยาบาลสมเด็จพระยุพราชฉวาง จังหวัดนครศรีธรรมราช มี พระราชวิสุทธิกวี (ไมตรี ปภารตโน) เจ้าคณะภาค 16 ธรรมยุต ผู้ช่วยเจ้าอาวาสวัดพระมหาธาตุวรมหาวิหาร พลตรี สุรเทพ หนูแก้ว เลขานุการศูนย์อำนวยการจิตอาสาพระราชทาน ภาค 4 นายอภินันท์ เผือกผ่อง ผู้ว่าราชการจังหวัดนครศรีธรรมราช และนายแพทย์พงศ์เกษม ไข่มุกด์รองปลัดกระทรวงสาธารณสุข เข้าร่วม โดยกิจกรรมประกอบด้วย การดูแลสุขภาพพระภิกษุสงฆ์ สามเณร และผู้นำทางศาสนา ในพื้นที่อำเภอฉวาง จำนวน 140 รูป/ท่าน การถวายผลการตรวจสุขภาพ นิทรรศการ การให้ความรู้เรื่อง “การยศาสตร์เพื่อสุขภาพ สำหรับพระภิกษุสงฆ์” และ “โภชนบำบัดสำหรับพระภิกษุสงฆ์” เป็นต้น
*************************************** 21 กรกฎาคม 2566

ที่มา : https://www.thaigov.go.th/news/contents/details/70582