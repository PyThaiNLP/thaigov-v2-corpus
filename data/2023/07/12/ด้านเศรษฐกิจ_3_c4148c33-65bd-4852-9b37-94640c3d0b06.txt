รัฐบาลไทย-ข่าวทำเนียบรัฐบาล-กรมทางหลวงชนบท สนับสนุนทางเข้าโครงการพัฒนาพื้นที่บริเวณหนองอึ่ง อันเนื่องมาจากพระราชดำริ ถนนสาย ยส.2023 อำเภอเมือง จังหวัดยโสธร


วันพุธที่ 12 กรกฎาคม 2566
กรมทางหลวงชนบท สนับสนุนทางเข้าโครงการพัฒนาพื้นที่บริเวณหนองอึ่ง อันเนื่องมาจากพระราชดำริ ถนนสาย ยส.2023 อำเภอเมือง จังหวัดยโสธร
ยกระดับคุณภาพชีวิตของประชาชนในพื้นที่ให้สามารถเดินทางได้อย่างสะดวกรวดเร็วปลอดภัยในทุกฤดูกาล
กรมทางหลวงชนบท (ทช.) กระทรวงคมนาคม สนับสนุนสายทางเข้าโครงการพัฒนาพื้นที่บริเวณหนองอึ่ง อันเนื่องมาจากพระราชดำริ ถนนทางหลวงชนบทสาย ยส.2023 แยก ทล.23 - บ้านท่าเยี่ยม อำเภอเมือง จังหวัดยโสธร นับเป็นความภาคภูมิใจของชาวทางหลวงชนบทที่ได้เป็นส่วนหนึ่งในการได้รับใช้ใต้เบื้องพระยุคลบาท ในการสร้างเส้นทางสนับสนุนพื้นที่โครงการหลวงและโครงการอันเนื่องมาจากพระราชดำริ ยกระดับคุณภาพชีวิต บรรเทาความเดือดร้อนให้กับประชาชนในพื้นที่ และอำนวยความสะดวกปลอดภัยในการขนผลิตผลทางเกษตรออกสู่ท้องตลาดในทุกฤดู
สำหรับโครงการพัฒนาพื้นที่บริเวณหนองอึ่ง อันเนื่องมาจากพระราชดำริ เมื่อปี 2543 สมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง เสด็จพระราชดำเนินพร้อมด้วยพระบาทสมเด็จพระวชิรเกล้าเจ้าอยู่หัว เมื่อครั้งทรงดำรงพระราชอิสริยยศสมเด็จพระบรมโอรสาธิราชฯ สยามมกุฎราชกุมาร ทรงเยี่ยมราษฎรผู้ประสบอุทกภัยซ้ำซาก ณ โรงเรียนบ้านคำน้ำสร้าง ตำบลค้อเหนือ อำเภอเมือง จังหวัดยโสธร ทรงมีพระราชดำริเกี่ยวกับการพัฒนาและปรับปรุงพื้นที่เพื่อช่วยเหลือราษฎร ได้แก่ การปรับปรุงขุดลอกหนองอึ่งเพื่อเป็นแหล่งน้ำสำหรับทำการเกษตรและเป็นแหล่งเพาะพันธุ์ปลา การพัฒนาและปรับปรุงพื้นที่ สภาพดิน โดยรอบหนองอึ่ง ปลูกหญ้าแฝกและต้นไม้เพื่อป้องกันการชะล้างหน้าดิน และการฟื้นฟูสภาพป่าโดยรวม เพื่อให้คนกับป่าอยู่อย่างเกื้อกูลกัน ทั้งนี้ ในส่วนของ ทช. ได้ก่อสร้างถนนทางหลวงชนบทสาย ยส.2023 แยก ทล.23 - บ้านท่าเยี่ยม รวมระยะทาง 17.3 กิโลเมตร เข้าโครงการพัฒนาพื้นที่บริเวณหนองอึ่ง อันเนื่องมาจากพระราชดำริ ก่อสร้างแล้วเสร็จเมื่อปี 2552 นับเป็นภารกิจสำคัญประการหนึ่งของ ทช. ในการสร้างเส้นทางสนับสนุนโครงการอันเนื่องมาจากพระราชดำริ เพื่อความเป็นอยู่ที่ดีขึ้นของประชาชน ให้สามารถสัญจรได้อย่างสะดวกปลอดภัยในทุกฤดู ถนนสายดังกล่าวเป็นการก่อสร้างตามแนวถนนเดิม ผ่าน 7 หมู่บ้าน บางช่วงมีลักษณะเป็นทางโค้ง ทางหักศอก จึงได้ปรับปรุงจุดเสี่ยง อาทิ การเพิ่มป้ายจราจร ไฟฟ้าแสงสว่าง ติดตั้งราวกันอันตราย เพื่อความปลอดภัยของประชาชนและผู้ที่เดินทางมาเยี่ยมชมโครงการพัฒนาพื้นที่บริเวณหนองอึ่ง อันเนื่องมาจากพระราชดำริอีกด้วย

ที่มา : https://www.thaigov.go.th/news/contents/details/70269