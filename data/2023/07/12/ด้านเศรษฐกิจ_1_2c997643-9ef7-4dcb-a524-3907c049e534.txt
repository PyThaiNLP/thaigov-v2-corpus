รัฐบาลไทย-ข่าวทำเนียบรัฐบาล-กรมเจ้าท่า ตรวจติดตาม ผลการการดำเนินงาน การปฏิบัติราชการ ศูนย์ฝึกพาณิชย์นาวี


วันพุธที่ 12 กรกฎาคม 2566
กรมเจ้าท่า ตรวจติดตาม ผลการการดำเนินงาน การปฏิบัติราชการ ศูนย์ฝึกพาณิชย์นาวี
...
กรมเจ้าท่า ตรวจติดตาม ผลการการดำเนินงาน การปฏิบัติราชการ ศูนย์ฝึกพาณิชย์นาวี
นายวิเชียร เปมานุกรรักษ์ รองอธิบดีกรมเจ้าท่า (ด้านส่งเสริมการขนส่งทางน้ำ) กระทรวงคมนาคม ตรวจติดตาม ผลการการดำเนินงาน การปฏิบัติราชการ ศูนย์ฝึกพาณิชย์นาวี
โดยมีนายวิวัธน์ ชิดเชิดวงศ์ ผู้อำนวยการศูนย์ฝึกพาณิชย์นาวี พร้อมด้วยนายโอฬาร เฮงเจริญ ผู้อำนวยการกองมาตรฐานคนประจำเรือ พร้อมด้วยผู้บริหาร ข้าราชการและเจ้าหน้าที่กรมเจ้าท่า ให้การต้อนรับในวันอังคารที่ 11 กรกฎาคม 2566 เวลา 09.30 น. ณ ห้องประชุมศูนย์ฝึกพาณิชย์นาวี กรมเจ้าท่า
ศูนย์ฝึกพาณิชย์นาวี กรมเจ้าท่า เป็นสถาบันการศึกษาภายใต้สังกัดกระทรวงคมนาคม เป็นสถาบันแห่งแรกของประเทศไทย ที่เปิดสอนวิชาชีพการเดินเรือพาณิชย์ มีหน้าที่และความรับผิดชอบในการผลิตคนประจำเรือทุกระดับชั้นให้เพียงพอกับความต้องการของตลาดแรงงาน เพื่อสนับสนุนกิจการพาณิชยนาวีของประเทศ ตลอดจนพัฒนา ฝึกอบรม เพื่อเพิ่มวิทยฐานะคนประจำเรือทุกระดับชั้นให้ได้มาตรฐานสากล ได้เปิดรับสมัครผู้ที่กำลังศึกษาอยู่ในระดับมัธยมศึกษาตอนปลาย (ม.6) เข้าเป็นนักเรียนเดินเรือพาณิชย์ หลักสูตร 5 ปี(ปริญญาตรี) ปัจจุบันมีนักศึกษาจำนวน 778 คน และกำลังจบการศึกษา 111 คนในเดือนสิงหาคมนี้
สำหรับหลักสูตรฝึกอบรม ที่กรมเจ้าท่าให้การรับรองภายใต้ SCTW 2010 ประกอบด้วย กลุ่มหลักสูตรความรู้พื้นฐานคนประจำเรือ, กลุ่มหลักสูตรด้านการเดินเรือและการเรือและภาวะความเป็นผู้นำ, กลุ่มหลักสูตรด้านช่างกลเรือ, กลุ่มหลักสูตรต่อเนื่อง, กลุ่มหลักสูตรเรือบรรทุกสินค้าเหลวในระวางและสินค้าอันตราย, กลุ่มหลักสูตรเจ้าหน้าที่รักษาความปลอดภัย, กลุ่มหลักสูตรเรือโดยสาร, กลุ่มหลักสูตรวิชาครูและผู้ประเมิน อีกทั้ง ปัจจุบัน ศูนย์ฝึกพาณิชย์นาวี ยังได้เปิดหลักสูตรลูกเรือเข้ายามฝ่ายเดินเรือและฝ่ายช่างกล เป็นรุ่นที่ 9, หลักสูตรนายประจำเรือฝ่ายเดินเรือและฝ่ายช่างกลรุ่นที่ 1, หลักสูตรผู้ตรวจเรือลำเลียง และยังมีโครงการฝึกอบรมตามมาตรฐานขององค์การทางทะเลระหว่างประเทศInternational Maritime Organization (IMO)ร่วมกับสำนักงานคณะกรรมการค้นหาและช่วยเหลืออากาศยานและเรือที่ประสบภัย และยังมีหลักสูตรที่จะเปิดอบรมในอนาคต อาทิ หลักสูตรสินค้าอันตราย IMDG Code , หลักสูตร SAR, หลักสูตรพื้นฐานเรือเดินเขตขั้วโลก BASIC TRAINING FOR SHIPS OPERATING IN POLAR WATER COURSE และหลักสูตรเรือเดินเขตขั้วโลกชั้นสูง ADVANCED TRAINING FOR SHIPS OPERATING IN POLAR WATER COURSE
ช่วงบ่าย รจท.(สส.) ได้ตรวจเยี่ยมชมเรือฝึกสาครวิสัยและเรือฝึกวิสูตรสาคร และห้องฝึกปฏิบัติจำลองฝ่ายช่างกลเรือเบื้องต้น (Pre training engine room simulator) ห้องฝึกปฏิบัติจำลองฝ่ายช่างกลเรือเต็มรูปแบบ (Full mission engine room)ห้องฝึกปฏิบัติจำลองฝ่ายเดินเรือ (Navigation Simulator) เครื่องมือฝึกและอุปกรณ์การฝึกฝ่ายช่างกลเรือ (Training support machinery) ห้องทดลองไฟฟ้า (Electrical laboratory) และเยี่ยมชมห้องเรียนอาคารเรียนริมน้ำ 6 ชั้น ทั้งนี้ รองอธิบดีกรมเจ้าท่าได้ให้โอวาทพร้อมให้กำลังใจเจ้าหน้าที่ในการปฏิบัติงาน พร้อมให้โอวาทแก่นักเรียนในการศึกษาตั้งใจศึกษาหาความรู้ ปฏิบัติตนอยู่ในระเบียบวินัย เพื่อเป็นบุคลากรที่มีคุณภาพในการขับเคลื่อนเศรษฐกิจของประเทศในด้านโลจิสติกส์ สนับสนุนกิจการพาณิชยนาวีให้สามารถแข่งขันกับนานาประเทศได้อย่างยั่งยืน

ที่มา : https://www.thaigov.go.th/news/contents/details/70261