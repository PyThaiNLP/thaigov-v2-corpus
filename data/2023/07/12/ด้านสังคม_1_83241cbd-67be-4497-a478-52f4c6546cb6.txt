รัฐบาลไทย-ข่าวทำเนียบรัฐบาล-องคมนตรี เปิดโครงการดูแลสุขภาพพระสงฆ์-ผู้นำศาสนาภาคอีสาน ที่อำเภอธาตุพนม ถวายเป็นพระราชกุศลแด่พระบาทสมเด็จพระเจ้าอยู่หัว


วันพุธที่ 12 กรกฎาคม 2566
องคมนตรี เปิดโครงการดูแลสุขภาพพระสงฆ์-ผู้นำศาสนาภาคอีสาน ที่อำเภอธาตุพนม ถวายเป็นพระราชกุศลแด่พระบาทสมเด็จพระเจ้าอยู่หัว
องคมนตรี เปิดโครงการถวายการดูแลสุขภาพให้กับพระภิกษุสงฆ์ สามเณร ผู้นำทางศาสนา ในพื้นที่ภาคอีสานที่อำเภอธาตุพนม จังหวัดนครพนม รวม 400 รูป/ ท่าน ถวายเป็นพระราชกุศลแด่ พระบาทสมเด็จพระเจ้าอยู่หัว
องคมนตรี เปิดโครงการถวายการดูแลสุขภาพให้กับพระภิกษุสงฆ์ สามเณร ผู้นำทางศาสนา ในพื้นที่ภาคอีสานที่อำเภอธาตุพนม จังหวัดนครพนม รวม 400 รูป/ ท่าน ถวายเป็นพระราชกุศลแด่ พระบาทสมเด็จพระเจ้าอยู่หัว เนื่องในโอกาสมหามงคลเฉลิมพระชนมพรรษา 72 พรรษา 28 กรกฎาคม 2567
วันนี้ (12 กรกฎาคม 2566) ณ มหาวิทยาลัยมหาจุฬาลงกรณราชวิทยาลัย จังหวัดนครพนม นายพลากร สุวรรณรัฐ องคมนตรี รองประธานกรรมการมูลนิธิโรงพยาบาลสมเด็จพระยุพราช เป็นประธานเปิดโครงการถวายการดูแลสุขภาพให้กับพระภิกษุสงฆ์ สามเณร ผู้นำทางศาสนาในอำเภอธาตุพนม เพื่อถวายเป็นพระราชกุศลแด่พระบาทสมเด็จพระเจ้าอยู่หัว เนื่องในโอกาสมหามงคลเฉลิมพระชนมพรรษา 72 พรรษา 28 กรกฎาคม 2567 โดยมี นายแพทย์ทวีศิลป์ วิษณุโยธิน รองปลัดกระทรวงสาธารณสุข นายวันชัย จันทร์พร ผู้ว่าราชการจังหวัดนครพนม นายพัฒน์ธวัตร์ เอี่ยมสม วิทยากรจิตอาสา 904 และหน่วยงานที่เกี่ยวข้องร่วมงาน
นายแพทย์ทวีศิลป์ กล่าวว่า กระทรวงสาธารณสุข ร่วมกับ มูลนิธิโรงพยาบาลสมเด็จพระยุพราช ศูนย์อำนวยการใหญ่จิตอาสาพระราชทาน จัดทำโครงการถวายการดูแลสุขภาพให้กับพระสงฆ์ สามเณร ผู้นำทางศาสนา 72,000 รูป/ท่าน เพื่อถวายเป็นพระราชกุศลแด่ พระบาทสมเด็จพระเจ้าอยู่หัว เนื่องในโอกาสมหามงคล เฉลิมพระชนมพรรษา 72 พรรษา 28 กรกฎาคม 2567 ซึ่งมูลนิธิโรงพยาบาลสมเด็จพระยุพราชได้มอบหมายให้โรงพยาบาลสมเด็จพระยุพราชทั้ง 21 แห่ง ดำเนินการตามโครงการในพื้นที่ 21 จังหวัดที่เป็นที่ตั้งของโรงพยาบาลสมเด็จพระยุพราชทั่วประเทศ โดยในวันนี้เป็นการเปิดโครงการฯ ของภาคตะวันออกเฉียงเหนือ ที่จังหวัดนครพนม มีโรงพยาบาลสมเด็จพระยุพราชธาตุพนม เป็นศูนย์กลางในการจัดกิจกรรมตรวจสุขภาพพระภิกษุสงฆ์ สามเณร ผู้นำศาสนา และคัดกรองความเสี่ยงโรคไม่ติดต่อเรื้อรัง และถวายความรู้ในการดูแลสุขภาพตามหลักพระธรรมวินัย สามารถให้คำแนะนำ ดูแลพระสงฆ์ภายในวัดและชุมชนได้ รวมทั้งพัฒนาเป็นโรงพยาบาลนำร่องในการจัดบริการสำหรับพระสงฆ์อาพาธ
สำหรับกิจกรรมตรวจสุขภาพ ประกอบด้วย การตรวจวัดสัญญาณชีพ ตรวจคลื่นหัวใจไฟฟ้า ตรวจอัลตราซาวด์ ตรวจเลือด ตรวจฟัน ตรวจเอกซเรย์ บริการฉีดวัคซีน และพบแพทย์ นอกจากนี้ ยังมีจุดถวายความรู้และหน่วยปฐมพยาบาล โดยมีพระภิกษุสงฆ์ สามเณร และผู้นำศาสนาทุกศาสนา ในพื้นที่อำเภอธาตุพนม จังหวัดนครพนม เข้ารับตรวจสุขภาพจำนวน 400 รูป/ท่าน
************************************** 12 กรกฎาคม 2566

ที่มา : https://www.thaigov.go.th/news/contents/details/70270