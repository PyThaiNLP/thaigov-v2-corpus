รัฐบาลไทย-ข่าวทำเนียบรัฐบาล-การประชุมรัฐมนตรียุติธรรมอาเซียน – ญี่ปุ่น สมัยพิเศษ (ASEAN-Japan Special Meeting of Justice Ministers : AJSMJ) และการประชุมที่เกี่ยวข้อง 


วันพุธที่ 12 กรกฎาคม 2566
12/07/2566
พิมพ์
การประชุมรัฐมนตรียุติธรรมอาเซียน – ญี่ปุ่น สมัยพิเศษ (ASEAN-Japan Special Meeting of Justice Ministers : AJSMJ) และการประชุมที่เกี่ยวข้อง
การประชุมรัฐมนตรียุติธรรมอาเซียน – ญี่ปุ่น สมัยพิเศษ (ASEAN-Japan Special Meeting of Justice Ministers : AJSMJ) และการประชุมที่เกี่ยวข้อง
นายวิษณุ เครืองาม รองนายกรัฐมนตรี รักษาราชการแทน รัฐมนตรีว่าการกระทรวงยุติธรรม ในฐานะหัวหน้าคณะผู้แทนไทย เข้าร่วมการประชุมรัฐมนตรียุติธรรมอาเซียน – ญี่ปุ่น สมัยพิเศษ (ASEAN-Japan Special Meeting of Justice Ministers : AJSMJ) และการประชุมที่เกี่ยวข้อง เมื่อวันที่ ๖ กรกฎาคม ๒๕๖๖ ณ กรุงโตเกียว ประเทศญี่ปุ่น โดยมีรัฐมนตรีประจำสำนักนายกรัฐมนตรีมาเลเซีย และรัฐมนตรีว่าการกระทรวงยุติธรรมญี่ปุ่น เป็นประธานร่วม และมีผู้แทนระดับรัฐมนตรีของประเทศสมาชิก รวมถึงเลขาธิการอาเซียน เข้าร่วมการประชุมฯ โดยการประชุมในครั้งนี้เป็นโอกาสสำคัญในการเฉลิมฉลองวาระครบรอบ ๕๐ ปี มิตรภาพความร่วมมืออาเซียน - ญี่ปุ่น ปี ๒๕๖๖ และเป็นการส่งเสริมและขับเคลื่อนความร่วมมือด้านกฎหมายและงานยุติธรรมระหว่างประเทศสมาชิกอาเซียนและญี่ปุ่น ซึ่งถือเป็นประเทศคู่เจรจาของอาเซียนประเทศแรกที่ได้ริเริ่มการดำเนินความร่วมมือในด้านนี้ร่วมกับอาเซียน
ในโอกาสนี้ รองนายกรัฐมนตรี รักษาราชการแทน รัฐมนตรีว่าการกระทรวงยุติธรรม ได้กล่าวถ้อยแถลงต่อที่ประชุมโดยสรุปว่า “ประเทศไทยในฐานะประเทศผู้ประสานงานความสัมพันธ์อาเซียน - ญี่ปุ่น มีความยินดีที่เป็นส่วนหนึ่งโอกาสการเฉลิมฉลองความสัมพันธ์ระหว่างกันในครั้งนี้ โดยไทยมีการดำเนินงานเพื่อมุ่งสู่สังคมที่มีความมั่นคงและปลอดภัย สามารถเข้าถึงความยุติธรรมได้อย่างเท่าเทียม ผ่านการพัฒนากฎหมายและนโยบายต่าง ๆ เพื่อให้สามารถป้องกันอาชญากรรมและความยุติธรรมทางอาญาได้อย่างยั่งยืน เช่น การมีผลใช้บังคับของพระราชบัญญัติมาตรการป้องกันการกระทำความผิดซ้ำในความผิดเกี่ยวกับเพศหรือที่ใช้ความรุนแรง พ.ศ. ๒๕๖๕ และแผนปฏิบัติการระดับชาติว่าด้วยธุรกิจกับสิทธิมนุษยชน เป็นต้น โดยไทยมีความยินดีจะร่วมงานกับอาเซียนและญี่ปุ่น เพื่อมุ่งสู่สังคมที่สงบสุขและตั้งอยู่บนพื้นฐานของกฎหมายโดยไม่ทิ้งใครไว้ข้างหลัง”
โดยผลลัพธ์สำคัญของการประชุมครั้งนี้ ที่ประชุมได้มีมติรับรองแถลงการณ์ร่วมการประชุมรัฐมนตรียุติธรรมอาเซียน - ญี่ปุ่น สมัยพิเศษ (Joint Statement of the ASEAN - Japan Special Meeting of Justice Ministers) และเห็นชอบกับแผนงานอาเซียน - ญี่ปุ่น ด้านกฎหมายและงานยุติธรรม (ASEAN – Japan Work Plan on Law and Justice) อันเป็นแนวทางสำคัญสำหรับอาเซียนและญี่ปุ่นในการขับเคลื่อนความร่วมมือด้านกฎหมายและงานยุติธรรมที่วางไว้ร่วมกัน ต่อมา ที่ประชุมยังได้หารือร่วมกับองค์การระหว่างประเทศ ได้แก่ UNDP UNODC UNAFEI รวมถึงสถาบันเพื่อการยุติธรรมแห่งประเทศไทย (TIJ) เพื่อหารือแนวทางขับเคลื่อนการดำเนินงานตามแผนงานฯ ร่วมกับหน่วยงานต่าง ๆ รวมถึงได้รับฟังข้อเสนอแนะจากผู้แทนเยาวชนของอาเซียนและญี่ปุ่น ซึ่งเป็นผลมาจากกิจกรรม ASEAN - Japan Special Youth Forum for Promoting the Rule of Law ซึ่ง TIJ ร่วมกับกระทรวงยุติธรรมญี่ปุ่น จัดขึ้นเป็นกิจกรรมคู่ขนานในห้วงการประชุมดังกล่าวด้วย
นอกจากนี้ หัวหน้าคณะผู้แทนไทยยังได้หารือทวิภาคีร่วมกับ Mr. Ken Saito รัฐมนตรีว่าการกระทรวงยุติธรรมญี่ปุ่น เกี่ยวกับการส่งเสริมการดำเนินงานต่อยอดภายหลังจากการประชุม AJSMJ และการประชุมที่เกี่ยวข้องสิ้นสุดลง และหารือทวิภาคีร่วมกับ Ms. Waly Ghada ผู้อำนวยการ UNODC เกี่ยวกับความร่วมมือด้านต่าง ๆ อาทิ การจัดการเรือนจำและการปฏิบัติต่อผู้กระทำผิด การสนับสนุนการดำเนินงานตามกฎหมายยาเสพติดฉบับใหม่ และการป้องกันและปราบปรามอาชญากรรมข้ามชาติ ในห้วงการประชุมดังกล่าวนี้ด้วย

ที่มา : https://www.thaigov.go.th/news/contents/details/70279