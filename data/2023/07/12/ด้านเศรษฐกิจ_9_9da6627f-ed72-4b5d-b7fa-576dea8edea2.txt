รัฐบาลไทย-ข่าวทำเนียบรัฐบาล-กระทรวงเกษตรและสหกรณ์ ประชุมซักซ้อมเตรียมความพร้อมการจัดงาน โครงการจิตอาสาพัฒนาด้านการเกษตร “เราทำความดี ด้วยหัวใจ”


วันพุธที่ 12 กรกฎาคม 2566
กระทรวงเกษตรและสหกรณ์ ประชุมซักซ้อมเตรียมความพร้อมการจัดงาน โครงการจิตอาสาพัฒนาด้านการเกษตร “เราทำความดี ด้วยหัวใจ”
เฉลิมพระเกียรติพระบาทสมเด็จพระเจ้าอยู่หัว พัฒนาฟื้นฟูคลองเปรมประชากร  จ.พระนครศรีอยุธยา
นายพีรพันธ์ คอทอง รองปลัดกระทรวงเกษตรและสหกรณ์ เป็นประธานการประชุมหารือซักซ้อมความเข้าใจ และเตรียมความพร้อมการจัดงาน โครงการจิตอาสาพัฒนาด้านการเกษตร “เราทำความดี ด้วยหัวใจ” เฉลิมพระเกียรติพระบาทสมเด็จพระเจ้าอยู่หัว บริเวณคลองเปรมประชากร ตำบลเชียงรากน้อย อำเภอบางประอิน จังหวัดพระนครศรีอยุธยา โดยมีกองประสานงานโครงการพระราชดำริ สำนักงานปลัดกระทรวงเกษตรและสหกรณ์ และหน่วยงานในสังกัดกระทรวงเกษตรและสหกรณ์ที่เกี่ยวข้อง ประกอบด้วย กรมชลประทาน กรมส่งเสริมการเกษตร กรมปศุสัตว์ กรมประมง กรมพัฒนาที่ดิน และสำนักงานพิพิธภัณฑ์การเกษตรเฉลิมพระเกียรติ พระบาทสมเด็จพระเจ้าอยู่หัว (องค์การมหาชน) เข้าร่วม ณ ห้องประชุมกระทรวงเกษตรและสหกรณ์ (ห้อง 135) และผ่านระบบ Zoom Meeting
ทั้งนี้ สำนักงานปลัดกระทรวงเกษตรและสหกรณ์ กองประสานงานโครงการพระราชดำริ ในฐานะเป็นศูนย์ประสานงานจิตอาสา 904 กระทรวงเกษตรและสหกรณ์ ได้ตระหนักถึงความสำคัญในการขยายผลโครงการจิตอาสาพระราชทานตามแนวพระราชดำริ และการจัดทำกิจกรรมจิตอาสา “เราทำความดี ด้วยหัวใจ” จึงได้จัดทำโครงการจิตอาสาพัฒนาด้านการเกษตร บริเวณคลองเปรมประชากร ตำบลเชียงรากน้อย อำเภอบางประอิน จังหวัดพระนครศรีอยุธยาขึ้น ในวันพุธที่ 26 กรกฎาคม 2566 โดยมีรัฐมนตรีว่าการกระทรวงเกษตรและสหกรณ์ (ดร.เฉลิมชัย ศรีอ่อน) เป็นประธาน และมีวัตถุประสงค์ เพื่อเฉลิมพระเกียรติและถวายพระพรเนื่องในโอกาสวันเฉลิมพระชนมพรรษาพระบาทสมเด็จพระเจ้าอยู่หัว 28 กรกฎาคม 2566 (พระชนมพรรษาครบ 71 พรรษา) และปลูกฝังจิตสำนึกในด้านจิตสาธารณะและจิตอาสาพัฒนา ให้กับบุคลากรของส่วนราชการและหน่วยงานในสังกัดกระทรวงเกษตรและสหกรณ์ ตลอดจนเพื่อปรับภูมิทัศน์และพัฒนาพื้นที่สาธารณะ โดยบูรณาการความร่วมมือจากทุกภาคส่วนราชการ และหน่วยงานในสังกัดกระทรวงเกษตรและสหกรณ์ กลุ่มเป้าหมายผู้เข้าร่วมกิจกรรม จำนวน 700 คน ประกอบด้วย ผู้บริหารกระทรวงเกษตรและสหกรณ์ บุคลากรส่วนราชการ/หน่วยงานในสังกัดกระทรวงเกษตรและสหกรณ์ (ส่วนกลาง) จิตอาสากระทรวงเกษตรและสหกรณ์ บุคลากรหน่วยงานในสังกัดกระทรวงเกษตรและสหกรณ์ ในพื้นที่/จังหวัด ผู้นำชุมชน องค์กรปกครองส่วนท้องถิ่น/เทศบาล เกษตรกร และประชาชนจิตอาสา
สำหรับกิจกรรมภายในงานประกอบด้วย 1. การปรับภูมิทัศน์และพัฒนาพื้นที่สาธารณะ บริเวณคลองเปรมประชากร ตำบลเชียงรากน้อย อำเภอบางประอิน จังหวัดพระนครศรีอยุธยา อาทิ การทำความสะอาด ฟื้นฟูและบำรุงรักษาคลองเปรมประชากร และการปล่อยพันธุ์ปลาพื้นถิ่น 2. การสานสัมพันธ์ “บวร” (บ้าน (ชุมชน) วัด และโรงเรียน) บริเวณโดยรอบ ได้แก่ ชุมชนตำบลเชียงรากน้อย วัดเปรมประชา และโรงเรียนวัดเปรมปรีชา อาทิ การทำความสะอาดบริเวณรอบวัด การพัฒนาส่งเสริมการเรียนรู้การงานอาชีพเกษตรกรรมให้กับนักเรียน และการพัฒนาและส่งเสริมอาชีพเกษตรกรรมให้กับประชาชน/ชาวบ้านในชุมชนตำบลเชียงรากน้อย และชุมชนใกล้เคียง และ 3. การจัดนิทรรศการ พระมหากษัตริย์ไทยกับพระราชกรณียกิจด้านพัฒนาการเกษตร ตลอดจนการจัดนิทรรศการ ผลการดำเนินงานจิตอาสา ภาพรวมกระทรวงเกษตรและสหกรณ์อีกด้วย

ที่มา : https://www.thaigov.go.th/news/contents/details/70282