รัฐบาลไทย-ข่าวทำเนียบรัฐบาล-กระทรวงยุติธรรม รับการตรวจประเมินรางวัลเลิศรัฐ สาขา คุณภาพการบริหารจัดการภาครัฐ ประจำปี พ.ศ. ๒๕๖๖  


วันพุธที่ 12 กรกฎาคม 2566
12/07/2566
พิมพ์
กระทรวงยุติธรรม รับการตรวจประเมินรางวัลเลิศรัฐ สาขา คุณภาพการบริหารจัดการภาครัฐ ประจำปี พ.ศ. ๒๕๖๖
กระทรวงยุติธรรม รับการตรวจประเมินรางวัลเลิศรัฐ สาขา คุณภาพการบริหารจัดการภาครัฐ ประจำปี พ.ศ. ๒๕๖๖
ในวันอังคารที่ ๑๑ กรกฎาคม ๒๕๖๖ นางพงษ์สวาท นีละโยธิน ปลัดกระทรวงยุติธรรม เป็นประธานการตรวจประเมินรางวัลคุณภาพการบริหารจัดการภาครัฐ ประจำปี พ.ศ. ๒๕๖๖ สาขาคุณภาพการบริหารจัดการภาครัฐ รายหมวด หมวด ๓ การมุ่งเน้นผู้รับบริการและผู้มีส่วนได้ส่วนเสีย และรางวัลคุณภาพการบริหารจัดการภาครัฐ ๔.๐  (PMQA ๔.๐) โดยมี นายสหการณ์ เพ็ชรนรินทร์ รองปลัดกระทรวงยุติธรรม นางอรัญญา ทองน้ำตะโก รองปลัดกระทรวงยุติธรรม พันตำรวจโทประวุธ วงศ์สีนิล รองปลัดกระทรวงยุติธรรม พร้อมด้วยคณะผู้บริหารกระทรวงยุติธรรม ผู้อำนวยการกอง/สำนัก และเจ้าหน้าที่ที่เกี่ยวข้องเข้าร่วมฯ ณ ห้องประชุมกระทรวงยุติธรรม ๑๐-๐๑ ชั้น ๑๐ และผ่านระบบการประชุมทางไกล (video conference)
ในโอกาสนี้ ปลัดกระทรวงยุติธรรมและคณะผู้บริหาร ได้นำเสนอทิศทางการพัฒนาสำนักงานปลัดกระทรวงยุติธรรม สู่การเป็นระบบราชการ ๔.๐ ใน ๔ ด้าน ได้แก่ ความเป็นเลิศด้านนโยบาย (Policy Excellence) ความเป็นเลิศด้านการดำเนินงานและระบบบริหารจัดการ (Operation Excellence) ความเป็นเลิศด้านการบริการ (Service Excellence) และความเป็นเลิศด้านบุคลากร (People Excellence) รวมถึงการปรับปรุงกระบวนการทำงานจากความต้องการ ความคาดหวังของผู้รับบริการและผู้มีส่วนได้ส่วนเสีย การสร้างนวัตกรรมการบริการและตอบสนองความต้องการเฉพาะกลุ่ม การอำนวยความยุติธรรมและช่วยเหลือประชาชนภายใน ๒๔ ชั่วโมง และแนวทางการพัฒนาและยกระดับองค์กรในอนาคต
ปลัดกระทรวงยุติธรรม กล่าวว่า สำนักงานปลัดกระทรวงยุติธรรมทั้งในส่วนกลางและส่วนภูมิภาค ต่างมีความมุ่งมั่นและตั้งใจที่จะพัฒนาเพื่อยกระดับประสิทธิภาพการให้บริการภาครัฐแก่ประชาชน เนื่องจากบทบาทและภารกิจของสำนักงานปลัดกระทรวงยุติธรรมมีความเกี่ยวข้องกับการอำนวยความยุติธรรมและให้ความช่วยเหลือประชาชน ซึ่งเป็นบทบาทและภารกิจที่มีความสำคัญยิ่งต่อวิถีชีวิตความเป็นอยู่ของประชาชนและสังคม โดยส่วนรวม จึงตระหนักและให้ความสำคัญต่อการพัฒนา การบริหารจัดการภาครัฐให้เป็นไปอย่างรวดเร็ว เป็นธรรม และทั่วถึง ด้วยการพัฒนากระบวนงาน ปรับเปลี่ยนวิธีการปฏิบัติงานในเชิงรุก และสร้างการมีส่วนร่วมของประชาชนผู้รับบริการ และผู้มีส่วนได้เสีย รวมถึงบูรณาการหน่วยงานภาครัฐ และพร้อมปรับเปลี่ยนแผนการปฏิบัติงานตามพลวัตทางสังคมที่เปลี่ยนแปลง เพื่ออำนวยความสะดวกและลดขั้นตอนอันเป็นอุปสรรคต่อการให้บริการแก่ประชาชน และยกระดับองค์กรสู่องค์กรที่มีสมรรถนะสูงต่อไป

ที่มา : https://www.thaigov.go.th/news/contents/details/70257