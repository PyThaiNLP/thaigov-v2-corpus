รัฐบาลไทย-ข่าวทำเนียบรัฐบาล-รองนายกรัฐมนตรี รักษาราชการแทนรัฐมนตรีว่าการกระทรวงยุติธรรม เป็นประธานการประชุมผู้บริหารกระทรวงยุติธรรม ครั้งที่ ๑๖/๒๕๖๖


วันพุธที่ 12 กรกฎาคม 2566
12/07/2566
พิมพ์
รองนายกรัฐมนตรี รักษาราชการแทนรัฐมนตรีว่าการกระทรวงยุติธรรม เป็นประธานการประชุมผู้บริหารกระทรวงยุติธรรม ครั้งที่ ๑๖/๒๕๖๖
รองนายกรัฐมนตรี รักษาราชการแทนรัฐมนตรีว่าการกระทรวงยุติธรรม เป็นประธานการประชุมผู้บริหารกระทรวงยุติธรรม ครั้งที่ ๑๖/๒๕๖๖
ในวันพุธที่ ๑๒ กรกฎาคม ๒๕๖๖ เวลา ๑๐.๐๐ น. นายวิษณุ เครืองาม รองนายกรัฐมนตรี รักษาราชการแทนรัฐมนตรีว่าการกระทรวงยุติธรรม เป็นประธานการประชุมผู้บริหารกระทรวงยุติธรรม ครั้งที่ ๑๖/๒๕๖๖ โดยมี พล.ต.ท.พิจาร จิตติรัตน์ ที่ปรึกษารองนายกรัฐมนตรี (นายวิษณุ เครืองาม) นางพงษ์สวาท นีละโยธิน ปลัดกระทรวงยุติธรรม นายวัลลภ นาคบัว รองปลัดกระทรวงยุติธรรม นายสหการณ์ เพ็ชรนรินทร์ รองปลัดกระทรวงยุติธรรม นางอรัญญา ทองน้ำตะโก รองปลัดกระทรวงยุติธรรม พันตำรวจโท ประวุธ วงศ์สีนิล รองปลัดกระทรวงยุติธรรม พร้อมด้วยผู้บริหารระดับสูง และเจ้าหน้าที่ที่เกี่ยวข้อง เข้าร่วมการประชุมฯ ณ ห้องประชุม ๑๐-๐๑ ชั้น ๑๐ อาคารกระทรวงยุติธรรม และผ่านระบบการประชุมทางไกล (Cisco Webex Meeting)
ในการนี้ ที่ประชุมได้รับทราบรายงานผลการดำเนินงานตามแผนปฏิบัติการเร่งรัด (Quick Win) โดย กรมราชทัณฑ์ ซึ่งสรุปผลการสัมมนาผู้บัญชาการเรือนจำ ผู้อำนวยการทัณฑสถานทั่วประเทศ เรื่อง “การพัฒนาแนวทางปฏิบัติงานด้านการควบคุมผู้ต้องขังเพื่อป้องกันและปราบปรามยาเสพติดในเรือนจำและทัณฑสถาน” พร้อมทั้งรับทราบการรายงานผลการปฏิบัติราชการทั่วไป โดย สำนักงานปลัดกระทรวงยุติธรรม  ซึ่งสรุปผลการประชุมรัฐมนตรีอาเซียน - ญี่ปุ่น สมัยพิเศษ (ASEAN –Japan Justice Minister’s Meeting : AJSMJ) และการประชุมพบปะระหว่างรัฐมนตรียุติธรรมอาเซียนและกลุ่มประเทศ G7 (ASEAN – G7Justice’s Interface : Interface) ระหว่างวันที่ ๕ - ๗ กรกฎาคม ๒๕๖๖ ณ กรุงโตเกียว ประเทศญี่ปุ่น
ต่อจากนั้น สำนักงาน ป.ป.ส. ได้รายงานผลการดำเนินงานตามแผนปฏิบัติการเร่งรัด (Quick Win) เรื่อง การสืบสวนขยายผลเครือข่ายการค้ายาเสพติดรายสำคัญ รวมทั้งรายงานผลการปฏิบัติราชการทั่วไป จำนวน ๔ เรื่อง ประกอบด้วย ๑) การประชุมเจ้าหน้าที่อาวุโสอาเซียนด้านยาเสพติด (ASEAN Senior officials on Drug Matters : ASOD) ครั้งที่ ๔๔ ๒) การประชุมหารือเพื่อแลกเปลี่ยนข้อมูลและข้อคิดเห็นเกี่ยวกับคดียาเสพติดและสถานการณ์ยาเสพติดในประเทศไทยและภูมิภาคเอเชียตะวันออกเฉียงใต้ ณ ประเทศญี่ปุ่น ๓) การจัดอบรมเพิ่มประสิทธิภาพการตรวจพิสูจน์ยาเสพติด สำหรับเจ้าหน้าที่ห้องปฏิบัติการตรวจพิสูจน์ยาเสพติด สาธารณรัฐประชาธิปไตยประชาชนลาว และ ๔) การจัดกิจกรรมเนื่องในวันต่อต้านยาเสพติดโลก (๒๖ มิถุนายน) ประจำปี ๒๕๖๖
ท้ายสุดของการประชุม กรมบังคับคดีได้รายงานผลการปฏิบัติราชการทั่วไป โดยสรุปผลการศึกษาและแลกเปลี่ยนความรู้ด้านการบังคับคดีแพ่ง ระหว่างกรมบังคับคดีกับสภาเจ้าพนักงานบังคับคดีแห่งชาติของฝรั่งเศส (The National Chamber of Judicial Commissioners) ซึ่งได้กำหนดจัดการประชุมระหว่างประเทศว่าด้วยกระบวนการล้มละลายโดยสมัครใจ และการขอฟื้นฟูกิจการของวิสาหกิจขนาดกลางและขนาดย่อมหรือบุคคลธรรมดา: ทางเลือกในการเริ่มต้นใหม่ของลูกหนี้(International Conference on Voluntary Insolvency and SMEs or Individual Reorganization Procedure: Debtors' Option to Restart) ในวันศุกร์ที่ ๑๔ กรกฎาคม 2566 ระหว่างเวลา ๐๙.๐๐ - ๑๖.๔๕ น. ณ อาคารกรมบังคับคดี และรูปแบบการประชุมทางไกลผ่านจอภาพ (Video Conference System)

ที่มา : https://www.thaigov.go.th/news/contents/details/70280