รัฐบาลไทย-ข่าวทำเนียบรัฐบาล-การประชุมพบปะระหว่างรัฐมนตรียุติธรรมอาเซียนและกลุ่มประเทศ G7 (ASEAN-G7 Justice Ministers’ Interface) และการประชุมที่เกี่ยวข้อง 


วันพุธที่ 12 กรกฎาคม 2566
12/07/2566
พิมพ์
การประชุมพบปะระหว่างรัฐมนตรียุติธรรมอาเซียนและกลุ่มประเทศ G7 (ASEAN-G7 Justice Ministers’ Interface) และการประชุมที่เกี่ยวข้อง
การประชุมพบปะระหว่างรัฐมนตรียุติธรรมอาเซียนและกลุ่มประเทศ G7 (ASEAN-G7 Justice Ministers’ Interface) และการประชุมที่เกี่ยวข้อง
นายวิษณุ เครืองาม รองนายกรัฐมนตรี รักษาราชการแทน รัฐมนตรีว่าการกระทรวงยุติธรรม ในฐานะหัวหน้าคณะผู้แทนไทย เข้าร่วมการประชุมพบปะระหว่างรัฐมนตรียุติธรรมอาเซียนและกลุ่มประเทศ G7 ได้แก่ ฝรั่งเศส สหรัฐอเมริกา สหราชอาณาจักร เยอรมนี อิตาลี และแคนาดา และสหภาพยุโรป (ASEAN-G7 Justice Ministers’ Interface: Interface) เมื่อวันที่ ๗ กรกฎาคม ๒๕๖๖ ณ กรุงโตเกียว ประเทศญี่ปุ่น โดยมีรัฐมนตรีประจำสำนักนายกรัฐมนตรีมาเลเซียและรัฐมนตรีว่าการกระทรวงยุติธรรมญี่ปุ่น เป็นประธานร่วม และมีผู้แทนระดับรัฐมนตรีของประเทศสมาชิกอาเซียน ประเทศสมาชิกกลุ่มประเทศ G7 รวมถึงเลขาธิการอาเซียน ผู้อำนวยการ UNODC และผู้อำนวยการ UNDP เข้าร่วมการประชุม นอกจากนี้ ได้รับเกียรติจาก Mr. Fumio Kishida นายกรัฐมนตรีญี่ปุ่น กล่าวถ้อยแถลงในพิธีเปิดการประชุมฯ ในโอกาสนี้ด้วย
การประชุมครั้งนี้นับเป็นโอกาสครั้งแรกที่รัฐมนตรียุติธรรมของอาเซียนและกลุ่มประเทศ G7 ได้พบปะหารือร่วมกัน ซึ่งถือเป็นจุดเริ่มต้นของการพัฒนาความร่วมมือระหว่างสองฝ่าย ซึ่งที่ประชุมคาดหวังว่าจะสามารถส่งเสริมความร่วมมือในประเด็นที่ทั้งสองฝ่ายเห็นพ้องร่วมกันสู่ระดับผู้ปฏิบัติต่อไปในอนาคต
ในโอกาสนี้ รองนายกรัฐมนตรี รักษาราชการแทน รัฐมนตรีว่าการกระทรวงยุติธรรม ได้กล่าวถ้อยแถลงต่อที่ประชุมโดยสรุปว่า “การประชุม Interface ในครั้งนี้เปิดโอกาสให้ประเทศสมาชิกอาเซียนและ G7 ได้แลกเปลี่ยนความคิดเห็นกันในเบื้องต้นในด้านกฎหมายและงานยุติธรรม เพื่อสร้างเครือข่ายการทำงานระหว่างกันและเป็นการปูทางสู่ความร่วมมือในอนาคต โดยเน้นย้ำความสัมพันธ์อันดีระหว่างไทยและกลุ่มประเทศสมาชิก G7 ได้แก่ ความร่วมมือด้านกฎหมายระหว่างประเทศทางอาญา โดยไทยมีสนธิสัญญาโอนตัวนักโทษกับประเทศสมาชิก G7 ทุกประเทศ แสดงให้เห็นถึงวิสัยทัศน์ร่วมกันที่จะส่งเสริมความร่วมมือด้านกฎหมายและการพัฒนากระบวนการยุติธรรมทางอาญาให้มีประสิทธิภาพผ่านการพัฒนาพฤตินิสัยเพื่อคืนคนดีสู่สังคม รวมถึงความร่วมมือด้านการส่งเสริมการเคารพสิทธิมนุษยชน นอกจากนี้ ได้กล่าวยินดีที่จะส่งเสริมความร่วมมือระหว่างอาเซียนและ G7 ในประเด็นการนำเทคโนโลยีดิจิทัลมาใช้การกลไกการระงับข้อพิพาท การต่อต้านอาชญากรรมข้ามชาติ ซึ่งรวมถึงความช่วยเหลือซึ่งกันและกันในเรื่องทางอาญา การส่งผู้ร้ายข้ามแดน การปฏิบัติต่อผู้กระทำผิด และประเด็นอื่นๆ เพื่อส่งเสริมหลักนิติธรรม
ในห้วงการประชุมดังกล่าว มีผู้แทนจากสำนักงานกิจการยุติธรรม กรมคุมประพฤติ และกรมคุ้มครองสิทธิและเสรีภาพ ได้รับเชิญให้เข้าร่วมประชุมแลกเปลี่ยนข้อคิดเห็นและเป็นวิทยากรในการประชุมคู่ขนานต่าง ๆ อีกด้วย

ที่มา : https://www.thaigov.go.th/news/contents/details/70278