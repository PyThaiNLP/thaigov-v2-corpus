รัฐบาลไทย-ข่าวทำเนียบรัฐบาล-ผู้ว่าฯ บึงกาฬ บูรณาการทีมตรวจเยี่ยมพื้นที่ล่อแหลมตามแนวชายแดน พร้อมกำชับหน่วยงานความมั่นคงเฝ้าระวัง ป้องกันการกระทำผิดกฎหมายอย่างเข้มงวด


วันพุธที่ 12 กรกฎาคม 2566
12/07/2566
พิมพ์
ผู้ว่าฯ บึงกาฬ บูรณาการทีมตรวจเยี่ยมพื้นที่ล่อแหลมตามแนวชายแดน พร้อมกำชับหน่วยงานความมั่นคงเฝ้าระวัง ป้องกันการกระทำผิดกฎหมายอย่างเข้มงวด
ผู้ว่าฯ บึงกาฬ บูรณาการทีมตรวจเยี่ยมพื้นที่ล่อแหลมตามแนวชายแดน พร้อมกำชับหน่วยงานความมั่นคงเฝ้าระวัง ป้องกันการกระทำผิดกฎหมายอย่างเข้มงวด
วันนี้ (12 ก.ค. 66) นายนฤชา โฆษาศิวิไลซ์ ผู้ว่าราชการจังหวัดบึงกาฬ ในฐานะผู้อำนวยการรักษาความมั่นคงภายในจังหวัดบึงกาฬ เปิดเผยว่า กระทรวงมหาดไทยมีนโยบายอย่างชัดเจนในการประกาศสงครามกับยาเสพติด โดยได้เน้นย้ำให้ผู้ว่าราชการจังหวัดทุกจังหวัดในฐานะผู้อำนวยการรักษาความมั่นคงภายในจังหวัด (ผอ.รมน.จังหวัด) ได้บูรณาการสนธิกำลังฝ่ายปกครอง เจ้าหน้าที่ตำรวจ หน่วยทหาร และภาคีเครือข่ายภาคส่วนต่าง ๆ กำหนดพื้นที่การดูแลรักษาความสงบเรียบร้อยและตรวจตราอย่างเข้มข้น เพื่อสกัดกั้นการลักลอบนำยาเสพติดเข้าในพื้นที่ ตลอดจนป้องกันการลักลอบใช้พื้นที่เป็นเส้นทางลำเลียง ซึ่งจะส่งผลกระทบกับพี่น้องประชาชนในพื้นที่ เพราะอาจจะมีการลักลอบนำยาเสพติดมาส่งผลเสียต่อเด็ก เยาวชน ตลอดจนประชาชน โดยจังหวัดบึงกาฬเป็นพื้นที่ที่มีพรมแดนติดกับประเทศเพื่อนบ้าน จึงได้ให้ความสำคัญกับการบูรณาการกำลังพลเพื่อป้องกันการลักลอบกระทำผิดกฎหมายดังกล่าว
"ตนในฐานะ ผอ.รมน.จังหวัดบึงกาฬ พร้อมด้วย พันเอก ยุทธนา มหาวัน รอง ผอ.รมน.จังหวัดบึงกาฬ ฝ่ายทหาร นายนพดล จอมเพชร ปลัดจังหวัดบึงกาฬ นายสมหวัง อารีย์เอื้อ หัวหน้าสำนักงานจังหวัดบึงกาฬ นายธีระพล ขุนพานเพิง นายอำเภอเมืองบึงกาฬ ว่าที่ พันตำรวจเอก จตุพร เนวะมาตย์ ผู้กำกับการตรวจคนเข้าเมืองจังหวัดบึงกาฬ เรือโท ไชยา เนียมแสง ผู้ควบคุมเรือ 179 สถานีเรือบึงกาฬ ได้ลงพื้นที่ตรวจเยี่ยมและติดตามสถานการณ์ความมั่นคงตามแนวชายแดนบริเวณอำเภอเมืองบึงกาฬซึ่งเป็นพื้นที่ล่อแหลมต่อการลักลอบกระทำผิดกฎหมายข้ามแดน โดยได้พบปะกับผู้นำชุมชนและประชาชนชาวอำเภอเมืองบึงกาฬ ที่ศาลาวัดเจริญธรรม บ้านพันลำ อำเภอเมืองบึงกาฬ จังหวัดบึงกาฬ เพื่อรับทราบปัญหาและความต้องการของประชาชนในพื้นที่ตามแนวชายแดน และรับฟังสรุปผลการปฏิบัติงานและอุปสรรคของหน่วยงานความมั่นคงในพื้นที่อำเภอเมืองบึงกาฬ" นายนฤชาฯ กล่าว
นายนฤชา โฆษาศิวิไลซ์ ผู้ว่าราชการจังหวัดบึงกาฬ กล่าวเพิ่มเติมว่า ได้กำชับหน่วยงานที่ปฏิบัติงานตามแนวชายแดน คุมเข้ม ตรวจตรา เฝ้าระวัง จุดล่อแหลม จุดเสี่ยงเพื่อป้องกันการลักลอบขนยาเสพติดและสิ่งผิดกฎหมาย พร้อมขอความร่วมมือผู้นำชุมชนและพี่น้องชาวเมืองบึงกาฬร่วมเป็นพลังสำคัญในการช่วยกันสอดส่อง เป็นหูเป็นตาให้กับทางภาครัฐ ร่วมสร้างชุมชนให้เข้มแข็งต่อไป
นอกจากการลงพื้นที่ดังกล่าว นายนฤชา โฆษาศิวิไลซ์ ผู้ว่าราชการจังหวัดบึงกาฬ และคณะ ยังได้ลงพื้นที่ด่านพรมแดนท่าเรือบึงกาฬ เพื่อให้กำลังใจและกำชับการปฏิบัติกับเจ้าหน้าที่ในการตรวจตรา เฝ้าระวังการลักลอบสิ่งผิดกฎหมาย พร้อมประสานความร่วมมือหน่วยงานด้านความมั่นคงทุกหน่วยงานในพื้นที่ในการสกัดกั้นการกระทำความผิด เพื่อสร้างความผาสุกให้เกิดขึ้นกับประชาชนและประเทศชาติตลอดไป

ที่มา : https://www.thaigov.go.th/news/contents/details/70286