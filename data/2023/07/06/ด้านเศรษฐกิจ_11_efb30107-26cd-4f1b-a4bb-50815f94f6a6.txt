รัฐบาลไทย-ข่าวทำเนียบรัฐบาล-กรมเจ้าท่า จัดอบรมเครือข่ายอาสาวารี รุ่นที่ 43 จังหวัดพระนครศรีอยุธยา สร้างเครือข่ายภาคประชาชน บูรณาการความปลอดภัยทางน้ำร่วมกับกรมเจ้าท่า


วันพฤหัสบดีที่ 6 กรกฎาคม 2566
กรมเจ้าท่า จัดอบรมเครือข่ายอาสาวารี รุ่นที่ 43 จังหวัดพระนครศรีอยุธยา สร้างเครือข่ายภาคประชาชน บูรณาการความปลอดภัยทางน้ำร่วมกับกรมเจ้าท่า
...
กรมเจ้าท่า โดยสำนักความปลอดภัยและสิ่งแวดล้อมทางน้ำ จัดโครงการอบรมเครือข่ายอาสาวารี รุ่นที่ 43 จังหวัดพระนครศรีอยุธยา โดยมีนายกริชเพชร ชัยช่วย รักษาราชการแทนอธิบดีกรมเจ้าท่า เป็นประธานในพิธีฯ นายกกชัย ฉายรัศมีกุล รองผู้ว่าราชการจังหวัดพระนครศรีอยุธยา กล่าวต้อนรับ นายภูริพัฒน์ ธีระกุลพิศุทธิ์ รองอธิบดีกรมเจ้าท่า (ด้านปลอดภัย) กล่าวรายงาน พร้อมด้วยนาวาโทรัชตะ ผกาฟุ้ง ผู้อำนวยการสำนักงานเจ้าท่าภูมิภาคที่ 2 ผู้บริหารและเจ้าหน้าที่กรมเจ้าท่า เครือข่ายภาคประชาชน และหน่วยงานท้องถิ่น เข้าร่วมอบรม จำนวนทั้ง 120 คน
ในวันพฤหัสบดีที่ 6 กรกฎาคม 2566 ณ เดอะ คาวาลิ คาซ่ารีสอร์ท ตำบลบ้านเกาะ อำเภอพระนครศรีอยุธยา
กรมเจ้าท่า กระทรวงคมนาคม ในฐานะเป็นองค์กรที่มุ่งพัฒนาระบบการขนส่งทางน้ำและพาณิชยนาวีให้ปลอดภัย สะดวกและมีประสิทธิภาพ ตามมาตรฐานสากล มีแนวคิดสร้างเครือข่ายให้กว้างขวางมากขึ้น ด้วยการเพิ่มเป้าหมาย และขยายวัตถุประสงค์นำเครือข่ายออกไปสู่ภาคประชาชน หรือองค์กรต่างๆ โดยเปิดโอกาสให้ประชาชน องค์กรต่างๆ เข้ามามีส่วนร่วมปฏิบัติงานกับกรมเจ้าท่า พร้อมเป็นตัวแทน “กรมเจ้าท่า” ในการปกปักษ์รักษาแหล่งน้ำอันเป็นสาธารณสมบัติของชาติที่อยู่ในความดูแลของกรมเจ้าท่า การทำงานร่วมกันในการเฝ้าระวังการเกิดอุบัติเหตุอันอาจเกิดจากการใช้เรือ และท่าเทียบเรือ การสัญจรทางน้ำ การแจ้งเหตุเกี่ยวกับมลภาวะทางน้ำหรือการกระทำสิ่งล่วงล้ำลำน้ำ
ดังนั้น เพื่อให้การสร้างเครือข่าย “อาสาวารี” ภาคประชาชนเป็นไปอย่างต่อเนื่องมีการพัฒนาอย่างเป็นรูปธรรม ตามวัตถุประสงค์ สำนักความปลอดภัยและสิ่งแวดล้อมทางน้ำ กรมเจ้าท่า จึงได้จัดการฝึกอบรมโครงการเครือข่าย “อาสาวารี” รุ่นที่ 43 ขึ้น โดยมีผู้ผ่านการอบรมมาแล้ว ทั้งสิ้น 6,791 คน โดยหัวข้อในการอบรมจะประกอบด้วย สาธิตการช่วยเหลือผู้ประสบภัยทางน้ำ, การปฐมพยาบาลเบื้องต้น การช่วยฟื้นคืนชีพ บรรยายด้านกฎ ระเบียบ ข้อบังคับการเดินเรือในลำแม่น้ำ บรรยายด้านสิ่งแวดล้อมทางน้ำ ด้านการใช้วิทยุสื่อสาร การแจ้งเหตุทางน้ำ และความปลอดภัยในการเดินเรือ อันเป็นการสร้างเครือข่ายภาคประชาชนในพื้นที่จังหวัดพระนครศรีอยุธยา อีกทั้งยังเป็นการเพิ่มกำลังคนในการช่วยปฏิบัติภารกิจของกรมเจ้าท่าเป็นการสร้างเครือข่ายอาสาวารีที่ยั่งยืนต่อไป

ที่มา : https://www.thaigov.go.th/news/contents/details/70064