รัฐบาลไทย-ข่าวทำเนียบรัฐบาล-อธิบดี กกจ. แจงแนวทางส่งแรงงานไทย ทำงานภาคเกษตรเกาหลีใต้ เผยอยู่ระหว่างรอนายจ้างเกาหลีแจ้งความต้องการ


วันพฤหัสบดีที่ 6 กรกฎาคม 2566
06/07/2566
พิมพ์
อธิบดี กกจ. แจงแนวทางส่งแรงงานไทย ทำงานภาคเกษตรเกาหลีใต้ เผยอยู่ระหว่างรอนายจ้างเกาหลีแจ้งความต้องการ
กรมการจัดหางาน แจงแนวทางจัดส่ง แรงงานไทยทำงานภาคเกษตรเกาหลีใต้ ตาม MOU ย้ำงานเกษตรเกาหลีใต้ “กรมการจัดหางาน” จัดส่งเท่านั้น! อย่าหลงเชื่อผู้อ้างว่าสามารถส่งไปทำงานได้โดยไม่ผ่านหน่วยงานรัฐ
นายไพโรจน์ โชติกเสถียร อธิบดีกรมการจัดหางาน เปิดเผยว่า ความสำเร็จในการลงนามบันทึกความเข้าใจด้านการจัดส่งแรงงานภาคเกษตรตามฤดูกาล (Seasonal Worker) กับทางการเกาหลีใต้ เมื่อวันที่ 26 มิถุนายน 2566 ที่ผ่านมา เป็นการขยายตลาดแรงงานให้เกษตรกรไทยเข้าไปทำงานภาคเกษตรตามฤดูกาล ซึ่งจะช่วยให้เกษตรกรไทยที่ว่างงานในระหว่างรอถึงฤดูกาลเก็บเกี่ยวมีรายได้เพิ่มขึ้น โดยความคืบหน้าล่าสุดอยู่ระหว่างนายจ้างในเมืองจินอันแจ้งความต้องการจ้างแรงงาน เพื่อส่งให้กรมการจัดหางานประกาศรับสมัคร จึงขอแนะนำให้ผู้ที่สนใจติดตามข่าวสารและประกาศรับสมัครจากกรมการจัดหางาน ที่เว็บไซต์กองบริหารแรงงานไทยไปต่างประเทศ doe.go.th/overseas โดยคุณสมบัติเบื้องต้น ต้องเป็นคนไทย อายุระหว่าง 25 - 45 ปี มีภูมิลำเนาอยู่ในจังหวัดที่กำหนด ประกอบอาชีพเกษตรกรหรือมีประสบการณ์งานเกษตรอย่างน้อย 1 ปี ไม่ต้องสอบวัดระดับภาษาเกาหลี และผู้ที่ทำงานด้วยความซื่อสัตย์จะได้รับการพิจารณาเป็นลำดับแรกในการรับสมัครปีถัดไป
สำหรับขั้นตอนการดำเนินงานตาม MOU ด้านการจัดส่งแรงงานภาคเกษตรตามฤดูกาล ปี 2566 มี 4 ขั้นตอน ดังนี้
1. นายจ้างฯแจ้งความต้องการจ้างแรงงาน ณ อำเภอจินอัน โดยอำเภอจินอันจะดำเนินการตรวจรับรองเอกสารจากนายจ้าง และอนุญาตการจ้างแรงงานไทย
2. ฝ่ายแรงงานประจำ สอท. ณ กรุงโซล ตรวจรับรองเอกสารประกอบด้วยหนังสือมอบอำนาจ (Power of Attorney) หนังสือแจ้งความต้องการแรงงาน (Demand Letter) และสัญญาจ้าง (Employment Contract)  เพื่อส่งให้กรมการจัดหางาน ประเทศไทย
3. กรมการจัดหางานซึ่งเป็นหน่วยงานผู้รับผิดชอบในการรับสมัครและจัดส่งแรงงานตามฤดู จะประกาศรับสมัครคนงานจากการคัดเลือกโดยการสอบสัมภาษณ์ และทดสอบสมรรถนะ/ศักยภาพ รวมทั้งอำนวยความสะดวกให้นายจ้าง/ผู้แทนนายจ้างเข้าร่วมกระบวนการรับสมัคร จากนั้นจึงประกาศรายชื่อผู้ผ่านการคัดเลือก
ทั้งนี้ ผู้ที่ผ่านการคัดเลือกจะต้องเตรียมความพร้อมตนเอง อาทิ การตรวจสอบประวัติอาชญากรรม (CID) และจัดทำหนังสือเดินทาง (Passport)
4. กรมการจัดหางานดำเนินการจัดเตรียมเอกสารที่จำเป็นเพื่อจัดส่งแรงงานฯ อาทิ การเตรียมเอกสารยื่นขออนุมัติวีซ่า การตรวจสุขภาพก่อนเดินทางตามที่สาธารณสุขสาธารณรัฐเกาหลีกำหนด จัดทำประกันการเดินทางของแรงงานทุกราย โดยจะมีการอบรมแรงงานก่อนเดินทาง รับสมัครสมาชิกกองทุนเพื่อช่วยเหลือคนหางานไปทํางานในต่างประเทศ จัดหาบัตรโดยสารเครื่องบินไป-กลับ รถไปสนามบิน รวมทั้งรับแจ้งการเดินทางออกนอกราชอาณาจักร ณ ด่านตรวจคนหางาน ซึ่งเป็นขั้นตอนสุดท้ายก่อนที่แรงงานจะเดินทางออกไปทำงานต่างประเทศ
“การจัดส่งแรงงานไทยไปทำงานเกษตรในเกาหลีใต้นั้น ทางการเกาหลีใต้ระบุอย่างชัดเจนให้กรมการจัดหางานเป็นหน่วยงานผู้ดำเนินการ  ซึ่งเป็นการจัดส่งคนไทยไปทำงานต่างประเทศโดยรัฐ แรงงานจะไม่เสียค่าบริการใด ๆ นอกเหนือจากค่าใช้จ่ายส่วนตัวที่จําเป็นในการเดินทาง และค่าใช้จ่ายจัดส่งแรงงานขั้นพื้นฐานตามที่กำหนดไว้ในสัญญาจ้างงาน ทั้งนี้ ห้ามบริษัทจัดหางานเข้าแทรกแซงและทำสัญญาซ้อนกับแรงงาน จึงขอย้ำเตือนประชาชนและบุคคลทั่วไปที่สนใจไปทำงานเกษตรตามฤดูกาลเกาหลีใต้ อย่าหลงเชื่อหากมีองค์กรหรือบุคคลใดแอบอ้างว่าจะช่วยอำนวยความสะดวกในการขอวีซ่านี้หรือมีช่องทางพิเศษในการอำนวยความสะดวกเพื่อไปทำงานต่างประเทศได้” อธิบดีกรมการจัดหางาน กล่าว
ทั้งนี้ ผู้ที่สนใจสามารถติดตามข่าวสารจากกรมการจัดหางานได้ที่เว็บไซต์ doe.go.th หรือเว็บไซต์กองบริหารแรงงานไทยไปต่างประเทศ doe.go.th/overseas หรือสายด่วนกระทรวงแรงงาน โทร. 1506 กด 2 กรมการจัดหางาน”

ที่มา : https://www.thaigov.go.th/news/contents/details/70036