รัฐบาลไทย-ข่าวทำเนียบรัฐบาล-จ.ร้อยเอ็ด ลงพื้นที่ให้กำลังใจช่างทอผ้าลายพระราชทาน “ลายดอกรักราชกัญญา” และ “การสร้างความมั่นคงทางอาหาร” ในพื้นที่อำเภอสุวรรณภูมิ ส่งเสริมภูมิปัญญาผ้าไทยที่เป็นมิตรกับสิ่งแวดล้อม


วันพฤหัสบดีที่ 6 กรกฎาคม 2566
06/07/2566
พิมพ์
จ.ร้อยเอ็ด ลงพื้นที่ให้กำลังใจช่างทอผ้าลายพระราชทาน “ลายดอกรักราชกัญญา” และ “การสร้างความมั่นคงทางอาหาร” ในพื้นที่อำเภอสุวรรณภูมิ ส่งเสริมภูมิปัญญาผ้าไทยที่เป็นมิตรกับสิ่งแวดล้อม
จังหวัดร้อยเอ็ด ลงพื้นที่ให้กำลังใจช่างทอผ้าลายพระราชทาน “ลายดอกรักราชกัญญา” และ “การสร้างความมั่นคงทางอาหาร” ในพื้นที่อำเภอสุวรรณภูมิ ส่งเสริมภูมิปัญญาผ้าไทยที่เป็นมิตรกับสิ่งแวดล้อม พร้อมคลังอาหารของชุมชน เพื่อยกระดับคุณภาพชีวิตของประชาชนให้ดีขึ้น
จังหวัดร้อยเอ็ด ลงพื้นที่ให้กำลังใจช่างทอผ้าลายพระราชทาน “ลายดอกรักราชกัญญา” และ “การสร้างความมั่นคงทางอาหาร” ในพื้นที่อำเภอสุวรรณภูมิ ส่งเสริมภูมิปัญญาผ้าไทยที่เป็นมิตรกับสิ่งแวดล้อม พร้อมคลังอาหารของชุมชน เพื่อยกระดับคุณภาพชีวิตของประชาชนให้ดีขึ้นอย่างยั่งยืน
วันนี้ (6 ก.ค. 66) นายทรงพล ใจกริ่ม ผู้ว่าราชการจังหวัดร้อยเอ็ด เปิดเผยถึงการดำเนินงานลงพื้นที่ตรวจติดตามการขับเคลื่อนนโยบายสำคัญของกระทรวงมหาดไทย ในพื้นที่อำเภอสุวรรณภูมิ จังหวัดร้อยเอ็ด โดยสำนักงานพัฒนาชุมชนจังหวัดร้อยเอ็ด ได้ลงพื้นที่ตรวจเยี่ยมเยียนและให้กำลังใจผู้ประกอบการผ้าไทยในพื้นที่ที่อยู่ระหว่างการเตรียมความพร้อมผลิตผลงานเพื่อเข้าร่วมการประกวดลายผ้าพระราชทาน “ผ้าลายดอกรักราชกัญญา” ตามแนวพระราชดำริสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา และประเด็นการขับเคลื่อนการสร้างความมั่นคงทางอาหาร ตามแนวพระราชดำริของสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี โดยมี นางราณี วงศ์ลุน ผู้อำนวยการกลุ่มงานส่งเสริมการพัฒนาชุมชน นายยืนยง ขาวงาม นักวิชาการพัฒนาชุมชนชำนาญการ สำนักงานพัฒนาชุมชนอำเภอสุวรรณภูมิ และเจ้าหน้าที่สำนักงานพัฒนาชุมชนจังหวัดร้อยเอ็ด ร่วมลงพื้นที่
นายทรงพล ใจกริ่ม ผู้ว่าราชการจังหวัดร้อยเอ็ด กล่าวว่า กระทรวงมหาดไทย โดยกรมการพัฒนาชุมชน ได้ขับเคลื่อนนโยบายในด้านการรณรงค์ส่งเสริมภูมิปัญญาไทย โดยการพัฒนาผลิตภัณฑ์ภูมิปัญญาผ้าไทยและงานหัตถกรรมชุมชน เพื่อทำให้ผืนผ้าไทยได้รับการต่อยอด กระตุ้นผ้าไทยให้ทันสมัยสู่สากล ยกระดับให้เป็นที่ต้องการของตลาดทั้งในประเทศและต่างประเทศ ส่งเสริมเศรษฐกิจฐานราก ผ่านการดำเนินโครงการประกวดผ้าลายพระราชทาน “ผ้าลายดอกรักราชกัญญา” เพื่อเชิญชวนให้ผู้ประกอบการผ้าและผู้ผลิตผ้าทั่วประเทศไทย ได้ใส่ใจในการที่จะพัฒนาฝีมือ เพื่อพัฒนาทักษะพร้อมต่อยอดภูมิปัญญาผ้าไทย ที่จะนำไปสู่การสร้างงาน สร้างรายได้ สร้างอาชีพ ทำให้ประชาชนมีคุณภาพชีวิตที่ดีอย่างยั่งยืน
“จังหวัดร้อยเอ็ด ให้ความสำคัญกับการพัฒนาผลิตภัณฑ์ผ้าและงานหัตถกรรมให้มีคุณภาพ ได้มาตรฐาน มีความโดดเด่น มีเอกลักษณ์ และสะท้อนให้เห็นถึงภูมิปัญญาและวิถีชีวิตของพี่น้องชาวจังหวัดร้อยเอ็ด พร้อมขับเคลื่อนตามนโยบายของกระทรวงมหาดไทย น้อมนำแนวพระดำริของสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา ที่ได้นำเอาองค์ความรู้ทางวิชาการสมัยใหม่มาเป็นแนวทางในการสร้างสรรค์และพัฒนาภูมิปัญญาผ้าไทยให้สอดคล้องกับกระแสความนิยมของผู้บริโภคในปัจจุบัน เพิ่มมูลค่าให้กับผลิตภัณฑ์ผ้าไทยบนพื้นฐานการพัฒนาที่เป็นมิตรกับสิ่งแวดล้อม ทางสำนักงานพัฒนาชุมชนจังหวัดร้อยเอ็ดจึงได้ร่วมลงพื้นที่ตรวจเยี่ยมเยียนและให้กำลังใจกลุ่มทอผ้าในอำเภอสุวรรณภูมิ ได้แก่ พื้นที่บ้านตาหยวก หมู่ที่ 1, 13 , 15 ซึ่งกลุ่มดังกล่าวเป็นกลุ่มทอผ้าที่นำน้ำครั่งนำมาย้อมผ้า ทำให้ผ้าไทยมีสีสันสวยงาม และเป็นมิตรกับสิ่งแวดล้อม” นายทรงพล ใจกริ่ม ผู้ว่าราชการจังหวัดร้อยเอ็ด กล่าว
นายทรงพล ใจกริ่ม ผู้ว่าราชการจังหวัดร้อยเอ็ด กล่าวเพิ่มเติมว่า นอกจากนี้ จังหวัดร้อยเอ็ด ยังขับเคลื่อนกิจกรรมปลูกผักสวนครัว เพื่อสร้างความมั่นคงทางอาหารให้เกิดขึ้นในครอบครัวและชุมชน โดยการน้อมนำแนวพระราชดำริของสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี ตามโครงการ “บ้านนี้มีรัก ปลูกผักกินเอง” และ “ทางนี้มีผล ผู้คนรักกัน” โดยรณรงค์ให้ทุกครัวเรือนปลูกพืชผักสวนครัวอย่างน้อยครัวเรือนละ 10 ชนิด เพื่อส่งเสริมให้ทุกครัวเรือนมีการอาหารไว้ใช้บริโภคได้อย่างเพียงพอต่อครอบครัว ทำให้ทุกครัวเรือนมีกิน มีใช้ และแบ่งปัน อีกทั้งมีความปลอดภัยในสุขภาพ เนื่องจากเป็นพืชผักสวนครัวที่ปลอดสารเคมี เป็นมิตรกับสิ่งแวดล้อม สร้างภูมิคุ้มกัน และความแข็งแรงให้กับตนเองและครอบครัวอีกด้วย ทำให้ประชาชนสามารถพึ่งพาตนเองได้ตามหลักปรัชญาของเศรษฐกิจพอเพียง ขยายผลนำไปสู่การลดรายจ่าย สร้างรายได้ ให้คนในชุมชนได้มีคุณภาพชีวิตที่ดี
“ขอขอบคุณและเป็นกำลังใจให้กับพี่น้องประชาชนจังหวัดร้อยเอ็ดทุกคน ที่ช่วยกันอนุรักษ์ภูมิปัญญาไทย งานหัตถศิลป์หัตถกรรมไทย ซึ่งเป็นการเสริมสร้างความมั่นคงทางด้านเครื่องนุ่งห่ม รวมไปถึงการช่วยกันสร้างความมั่นคงทางอาหารในครัวเรือนและชุมชนให้กับประเทศไทยและชาวจังหวัดร้อยเอ็ดทุกคน ซึ่งจังหวัดร้อยเอ็ด ยังคงมุ่งมั่นขับเคลื่อนส่งเสริมและสนับสนุนผู้ประกอบการทอผ้าและภูมิปัญญาไทยอย่างต่อเนื่อง โดยบูรณาการภาคีเครือข่ายทุกภาคส่วนร่วมกันลงพื้นที่ไปเยี่ยมเยียนชาวบ้านและผู้ประกอบการทอผ้าในพื้นที่ เพื่อเป็นทั้งผู้ให้กำลังใจและผู้ให้คำแนะนำ ที่คอยรับฟังปัญหาและอุปสรรค เพื่อพัฒนายกระดับคุณภาพชีวิตให้กับพี่น้องประชาชนจังหวัดร้อยเอ็ดให้ดีขึ้นอย่างยั่งยืน ตามที่กระทรวงมหาดไทยได้ประกาศเจตนารมณ์ร่วมกับองค์การสหประชาชาติ (UN) ขับเคลื่อนการพัฒนาที่ยั่งยืน (SDGs) เพื่อประเทศไทยที่ยั่งยืน และ “ขอเชิญชวนพี่น้องผู้ประกอบการทอผ้าในพื้นที่เข้าร่วมโครงการประกวดผ้าลายพระราชทาน "ผ้าลายดอกรักราชกัญญา" เพื่อพัฒนาผลิตภัณฑ์ภูมิปัญญาผ้าไทยและงานหัตถกรรมชุมชน เปิดรับสมัครแล้วตั้งแต่วันนี้ถึงวันที่ 4 สิงหาคม 2566 ณ สำนักงานพัฒนาชุมชนจังหวัด หรือสำนักงานพัฒนาชุมชนอำเภอทุกอำเภอ เพื่อพัฒนาผลิตภัณฑ์ภูมิปัญญาผ้าไทยและงานหัตถกรรมชุมชนให้เป็นที่รู้จัก และเป็นมูลค่าเพิ่มของผลผลิตชุมชนของประเทศไทยต่อไป”” นายทรงพล ใจกริ่ม ผู้ว่าราชการจังหวัดร้อยเอ็ด กล่าวในช่วงท้าย
#กระทรวงมหาดไทย #บำบัดทุกข์บำรุงสุข #MOI #ChangeforGood

ที่มา : https://www.thaigov.go.th/news/contents/details/70069