รัฐบาลไทย-ข่าวทำเนียบรัฐบาล-คำกล่าว พลเอก ประยุทธ์ จันทร์โอชา นายกรัฐมนตรี 


วันพฤหัสบดีที่ 6 กรกฎาคม 2566
06/07/2566
พิมพ์
คำกล่าว พลเอก ประยุทธ์ จันทร์โอชา นายกรัฐมนตรี
คำกล่าว พลเอก ประยุทธ์ จันทร์โอชา นายกรัฐมนตรี ในโอกาสเป็นประธานในพิธีมอบเงินรางวัลและแสดงความยินดีให้กับผู้เข้าร่วมการแข่งขันมหกรรมกีฬาการแข่งขันกีฬาซีเกมส์ ครั้งที่ 32และการแข่งขันกีฬาอาเซียนพาราเกมส์ ครั้งที่ 12 ณ ราชอาณาจักรกัมพูชา
คำกล่าว พลเอก ประยุทธ์ จันทร์โอชา นายกรัฐมนตรี
ในโอกาสเป็นประธานในพิธีมอบเงินรางวัลและแสดงความยินดีให้กับผู้เข้าร่วมการแข่งขันมหกรรมกีฬาการแข่งขันกีฬาซีเกมส์ ครั้งที่ 32
และการแข่งขันกีฬาอาเซียนพาราเกมส์ ครั้งที่ 12 ณ ราชอาณาจักรกัมพูชา
วันพฤหัสบดีที่ 6 กรกฎาคม 2566 เวลา 10.00 น.
ณ ตึกสันติไมตรี ทำเนียบรัฐบาล
ท่านรองนายกรัฐมนตรี
ท่านรัฐมนตรีว่าการกระทรวงการท่องเที่ยวและกีฬา
ผู้ว่าการการกีฬาแห่งประเทศไทย
คณะนักกีฬา เจ้าหน้าที่ ผู้ฝึกสอน ผู้จัดการทีม
และผู้มีเกียรติทุกท่าน
ผมรู้สึกยินดีและเป็นเกียรติเป็นอย่างยิ่งที่ได้มาเป็นประธานในพิธีมอบเงินรางวัลและแสดงความยินดีกับคณะนักกีฬาที่เข้าร่วมในการแข่งขันกีฬาซีเกมส์ ครั้งที่ 32 และการแข่งขันกีฬาอาเซียนพาราเกมส์ ครั้งที่ 12 ณ ราชอาณาจักรกัมพูชา ในวันนี้
ในนามของรัฐบาล และพี่น้องประชาชนชาวไทย ผมขอแสดงความยินดีกับความสำเร็จของทัพนักกีฬาไทยที่ได้เข้าร่วมการแข่งขันกีฬาซีเกมส์ ครั้งที่ 32 และการแข่งขันกีฬาอาเซียนพาราเกมส์ ครั้งที่ 12 ณ ราชอาณาจักรกัมพูชา ซึ่งนับเป็นโอกาสดีที่นักกีฬาไทยได้แสดงความสามารถทางกีฬาให้เป็นที่ประจักษ์ในระดับนานาชาติ และเป็นโอกาสดีที่ได้เก็บเกี่ยวประสบการณ์จากการแข่งขัน เพื่อนำไปพัฒนาศักยภาพของตนเองต่อไป
ผมขอชื่นชมสมาคมกีฬา ผู้จัดการทีม ผู้ฝึกสอน ตลอดจนเจ้าหน้าที่ที่เกี่ยวข้องทุกคน ที่ทำหน้าที่ในฐานะตัวแทนประเทศไทยในการนำทัพนักกีฬาไปคว้าชัยชนะกลับมาสู่ประเทศชาติได้สำเร็จ ความสำเร็จในครั้งนี้ แสดงให้เห็นถึงความมุ่งมั่นตั้งใจ และมีวินัยในการฝึกซ้อมอย่างดีของทุกท่าน จนสามารถแสดงความสามารถและศักยภาพออกมาได้อย่างยอดเยี่ยม และรางวัลเกียรติยศที่ได้รับในครั้งนี้ จะเป็นขวัญและกำลังใจแก่ทุกท่าน และเป็นเกียรติประวัติแก่ประเทศชาติ นำมาซึ่งความภาคภูมิใจแก่พี่น้องชาวไทยทุกคน ผมขอให้ทุกท่าน พัฒนาความสามารถของตนเองให้ก้าวหน้ามากยิ่งขึ้น เพื่อจะได้ประสบความสำเร็จในการแข่งขันกีฬาในฐานะนักกีฬาทีมชาติไทย โดยรัฐบาลพร้อมที่จะให้การสนับสนุนทุกด้าน เพื่อทำให้การกีฬาไทยมีศักยภาพสูงและสามารถแข่งขันกับนานาประเทศได้อย่างทัดเทียม
ผมเชื่อมั่นว่าทุกคนทำหน้าที่ตัวแทนของคนไทย ประเทศไทยอย่างดีที่สุดแล้ว และขอเป็นกำลังใจให้กับนักกีฬาที่ไม่ได้รับเหรียญรางวัลจากการแข่งขัน ขอให้ตั้งใจพัฒนาทักษะและหมั่นฝึกซ้อมอย่างสม่ำเสมอ และนำเอาประสบการณ์จากการแข่งขันในครั้งนี้ไปพัฒนาตนเอง ซึ่งจะทำให้นักกีฬาทุกคนประสบความสำเร็จในการแข่งขันในโอกาสครั้งต่อ ๆ ไป ได้อย่างแน่นอน
สุดท้ายนี้ ผมขอขอบคุณบุคคล และหน่วยงาน ทั้งภาครัฐและภาคเอกชน ที่ร่วมแรงร่วมใจกันขับเคลื่อนพัฒนาการกีฬาของชาติให้ก้าวหน้าตลอดมา สร้างชื่อเสียงเกียรติภูมิมาสู่ประเทศชาติมาอย่างต่อเนื่อง และขอให้ระลึกไว้ว่า ผลงานด้านกีฬาที่ได้สร้างไว้นั้น จะถูกจารึกไว้ในหัวใจของพี่น้องประชาชนคนไทยทั้งประเทศตลอดไป
โอกาสนี้ ผมขออาราธนาคุณพระศรีรัตนตรัยและสิ่งศักดิ์สิทธิ์ทั้งหลายที่ทุกท่านเคารพนับถือ อีกทั้งเดชะพระบารมีของพระบาทสมเด็จพระเจ้าอยู่หัว สมเด็จพระนางเจ้า ฯ พระบรมราชินี ได้โปรดดลบันดาลประทานพรให้ทุก ๆ ท่าน พร้อมครอบครัว ประสบแต่ความสุข ความเจริญ มีกำลังกาย กำลังใจ กำลังสติปัญญาที่เข้มแข็ง มีสุขภาพพลานามัยที่สมบูรณ์แข็งแรง และสัมฤทธิ์ผลในสิ่งอันพึงปรารถนาทุกประการโดยทั่วกัน
ขอบคุณครับ

ที่มา : https://www.thaigov.go.th/news/contents/details/70050