รัฐบาลไทย-ข่าวทำเนียบรัฐบาล-กระทรวงเกษตรฯ หารือแนวทางการส่งเสริมการปลูกกาแฟเพื่อทดแทนการนำเข้า และแก้ไขปัญหาหมอกควัน (PM 2.5)


วันพฤหัสบดีที่ 6 กรกฎาคม 2566
กระทรวงเกษตรฯ หารือแนวทางการส่งเสริมการปลูกกาแฟเพื่อทดแทนการนำเข้า และแก้ไขปัญหาหมอกควัน (PM 2.5)
กระทรวงเกษตรฯ หารือแนวทางการส่งเสริมการปลูกกาแฟเพื่อทดแทนการนำเข้า และแก้ไขปัญหาหมอกควัน (PM 2.5)
นายอภัยสุทธิสังข์รองปลัดกระทรวงเกษตรและสหกรณ์ เป็นประธานการประชุมเรื่องการส่งเสริมการปลูกกาแฟเพื่อทดแทนการนำเข้าณ ห้องประชุมกระทรวงเกษตรและสหกรณ์และผ่านระบบการประชุมทางไกล (Zoom Meeting)เพื่อพิจารณาความก้าวหน้าการดำเนินการตามที่ปลัดกระทรวงเกษตรและสหกรณ์ได้มีนโยบายขับเคลื่อนงานนโยบายสำคัญและการแก้ไขปัญหาภาคเกษตรในประเด็นการส่งเสริมการผลิตสินค้าเกษตรทดแทนการนำเข้า/ส่งเสริมการส่งออก (กาแฟ) ซึ่งปัจจุบันประเทศไทยมีความต้องการเมล็ดกาแฟ ประมาณ 80,000 ตัน (กาแฟสาร) โดยสามารถผลิตได้ภายในประเทศ 20,000 ตัน และเป็นการนำเข้าจากต่างประเทศ 60,000 ตัน
ทั้งนี้ กระทรวงเกษตรและสหกรณ์ร่วมกับหน่วยงานที่เกี่ยวข้อง ดำเนินการส่งเสริมการปลูกกาแฟร่วมกับพืชชนิดอื่นเพื่อทดแทนการนำเข้า ได้แก่ การส่งเสริมการปลูกกาแฟในพื้นที่สวนยางพาราโดยร่วมกับการยางแห่งประเทศไทย ผ่านโครงการพัฒนาอาชีพชาวสวนยางรายย่อยเพื่อความยั่งยืนซึ่งจะมีเงินอุดหนุนให้เกษตรกร ไร่ละ 10,000 บาท รายละไม่เกิน 10 ไร่ เพื่อลดพื้นที่ปลูกยางพาราและพัฒนาอาชีพเกษตรกรรมใหม่ทดแทนการทำสวนยางพาราโดยมีแผนการส่งเสริมจำนวน 10,000 ไร่ผลผลิตคาดว่าจะได้รับ (กาแฟสาร) ประมาณ 3,000 ตันรวมถึงการส่งเสริมการปลูกกาแฟแทนการปลูกข้าวโพดเลี้ยงสัตว์บนดอยเพื่อแก้ปัญหาหมอกควัน (PM 2.5) ที่เกิดจากการเผาเศษซากวัสดุหลังการเก็บเกี่ยวในพื้นที่เขตจังหวัดภาคเหนือ 17 จังหวัดอาทิ ตาก น่าน เชียงใหม่ เพชรบูรณ์ ลำปาง และเชียงราย เป็นต้น มีแผนการส่งเสริมจำนวน 200,000 ไร่ผลผลิตคาดว่าจะได้รับ (กาแฟสาร)ประมาณ 60,000 ตัน
นอกจากนี้ กระทรวงเกษตรและสหกรณ์ ได้มอบหมายให้สำนักงานพัฒนาการวิจัยการเกษตร (องค์การมหาชน) จัดทำโครงการวิจัยต้นแบบการส่งเสริมการผลิตกาแฟทดแทนการนำเข้าอย่างครบวงจร แบ่งเป็น 1)ระยะต้นน้ำ ด้านการพัฒนาพันธุ์ และเทคโนโลยีการผลิต 2)ระยะกลางน้ำ ด้านเทคโนโลยีหลังการเก็บเกี่ยว และการแปรรูป และ 3)ระยะปลายน้ำ ด้านการตลาดด้วย

ที่มา : https://www.thaigov.go.th/news/contents/details/70059