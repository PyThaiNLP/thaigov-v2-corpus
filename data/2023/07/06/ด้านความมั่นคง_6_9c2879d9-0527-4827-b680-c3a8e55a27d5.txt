รัฐบาลไทย-ข่าวทำเนียบรัฐบาล-จังหวัดนราธิวาส มุ่งมั่นน้อมนำพระราชดำริกรมสมเด็จพระเทพรัตนราชสุดา ฯ สยามบรมราชกุมารี เดินหน้าขับเคลื่อนสร้างความมั่นคงด้านอาหาร โครงการ “บ้านนี้มีรัก ปลูกผักกินเอง” พร้อมขยายผล


วันพฤหัสบดีที่ 6 กรกฎาคม 2566
06/07/2566
พิมพ์
จังหวัดนราธิวาส มุ่งมั่นน้อมนำพระราชดำริกรมสมเด็จพระเทพรัตนราชสุดา ฯ สยามบรมราชกุมารี เดินหน้าขับเคลื่อนสร้างความมั่นคงด้านอาหาร โครงการ “บ้านนี้มีรัก ปลูกผักกินเอง” พร้อมขยายผล
จังหวัดนราธิวาส มุ่งมั่นน้อมนำพระราชดำริกรมสมเด็จพระเทพรัตนราชสุดา ฯ สยามบรมราชกุมารี เดินหน้าขับเคลื่อนสร้างความมั่นคงด้านอาหาร โครงการ “บ้านนี้มีรัก ปลูกผักกินเอง” พร้อมขยายผล "ธนาคารเมล็ดพันธุ์ของแผ่นดิน" ให้กับชุมชนเพื่อให้เกิดความมั่นคงทางอาหาร
จังหวัดนราธิวาส มุ่งมั่นน้อมนำพระราชดำริกรมสมเด็จพระเทพรัตนราชสุดาฯ สยามบรมราชกุมารี เดินหน้าขับเคลื่อนสร้างความมั่นคงด้านอาหาร โครงการ “บ้านนี้มีรัก ปลูกผักกินเอง” พร้อมขยายผล "ธนาคารเมล็ดพันธุ์ของแผ่นดิน" ให้กับชุมชนเพื่อให้เกิดความมั่นคงทางอาหารอย่างยั่งยืน
วันนี้ (6 ก.ค. 66) นายสนั่น พงษ์อักษร ผู้ว่าราชการจังหวัดนราธิวาส เปิดเผยว่า จังหวัดนราธิวาสน้อมนำพระราชดำริสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี ในการเสริมสร้างความมั่นคงทางอาหาร “บ้านนี้มีรัก ปลูกผักกินเอง” และ “ทางนี้มีผล ผู้คนรักกัน” มาขับเคลื่อนในทุกครัวเรือน ทำให้พี่น้องประชาชนน้อมนำหลักการพึ่งพาตนเองตามหลักปรัชญาของเศรษฐกิจพอเพียงในพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร ด้วยการลดการนำเข้าวัตถุดิบจากนอกพื้นที่ อาทิ การปลูกพืชผักสวนครัวไว้รับประทานเอง และเมื่อมีอาหารเพียงพอก็สามารถแบ่งปันในชุมชนได้ ซึ่งการแบ่งปันแบบยั่งยืน คือ การแบ่งพันธุ์ต้นกล้าเมล็ดพันธุ์ขยายผล "ธนาคารเมล็ดพันธุ์ของแผ่นดิน" ให้เกิดความมั่นคงทางอาหารอย่างยั่งยืน สร้างความรักความสามัคคีของคนในครัวเรือนและกลุ่มบ้าน ด้วยการรวมตัวกันเป็นคุ้มบ้าน ป๊อกบ้าน หย่อมบ้าน รื้อฟื้นรูปแบบวิถีชีวิตดั้งเดิมของประชาชนคนไทยกลับคืนมา ช่วยกันดูแลความมั่นคงทางอาหาร ร่วมกันคิด ร่วมกันทำ และท้ายที่สุด คือ การร่วมรับประโยชน์
“ถั่วฝักยาวเป็นผักที่คนไทยนิยมบริโภค แต่ที่เราเห็นทั่วไปส่วนใหญ่จะมีแต่ถั่วฝักยาวสีเขียว ซึ่งในมุมของนักปรับปรุงพันธุ์ ต้องสร้างพันธุ์ใหม่ให้ดีขึ้นกว่าเดิม ถั่วฝักยาวสีเขียวมีคุณค่าอาหารในแง่มีคลอโรฟิลล์มาก แต่แท้จริงแล้วถั่วฝักยาวสีม่วงจะมีคุณค่าทางอาหารและดีต่อสุขภาพมากกว่า จึงทำให้นักปรับปรุงพันธุ์คิดทำถั่วฟักยาวสายพันธุ์สีม่วงที่อร่อย ดก มีคุณค่าทางอาหารสูง จึงนำถั่วฝักยาวฝักสีแดงเข้ม เนื้อบาง ที่ให้ผลผลิตต่ำ มาผสมกับถั่วฝักยาวพันธุ์เนื้อ ฝักสีเขียว ให้ผลผลิตสูง หลังการคัดเลือกจนได้พันธุ์แท้ที่มีลักษณะฝักสีม่วงอมแดง ฝักจะยาวประมาณ 60 เซนติเมตร ปลายฝักมีสีเขียวเล็กน้อย เป็นถั่วฝักยาวกึ่งเนื้อ ซึ่งสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี พระราชทานชื่อว่า “ถั่วฝักยาวสิรินธร เบอร์ 1” โดยนายสุทธิพงษ์ จุลเจริญ ปลัดกระทรวงมหาดไทย ได้ส่งมอบเมล็ดพันธุ์ถั่วฝักยาวสีม่วง สิรินธร เบอร์ 1 ให้กับอธิบดีกรมการพัฒนาชุมชนมอบให้กับพัฒนาการจังหวัดทุกจังหวัด และ ดร.วันดี กุญชรยาคง จุลเจริญ นายกสมาคมแม่บ้านมหาดไทย ได้ส่งมอบเมล็ดพันธุ์พระราชทาน ถั่วฝักยาวสีม่วง สิรินธร เบอร์ 1 ให้กับประธานแม่บ้านมหาดไทยทุกจังหวัด เพื่อนำไปปลูกขยายผลเพื่อสร้างความมั่นคงทางอาหารให้กับพี่น้องประชาชนในพื้นที่” นายสนั่นฯ กล่าว
นายสนั่น พงษ์อักษร ผู้ว่าราชการจังหวัดนราธิวาส กล่าวต่ออีกว่า จังหวัดนราธิวาสได้จัดส่งเมล็ดพันธุ์พระราชทาน ถั่วฝักยาวสีม่วง สิรินธร เบอร์ 1 ให้ศูนย์เรียนรู้เศรษฐกิจพอเพียง ตำบลโคกเคียน อำเภอเมืองนราธิวาส เพาะต้นกล้า และต่อมาศูนย์ฯ ได้ส่งมอบเมล็ดพันธุ์ฯ จำนวน 909 เมล็ด ในที่ประชุมกรมการจังหวัด เพื่อสร้างการรับรู้และขยายผล โดยจังหวัดนราธิวาสได้ส่งมอบเมล็ดพันธุ์ฯ ดังกล่าว ให้โรงเรียนตำรวจชายแดนและโรงเรียนในพระราชดำริฯ จำนวน 34 โรงเรียน และส่วนราชการ จำนวน 11 หน่วยงาน กำหนดเงื่อนไขต้องนำไปเพาะพันธุ์และส่งคืนอย่างน้อย โรงเรียน/หน่วยงานละ 100 เมล็ด ซึ่งผลปรากฏว่า เมื่อวันที่ 27 มิถุนายน 2566 ในที่ประชุมกรมการจังหวัด ตนได้รับมอบเมล็ดพันธุ์ฯ จำนวน 5,329 เมล็ด และได้ส่งมอบต่อให้ 77 หมู่บ้านซึ่งเป็นหมู่บ้านที่ได้รับคัดเลือกให้ขับเคลื่อนโครงการหมู่บ้านยั่งยืน (Sustainable Village) ใน 77 ตำบล ที่ครอบคลุมพื้นที่ทั้งจังหวัดนราธิวาส ตามพระดำริสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา และส่วนราชการ 21 หน่วยงาน
นายสนั่น พงษ์อักษร ผู้ว่าราชการจังหวัดนราธิวาส กล่าวเพิ่มเติมว่า ในเดือนกันยาน 2566 จะกำหนดรับมอบเมล็ดพันธุ์จากหมู่บ้านยั่งยืน ทั้ง 77 หมู่บ้าน รวมจำนวน 10,000 เมล็ด เพื่อขยายผลไปยังทุกหมู่บ้านในพื้นที่ 13 อำเภอของจังหวัดนราธิวาส รวม 589 หมู่บ้าน และตั้งเป้าจะรวบรวมเมล็ดพันธุ์และจัดตั้งธนาคารเมล็ดพันธุ์ฯ จำนวน 1 ล้านเมล็ด ในวันที่ 2 เมษายน 2567 ซึ่งเป็นวันคล้ายวันพระราชสมภพ สมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี และจะทรงเจริญพระชนมายุครบ 69 พรรษา เพื่อเป็นการสนองพระราชดำริอันเป็นแสงนำทางแห่งความยั่งยืนที่จะสร้างความมั่นคงทางอาหารให้พสกนิกรทุกครัวเรือนในจังหวัดนราธิวาสได้รับประโยชน์เป็นทางรอดของชีวิต รวมถึงเป็นการสร้างความรัก ความสามัคคี ความอบอุ่นภายในครอบครัว ชุมชน อีกด้วย
“ขอเชิญชวนพี่น้องประชาชนทุกบ้าน ทุกชุมชน ร่วมกันปลูกผักสวนครัว สร้างความมั่นคงทางอาหาร และร่วมกันทำให้มี "ธนาคารเมล็ดพันธุ์” เพื่อนำไปปลูกและขยายผลในหมู่บ้าน/ชุมชน/ครัวเรือน เสริมสร้างความรักสามัคคีให้กับชุมชน โดยจังหวัดนราธิวาสจะขับเคลื่อนขยายผลความสำเร็จนี้ให้เป็นแนวทางขับเคลื่อนไปยังทุกอำเภอ เพื่อให้เกิดพลังความเข้มแข็ง เป็นเหมือนแขนงไม้ไผ่ที่จะทำให้ความมุ่งมั่นตั้งใจในการสร้างความสุขให้กับประชาชนคนนราธิวาสประสบผลสำเร็จอย่างยั่งยืน” นายสนั่นฯ กล่าวในช่วงท้าย

ที่มา : https://www.thaigov.go.th/news/contents/details/70057