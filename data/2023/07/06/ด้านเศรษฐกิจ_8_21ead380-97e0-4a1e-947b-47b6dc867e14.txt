รัฐบาลไทย-ข่าวทำเนียบรัฐบาล-กรมทางหลวงชนบท ชวนเดินทางดื่มด่ำกับธรรมชาติท่ามกลางหุบเขาที่น้ำตกเก้าชั้น ผ่านถนนสาย รบ.4068 อำเภอสวนผึ้ง 


วันพฤหัสบดีที่ 6 กรกฎาคม 2566
กรมทางหลวงชนบท ชวนเดินทางดื่มด่ำกับธรรมชาติท่ามกลางหุบเขาที่น้ำตกเก้าชั้น ผ่านถนนสาย รบ.4068 อำเภอสวนผึ้ง
ส่งเสริมเศรษฐกิจการท่องเที่ยวภายในประเทศ
กรมทางหลวงชนบท (ทช.) กระทรวงคมนาคม เชิญชวนประชาชนและนักท่องเที่ยวเดินทางอุ่นใจ ไปบนถนนทางหลวงชนบทสาย รบ.4068 อำเภอสวนผึ้ง จังหวัดราชบุรี พร้อมเช็กอินและดื่มด่ำกับธรรมชาติท่ามกลางหุบเขาที่น้ำตกเก้าชั้น แหล่งท่องเที่ยวที่มีชื่อเสียงของจังหวัดราชบุรี
จังหวัดราชบุรีเป็นจังหวัดที่เต็มไปด้วยแหล่งท่องเที่ยวที่อยู่ใกล้กรุงเทพฯ โดยเฉพาะในอำเภอสวนผึ้ง ทช. ได้สร้างถนนเข้าสู่แหล่งท่องเที่ยว เพื่อให้ประชาชนได้รับความสะดวกปลอดภัย รวมถึงเป็นส่วนหนึ่งในการส่งเสริมเศรษฐกิจการท่องเที่ยวภายในประเทศ อาทิ ถนนทางหลวงชนบทสาย รบ.4068 ที่จะไปสู่สถานที่ท่องเที่ยวที่หลากหลายและสามารถเดินทางได้อย่างอุ่นใจ เมื่อเดินทางมาเยือนอำเภอสวนผึ้ง ขอแนะนำให้ไปเที่ยวน้ำตกเก้าชั้น หรือชื่อเดิม “น้ำตกเก้าโจน” มาจากคำว่าเก้ากระโจน เพราะมีน้ำตกอยู่ 9 ชั้น คำว่ากระโจนเปรียบได้กับน้ำลงมา จากหน้าผาเป็นน้ำตกที่อยู่ท่ามกลางหุบเขา มีน้ำตลอดทั้งปี ต้นน้ำอยู่บนพื้นที่ราบสูงบริเวณเทือกเขาตะนาวศรี ถ้าต้องการท่องเที่ยวครบทั้ง 9 ชั้น แนะนำให้เริ่มออกเดินทางก่อนเวลา 12.00 น. และควรกลับลงมาจากชั้น 9 ไม่เกินเวลา 16.00 น. เพื่อความปลอดภัยเนื่องจากในตอนกลางคืนจะเดินทางลำบาก และยังพอมีเวลาแวะถ่ายรูปหรือรับประทานอาหารได้ที่ฟาร์มแกะตั้งอยู่บนถนนทางหลวงชนบทสาย รบ.4068 ได้อีกด้วย
สำหรับการเดินทางมายังถนนทางหลวงชนบทสาย รบ.4068 เริ่มต้นจากตัวอำเภอเมืองราชบุรี มาทาง ทล.3208 ผ่านที่ว่าการอำเภอสวนผึ้ง เพียงแค่ประมาณ 3 นาที จะเข้าสู่ถนนทางหลวงชนบทสาย รบ.4068 ขับตรงไปบริเวณ กม. ที่ 4+800 จะพบกับฟาร์มแกะ จากนั้นตรงไปจนถึงสามแยกให้ขับตรงไปจะผ่านธารน้ำร้อนบ่อคลึง ตรงต่อไปจนสุดสายทางจะพบกับน้ำตกเก้าชั้น ทั้งนี้ ประชาชนสามารถสอบถามข้อมูลเพิ่มเติมได้ที่หมวดบำรุงทางหลวงชนบทจอมบึง แขวงทางหลวงชนบทราชบุรี โทร. 0 3224 0829 หรือ 09 5525 5195

ที่มา : https://www.thaigov.go.th/news/contents/details/70060