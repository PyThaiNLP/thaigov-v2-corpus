รัฐบาลไทย-ข่าวทำเนียบรัฐบาล-เตรียมเปิด "Lab Anywhere" บริการผู้ใช้สิทธิบัตรทอง ตรวจแล็บใกล้บ้านฟรี 24 รายการ


วันพฤหัสบดีที่ 6 กรกฎาคม 2566
เตรียมเปิด "Lab Anywhere" บริการผู้ใช้สิทธิบัตรทอง ตรวจแล็บใกล้บ้านฟรี 24 รายการ
.....
สำนักงานหลักประกันสุขภาพแห่งชาติ (สปสช.) ร่วมกับสภาเทคนิคการแพทย์ เตรียมเปิดบริการตรวจทางห้องปฏิบัติการหรือแล็บ ณ คลินิกเทคนิคการแพทย์ที่เข้าร่วมให้บริการใกล้บ้าน (Lab Anywhere) เพื่ออำนวยความสะดวกให้ผู้มีสิทธิบัตรทอง ลดความแออัดในโรงพยาบาล
.
คลินิกเทคนิคการแพทย์ที่เข้าร่วม จะให้บริการเจาะเลือด เก็บสิ่งส่งตรวจ พร้อมตรวจวิเคราะห์ผล ทั้งการรับบริการที่คลินิกเทคนิคการแพทย์ หรือให้ไปเจาะเลือดที่บ้านในกรณีเป็นผู้ป่วยติดเตียง ผู้ป่วยสูงอายุหรือมีภาวะพึ่งพิง
.
Lab Anywhere ให้บริการตรวจ 24 รายการ แบ่งเป็น 2 กรณีคือ กรณีผู้ป่วยนอก (OP) ซึ่งเป็นผู้ป่วยโรคเรื้อรังที่มีใบสั่งการตรวจทางห้องปฏิบัติการจากหน่วยบริการ โดยจะให้บริการตรวจ จำนวน 22 รายการ ใน 9 หมวด ได้แก่ 1.การตรวจหาความเข้มข้น และความผิดปกติของเม็ดเลือด 2.การตรวจระดับน้ำตาลในเลือด 3.การตรวจน้ำตาลสะสม 4.การตรวจระดับไขมันในเลือด 5.ตรวจการทำงานของตับ 6.การตรวจหาค่ากรดยูริก 7.การตรวจการทำงานของไต 8.การตรวจปัสสาวะ 9.การตรวจไวรัสตับอักเสบบี
.
ส่วนอีกกรณีคือ ให้บริการส่งเสริมสุขภาพป้องกันโรคกรณี 2 รายการ คือ ตรวจทดสอบปัสสาวะกรณีสงสัยว่าการตั้งครรภ์ และตรวจคัดกรองมะเร็งลำไส้ใหญ่และลำไส้ตรง สำหรับประชาชนอายุ 50-70 ปี ทุก 2 ปี
.
ขณะนี้อยู่ระหว่างการวางระบบ รับรองคุณภาพ และหลักเกณฑ์ต่าง ๆ คาดว่าจะเปิดให้บริการเร็ว ๆ นี้ ปัจจุบันมีคลินิกเทคนิคการแพทย์ที่ผ่านการรับรองและขึ้นทะเบียนกับ สปสช. แล้ว 26 แห่ง
#ไทยคู่ฟ้า #สื่อสารรัฐบาลไทย
-------------------

ที่มา : https://www.thaigov.go.th/news/contents/details/70034