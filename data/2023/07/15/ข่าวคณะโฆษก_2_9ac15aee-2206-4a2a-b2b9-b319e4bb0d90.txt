รัฐบาลไทย-ข่าวทำเนียบรัฐบาล-รัฐบาลเชิญชวนร่วมส่งกำลังใจเชียร์ทัพกรีฑาไทยในการแข่งขันกรีฑาชิงชนะเลิศแห่งเอเชีย ครั้งที่ 25 ในการแข่งขัน 2 วันสุดท้าย เผย 3 วันทำผลงานคว้า 1 เหรียญทอง 1 เหรียญเงิน 


วันเสาร์ที่ 15 กรกฎาคม 2566
15/07/2566
พิมพ์
รัฐบาลเชิญชวนร่วมส่งกำลังใจเชียร์ทัพกรีฑาไทยในการแข่งขันกรีฑาชิงชนะเลิศแห่งเอเชีย ครั้งที่ 25 ในการแข่งขัน 2 วันสุดท้าย เผย 3 วันทำผลงานคว้า 1 เหรียญทอง 1 เหรียญเงิน
รัฐบาลเชิญชวนร่วมส่งกำลังใจเชียร์ทัพกรีฑาไทยในการแข่งขันกรีฑาชิงชนะเลิศแห่งเอเชีย ครั้งที่ 25 ในการแข่งขัน 2 วันสุดท้าย เผย 3 วันทำผลงานคว้า 1 เหรียญทอง 1 เหรียญเงิน และ 3 เหรียญทองแดง
วันที่ 15 กรกฎาคม 2566 น.ส.ไตรศุลี ไตรสรณกุล รองโฆษกประจำสำนักนายกรัฐมนตรี กล่าวว่า ตามที่ประเทศไทยได้เป็นเจ้าภาพจัดการแข่งขันกรีฑาชิงชนะเลิศแห่งเอเชีย ครั้งที่ 25 (25th Asian Athletics Championships 2023) ที่สนามศุภชลาศัย กรุงเทพมหานคร ระหว่างวันที่ 12-16 ก.ค. 66  โดยมีทัพนักกรีฑาจาก 42 ประเทศเอเชียเข้าร่วม
ทั้งนี้ ใน 3 วันแรกของการแข่งขัน(12-14 ก.ค.) ทัพนักกรีฑาไทยคว้ามาแล้ว 1 เหรียญทอง 1 เหรียญเงิน และ 3 เหรียญทองแดง โดยเหรียญทองนั้นได้จากทีมวิ่งผลัด 4x100เมตรชาย  นักกรีฑาประกอบด้วย นายณฐวรรธ เอี่ยมอุดม(ไม้1), นายสรอรรถ ดาบบัง(ไม้2), นายชยุตม์ คงประสิทธิ์(ไม้3) และนายภูริพล บุญสอน (ไม้ 4) ซึ่งครั้งนี้สามารถทำลายสถิติชิงแชมป์เอเชียที่ประเทศไทยเป็นเจ้าของ เมื่อปี 2562 ที่ประเทศอินโดนีเซียด้วย
สำหรับเหรียญเงินได้จากทศกรีฑา ผลงานของนายสุทธิศักดิ์ สิงห์ขรณ์ ส่วนเหรียญทองแดง 3 เหรียญ ได้จาก ทีมวิ่งผลัด 4x100 เมตรหญิง ประกอบด้วย น.ส.สุภาวรรณ ธิปัตย์ (ไม้1), จ.ต.หญิง ศุภานิช พูลเกิด(ไม้2), น.ส.อรชุมา เชษฐา(ไม้3) และ น.ส.อธิชา เพ็ชรกุล(ไม้4), ขว้างจักรหญิง ผลงานของ น.ส.สุเบญรัตน์ อินแสง และ กระโดดค้ำหญิง ผลงานของน.ส.ชญาณิศา ชมชื่นดี
น.ส.ไตรศุลี กล่าวว่า สำหรับการแข่งขันใน 2 วันสุดท้าย รัฐบาลขอเชิญชวนคนไทยร่วมส่งกำลังใจให้นักกรีฑาไทย คณะผู้ฝึกสอน และเจ้าหน้าที่เกี่ยวข้องทุกให้สามารถคว้ารางวัลมาให้มากที่สุด และร่วมกันเป็นเจ้าบ้านให้การต้อนรับนักกรีฑาจากทุกประเทศ
ทั้งนี้ ผู้สนใจสามารถเข้าชมการแข่งขันฟรี ณ  สนามศุภชลาศัย กรีฑาสถานแห่งชาติ หรือติดตามการถ่ายทอดสดได้ทางเฟซบุ๊ก และ ยูทูบ Asian Athletics Championships 2023 และการถ่ายทอดสดผ่านทาง MCOT HD ช่อง 30 (วันที่ 12-15 ก.ค. ถ่ายทอดสด เวลา 18.00-19.00 น. และ 16 ก.ค. เวลา 17.30-19.00 น.) ส่วนโปรแกรมและผลการแข่งขันสามารถติดตามรายรายละเอียดที่เว็บไซต์ www.asianathleticschampionships2023.com

ที่มา : https://www.thaigov.go.th/news/contents/details/70355