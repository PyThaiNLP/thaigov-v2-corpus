รัฐบาลไทย-ข่าวทำเนียบรัฐบาล-รองโฆษกรัฐบาล เผย นายกฯ ชื่นชมศักยภาพคนไทย เป็นเลิศทั้งกีฬาและวิชาการ


วันเสาร์ที่ 15 กรกฎาคม 2566
รองโฆษกรัฐบาล เผย นายกฯ ชื่นชมศักยภาพคนไทย เป็นเลิศทั้งกีฬาและวิชาการ
ทีมกรีฑาทีมชาติไทยคว้าเหรียญทองชิงชนะเลิศแห่งเอเชีย 2023 ทำลายสถิติสำเร็จ ด้านเยาวชนไทยคว้า 5 เหรียญคณิตศาสตร์โอลิมปิก ขณะที่นักวิจัยไทยคว้าเหรียญทองนวัตกรรมนานาชาติ สร้างชื่อเสียงแก่ประเทศไทย
วันนี้ (15 ก.ค. 2566) นางสาวรัชดา ธนาดิเรก รองโฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ชื่นชมความสามารถของทีมนักกรีฑาทีมชาติไทย เยาวชนไทย และนักวิจัยไทย ที่ไปแสดงศักยภาพและความสามารถอันเป็นเลิศในเวทีระดับนานาชาติ สามารถคว้าเหรียญรางวัลมาให้ชาวไทยทุกคนได้ชื่นใจ สร้างชื่อเสียงแก่ประเทศ แสดงความสามารถของคนไทยให้ปรากฏ เป็นที่ยอมรับในเวทีการแข่งขันระหว่างประเทศ
รองโฆษกประจำสำนักนายกรัฐมนตรี กล่าวว่า ทีมนักกรีฑาทีมชาติไทย สามารถทำผลงานได้ยอดเยี่ยมในการแข่งขันกรีฑาชิงชนะเลิศแห่งเอเชีย ครั้งที่ 25 (25th Asian Athletics Championships 2023) จัดขึ้นระหว่างวันที่ 12 – 16 กรกฎาคม 2566 โดยประเทศไทยเป็นเจ้าภาพจัดการแข่งขัน ณ สนามศุภชลาศัย ซึ่งในการแข่งขันวันแรก
กีฬากรีฑาประเภทวิ่งผลัด 4x100 เมตรชาย โดยทีมชาติไทย ประกอบไปด้วย ไฟเตอร์ – ณฐวรรธ เอี่ยมอุดม (ไม้ 1) ต้า – สรอรรถ ดาบบัง (ไม้ 2) เฉาก๊วย – ชยุตม์ คงประสิทธิ์ (ไม้ 3) และ บิว – ภูริพล บุญสอน (ไม้ 4) ทำผลงานยอดเยี่ยม เอาชนะทีมชาติจีน เข้าเส้นชัยเป็นทีมแรกด้วยเวลา 38.55 วินาที คว้าเหรียญทองมาครองได้สำเร็จ และยังทำลายสถิติรายการกรีฑาชิงแชมป์เอเชียที่เคยทำไว้ที่ 38.72 วินาที และสถิติของประเทศไทยที่ 38.56 วินาที อีกด้วย
รองโฆษกประจำสำนักนายกรัฐมนตรี กล่าวเพิ่มเติมว่า สำหรับในด้านวิชาการ เยาวชนผู้แทนประเทศไทยจำนวน 6 คน สร้างชื่อเสียงในเวทีการแข่งขันคณิตศาสตร์โอลิมปิกระหว่างประเทศ ประจำปี 2566 จัดขึ้นระหว่างวันที่ 3 – 13 กรกฎาคม 2566 ณ เมืองชิบะ ประเทศญี่ปุ่น โดยมีผู้เข้าร่วมการแข่งขันจำนวน 618 คน จาก 112 ประเทศ ซึ่งเยาวชนผู้แทนประเทศไทยสามารถทำผลงานได้ยอดเยี่ยมเช่นกัน คว้า 1 เหรียญทอง 3 เหรียญเงิน 1 เหรียญทองแดง และ 1 เกียรติคุณประกาศ นำความภาคภูมิใจสู่คนไทย
นอกจากนี้ สำนักงานการวิจัยแห่งชาติ (วช.) ได้นำนวัตกรรมที่โดดเด่นของคณะนักประดิษฐ์และนักวิจัยไทย เข้าร่วมประกวดและจัดแสดงในงาน Japan Design, Idea and Invention Expo (JDIE 2023) ซึ่งจัดขึ้นระหว่างวันที่ 7 – 8 กรกฎาคม 2566 ที่ผ่านมา ณ กรุงโตเกียว ประเทศญี่ปุ่น โดยมีผลงานกว่า 300 ผลงาน จาก 20 ประเทศ เข้าร่วมจัดแสดง ซึ่งผลงาน De-BUGs นวัตกรรมสารกำจัดแมลงอินทรีย์แปรรูปจากเปลือกไข่ของไทย สามารถคว้ารางวัลเหรียญทอง และ WIIPA Special Award สาขาการเกษตร ได้สำเร็จ พร้อมเตรียมต่อยอดนำมาใช้งานจริงกับเกษตรกรและผู้รักสุขภาพที่ปลูกผักปลอดสารพิษ ขยายผลสู่การผลิตเชิงพาณิชย์ สนับสนุนเกษตรอินทรีย์และเกษตรปลอดภัย ลดการใช้ยาฆ่าแมลง
“นายกรัฐมนตรีมั่นใจ และชื่นชมในศักยภาพของคนไทยและเยาวชนไทยทุกคน ซึ่งมีความสามารถรอบด้านทั้งการกีฬาและวิชาการ พร้อมขอบคุณทุกคนที่ได้ไปสร้างชื่อเสียงของประเทศไทยให้เป็นที่รู้จักและยอมรับในเวทีนานาชาติ ตลอดจนขอบคุณไปยังผู้อยู่เบื้องหลังความสำเร็จในครั้งนี้ ทุกคนเป็นความภาคภูมิใจของชาวไทยทุกคน ทั้งนี้ นายกรัฐมนตรีเชิญชวนพี่น้องชาวไทยร่วมส่งแรงใจเชียร์นักกรีฑาตลอดการแข่งขันในครั้งนี้ด้วย” นางสาวรัชดาฯ กล่าว

ที่มา : https://www.thaigov.go.th/news/contents/details/70357