รัฐบาลไทย-ข่าวทำเนียบรัฐบาล-“ทิพานัน” แจ้งข่าวดี การทางพิเศษฯขยายเวลาการให้ส่วนลดค่าผ่านทางพิเศษที่ด่านฯ พระราม 9-1 (ฉลองรัช) 10 บาท สำหรับรถทุกประเภท ตั้งแต่วันนี้ - 31 ธันวาคม 2566


วันเสาร์ที่ 15 กรกฎาคม 2566
15/07/2566
พิมพ์
“ทิพานัน” แจ้งข่าวดี การทางพิเศษฯขยายเวลาการให้ส่วนลดค่าผ่านทางพิเศษที่ด่านฯ พระราม 9-1 (ฉลองรัช) 10 บาท สำหรับรถทุกประเภท ตั้งแต่วันนี้ - 31 ธันวาคม 2566
“ทิพานัน” แจ้งข่าวดี การทางพิเศษฯขยายเวลาการให้ส่วนลดค่าผ่านทางพิเศษที่ด่านฯ พระราม 9-1 (ฉลองรัช) 10 บาท สำหรับรถทุกประเภท ตั้งแต่วันนี้ - 31 ธันวาคม 2566
วันที่ 15 กรกฎาคม 2566 น.ส.ทิพานัน ศิริชนะ รองโฆษกประจำสำนักนายกรัฐมนตรี เปิดเผยว่า พล.อ.ประยุทธ์ จันทร์โอชา นายกรัฐมนตรี และรัฐมนตรีว่าการกระทรวงกลาโหม มุ่งส่งเสริมให้มีการเดินทางโดยใช้โครงข่ายทางพิเศษเชื่อมต่อกันอย่างมีประสิทธิภาพและเป็นการช่วยลดภาระค่าผ่านทางพิเศษของผู้ใช้ทางพิเศษในการเดินทางข้ามระบบบนทางพิเศษ  โดยการทางพิเศษแห่งประเทศไทย (กทพ.) ขยายเวลาการให้ส่วนลดค่าผ่านทางพิเศษ ของทางพิเศษฉลองรัช ที่ด่านเก็บค่าผ่านทางพิเศษพระราม 9-1 (ฉลองรัช) โดยมีส่วนลด จำนวน 10 บาท ต่อเที่ยว สำหรับรถทุกประเภทเพื่อเป็นการอำนวยความสะดวกและลดค่าใช้จ่ายของประชาชน ซึ่งจะส่งผลให้รถแต่ละประเภทที่ใช้บริการที่ด่านฯ ดังกล่าว มีอัตราค่าผ่านทางพิเศษ ดังนี้
1. รถ 4 ล้อ อัตราค่าผ่านทางพิเศษปกติ 40 บาท ปรับลดเหลือ 30 บาท
2. รถ 6-10 ล้อ อัตราค่าผ่านทางพิเศษปกติ 60 บาท ปรับลดเหลือ 50 บาท
3. รถมากกว่า 10 ล้อ อัตราค่าผ่านทางพิเศษปกติ 80 บาท ปรับลดเหลือ 70 บาทในการนี้จะแบ่งการให้ส่วนลดเป็น 2 ระยะคือ
ระยะที่ 1  ตั้งแต่วันที่ 1 มกราคม - 30 มิถุนายน 2566 ให้ส่วนลดค่าผ่านทางพิเศษจำนวน 10 บาทต่อเที่ยว สำหรับรถที่ใช้เงินสด และรถที่ใช้ระบบเก็บค่าผ่านทางอัตโนมัติด้วยบัตร Easy Pass
ระยะที่ 2 ตั้งแต่ 1 กรกฎาคม - 31 ธันวาคม 2566 จะให้ส่วนลดค่าผ่านทางพิเศษจำนวน 10 บาทต่อเที่ยว เฉพาะรถที่ใช้ระบบเก็บค่าผ่านทางอัตโนมัติด้วยบัตร Easy Pass เท่านั้น เพื่อเป็นการส่งเสริมให้ผู้ใช้บริการ ทางพิเศษหันมาใช้บัตร Easy Pass ในการผ่านทางเพิ่มขึ้น อันจะช่วยแก้ปัญหาจราจรติดขัดบริเวณหน้าด่านฯ   ทั้งยังเป็นการสนับสนุนสังคมไร้เงินสด เพื่อช่วยลดปัญหาการแพร่เชื้อ COVID-19 ที่ยังคงระบาดอยู่ในขณะนี้ด้วย
ทั้งนี้ผู้ใช้บริการบัตร Easy Pass ที่บัตรใกล้หมดอายุ (อายุการใช้งานมาประมาณ 7 ปี หรือใช้ผ่านทางมาแล้วประมาณ 14,000 ครั้ง) ผู้ใช้บริการสามารถนำบัตร Easy Pass มาเปลี่ยนได้ ที่อาคารด่านเก็บค่าผ่านทางพิเศษทุกด่าน โดยไม่มีค่าใช้จ่าย และขอเชิญชวนผู้ใช้บริการบัตร Easy Pass ลงทะเบียนปรับปรุงข้อมูลด้วยตนเองทาง EXAT Portal Application หรือ www.thaieasypass.com เพื่อยกระดับบัตร Easy Pass เป็น Easy Pass Plus เตรียมพร้อมเข้าสู่ระบบเก็บค่าผ่านทางอัตโนมัติแบบไม่มีไม้กั้น (M-Flow) อีกด้วย
อย่างไรก็ตาม สำหรับผู้ที่ต้องการข้อมูลเพิ่มเติม สามารถสอบถามได้ที่ ศูนย์บริการข้อมูลผู้ใช้ทางพิเศษ (EXAT Call Center) โทร 1543 ได้ตลอด 24 ชั่วโมง น.ส.ทิพานัน กล่าว

ที่มา : https://www.thaigov.go.th/news/contents/details/70359