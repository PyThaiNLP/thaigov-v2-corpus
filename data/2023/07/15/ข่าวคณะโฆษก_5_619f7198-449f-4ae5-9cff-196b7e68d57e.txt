รัฐบาลไทย-ข่าวทำเนียบรัฐบาล-นายกฯ ขอบคุณทุกภาคส่วนร่วมขับเคลื่อนประเทศ นำไทยรับการโหวตอับดับ 6 ประเทศน่าอยู่และเหมาะทำงานมากที่สุดในโลก สะท้อนต่างชาติเชื่อมั่นในศักยภาพของไทย


วันเสาร์ที่ 15 กรกฎาคม 2566
15/07/2566
พิมพ์
นายกฯ ขอบคุณทุกภาคส่วนร่วมขับเคลื่อนประเทศ นำไทยรับการโหวตอับดับ 6 ประเทศน่าอยู่และเหมาะทำงานมากที่สุดในโลก สะท้อนต่างชาติเชื่อมั่นในศักยภาพของไทย
นายกฯ ขอบคุณทุกภาคส่วนร่วมขับเคลื่อนประเทศ นำไทยรับการโหวตอับดับ 6 ประเทศน่าอยู่และเหมาะทำงานมากที่สุดในโลก สะท้อนต่างชาติเชื่อมั่นในศักยภาพของไทย
วันที่ 15 กรกฎาคม 2566 นางสาวรัชดา ธนาดิเรก รองโฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ยินดีที่ได้รับทราบว่า ไทยได้รับการจัดให้อยู่อันดับที่ 6 ประเทศที่เป็นจุดหมายปลายทางที่น่าอยู่และเหมาะให้ชาวต่างชาติมาทำงานมากที่สุดในโลก จาก 53 อันดับ ทั่วโลก จากรายงาน Expat Insider 2023 (https://cms.in-cdn.net/cdn/file/cms-media/public/2023-07/Expat-Insider-2023-Survey.pdf) ซึ่งจัดทำโดยเว็ปไซต์ InterNations ซึ่งมีเครือข่าย Expat เป็นสมาชิกกว่า 5 ล้านคนทั่วโลก
รองโฆษกประจำสำนักนายกรัฐมนตรี เปิดเผยว่า รายงาน Expat Insider 2023 ได้จัดให้ไทยอยู่ในลำดับที่ 6 ประเทศที่เป็นจุดหมายปลายทางที่น่าอยู่และเหมาะให้ชาวต่างชาติมาทำงานมากที่สุดในโลก จากทั้งหมด 53 ประเทศ ซึ่งสำรวจผ่านความคิดเห็นจากกลุ่มตัวอย่างที่เป็น Expat 12,065 คน ใน 172 ประเทศและดินแดน ทั้งนี้ ไทยมีอันดับประเทศที่เป็นจุดหมายปลายทางที่น่าอยู่และเหมาะให้ชาวต่างชาติมาทำงานมากที่สุดในโลกที่ดีขึ้น โดยในปี 2022 ไทยอยู่อันดับที่ 8 และ ในปี 2021 ไทยอยู่อันดับที่ 12 สำหรับปี 2023 นี้ 3 อันดับแรกได้แก่ 1 เม็กซิโก 2 สเปน และ 3 ปานามา
สำหรับเกณฑ์การจัดลำดับของ Expat Insider 2023 ประกอบไปด้วย การพิจารณาจาก 5 ดัชนีหลักครอบคลุมเกี่ยวกับที่อยู่อาศัย รัฐบาล ภาษา และชีวิตดิจิทัล ซึ่งไทยนับได้ว่าอยู่ในลำดับที่ค่อนข้างสูง ดังนี้ ดัชนีคุณภาพชีวิต (ลำดับที่ 37) ดัชนีความสะดวกสบายในการเข้าพัก (ลำดับที่ 11) ดัชนีการทำงานในต่างประเทศ (ลำดับที่ 39) ดัชนีการเงินส่วนบุคคล (ลำดับที่ 4)  และ ดัชนีสิ่งที่จำเป็นสำหรับชาวต่างชาติ (ลำดับที่ 18) ซึ่งในรายงานยังระบุว่า ประเทศไทยมีระดับความสุขต่อการไปอยู่ไปทำงานของ Expat 86% ซึ่งสูงกว่าค่าเฉลี่ยของโลก ซึ่งอยู่ที่ 72 % โดยหมวดของเกณฑ์วัดที่ไทยได้คะแนนดี ได้แก่ คุณภาพชีวิต และปัจจัยที่เอื้อต่อการย้ายไปทำงาน เช่น ค่าตอบแทน อีกทั้งยังเป็นสวรรค์ของ Expat ที่ชอบท่องเที่ยวพักผ่อน ขณะที่ค่าครองชีพก็มีความเหมาะสม นอกจากนี้ รายงานยังระบุว่า ชาวต่างชาติ 86% เห็นว่ารายได้ครัวเรือนเพียงพอต่อการอาศัยอยู่ในประเทศไทย ราคาบ้านถูก และชาวต่างชาติ 9 ใน 10 พึงพอใจกับอาหารไทยที่มีความหลากหลาย วัฒนธรรมไทยและชีวิตกลางคืนก็เป็นปัจจัยที่ชาวต่างชาติชื่นชอบมากถึง 78% อีกด้วย
“นายกรัฐมนตรีขอบคุณผลการจัดลำดับดังกล่าว เชื่อมั่นว่าเป็นผลสะท้อนการทำงานของรัฐบาลที่ผ่านมา ว่าแก้ไขปัญหาตรงจุด ตอบโจทย์ความต้องการของชาวต่างชาติในไทย รองโฆษกประจำสำนักนายกรัฐมนตรีกล่าวว่า เป็นการจัดอันดับด้วยการสำรวจความคิดเห็นจึงเชื่อมั่นได้ว่าเป็นผลที่สะท้อนความคิดของลูกค้า หรือคือชาวต่างชาติที่เดินทางมาประเทศไทยอย่างแท้จริง ถือเป็นอีกเสียงสะท้อนว่าชาวต่างชาติ เห็นศักยภาพ โอกาส และมีความชื่นชอบประเทศไทย ทั้งนี้ การเข้ามาของกลุ่ม Expat นั้นมีส่วนกระตุ้นเศรษฐกิจผ่านการสร้างรายได้ การลงทุน และเพิ่มโอกาสการจ้างงานภายในประเทศ” นางสาวรัชดาฯ กล่าว

ที่มา : https://www.thaigov.go.th/news/contents/details/70358