รัฐบาลไทย-ข่าวทำเนียบรัฐบาล-ดีอีเอส เตือนภัย!! มิจฉาชีพหลอกทำใบขับขี่ปลอมว่อนโซเชียล อย่าหลงเชื่อ โอนเงินเด็ดขาด 


วันเสาร์ที่ 15 กรกฎาคม 2566
ดีอีเอส เตือนภัย!! มิจฉาชีพหลอกทำใบขับขี่ปลอมว่อนโซเชียล อย่าหลงเชื่อ โอนเงินเด็ดขาด
ดีอีเอส เตือนภัย!! มิจฉาชีพหลอกทำใบขับขี่ปลอมว่อนโซเชียล อย่าหลงเชื่อ โอนเงินเด็ดขาด
กระทรวงดิจิทัลเพื่อเศรษฐกิจและสังคม (ดีอีเอส) พบโจรไซเบอร์แอบอ้างกรมขนส่งฯ หลอกทำใบขับปขี่ปลอมที่เว็บไซต์ www.thaidriveexam.com ระวังถูกล้วงเอาข้อมูลสำคัญ ด้านข่าวปลอม“การลงทุน-สินเชื่อกู้ยืม” ยังติด Top 10 ประชาชนให้ความสนใจสูงสุด เตือนอย่าเสียรู้โจร เช็คข้อมูลทุกด้านให้ดีก่อนหลงเชื่อ
นายเวทางค์ พ่วงทรัพย์ รองปลัดกระทรวงดิจิทัลเพื่อเศรษฐกิจและสังคม (ดีอีเอส) ในฐานะโฆษกกระทรวงฯฝ่ายข้าราชการประจำ กล่าวถึง ผลการมอนิเตอร์และรับแจ้งข่าวปลอมของศูนย์ต่อต้านข่าวปลอม ระหว่างวันที่ 7 - 13 กรกฎาคม 2566 พบข้อความที่เข้ามาทั้งหมด 3,209,611 ข้อความ โดยมีข้อความที่ต้องดำเนินการตรวจสอบ(Verify) ทั้งสิ้น 279 ข้อความ ทั้งนี้ช่องทางที่มีการพบเบาะแสมากที่สุด คือ ข้อความที่มาจาก Social Listening จำนวน 244ข้อความ ตามมาด้วยการแจ้งเบาะแสผ่าน Line Official จำนวน 35 ข้อความ รวมเรื่องที่ต้องดำเนินการตรวจสอบทั้งหมด 180 เรื่อง และจากการประสานงานกับหน่วยงานที่เกี่ยวข้อง ได้รับผลการตรวจสอบกลับมาแล้ว 112 เรื่อง
ทั้งนี้ ดีอีเอสได้แบ่งข่าวปลอมที่ได้รับความสนใจ เป็น 4 กลุ่ม ประกอบด้วย
กลุ่มที่ 1 : นโยบายรัฐบาล ข่าวสารทางราชการ ความสงบเรียบร้อยของสังคม ขัดศีลธรรมอันดี และความมั่นคงภายในกระเทศ จำนวน 69 เรื่อง อาทิ รัฐฯ เตรียมโอนเงินแก่ผู้สูงอายุ เด็ก และคนพิการ รับสูงสุด 1,000 บาท 10 ก.ค. 66 นี้ เป็นต้น
กลุ่มที่ 2 : ผลิตภัณฑ์สุขภาพ วัตถุอันตราย เครื่องสำอาง รวมถึงสินค้าและบริการที่ผิดกฎหมาย จำนวน 67 เรื่อง อาทิโรคไทรอยด์เป็นพิษ มีความเกี่ยวข้องกับเส้นลมปราณ  และกระเพาะอาหาร เป็นต้น
กลุ่มที่ 3 : ภัยพิบัติ จำนวน 13 เรื่อง อาทิ พายุเข้าไทย 77 จังหวัด ฝนตกหนัก 80% ของพื้นที่ น้ำท่วมใหญ่และลมแรงเป็นต้น
กลุ่มที่ 4 : เศรษฐกิจ จำนวน 31 เรื่อง อาทิ การบินไทย เปิดรับสมัครบุคลากรจองตั๋วเครื่องบิน และโรงแรมออนไลน์รายได้ 1,000-10,000 บาทต่อวัน เป็นต้น
สำหรับข่าวปลอมทั้ง 4 กลุ่มมีความเกี่ยวเนื่องกับเรื่องโควิค-19 จำนวน 1 เรื่อง
นายเวทางค์  กล่าวต่อว่า เมื่อพิจารณาจากข่าวปลอมที่ได้รับความสนใจในลำดับต้นๆ ในสัปดาห์ล่าสุดนี้ พบว่าส่วนใหญ่เป็นข่าวด้านกลุ่มนโยบายรัฐบาล ข่าวสารทางราชการ รองลงมาเป็นกลุ่มผลิตภัณฑ์เพื่อสุขภาพและกลุ่มเศรษฐกิจ ตามลำดับ สำหรับข่าวปลอมที่มีคนสนใจสูงสุด 10 อันดับระหว่างวันที่ 7 - 13 กรกฎาคม 2566  ดังนี้
อันดับที่ 1 : เรื่อง กรมขนส่งฯ เปิดให้ทำข้อสอบใบขับขี่ที่เว็บไซต์ www.thaidriveexam.com
อันดับที่ 2 : เรื่อง ธอส. เปิดเพจ GH BANK ชวนลงทุนดอกเบี้ยต่ำ
อันดับที่ 3 : เรื่อง ตลาดหลักทรัพย์ฯ ร่วมกับอสังหาริมทรัพย์เจ้าดัง เสนอขายหุ้นหน่วยละ 1.85 บาท
อันดับที่ 4 : เรื่อง SET เปิดเพจเฟซบุ๊กใหม่อย่างเป็นทางการ
อันดับที่ 5 : เรื่อง อาหารเสริมมณฑาและอัคคี ทานคู่กันสามารถป้องกันเส้นเลือดตีบ แขนขาอ่อนแรง เป็นยาอายุวัฒนะ
อันดับที่ 6 : เรื่อง ก.ล.ต. เชิญลงทุนกองทุนวัยเกษียณเริ่มต้นที่ 20,000 บาท
อันดับที่ 7 : เรื่อง  เดือน ก.ค. เตรียมเพิ่มเบี้ยยังชีพผู้สูงอายุ
อันดับที่ 8 : เรื่อง พายุเข้าไทย 77 จังหวัด ระวังน้ำท่วมใหญ่ ฝนตกหนักถึง 80%
อันดับที่ 9 : เรื่อง กรมสรรพากรให้เจ้าหน้าที่ทักไลน์มาแนะนำขั้นตอนการขอรับเงินคืนหากจ่ายภาษีเกินยอดที่ต้องชำระ
อันดับที่ 10 : เรื่อง BOOM D - NAX ช่วยลดการแพร่กระจายของเซลล์มะเร็ง
“ปัจจุบันข่าวปลอมมีหลากหลายรูปแบบ อาทิ แอบอ้างเจ้าหน้าที่รัฐแนะนำขั้นตอนการขอรับเงินภาษีคืน จากมิจฉาชีพที่มีการส่งข้อมูลผ่านเอสเอ็มเอสมายังโทรศัพท์ของท่าน หรือพูดคุยทางโทรศัพท์  รวมถึงการได้รับข่าวปลอมผ่านทางสื่อโซเชียลต่างๆ  ขอให้ประชาชนตระหนักรู้เท่าทันข่าวปลอมที่ถูกแพร่กระจายอยู่บนโซเชียลมีเดีย และออนไลน์ โดยท่านสามารถติดตามและแจ้งเบาะแสข่าวปลอม ได้ผ่านช่องทางต่างๆ ของศูนย์ต่อต้านข่าวปลอม ได้ที่ไลน์ @antifakenewscenterเว็บไซต์ https://www.antifakenewscenter.comทวิตเตอร์https://twitter.com/AFNCThailandและช่องทางโทรศีพท์โทรสายด่วน GCC 1111 ต่อ 87 ตลอด 24 ชั่วโมง” นายเวทางค์ กล่าว
______________

ที่มา : https://www.thaigov.go.th/news/contents/details/70360