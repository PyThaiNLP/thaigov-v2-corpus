รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯ ส่งเสริมเวทีการประกวดของเล่นวิทยาศาสตร์ไทย พัฒนาสู่เศรษฐกิจสร้างสรรค์ เชื่อมั่น ไทยมีโอกาสพัฒนาเป็น “เมืองหลวงของการออกแบบของเล่นวิทยาศาสตร์”


วันอาทิตย์ที่ 9 กรกฎาคม 2566
09/07/2566
พิมพ์
โฆษกรัฐบาลเผย นายกฯ ส่งเสริมเวทีการประกวดของเล่นวิทยาศาสตร์ไทย พัฒนาสู่เศรษฐกิจสร้างสรรค์ เชื่อมั่น ไทยมีโอกาสพัฒนาเป็น “เมืองหลวงของการออกแบบของเล่นวิทยาศาสตร์”
โฆษกรัฐบาลเผย นายกฯ ส่งเสริมเวทีการประกวดของเล่นวิทยาศาสตร์ไทย พัฒนาสู่เศรษฐกิจสร้างสรรค์ เชื่อมั่น ไทยมีโอกาสพัฒนาเป็น “เมืองหลวงของการออกแบบของเล่นวิทยาศาสตร์”
วันที่ 9 กรกฎาคม 2566 นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม สนับสนุนองค์การพิพิธภัณฑ์วิทยาศาสตร์แห่งชาติ (NSM) ที่มีแนวคิดการจัดทำเวทีประกวดของเล่นวิทยาศาสตร์ เพื่อสร้างความตระหนักรู้ด้านวิทยาศาสตร์ให้กับคนในทุกช่วงวัย โดยของเล่นวิทยาศาสตร์ เป็นเครื่องมือสำคัญที่จะช่วยส่งเสริมจินตนาการ การเรียน การสอน สร้างความสนใจในวิทยาศาสตร์ ให้เด็ก ตลอดจนสร้างความสัมพันธ์ระหว่างกันของคนในครอบครัว และต่อยอดสร้างเป็นอาชีพได้ พร้อมเชื่อมั่นในการตั้งเป้าหมายให้ไทยเป็น “เมืองหลวงของการออบแบบของเล่นวิทยาศาสตร์”
โฆษกประจำสำนักนายกรัฐมนตรี กล่าวว่า องค์การพิพิธภัณฑ์วิทยาศาสตร์แห่งชาติ (NSM) เปิดเผยว่า ปัจจุบันความนิยมในของเล่นวิทยาศาสตร์ มีแนวโน้มขยายตัวอย่างต่อเนื่องในประเทศจีน และประเทศทางตะวันตก ของเล่นวิทยาศาสตร์หรือ STEM Toy เป็นอุตสาหกรรมที่ได้รับความสนใจเป็นอย่างมาก ทั้งนี้ NSM เห็นโอกาสสำหรับอุตสาหกรรมของเล่นวิทยาศาสตร์ไทย โดยได้เปิดหลักสูตรฝึกอบรมการพัฒนาของเล่นวิทยาศาสตร์หลากหลายหลักสูตร รวมถึงของเล่นภูมิปัญญาไทยที่นำเอากลไกทางวิทยาศาสตร์และวิศวกรรมศาสตร์มาประยุกต์ใช้ ซึ่งผ่านการอบรมไป 2 รุ่น ได้ผลการตอบรับอย่างดี NSM จึงมีแนวคิดที่จะจัดทำเวทีการประกวดของเล่นวิทยาศาสตร์ โดยผู้ที่ชนะการประกวดจะได้รับการสนับสนุนให้สามารถผลิตของเล่นวิทยาศาสตร์ โดยทาง NSM จะเป็นผู้ซื้อ และเป็นพื้นที่จำหน่ายสินค้าให้
นอกจากนี้ NSM เชื่อมั่นว่าของเล่นวิทยาศาสตร์สามารถต่อยอดไปสู่เศรษฐกิจสร้างสรรค์ และมีศักยภาพมากพอที่จะทำให้ประเทศไทยไปสู่การเป็น “เมืองหลวงของการออบแบบของเล่นวิทยาศาสตร์” ในอนาคต
“นายกรัฐมนตรีสนับสนุนหน่วยงานที่เกี่ยวข้อง ที่ร่วมปลูกฝังความรู้ให้เด็กอย่างสร้างสรรค์ ของเล่นที่มีคุณภาพจะสร้างเสริมจินตนาการ ความรู้ พัฒนาการให้เด็กได้เป็นอย่างดี ให้มีการเติบโตทั้งทางด้านความรู้ ความคิด จิตใจอย่างสมวัย ทั้งนี้ เชื่อมั่นว่า การส่งเสริมของเล่นที่มีประโยชน์ให้เด็กก็เหมือนการลงทุนกับการศึกษาของเด็ก พร้อมทั้ง เชื่อมั่นว่าไทยมีศักยภาพที่จะก้าวไปสู่อุตสาหกรรมการผลิตของเล่นวิทยาศาสตร์ในระดับประเทศและในระดับโลก นอกจากจะได้พัฒนาเด็กไทย พัฒนาองค์ความรู้ จะมีประโยชน์ในการสร้างมูลค่าทางเศรษฐกิจให้ประเทศไทย” นายอนุชาฯ กล่าว

ที่มา : https://www.thaigov.go.th/news/contents/details/70125