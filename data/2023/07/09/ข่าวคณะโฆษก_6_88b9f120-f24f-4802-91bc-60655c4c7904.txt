รัฐบาลไทย-ข่าวทำเนียบรัฐบาล-เตือน ระวังเพจปลอมหลอกลงทุนระบาด แนะอย่าส่งต่อตรวจสอบความน่าเชื่อถือก่อนเสมอ กด Report แพลตฟอร์มทันทีหากเข้าข่ายมิจฉาชีพ


วันอาทิตย์ที่ 9 กรกฎาคม 2566
09/07/2566
พิมพ์
เตือน ระวังเพจปลอมหลอกลงทุนระบาด แนะอย่าส่งต่อตรวจสอบความน่าเชื่อถือก่อนเสมอ กด Report แพลตฟอร์มทันทีหากเข้าข่ายมิจฉาชีพ
เตือน ระวังเพจปลอมหลอกลงทุนระบาด แนะอย่าส่งต่อตรวจสอบความน่าเชื่อถือก่อนเสมอ กด Report แพลตฟอร์มทันทีหากเข้าข่ายมิจฉาชีพ
วันที่ 9 กรกฎาคม 2566 น.ส.ไตรศุลี ไตรสรณกุล รองโฆษกประจำสำนักนายกรัฐมนตรี กล่าวว่า รัฐบาลขอแจ้งเตือนให้ประชาชนระมัดระวังมิจฉาชีพบนโซเชียลมีเดีย โดยปัจจุบันยังคงพบหลอกลวงอยู่เป็นจำนวนมาก โดยเปิดเพจเฟซบุ๊กปลอม แอบอ้างหน่วยงานรัฐ ธนาคารทั้งในกำกับของรัฐและเอกชน องค์กรรัฐวิสาหกิจ ตลาดหลักทรัพย์แห่งประเทศไทย บริษัทเอกชน ตลอดจนบุคคลมีชื่อเสียงแล้วเชิญชวนประชาชนร่วมลงทุน จูงใจจะได้ผลตอบแทนคุ้มค่าเกินจริง โดยขอให้ใช้ความระมัดระวัง อย่าหลงเชื่อโดยง่าย เพราะอาจถูกหลอกลวงจนสูญเสียทรัพย์สินได้
น.ส.ไตรศุลี กล่าวว่า สำหรับวิธีสังเกตเพจเฟซบุ๊กปลอม สามารถดูได้จากจำนวนผู้ติดตาม โดยเพจที่สร้างขึ้นมาเพื่อหลอกลวง มักจะมีผู้ติดตามจำนวนน้อย ต่างจากเพจของหน่วยงาน องค์กรจริงหรือบุคคลที่มีชื่อเสียงตัวจริงซึ่งตั้งมาเป็นเวลานาน จึงมีผู้ติดตามจำนวนมาก นอกจากนี้ยังสามารถสังเกตได้จากหน้า About ซึ่งในเพจจริงจะมีช่องทางการติดต่อของหน่วยงานนั้นๆระบุไว้อย่างชัดเจน หากพบสิ่งผิดปกติและเข้าข่ายว่าจะเป็นเพจของมิจฉาชีพให้ช่วยกันกด Report แจ้งให้เจ้าของแพลตฟอร์มทราบเพื่อดำเนินการกับเพจของมิจฉาชีพทันที
น.ส.ไตรศุลี กล่าวว่า นอกจากไม่หลงเชื่อข้อมูลการหลอกลงทุนของมิจฉาชีพโดยง่ายแล้ว ขอความร่วมมือผู้พบเห็นเพจผิดปกติไม่ส่ง หรือแชร์ข้อมูลดังกล่าวต่อในช่องทางสื่อสังคมออนไลน์ต่าง ๆ พร้อมเตือนบุคคลใกล้ชิด โดยเฉพาะผู้สูงอายุให้รู้เท่าทันกลลวงในโลกออนไลน์ โดยเฉพาะการอ้างผลการลงทุนได้ค่าตอบแทนที่สูงเกินจริง  และข้อสำคัญเพื่อป้องการตกเป็นเหยื่อของกลุ่มมิจฉาชีพคือ ต้องไม่เร่งรีบตัดสินใจเมื่อพบเห็นข้อมูลเชิญชวนต่างๆ ในโซเชียลมีเดีย ขอให้ตรวจสอบตัวตนผู้มาเชิญชวนก่อนตัดสินใจลงทุนทุกครั้ง

ที่มา : https://www.thaigov.go.th/news/contents/details/70127