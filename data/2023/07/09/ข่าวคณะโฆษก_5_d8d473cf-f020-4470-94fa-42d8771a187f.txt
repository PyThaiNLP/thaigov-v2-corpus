รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯ ส่งเสริมหน่วยงานภาคีรัฐจับมือเอกชน จัดงาน TRIUP FAIR 2023 ผลักดันการนำวิจัยและนวัตกรรมไปใช้ประโยชน์ มุ่งเพิ่มขีดความสามารถการแข่งขัน ฟื้นฟู พัฒนาเศรษฐกิจไทย อย่างยั่งยืน


วันอาทิตย์ที่ 9 กรกฎาคม 2566
09/07/2566
พิมพ์
โฆษกรัฐบาลเผย นายกฯ ส่งเสริมหน่วยงานภาคีรัฐจับมือเอกชน จัดงาน TRIUP FAIR 2023 ผลักดันการนำวิจัยและนวัตกรรมไปใช้ประโยชน์ มุ่งเพิ่มขีดความสามารถการแข่งขัน ฟื้นฟู พัฒนาเศรษฐกิจไทย อย่างยั่งยืน
โฆษกรัฐบาลเผย นายกฯ ส่งเสริมหน่วยงานภาคีรัฐจับมือเอกชน จัดงาน TRIUP FAIR 2023 ผลักดันการนำวิจัยและนวัตกรรมไปใช้ประโยชน์ มุ่งเพิ่มขีดความสามารถการแข่งขัน ฟื้นฟู พัฒนาเศรษฐกิจไทย อย่างยั่งยืน
วันที่ 9 กรกฎาคม 2566 นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ส่งเสริมความร่วมมือของหน่วยงานที่เกี่ยวข้อง จัดงาน “มหกรรมส่งเสริมการใช้ประโยชน์จากงานวิจัยและนวัตกรรม TRIUP FAIR 2023” ระหว่างวันที่ 18 - 19 กรกฎาคม 2566 ณ Royal Paragon Hall ชั้น 5 ห้างสรรพสินค้าสยามพารากอน รวบรวมผลงาน นักวิจัย ผู้ประกอบการ และหน่วยงานในระบบนิเวศที่มีกลไกสนับสนุนภาคธุรกิจกว่า 60 หน่วยงานมาไว้ในที่เดียวกัน เชื่อมั่นเพิ่มขีดความสามารถ พัฒนา งานวิจัยและนวัตกรรม ต่อยอดพัฒนาระบบเศรษฐกิจก้าวหน้า เป็นรูปธรรม
โฆษกประจำสำนักนายกรัฐมนตรี กล่าวว่างาน “มหกรรมส่งเสริมการใช้ประโยชน์จากงานวิจัยและนวัตกรรม TRIUP FAIR 2023” เกิดจากความร่วมมือของ กระทรวงการอุดมศึกษา วิทยาศาสตร์ วิจัยและนวัตกรรม (อว.) โดย สำนักงานคณะกรรมการส่งเสริมวิทยาศาสตร์ วิจัยและนวัตกรรม (สกสว.) ร่วมกับหน่วยงานภาคีเครือข่ายในระบบวิทยาศาสตร์ วิจัยและนวัตกรรม (ววน.) ผนึกกำลังภาคเอกชนนำโดยสภาอุตสาหกรรมแห่งประเทศไทย และสภาหอการค้าแห่งประเทศไทยจัดขึ้นภายใต้ แนวคิด “Journey to Impact : เส้นทางจากงานวิจัยและนวัตกรรมสู่การยกระดับเศรษฐกิจและสังคมของประเทศ” ภายใต้ 3 ประเด็นหลัก ได้แก่ การแพทย์และสุขภาพ เกษตรและอาหารมูลค่าสูง และ Net Zero Emission เพื่อเปิดพื้นที่ให้ผู้ประกอบการภาคเอกชนได้พบกับผลงานวิจัยและนวัตกรรมที่ใช้ได้จริงกว่า 300 ผลงาน ซึ่งสามารถต่อยอดเชิงพาณิชย์ รวมทั้ง เปิดพื้นที่ทำ Business Matching ให้แก่ผู้ที่สนใจ การจัดให้มีเวทีเสวนา และการอบรมเชิงปฏิบัติการที่เหมาะกับนักวิจัยและผู้ประกอบการโดยมีวิทยากรทั้งในประเทศและต่างประเทศมาร่วมแลกเปลี่ยน กิจกรรม Pitching การจับคู่ธุรกิจ การให้คำปรึกษาจากหน่วยงานต่าง ๆ กว่า 60 หน่วยงาน อาทิ เรื่องทุนวิจัย การจัดการทรัพย์สินทางปัญญา ห้องปฏิบัติการตรวจวิเคราะห์ต่าง ๆ การรับรองมาตรฐานสินค้านวัตกรรม การขึ้นทะเบียนผลิตภัณฑ์ บัญชีนวัตกรรม มาตรการภาษี 200% รวมถึงกลไกด้านการตลาดทั้งในและต่างประเทศ และรับสิทธิพิเศษต่าง ๆ ด้านการเงิน การลงทุนเพื่อผู้ประกอบการฐานนวัตกรรม และผู้สนใจที่ต้องการผลักดันผลงานวิจัยและนวัตกรรมสู่เชิงพาณิชย์ เป็นต้น
“นายกรัฐมนตรีให้ความสำคัญกับการคิดค้น และต่อยอดใช้ประโยชน์จากงานวิจัย และนวัตกรรม ซึ่งนับว่าเป็นไปตามกระแสสังคมปัจจุบัน ทั้งเพื่อประโยชน์ทางสังคม การพัฒนาคุณภาพชีวิต สิ่งแวดล้อม โดยเฉพาะภาคเศรษฐกิจ ซึ่งหากสนับสนุนให้ผู้ประกอบการภาคเอกชนได้นำงานวิจัยไปต่อยอด สร้างมูลค่าเพิ่มในเชิงพาณิชย์ จะเป็นกลไกสำคัญในการเพิ่มขีดความสามารถ เพิ่มโอกาส ให้เศรษฐกิจและอุตสาหกรรมไทย เติบโตอย่างสมดุล ยั่งยืน” นายอนุชาฯ กล่าว

ที่มา : https://www.thaigov.go.th/news/contents/details/70126