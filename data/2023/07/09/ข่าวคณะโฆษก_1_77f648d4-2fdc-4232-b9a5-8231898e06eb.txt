รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯ เตรียมตรวจสอบความพร้อมก่อนทดสอบการเดินรถไฟฟ้า (Trial Run) โครงการรถไฟฟ้ามหานคร สายสีชมพูช่วงแคราย - มีนบุรี วันจันทร์ที่ 10 ก.ค. นี้


วันอาทิตย์ที่ 9 กรกฎาคม 2566
09/07/2566
พิมพ์
โฆษกรัฐบาลเผย นายกฯ เตรียมตรวจสอบความพร้อมก่อนทดสอบการเดินรถไฟฟ้า (Trial Run) โครงการรถไฟฟ้ามหานคร สายสีชมพูช่วงแคราย - มีนบุรี วันจันทร์ที่ 10 ก.ค. นี้
โฆษกรัฐบาลเผย นายกฯ เตรียมตรวจสอบความพร้อมก่อนทดสอบการเดินรถไฟฟ้า (Trial Run) โครงการรถไฟฟ้ามหานคร สายสีชมพูช่วงแคราย - มีนบุรี วันจันทร์ที่ 10 ก.ค. นี้
วันที่ 9 กรกฎาคม 2566 นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เผยว่า ในวันจันทร์ที่ 10 กรกฎาคม 2566 พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม มีกำหนดการตรวจสอบความพร้อมก่อนทดสอบการเดินรถไฟฟ้า (Trial Run) โครงการรถไฟฟ้ามหานคร สายสีชมพูช่วงแคราย - มีนบุรี
ณ สถานีมีนบุรี - สถานีศูนย์ราชการเฉลิมพระเกียรติ - สถานีลาดปลาเค้า เพื่อสร้างความมั่นใจในความพร้อมและความปลอดภัย ก่อนที่จะมีการเปิดทดสอบการเดินรถไฟฟ้าในการให้บริการประชาชน โดยมี พลเอก อนุพงษ์ เผ่าจินดา รัฐมนตรีว่าการกระทรวงมหาดไทย นายธนกร วังบุญคงชนะ รัฐมนตรีประจำสำนักนายกรัฐมนตรี นายอธิรัฐ รัตนเศรษฐ รัฐมนตรีช่วยว่าการกระทรวงคมนาคม ร่วมคณะตรวจสอบความพร้อมฯ ตามกำหนดการ ดังนี้
เวลาประมาณ 13.30 น. นายกรัฐมนตรี เดินทางถึงสถานีมีนบุรี รับฟังรายงานสรุปภาพรวมการดำเนินงานโครงการรถไฟฟ้ามหานคร สายสีชมพู ช่วงแคราย - มีนบุรีจากผู้ว่าการการรถไฟฟ้าขนส่งมวลชนแห่งประเทศไทย ก่อนเยี่ยมชมจุดเชื่อมต่อกับโครงการรถไฟฟ้ามหานคร สายสีส้ม ช่วงศูนย์วัฒนธรรมแห่งประเทศไทย - มีนบุรี (สุวินทวงศ์) ในอนาคต จากนั้น นายกรัฐมนตรีร่วมทดสอบการเดินรถโครงการรถไฟฟ้ามหานคร สายสีชมพู เส้นทางสถานีมีนบุรี (PK30) ไปยังสถานีศูนย์ราชการเฉลิมพระเกียรติ (PK12) และย้อนเส้นทางกลับมาสิ้นสุดที่สถานีลาดปลาเค้า (PK18) กรุงเทพมหานคร  ซึ่งจะใช้เวลาเดินทาง 30 นาที โดยจะเดินทางถึงสถานีลาดปลาเค้า (PK18) ในเวลาประมาณ 14.30 น.
“การรถไฟฟ้ามหานครขนส่งมวลชนแห่งประเทศไทย (รฟม.) ได้ดำเนินโครงการรถไฟฟ้าสายสีชมพู ช่วงแคราย – มีนบุรี ถือเป็นหนึ่งในโครงการรถไฟฟ้าขนส่งมวลชน ในความรับผิดชอบของ รฟม. โดยเป็นระบบไฟฟ้ารางเดี่ยว (Monorail) มีจำนวนทั้งสิ้น 30 สถานี ระยะทางรวมประมาณ 34.5 กิโลเมตร โครงการ ฯ มีโครงสร้างทางวิ่งยกระดับตลอดสาย เชื่อมต่อกับรถไฟฟ้ามหานคร สายฉลองรัชธรรม (สายสีม่วง) ที่สถานีศูนย์ราชการนนทบุรี บนถนนรัตนาธิเบศร์ และโครงการรถไฟฟ้าสายสีส้ม ช่วงศูนย์วัฒนธรรมแห่งประเทศไทย - มีนบุรี (สุวินทวงศ์) ที่สถานีมีนบุรี และมีอาคารจอดแล้วจร (Park and Ride) สำหรับผู้ใช้รถยนต์ส่วนตัวบริเวณเดียวกับพื้นที่ศูนย์ซ่อมบำรุง สถานีมีนบุรี โดย ณ สิ้นเดือนมิถุนายน 2566 การดำเนินงานโครงการรถไฟฟ้าสายสีชมพูฯ มีความก้าวหน้างานโยธา ร้อยละ 96.97 ความก้าวหน้างานระบบรถไฟฟ้า ร้อยละ 97.34 และความก้าวหน้าโดยรวม ร้อยละ 97.15” นายอนุชาฯ กล่าว

ที่มา : https://www.thaigov.go.th/news/contents/details/70122