รัฐบาลไทย-ข่าวทำเนียบรัฐบาล-​นายกรัฐมนตรีต้อนรับประธานสภาที่ปรึกษาแห่งราชอาณาจักรซาอุดีอาระเบีย และคณะ ในโอกาสเดินทางเยือนไทยอย่างเป็นทางการ 


วันพฤหัสบดีที่ 20 กรกฎาคม 2566
20/07/2566
พิมพ์
​นายกรัฐมนตรีต้อนรับประธานสภาที่ปรึกษาแห่งราชอาณาจักรซาอุดีอาระเบีย และคณะ ในโอกาสเดินทางเยือนไทยอย่างเป็นทางการ
ในฐานะแขกของวุฒิสภา
วันนี้ (20 กรกฎาคม 2566) เวลา 10.00 น. ณ ตึกไทยคู่ฟ้า ทำเนียบรัฐบาล ดร. อับดุลเลาะห์ โมฮัมเหม็ด อิบราฮิม อัล-ชีค (H.E. Dr. Abdullah Mohammed Ibrahim Al-Sheikh) ประธานสภาที่ปรึกษาแห่งราชอาณาจักรซาอุดีอาระเบีย และคณะ เข้าเยี่ยมคารวะ พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ในโอกาสเยือนไทยอย่างเป็นทางการ ในฐานะแขกของวุฒิสภา พร้อมด้วย นายพีระพันธุ์ สาลีรัฐวิภาค เลขาธิการนายกรัฐมนตรี นายประทีป กีรติเรขา รองเลขาธิการนายกรัฐมนตรีฝ่ายการเมือง นายสุวัฒน์ จิราพันธุ์ สมาชิกวุฒิสภา พลอากาศเอก ประจิน จั่นตอง ประธานกลุ่มมิตรภาพสมาชิกรัฐสภาไทย-ซาอุดีอาระเบีย นายวรวุฒิ พงษ์ประภาพันธ์ อธิบดีกรมเอเชียใต้ ตะวันออกกลางและแอฟริกา กระทรวงการต่างประเทศ ภายหลังเสร็จสิ้น นางสาวทิพานัน ศิริชนะ รองโฆษกประจำสำนักนายกรัฐมนตรี เปิดเผยสาระสำคัญ ดังนี้
นายกรัฐมนตรีต้อนรับ และขอบคุณคณะสภาที่ปรึกษาแห่งราชอาณาจักรซาอุดีอาระเบียที่เดินทางมาเยือนไทยอย่างเป็นทางการในครั้งนี้ โดยเป็นการเยือนครั้งประวัติศาสตร์ครั้งแรกของฝ่ายนิติบัญญัติ โดยเชื่อมั่นว่าจะเป็นส่วนสำคัญในการกระชับความสัมพันธ์และส่งเสริมความร่วมมือด้านนิติบัญญัติระหว่างวุฒิสภาไทยกับสภาที่ปรึกษาแห่งราชอาณาจักรซาอุดีอาระเบีย (The Consultative Assembly of Saudi Arabia) โดยเฉพาะอย่างยิ่งการแลกเปลี่ยน ความคิดเห็นในประเด็นข้อกฎหมายและกฎเกณฑ์ที่จะเอื้อต่อความร่วมมือระหว่างทั้งสองประเทศให้พัฒนา ไปอย่างรวดเร็ว
ความสัมพันธ์ทางการทูตของทั้งสองประเทศกลับสู่ปกติอย่างสมบูรณ์ จากการที่นายกรัฐมนตรีเยือนซาอุดีอาระเบียอย่างเป็นทางการครั้งประวัติศาสตร์ ตามคำเชิญของเจ้าชาย มุฮัมมัด บิน ซัลมาน บิน อับดุลอะซีซ อัลซะอูด( His Royal Highness Prince Mohammad bin Salman bin Abdulaziz Al Saud) มกุฎราชกุมาร นายกรัฐมนตรี และรัฐมนตรีว่าการกระทรวงกลาโหมแห่งราชอาณาจักรซาอุดีอาระเบีย เป็นโอกาสให้ทั้งสองฝ่ายได้ลงนามความตกลง ครอบคลุมทุกมิติ ทั้งด้านพลังงาน การท่องเที่ยว การค้า การลงทุน ความมั่นคง การศึกษา วัฒนธรรม การโรงแรม และด้านสุขภาพนับเป็นความร่วมมือที่เป็นรูปธรรมและพัฒนาไปอย่างรวดเร็วส่งผลดีต่อการเจริญเติบโตทางธุรกิจ ตลอดจนความอยู่ดีกินดีของประชาชน
ประธานสภาที่ปรึกษาฯ ยินดีและเป็นเกียรติอย่างยิ่งที่ได้เข้าคารวะนายกรัฐมนตรี ชื่นชมบรรยากาศของประเทศไทย ซึ่งให้เกียรติ ให้อิสระ และเสรีภาพแก่ประชาชนทุกฝ่าย พร้อมเชื่อมั่นว่าการพบปะหารือที่ผ่านมาอย่างต่อเนื่องระหว่างไทยและซาอุดีอาระเบียได้ส่งเสริมความสัมพันธ์ระหว่างสองประเทศเป็นอย่างดี รวมทั้งเชื่อว่าการหารือนับจากนี้จะช่วยต่อยอดการพัฒนาความสัมพันธ์ได้อย่างครอบคลุม ทั้งในระดับราชวงศ์ ระดับรัฐบาล และระดับประชาชน โดยซาอุดีอาระเบียยินดีจะนำทุกข้อพิจารณาและการแลกเปลี่ยนประสบการณ์ระหว่างกันไปหารือเพิ่มเติมเพื่อยกระดับความสัมพันธ์ให้แน่นแฟ้นยิ่งขึ้นต่อไป
ทั้งสองฝ่ายได้แลกเปลี่ยนข้อคิดเห็นเกี่ยวกับประเด็นต่าง ๆ ดังนี้
- ด้านความสัมพันธ์ทางการทูต ทั้งสองยินดีที่จะสานต่อความสัมพันธ์ฉันมิตรระหว่างกัน เพื่อความเจริญรุ่งเรืองของทั้งสองประเทศ
- ด้านเศรษฐกิจ ยินดีที่จะส่งเสริมการค้าการลงทุนระหว่างกัน โดยเฉพาะการลงทุนในพื้นที่เขตพัฒนาพิเศษภาคตะวันออก (EEC)
- ด้านการท่องเที่ยว ซาอุดีอาระเบียมีแนวทางที่จะยกเว้นการตรวจลงตราสำหรับหนังสือเดินทางพิเศษ และสำหรับนักท่องเที่ยวทั่วไป ทั้งนี้จะส่งเสริมการท่องเที่ยวระหว่างทั้งสองประเทศ
- ด้านความร่วมมือในองค์การระหว่างประเทศ ไทยและซาอุดีอาระเบียพร้อมที่จะส่งเสริมความร่วมมือผ่านกรอบความร่วมมือองค์กรพหุภาคีระหว่างประเทศ เช่น องค์การสหประชาชาติ (UN) องค์การความร่วมมืออิสลาม (Organization of Islamic Cooperation – OIC) และคณะมนตรีความร่วมมือแห่งอ่าวอาหรับ (Gulf Cooperation Council – GCC)
ในช่วงท้าย นายกรัฐมนตรีได้ถวายพระพรชัยมงคลแด่สมเด็จสมเด็จพระราชาธิบดีซัลมาน บิน อับดุลอะชีช อัลชะอูด และ เจ้าชาย มุฮัมมัด บิน ซัลมาน บิน อับดุลอะซีซ อัลซะอูด (His Royal Highness Prince Mohammad bin Salman bin Abdulaziz Al Saud) มกุฎราชกุมาร นายกรัฐมนตรี และรัฐมนตรีว่าการกระทรวงกลาโหมแห่งราชอาณาจักรซาอุดีอาระเบีย โดยไทยพร้อมที่จะสานต่อความร่วมมือและรักษาบรรยากาศที่ดีระหว่างกัน ด้วยการวางรากฐานความสัมพันธ์เพื่อส่งมอบให้รัฐบาลต่อไปในอนาคต
ทั้งนี้ รายนามคณะสภาที่ปรึกษาแห่งราชอาณาจักรซาอุดีอาระเบีย มีดังนี้
1. ดร. อับดุลเลาะห์ โมฮัมเหม็ด อิบราฮิม อัล-ชีค (H.E. Dr. Abdullah Mohammed Ibrahim Al-Sheikh) ประธานสภาที่ปรึกษาแห่งราชอาณาจักรซาอุดีอาระเบีย
2. นายอับดุรเราะห์มาน อัลดุลอะซีซ อัลซุฮัยบานี (H.E. Mr. Abdulrahman A. Alsuhaibani) เอกอัครราชทูตราชอาณาจักรซาอุดีอาระเบียประจำประเทศไทย
3. Dr. Hussain Nasser Alsharif สมาชิกสภาที่ปรึกษาฯ และรองประธานสมาพันธ์มิตรภาพรัฐสภาซาอุดีอาระเบีย - ไทย
4. Dr. Esa Rfaiay Alotaibi สมาชิกสภาที่ปรึกษาฯ
5. Dr. Attiyah Mohammed Alatawi สมาชิกสภาที่ปรึกษาฯ
6. Dr. Asmaa Soliman Almoisheer สมาชิกสภาที่ปรึกษาฯ
7. Mr. Khalid Abdulkarim Alturki อธิบดีกรมความสัมพันธ์และพิธีการทูต สภาที่ปรึกษาฯ
8. Mr. Mohammed Hamad Albrahim ผู้อำนวยการกองพิธีการทูต สภาที่ปรึกษาฯ

ที่มา : https://www.thaigov.go.th/news/contents/details/70535