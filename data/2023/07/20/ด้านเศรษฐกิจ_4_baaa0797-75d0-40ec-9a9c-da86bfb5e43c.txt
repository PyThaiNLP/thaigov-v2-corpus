รัฐบาลไทย-ข่าวทำเนียบรัฐบาล-รฟม. ลงพื้นที่ติดตามความก้าวหน้าการก่อสร้าง โครงการรถไฟฟ้าสายสีม่วง ช่วงเตาปูน – ราษฎร์บูรณะ (วงแหวนกาญจนาภิเษก)


วันพฤหัสบดีที่ 20 กรกฎาคม 2566
รฟม. ลงพื้นที่ติดตามความก้าวหน้าการก่อสร้าง โครงการรถไฟฟ้าสายสีม่วง ช่วงเตาปูน – ราษฎร์บูรณะ (วงแหวนกาญจนาภิเษก)
....
นายวิทยา พันธุ์มงคล รองผู้ว่าการ (ปฏิบัติการ) การรถไฟฟ้าขนส่งมวลชนแห่งประเทศไทย (รฟม.) กระทรวงคมนาคม ในฐานะประธานคณะกรรมการตรวจรับพัสดุ พร้อมด้วยคณะกรรมการตรวจรับพัสดุ ลงพื้นที่ติดตามความก้าวหน้าการก่อสร้างโครงการรถไฟฟ้าสายสีม่วง ช่วงเตาปูน - ราษฎร์บูรณะ (วงแหวนกาญจนาภิเษก) บริเวณสถานีวชิรพยาบาล สถานีอนุสาวรีย์ประชาธิปไตย ต่อด้วยติดตามการก่อสร้างปล่องระบายอากาศที่ 5 (IVS05) ของโครงการฯ ซึ่งตั้งอยู่บริเวณสวนป่ากรุงเทพมหานคร เฉลิมพระเกียรติ เชิงสะพานพระปกเกล้า จากนั้นเดินทางไปตรวจเยี่ยมการก่อสร้างสถานีวงเวียนใหญ่ และการก่อสร้างโครงสร้างทางวิ่งระหว่างสถานีบางปะแก้ว ถึง สถานีบางปะกอก โดยผลการดำเนินงานในภาพรวมเป็นไปด้วยความเรียบร้อยตามแผนงานที่ รฟม. กำหนดไว้ ทั้งนี้ รฟม. ได้เน้นย้ำให้ผู้ปฏิบัติงานทุกคนปฏิบัติตามมาตรการด้านความปลอดภัยในการก่อสร้าง รวมถึงมาตรการป้องกันและแก้ไขผลกระทบสิ่งแวดล้อมอย่างเคร่งครัดต่อไป
สำหรับโครงการรถไฟฟ้าสายสีม่วง ช่วงเตาปูน - ราษฎร์บูรณะ (วงแหวนกาญจนาภิเษก) มีความคืบหน้าการก่อสร้างงานโยธา ณ สิ้นเดือนมิถุนายน 2566 อยู่ที่ร้อยละ 13.13 โดยตามแผนงาน รฟม. มีกำหนดเปิดให้บริการภายในปี 2571 ทั้งนี้ ท่านที่สนใจสามารถติดตามข้อมูลโครงการฯ ได้ที่เว็บไซต์ www.mrta-purplelinesouth.com เฟซบุ๊กโครงการรถไฟฟ้าสายสีม่วง ช่วงเตาปูน - ราษฎร์บูรณะ และ Line @mrtpurpleline หรือติดตามข้อมูลข่าวสาร รฟม. เพิ่มเติม ได้ที่ เว็บไซต์ รฟม. www.mrta.co.th และเฟซบุ๊กแฟนเพจการรถไฟฟ้าขนส่งมวลชนแห่งประเทศไทย หรือ Call Center รฟม. โทรศัพท์ 0 2716 4044

ที่มา : https://www.thaigov.go.th/news/contents/details/70532