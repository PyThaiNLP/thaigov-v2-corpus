รัฐบาลไทย-ข่าวทำเนียบรัฐบาล-สธ. จัดประชุมพัฒนาระบบด้านยาและงานเภสัชกรรมเพื่อสร้างความปลอดภัยด้านยาให้กับประชาชน


วันพฤหัสบดีที่ 20 กรกฎาคม 2566
สธ. จัดประชุมพัฒนาระบบด้านยาและงานเภสัชกรรมเพื่อสร้างความปลอดภัยด้านยาให้กับประชาชน
รองปลัดกระทรวงสาธารณสุข เปิดประชุมเชิงปฏิบัติการพัฒนาระบบด้านยาและงานเภสัชกรรมในโรงพยาบาลและสำนักงานสาธารณสุขจังหวัดทั่วประเทศ มุ่งเน้นสร้างคุณภาพ มาตรฐาน และความปลอดภัยด้านยาให้กับประชาชน
รองปลัดกระทรวงสาธารณสุข เปิดประชุมเชิงปฏิบัติการพัฒนาระบบด้านยาและงานเภสัชกรรมในโรงพยาบาลและสำนักงานสาธารณสุขจังหวัดทั่วประเทศ มุ่งเน้นสร้างคุณภาพ มาตรฐาน และความปลอดภัยด้านยาให้กับประชาชน พร้อมมอบเกียรติบัตรให้ 12 เขตสุขภาพที่มีหน่วยงานผ่านเกณฑ์มาตรฐานความปลอดภัยด้านยา ระดับดีเด่น รวม 288 แห่ง
วันนี้ (20 กรกฎาคม 2566) ที่โรงแรมมารวยการ์เด้น กรุงเทพมหานคร นายแพทย์ณรงค์ อภิกุลวณิช รองปลัดกระทรวงสาธารณสุข เปิดการประชุมเชิงปฏิบัติการเพื่อแลกเปลี่ยนเรียนรู้ในการพัฒนาระบบด้านยาและงานเภสัชกรรม ภายใต้แนวคิด “Synergy For Medication Safety รวมพลังเพื่อความปลอดภัยด้านยา” พร้อมมอบเกียรติบัตรให้กับผู้แทน 12 เขตสุขภาพที่มีหน่วยงานผ่านเกณฑ์มาตรฐานความปลอดภัยด้านยา ระดับดีเด่น รวม 288 แห่ง ประกอบด้วย โรงพยาบาลชุมชน 228 แห่ง โรงพยาบาลศูนย์/โรงพยาบาลทั่วไป 36 แห่ง และสำนักงานสาธารณสุขจังหวัด 24 แห่ง โดยมีบุคลากรทางการแพทย์และเภสัชกรจากโรงพยาบาลทุกระดับทั่วประเทศเข้าร่วมทั้งแบบออนไซต์และออนไลน์ กว่า 750 คน
นายแพทย์ณรงค์ กล่าวว่า การพัฒนาประสิทธิภาพระบบยาและเภสัชกรรม รวมทั้งการส่งเสริมการใช้ยาอย่างสมเหตุผล จะส่งผลให้ประชาชนได้รับบริการที่มีคุณภาพ มาตรฐาน และมีความปลอดภัยด้านยามากขึ้น จึงมีการนำแนวทางการพัฒนาความปลอดภัยด้านยาในระดับประเทศและระดับสากลมาปรับใช้ในการพัฒนาระบบมาตรฐานความปลอดภัยด้านยาในระดับโรงพยาบาลและสำนักงานสาธารณสุขจังหวัด โดยมีการตรวจประเมินทั้งหน่วยงานใช้ประเมินตนเอง และตรวจประเมินโดยหน่วยงานภายนอก ได้แก่ คณะกรรมการระดับจังหวัดตรวจประเมินโรงพยาบาลชุมชน และคณะกรรมการในระดับเขตสุขภาพตรวจประเมินสำนักงานสาธารณสุขจังหวัด และโรงพยาบาลศูนย์/โรงพยาบาลทั่วไป และคัดเลือกหน่วยงานที่มีผลคะแนนดีเด่นในระดับจังหวัดและระดับเขตเข้ารับเกียรติบัตรในวันนี้
“เรื่องความปลอดภัยด้านยา ขอให้มองอย่างครอบคลุม ทั้งในมุมมองของผู้ปฏิบัติหน้างาน มุมมองของประชาชนที่เป็นผู้บริโภค มุมมองเชิงระบบ รวมถึงผู้มีส่วนได้เสีย และร่วมกันสร้างคุณค่าจากวิชาชีพเข้าไปในทุกมิติ ทั้งในหน่วยบริการ การสร้างความรอบรู้ให้กับประชาชน ตลอดจนการผลิตและสร้างความมั่นคงทางยาของประเทศ ซึ่งเชื่อว่าวิชาชีพเภสัชกรสามารถสร้างคุณค่าของงานและช่วยยกระดับคุณภาพชีวิตที่ดีให้กับประชาชนได้” นายแพทย์ณรงค์กล่าว
*************************************** 20 กรกฎาคม 2566

ที่มา : https://www.thaigov.go.th/news/contents/details/70542