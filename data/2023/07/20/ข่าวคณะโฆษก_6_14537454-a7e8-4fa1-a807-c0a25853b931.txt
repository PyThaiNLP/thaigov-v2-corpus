รัฐบาลไทย-ข่าวทำเนียบรัฐบาล-นายกฯ ติดตามสถานการณ์การเมืองด้วยความห่วงใย ขอให้แสดงความคิดเห็นอย่างเหมาะสม ภายใต้กฎหมาย หวั่นกระทบบรรยากาศเศรษฐกิจปากท้องประชาชน 


วันพฤหัสบดีที่ 20 กรกฎาคม 2566
20/07/2566
พิมพ์
นายกฯ ติดตามสถานการณ์การเมืองด้วยความห่วงใย ขอให้แสดงความคิดเห็นอย่างเหมาะสม ภายใต้กฎหมาย หวั่นกระทบบรรยากาศเศรษฐกิจปากท้องประชาชน
นายกฯ ติดตามสถานการณ์การเมืองด้วยความห่วงใย ขอให้แสดงความคิดเห็นอย่างเหมาะสม ภายใต้กฎหมาย หวั่นกระทบบรรยากาศเศรษฐกิจปากท้องประชาชน
วันนี้ (20 กรกฎาคม 2566) นางสาวรัชดา ธนาดิเรก รองโฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ติดตามสถานการณ์ทางการเมืองด้วยความห่วงใยพร้อมให้กำลังใจประชาชน  ในฐานะรัฐบาลรักษาการที่ดูแลความสงบและความมั่นคงของประเทศ ขอให้ทุกฝ่ายแสดงความคิดเห็นทางการเมืองอย่างเหมาะสมภายใต้กฎหมาย ยึดแนวทางสันติ ไม่ใช้ความรุนแรง  เพื่อไม่ให้กระทบต่อความเชื่อมั่นทางเศรษฐกิจและการท่องเที่ยว ซึ่งคาดว่าสิ้นปีนี้ จะมีนักท่องเที่ยวต่างชาติมาเที่ยวไทยอาจมากถึง 35 ล้านคน
นางสาวรัชดา กล่าวว่า หลังจากที่ศาลรัฐธรรมนูญมีคำสั่งให้นายพิธา ลิ้มเจริญรัตน์ หยุดปฏิบัติหน้าที่ ส.ส และจากผลการลงมติโหวต ตามข้อบังคับที่ 41  ทำให้ไม่สามารถเสนอชื่อนายพิธาฯ เป็นนายกรัฐมนตรี ส่งผลต่อความรู้สึก สร้างความไม่พอใจให้แก่ประชาชนส่วนหนึ่ง นายกรัฐมนตรี เข้าใจความรู้สึกประชาชนที่สนับสนุน แต่ขอให้แสดงความคิดเห็น รวมถึงแสดงออกอย่างเหมาะสมภายใต้กฎหมาย ไม่ต้องการให้ความเห็นต่างกลายเป็นความขัดแย้ง บานปลายส่งผลต่อความเชื่อมั่นต่อประเทศไทย  โดยตลอดระยะเวลาที่ผ่านมารัฐบาลพยายามแก้ไขปัญหาเศรษฐกิจ และวิกฤตต่างๆ จนผ่านพ้นไปได้อย่างดี ส่งผลให้ธนาคารแห่งประเทศไทย ประเมินเศรษฐกิจไทยปีนี้ว่า มีโอกาสเติบโตร้อยละ 3-4 โดยเฉพาะครึ่งหลังของปีคาดว่า จะขยายตัวได้ถึงร้อยละ  4.2
"ท่านนายกรัฐมนตรีเชื่อมั่นการได้มาซึ่งหัวหน้าฝ่ายบริหาร ผ่านกระบวนการรัฐสภาทั้งสส.และสว. ที่อีกไม่นานก็คงจะได้ข้อยุติในการเลือกนายกรัฐมนตรี ทุกฝ่ายต่างทำงานเพี่อประเทศไทยเดินหน้าต่อในแนวทางประชาธิปไตย อันมีพระมหากษัตริย์ทรงเป็นพระประมุข ดังนั้น การแสดงความคิดเห็นและกิจกรรมทางการเมืองภาคประชาชน ต้องยึดแนวทางสันติภายใต้กฏหมาย ไม่สร้างสถานการณ์หรีอใช้ความรุนแรง ทำลายบรรยากาศทางเศรษฐกิจ การค้า การลงทุนของประเทศที่กำลังเดินหน้าไปอย่างดี ซึ่งรัฐบาลจำเป็นต้องแข่งขันกับประเทศต่างๆ  เพี่อสร้างโอกาสการทำมาหากินให้พี่น้องคนไทยทุกคน" นางสาวรัชดาฯ กล่าว

ที่มา : https://www.thaigov.go.th/news/contents/details/70525