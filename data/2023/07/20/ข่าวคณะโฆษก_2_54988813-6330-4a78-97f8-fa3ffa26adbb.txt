รัฐบาลไทย-ข่าวทำเนียบรัฐบาล-รองโฆษกรัฐบาล นางสาวรัชดาฯ เผยนักท่องเที่ยวต่างชาติเดินทางเข้าไทยต่อเนื่อง คาดจะเกิน 15 ล้านคน ภายใน กรกฎาคม 2566 รัฐบาลดำเนินแผนยกระดับการท่องเที่ยวไทยสู่ระบบนิเวศใหม่ 


วันพฤหัสบดีที่ 20 กรกฎาคม 2566
20/07/2566
พิมพ์
รองโฆษกรัฐบาล นางสาวรัชดาฯ เผยนักท่องเที่ยวต่างชาติเดินทางเข้าไทยต่อเนื่อง คาดจะเกิน 15 ล้านคน ภายใน กรกฎาคม 2566 รัฐบาลดำเนินแผนยกระดับการท่องเที่ยวไทยสู่ระบบนิเวศใหม่
รองโฆษกรัฐบาล นางสาวรัชดาฯ เผยนักท่องเที่ยวต่างชาติเดินทางเข้าไทยต่อเนื่อง คาดจะเกิน 15 ล้านคน ภายใน กรกฎาคม 2566 รัฐบาลดำเนินแผนยกระดับการท่องเที่ยวไทยสู่ระบบนิเวศใหม่ สร้างจุดขายการท่องเที่ยวเพื่อสุขภาพ ชูจุดเด่น เข้าถึงตลาดทั่วโลก
วันที่ 20 กรกฎาคม 2566 นางสาวรัชดา ธนาดิเรก รองโฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เดินหน้าส่งเสริมการท่องเที่ยวอย่างต่อเนื่อง โดยสัปดาห์ที่ผ่านมา มีนักท่องเที่ยวต่างชาติเดินทางเข้ามาเพิ่มขึ้นในกลุ่มเอเชียตะวันออกและยุโรป คาดการณ์จำนวนนักท่องเที่ยวต่างชาติที่เดินทางเข้าไทยจะเกิน 15 ล้านคน ภายในสิ้นเดือนกรกฎาคม 2566 โดยเป็นผลมาจากการเข้าสู่ช่วงการปิดภาคการศึกษาในหลายภูมิภาค รวมถึงการดำเนินการตามนโยบายผลักดันการท่องเที่ยวรูปแบบใหม่ ตอบสนองพฤติกรรมและความต้องการของนักท่องเที่ยวเฉพาะกลุ่มมากขึ้น
รองโฆษกประจำสำนักนายกรัฐมนตรี กล่าวว่า การท่องเที่ยวแห่งประเทศไทย (ททท.) ใช้กลยุทธ์ผลักดันการท่องเที่ยวที่สร้างจุดขายใหม่ และเพิ่มความพิเศษให้กับประเทศไทย ผ่านการใช้กลยุทธ์ชูสินค้าท่องเที่ยวเพื่อสุขภาพ โดยได้เปิดโครงการ Amazing Thailand Health and Wellness New Chapters New Experience สร้างปรากฏการณ์ใหม่ การท่องเที่ยวเพื่อสุขภาพ ยกระดับสินค้าและบริการเชิงการท่องเที่ยวเพื่อสุขภาพของไทยให้มีความโดดเด่น แตกต่าง ดึงดูดความสนใจของกลุ่ม Wellness Tourist ทั่วโลกที่มีกำลังซื้อสูง นำไปสู่การเป็นจุดหมายปลายในด้านการท่องเที่ยวเพื่อสุขภาพอย่างยั่งยืนที่สำคัญของโลก โดยตั้งเป้าหมายว่า การเดินทางของนักท่องเที่ยวต่างประเทศจะมีการใช้จ่าย เพื่อซื้อสินค้าและบริการการท่องเที่ยวที่ร่วมโครงการฯ ไม่น้อยกว่า 20 ล้านบาท ภายในเดือนกันยายนนี้
นอกจากนี้ ททท. ยังมีแผนที่จะสร้างความมั่นคงทางการท่องเที่ยว เน้นคุณค่า ความสมดุล และความยั่งยืน โดยสร้างระบบนิเวศทางการท่องเที่ยวใหม่ด้วย 5 ทิศทางหลัก ได้แก่ 1) เสริมภาพลักษณ์แบรนด์ท่องเที่ยวไทย ด้วยความยั่งยืน และสร้างสาระรับผิดชอบต่อสังคม สิ่งแวดล้อมและชุมชน (Travel with Care) 2) รับผิดชอบต่อสังคมและสิ่งแวดล้อม (Responsible Tourism) รุกเปิดตลาดคุณภาพใหม่ให้ท่องเที่ยวไทยอย่างต่อเนื่อง 3) แสวงหาคู่ค้ารายใหม่และขยายความร่วมมือกับคู่ค้ารายใหญ่ในเวทีโลก 4) ขยายการเดินทางเชื่อมโยงทางบกเข้าถึงประเทศไทย และ 5) ใช้ Digital Content เสริมพลังทางการตลาด
สำหรับตลาดในประเทศ ททท. จะเพิ่มการกระจายตัวในการท่องเที่ยวหลากหลายพื้นที่มากขึ้น เพื่อสร้างรายได้ให้ทุกภาคส่วนอย่างเท่าเทียม ควบคู่กับการนำเสนอจุดแข็งสู่จุดขายของ Soft Power (5F) และนำเสนอสินค้าเชิงประสบการณ์ผ่านอัตลักษณ์ของ 5 ภูมิภาคทั่วประเทศ นอกจากนี้ ยังได้ตั้งเป้าหมายอุตสาหกรรมท่องเที่ยวในปี 2567 บนพื้นฐานของสถานการณ์ท่องเที่ยว ที่มีปัจจัยเอื้ออำนวยในทุกด้าน (Best Case Scenario) โดยคาดการณ์รายได้จากการท่องเที่ยวรวมทั้งสิ้น 3 ล้านล้านบาท แบ่งเป็นรายได้จากต่างประเทศ 1.92 ล้านล้านบาท ดึงนักท่องเที่ยวชาวต่างชาติเข้าไทยจำนวน 35 ล้านคน ขณะที่ตลาดในประเทศ จะสร้างรายได้หมุนเวียนถึง 1.08 ล้านล้านบาท จากการเดินทางท่องเที่ยวในประเทศของคนไทย 200 ล้านคน – ครั้ง
“ประเทศไทยมีศักยภาพทั้งที่เกิดจากแหล่งท่องเที่ยวที่มีความสวยงามตามธรรมชาติ ศักยภาพในการจัดการอำนวยความสะดวกให้นักท่องเที่ยว และศักยภาพทางกลยุทธ์ที่ได้กำหนด ยุทธศาสตร์ กิจกรรมที่หลากหลาย รองรับกระแสนิยมทางการท่องเที่ยวของนักท่องเที่ยวโดยเฉพาะอย่างยิ่งกลุ่มที่มีคุณภาพ ซึ่งหมายความว่านอกจากศักยภาพทางธรรมชาติ รัฐบาลสนับสนุนการท่องเที่ยวได้อย่างเหมาะสม ตรงจุด ส่งเสริม ยกระดับอุตสาหกรรมการท่องเที่ยวให้เติบโตอย่างสมดุล ยั่งยืน” นางสาวรัชดาฯ กล่าว

ที่มา : https://www.thaigov.go.th/news/contents/details/70520