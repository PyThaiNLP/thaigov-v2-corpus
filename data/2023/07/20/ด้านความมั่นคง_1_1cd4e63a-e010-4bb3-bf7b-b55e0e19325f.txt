รัฐบาลไทย-ข่าวทำเนียบรัฐบาล-ผู้ว่าฯ ลพบุรี เน้นย้ำฝ่ายปกครองลงพื้นที่เชิงรุก สร้างการรับรู้ “แอปพลิเคชัน “ThaiD”” ให้กับพี่น้องประชาชนในพื้นที่เข้าถึงบริการภาครัฐอย่างเท่าเทียมแบบสะดวกสบาย รวดเร็ว ทุกที่ 


วันพฤหัสบดีที่ 20 กรกฎาคม 2566
20/07/2566
พิมพ์
ผู้ว่าฯ ลพบุรี เน้นย้ำฝ่ายปกครองลงพื้นที่เชิงรุก สร้างการรับรู้ “แอปพลิเคชัน “ThaiD”” ให้กับพี่น้องประชาชนในพื้นที่เข้าถึงบริการภาครัฐอย่างเท่าเทียมแบบสะดวกสบาย รวดเร็ว ทุกที่
ผู้ว่าฯ ลพบุรี เน้นย้ำฝ่ายปกครองลงพื้นที่เชิงรุก สร้างการรับรู้ “แอปพลิเคชัน “ThaiD”” ให้กับพี่น้องประชาชนในพื้นที่เข้าถึงบริการภาครัฐอย่างเท่าเทียมแบบสะดวกสบาย รวดเร็ว ทุกที่ ทุกเวลา
เมื่อวันที่ 19 ก.ค. 66 นายอำพล อังคภากรณ์กุล ผู้ว่าราชการจังหวัดลพบุรี เปิดเผยว่า จังหวัดลพบุรีมุ่งมั่นที่จะทำให้พี่น้องประชาชนได้เข้าถึงบริการของหน่วยงานราชการได้สะดวกมากยิ่งขึ้นในช่องทางรับบริการที่ทันสมัยด้วยแอปพลิเคชัน “ThaiD” จึงได้มอบหมายให้นายโกมล ปานขาว ปลัดอาวุโสอำเภอเมืองลพบุรี นายผดุงเกียรติ บุญคง เจ้าหน้าที่ปกครองฝ่ายความมั่นคงอำเภอเมืองลพบุรี พร้อมกำลังสมาชิกกองอาสารักษาดินแดนอำเภอเมืองลพบุรีที่ ๑ ลงพื้นที่ชุมชนตลาดล่างและชุมชนท่าขุนนาง เขตเทศบาลเมืองลพบุรี อำเภอเมืองลพบุรี เพื่อสร้างการรับรู้และประชาสัมพันธ์พร้อมแนะนำการลงทะเบียนใช้งานแอปพลิเคชัน ThaiD ให้กับพี่น้องประชาชน เพื่อทำให้ประชาชนเข้าถึงบริการภาครัฐได้อย่างสะดวก รวดเร็ว ทุกที่ ทุกเวลา
นายอำพล อังคภากรณ์กุล ผู้ว่าราชการจังหวัดลพบุรี กล่าวว่า กรมการปกครอง กระทรวงมหาดไทย ได้พัฒนาแอปพลิเคชัน Thai Digital Identity (ThaiD) หรือ ไทยดี เพื่อเป็นระบบการพิสูจน์และยืนยันตัวตนทางดิจิทัล รองรับการใช้งานของประชาชนทั้งประเทศ ซึ่งได้ดำเนินการพัฒนาระบบการเชื่อมโยงฐานข้อมูลทะเบียนราษฎรร่วมกับหน่วยงานภาครัฐผ่านการให้บริการด้วยบัตรประชาชนเพียงใบเดียวแทนการใช้สำเนาเอกสาร และยังเป็นการสร้างมิติใหม่ของการทำธุรกรรมภาครัฐและภาคเอกชน ที่มีความสะดวก รวดเร็ว ผ่านช่องทางดิจิทัล และมีความปลอดภัยมากขึ้น โดยแอปพลิเคชัน ThaiD จะแสดงภาพบัตรประจำตัวประชาชนในรูปแบบดิจิทัล ทั้งด้านหน้าบัตร และหลังบัตร พร้อมช่องทางการบริการงานต่าง ๆ อาทิ การตรวจสอบข้อมูลของตนเอง การขอรับบริการล่วงหน้า การแจ้งย้ายที่อยู่ด้วยตนเอง การมอบหมายปลูกสร้างบ้านใหม่ (ขอเลขที่บ้าน) การคัดรับรองเอกสารด้วยตนเอง โดยในระยะแรก มีหน่วยงานภาครัฐที่ร่วมใช้ระบบการพิสูจน์และยืนยันตัวตนทางดิจิทัล กับกรมการปกครอง 30 หน่วยงาน และจะเพิ่มขึ้นในระยะต่อไป ซึ่งในตอนนี้สามารถยืนยันตัวตนกับหน่วยงานต่าง ๆ ได้แล้ว อาทิ บมจ.ท่าอากาศยานไทย (ทอท.) และกรมท่าอากาศยาน ใช้แสดงตนเพื่อโดยสารสายการบินภายในประเทศ กรมการกงสุล ใช้ยืนยันตัวตนทางดิจิทัลในการขอทำหนังสือเดินทาง นอกจากนี้ยังเป็นแอปพลิเคชันในการยืนยันตัวตนของประชาชนเพื่อเข้ารับบริการสวัสดิการด้านต่าง ๆ จากหน่วยงานภาครัฐในอนาคตอีกด้วย
“การลงพื้นที่เชิงรุกประชาสัมพันธ์การลงทะเบียนใช้งานแอปพลิเคชัน ThaiD ให้กับพี่น้องประชาชนในครั้งนี้ เป็นการปลุก Passion ข้าราชการ บุคลากร เจ้าหน้าที่ให้รวมพลังมุ่งมั่นและปรารถนาที่จะ Change for Good ทำสิ่งที่ดีให้เกิดขึ้นกับราชการ ให้พี่น้องประชาชน ทำให้คนไทยได้รับรู้ถึงการพัฒนาคิดค้นเครื่องมือเพื่ออำนวยความสะดวกในการติดต่อรับบริการกับหน่วยงานภาครัฐ และยังช่วยขยายการประชาสัมพันธ์ให้เกิดการแนะนำให้เข้าถึงประโยชน์และความสะดวกของแอปพลิเคชัน ThaiD ได้ครอบคลุมทุกพื้นที่” ผู้ว่าฯ ลพบุรี กล่าว
นายอำพล อังคภากรณ์กุล ผู้ว่าราชการจังหวัดลพบุรี กล่าวทิ้งท้ายว่า จังหวัดลพบุรี พร้อมเดินหน้าขยายผลการใช้งานดิจิทัลไอดีไปยังทุกครอบครัวในทุกชุมชนทุกพื้นที่ จึงขอเชิญชวนส่วนราชการ องค์กรปกครองส่วนท้องถิ่น กำนัน ผู้ใหญ่บ้าน หน่วยงานภาครัฐและเอกชน รวมถึงภาคีเครือข่ายทุกภาคส่วน ร่วมกันสร้างการรับรู้ด้วยการประชาสัมพันธ์ให้ประชาชนในพื้นที่ลงทะเบียนใช้งานแอปพลิเคชันไทยดี “ThaiD” โดยสามารถลงทะเบียนได้ด้วยตนเอง ด้วยการดาวน์โหลดแอปพลิเคชัน Thai Digital Identity (ThaiD) หรือ ไทยดี ได้ทั้งระบบ Google Play และ iOS ใช้เพียงบัตรประจำตัวประชาชนและการตรวจสอบภาพใบหน้าเพื่อยืนยัน หรือติดต่อขอลงทะเบียนกับเจ้าหน้าที่ ณ ที่ว่าการอำเภอทุกแห่งทั่วประเทศ
#กระทรวงมหาดไทย #บำบัดทุกข์บำรุงสุข #MOI #Changeforgood #SDGTH #SDGlocalization #ThaiD

ที่มา : https://www.thaigov.go.th/news/contents/details/70528