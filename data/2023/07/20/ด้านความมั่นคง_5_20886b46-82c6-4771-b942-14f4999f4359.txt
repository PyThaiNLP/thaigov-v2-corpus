รัฐบาลไทย-ข่าวทำเนียบรัฐบาล-แม่ใจ เตรียมจัดกิจกรรม Road to World Soil Day ปลูกป่าต้นน้ำกว่า 200,000 ต้น เฉลิมพระเกียรติพระบาทสมเด็จพระเจ้าอยู่หัว พร้อมรณรงค์สร้างความตระหนักในทรัพยากรธรรมชาติอย่างยั่งยืน 


วันพฤหัสบดีที่ 20 กรกฎาคม 2566
20/07/2566
พิมพ์
แม่ใจ เตรียมจัดกิจกรรม Road to World Soil Day ปลูกป่าต้นน้ำกว่า 200,000 ต้น เฉลิมพระเกียรติพระบาทสมเด็จพระเจ้าอยู่หัว พร้อมรณรงค์สร้างความตระหนักในทรัพยากรธรรมชาติอย่างยั่งยืน
แม่ใจ เตรียมจัดกิจกรรม Road to World Soil Day ปลูกป่าต้นน้ำกว่า 200,000 ต้น เฉลิมพระเกียรติพระบาทสมเด็จพระเจ้าอยู่หัว พร้อมรณรงค์สร้างความตระหนักในทรัพยากรธรรมชาติอย่างยั่งยืน ในวันที่ 6 สิงหาฯ นี้
วันนี้ (20 ก.ค. 66) ที่ศาลากลางจังหวัดพะเยา ว่าที่ร้อยตรี ณรงค์ โรจนโสทร ผู้ว่าราชการจังหวัดพะเยา ได้กล่าวถึง การกิจกรรมงานวิ่ง “PANG PU LOH TRAIL” (ปางปูเลาะเทรล) ที่จะจัดขึ้นในวันที่ 6 สิงหาคม 2566 ที่จะถึงนี้ ได้รับความสนใจในกลุ่มนักวิ่งเป็นอย่างมาก ซึ่งกิจกรรมการจัดงานวิ่งในครั้งนี้เป็นหนึ่งในโครงการสำคัญที่จะช่วยส่งเสริมการท่องเที่ยวทั้งการท่องเที่ยวเชิงนิเวศ และการท่องเที่ยวเชิงวัฒนธรรม โดยคาดว่าจะสามารถส่งเสริมภาพลักษณ์ที่ดีของการท่องเที่ยวประเทศไทยไปสู่สายตาประชาคมโลกได้ สำหรับจุดเด่น (Highlight) ของการจัดงานในครั้งนี้ คือ กิจกรรมปลูกป่าเฉลิมพระเกียรติ เนื่องในวันเฉลิมพระชนมพรรษา พระบาทสมเด็จพระเจ้าอยู่หัว วันที่ 28 กรกฎาคม 2566 ตามโครงการ “แม่ใจ รักษ์ดิน” Road to World Soil Day (เส้นทางสู่วันดินโลก) โดยมีกิจกรรมปลูกป่าต้นน้ำบนพื้นที่สูง ในเขตอุทยานแห่งชาติดอยหลวง อุทยานแห่งชาติแม่ปืม และเขตห้ามล่าสัตว์ป่าหนองเล็งทราย
ว่าที่ร้อยตรี ณรงค์ โรจนโสทร ผู้ว่าราชการจังหวัดพะเยา กล่าวว่า กระทรวงมหาดไทยได้ให้ความสำคัญในการขับเคลื่อนประเทศไทยที่ยั่งยืน ในทุกมิติ โดยไม่ทิ้งใครไว้ข้างหลัง ซึ่งจังหวัดพะเยาได้นำแนวคิด Change for Good มาเป็นหลักคิดการการขับเคลื่อนภารกิจของจังหวัดพะเยา นับเป็นพระมหากรุณาธิคุณอย่างหาที่สุดไม่ได้ที่พระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร ได้พระราชทานพระราชดำรัสชี้แนะปรัชญาของเศรษฐกิจพอเพียง เป็นแนวทางการดำเนินชีวิตและวิถีปฏิบัติแก่พสกนิกรชาวไทย และได้ทรงเน้นย้ำแนวทางการพัฒนาที่ตั้งอยู่บนฐานของทางสายกลางและความไม่ประมาท โดยคำนึงถึงความพอประมาณ ความมีเหตุผล การสร้างภูมิคุ้มกันในตัวที่ดี ตลอดจนใช้คุณธรรม ความรู้ และดำเนินชีวิตด้วยความเพียร เพื่อป้องกันให้รอดพ้นจากวิกฤต และสามารถดำรงอยู่ได้อย่างมั่นคงและยั่งยืนภายใต้กระแสโลกาภิวัฒน์และการเปลี่ยนแปลงต่าง ๆ และด้วยพระปรีชาสามารถและพระวิสัยทัศน์อันกว้างไกล พระองค์ได้ทรงประกอบพระราชกรณียกิจในด้านต่าง ๆ อันเป็นประโยชน์แก่ชาวไทย จนเป็นที่ประจักษ์ในสายตาประชาคมโลก โดยที่ประชุมคณะกรรมการสหภาพวิทยาศาสตร์ทางดินนานาชาติ มีมติให้วันที่ 5 ธันวาคม ซึ่งเป็นวันคล้ายวันพระราชสมภพของพระบาทสมเด็จพระมหาภูมิพลอดุลยเดชมหาราช บรมนาถบพิตร เป็นวันดินโลก เพื่อสดุดีพระเกียรติคุณของพระองค์ โดยใช้วันนี้เป็นวันรณรงค์ให้ชาวโลกได้ตระหนักถึงความสำคัญของทรัพยากรดิน ที่มีต่อความอยู่รอดของมวลมนุษยชาติและสภาพแวดล้อม และความจำเป็นต้องมีการจัดการทรัพยากรที่ดินอย่างยั่งยืน การจัดกิจกรรมวิ่งเทรลในครั้งนี้จึงมีวัตถุประสงค์หลักในการปลูกฝังจิตสำนึกให้คนไทยและต่างชาติได้เห็นถึงความสำคัญของทรัพยากรดิน ซึ่งเป็นแหล่งกำเนิดของอาหาร ซึ่งเป็นที่มาของการขับเคลื่อนกิจกรรมวันดินโลกประจำปี 2565 ภายใต้แนวคิด อาหารก่อกำเนิดเกิดจากดิน หรือ Soils, where food begins.
ว่าที่ร้อยตรี ณรงค์ โรจนโสทร ผู้ว่าราชการจังหวัดพะเยา กล่าวต่ออีกว่า กิจกรรมงานวิ่งเทรลได้รับความสนใจจากกลุ่มนักวิ่งเป็นอย่างมากขณะนี้มีผู้สมัครเข้าร่วมกิจกรรมแล้ว 166 คน ซึ่งทางคณะผู้จัดงาน นำโดยนายพีรัช จันธิมา นายอำเภอแม่ใจ ทุกคนต่างมีความตั้งใจที่จะทำให้กิจกรรมนี้เป็นจุดเริ่มต้นของการเพิ่มพื้นที่สีเขียว เพื่อส่งต่อความยั่งยืนไปยังลูกหลานของเราในอนาคตทำให้โลกใบเดียวของเราเป็นพื้นที่แห่งความสุข สำหรับทุกคน และผู้ให้การสนับสนุนทุกฝ่ายว่ามีความตั้งใจ และมีความต้องการที่จะสร้างการตระหนักรู้ในทรัพยากรดิน ให้เป็นที่ประจักษ์ และรณรงค์ให้คนเห็นความสำคัญของการอนุรักษ์และฟื้นฟูทรัพยากรธรรมชาติทุกประเภท ซึ่งปัญหาด้านสิ่งแวดล้อมในปัจจุบัน เรามักจะ พบว่า นักวิทยาศาสตร์ด้านภูมิอากาศมักจะออกมาเตือน ถึงผลกระทบจากการตัดไม้ทำลายป่า ซึ่งเป็นต้นเหตุของการปล่อยก๊าซคาร์บอนไดออกไซด์สู่ชั้นบรรยากาศผลกระทบที่ตามมา คือ จะทำให้วิกฤตการเปลี่ยนแปลงของสภาพอากาศรุนแรงมากยิ่งขึ้น
“ดินเป็นแหล่งกำเนิดของพืชพรรณไม้นานาชนิด เป็นปัจจัยพื้นฐานของป่าไม้ที่อุดมสมบรณ์ เป็นจุดเริ่มต้นของระบบนิเวศของสิ่งมีชีวิตทุกชีวิต ซึ่งมนุษย์กับทรัพยากรธรรมชาติล้วนมีความสำคัญอย่างยิ่งต่อกันและกัน ไม่ว่าจะเป็นมนุษย์หรือสัตว์อื่น ๆ ประโยชน์ของการมีป่าที่สำคัญ คือ เป็นแหล่งวัตถุดิบของปัจจัยสี่ คือ อาหาร เครื่องนุ่งห่ม ที่อยู่อาศัยและยารักษาโรคสำหรับมนุษย์ และยังมีประโยชน์ในการรักษาสมดุลของสิ่งแวดล้อม ถ้าป่าไม้ถูกทำลายลงไปมาก ๆ ย่อมส่งผลกระทบต่อสภาพแวดล้อมที่เกี่ยวข้องอื่น ๆ เช่น สัตว์ป่า ดิน น้ำ อากาศ ฯลฯ เมื่อป่าไม้ถูกทำลาย จะส่งผลไปถึงดินและแหล่งน้ำด้วย เพราะเมื่อเผาหรือถางป่าไปแล้ว พื้นดินจะโล่งขาดพืชปกคลุม เมื่อฝนตกลงมาก็จะชะล้างหน้าดินและความอุดมสมบูรณ์ของดินไป นอกจากนั้นเมื่อขาดต้นไม้คอยดูดซับน้ำไว้น้ำก็จะไหลบ่าท่วมบ้านเรือน และที่ลุ่มในฤดูน้ำหลากพอถึงฤดูแล้งก็ไม่มีน้ำซึมใต้ดินไว้หล่อเลี้ยงต้นน้ำลำธารทำให้แม่น้ำมีน้ำน้อย ส่งผลกระทบต่อมาถึงระบบเศรษฐกิจและสังคม เช่น การขาดแคลนน้ำในการการชลประทานทำให้ทำนาไม่ได้ผลขาดน้ำมาผลิตกระแสไฟฟ้า” ผู้ว่าราชการจังหวัดพะเยา กล่าว
ด้าน นายพีรัช จันธิมา นายอำเภอแม่ใจ เปิดเผยว่า จากผลวิจัยของนักวิทยาศาสตร์นานาชาติ ซึ่งตีพิมพ์ใน “รายงานของสถาบันวิทยาศาสตร์แห่งชาติ” ของสหรัฐฯ ระบุว่า การปลูกต้นไม้หรือป่าเพิ่มขึ้น การเกษตรที่ยั่งยืนและการอนุรักษ์พื้นที่ชุ่มน้ำ หนองบึง การจัดการดินและทุ่งหญ้าให้ดีขึ้นจะช่วยสู้ภาวะโลกร้อนได้อย่างมีประสิทธิภาพ โดยการปลูกป่าจะช่วยลดการปล่อยก๊าซคาร์บอนไดออกไซด์ลงถึงได้มากถึง 37% หรือ 1.13 หมื่นล้านตัน อำเภอแม่ใจ ได้รับโอกาสที่ดีจากผู้บริหารและผู้ให้การสนับสนุนจากทุกภาคีเครือข่าย ซึ่งทุกคนมีเป้าหมายเดียวกัน คือ ต้องการคืนความอุดมสมบูรณ์ คืนพื้นที่สีเขียว และสร้างความตระหนักรู้ถึงความสำคัญของทรัพยากรธรรมชาติ ตามแนวทางศาสตร์พระราชา จากนภา ผ่านภูผา สู่มหานที โดยมีกิจกรรมที่เป็น Highlight คือ การจัดกิจกรรมปลูกป่าต้นน้ำ จำนวนกว่า 200,000 ต้น เพื่อเฉลิมพระเกียรติพระบาทสมเด็จพระเจ้าอยู่หัว เนื่องในวันเฉลิมพระชนมพรรษา พระบาทสมเด็จพระเจ้าอยู่หัว วันที่ 28 กรกฎาคม 2566 ซึ่งเป็นส่วนหนึ่งของโครงการร่วมพลังแผ่นดิน “แม่ใจ รักษ์ดิน” Road to World Soil Day (เส้นทางสู่วันดินโลก) ซึ่งได้รับความร่วมมือจากกลไก 3 ระดับ 5 กลไก 7 ภาคีเครือข่ายในพื้นที่ อุทยานแห่งชาติแม่ปืม อุทยานแห่งชาติดอยหลวง เขตห้ามล่าสัตว์ป่าหนองเล็งทราย และผู้บริหารองค์กรปกครองส่วนท้องถิ่น รวมถึงการขับเคลื่อนการพัฒนาด้วยหลัก “บวร” บ้าน วัด โรงเรียน/ราชการ ฯลฯ
นายพีรัช จันธิมา นายอำเภอแม่ใจ กล่าวเพิ่มเติมว่า ร้อยละ 95 ของอาหารที่มนุษย์บริโภค มาจากดิน การสร้างความมั่นคงทางอาหารการปลูกผักสวนครัว สิ่งสำคัญ คือ ดิน หากมีดินที่ดีไม่มีสารเคมีเจือปนสิ่งมีชีวิต และมนุษย์ก็จะมีสุขภาพดิน ยกตัวอย่างเช่นในระบบบนิเวศแหล่งน้ำสัตว์น้ำก็ได้รับประโยชน์จากดินเช่นกัน สัตว์น้ำขนาดเล็กที่อาศัยอยู่ในพื้นดินก็จะสามารถหาอาหาร และเป็นแหล่งอาหารให้กับสัตว์น้ำที่เราบริโภค ทั้งกุ้ง หอย ปู ปลา ซึ่งสัตว์น้ำเหล่านี้ล้วนเป็นส่วนหนึ่งในห่วงโซ่อาหาร ดังนั้น การรักษา ฟื้นฟู และบำรุงดิน ทั้งการเพิ่มปริมาณอินทรียวัตถุด้วยการจัดทำถังขยะเปียกลดโลกร้อน การไม่ทำลายหน้าดิน การรักษาความชุ่มชื้นในดิน การจัดทำธนาคารน้ำใต้ดิน หรือ การไม่ปล่อยสารเคมีลงสู่พื้นดิน จะช่วยทำให้ทรัพยากรดินมีความยั่งยืน สามารถส่งต่อความอุดมสมบูรณ์ไปยังรุ่นลูกรุ่นหลานของเราได้เกิดเป็นแหล่งกำเนิดของอาหารที่ไม่มีวันที่สิ้นสุด โดยเริ่มจากจุดเล็ก ๆ ที่หมู่บ้าน ทำให้เป็นหมู่บ้านยั่งยืน (Sustainable Village) ขยายผลไปในระดับอำเภอ จังหวัด และประเทศต่อไป
ว่าที่ร้อยตรี ณรงค์ โรจนโสทร ผู้ว่าราชการจังหวัดพะเยา กล่าวทิ้งท้ายว่า กิจกรรมการปลูกป่าต้นน้ำจะเริ่มจัดขึ้น (Kick-off) ในวันอาทิตย์ที่ 6 สิงหาคม 2566 จังหวัดพะเยาได้เรียนเชิญ นายสุทธิพงษ์ จุลเจริญ ปลัดกระทรวงมหาดไทย เป็นประธานฯ ในการเปิดกิจกรรมการปลูกป่าต้นน้ำ จำนวนกว่า 200,000 ต้น เพื่อเฉลิมพระเกียรติพระบาทสมเด็จพระเจ้าอยู่หัว เนื่องในวันเฉลิมพระชนมพรรษา พระบาทสมเด็จพระเจ้าอยู่หัว วันที่ 28 กรกฎาคม 2566 พร้อมทั้ง กิจกรรมงานวิ่ง “PANG PU LOH TRAIL” (ปางปูเลาะเทรล) ณ บ้านปางปูเลาะ เขตอุทยานแห่งชาติดอยหลวง อำเภอแม่ใจ จังหวัดพะเยา เพื่อสร้างความตระหนักรู้ในทรัพยากรป่าไม้และธรรมชาติอันงดงามของประเทศไทย โดยให้ความสำคัญในทรัพยากรดิน ซึ่งตลอดระยะเวลาที่ผ่านมากระทรวงมหาดไทยได้ให้ความสำคัญในการสร้างความมั่นคงทางอาหารและส่งเสริมให้ประชาชนมีสุขภาพที่ดี โดยในโอกาสวันดินโลกประจำปี พ.ศ. 2565 กระทรวงมหาดไทยได้เน้นย้ำให้ทุกพื้นที่ร่วมกันขับเคลื่อนการสร้างความมั่นคงทางอาหารด้วยแนวคิด “Soils, where food begins หรือ อาหารก่อกำเนิดเกิดจากดิน” เพื่อมุ่งหวังให้เกิดการอนุรักษ์และฟื้นฟูดินอย่างเป็นรูปธรรม
#อำเภอแม่ใจ ขับเคลื่อนอำเภอบำบัดทุกข์ บำรุงสุข แบบบูรณาการอย่างยั่งยืน #Change for good สู่ความยั่งยืน #รวมพลังแผ่นดิน “แม่ใจ รักษ์ดิน” Road to World Soil Day (เส้นทางสู่วันดินโลก) #ดินดีน้ำดีป่ามีชีวีมีสุข #ทุกหมู่บ้านแม่ใจยั่งยืน #รักแม่ใจ สร้างแม่ใจ ไปด้วยกัน อย่างยั่งยืน #WorldSoilDay #วันดินโลก #soilsweherefoodbegins #FAO #MOI #กระทรวงมหาดไทย #บำบัดทุกข์บำรุงสุข #หนึ่งตำบล หนึ่งหมู่บ้านยั่งยืน #SDGsforAll #ChangeforGood

ที่มา : https://www.thaigov.go.th/news/contents/details/70547