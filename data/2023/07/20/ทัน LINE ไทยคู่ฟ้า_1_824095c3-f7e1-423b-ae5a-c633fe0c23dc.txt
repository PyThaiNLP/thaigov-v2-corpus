รัฐบาลไทย-ข่าวทำเนียบรัฐบาล-ครม. ยกเลิกโรคจิต - โรคอารมณ์ผิดปกติ ออกจากโรคต้องห้ามเข้ารับราชการ


วันพฤหัสบดีที่ 20 กรกฎาคม 2566
ครม. ยกเลิกโรคจิต - โรคอารมณ์ผิดปกติ ออกจากโรคต้องห้ามเข้ารับราชการ
.....
ที่ประชุม ครม. (18 ก.ค. 66) เห็นชอบปรับปรุงแก้ไขร่างกฎ ก.พ. ว่าด้วยโรค พ.ศ. .... โดยยกเลิกข้อความการกำหนดให้โรคจิต (Psychosis) หรือโรคอารมณ์ผิดปกติ(Mood Disorder) ที่ปรากฏอาการเด่นชัดรุนแรงหรือเรื้อรังและเป็นอุปสรรคต่อการปฏิบัติหน้าที่ ออกจากโรคต้องห้ามในการเข้ารับราชการ
.
สำหรับเหตุผลของการปรับปรุงกฎ ก.พ. ฉบับเดิม นั้น ที่ผ่านมาหน่วยงานที่เกี่ยวข้องได้มีข้อเสนอแนะต่อสำนักงานคณะกรรมการข้าราชการพลเรือน (สำนักงาน ก.พ.) เกี่ยวกับการกำหนดโรคอันเป็นลักษณะต้องห้ามในการเข้ารับราชการ
.
โดยเพิ่มโรคจิต (Psychosis) หรือ โรคอารมณ์ผิดปกติ (Mood Disorders) ที่ปรากฏอาการเด่นชัดรุนแรงหรือเรื้อรัง และเป็นอุปสรรคต่อการปฏิบัติงานในหน้าที่ไว้เป็นการเฉพาะ อาจทำให้เกิดความเข้าใจผิดว่าบุคคลที่ป่วยโรคดังกล่าวไม่มีความสามารถในการทำงานใด ๆ และอาจเสี่ยงต่อการเลือกปฏิบัติในการจ้างงาน
.
ดังนั้น เพื่อกำหนดโรคอันมีลักษณะต้องห้ามในการเข้ารับราชการให้สอดคล้องกับหลักสิทธิมนุษยชนและหลักการไม่เลือกปฏิบัติตามรัฐธรรมนูญ ครม. จึงมีมติอนุมัติร่างกฎ ก.พ. ว่าด้วยโรค พ.ศ. .... ฉบับใหม่นี้
.
ส่วนโรคอื่น ๆ ยังกำหนดเป็นลักษณะต้องห้ามตามเดิมได้แก่ 1.โรคเท้าช้างในระยะที่ปรากฏอาการเป็นที่รังเกียจแก่สังคม 2.โรคติดยาเสพติดให้โทษ 3.โรคพิษสุราเรื้อรัง และ 4.โรคติดต่อร้ายแรงหรือโรคเรื้อรังที่ปรากฏอาการเด่นชัด หรือรุนแรงและเป็นอุปสรรคต่อการปฏิบัติงานในหน้าที่
.
ร่างกฎ ก.พ. ฉบับใหม่นี้ จะมีผลใช้บังคับเมื่อพ้นกำหนด 60 วันนับแต่วันถัดจากวันประกาศในราชกิจจานุเบกษาเป็นต้นไป
#ไทยคู่ฟ้า #สื่อสารรัฐบาลไทย
-------------------

ที่มา : https://www.thaigov.go.th/news/contents/details/70529