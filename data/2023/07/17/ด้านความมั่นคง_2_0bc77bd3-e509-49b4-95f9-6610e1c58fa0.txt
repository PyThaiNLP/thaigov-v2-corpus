รัฐบาลไทย-ข่าวทำเนียบรัฐบาล-รมว.ทส. ร่วมเสวนา “Sustainable Management and Collaboration for Climate Change in Action” ในหลักสูตร ปธส.10


วันจันทร์ที่ 17 กรกฎาคม 2566
รมว.ทส. ร่วมเสวนา “Sustainable Management and Collaboration for Climate Change in Action” ในหลักสูตร ปธส.10
รมว.ทส. ร่วมเสวนา “Sustainable Management and Collaboration for Climate Change in Action” ในหลักสูตร ปธส.10
รมว.ทส. ร่วมเสวนา “Sustainable Management and Collaboration for Climate Change in Action” ในหลักสูตร ปธส.10
วันที่ 15 กรกฎาคม 2566 เวลา 10.00 น. นายวราวุธ ศิลปอาชา รัฐมนตรีว่าการกระทรวงทรัพยากรธรรมชาติและสิ่งแวดล้อม (รมว.ทส) เข้าร่วมการเสวนาในการประชุมวิชาการ หัวข้อ “Sustainable Management and Collaboration for Climate Change in Action” ร่วมกับ นางสาวฐาปนีย์ เกียรติไพบูลย์ รองผู้ว่าการการท่องเที่ยวแห่งประเทศไทย นายสมโภชน์ อาหุนัย ประธานเจ้าหน้าที่บริหาร บริษัท พลังงานบริสุทธิ์ จำกัด (มหาชน) และ นายศิระ ลีปิพัฒนวิทย์ เจ้าของธุรกิจเรือไฟฟ้าสุขสำราญ ที่จัดโดยคณะผู้เข้ารับการศึกษา หลักสูตรประกาศนียบัตรธรรมาภิบาลสิ่งแวดล้อม สำหรับนักบริหารระดับสูง รุ่นที่ 10 (ปธส.10) ของกรมส่งเสริมคุณภาพสิ่งแวดล้อม เพื่อเสริมศักยภาพผู้นำการเปลี่ยนแปลงและเป็นต้นแบบด้านการเปลี่ยนแปลงสภาพภูมิอากาศและสิ่งแวดล้อม ตลอดจนการสร้างความเชื่อมโยงเครือข่ายความร่วมมือในการจัดการสิ่งแวดล้อมทุกภาคส่วน โดยมีนายจตุพร บุรุษพัฒน์ ปลัดกระทรวงทรัพยากรธรรมชาติและสิ่งแวดล้อม (ปกท.ทส.) คณะผู้บริหาร ทส. และนักศึกษา ปธส. 10 ร่วมรับฟัง ณ ห้องประชุมอารีย์สัมพันธ์ กรมส่งเสริมคุณภาพสิ่งแวดล้อม ซึ่งการจัดกิจกรรมในวันนี้เป็นรูปแบบคาร์บอนนิวทรัลอีเว้นท์ (Carbon Neutral Event) ชดเชยการปล่อยคาร์บอนจากการจัดกิจกรรมด้วยคาร์บอนเครดิตจากโครงการ T-VER
รมว.ทส. ยังได้ร่วมรับฟังการนำเสนอผลงานของนักศึกษา ปธส. 10 ถึงโมเดลการขับเคลื่อนภาคธุรกิจไทยสู่สังคมคาร์บอนต่ำ โดยในโมเดลนี้ จะกล่าวถึงภาคส่วนต่าง ๆ ที่สำคัญ ได้แก่ Supply Chain (การขนส่งคมนาคม และพลังงาน) ภาคการผลิต (เกษตรกรรม อุตสาหกรรม และวิสาหกิจขนาดกลางและเล็ก) และ Demand price (การท่องเที่ยว และการบริการ) ซึ่งสอดรับกับเป้าหมายการพัฒนาที่ยั่งยืน หรือ  SDGs ด้วยการสร้างสมดุลระหว่างเศรษฐกิจ สังคม และสิ่งแวดล้อม (Economic Social Environment: 2E1S) มุ่งสู่เป้าหมาย Net Zero Emission โดยในการเสวนา ได้ร่วมแลกเปลี่ยนเกี่ยวกับแนวคิดการขับเคลื่อนการดำเนินงานด้านการเปลี่ยนแปลงสภาพภูมิอากาศและสิ่งแวดล้อมให้เป็นไปได้อย่างมีประสิทธิภาพครบทุกมิติ เพื่อเดินหน้าสู่เป้าหมายความเป็นกลางทางคาร์บอน (Carbon Neutrality) ภายในปี ค.ศ. 2050 และปล่อยก๊าซเรือนกระจกสุทธิเป็นศูนย์ (Net Zero) ภายในปี ค.ศ. 2065 ซึ่งการจะบรรลุเป้าหมายได้นั้นต้องอาศัยความร่วมมือจากทุกภาคส่วน รวมถึงนักศึกษา ปธส.10 ที่จะมาเป็นผู้นำการเปลี่ยนแปลงและเป็นต้นแบบด้านการเปลี่ยนแปลงสภาพภูมิอากาศและสิ่งแวดล้อม

ที่มา : https://www.thaigov.go.th/news/contents/details/70381