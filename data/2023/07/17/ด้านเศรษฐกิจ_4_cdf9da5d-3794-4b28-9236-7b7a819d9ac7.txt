รัฐบาลไทย-ข่าวทำเนียบรัฐบาล-ปลัดฯ ณัฐพล ปลื้มความคืบหน้า ATTRIC ดึงบริษัทฯ มาสด้า นำรถ Mazda 2 ใหม่ ประเดิมทดสอบสมรรถนะการขับขี่ บนสนามทดสอบมาตรฐานระดับสากล


วันจันทร์ที่ 17 กรกฎาคม 2566
17/07/2566
พิมพ์
ปลัดฯ ณัฐพล ปลื้มความคืบหน้า ATTRIC ดึงบริษัทฯ มาสด้า นำรถ Mazda 2 ใหม่ ประเดิมทดสอบสมรรถนะการขับขี่ บนสนามทดสอบมาตรฐานระดับสากล
ปลัดฯ ณัฐพล ปลื้มความคืบหน้า ATTRIC ดึงบริษัทฯ มาสด้า นำรถ Mazda 2 ใหม่ ประเดิมทดสอบสมรรถนะการขับขี่ บนสนามทดสอบมาตรฐานระดับสากล
วันที่ 14 กรกฎาคม 2566 ดร.ณัฐพล รังสิตพล ปลัดกระทรวงอุตสาหกรรม นำทีมผู้บริหารและสื่อมวลชนสายเศรษฐกิจ ร่วมเยี่ยมชมความคืบหน้าศูนย์ทดสอบยานยนต์และยางล้อแห่งชาติ (Automotive and Tyre Testing, Research and Innovation Center-ATTRIC) โดยมีนายสุรพล ชามาตย์ นางสาวณัฏฐิญา เนตยสุภา รองปลัดกระทรวงอุตสาหกรรม นายวิษณุ ทับเที่ยง หัวหน้าผู้ตรวจราชการกระทรวงอุตสาหกรรม นายภาสกร ชัยรัตน์ ผู้ตรวจราชการกระทรวงอุตสาหกรรม นายทาดาชิ มิอุระ ประธานบริหารมาสด้า เซลล์ ประเทศไทย และมีนายบรรจง สุกรีฑาเลขาธิการสำนักงานมาตรฐานผลิตภัณฑ์อุตสาหกรรม นายเกรียงศักดิ์ วงศ์พร้อมรัตน์ ผู้อำนวยการสถาบันยานยนต์ พร้อมด้วยผู้บริหารกระทรวงอุตสาหกรรม ทั้งจากพื้นที่ส่วนกลางและภูมิภาค ร่วมให้การต้อนรับ ณ ศูนย์ ATTRIC อำเภอสนามชัยเขต จังหวัดฉะเชิงเทรา
ศูนย์ทดสอบยานยนต์และยางล้อแห่งชาติ หรือ ATTRIC ตั้งอยู่ในเขตพัฒนาพิเศษภาคตะวันออก (Eastern Economic Corridor : EEC) นับเป็นส่วนหนึ่งในการส่งเสริม และยกระดับคุณภาพ ผลิตภัณฑ์ยานยนต์ ชิ้นส่วนยานยนต์  และยางล้อของไทยไปสู่การเป็นซุปเปอร์คลัสเตอร์อุตสาหกรรมยานยนต์สมัยใหม่ และเป็นโครงสร้างพื้นฐานที่สำคัญของรัฐบาล ที่ต้องการผลักดันให้ประเทศไทย เปลี่ยนผ่านจากการเป็นฐานการผลิตยานยนต์สันดาปภายใน เป็นยานยนต์ไฟฟ้า (EV) ที่สำคัญในภูมิภาคอาเซียน เป็นการอำนวยความสะดวกให้กับผู้ประกอบการในประเทศ ที่ไม่ต้องส่งผลิตภัณฑ์ไปทดสอบที่ต่างประเทศ รวมทั้งยังสามารถดึงดูดนักลงทุนจากต่างประเทศ ให้เข้ามาลงทุนในประเทศไทย ทำให้เศรษฐกิจเกิดการพัฒนาและโตยิ่งขึ้น
โดยศูนย์ทดสอบฯ แห่งนี้จะกลายเป็นฮับการทดสอบมาตรฐานอันดับ 1 ในอาเซียน และอันดับที่ 11 ของโลก คาดว่าศูนย์ทดสอบฯ จะสร้างรายได้ปีละเกือบ 1,000 ล้านบาท รวมทั้งช่วยให้ผู้ประกอบการประหยัดค่าใช้จ่าย และลดระยะเวลาในการส่งผลิตภัณฑ์ไปทดสอบที่ต่างประเทศ ประมาณ 30% - 50% และสร้างเม็ดเงินสะพัดในพื้นที่ไม่ต่ำกว่า 148 ล้านบาทต่อปี โดยคาดว่าศูนย์ทดสอบยานยนต์และยางล้อแห่งชาติ จะเปิดให้บริการทดสอบเต็มรูปแบบได้ภายในปี 2569
ปลัดกระทรวงอุตสาหกรรม กล่าวว่า นับเป็นโอกาสอันดียิ่งที่ได้มีโอกาสนำคณะฯ มาสัมผัสและเยี่ยมชมศูนย์ ATTRIC อย่างใกล้ชิด โดยในครั้งนี้ได้รับการสนับสนุนจากมาสด้า เซลล์ ประเทศไทย นำรถยนต์มาสด้า 2 ที่พึ่งเปิดตัวใหม่เมื่อเร็ว ๆ นี้ มาให้ใช้ร่วมทดสอบกับสนามทดสอบใหม่ที่ได้มาตรฐานระดับสากล เพื่อให้คณะฯ ได้ทราบถึงคุณภาพและมาตรฐานของสนามที่แท้จริงด้วย

ที่มา : https://www.thaigov.go.th/news/contents/details/70396