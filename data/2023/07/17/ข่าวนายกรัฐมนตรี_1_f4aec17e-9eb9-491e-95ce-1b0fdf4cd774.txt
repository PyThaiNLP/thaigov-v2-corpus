รัฐบาลไทย-ข่าวทำเนียบรัฐบาล-​นายกรัฐมนตรีต้อนรับคณะรัฐมนตรีว่าการกระทรวงการต่างประเทศ BIMSTEC ในโอกาสเข้าร่วมการประชุมรัฐมนตรีต่างประเทศ BIMSTEC อย่างไม่เป็นทางการ ในฐานะที่ไทยเป็นประธานการประชุม


วันจันทร์ที่ 17 กรกฎาคม 2566
17/07/2566
พิมพ์
​นายกรัฐมนตรีต้อนรับคณะรัฐมนตรีว่าการกระทรวงการต่างประเทศ BIMSTEC ในโอกาสเข้าร่วมการประชุมรัฐมนตรีต่างประเทศ BIMSTEC อย่างไม่เป็นทางการ ในฐานะที่ไทยเป็นประธานการประชุม
​นายกรัฐมนตรีต้อนรับคณะรัฐมนตรีว่าการกระทรวงการต่างประเทศ BIMSTEC ในโอกาสเข้าร่วมการประชุมรัฐมนตรีต่างประเทศ BIMSTEC อย่างไม่เป็นทางการ ในฐานะที่ไทยเป็นประธานการประชุม
วันนี้ (17 กรกฎาคม 2566) เวลา 14.00 น. ณ ตึกไทยคู่ฟ้า ทำเนียบรัฐบาล คณะรัฐมนตรีว่าการกระทรวงการต่างประเทศ BIMSTEC เข้าเยี่ยมคารวะ พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ในโอกาสเข้าร่วมการประชุมรัฐมนตรีต่างประเทศ BIMSTEC อย่างไม่เป็นทางการ (BIMSTEC Foreign Ministers’ Retreat) ภายหลังเสร็จสิ้น นางสาวรัชดา ธนาดิเรก รองโฆษกประจำสำนักนายกรัฐมนตรี เปิดเผยสาระสำคัญ ดังนี้
นายกรัฐมนตรีต้อนรับ และขอบคุณรัฐมนตรีทุกท่านที่สนับสนุนและเข้าร่วมการประชุมรัฐมนตรีประเทศ BIMSTEC อย่างไม่เป็นทางการ (BIMSTEC (Bay of Bengal Initiative for Multi-Sectoral Technical and Economic Cooperation) Foreign Ministers’ Retreat) ที่ไทยเป็นประธาน ชื่นชมการหารือที่ประสบความสำเร็จด้วยดี มีผลลัพธ์เป็นที่น่าพอใจเมื่อช่วงเช้านี้ ซึ่งหวังว่าจะต่อยอดส่งเสริมความเข้มแข็งของ BIMSTEC เพื่อให้ BIMSTEC เชื่อมโยง (Relevant) และมีความโดดเด่น (Visibility) มากขึ้นในเวทีระหว่างประเทศ
ซึ่งไทยได้เตรียมแผนจัดการประชุมผู้นำ BIMSTEC ครั้งที่ 6 และการประชุมอื่น ๆ ที่เกี่ยวข้อง ระหว่างวันที่ 27 – 30 พฤศจิกายน 2566 หวังว่าประเทศสมาชิกจะสนับสนุนเป็นประธาน BIMSTEC ของไทยเป็นอย่างดีจนครบวาระการเป็นประธาน
โดยประเด็นหลักที่ไทยผลักดันในฐานะประธาน BIMSTEC  (2565-2566) ได้แก่ แนวคิด Prosperous Resilient and Open BIMSTEC (PRO BIMSTEC) หรือ “มั่งคั่ง ยั่งยืน ฟื้นคืน และเปิดกว้าง” ประกอบด้วย 1) มิติทางเศรษฐกิจ มุ่งเน้นการฟื้นฟูเศรษฐกิจผ่าน การยกระดับความเชื่อมโยงรอบด้าน ลดความยากจนผ่านการส่งเสริมการค้า การลงทุนและการรักษาสิ่งแวดล้อม 2) มิติความมั่นคง มุ่งเน้นการเสริมสร้างความมั่นคงในภูมิภาค ผ่านการเสริมสร้างความมั่นคงทางอาหารและความมั่นคงทางสาธารณสุข ซึ่งไทยมีความเชี่ยวชาญในเรื่องดังกล่าว ตลอดจนการขยายความร่วมมือทางทะเล และ 3) มิติการมีส่วนร่วมของภาคส่วนต่างๆ ผ่านการส่งเสริมการท่องเที่ยวที่ยั่งยืนและการสร้างเครือข่ายระหว่างประชาชน
ทั้งนี้ รายชื่อฝ่ายประเทศสมาชิก BIMSTEC มีดังนี้
1. ดร. อาบุลคาลัม อับดุล โมเมน
H.E. Dr. Abulkalam Abdul Momen
รัฐมนตรีว่าการกระทรวงการต่างประเทศบังกลาเทศ
Minister of Foreign Affairs of Bangladesh
2. ดร. ตันดี ดอร์จี H.E. Dr. Tandi Dorji
รัฐมนตรีว่าการกระทรวงการต่างประเทศภูฏาน Minister of Foreign Affairs of Bhutan
3. ดร. สุพรหมณยัม ชัยศังกระ H.E. Dr. Subrahmanyam Jaishankar
รัฐมนตรีว่าการกระทรวงการต่างประเทศอินเดีย Minister of External Affairs of India
4. นายตาน ส่วย H.E. Mr. Than Swe
รัฐมนตรีว่าการกระทรวงการต่างประเทศเมียนมา Union Minister for Foreign Affairs of Myanmar
5. นายนารายัณ ประกาศ สาอุท H.E. Mr. Narayan Prakash Saud
รัฐมนตรีว่าการกระทรวงการต่างประเทศเนปาล Minister for Foreign Affairs of Nepal
6. นายอะลี ซะบรี H.E. Mr. Ali Sabry
รัฐมนตรีว่าการกระทรวงการต่างประเทศศรีลังกา Minister of Foreign Affairs of Sri Lanka
7. นายเท็นซิน เล็กเพลล์ H.E. Tenzin Lekphell
เลขาธิการ BIMSTEC - Secretary General of BIMSTEC

ที่มา : https://www.thaigov.go.th/news/contents/details/70415