รัฐบาลไทย-ข่าวทำเนียบรัฐบาล-สนข. จัดสัมมนาครั้งที่ 2 การศึกษาจัดทำโมเดลการพัฒนาระบบเทคโนโลยีเพื่อการบริการจัดการจราจร 


วันจันทร์ที่ 17 กรกฎาคม 2566
สนข. จัดสัมมนาครั้งที่ 2 การศึกษาจัดทำโมเดลการพัฒนาระบบเทคโนโลยีเพื่อการบริการจัดการจราจร
....
นายปัญญา ชูพานิช ผู้อำนวยการสำนักงานนโยบายและแผนการขนส่งและจราจร กระทรวงคมนาคม เป็นประธานการสัมมนาครั้งที่ 2 การศึกษาจัดทำโมเดลการพัฒนาระบบเทคโนโลยีเพื่อการบริการจัดการจราจร โดยมี รศ.ดร.วิศณุ ทรัพย์สมพล รองผู้ว่าราชการกรุงเทพมหานคร กล่าวปาฐกถา นายสุรพงษ์ เมี้ยนมิตร รองผู้อำนวยการสำนักงานนโยบายและแผนการขนส่งและจราจร พร้อมด้วยผู้แทนจากกรุงเทพมหานคร สำนักงานตำรวจแห่งชาติ หน่วยงานในสังกัดกระทรวงฯ บริษัท ทางยกระดับดอนเมือง จำกัด (มหาชน) และหน่วยงานภาครัฐ ภาคเอกชน และภาคประชาชนที่เกี่ยวข้อง เข้าร่วมสัมมนา ในวันที่ 17 กรกฎาคม 2566 ณ ห้องอินฟินิตี้ 2 โรงแรมพูลแมน คิงเพาเวอร์ กรุงเทพมหานคร
นายปัญญา ชูพานิช กล่าวว่า ตามนโยบายของรัฐบาลที่มุ่งเน้นให้หน่วยงานที่เกี่ยวข้องด้านการแก้ไขปัญหาจราจรในพื้นที่เขตเมือง นำระบบเทคโนโลยีสารสนเทศมาใช้ในการควบคุมและสั่งการจราจร โดยสำนักงานนโยบายและแผนการขนส่งและจราจร (สนข.) ในฐานะหน่วยงานเลขานุการของคณะกรรมการจัดระบบการจราจรทางบก (คจร.) ในคราวประชุมครั้งที่ 1/2563 เมื่อวันที่ 30 มีนาคม 2563 ได้พิจารณาแนวทางการพัฒนาระบบเทคโนโลยีด้านการจราจรและขนส่ง เพื่อแก้ไขปัญหาจราจรในเขตกรุงเทพมหานคร และปริมณฑล และมีมติมอบหมายให้หน่วยงานที่เกี่ยวข้อง ได้แก่ สำนักงานตำรวจแห่งชาติ กรุงเทพมหานคร กรมทางหลวง กรมทางหลวงชนบท กรมการขนส่งทางบก กรมเจ้าท่า การทางพิเศษแห่งประเทศไทย และองค์การขนส่งมวลชนกรุงเทพ ให้การสนับสนุนข้อมูลและการใช้อุปกรณ์ตรวจวัดสภาพจราจร เช่น ระบบ CCTV และ GPS เพื่อให้ สนข. สามารถพัฒนาระบบเทคโนโลยีเพื่อการบริหารจัดการจราจรได้ ปัจจุบันหลายหน่วยงานมีการพัฒนาเพื่อนำระบบเทคโนโลยีเข้ามาเป็นเครื่องมือในการบริหารจัดการจราจร อาทิ กรุงเทพมหานคร กรมทางหลวง กรมทางหลวงชนบท การทางพิเศษแห่งประเทศไทย บริษัท ทางยกระดับดอนเมือง จำกัด (มหาชน) กรมการขนส่งทางบก และองค์การขนส่งมวลชนกรุงเทพ เป็นต้น แต่เนื่องด้วยการเชื่อมต่อข้อมูลระหว่างหน่วยงานยังไม่สมบูรณ์ ทำให้การบริหารจัดการจราจรยังขาดประสิทธิภาพในภาพรวม ทั้งนี้ เพื่อให้เกิดการบูรณาการ และตอบสนองต่อนโยบายดังกล่าว สนข. จึงดำเนินการศึกษาจัดทำโมเดลการพัฒนาระบบเทคโนโลยีเพื่อการบริหารจัดการจราจร โดยได้รับความอนุเคราะห์ข้อมูลของกล้อง CCTV จากทุกหน่วยงานดังกล่าว รวมทั้งข้อมูลระบบ GPS ของกรมการขนส่งทางบก และองค์การขนส่งมวลชนกรุงเทพ มาบูรณาการร่วมกัน และทำการพัฒนาระบบวิเคราะห์ข้อมูลเพื่อนำไปสู่การสรุปผลข้อมูลด้านการจราจรและขนส่งที่สำคัญ ได้แก่ ปริมาณจราจรบนสายทาง บริเวณทางแยก ความยาวแถวคอย ความเร็วเฉลี่ย และความหนาแน่นของปริมาณจราจร ซึ่งเป็นข้อมูลหลักที่สามารถนำไปใช้ในการวางแผนแก้ไขปัญหาด้านการจราจรและขนส่งในกรุงเทพมหานคร และพัฒนาระบบผู้ใช้งาน (User Interface) และระบบการแสดงผลในลักษณะ Dashboard เพื่อให้เกิดความสะดวกในการใช้งาน ประกอบกับมีแนวทางเพิ่มประสิทธิภาพระบบ CCTV และ GPS ของหน่วยงานที่เกี่ยวข้อง มีรูปแบบการเชื่อมต่อข้อมูลระหว่างหน่วยงานอย่างเป็นระบบ มีโปรแกรมประยุกต์และระบบประมวลผลข้อมูลเพื่อเพิ่มประสิทธิภาพระบบ CCTV และ GPS ตลอดจนมีฐานข้อมูลกลางเพื่อใช้ประกอบการบริหารจัดการด้านการจราจร และนำไปประยุกต์ใช้งานในพื้นที่ที่เหมาะสม
สำหรับการสัมมนาในครั้งนี้ จัดขึ้นเพื่อนำเสนอผลการศึกษา การเชื่อมต่อข้อมูล ระบบประมวลผล และระบบแสดงผลข้อมูลด้านการจราจรของการศึกษาดังกล่าว รวมทั้งรับฟังความคิดเห็นและข้อเสนอแนะจากผู้เข้าร่วมสัมมนา เพื่อนำไปประกอบการศึกษาจัดทำโมเดลการพัฒนาระบบเทคโนโลยีเพื่อการบริการจัดการจราจร ทั้งนี้ เมื่อการศึกษาเสร็จสมบูรณ์แล้ว สนข. จะมอบระบบที่ได้พัฒนาขึ้นจากการศึกษาให้กับหน่วยงานที่เกี่ยวข้อง เพื่อนำไปใช้ประโยชน์ในการดำเนินการการแก้ไขปัญหาการจราจรตามภารกิจของหน่วยงานต่อไป

ที่มา : https://www.thaigov.go.th/news/contents/details/70421