รัฐบาลไทย-ข่าวทำเนียบรัฐบาล-รมว.วราวุธ เปิด "ศูนย์การเปลี่ยนแปลงสภาพภูมิอากาศและสิ่งแวดล้อม" เชื่อมโยงข้อมูล 76 จังหวัด เป็นคลังความรู้เรื่องโลกร้อน สื่อสารสู่ประชาชน


วันจันทร์ที่ 17 กรกฎาคม 2566
รมว.วราวุธ เปิด "ศูนย์การเปลี่ยนแปลงสภาพภูมิอากาศและสิ่งแวดล้อม" เชื่อมโยงข้อมูล 76 จังหวัด เป็นคลังความรู้เรื่องโลกร้อน สื่อสารสู่ประชาชน
รมว.วราวุธ เปิด "ศูนย์การเปลี่ยนแปลงสภาพภูมิอากาศและสิ่งแวดล้อม" เชื่อมโยงข้อมูล 76 จังหวัด เป็นคลังความรู้เรื่องโลกร้อน สื่อสารสู่ประชาชน
รมว.วราวุธ เปิด "ศูนย์การเปลี่ยนแปลงสภาพภูมิอากาศและสิ่งแวดล้อม" เชื่อมโยงข้อมูล 76 จังหวัด เป็นคลังความรู้เรื่องโลกร้อน สื่อสารสู่ประชาชน
วันที่ 15 กรกฎาคม 2566 เวลา 08.30 น. นายวราวุธ ศิลปอาชา รัฐมนตรีว่าการกระทรวงทรัพยากรธรรมชาติและสิ่งแวดล้อม (รมว.ทส.) เป็นประธานเปิดศูนย์การเปลี่ยนแปลงสภาพภูมิอากาศและสิ่งแวดล้อม ณ ศูนย์บริการประชาชน ชั้น 2 กรมส่งเสริมคุณภาพสิ่งแวดล้อม พร้อมติดตามความก้าวหน้าศูนย์การเปลี่ยนแปลงสภาพภูมิอากาศของแต่ละจังหวัด โดยมีนายจตุพร บุรุษพัฒน์ ปลัดกระทรวงทรัพยากรธรรมชาติและสิ่งแวดล้อม (ปกท.ทส.) คณะผู้บริหาร ทส. และนักศึกษา หลักสูตร ปธส.10 เข้าร่วม ซึ่งการเปิดศูนย์ฯ ครั้งนี้ นับเป็นกลไกสำคัญในการขับเคลื่อนการดำเนินงานด้านการเปลี่ยนแปลงสภาพภูมิอากาศและสิ่งแวดล้อม เพื่อเตรียมพร้อมรองรับ กรมการเปลี่ยนแปลงสภาพภูมิอากาศและสิ่งแวดล้อม ให้สามารถเดินหน้าสู่เป้าหมายความเป็นกลางทางคาร์บอน (Carbon Neutrality) ภายในปี ค.ศ. 2050 และเป้าหมายการปล่อยก๊าซเรือนกระจกสุทธิเป็นศูนย์ (Net Zero Emission) ภายในปี ค.ศ. 2065 อย่างมีประสิทธิภาพ
รมว.ทส. กล่าวว่า กระทรวงทรัพยากรธรรมชาติและสิ่งแวดล้อมได้ให้ความสำคัญกับการขับเคลื่อนการดำเนินงานด้านการเปลี่ยนแปลงสภาพภูมิอากาศมาอย่างต่อเนื่อง ซึ่งการจัดตั้งศูนย์การเปลี่ยนแปลงสภาพภูมิอากาศและความหลากหลายทางชีวภาพนี้ จะเป็นศูนย์หลักที่ประสานและบูรณาการข้อมูลร่วมกับศูนย์ประสานงานด้านการเปลี่ยนแปลงสภาพภูมิอากาศและความหลากหลายทางชีวภาพของทุกจังหวัดทั่วประเทศ รวมถึงรวบรวมข้อมูลการลดและการปล่อยก๊าซเรือนกระจกของประเทศ เป็นศูนย์เรียนรู้และสื่อสารข้อมูลองค์ความรู้ด้านการเปลี่ยนแปลงสภาพภูมิอากาศ และเป็นศูนย์ติดตามการพยากรณ์และคาดการณ์ด้านการเปลี่ยนแปลงสภาพภูมิอากาศ เพื่อให้เจ้าหน้าที่ในจังหวัด ท้องถิ่น และประชาชน สามารถนำข้อมูลที่เกี่ยวข้องไปใช้ให้เกิดประโยชน์ โดยที่ผ่านมาได้มีการเปิดศูนย์ระดับจังหวัดไปแล้ว 3 ศูนย์ คือ จังหวัดกระบี่ จังหวัดเลย และจังหวัดเชียงใหม่ ซึ่งหากเปิดตัวครบทั้ง 76 จังหวัด จะทำให้มีความพร้อมของข้อมูลสำหรับการตัดสินใจและแก้ไขปัญหาทั้งในระดับจังหวัด และภาพรวมของประเทศ ทั้งในเรื่องการจัดการทรัพยากรธรรมชาติและสิ่งแวดล้อม เรื่องการเปลี่ยนแปลงสภาพภูมิอากาศ และเรื่องความหลากหลายทางชีวภาพได้อย่างรวดเร็วและมีประสิทธิภาพมากขึ้น

ที่มา : https://www.thaigov.go.th/news/contents/details/70380