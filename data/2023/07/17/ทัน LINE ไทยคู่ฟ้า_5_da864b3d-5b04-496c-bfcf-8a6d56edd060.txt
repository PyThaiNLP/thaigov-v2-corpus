รัฐบาลไทย-ข่าวทำเนียบรัฐบาล-ไทยเตรียม MOU กับคณะกรรมาธิการ CCAMLR ผลักดันส่งออก “ปลาหิมะ” ไปยัง 26 ประเทศ


วันจันทร์ที่ 17 กรกฎาคม 2566
ไทยเตรียม MOU กับคณะกรรมาธิการ CCAMLR ผลักดันส่งออก “ปลาหิมะ” ไปยัง 26 ประเทศ
......
ข่าวดีสำหรับผู้ประกอบการส่งออก “ปลาหิมะ” มติครม. (11 ก.ค. 66) เห็นชอบและอนุมัติให้อธิบดีกรมประมง หรือผู้ที่อธิบดีมอบหมายเป็นผู้ลงนามในเอกสาร Letter of application for cooperating status และส่งให้คณะกรรมาธิการด้านการอนุรักษ์ทรัพยากรมีชีวิตทางทะเลของมหาสมุทรแอนตาร์กติก (The Commission for the Conservation of Antarctic Marine Living Resources : CCAMLR)
.
การดำเนินการดังกล่าว เพื่อแสดงความจำนงที่จะร่วมมือตามมาตรการอนุรักษ์ 10 – 05 (Conservation Measure 10 - 05) ว่าด้วยการป้องกันยับยั้ง ขจัดการทำประมงปลาหิมะที่ผิดกฎหมายขาดการรายงาน ไร้การควบคุม (IUU) และสามารถตรวจสอบย้อนกลับปลาหิมะได้
.
ประโยชน์ที่ไทยจะได้จากการลงนามฯ :
>> ส่งเสริมภาพลักษณ์ และศักยภาพด้านการประมงของไทย
>> เพิ่มประเทศคู่ค้าที่ผู้ประกอบการแปรรูปสินค้าปลาหิมะของไทยสามารถส่งออกได้ โดยเฉพาะกลุ่มประเทศสมาชิก CCAMLR
>> เพิ่มมูลค่าทางเศรษฐกิจไทย
.
ทั้งนี้ เมื่อปี 65 ไทยนำเข้าปลาหิมะรวมมูลค่า 327.97 ล้านบาท และส่งออก 0.91 ล้านบาท โดยที่ประเทศคู่ค้าคือ สิงคโปร์ แต่ไทย “ไม่สามารถส่งออกปลาหิมะ” ไปยังประเทศสมาชิก CCAMLR จำนวน 26 ประเทศได้ เนื่องจากประเทศเหล่านี้จะไม่รับซื้อปลาหิมะที่ไม่ปฏิบัติตามมาตรการอนุรักษ์ 10 – 05 ดังนั้น
.
การเข้าร่วมครั้งนี้ จะเป็นโอกาสให้ผู้ประกอบการแปรรูปสินค้าปลาหิมะของไทยส่งออกไปยังประเทศสมาชิก CCAMLR ทั้ง 26 ประเทศได้ โดยหน่วยงานที่เกี่ยวข้องได้เตรียมความพร้อมรองรับการเข้าร่วมลงนามไว้ด้วยแล้ว
#ไทยคู่ฟ้า #สื่อสารรัฐบาลไทย
-------------------

ที่มา : https://www.thaigov.go.th/news/contents/details/70388