รัฐบาลไทย-ข่าวทำเนียบรัฐบาล-พม. เปิดตลาดสุขประชามาร์เก็ต ฉลองกรุง ยกเป็นแหล่งเศรษฐกิจใหม่ สร้างอาชีพ - รายได้ให้ชุมชน


วันจันทร์ที่ 17 กรกฎาคม 2566
พม. เปิดตลาดสุขประชามาร์เก็ต ฉลองกรุง ยกเป็นแหล่งเศรษฐกิจใหม่ สร้างอาชีพ - รายได้ให้ชุมชน
พม. เปิดตลาดสุขประชามาร์เก็ต ฉลองกรุง ยกเป็นแหล่งเศรษฐกิจใหม่ สร้างอาชีพ - รายได้ให้ชุมชน
เมื่อวันที่ 15 กรกฎาคม 2566 เวลา 18.30 น. นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) พร้อมด้วยนายอนุกูล ปีดแก้ว ปลัดกระทรวงการพัฒนาสังคมและความมั่นคงของมนุษย์ คณะผู้บริหารกระทรวง พม. และนายทวีพงษ์ วิชัยดิษฐ ผู้ว่าการการเคหะแห่งชาติ และประธานกรรมการ บริษัท เคหะสุขประชา จำกัด (มหาชน) เยี่ยมชมตลาด “สุขประชามาร์เก็ต ฉลองกรุง” แขวงลำผักชี เขตหนองจอก กรุงเทพฯ อีกทั้งพูดคุยให้กำลังใจผู้ค้าชาวชุมชนโครงการบ้านเคหะสุขประชา ฉลองกรุง ซึ่งช่วงบ่ายที่ผ่านมา มีพิธีเปิดตลาดอย่างเป็นทางการ โดยนายสงกรานต์ จิตสุทธิภากร เลขานุการรัฐมนตรีว่าการกระทรวงการพัฒนาสังคมและความมั่นคงของมนุษย์
นายจุติ กล่าวว่า โครงการบ้านเคหะสุขประชา เป็นการพัฒนาที่อยู่อาศัยสำหรับผู้มีรายได้น้อยและกลุ่มเปราะบาง ควบคู่การพัฒนาระบบเศรษฐกิจชุมชน ด้วยการส่งเสริมการประกอบอาชีพ สร้างรายได้ โดยโครงการ “บ้านเคหะสุขประชา ฉลองกรุง” เป็นโครงการนำร่องที่เปิดโอกาสให้ผู้เช่าอาศัยได้ประกอบอาชีพในพื้นที่เศรษฐกิจรูปแบบตลาด หรือโมเดิร์น มาร์เก็ต เรียกว่า “สุขประชามาร์เก็ต ฉลองกรุง” เป็นแหล่งเศรษฐกิจแห่งใหม่ของชุมชนและพื้นที่ใกล้เคียง ด้วยการส่งเสริมการประกอบอาชีพ สร้างรายได้ในพื้นที่ทำกินที่ถูกจัดไว้ให้อย่างเหมาะสม ประกอบด้วย ร้านของสด อาหารสด สตรีทฟู้ด อาหาร เครื่องดื่ม ของหวาน ร้านสินค้าไลฟ์สไตล์ และอื่น ๆ รวมกว่า 150 ร้านค้า อีกทั้งจะมีการจัดกิจกรรมส่งเสริมการตลาด อาทิ “ตลาดนัดสินค้าราคาประหยัด” เป็นประจำทุกเดือน
นายจุติ กล่าวเพิ่มเติมว่า “สุขประชามาร์เก็ต ฉลองกรุง” นับเป็นโมเดลที่ดีสำหรับการช่วยเหลือผู้มีรายได้น้อย  ถึงแม้ว่าการเคหะแห่งชาติจะขาดทุน แต่ทำให้สังคมได้กำไรจากเรื่องนี้แทน ทั้งนี้ กระทรวง พม. ต้องขอบคุณท่านนายกรัฐมนตรี การเคหะแห่งชาติ  และภาคีเครือข่าย ที่ช่วยสนับสนุนให้ผู้มีรายได้น้อยได้มีที่อยู่อาศัยราคาถูก มีอาชีพใหม่ๆ มีรายได้อย่างพอเพียง สามารถพึ่งพาตนเองได้ ทำให้มีความสุขและความมั่นคง ซึ่งเราต้องให้ประชาชนตกปลาเป็น ด้วยการให้เบ็ด แต่ไม่ต้องให้ปลา
นายทวีพงษ์ กล่าวว่า “สุขประชามาร์เก็ต ฉลองกรุง” เปิดให้บริการทุกวัน บนเนื้อที่ 6 ไร่  ประกอบด้วย 150 แผงค้า ภายในอาคาร และ 30 - 50 แผงค้า ภายนอกอาคาร อีกทั้งที่จอดรถ 150 คัน ทั้งนี้ นับเป็นโครงการตาม 1 ใน 6 รูปแบบอาชีพของโครงการเคหะสุขประชา ภายใต้แนวคิด “เศรษฐกิจสุขประชา” ตามหลักวิศวกรรมศาสตร์และกฎของกรุงเทพมหานคร โดยมีดีไซน์แบบโมเดิร์น มาร์เก็ต มีความทันสมัย สวยงาม เป็นระเบียบ และประหยัดพลังงาน อีกทั้งมุ่งเน้นด้านสุขอนามัยและความสะอาดเป็นสำคัญ
#ช่วย24ชั่วโมง #พม24ชม #ข่าวพม

ที่มา : https://www.thaigov.go.th/news/contents/details/70417