รัฐบาลไทย-ข่าวทำเนียบรัฐบาล-"ผู้ว่าฯ พาปั่น วันอาทิตย์" จังหวัดนครพนม Kick off จัดกิจกรรมปั่นจักรยานชายโขง ทุกวันอาทิตย์ มุ่งกระตุ้นกระแสการท่องเที่ยวเชิงสุขภาพ ชมวิวทิวทัศน์ริมฝั่งแม่น้ำโขง 


วันจันทร์ที่ 17 กรกฎาคม 2566
17/07/2566
พิมพ์
"ผู้ว่าฯ พาปั่น วันอาทิตย์" จังหวัดนครพนม Kick off จัดกิจกรรมปั่นจักรยานชายโขง ทุกวันอาทิตย์ มุ่งกระตุ้นกระแสการท่องเที่ยวเชิงสุขภาพ ชมวิวทิวทัศน์ริมฝั่งแม่น้ำโขง
"ผู้ว่าฯ พาปั่น วันอาทิตย์" จังหวัดนครพนม Kick off จัดกิจกรรมปั่นจักรยานชายโขง ทุกวันอาทิตย์ มุ่งกระตุ้นกระแสการท่องเที่ยวเชิงสุขภาพ ชมวิวทิวทัศน์ริมฝั่งแม่น้ำโขง ขับเคลื่อนการพัฒนาที่ยั่งยืน เพื่อส่งเสริมสุขภาพของประชาชนให้ดีขึ้นอย่างยั่งยืน
เมื่อวันที่ 16 ก.ค. 66 นายวันชัย จันทร์พร ผู้ว่าราชการจังหวัดนครพนม เปิดเผยว่า จังหวัดนครพนมได้จัดกิจกรรมปั่นจักรยานชายโขง จุดเริ่มต้นที่บริเวณหน้าลานพญาศรีสัตตนาคราช เขตเทศบาลเมืองนครพนม จุดสิ้นสุดเส้นทางก่อสร้างถนนสวรรค์ชายโขง ตำบลท่าค้อ อำเภอเมืองนครพนม จังหวัดนครพนม รวมระยะทาง 11.5 กิโลเมตร โดยมี หัวหน้าส่วนราชการ กลุ่มนักปั่นจากชมรมปั่นจักรยานเพื่อสุขภาพนครพนม ประชาชนและนักท่องเที่ยว รวมกว่า 200 คน ร่วมกิจกรรม
นายวันชัย จันทร์พร ผู้ว่าราชการจังหวัดนครพนม กล่าวว่า กระทรวงมหาดไทยมีนโยบายในการส่งเสริมให้พี่น้องประชาชนได้เห็นความสำคัญในการรักษาสุขภาพ โดยการส่งเสริมและผลักดันให้ประชาชนคนไทยหันมาออกกำลังกาย เพื่อให้ทุกคนมีสุขภาพร่างกายที่แข็งแรงสมบูรณ์ มีสุขภาพกาย สุขภาพใจที่ดี ซึ่งสุขภาพที่ดีจะนำไปสู่การทำให้ทุกคนมีโอกาสในการพัฒนาในทุกมิติอย่างสร้างสรรค์ และสามารถดำเนินชีวิตประจำวันได้อย่างปกติสุข เป็นไปตามพันธกิจของกระทรวงมหาดไทย คือ “บำบัดทุกข์ บำรุงสุข” และการทำสิ่งที่ “Change for Good” ให้แก่พี่น้องประชาชน ตามแนวทางการพัฒนาที่ยั่งยืน (SDGs) ขององค์การสหประชาชาติ ในเป้าหมายข้อที่ 3 คือ Good Health & Well-being “สุขภาพที่ดีและความเป็นอยู่ที่ดี” เพื่อพี่น้องประชาชนคนไทยอย่างยั่งยืน
“จังหวัดนครพนม จึงได้จัดกิจกรรม Kick off “ปั่นจักรยานชายโขง ทุกวันอาทิตย์” โดยการบูรณาการภาคีเครือข่ายทุกภาคส่วนมาร่วมกันส่งเสริมให้พี่น้องประชาชนหันมาออกกำลังกายให้เป็นวิถีชีวิตและเป็นกิจวัตรประจำวัน ทำให้ประชาชนจังหวัดนครพนมเห็นความสำคัญกับการออกกำลังกายเพื่อสุขภาพที่ดี สร้างการมีส่วนร่วมของภาครัฐ ภาคเอกชน และภาคประชาชน พร้อมกับการประชาสัมพันธ์การใช้เส้นทางจักรยาน กระตุ้นให้เกิดกระแสการท่องเที่ยวเชิงสุขภาพ เปิดโอกาสให้นักท่องเที่ยวได้มาสัมผัสกับสถานที่สำคัญที่มีกระจายอยู่ตลอดเส้นทางริมฝั่งแม่น้ำโขง ทำให้ทุกคนอยากมาสัมผัสวิถีชีวิตความสวยงามแบบ Slow life ชมวิวทิวทัศน์อันสวยงามริมฝั่งแม่น้ำโขงอันเป็นการอนุรักษ์วัฒนธรรมประเพณีและการส่งเสริมเศรษฐกิจของจังหวัดนครพนม” นายวันชัย จันทร์พร ผู้ว่าราชการจังหวัดนครพนม กล่าว
นายวันชัย จันทร์พร ผู้ว่าราชการจังหวัดนครพนม กล่าวเพิ่มเติมว่า ขอเชิญชวนพี่น้องประชาชน นักปั่นจักรยาน และนักท่องเที่ยวที่สนใจทุกท่าน มาร่วมกันเป็นส่วนหนึ่งของการแสดงพลังปลุกกระแสการท่องเที่ยวเชิงสุขภาพ โดยการร่วมกันออกกำลังกายด้วยการปั่นจักรยาน ณ บริเวณหน้าลานพญาศรีสัตตนาคราช ในทุกวันอาทิตย์ ตั้งแต่เวลา 06.00 น. เป็นต้นไป ซึ่งกิจกรรมนี้จะเป็นกิจกรรมที่ขับเคลื่อนพี่น้องประชาชนจังหวัดนครพนม ไปสู่การเป็นสังคม Good Health & Well-being ที่มีทั้ง ผู้ใหญ่ เด็ก และเยาวชนทุกคน มีสุขภาพร่างกายแข็งแรง มีจิตใจที่ดี มุ่งไปสู่การพัฒนาให้เมืองนครพนมเป็นเมืองที่น่าอยู่และมีความสุข ตามเป้าหมายการพัฒนาที่ยั่งยืน เพื่อประเทศไทยที่ยั่งยืน

ที่มา : https://www.thaigov.go.th/news/contents/details/70401