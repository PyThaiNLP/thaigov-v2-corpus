รัฐบาลไทย-ข่าวทำเนียบรัฐบาล-อธิบดีกรมการปกครองเผย ชุดปฏิบัติการพิเศษพนักงานฝ่ายปกครองจังหวัดสุราษฎร์ธานี สนธิกำลังบุกจับร้านดังกลางเมืองคนดี "ชมจันทร์วาไรตี้" ตรวจสอบพบไม่มีใบอนุญาตประกอบการ และยังพบของกลาง


วันจันทร์ที่ 17 กรกฎาคม 2566
17/07/2566
พิมพ์
อธิบดีกรมการปกครองเผย ชุดปฏิบัติการพิเศษพนักงานฝ่ายปกครองจังหวัดสุราษฎร์ธานี สนธิกำลังบุกจับร้านดังกลางเมืองคนดี "ชมจันทร์วาไรตี้" ตรวจสอบพบไม่มีใบอนุญาตประกอบการ และยังพบของกลาง
อธิบดีกรมการปกครองเผย ชุดปฏิบัติการพิเศษพนักงานฝ่ายปกครองจังหวัดสุราษฎร์ธานี สนธิกำลังบุกจับร้านดังกลางเมืองคนดี "ชมจันทร์วาไรตี้" ตรวจสอบพบไม่มีใบอนุญาตประกอบการ และยังพบของกลางอาวุธปืนพร้อมเครื่องกระสุนจำนวนมาก
เมื่อวันที่ 16 ก.ค. 66 นายแมนรัตน์ รัตนสุคนธ์ อธิบดีกรมการปกครอง เปิดเผยว่า กรมการปกครองได้รับแจ้งจากนายวิชวุทย์ จินโต ผู้ว่าราชการจังหวัดสุราษฎร์ธานี ว่าเมื่อเวลา 00.15 น. วันนี้ จังหวัดสุราษฎร์ธานี โดยที่ทำการปกครองจังหวัดสุราษฎร์ธานี ภายใต้การนำของ ว่าที่ร้อยโท สมชาย เรืองจันทร์ ปลัดจังหวัดสุราษฎร์ธานี ได้สั่งการให้ นายชัยณรงค์ วจนะเสถียร ป้องกันจังหวัดสุราษฎร์ธานี นำกำลังพลชุดปฏิบัติการพิเศษพนักงานฝ่ายปกครองจังหวัดสุราษฎร์ธานีบูรณาการร่วมกับกองอำนวยการรักษาความมั่นคงภายในจังหวัดสุราษฎร์ธานี หน่วยปฏิบัติการพิเศษ กองร้อยอาสารักษาดินแดนจังหวัดสุราษฎร์ธานีที่ 1 และเจ้าหน้าที่ตำรวจงานสืบสวน สถานีตำรวจภูธรเมืองสุราษฎร์ธานี ได้ลงพื้นที่สุ่มตรวจ "ร้านชมจันทร์วาไรตี้" ตำบลบางกุ้ง อำเภอเมืองสุราษฎร์ธานี ในเขตเทศบาลนครสุราษฎร์ธานี ซึ่งพบการกระทำความผิด และสามารถร่วมกันจับกุมตัว ผู้กระทำความผิด 2 ราย คือ 1) นายรัฐกรณ์ วรกิจเรืองจินดา ภูมิลำเนา หมู่ที่ 2 ต.มะขามเตี้ย อ.เมืองสุราษฎร์ธานี พร้อมของกลาง อาวุธปืน ขนาด 9 มม. จำนวน 1 กระบอก ซองกระสุน จำนวน 1 ซอง เครื่องกระสุนปืน ขนาด 9 มม. จำนวน 18 นัด และซองใส่ปืน จำนวน 1 ใบ โดยกล่าวหาว่า พกพาอาวุธปืนเข้ามาในเมือง หมู่บ้าน หรือทางสาธารณะโดยไม่ได้รับอนุญาต หรือไม่มีเหตุอันควร และ 2) นายคมศร กลิ่นเสาวคนธ์ ภูมิลำเนา หมู่ที่ 4 ต.บางกุ้ง อ.เมืองสุราษฎร์ธานี โดยกล่าวหาว่า เปิดสถานบริการโดยไม่ได้รับอนุญาต ยินยอมหรือปล่อยปละละเลยให้มีการนำอาวุธปืนเข้า และยังได้ตรวจยึดอาวุธปืน จำนวน 3 กระบอก คือ อาวุธปืนไทยประดิษฐ์ ขนาด .380 จำนวน 1 กระบอก พร้อมเครื่องกระสุน จำนวน 14 นัด อาวุธปืน CZ 75 COMPACT ขนาด 9 มม. พร้อมเครื่องกระสุน จำนวน 14 นัด และอาวุธปืน Glock 43X พร้อมเครื่องกระสุน จำนวน 10 นัด โดยได้นำตัวผู้ถูกจับกุมและของกลางที่ตรวจยึด ส่งพนักงานสอบสวน สถานีตำรวจภูธรเมืองสุราษฎร์ธานี เพื่อดำเนินคดีตามกฎหมายต่อไป
ด้านนายวิชวุทย์ จินโต ผู้ว่าราชการจังหวัดสุราษฎร์ธานี กล่าวว่า การจับกุมผู้กระทำความผิดในครั้งนี้ เป็นไปตามนโยบายของนายสุทธิพงษ์ จุลเจริญ ปลัดกระทรวงมหาดไทย ที่ได้เน้นย้ำให้จังหวัดและอำเภอดำเนินการจัดระเบียบสังคม เพื่อให้บ้านเมืองเกิดความผาสุกและเป็นระเบียบเรียบร้อย ซึ่งจังหวัดสุราษฎร์ธานีได้กำชับให้ที่ทำการปกครองจังหวัดสุราษฎร์ธานีและที่ทำการปกครองอำเภอทั้ง 19 อำเภอ ได้ตรวจตราและเข้มงวดกวดขันผู้ประกอบการให้ปฏิบัติตามกฎหมายในทุกสัปดาห์ ทั้งการเปิด-ปิด สถานบริการและสถานประกอบการที่มีลักษณะคล้ายสถานบริการตามเวลาที่กฎหมายกำหนด พร้อมทั้งตรวจสอบการพกพาอาวุธ การห้ามเด็กอายุต่ำกว่า 20 ปีเข้าใช้บริการ การมั่วสุมยาเสพติด และการพนัน รวมถึงการกระทำผิดกฎหมายอื่น ๆ อย่างต่อเนื่อง โดยหากพี่น้องประชาชนในพื้นที่จังหวัดสุราษฎร์ธานีได้รับความเดือดร้อนจากการเปิดสถานบริการหรือสถานประกอบการที่มีลักษณะคล้ายสถานบริการ ในลักษณะการกระทำผิดกฎหมาย สามารถแจ้งผ่านสายด่วนศูนย์ดำรงธรรมจังหวัดสุราษฎร์ธานี หมายเลขโทรศัพท์ 1567 หรือหมายเลขโทรศัพท์ 0-7727-2926 ตลอด 24 ชั่วโมง
ว่าที่ร้อยโท สมชาย เรืองจันทร์ ปลัดจังหวัดสุราษฎร์ธานี กล่าวว่า การปฏิบัติการในครั้งนี้เป็นไปตามนโยบายของนายสุทธิพงษ์ จุลเจริญ ปลัดกระทรวงมหาดไทย และนายแมนรัตน์ รัตนสุคนธ์ อธิบดีกรมการปกครอง และข้อสั่งการของนายวิชวุทย์ จินโต ผู้ว่าราชการจังหวัดสุราษฎร์ธานี ซึ่งการจับกุมผู้กระทำความผิดในวันนี้ เป็นภารกิจที่สำคัญของกรมการปกครอง โดยเฉพาะอย่างยิ่งพนักงานฝ่ายปกครองในพื้นที่ที่จะต้องร่วมกันกับหน่วยงานที่เกี่ยวข้องจัดระเบียบสังคม เพื่อให้พื้นที่ของจังหวัดสุราษฎร์ธานี ซึ่งมีความหมายว่า "เมืองคนดี" ได้เป็นเมืองคนดีตามความหมายของจังหวัด ทั้งนี้ ที่ทำการปกครองจังหวัดสุราษฎร์ธานี จะได้บูรณาการร่วมกับหน่วยงานที่เกี่ยวข้อง ทั้งกองบังคับการตำรวจภูธรจังหวัดสุราษฎร์ธานี กองร้อยตำรวจตระเวนชายแดนที่ 417 สำนักงาน ปปส. ภาค 8 สำนักงานสาธารณสุขจังหวัดสุราษฎร์ธานี สำนักงานวัฒนธรรมจังหวัดสุราษฎร์ธานี นำสมาชิกชุดปฏิบัติการรักษาความสงบเรียบร้อยป้องกันและปราบปรามการกระทำความผิดจังหวัดสุราษฎร์ธานี ซึ่งได้รับการแต่งตั้งจากท่านผู้ว่าราชการจังหวัดสุราษฎร์ธานี ร่วมออกตรวจตราความสงบเรียบร้อย และดำเนินการสุ่มตรวจตามกฎหมาย หากพบการกระทำความผิดจะดำเนินคดีโดยไม่มีละเว้น

ที่มา : https://www.thaigov.go.th/news/contents/details/70400