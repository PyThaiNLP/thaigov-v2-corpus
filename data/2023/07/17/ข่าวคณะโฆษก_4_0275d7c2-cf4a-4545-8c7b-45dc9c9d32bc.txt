รัฐบาลไทย-ข่าวทำเนียบรัฐบาล-​รัฐบาลเร่งส่งเสริมการออมพื้นที่จังหวัดชายแดนใต้ ระดมบัณฑิตอาสากว่า 2 พันคน ถ่ายทอดความรู้ รับบำนาญผ่าน กอช. หวังให้มีความมั่นคงยามชรา


วันจันทร์ที่ 17 กรกฎาคม 2566
17/07/2566
พิมพ์
​รัฐบาลเร่งส่งเสริมการออมพื้นที่จังหวัดชายแดนใต้ ระดมบัณฑิตอาสากว่า 2 พันคน ถ่ายทอดความรู้ รับบำนาญผ่าน กอช. หวังให้มีความมั่นคงยามชรา
​รัฐบาลเร่งส่งเสริมการออมพื้นที่จังหวัดชายแดนใต้ ระดมบัณฑิตอาสากว่า 2 พันคน ถ่ายทอดความรู้ รับบำนาญผ่าน กอช. หวังให้มีความมั่นคงยามชรา
วันที่ 17 กรกฎาคม 2566 นางสาวรัชดา ธนาดิเรก รองโฆษกประจำสำนักนายกรัฐมนตรี ในฐานะกรรมการผู้แทนพิเศษของรัฐบาลในการแก้ปัญหาจังหวัดชายแดนใต้ เปิดเผยว่า ตามที่รัฐบาลได้กำหนดให้การออมเป็นวาระแห่งชาติ เพื่อสร้างหลักประกันและความมั่นคงในการดำรงชีวิตยามชราภาพ จังหวัดชายแดนใต้เป็นพื้นที่ ที่ พลเอก ประยุทธ์ จันทร์โอชา นายกรัฐมนตรี เน้นย้ำให้เกิดการส่งเสริมและสร้างความตระหนัก เนื่องจากเป็นกลุ่มจังหวัดที่มีแรงงานนอกระบบในภาคการเกษตรจำนวนมาก และเป็นครอบครัวใหญ่ การออมเงินเพื่อรับบำนาญในยามชราจึงเป็นเรื่องจำเป็นและเป็นประโยชน์อย่างยิ่ง
ทั้งนี้ เมื่อสัปดาห์ที่แล้ว ได้มีการลงนามบันทึกข้อตกลงความร่วมมือ (MOU) ระหว่างศูนย์อำนวยการบริหารจังหวัดชายแดนใต้ (ศอ.บต.) กับกองทุนการออมแห่งชาติ เพื่อร่วมกันขับเคลื่อนส่งเสริมให้ประชาชนแรงงานนอกระบบในภาคใต้ ได้รับสิทธิประโยชน์การเป็นสมาชิก กอช. อย่างทั่วถึง ซึ่ง กอช. เป็นกองทุนบำนาญ สำหรับแรงงานนอกระบบ จัดตั้งขึ้นในปี 2554 เปิดรับสมัครสมาชิกครั้งแรก เมื่อปี 2558 ซึ่งประชาชน อายุระหว่าง 15 - 60 ปี ที่ไม่มีสวัสดิการบำนาญ หรือ สวัสดิการใด ๆ จากรัฐ อาทิ ผู้ประกอบอาชีพอิสระ พ่อค้าแม่ค้า ชาวไร่ชาวนา รวมถึงนักเรียน นิสิต นักศึกษา สามารถสมัครเป็นสมาชิก กอช. ได้
นางสาวรัชดา เน้นย้ำว่า การออมกับ กอช. ไม่ขัดตามหลักชะรีอะฮ์  ประชาชนสามารถสมัครเป็นสมาชิกได้ด้วยบัตรประจำตัวประชาชนใบเดียว เริ่มต้นการออมตั้งแต่ 50 – 30,000 บาทต่อปี รัฐบาลจะจ่ายสมทบให้อีกส่วนหนึ่ง 50% – 100% หรือ สูงสุด 1,800 บาทต่อปี รวมกับผลประโยชน์ตอบแทนจากการลงทุนที่ กอช. นำเงินไปบริหารแล้วจะช่วยให้ประชาชนมีเงินบำนาญรายเดือน กับ กอช. ไว้ใช้ในยามเกษียณ โดยแต่ละคนจะมีเงินบำนาญมากน้อยเพียงใด ขึ้นอยู่กับระยะเวลาการออมและจำนวนเงิน สำหรับช่องทางอำนวยความสะดวกในการให้บริการสมาชิก ทั้งการสมัคร การส่งเงินออม  และการให้คำปรึกษาเกี่ยวกับ กอช. สามารถติดต่อได้ที่หลากหลายช่องทาง เช่น  ธนาคารอิสลามแห่งประเทศไทย  สำนักงานคลังจังหวัด  ที่ว่าการอำเภอ ธนาคารออมสิน ธนาคารกรุงไทย   ธนาคารเพื่อการเกษตรและสหกรณ์การเกษตร (ธ.ก.ส.) ธนาคารอาคารสงเคราะห์ (ธอส.) ทุกสาขา สถาบันการเงินชุมชน ตัวแทน กอช. ประจำหมู่บ้าน  ที่ทำการไปรษณีย์ไทย  เซเว่น-อีเลฟเว่น  เทสโก้โลตัส และตู้บุญเติม  อีกทั้ง กอช. ได้มีการออมที่ทันสมัยด้วยเทคโนโลยีให้สมาชิกให้ประชาชนเข้าถึงการออมง่ายยิ่งขึ้น ด้วยความสะดวกสบายได้ทุกที่ทุกเวลา ผ่านสมาร์ทโฟน อาทิ แอปพลิเคชัน กอช., ไลน์ กอช., แอปเป๋าตัง, แอป K PLUS, แอป Krungthai NEXT และ  แอป Mymo GSB
“พลเอก ประยุทธ์ จันทร์โอชา นายกรัฐมนตรีชื่นชม พร้อมสนับสนุน ส่งเสริมให้พี่น้องจังหวัดชายแดนใต้     และประชาชนทั่วประเทศรักการออมเงิน หวังให้มีความมั่นคงในการดำรงชีวิตช่วงวัยเกษียณ ช่วยยกระดับคุณภาพชีวิตที่ดีของประชาชนโดยเฉพาะกลุ่มแรงงานนอกระบบ ในปี 2566 รัฐบาลเตรียมบัณฑิตอาสา กว่า 2,000 คน ลงพื้นที่นำร่องจังหวัดชายแดนใต้ถ่ายทอดความรู้ของ กอช.  ผ่านกลไกเครือข่ายต่าง ๆ เช่น ชุมชน สถานศึกษา และกลุ่มศาสนา ในการดำเนินงานเชิงรุกควบคู่ไปกับผู้ว่าราชการจังหวัดและธนาคารอิสลามแห่งประเทศไทยต่อไป” นางสาวรัชดา กล่าว

ที่มา : https://www.thaigov.go.th/news/contents/details/70384