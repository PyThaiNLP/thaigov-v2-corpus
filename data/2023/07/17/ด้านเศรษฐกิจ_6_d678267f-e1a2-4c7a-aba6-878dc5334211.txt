รัฐบาลไทย-ข่าวทำเนียบรัฐบาล-รองปลัดฯ ณัฏฐิญา นำทีมกระทรวงอุตฯ และสื่อมวลชน เยี่ยมชม “นิคมอุตสาหกรรม Smart Park” พื้นที่เศรษฐกิจชั้นนำของเอเชียสู่การยกระดับคุณภาพชีวิต สร้างรายได้ให้ประชาชนในพื้นที่


วันจันทร์ที่ 17 กรกฎาคม 2566
17/07/2566
พิมพ์
รองปลัดฯ ณัฏฐิญา นำทีมกระทรวงอุตฯ และสื่อมวลชน เยี่ยมชม “นิคมอุตสาหกรรม Smart Park” พื้นที่เศรษฐกิจชั้นนำของเอเชียสู่การยกระดับคุณภาพชีวิต สร้างรายได้ให้ประชาชนในพื้นที่
รองปลัดฯ ณัฏฐิญา นำทีมกระทรวงอุตฯ และสื่อมวลชน เยี่ยมชม “นิคมอุตสาหกรรม Smart Park” พื้นที่เศรษฐกิจชั้นนำของเอเชียสู่การยกระดับคุณภาพชีวิต สร้างรายได้ให้ประชาชนในพื้นที่
จังหวัดระยอง : วันที่ 13 กรกฎาคม 2566 นางสาวณัฏฐิญา เนตยสุภา รองปลัดกระทรวงอุตสาหกรรม นำคณะผู้บริหารกระทรวงอุตสาหกรรมร่วมกิจกรรมสื่อมวลชนสัญจรสายเศรษฐกิจอุตสาหกรรม ลงพื้นที่เยี่ยมชม “นิคมอุตสาหกรรม Smart Park” อ.เมือง จ.ระยอง โดยมีนายสุรพล ชามาตย์ รองปลัดกระทรวงอุตสาหกรรม นายวิษณุ ทับเที่ยง หัวหน้าผู้ตรวจราชการกระทรวงอุตสาหกรรม  นายภาสกร ชัยรัตน์ ผู้ตรวจราชการกระทรวงอุตสาหกรรม นางสาวณิรดา วิสุทธิชาติธาดา ผู้ช่วยปลัดกระทรวงอุตสาหกรรม นายวาที พีระวรานุพงศ์ รองอธิบดีกรมส่งเสริมอุตสาหกรรม นายวิเชียร์ ทองด้วง อุตสาหกรรมจังหวัดระยอง นางสาวอังศุมาลิน ฉัตรสุวรรณวารี อุตสาหกรรมจังหวัดชลบุรี นางสาวกาญจนา ทัพป้อม อุตสาหกรรมจังหวัดจันทบุรี ร่วมลงพื้นที่ และมีนายวีริศ อัมระปาล ผู้ว่าการการนิคมอุตสาหกรรมแห่งประเทศไทย ให้การต้อนรับพร้อมนำเยี่ยมชมนิคมอุตสาหกรรม Smart Park จังหวัดระยอง
รองปลัดฯ ณัฏฐิญา กล่าวว่า  “นิคมอุตสาหกรรม Smart Park” อ.เมือง จ.ระยอง รัฐบาลได้พัฒนาให้เป็นพื้นที่เขตพัฒนาพิเศษภาคตะวันออก (EEC) เพื่อเป็นยุทธศาสตร์สำคัญในการขับเคลื่อนวิสัยทัศน์ “ประเทศไทย 4.0” สู่การเป็นพื้นที่เศรษฐกิจชั้นนำของเอเชียในการสนับสนุนการเพิ่มขีดความสามารถในการแข่งขัน รองรับการขยายตัวทางเศรษฐกิจของประเทศ รวมทั้งยกระดับคุณภาพชีวิตและรายได้ของประชาชน การก่อสร้างโครงการนิคมอุตสาหกรรม Smart Park เกิดขึ้นจากการนิคมอุตสาหกรรมแห่งประเทศไทย (กนอ.) ได้ประกาศเจตนารมณ์ให้เป็นนิคมอุตสาหกรรมลดการปล่อยก๊าซคาร์บอนไดออกไซด์ เพื่อมุ่งสู่ความเป็นกลางทางคาร์บอน ซึ่งการดำเนินงานขับเคลื่อนเป็นไปตามแนวคิด BCG Economy ของรัฐบาล และสอดรับกับนโยบาย MIND ของปลัดกระทรวงอุตสาหกรรม ที่เน้นย้ำให้ทุกนโยบาย มาตรการ และกลไก มุ่งสู่ความสำเร็จ 4 มิติ ทั้งในด้านความสำเร็จทางธุรกิจ การดูแลชุมชนและสังคมโดยรอบ การรักษาสิ่งแวดล้อม และการกระจายรายได้สู่ชุมชน ซึ่งนิคมอุตสาหกรรม เปรียบเสมือนรั้ว 2 ชั้น ที่มีระบบ มีมาตรฐานอย่างมีประสิทธิภาพ ทำให้ชุมชน สังคมโดยรอบอยู่ร่วมกันกับโรงงานได้อย่างมีความสุข
กระทรวงอุตสาหกรรม ให้ความสำคัญต่อการพัฒนาภาคอุตสาหกรรม เพื่อเป็นกลไกสำคัญในการขับเคลื่อนเศรษฐกิจของประเทศ ซึ่งโครงการก่อสร้างนิคมอุตสาหกรรมสมาร์ท ปาร์ค (Smart Park) เมื่อดำเนินการสำเร็จลุล่วงจะก่อให้เกิดประโยชน์ในพื้นที่มากมาย ทั้งการเป็นพื้นที่รองรับการลงทุนอุตสาหกรรมของประเทศ โดยเฉพาะกลุ่ม S-Curve การพัฒนาพื้นที่และท้องถิ่น ทำให้เกิดการจ้างงาน สร้างเศรษฐกิจชุมชน เพิ่มรายได้แก่พี่น้องประชาชนในพื้นที่ได้อย่างดี โดยความก้าวหน้างานก่อสร้างสะสมจนถึง 25 มิถุนายน 2566 คืบหน้าไปกว่า 60% ซึ่งคาดว่าจะสามารถเปิดให้บริการได้ตามแผนที่วางไว้ในปี 2567 ได้อย่างแน่นอน

ที่มา : https://www.thaigov.go.th/news/contents/details/70398