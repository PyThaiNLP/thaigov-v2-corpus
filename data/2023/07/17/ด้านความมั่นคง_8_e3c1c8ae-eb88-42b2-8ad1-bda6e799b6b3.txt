รัฐบาลไทย-ข่าวทำเนียบรัฐบาล-รมว.สุชาติ ห่วงแรงงานไทยเหตุอุทกภัยในเกาหลีใต้ สั่งทูตแรงงานประสานสถานทูตใกล้ชิด


วันจันทร์ที่ 17 กรกฎาคม 2566
17/07/2566
พิมพ์
รมว.สุชาติ ห่วงแรงงานไทยเหตุอุทกภัยในเกาหลีใต้ สั่งทูตแรงงานประสานสถานทูตใกล้ชิด
รมว.สุชาติ ห่วงแรงงานไทยเหตุอุทกภัยในเกาหลีใต้ สั่งทูตแรงงานประสานสถานทูตใกล้ชิด
วันที่ 17 กรกฎาคม 2566 นายสุชาติ ชมกลิ่น รัฐมนตรีว่าการกระทรวงแรงงาน เปิดเผยถึงข้อห่วงใยไปยังคนไทยและแรงงานไทยที่พำนักในเกาหลีใต้จากเหตุอุทกภัยและแผ่นดินถล่มในหลายพื้นที่ของสาธารณรัฐเกาหลี เนื่องจากฝนตกหนักนานหลายวัน เบื้องต้นมีผู้เสียชีวิตอย่างน้อย 49 ราย และผู้คนต้องอพยพออกจากที่พำนักกว่าพันคนว่า ทันทีทีทราบข่าว ท่านนายกรัฐมนตรีและรัฐมนตรีว่าการกระทรวงกลาโหม พล.อ.ประยุทธ์ จันทร์โอชา มีความห่วงใยต่อสถานการณ์ดังกล่าวเป็นอย่างมากและกำชับให้หน่วยงานที่เกี่ยวข้องเร่งติดตามสถานการณ์เพื่อประสานความช่วยเหลืออย่างใกล้ชิด ในส่วนของกระทรวงแรงงาน ผมได้สั่งการให้ทูตแรงงานที่เกาหลีใต้ประสานสถานเอกอัครราชทูต ณ กรุงโซลอย่างใกล้ชิด เพื่อแจ้งเตือนแรงงานไทยที่ทำงานอยู่ในเกาหลีใต้
นายสุชาติ กล่าวต่อว่า ล่าสุดผมได้รับรายงานจาก นายนิธิพัฒน์ วัฒนสุวกุล อัครราชทูตที่ปรึกษา (ฝ่ายแรงงาน) ประจำสถานเอกอัครราชทูต ณ กรุงโซล ว่า ขณะนี้มีหญิงไทยเสียชีวิตแล้ว 1 ราย เนื่องจากน้ำป่าไหลหลากที่บ้านพักที่ อ.มุนกยอง ในจังหวัดคยองซังเหนือ ทราบชื่อคือ น.ส.พชรมน รัตน์กระโทก อายุ 33 ปี มีภูมิลำเนาอยู่ที่จังหวัดนครราชสีมา ซึ่งสถานเอกอัครราชทูต ณ กรุงโซล ได้ติดต่อกับสามีชาวไทยที่พำนักอยู่ด้วยกันในสาธารณรัฐเกาหลีแล้ว ขณะนี้ได้เก็บศพไว้ที่เก็บศพมุนกยอง รวมทั้งเจ้าหน้าที่ตำรวจได้สอบปากคำเรียบร้อยแล้ว รอเพียงเอกสารการเสียชีวิตจากโรงพยาบาล โดยทางสถานทูตฯ ได้ประสานครอบครัวที่ไทยเพื่อขอรับใบมอบอำนาจในการจัดการศพแล้ว ทั้งนี้ จากการตรวจสอบข้อมูลของกรมการจัดหางาน พบว่า น.ส.พชรมน ได้เดินทางโดยใช้วีซ่านักท่องเที่ยวพร้อมสามีไปทำงานในเกาหลีใต้ เกือบ 3 ปีแล้ว โดยไม่ได้แจ้งการไปทำงานผ่านกรมการจัดหางานและไม่ได้เป็นสมาชิกกองทุนเพื่อช่วยเหลือคนหางานไปทำงานในต่างประเทศ และจากการตรวจสอบของสำนักงานประกันสังคม พบว่า น.ส.พชรมน เคยเป็นผู้ประกันตนมาตรา 33 เมื่อปี 2552 และปี 2555 มีเงินสะสมชราภาพอยู่จำนวน 320.40 บาท
“ขอให้พี่น้องแรงงานไทยที่เดินทางไปทำงานในเกาหลีใต้ระมัดระวังตัวจากเหตุการณ์ดินถล่ม น้ำท่วมฉับพลันในหลายพื้นที่ในระยะนี้ และขอให้ติดตามข้อมูลข่าวสารจากสถานเอกอัครราชทูต ณ กรุงโซล อย่างใกล้ชิด รวมทั้งฝากถึงพี่น้องแรงงานไทยที่ต้องการไปทำงานต่างประเทศ ขอให้ไปทำงานด้วยวิธีที่ถูกกฎหมาย และสมัครเป็นสมาชิกเพื่อช่วยเหลือคนหางานไปทำงานในต่างประเทศ หากประสบอันตราย เสียชีวิต พิการ ทุพพลภาพ หรือประสบปัญหาในต่างประเทศ อาทิเช่น ภัยธรรมชาติหรือภัยสงครามก็จะได้รับสิทธิประโยชน์การคุ้มครองจากกองทุนดังกล่าว” นายสุชาติ กล่าวท้ายสุด
ด้าน นายบุญชอบ สุทธมนัสวงษ์ ปลัดกระทรวงแรงงาน กล่าวว่า ในส่วนของการดำเนินการของกระทรวงแรงงานที่ประเทศไทย ในวันนี้ผมได้สั่งการให้หน่วยงานในสังกัดกระทรวงแรงงานจังหวัดนครราชสีมา ซึ่งเป็นพื้นที่ที่เป็นภูมิลำเนาของแรงงานไทยรายดังกล่าว ลงพื้นที่เยี่ยมบ้านของ น.ส.พชรมน เพื่อแจ้งข้อมูลขั้นตอนความช่วยเหลือให้ญาติทราบเกี่ยวกับการจัดการศพซึ่งเป็นขั้นตอนของสถานทูตที่เกาหลี พร้อมกับให้กำลังใจญาติ และแจ้งสิทธิประโยชน์เนื่องจากผู้เสียชีวิตเคยเป็นผู้ประกันตนมาตรา 33 และมีเงินสะสมชราภาพอยู่จำนวนหนึ่ง ซึ่งจะได้มอบสิทธิประโยชน์ดังกล่าวให้แก่ทายาทโดยชอบธรรมตามกฎหมายต่อไป
ทั้งนี้ สถานเอกอัครราชทูต ณ กรุงโซล ได้ออกประกาศแจ้งเตือนกรณีเกิดเหตุการณ์ฝนตกหนักและเกิดอุทกภัยในหลายพื้นที่ในสาธารณรัฐเกาหลี ในปัจจุบันและในอีก 1-2 สัปดาห์ข้างหน้าอาจจะมีฝนตกหนักในหลายพื้นที่ในสาธารณรัฐเกาหลีเป็นเหตุให้มีอุทกภัยในหลายพื้นที่ หากคนไทยประสงค์ขอรับความช่วยเหลือจากสถานเอกอัครราชทูต ณ  กรุงโซล สามารถติดต่อได้ที่เบอร์ฉุกเฉินของสถานทูตฯ ที่เบอร์ +8210-6747-0095 และ +8210-3099-2955
+++++++++++++++++++
กองเผยแพร่และประชาสัมพันธ์

ที่มา : https://www.thaigov.go.th/news/contents/details/70404