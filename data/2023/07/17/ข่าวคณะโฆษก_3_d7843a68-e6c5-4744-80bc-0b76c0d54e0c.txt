รัฐบาลไทย-ข่าวทำเนียบรัฐบาล-รัฐบาลวางฐานต่อยอดงานวิจัยนวัตกรรมสู่เชิงพาณิชย์ ออกกฎหมายรองรับ สร้างพื้นที่ให้นักวิจัย ธุรกิจ หน่วยสนับสนุนมาพบกัน เผย 18-19 ก.ค. สกสว.จับมือเครือข่ายรัฐ เอกชนจัดงานใหญ่ 


วันจันทร์ที่ 17 กรกฎาคม 2566
17/07/2566
พิมพ์
รัฐบาลวางฐานต่อยอดงานวิจัยนวัตกรรมสู่เชิงพาณิชย์ ออกกฎหมายรองรับ สร้างพื้นที่ให้นักวิจัย ธุรกิจ หน่วยสนับสนุนมาพบกัน เผย 18-19 ก.ค. สกสว.จับมือเครือข่ายรัฐ เอกชนจัดงานใหญ่
รัฐบาลวางฐานต่อยอดงานวิจัยนวัตกรรมสู่เชิงพาณิชย์ ออกกฎหมายรองรับ สร้างพื้นที่ให้นักวิจัย ธุรกิจ หน่วยสนับสนุนมาพบกัน เผย 18-19 ก.ค. สกสว.จับมือเครือข่ายรัฐ เอกชนจัดงานใหญ่ "TRIUP FAIR 2023" รวมกว่า 300 งานวิจัยจับคู่ธุรกิจ 60 หน่วยงาน
วันที่ 17 กรกฎาคม 2566 น.ส.ไตรศุลี ไตรสรณกุล รองโฆษกประจำสำนักนายกรัฐมนตรี กล่าวว่า พล.อ.ประยุทธ์ จันทร์โอชา นายกรัฐมนตรีและรมว.กลาโหม ได้ให้ความสำคัญกับการผลักดันให้มีการนำผลงานวิจัยและนวัตกรรมในสถาบันการศึกษาหรือสถาบันวิจัยต่างๆ ไปสู่การต่อยอดเชิงพาณิชย์  ซึ่งที่ผ่านมาได้วางโครงสร้างพื้นฐานสำคัญด้านต่างๆ รองรับ ทั้งผลักดันกฎหมายสำคัญๆ อาทิ พระราชบัญญัติ(พ.ร.บ.) พ.ร.บ.การส่งเสริมวิทยาศาสตร์ การวิจัยและนวัตกรรม พ.ศ. 2562 พ.ร.บ.ส่งเสริมการใช้ประโยชน์ผลงานวิจัยและนวัตกรรม พ.ศ. 2564 หรือ TRIUP Act และทยอยออกฎหมายลำดับรองเพื่อให้กฎหมายฉบับนี้สามารถปฏิรูปเศรษฐกิจของประเทศได้
ทั้งนี้ ฉบับล่าสุดที่ ครม. เมื่อวันที่ 11 ก.ค. 66 ให้ความเห็นชอบคือร่างระเบียบสำนักนายกรัฐมนตรี ว่าด้วยการกร่วมลงทุนระหว่างรัฐและเอกชนในโครงการซึ่งนำผลงานวิจัยและนวัตกรรมไปใช้ประโยชน์ พ.ศ..... หนึ่งในกฎหมายที่จะสนับสนุนให้สถาบันอุดมศึกษาของรัฐ หน่วยงานของรัฐที่มีภารกิจหรือวัตถุประสงค์ด้านการวิจัยและนวัตกรรม และหน่วยงานอื่นของรัฐสามารถร่วมลงทุนกับเอกชน นำไปสู่การขับเคลื่อนเศรษฐกิจและสังคมด้วยการวิจัยและนวัตกรรม
น.ส.ไตรศุลี กล่าวว่า นอกจากวางโครงสร้างพื้นฐานด้านกฎหมายแล้วรัฐบาลยังได้ผลักดันเพื่อสร้างพื้นที่ให้นักวิจัย ภาคธุรกิจและผู้ที่สนใจมาพบปะให้มีการนำผลงานวิจัยไปต่อยอดเกิดประโยชน์ทางเศรษฐกิจจริง โดยระหว่างวันที่ 18-19ก.ค. 66 นี้ กระทรวงการอุดมศึกษา วิทยาศาสตร์ วิจัยและนวัตกรรม (อว.) โดย สำนักงานคณะกรรมการส่งเสริมวิทยาศาสตร์ วิจัยและนวัตกรรม (สกสว.) ได้ร่วมกับหน่วยงานภาคีเครือข่ายในระบบวิทยาศาสตร์ วิจัยและนวัตกรรม (ววน.) และภาคเอกชนโดยสภาอุตสาหกรรมแห่งประเทศไทย และสภาหอการค้าแห่งประเทศไทย จัดงานมหกรรมส่งเสริมการใช้ประโยชน์จากงานวิจัยและนวัตกรรม หรือ TRIUP FAIR 2023 ขึ้นที่ รอยัล พารากอน ฮอลล์ ชั้น 5 ศูนย์การค้าสยามพารากอน
รัฐบาลขอเชิญผู้ประกอบการ นักลงทุน นักวิจัย นักวิชาการ นักศึกษา และผู้ที่สนใจ เข้าร่วมงาน ซึ่งงานนี้ได้รวบรวม ผลงานวิจัยและนวัตกรรมที่พร้อมต่อยอดเชิงพาณิชย์จับคู่เจรจาธุรกิจกว่า 300 ผลงานไว้ในงาน  พร้อมกับกิจกรรมสนับสนุนสตาร์ทอัพอย่างครบวงจรจากหน่วยงานรัฐและเอกชนกว่า 60 หน่วยงาน ไม่ว่าจะเป็นการให้คำปรึกษาเรื่องทุนสนับสนุนวิจัยและนวัตกรรมจากหน่วยบริหารและจัดการทุนวิจัย (PMU) 9 หน่วยงาน
การให้คำปรึกษาด้านส่งเสริมการลงทุนจากสำนักงานบีโอไอ สสว. การให้สินเชื่อ เงินกู้ดอกเบี้ยต่ำสำหรับนวัตกรรมจากสถาบันการเงินของรัฐและเอกชน การให้คำปรึกษาเกี่ยวกับการยื่นขอรับรองมาตรฐานความปลอดภัย มาตรฐานผลิตภัณฑ์อุตสาหกรรม การตรวจวิเคราะห์ ศูนย์ทดลองทางคลินิก การยื่นขอรับความคุ้มครองทรัพย์สินทางปัญญาและการขึ้นบัญชีนวัตกรรม  การให้คำปรึกษาด้านการตลาดและการส่งออก และตลาดสินค้านวัตกรรมไทย (shopping cart)
“TRIUP FAIR 2023 เป็นงานที่รวมทั้งงานวิจัย นวัตกรรม และหน่วยงานสนับสนุนด้านธุรกิจทั้งรัฐและเอกชนครบจบที่งานเดียว เป็นโอกาสสำคัญที่ทั้งผู้ประกอบการ นักลงทุน นักวิจัย นักวิชาการ นักศึกษาตลอดจนผู้สนใจจะเข้าร่วมเพื่อแสวงหาโอกาสใหม่ๆ โดยสามารถลงทะเบียนเข้าชมงาน หรือเพื่อจับคู่ธุรกิจโดยไม่ต้องเสียค่าใช้จ่ายใดๆ ที่ www.triupfair.net หรือสามารถวอร์คอินเข้าชมกิจกรรมภายในงานได้”น.ส.ไตรศุลี กล่าว

ที่มา : https://www.thaigov.go.th/news/contents/details/70379