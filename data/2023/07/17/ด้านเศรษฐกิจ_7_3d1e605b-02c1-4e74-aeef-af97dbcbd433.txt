รัฐบาลไทย-ข่าวทำเนียบรัฐบาล-กรมทางหลวงชนบท ชวนเปิดประสบการณ์ท่องเที่ยวธรรมชาติ สัมผัสวัฒนธรรมชุมชนที่หลากหลายกลางหุบเขาสุดเขตชายแดน “หมู่บ้านอีต่อง - เหมืองปิล๊อก”


วันจันทร์ที่ 17 กรกฎาคม 2566
กรมทางหลวงชนบท ชวนเปิดประสบการณ์ท่องเที่ยวธรรมชาติ สัมผัสวัฒนธรรมชุมชนที่หลากหลายกลางหุบเขาสุดเขตชายแดน “หมู่บ้านอีต่อง - เหมืองปิล๊อก”
ผ่านถนนสาย กจ.4088 อำเภอทองผาภูมิ จังหวัดกาญจนบุรี
กรมทางหลวงชนบท (ทช.) กระทรวงคมนาคม เชิญชวนประชาชนสัมผัสธรรมชาติท่ามกลางป่าเขาสูงสลับซับซ้อน สุดเขตชายแดนไทย - เมียนมา สัมผัสอากาศที่เย็นสบายกับ “หมู่บ้านอีต่อง” ที่มีวัฒนธรรม ภูมิปัญญาท้องถิ่นของชาวบ้านที่อาศัยอยู่ในพื้นที่ และสถานที่ท่องเที่ยวที่เป็นแลนด์มาร์กอีกมากมายบนถนนทางหลวงชนบทสาย กจ.4088 อำเภอทองผาภูมิ จังหวัดกาญจนบุรี
หมู่บ้านอีต่อง ตำบลปิล๊อก อำเภอทองผาภูมิ จังหวัดกาญจนบุรี หมู่บ้านเล็ก ๆ กลางสายหมอก เป็นแหล่งท่องเที่ยวธรรมชาติที่อยู่ติดกับชายแดนเมียนมา บรรยากาศแสนโรแมนติก มีอ่างเก็บน้ำ ร้านขายของฝาก คาเฟ่สวย ๆ มากมาย และในช่วงปลายฝนต้นหนาวจะมีสายหมอกที่รายล้อมไปด้วยหุบเขา เดิมหมู่บ้านอีต่องเคยเป็นที่ตั้งของเหมืองปิล๊อก ในปี 2483 ช่วงที่อุตสาหกรรมแร่ดีบุกรุ่งเรือง ปัจจุบันเป็นสถานที่ท่องเที่ยวที่เปิดให้เข้ามาเยี่ยมชมเครื่องมือทำแร่ดีบุก สะพานเหมืองแร่ และอุโมงค์เหมืองแร่ นักท่องเที่ยวส่วนใหญ่นิยมมาผูกป้ายบริเวณริมอ่างเก็บน้ำเพื่อเป็นที่ระลึกไว้และเอกลักษณ์ของหมู่บ้านอีต่อง นอกจากนี้ บนถนนสาย กจ.4088 ยังมีสถานที่ท่องเที่ยวที่น่าสนใจ อาทิ น้ำตกจ๊อกกระดิ่น ตั้งอยู่ในเขตอุทยานแห่งชาติทองผาภูมิ เป็นน้ำตกที่ไหลลงสู่หน้าผาสูงประมาณ 34 เมตร และเขาช้างเผือก เป็นยอดเขาที่สูงที่สุดของอุทยานแห่งชาติทองผาภูมิ มีความสูงจากระดับน้ำทะเล 1,249 เมตร เหมาะสำหรับนักท่องเที่ยวที่ชอบการผจญภัย มีจุดไฮไลต์อยู่ตรงที่ “สันคมมีด” เป็นเส้นทางเดินบนสันเขาแคบ ๆ นอกจากนี้ มีจุดชมวิวเนินช้างศึก เป็นภูเขาสูงที่สามารถมองเห็นวิวโดยรอบ 360 องศา เหมาะแก่การขึ้นมาชมพระอาทิตย์ขึ้นและตกดินอีกด้วย
สำหรับการเดินทางมายังหมู่บ้านอีต่อง เริ่มจากตัวเมืองกาญจนบุรี ไปยังอำเภอทองผาภูมิ ระยะทางประมาณ 212 กิโลเมตร ใช้เส้นทาง ทล.323 และมุ่งเข้าสู่ตัวอำเภอทองผาภูมิผ่าน ทล.3272 และเข้าสู่ถนนสาย กจ.4088 โดยจะมีป้ายแนะนำเส้นทางเป็นระยะ ซึ่งจะผ่านสถานที่ท่องเที่ยวอย่างอุทยานแห่งชาติทองผาภูมิ น้ำตกจ๊อกกระดิ่น เนินช้างศึก และไปสุดที่หมู่บ้านอีต่อง ทั้งนี้ สามารถสอบถามข้อมูลเพิ่มเติมได้ที่แขวงทางหลวงชนบทกาญจนบุรี โทร. 0 3460 0567

ที่มา : https://www.thaigov.go.th/news/contents/details/70412