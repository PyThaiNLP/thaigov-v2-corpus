รัฐบาลไทย-ข่าวทำเนียบรัฐบาล-ผู้ตรวจฯ เดชา ลงพื้นที่ประจวบคีรีขันธ์ ตรวจเยี่ยมและติดตามผลการดำเนินโครงการเพิ่มประสิทธิภาพการกำกับ ดูแล และส่งเสริมการประกอบการเหมืองแร่


วันจันทร์ที่ 17 กรกฎาคม 2566
17/07/2566
พิมพ์
ผู้ตรวจฯ เดชา ลงพื้นที่ประจวบคีรีขันธ์ ตรวจเยี่ยมและติดตามผลการดำเนินโครงการเพิ่มประสิทธิภาพการกำกับ ดูแล และส่งเสริมการประกอบการเหมืองแร่
ผู้ตรวจฯ เดชา ลงพื้นที่ประจวบคีรีขันธ์ ตรวจเยี่ยมและติดตามผลการดำเนินโครงการเพิ่มประสิทธิภาพการกำกับ ดูแล และส่งเสริมการประกอบการเหมืองแร่ตามแนวอุตสาหกรรมวิถีใหม่ "เหมืองแร่ดี คู่ชุมชน" พร้อมเร่ง สอจ. กำกับติดตามสถานประกอบการในพื้นที่ลงทะเบียนในระบบ
วันที่ 13 กรกฎาคม 2566 นายเดชา จาตุธนานันท์ ผู้ตรวจราชการกระทรวงอุตสาหกรรม ลงพื้นที่ สำนักงานอุตสาหกรรมจังหวัดประจวบคีรีขันธ์ ตรวจเยี่ยมและติดตามผลการดำเนินโครงการเพิ่มประสิทธิภาพการกำกับ ดูแล และส่งเสริมการประกอบการเหมืองแร่ตามแนวอุตสาหกรรมวิถีใหม่ "เหมืองแร่ดี คู่ชุมชน" โดยมีนายดำรง โอกาศ อุตสาหกรรมจังหวัดประจวบคีรีขันธ์ หัวหน้ากลุ่มงานและเจ้าหน้าที่สำนักงานอุตสาหกรรมจังหวัดประจวบคีรีขันธ์ ให้การต้อนรับและรายงานผลการกำกับ ดูแล และส่งเสริมการประกอบการเหมืองแร่ ภายในพื้นจังหวัดประจวบคีรีขันธ์ ซึ่งเป็นหนึ่งในพื้นที่ศักยภาพประกอบกิจการเหมืองแร่ พร้อมกันนี้ ผู้ตรวจราชการกระทรวงอุตสาหกรรม มอบนโยบายให้ สำนักงานอุตสาหกรรมจังหวัดประจวบคีรีขันธ์ กำกับติดตามการลงทะเบียนในระบบ i-industry และรายงานข้อมูลในระบบ iSingleform สถานประกอบการในพื้นที่อย่างต่อเนื่อง
ทั้งนี้ ผู้ตรวจราชการกระทรวงอุตสาหกรรม ลงพื้นที่ตรวจเยี่ยม บริษัท สินแร่สาคร จำกัด ประกอบกิจการโรงแต่งแร่ โดยมีนายสถาพร บุญรอด ผู้จัดการโรงงาน ให้การต้อนรับและร่วมประชุมเพื่อรายงานเกี่ยวกับกระบวนการผลิตภายในโรงงาน โดยโรงแต่งแร่ บริษัท สินแร่สาคร จำกัด ถือเป็นโรงงานแต่งแร่ที่ใหญ่ที่สุดในภูมิภาคเอเชียตะวันออกเฉียงใต้หรืออาเซียน มีเนื้อที่ประมาณ 80 ไร่ เปิดดำเนินการมาตั้งแต่ปี 2528 นำเข้าแร่จากต่างประเทศ เพื่อนำเข้าสู่กระบวนการแต่งแร่ คัดแยกจนได้เป็นแร่หลายชนิด เช่น ZIRCON ดีบุก จากนั้นจึงทำการส่งออกไปต่างประเทศ โดยตลาดหลักคือที่ประเทศจีน เพื่อนำไปเป็นส่วนผสมในการหล่อเหล็ก ฟิวส์ อุปกรณ์ไฟฟ้า และลวดเชื่อม เป็นต้น ทั้งนี้ บริษัท ได้ดำเนินการตามแนวทางอุตสาหกรรมวิถีใหม่ "เหมืองแร่ดี คู่ชุมชน" ทั้งในเรื่องการเข้มงวดการป้องกันการเกิดปัญหาฝุ่นละออง PM 2.5 การจ้างงานและการช่วยเหลือชุมชนโดยรอบสถานประกอบการ ซึ่งสอดรับการดำเนินงานตามมิติ MIND ของกระทรวงอุตสาหกรรม

ที่มา : https://www.thaigov.go.th/news/contents/details/70395