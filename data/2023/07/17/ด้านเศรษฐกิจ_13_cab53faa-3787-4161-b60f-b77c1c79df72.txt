รัฐบาลไทย-ข่าวทำเนียบรัฐบาล-ปลัดเกษตรฯ เปิดการประชุมสัมมนาเรื่อง “แนวทางการปฏิบัติงานสนับสนุนภารกิจของกองทุนสงเคราะห์เกษตรกร” 


วันจันทร์ที่ 17 กรกฎาคม 2566
ปลัดเกษตรฯ เปิดการประชุมสัมมนาเรื่อง “แนวทางการปฏิบัติงานสนับสนุนภารกิจของกองทุนสงเคราะห์เกษตรกร”
ปลัดเกษตรฯ เปิดการประชุมสัมมนาเรื่อง “แนวทางการปฏิบัติงานสนับสนุนภารกิจของกองทุนสงเคราะห์เกษตรกร” จัดขึ้นระหว่างวันที่ 17-18 กรกฎาคม 2566 ณ โรงแรมเอส.ดี.อเวนิว กรุงเทพฯ
นายประยูร อินสกุล ปลัดกระทรวงเกษตรและสหกรณ์ เปิดเผยภายหลังเป็นประธานพิธีเปิดการประชุมสัมมนาเรื่อง
“แนวทางการปฏิบัติงานสนับสนุนภารกิจของกองทุนสงเคราะห์เกษตรกร” ซึ่งจัดขึ้นระหว่างวันที่ 17-18 กรกฎาคม 2566โดยมีเจ้าหน้าที่ที่เกี่ยวข้องเข้าร่วม จำนวน 203 คน ณ โรงแรมเอส.ดี.อเวนิว กรุงเทพฯ ว่าการประชุมสัมมนาฯ ในวันนี้ มีวัตถุประสงค์เพื่อ 1) สร้างความรู้ความเข้าใจ กฎหมาย ระเบียบของกองทุนสงเคราะห์เกษตรกรและแนวทางการปฏิบัติงานสนับสนุนภารกิจของกองทุนสงเคราะห์เกษตรกร 2) เพื่อสร้างความรู้ความเข้าใจในการสนับสนุนเงินกองทุนสงเคราะห์เกษตรกร 3) เพื่อสร้างความรู้ความเข้าใจในแนวทางการประเมิน และวิเคราะห์ความเป็นไปได้ของโครงการที่ขอใช้เงินกองทุนสงเคราะห์เกษตรกร 4) เพื่อสร้างความรู้ความเข้าใจในระเบียบและการติดตามโครงการที่ใช้เงินกองทุนสงเคราะห์เกษตรกร และ 5) เพื่อการแลกเปลี่ยนเรียนรู้แนวทางการปฏิบัติงานสนับสนุนภารกิจของกองทุนสงเคราะห์เกษตรกร ทั้งนี้ เพื่อให้ผู้เข้าร่วมสัมมนานำความรู้ความเข้าใจที่ได้รับไปใช้ในการปฏิบัติงานสามารถ
ให้คำปรึกษา ตรวจสอบ ติดตามและประเมินผลการดำเนินงานโครงการที่ขอใช้เงินกองทุนและนำความรู้ที่ได้รับจากการสัมมนาไปปฏิบัติงานที่เกี่ยวข้องกับภารกิจกองทุนสงเคราะห์เกษตรกรได้อย่างมีประสิทธิภาพต่อไป
“สำนักบริหารกองทุนเพื่อช่วยเหลือเกษตรกรและรับเรื่องร้องเรียน (สกร.) มีภารกิจในการสนับสนุนการปฏิบัติงานแบบบูรณาการภายใต้ภารกิจกองทุนสงเคราะห์เกษตรกรระหว่างส่วนกลางและระดับภูมิภาค มีความสำคัญอย่างยิ่ง
ในการขับเคลื่อนและผลักดันภารกิจเป็นไปตามวัตถุประสงค์ และเป้าหมายของกองทุนสงเคราะห์เกษตรกรในการช่วยเหลือเกษตรกร ให้สามารถเพิ่มผลผลิต สร้างอาชีพ และมีรายได้เพิ่มขึ้น จึงควรมีแนวทางการปฏิบัติงานสนับสนุนภารกิจของกองทุนสงเคราะห์เกษตรกร โดยการสร้างความรู้ ความเข้าใจแนวทางการสนับสนุนเงินกองทุน การประเมินและวิเคราะห์ความเป็นไปได้ของโครงการ การติดตามผลการดำเนินงานของโครงการที่ได้รับการจัดสรรเงินกองทุนสงเคราะห์เกษตรกรให้เป็นไปตามเงื่อนไขของโครงการ และชำระเงินคืนได้ตามกำหนด รวมทั้งเพื่อแลกเปลี่ยนเรียนรู้การปฏิบัติงานสนับสนุนภารกิจของกองทุนสงเคราะห์เกษตรกร เพื่อส่งเสริมระบบการปฏิบัติงานแบบบูรณาการให้มีประสิทธิภาพและประสิทธิผลในการช่วยเหลือสนับสนุนเกษตรกรในการประกอบอาชีพเกษตรกรรมให้เกิดประโยชน์สูงสุด” ปลัดเกษตรฯ กล่าว

ที่มา : https://www.thaigov.go.th/news/contents/details/70425