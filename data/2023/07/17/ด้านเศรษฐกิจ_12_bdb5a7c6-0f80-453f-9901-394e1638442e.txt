รัฐบาลไทย-ข่าวทำเนียบรัฐบาล-รฟม. ลงพื้นที่ตรวจสอบการปฏิบัติงานก่อสร้างโครงการรถไฟฟ้าสายสีชมพู ช่วงแคราย - มีนบุรี และส่วนต่อขยาย กำชับผู้รับเหมาปฏิบัติงานเข้มงวด เน้นความปลอดภัยสูงสุด


วันจันทร์ที่ 17 กรกฎาคม 2566
รฟม. ลงพื้นที่ตรวจสอบการปฏิบัติงานก่อสร้างโครงการรถไฟฟ้าสายสีชมพู ช่วงแคราย - มีนบุรี และส่วนต่อขยาย กำชับผู้รับเหมาปฏิบัติงานเข้มงวด เน้นความปลอดภัยสูงสุด
....
การรถไฟฟ้าขนส่งมวลชนแห่งประเทศไทย กระทรวงคมนาคม โดยสำนักความปลอดภัย อาชีวอนามัยและสภาพแวดล้อมในการทำงาน (สปอ.รฟม.) นำคณะเจ้าหน้าที่ลงพื้นที่ก่อสร้างโครงการรถไฟฟ้าสายสีชมพู ช่วงแคราย - มีนบุรี และส่วนต่อขยาย ช่วงสถานีศรีรัช - เมืองทองธานี ตั้งแต่บริเวณสถานีศูนย์ราชการนนทบุรี (PK01) สถานีอิมแพ็คเมืองทองธานี (MT01) และสถานีทะเลสาบเมืองทองธานี (MT02) โดยการลงพื้นที่ในครั้งนี้ สปอ.รฟม. ได้ตรวจสอบการปฏิบัติงานก่อสร้างให้เป็นไปตามมาตรการด้านความปลอดภัย อาทิ การปิดคลุมจัดเก็บอุปกรณ์การก่อสร้างเพื่อป้องกันอันตรายจากวัสดุตกหล่นจากที่สูงจากลมแรงในช่วงฤดูฝน และการจัดวางแบริเออร์ให้อยู่ตามแนวไม่กีดขวางพื้นผิวจราจร รวมทั้งการปรับปรุงดูแลทางเดินเท้าให้เรียบร้อย เพื่อความปลอดภัยแก่ประชาชนผู้สัญจรบนถนนสาธารณะ ขณะเดียวกัน ยังคงกำชับเจ้าหน้าที่ทุกคนให้ปฏิบัติตามมาตรการด้าน
ความปลอดภัยในการก่อสร้างอย่างเคร่งครัดและให้สอดคล้องตาม “ปฏิญญาว่าด้วยความปลอดภัยในการก่อสร้างโครงการระบบรถไฟฟ้าขนส่งมวลชน Zero Fatal Accident” พร้อมทั้งเน้นย้ำให้เจ้าหน้าที่ปฏิบัติตามมาตรการป้องกันการแพร่ระบาดของเชื้อไวรัส COVID-19 ตามข้อกำหนดของกระทรวงสาธารณสุข
ทั้งนี้ สามารถติดตามสอบถามข้อมูลความคืบหน้าการดำเนินงานโครงการฯ ได้ที่เว็บไซต์ www.mrta-pinkline.com และ Line : @MRTPinkLine และเฟซบุ๊ก : โครงการรถไฟฟ้าสายสีชมพู ช่วงแคราย – มีนบุรี หรือติดตามข้อมูลข่าวสาร รฟม. เพิ่มเติมได้ที่ เว็บไซต์ รฟม. www.mrta.co.th และเฟซบุ๊กแฟนเพจการรถไฟฟ้าขนส่งมวลชนแห่งประเทศไทย หรือ Call Center รฟม. โทรศัพท์ 0 2716 4044

ที่มา : https://www.thaigov.go.th/news/contents/details/70423