รัฐบาลไทย-ข่าวทำเนียบรัฐบาล-คกก.กำกับตรวจสอบความปลอดภัยโครงการก่อสร้างขนาดใหญ่ของกระทรวงคมนาคม ลงพื้นที่โครงการก่อสร้างของกระทรวงคมนาคม


วันจันทร์ที่ 17 กรกฎาคม 2566
คกก.กำกับตรวจสอบความปลอดภัยโครงการก่อสร้างขนาดใหญ่ของกระทรวงคมนาคม ลงพื้นที่โครงการก่อสร้างของกระทรวงคมนาคม
....
วันนี้ (17 กรกฎาคม 2566) เวลา 10.00 น. คณะกรรมการกำกับตรวจสอบความปลอดภัยโครงการก่อสร้างขนาดใหญ่ของกระทรวงคมนาคม ลงพื้นที่ตรวจสอบความปลอดภัยโครงการก่อสร้างทางพิเศษสายพระราม 3 - ดาวคะนอง - วงแหวนรอบนอกกรุงเทพฯ ด้านตะวันตก บริเวณ กม. ที่ 4+400 และโครงการก่อสร้างทางหลวงพิเศษหมายเลข 82 สายทางยกระดับบางขุนเทียน - บ้านแพ้ว ช่วงเอกชัย - บ้านแพ้ว ตอน 7 และ 9
กระทรวงคมนาคมได้ให้ความสำคัญสูงสุดกับมาตรฐานความปลอดภัยในการคมนาคมขนส่งของประเทศ โดยเฉพาะความปลอดภัยในระหว่างการก่อสร้างโครงการขนาดใหญ่ และได้สั่งการให้หน่วยงานในสังกัดกระทรวงฯ ที่มีการก่อสร้างโครงการขนาดใหญ่เข้มงวดกวดขัน ตรวจสอบ และกำกับดูแลให้การก่อสร้างเป็นไปตามมาตรฐานที่เกี่ยวข้องอย่างเคร่งครัด เพื่อให้การดำเนินงานโครงการก่อสร้างขนาดใหญ่ เป็นไปด้วยความเรียบร้อย มีความปลอดภัยตามหลักมาตรฐานวิศวกรรม และดำเนินงานได้อย่างมีประสิทธิภาพ และเพื่อสร้างความเชื่อมั่นแก่ประชาชน นายชยธรรม์ พรหมศร ปลัดกระทรวงคมนาคม จึงได้แต่งตั้งคณะกรรมการกำกับตรวจสอบความปลอดภัยโครงการก่อสร้างขนาดใหญ่ของกระทรวงฯ โดยมีอำนาจหน้าที่ตรวจสอบและกำกับการดำเนินงานโครงการก่อสร้างขนาดใหญ่ของหน่วยงานในสังกัดกระทรวงฯ ในระหว่างก่อสร้าง โดยเฉพาะโครงการก่อสร้างที่อยู่ในพื้นที่ที่เปิดให้บริการประชาชน ให้เป็นไปตามมาตรฐานความปลอดภัยและแผนงานด้านความปลอดภัยในการทำงานสำหรับก่อสร้างอย่างเคร่งครัด ให้คำปรึกษา ข้อเสนอแนะ โดยนำระบบ Safety Audit และมาตรการเชิงป้องกันตามหลักวิศวกรรมมาใช้ในการดำเนินงาน เพื่อประโยชน์ในการควบคุมงานโครงการก่อสร้างขนาดใหญ่
โดยเมื่อวันที่ 13 กรกฎาคม 2566 คณะกรรมการฯ ได้ประชุมหารือเกี่ยวกับการกำกับตรวจสอบโครงการก่อสร้างขนาดใหญ่ของกระทรวงฯ และเป็นที่สนใจของประชาชน ซึ่งที่ประชุมได้มติลงพื้นที่ในครั้งนี้ เพื่อติดตามและตรวจสอบความปลอดภัยโครงการก่อสร้างทางพิเศษสายพระราม 3 - ดาวคะนอง - วงแหวนรอบนอกกรุงเทพฯ ด้านตะวันตก บริเวณ กม. ที่ 4+400 ของการทางพิเศษแห่งประเทศไทย โดยตรวจสอบความแข็งแรงและความปลอดภัยของโครงสร้าง และโครงการมอเตอร์เวย์ M82 สายทางยกระดับบางขุนเทียน - บ้านแพ้ว ช่วงเอกชัย - บ้านแพ้ว ของกรมทางหลวง โดยช่วงตอน 7 ได้ตรวจสอบจุดก่อสร้างสะพานข้ามแม่น้ำท่าจีน มีประเด็นที่ต้องเฝ้าระวังเกี่ยวกับสิ่งแวดล้อมและการรุกล้ำลำน้ำ ส่วนช่วงตอน 9 ต้องเฝ้าระวังการติดตั้งชิ้นส่วนสะพานสำเร็จรูป โอกาสนี้ คณะกรรมการฯ ได้เน้นย้ำให้ผู้รับจ้างทำความสะอาดฝุ่น ขยะตามแนวแบริเออร์ ซึ่งข่วงนี้ได้เข้าสู่ฤดูฝน เมื่อฝุ่นผง ขยะรวมตัวกับน้ำฝน อาจทำให้เป็นโคลน ถนนลื่นไถล อาจก่อให้เกิดอุบัติเหตุได้ ทั้งนี้ คณะกรรมการฯ จะกำกับ ติดตามการดำเนินงานของโครงการก่อสร้างขนาดใหญ่ของกระทรวงฯ อย่างต่อเนื่อง เพื่อเพิ่มความปลอดภัยในทุกโครงการและสร้างความเชื่อมั่นให้กับประชาชน

ที่มา : https://www.thaigov.go.th/news/contents/details/70428