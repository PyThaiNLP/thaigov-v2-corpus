รัฐบาลไทย-ข่าวทำเนียบรัฐบาล-ปลัดกระทรวงยุติธรรม เปิดโครงการขับเคลื่อนการดำเนินงานกรรมการสงเคราะห์เด็กและเยาวชนสำหรับสถานพินิจ พร้อมทั้งปาฐกถาพิเศษ และมอบโล่เชิดชูเกียรติกรรมการสงเคราะห์ดีเด่น ประจำปี ๒๕๖๖


วันจันทร์ที่ 3 กรกฎาคม 2566
03/07/2566
พิมพ์
ปลัดกระทรวงยุติธรรม เปิดโครงการขับเคลื่อนการดำเนินงานกรรมการสงเคราะห์เด็กและเยาวชนสำหรับสถานพินิจ พร้อมทั้งปาฐกถาพิเศษ และมอบโล่เชิดชูเกียรติกรรมการสงเคราะห์ดีเด่น ประจำปี ๒๕๖๖
ปลัดกระทรวงยุติธรรม เปิดโครงการขับเคลื่อนการดำเนินงานกรรมการสงเคราะห์เด็กและเยาวชนสำหรับสถานพินิจ พร้อมทั้งปาฐกถาพิเศษ และมอบโล่เชิดชูเกียรติกรรมการสงเคราะห์ดีเด่น ประจำปี ๒๕๖๖
ในวันจันทร์ที่ ๓ กรกฎาคม ๒๕๖๖ เวลา ๑๐.๐๐ น. นางพงษ์สวาท กายอรุณสุทธิ์ ปลัดกระทรวงยุติธรรม เป็นประธานในพิธีเปิดโครงการประชุมเชิงปฏิบัติการขับเคลื่อนการดำเนินงานของกรรมการสงเคราะห์เด็กและเยาวชนสำหรับสถานพินิจ และพิธีเชิดชูเกียรติกรรมการสงเคราะห์ดีเด่น ประจำปี ๒๕๖๖ พร้อมทั้งปาฐกถาพิเศษ ในหัวข้อ "การบูรณาการเครือข่ายภาคประชาสังคมกับความสำเร็จในการขับเคลื่อนนโยบายกระทรวงยุติธรรม"  โดยมี นายสหการณ์ เพ็ชรนรินทร์ รองปลัดกระทรวงยุติธรรม พันตำรวจโท วรรณพงษ์ คชรักษ์ อธิบดีกรมพินิจและคุ้มครองเด็กและเยาวชน ผู้บริหารหน่วยงานกระทรวงยุติธรรม กรรมการสงเคราะห์เด็กและเยาวชนสำหรับสถานพินิจ และเจ้าหน้าที่ที่เกี่ยวข้อง เข้าร่วมฯ ณ ห้องแซฟไฟร์ ๒๐๔ - ๒๐๖ อาคารอิมแพ็ค ฟอรั่ม ศูนย์แสดงสินค้าและการประชุมอิมแพ็ค เมืองทองธานี จังหวัดนนทบุรี
ปลัดกระทรวงยุติธรรม กล่าวปาฐกถาพิเศษ โดยมีใจความสำคัญตอนหนึ่ง ว่า ตามพระราชบัญญัติปรับปรุงกระทรวง ทบวง กรม พ.ศ. ๒๕๔๕ มาตรา ๓๒ ได้กำหนดให้กระทรวงยุติธรรม มีอำนาจหน้าที่เกี่ยวกับการบริหารจัดการกระบวนการยุติธรรม เสริมสร้างและอำนวยความยุติธรรมในสังคม ซึ่งกระทรวงยุติธรรมถือเป็นหน่วยงานที่ดูแลกระบวนการยุติธรรมทั้งระบบ และอยู่ในทุกองคาพยพของกระบวนการยุติธรรม โดยกระทรวงยุติธรรม ได้จัดทำแผนปฏิบัติราชการประจำปี ๒๕๖๖ ซึ่งมีนโยบายสำคัญ ๔ เรื่อง คือ ๑. การพัฒนากฎหมายและการบังคับใช้กฎหมายให้มีประสิทธิภาพสูงสุด ๒. การอำนวยความเป็นธรรมและลดความเหลื่อมล้ำ ๓. การป้องกันปราบปรามยาเสพติด และ ๔. การคืนคนดีสู่สังคม ทั้งนี้ ความสำเร็จในการขับเคลื่อนนโยบายของกระทรวงยุติธรรม ต้องพิจารณาจากความคาดหวังของสังคมเป็นบรรทัดฐาน ซึ่งการคืนคนดีสู่สังคม เป็นเรื่องที่ประชาชนมุ่งหวังและให้ความสำคัญเป็นอย่างยิ่ง
ทั้งนี้ การคืนคนดีสู่สังคม ถือเป็นภารกิจด้านการพัฒนาพฤตินิสัย ซึ่งมีหน่วยงานที่เกี่ยวข้อง ประกอบด้วย กรมราชทัณฑ์ กรมคุมประพฤติ และกรมพินิจและคุ้มครองเด็กและเยาวชน โดยกรมพินิจและคุ้มครองเด็กและเยาวชน จำเป็นต้องมีการบูรณาการทำงานร่วมกับเครือข่ายความร่วมมือภาคประชาสังคม จึงเป็นที่มาของ “กรรมการสงเคราะห์เด็กและเยาวชนสำหรับสถานพินิจ” ซึ่งมีบทบาทสำคัญอย่างยิ่งในการให้ความช่วยเหลือ ให้คำปรึกษา และสนับสนุนภารกิจต่าง ๆ ของสถานพินิจและคุ้มครองเด็กและเยาวชน เพื่อช่วยเหลือและสนับสนุนงานด้านการแก้ไข บำบัด ฟื้นฟู พฤตินิสัยของเด็กและเยาวชน เพื่อสวัสดิภาพของเด็กและเยาวชน รวมถึงส่งเสริมและให้โอกาสแก่เด็กและเยาวชนในการพัฒนาศักยภาพของตนเอง ทำให้เด็กและเยาวชนซึ่งได้รับการอบรมดูแลจากกรรมการสงเคราะห์ มีวิธีคิดที่เหมาะสมและสามารถนำไปปรับใช้ให้สอดคล้องกับวิถีชีวิตความเป็นอยู่ ของตนเองและครอบครัวได้ อีกทั้งยังช่วยลดการกลับไปกระทำผิดซ้ำของเด็กและเยาวชนได้เป็นอย่างดี
โอกาสนี้ ปลัดกระทรวงยุติธรรม ได้มอบโล่และประกาศเกียรติคุณกรรมการสงเคราะห์ดีเด่นประจำปี ๒๕๖๔ - ๒๕๖๕ ประกอบด้วย กรรมการสงเคราะห์ดีเด่น ระดับกรม จำนวน ๓๓ ราย และระดับดีมาก จำนวน ๖๖ ราย

ที่มา : https://www.thaigov.go.th/news/contents/details/69934