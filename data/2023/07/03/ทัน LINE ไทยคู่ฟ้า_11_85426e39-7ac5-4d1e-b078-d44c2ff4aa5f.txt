รัฐบาลไทย-ข่าวทำเนียบรัฐบาล-หน้าฝนระวัง! “ชิคุนกุนยา” โรคร้ายที่มาพร้อมยุงลาย อาการเด่นชัดคือ “ปวดข้อ”


วันจันทร์ที่ 3 กรกฎาคม 2566
หน้าฝนระวัง! “ชิคุนกุนยา” โรคร้ายที่มาพร้อมยุงลาย อาการเด่นชัดคือ “ปวดข้อ”
.....
“โรคชิคุนกุนยา” มีชื่อเรียกอีกอย่างว่า “โรคไข้ปวดข้อยุงลาย” โรคติดต่อที่เกิดจากเชื้อไวรัสที่มียุงลายสวนและยุงลายบ้านเป็นพาหะนำโรค มักพบการระบาดในช่วงหน้าฝน
.
โรคดังกล่าว มีอาการคล้ายกับโรคไข้เลือดออกแต่ไม่รุนแรงเท่า มักไม่เป็นอันตรายร้ายแรงต่อชีวิต แต่ผู้ป่วยบางรายอาจมีอาการ “ปวดข้อเรื้อรังต่อเนื่อง”
.
เมื่อครบระยะฟักตัวผู้ป่วยจะมีอาการ ดังนี้
• ไข้สูงอย่างฉับพลัน อาจสูงถึง 40 องศาเซลเซียส (ประมาณ 2-4 วัน) และไข้จะลดลงอย่างรวดเร็ว
• มีผื่นแดง
• อาจมีอาการบวมที่มือและเท้า หรือมีอาการคันร่วมด้วย
• อาจจะมีตาแดง
• อาการที่เด่นชัดในผู้ใหญ่ คือ อาการ “ปวดข้อร่วมกับมีการอักเสบ” มักพบที่ นิ้วมือ ข้อศอก ข้อเข่า และเปลี่ยนตำแหน่งไปเรื่อย ๆ
• กรณีอาการรุนแรงทำให้ไม่สามารถขยับข้อได้ และการปวดข้อช่วงแรกมักหายได้ภายใน 1-2 สัปดาห์
.
ทั้งนี้ ผู้ป่วยบางรายอาจมีอาการปวดข้อเกิดขึ้นได้อีกภายใน 2-3 สัปดาห์ต่อมา และบางรายอาการปวดข้ออาจอยู่ได้นาน “เป็นเดือนหรือเป็นปี” แต่สำหรับในเด็กจะมีอาการไม่รุนแรงเท่าผู้ใหญ่
.
โดยทั่วไปโรคนี้ “ไม่มีการรักษาที่จำเพาะเจาะจง” แต่จะรักษาตามอาการของโรค เช่น การให้ยาลดไข้ และแพทย์อาจให้ยาแก้ปวดในกลุ่มต้านอักเสบในผู้ป่วยที่มีอาการปวดข้อ
#ไทยคู่ฟ้า #สื่อสารรัฐบาลไทย
-------------------

ที่มา : https://www.thaigov.go.th/news/contents/details/69940