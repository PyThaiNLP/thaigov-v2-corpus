รัฐบาลไทย-ข่าวทำเนียบรัฐบาล-พ่อเมืองศรีสะเกษ นำประชาชนและภาคีเครือข่ายจัดกิจกรรมจิตอาสาพัฒนาชุมชน วัด ประชา รัฐ สร้างสุข เนื่องในโอกาสฉลองพระชนมายุ 8 รอบ สมเด็จพระสังฆราช 26 มิถุนายน 2566


วันอาทิตย์ที่ 2 กรกฎาคม 2566
02/07/2566
พิมพ์
พ่อเมืองศรีสะเกษ นำประชาชนและภาคีเครือข่ายจัดกิจกรรมจิตอาสาพัฒนาชุมชน วัด ประชา รัฐ สร้างสุข เนื่องในโอกาสฉลองพระชนมายุ 8 รอบ สมเด็จพระสังฆราช 26 มิถุนายน 2566
พ่อเมืองศรีสะเกษ นำประชาชนและภาคีเครือข่ายจัดกิจกรรมจิตอาสาพัฒนาชุมชน วัด ประชา รัฐ สร้างสุข เนื่องในโอกาสฉลองพระชนมายุ 8 รอบ สมเด็จพระอริยวงศาคตญาณ สมเด็จพระสังฆราช สกลมหาสังฆปริณายก 26 มิถุนายน 2566
วันนี้ (2 ก.ค. 66) นายสำรวย เกษกุล ผู้ว่าราชการจังหวัดศรีสะเกษ เปิดเผยว่า จังหวัดศรีสะเกษได้ดำเนินการกิจกรรมตามโครงการจิตอาสาพัฒนาชุมชน วัด ประชา รัฐ สร้างสุข เนื่องในโอกาสฉลองพระชนมายุ 8 รอบ สมเด็จพระอริยวงศาคตญาณ สมเด็จพระสังฆราช สกลมหาสังฆปริณายก 26 มิถุนายน 2566 โดยได้รับความเมตตาจากท่านเจ้าคุณ พระเมธีวัชรบัณฑิต เป็นประธานฝ่ายสงฆ์ โดยมีนายกลม ชัยกันทะ ท้องถิ่นจังหวัด นายวิทยา ไชยเดชกำจร นายอำเภอปรางค์กู่ หัวหน้าส่วนราชการ ผู้นำท้องถิ่นท้องที่ จิตอาสา และประชาชนในพื้นที่เข้าร่วมกิจกรรม รวมทั้งสิ้นจำนวน 96 คน ณ วัดท่าคอยนาง หมู่ 5 ตำบลสวาย อำเภอปรางค์กู่ จังหวัดศรีสะเกษ
นายสำรวย เกษกุล ผู้ว่าราชการจังหวัดศรีสะเกษ กล่าวว่า เพื่อเป็นการร่วมเฉลิมพระเกียรติเนื่องในโอกาสฉลองพระชนมายุ 8 รอบ สมเด็จพระอริยวงศาคตญาณ สมเด็จพระสังฆราช สกลมหาสังฆปริณายก 26 มิถุนายน 2566 กระทรวงมหาดไทย ได้กำหนดจัดโครงการจิตอาสาพัฒนาชุมชน วัด ประชา รัฐ สร้างสุข เพื่อเฉลิมพระเกียรติเนื่องในโอกาสฉลองพระชนมายุ 8 รอบ สมเด็จพระอริยวงศาคตญาณ สมเด็จพระสังฆราช สกลมหาสังฆปริณายก 26 มิถุนายน 2566 และเพื่อเป็นการสนับสนุนและขับเคลื่อนโครงการวัด ประชา รัฐ สร้างสุข ของมหาเถรสมาคม กระทรวงมหาดไทยและภาคีเครือข่าย โดยได้มีการจัดกิจกรรมปลูกพืชผักสวนครัว ณ โคก หนอง นา สันติศึกษา ของวัดท่าคอยนาง โดยการน้อมนำโครงการพระราชดำริของสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี โครงการบ้านนี้มีรัก ปลูกผักกินเอง เเละ โครงการทางนี้มีผล ผู้คนรักกัน ร่วมกันปรับปรุงภูมิทัศน์บริเวณวัดท่าคอยนางและบริเวณพื้นที่หมู่ 5 ให้เป็นพื้นที่แห่งความยั่งยืนและความสุขที่เป็นมิตรกับสิ่งแวดล้อม สร้างพื้นที่สีเขียว เพื่อเป็นสัปปายะสถานในการปฏิบัติธรรมและเป็นพื้นที่ในการรวมกลุ่มกันเพื่อประกอบกิจกรรมที่เป็นสาธารณประโยชน์ให้กับประชาชนและชุมชนอย่างยั่งยืน
"ในโอกาสมหามงคลนี้ จังหวัดศรีสะเกษยังได้จัดกิจกรรมต่อยอดขยายผลการน้อมนำพระราชดำริของสมเด็จพระกนิษฐาธิราชเจ้า กรมสมเด็จพระเทพรัตนราชสุดา ฯ สยามบรมราชกุมารี สู่ปฏิบัติการปลูกผักสวนครัว เพื่อสร้างความมั่นคงทางอาหาร ให้เป็นไปอย่างต่อเนื่องและเห็นผลเป็นรูปธรรมแล้ว ยังเป็นการส่งเสริมให้วัดเป็นศูนย์กลางการเรียนรู้ด้านการสร้างความมั่นคงทางอาหารของคนในชุมชน อันเป็นการดำเนินการมิติ "ยาไทย" คือ การส่งเสริมให้พี่น้องประชาชนได้พึ่งพาตนเอง ดูแลตนเองให้พึ่งพิงพึ่งพากับธรรมชาติ ยังประโยชน์ที่ยั่งยืนให้กับชีวิต" ผู้ว่าฯ สำรวย กล่าวเพิ่มเติม
นายสำรวย เกษกุล ผู้ว่าราชการจังหวัดศรีสะเกษ กล่าวในช่วงท้ายว่า ขอเชิญชวนพี่น้องประชาชนชาวจังหวัดศรีสะเกษและพุทธศาสนิกชนชาวไทยทุกท่านได้ร่วมกันบำเพ็ญประโยชน์ ทำความดีด้วย หัวใจ ปฏิบัติสมาธิกรรมฐาน หรือปฏิบัติธรรม และนำหลักธรรมคำสอนของพระพุทธศาสนามาช่วยพัฒนาจิตใจให้เข้มแข็ง เพื่อมีพลังใจและพลังกายที่แข็งแรงในการดำเนินชีวิตอย่างมีความสุข เพื่อน้อมถวายเป็นพุทธบูชา ธรรมบูชา และสังฆบูชา ในโอกาสมหามงคลฉลองพระชนมายุ 8 รอบ สมเด็จพระอริยวงศาคตญาณ สมเด็จพระสังฆราช สกลมหาสังฆปริณายก 26 มิถุนายน 2566 ด้วยความถึงพร้อมด้วยธรรมโดยพร้อมเพรียงกันตลอดปี 2566

ที่มา : https://www.thaigov.go.th/news/contents/details/69898