รัฐบาลไทย-ข่าวทำเนียบรัฐบาล-ปลัดกระทรวงกลาโหมให้การต้อนรับผู้อำนวยการสำนักนโยบายและแผน กลาโหมสหราชอาณาจักร


วันจันทร์ที่ 3 กรกฎาคม 2566
ปลัดกระทรวงกลาโหมให้การต้อนรับผู้อำนวยการสำนักนโยบายและแผน กลาโหมสหราชอาณาจักร
​ในวันจันทร์ที่ 3 กรกฎาคม 2566 เวลา 10.00 นาฬิกา
พลเอก สนิธชนก สังขจันทร์ ปลัดกระทรวงกลาโหม ได้ให้การต้อนรับ นาย Nick Gurr (นิค เกอร์) ผู้อำนวยการสำนักนโยบายและแผนกลาโหมสหราชอาณาจักร และ นาย Mark Gooding (มาร์ก กุดดิง) เอกอัครราชทูตสหราชอาณาจักรประจำประเทศไทย ในโอกาสเดินทางมาเยือนประเทศไทย เพื่อพัฒนาความร่วมมือด้านความมั่นคงและการทหารระหว่างไทยกับสหราชอาณาจักร ณ ห้องพระบารมีปกเกล้า กระทรวงกลาโหม
​โดย ปลัดกระทรวงกลาโหม ได้กล่าวชื่นชมความสัมพันธ์ระหว่างไทยกับสหราชอาณาจักรที่มีมาอย่างยาวนานกว่า 400 ปี ทั้งในระดับราชวงศ์ และรัฐบาล ทั้งยังมีการเสริมสร้างความร่วมมือในด้าน ต่าง ๆ ระหว่างกันมาอย่างต่อเนื่องด้วยความราบรื่นแน่นแฟ้นในทุกระดับ
นอกจากนี้ยังได้มีการแลกเปลี่ยนการเยือนระหว่างกันอย่างสม่ำเสมอ ทั้งนี้ สหราชอาณาจักรถือได้ว่ามีสถานะเป็นหุ้นส่วนทางยุทธศาสตร์กับไทยโดยมีกลไกการหารือทวิภาคีที่สำคัญ อาทิ การหารือเชิงยุทธศาสตร์ (Strategic Dialogue : SD) และการประชุมคณะกรรมการร่วมด้านเศรษฐกิจและการค้า
​สำหรับความร่วมมือทางทหารของทั้งสองประเทศนั้นมีพัฒนาการที่ดีมาอย่างต่อเนื่อง ครอบคลุมทั้งด้านการแลกเปลี่ยนการเยือนในทุกระดับ การสนับสนุนที่นั่งศึกษา การฝึกร่วม/ผสม รวมทั้งความร่วมมือด้านอุตสาหกรรมป้องกันประเทศ ตลอดจนความสนใจที่จะขยายความร่วมมือด้านความมั่นคงกับไทยให้ครอบคลุมในหลากหลายสาขามากยิ่งขึ้น โดยเฉพาะอย่างยิ่งในด้านไซเบอร์และการต่อต้านการก่อการร้าย และจากการแลกเปลี่ยนมุมมองกันในวันนี้กระทรวงกลาโหมไทยพร้อมทำงานร่วมกับกระทรวงกลาโหมสหราชอาณาจักร เพื่อกระชับความสัมพันธ์อันดีของทั้งสองประเทศให้แน่นแฟ้นยิ่งขึ้นต่อไป

ที่มา : https://www.thaigov.go.th/news/contents/details/69928