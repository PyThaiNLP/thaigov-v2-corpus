รัฐบาลไทย-ข่าวทำเนียบรัฐบาล-ผู้ว่าฯ เมืองชล เปิดปฏิบัติการยุทธการ "พิทักษ์ชล" เสริมสร้างความเชื่อมั่นด้านความปลอดภัยในชีวิตและทรัพย์สิน สร้างความผาสุกของสังคม และความสุขให้กับพี่น้องประชาชนและนักท่องเที่ยว


วันอาทิตย์ที่ 2 กรกฎาคม 2566
02/07/2566
พิมพ์
ผู้ว่าฯ เมืองชล เปิดปฏิบัติการยุทธการ "พิทักษ์ชล" เสริมสร้างความเชื่อมั่นด้านความปลอดภัยในชีวิตและทรัพย์สิน สร้างความผาสุกของสังคม และความสุขให้กับพี่น้องประชาชนและนักท่องเที่ยว
ผู้ว่าฯ เมืองชล เปิดปฏิบัติการยุทธการ "พิทักษ์ชล" เสริมสร้างความเชื่อมั่นด้านความปลอดภัยในชีวิตและทรัพย์สิน สร้างความผาสุกของสังคม และความสุขให้กับพี่น้องประชาชนและนักท่องเที่ยว
วันนี้ (2 ก.ค. 66) นายธวัชชัย ศรีทอง ผู้ว่าราชการจังหวัดชลบุรี เผยว่า จากสถานการณ์ในปัจจุบันที่มักมีการก่ออาชญากรรมสะเทือนขวัญด้วยการใช้อาวุธปืนกระทำความผิดอยู่บ่อยครั้ง สร้างความหวาดกลัวและความสูญเสียชีวิตและทรัพย์สินของพี่น้องประชาชนและนักท่องเที่ยวอยู่บ่อยครั้ง ซึ่งจังหวัดชลบุรี เป็นจังหวัดที่ได้รับความนิยมชมชอบจากนักท่องเที่ยวทั้งชาวไทยและชาวต่างประเทศเดินทางมาท่องเที่ยวเป็นจำนวนมาก ดังนั้น ความปลอดภัยในชีวิตและทรัพย์สินของพี่น้องประชาชนและนักท่องเที่ยว จึงเป็นเรื่องที่สำคัญที่จังหวัดชลบุรีดำเนินการอย่างต่อเนื่องเพื่อสร้างความเชื่อมั่นให้กับพื้นที่
"จังหวัดชลบุรีได้บูรณาการสนธิกำลังร่วมระหว่างตำรวจ ทหาร ฝ่ายปกครอง และส่วนราชการที่เกี่ยวข้องในการป้องกันปราบปรามอาชญากรรมปล่อยแถวระดมกวาดล้างอาชญากรรมดูแลความปลอดภัยในชีวิตและทรัพย์สินของประชาชนและนักท่องเที่ยว ภายใต้ยุทธการ "พิทักษ์ชล" ประจำปี 2566 ณ ลานสีฟ้าแหลมบาลีฮาย เมืองพัทยา อำเภอบางละมุง จังหวัดชลบุรี โดยมี พล.ต.ต.ชมชวิณ ปุระธนานนท์ รองผู้บัญชาการตํารวจภูธรภาค 7 รักษาราชการแทนผู้บังคับการตำรวจภูธรจังหวัดชลบุรี นายพิสิษฐ สิริสวัสดินุกูล นายอำเภอบางละมุง นายปรเมศวร์ งามพิเชษฐ์ นายกเมืองพัทยา หัวหน้าส่วนราชการ ข้าราชการ ตำรวจ ทหาร ฝ่ายปกครองและส่วนราชการที่เกี่ยวข้องกว่า 300 นาย ร่วมพิธี" ผู้ว่าฯ ชลบุรี กล่าว
นายธวัชชัย ศรีทอง ผู้ว่าราชการจังหวัดชลบุรี กล่าวต่ออีกว่า การปล่อยแถวปฏิบัติการฯ ในครั้งนี้เป็นการเน้นการระดมกวาดล้างตามเป้าหมายสำคัญ คือ กลุ่มผู้ต้องหาตามหมายจับในความผิดทุกประเภท กลุ่มผู้กระทำความผิดเกี่ยวกับยาเสพติดทุกประเภท และกลุ่มผู้กระทำความผิดเกี่ยวกับอาวุธปืน เครื่องกระสุนปืน วัตถุระเบิด และสิ่งเทียมอาวุธปืน ดอกไม้เพลิง การแข่งรถในทาง และความผิดอื่นที่เกี่ยวข้อง เพื่อให้การดำเนินการ ตามแผนป้องกันปราบปรามอาชญากรรมและการรักษาความสงบในพื้นที่เป็นไปด้วยความเรียบร้อย สร้างความเชื่อมั่นในเรื่องความปลอดภัยในชีวิตและทรัพย์สิน รวมทั้งรักษาความสงบเรียบร้อย ให้กับพี่น้องประชาชนและนักท่องเที่ยวในพื้นที่จังหวัดชลบุรี
นายธวัชชัย ผู้ว่าราชการจังหวัดชลบุรี กล่าวเพิ่มเติมว่า การระดมกำลังกวาดล้างด้วยยุทธการ “พิทักษ์ชล” ในครั้งนี้ถือเป็นครั้งใหญ่ของจังหวัดชลบุรี ที่เป็นการระดมสรรพกำลังจากทุกส่วนราชการที่เกี่ยวข้องบูรณาการทำงานร่วมกันแบบไร้รอยต่อด้วยความมุ่งมั่นตั้งใจอย่างเต็มที่ เพื่อที่สร้างความมั่นใจให้พี่น้องประชาชนและนักท่องเที่ยวได้ใช้ชีวิตได้อย่างปกติสุข และขอให้ผู้ประกอบการสถานบันเทิงเมืองพัทยาช่วยกันรักษาและปฏิบัติตามกฎหมาย รวมไปถึงนักเที่ยวขอให้ท่องเที่ยวกินดื่มอย่างมีสติ เพื่อลดความเสี่ยงในการเกิดปัญหาทะเลาะวิวาทและการเกิดอุบัติเหตุ
"หากพี่น้องประชาชนพบผู้กระทำผิดกฎหมายหรือเมาสุราแล้วแสดงพฤติกรรมไม่เหมาะสม นำอาวุธปืนขึ้นมายิงหรือข่มขู่ หรือการกระทำความผิดทุกรูปแบบ ขอให้ได้แจ้งเจ้าหน้าที่ตำรวจหรือเจ้าหน้าที่ที่เกี่ยวข้อง เพื่อให้ทางเจ้าพนักงานทำการเพิกถอนใบอนุญาตในทันทีและจับกุมเพื่อดำเนินคดีตามกฎหมาย สร้างความผาสุกให้กับพี่น้องประชาชนและนักเที่ยว เสริมสร้างภาพลักษณ์ที่ดีให้กับจังหวัดชลบุรีและประเทศไทย" ผู้ว่าฯ ชลบุรี กล่าวในช่วงท้าย

ที่มา : https://www.thaigov.go.th/news/contents/details/69897