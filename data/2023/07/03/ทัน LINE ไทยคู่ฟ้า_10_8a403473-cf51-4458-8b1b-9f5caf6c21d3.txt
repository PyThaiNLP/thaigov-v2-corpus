รัฐบาลไทย-ข่าวทำเนียบรัฐบาล-เปิดตัว "รถฟอกไตเคลื่อนที่" คันแรกของไทยและอาเซียน บริการผู้ป่วยไตเชิงรุก


วันจันทร์ที่ 3 กรกฎาคม 2566
เปิดตัว "รถฟอกไตเคลื่อนที่" คันแรกของไทยและอาเซียน บริการผู้ป่วยไตเชิงรุก
.....
กระทรวงสาธารณสุข (สธ.) เปิดตัว “รถฟอกไตเคลื่อนที่ นวัตกรรมต้นแบบเพื่อประชาชน” คันแรกของประเทศไทยและอาเซียน ซึ่งเป็นหนึ่งในนโยบายขยายบริการฟอกไตฟรีให้ครอบคลุมทุกอำเภอ สิทธิหลักประกันสุขภาพถ้วนหน้า เน้นให้บริการผู้ป่วยโรคไตแบบเชิงรุก ช่วยลดภาระค่าใช้จ่ายการเดินทาง ให้ผู้ป่วยเข้าถึงบริการที่สะดวกมากขึ้น เริ่มนำร่องให้บริการที่ อ.หนองเสือ จ.ปทุมธานี ซึ่งเป็นพื้นที่การดูแลของ รพ.นพรัตนราชธานี และเป็นพื้นที่ที่ยังไม่มีหน่วยฟอกไต
.
ภายในรถ ประกอบด้วย เครื่องฟอกไต 2 เครื่อง ให้บริการได้สูงสุด 3 รอบต่อวัน มีระบบน้ำและไฟฟ้า ระบบกำจัดน้ำเสียจากการล้างไตผู้ป่วย ที่มีความปลอดภัยและได้มาตรฐาน โดยมีพยาบาลผู้เชี่ยวชาญไตเทียม 1 คน และผู้ช่วยพยาบาลอีก 1 คน ประจำรถให้บริการ และมีแพทย์ผู้เชี่ยวชาญโรคไต ติดตามอาการผู้ป่วยขณะฟอกเลือดผ่านทางแอปพลิเคชัน ซึ่งจะถ่ายทอดเทคโนโลยีนี้ให้กับโรงพยาบาลทั่วประเทศนำไปใช้บริการต่อไป
.
ขณะที่ ข้อมูลจากกรมการแพทย์ ระบุว่า ปัจจุบันประเทศไทยมีผู้ป่วยโรคไตวายเรื้อรัง ระยะที่ 5 ที่ต้องรับการรักษาด้วยการล้างไตทางหน้าท้อง (CAPD) 23,414 ราย และฟอกเลือดด้วยเครื่องไตเทียม 49,609 ราย มีคลินิกให้บริการฟอกไตด้วยเครื่องไตเทียม 1,151 แห่ง กระจายอยู่ทั่วประเทศ แต่ยังมีบางพื้นที่ที่ห่างไกล ผู้ป่วยไม่สามารถเข้าถึงบริการได้สะดวก ส่งผลต่อคุณภาพและความต่อเนื่องในการรักษา
.
รถฟอกไตเคลื่อนที่ จึงเป็นเครื่องมือที่เพิ่มประสิทธิภาพการรักษาผู้ป่วยโรคไตวายเรื้อรังได้มากขึ้น โดยระยะต่อไป จะขยายการบริการไปยังโรงพยาบาลทั่วประเทศให้สามารถนำไปใช้ในพื้นที่ห่างไกล หรือพื้นที่ประสบภัยธรรมชาติ เพื่อช่วยให้ผู้ป่วยเข้าถึงบริการได้เพิ่มขึ้น
#ไทยคู่ฟ้า #สื่อสารรัฐบาลไทย
-------------------
อัลบั้มภาพ
ข่าวที่เกี่ยวข้อง
หน้าฝนระวัง! “ชิคุนกุนยา” โรคร้ายที่มาพร้อมยุงลาย อาการเด่นชัดคือ “ปวดข้อ”
หนุนใช้ศูนย์ Excellence Training Center พัฒนาทักษะดิจิทัลให้แรงงานไทย ลดปัญหาถูกเลิกจ้าง
ดัชนีความผาสุกเกษตรกร ปี 65 ยืนระดับที่ 80.46 ทุกภาคมีความสุขดี
เร่งแก่ปัญหารับจ้าง “ทำวิจัย-วิทยานิพนธ์” หากพบการกระทำผิดมหาวิทยาลัยต้องดำเนินการตามกฎหมายทันที
“กุ้งก้ามกรามบางแพ” สินค้า GI ลำดับที่ 5 ของ จ.ราชบุรี สร้างรายได้ปีละ 2.6 พันล้าน

ที่มา : https://www.thaigov.go.th/news/contents/details/69931