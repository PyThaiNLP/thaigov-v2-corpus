รัฐบาลไทย-ข่าวทำเนียบรัฐบาล-ปลัดมหาดไทย เชิญชวนพี่น้องประชาชน ร่วมออกกำลังกาย "เดิน วิ่ง ปั่น" ในโครงการแสงนำใจไทยทั้งชาติ เดิน วิ่ง ปั่น ป้องกันอัมพาต ครั้งที่ 9 เฉลิมพระเกียรติ 


วันจันทร์ที่ 3 กรกฎาคม 2566
03/07/2566
พิมพ์
ปลัดมหาดไทย เชิญชวนพี่น้องประชาชน ร่วมออกกำลังกาย "เดิน วิ่ง ปั่น" ในโครงการแสงนำใจไทยทั้งชาติ เดิน วิ่ง ปั่น ป้องกันอัมพาต ครั้งที่ 9 เฉลิมพระเกียรติ
ปลัดมหาดไทย เชิญชวนพี่น้องประชาชน ร่วมออกกำลังกาย "เดิน วิ่ง ปั่น" ในโครงการแสงนำใจไทยทั้งชาติ เดิน วิ่ง ปั่น ป้องกันอัมพาต ครั้งที่ 9 เฉลิมพระเกียรติ ภายใต้แนวคิด “คนรุ่นใหม่ ขับเคลื่อนไทยไร้สโตรค” (No STROKE for all Thais by NEW GEN)
ปลัดมหาดไทย เชิญชวนพี่น้องประชาชน ร่วมออกกำลังกาย "เดิน วิ่ง ปั่น" ในโครงการแสงนำใจไทยทั้งชาติ เดิน วิ่ง ปั่น ป้องกันอัมพาต ครั้งที่ 9 เฉลิมพระเกียรติ ภายใต้แนวคิด “คนรุ่นใหม่ ขับเคลื่อนไทยไร้สโตรค” (No STROKE for all Thais by NEW GEN) สมัครได้ตั้งแต่วันนี้ ถึงวันที่ 31 ก.ค. 66 ทางเว็บไซต์ race.thai.run
วันนี้ (3 ก.ค. 66) นายสุทธิพงษ์ จุลเจริญ ปลัดกระทรวงมหาดไทย เปิดเผยถึง การจัดกิจกรรมออกกำลังกาย เดิน วิ่ง ปั่น ในโครงการแสงนำใจไทยทั้งชาติ เดิน วิ่ง ปั่น ป้องกันอัมพาต ครั้งที่ 9 เฉลิมพระเกียรติ ภายใต้แนวคิด “คนรุ่นใหม่ ขับเคลื่อนไทยไร้สโตรค” (No STROKE for all Thais by NEW GEN) ที่จะมีขึ้นในวันอาทิตย์ที่ 29 ตุลาคม 2566 มีวัตถุประสงค์เพื่อเทิดพระเกียรติพระบาทสมเด็จพระเจ้าอยู่หัว และสมเด็จพระนางเจ้าฯ พระบรมราชินี เป็นกิจกรรมเชิงรุกสู่ชุมชน เพื่อสร้างความตระหนักรู้ถึงอาการและแนวทางปฏิบัติเมื่อเกิดอาการและการป้องกันโรคหลอดเลือดสมอง ตลอดจนการรณรงค์ สนับสนุน เพื่อเป็นการสร้างเสริมวินัยการออกกำลังกายให้เกิดขึ้นในคนไทยทุกเพศ ทุกวัย เพื่อสุขภาพแข็งแรงห่างไกลจากโรค โดยมีศูนย์โรคหลอดเลือดสมองศิริราช คณะแพทยศาสตร์ศิริราชพยาบาล มหาวิทยาลัยมหิดลเป็นผู้ดำเนินโครงการฯ ร่วมกับกระทรวงมหาดไทย และภาคีเครือข่าย ทั้งกระทรวงการท่องเที่ยวและกีฬา กระทรวงสาธารณสุข กระทรวงศึกษาธิการ กระทรวงการพัฒนาสังคมและความมั่นคงของมนุษย์ สำนักงานกองทุนสนับสนุนการสร้างเสริมสุขภาพ (สสส.) มูลนิธิไทยคม Park Run THAILAND ศูนย์พัฒนาองค์ความรู้กิจกรรมทางกายประเทศไทย (TPAK) สถาบันวิจัยประชากร มหาวิทยาลัยมหิดล กรุงเทพมหานคร ไทยรัน และภาคส่วนต่าง ๆ ทั้ง 76 จังหวัดทั่วประเทศไทย
"กระทรวงมหาดไทยให้ความสำคัญกับกิจกรรม เดิน วิ่ง ปั่น ป้องกันอัมพาต ครั้งที่ 9 เฉลิมพระเกียรติ ซึ่งถือว่าเป็นภารกิจหลักอย่างหนึ่งของกระทรวงมหาดไทยในการบำบัดทุกข์ บำรุงสุข ด้วยการน้อมนำหลักการทรงงาน "บวร บรม ครบ" ของพระบาทสมเด็จพระเจ้าอยู่หัว ซึ่งสอดคล้องกับศาสตร์พระราชาของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตรในเรื่องของ 7 ภาคีเครือข่าย อันได้แก่ ภาคราชการ ภาคผู้นำศาสนา ภาควิชาการ ภาคเอกชน ภาคประชาสังคม ภาคประชาชน และภาคสื่อสารมวลชน ส่งเสริมให้ประชาชนยึดหลักการดูแลสุขภาพอนามัยแบบพึ่งพาตนเอง ตามหลักปรัชญาของเศรษฐกิจพอเพียง โดยกรมการปกครองพร้อมด้วยผู้นำท้องถิ่น ท้องที่ และภาคีเครือข่าย ในรูปแบบ "ทีมอำเภอบำบัดทุกข์ บำรุงสุข แบบบูรณาการอย่างยั่งยืน" ได้ลงพื้นที่เยี่ยมให้กำลังใจพี่น้องประชาชนผู้ป่วยโรคหลอดเลือดสมองและมีภาวะติดเตียงเป็นประจำอย่างสม่ำเสมอ ที่ถือเป็นการดำเนินการในมิติ "ยาไทย" คือ การส่งเสริมให้พี่น้องประชาชนได้พึ่งพาตนเอง ดูแลตนเอง ยังประโยชน์ที่ยั่งยืนให้กับชีวิต" นายสุทธิพงษ์ฯ กล่าวในช่วงต้น
นายสุทธิพงษ์ จุลเจริญ ปลัดกระทรวงมหาดไทย กล่าวเน้นย้ำว่า พระบาทสมเด็จพระเจ้าอยู่หัว และสมเด็จพระนางเจ้าฯ พระบรมราชินี ทรงเป็นดัง "แสงนำใจ" และทรงเป็นแบบอย่างแก่ประชาชนชาวไทยในการรักษาสุขภาพและการออกกำลังกาย อาทิ ทรงออกกำลังกายเป็นกิจวัตรเป็นที่ประจักษ์แจ่มแจ้งจากพระบรมฉายาลักษณ์ที่ปรากฏทรงฉลองพระองค์ด้วยชุดกีฬาอยู่เสมอ และทรงมีพระเมตตาแผ่ไพศาลแก่พสกนิกรชาวไทย ด้วยการพระราชทานรถต้นแบบรักษาอัมพาตเคลื่อนที่สำหรับนำไปใช้ประโยชน์ อันเป็นรากฐานในการให้บริการไปทั่วประเทศ ทั้งนี้ หากพี่น้องประชาชนคนไทยทั่วประเทศตระหนักถึงความสำคัญของการป้องกันโรคหลอดเลือดสมอง ด้วยการใช้โอกาสออกกาลังกายอย่างง่าย ๆ เช่น การเดิน วิ่ง หรือปั่นจักรยาน นอกจากจะช่วยลดค่าใช้จ่ายการรักษาและบรรเทาปัญหาที่โรคจะกลายเป็นโรคเรื้อรังแล้ว จะทำให้ร่างกายแข็งแรง และนอกจากการออกกำลังกายแล้ว การบริโภคอาหารก็มีส่วนสำคัญในการดูแลสุขภาพ โดยขอเชิญชวนพี่น้องประชาชนได้น้อมนำพระราชดำริสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี “บ้านนี้มีรัก ปลูกผักกินเอง” ในการเสริมสร้างความมั่นคงทางอาหาร และลดรายจ่าย ทั้งค่าอาหาร ค่ารักษาพยาบาล เพราะสุขภาพแข็งแรงจากการกินพืชผักปลอดภัยควบคู่การได้ออกกำลังกายด้วยการปลูกผัก เดินเก็บผัก ทำให้ได้รับวิตามิน D ตอนเช้า และยังทำให้เกิดความรักสามัคคีในครอบครัว เป็นการพึ่งพาตัวเอง ให้มีคุณภาพชีวิตที่ดีอย่างยั่งยืนอีกด้วย
"กระทรวงมหาดไทยมีความยินดีเป็นอย่างยิ่งที่ได้ร่วมเป็นภาคีเครือข่ายให้การสนับสนุนโครงการ แสงนำใจไทยทั้งชาติ เดิน วิ่ง ปั่น ป้องกันอัมพาต ครั้งที่ 9 เฉลิมพระเกียรติ ภายใต้แนวคิด “คนรุ่นใหม่ ขับเคลื่อนไทยไร้สโตรค” (No STROKE for all Thais by NEW GEN) โดยท่านผู้ว่าราชการจังหวัดทุกจังหวัดให้การสนับสนุนท่านนายแพทย์สาธารณสุขจังหวัด รวมถึงท่านผู้อำนวยการโรงพยาบาลศูนย์ โรงพยาบาลทั่วไป โรงพยาบาลชุมชน ดำเนินการจัดกิจกรรมให้ความรู้โรคหลอดเลือดสมองผ่านนิทรรศการที่รวบรวมทั้งในเรื่องของสาเหตุการเกิดโรค การป้องกัน และการรักษาดูแล" นายสุทธิพงษ์ฯ กล่าว
นายสุทธิพงษ์ จุลเจริญ ปลัดกระทรวงมหาดไทย กล่าวเพิ่มเติมว่า สำหรับเงินบริจาคจากที่ภาคเอกชนตลอดจนภาคีเครือข่ายให้การสนับสนุนผ่านช่องทางของศิริราชมูลนิธิ รวมถึงรายได้จากการสมัครกิจกรรมเดิน วิ่ง ปั่น ป้องกันอัมพาต หลังหักค่าใช้จ่ายกิจกรรมฯ ร้อยละ 30 จะมอบให้แก่มูลนิธิโรงพยาบาลสมเด็จพระยุพราช เพื่อใช้ในการสนับสนุนและส่งเสริมให้โรงพยาบาลสมเด็จพระยุพราชทั้ง 21 แห่งทั่วประเทศ สามารถดูแลสุขภาพประชาชนในท้องถิ่นทุรกันดารได้อย่างเท่าเทียมกัน ร้อยละ 50 จัดสรรเข้าบัญชีแสงนำใจไทยทั้งชาติ เดิน วิ่ง ปั่น ป้องกันอัมพาต เฉลิมพระเกียรติ ระดับเขตสุขภาพ หรือจังหวัดที่ร่วมจัดโครงการฯ สำหรับใช้ในการจัดกิจกรรมโครงการแสงนำใจไทยทั้งชาติฯ ตลอดจนกิจการด้านโรคหลอดเลือดสมองเชิงรุกในพื้นที่ต่อไป และอีกร้อยละ 20 ใช้สำหรับการบริหารจัดการของส่วนกลางที่ใช้สำหรับจัดกิจกรรมคนรุ่นใหม่ ขับเคลื่อนไทยไร้สโตรคในพื้นที่
“ขอเชิญชวนพี่น้องประชาชนคนไทยทั่วประเทศ มาร่วมออกกำลังกายและร่วมสร้างบุญกุศลช่วยเหลือผู้ป่วยโรคหลอดเลือดสมอง ในโครงการ “เดิน วิ่ง ปั่น ป้องกันอัมพาต” วันอาทิตย์ที่ 29 ตุลาคม 2566 พร้อมกันทั่วประเทศ โดยสามารถสมัครได้ตั้งแต่วันนี้ ถึงวันที่ 31 กรกฎาคม 2566 ทางเว็บไซต์ race.thai.run” นายสุทธิพงษ์ กล่าวในช่วงท้าย

ที่มา : https://www.thaigov.go.th/news/contents/details/69927