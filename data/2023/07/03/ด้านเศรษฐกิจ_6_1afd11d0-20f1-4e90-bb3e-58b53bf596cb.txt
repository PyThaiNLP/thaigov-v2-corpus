รัฐบาลไทย-ข่าวทำเนียบรัฐบาล-กรมทางหลวงชนบท สร้างสะพานข้ามทางรถไฟจุดตัดทางรถไฟกับถนนสาย ชบ.3022 แยก ทล.315 - บ้านเก่า อำเภอพานทอง จังหวัดชลบุรี เสร็จสมบูรณ์


วันจันทร์ที่ 3 กรกฎาคม 2566
กรมทางหลวงชนบท สร้างสะพานข้ามทางรถไฟจุดตัดทางรถไฟกับถนนสาย ชบ.3022 แยก ทล.315 - บ้านเก่า อำเภอพานทอง จังหวัดชลบุรี เสร็จสมบูรณ์
ป้องกันการเกิดอุบัติเหตุ เพิ่มคุณภาพชีวิต ที่ดีให้กับประชาชน และส่งเสริมระบบการขนส่งในพื้นที่ภาคตะวันออกให้มีประสิทธิภาพมา
กรมทางหลวงชนบท (ทช.) กระทรวงคมนาคม ดำเนินการก่อสร้างสะพานข้ามทางรถไฟจุดตัดทางรถไฟกับถนนสาย ชบ.3022 แยก ทล.315 - บ้านเก่า อำเภอพานทอง จังหวัดชลบุรี เสร็จสมบูรณ์
ปัจจุบันถนนในความรับผิดชอบของ ทช. มีจุดตัดผ่านทางรถไฟ 153 แห่ง สำหรับโครงการก่อสร้างสะพานข้ามทางรถไฟจุดตัดทางรถไฟกับถนนสาย ชบ.3022 แยก ทล.315 - บ้านเก่า อำเภอพานทอง จังหวัดชลบุรี เป็นหนึ่งในโครงการที่อยู่บนถนนที่มีจุดตัดผ่านทางรถไฟ ในอดีตบริเวณดังกล่าวมีอุบัติเหตุเกิดขึ้นบ่อยครั้ง เนื่องจากเป็นเส้นทางขนส่งสินค้าจากท่าเรือแหลมฉบังเพื่อลำเลียงเข้าสู่กรุงเทพฯ มีปริมาณจราจร 18,521 คัน/วัน และมีขบวนรถไฟผ่านมากกว่า 84 ขบวน/วัน
ทช. จึงได้ดำเนินการปรับปรุงจุดตัดผ่านทางรถไฟดังกล่าวให้สอดคล้องกับมาตรการความปลอดภัยของการรถไฟแห่งประเทศไทย ที่กำหนดให้บริเวณจุดตัดผ่านทางรถไฟที่มีค่าคูณควบจราจร (Traffic Moment หรือ T.M.) มากกว่า 100,000 ให้ก่อสร้างทางผ่านเป็นทางต่างระดับในรูปแบบของสะพานหรืออุโมงค์ เป็นการสนับสนุนนโยบายของกระทรวงคมนาคมในการรองรับโครงการพัฒนาระบบขนส่งระบบราง (โครงการรถไฟทางคู่) และช่วยแก้ปัญหาการเกิดอุบัติเหตุบริเวณจุดตัดทางรถไฟกับถนนได้อย่างสมบูรณ์ ประชาชนสามารถเดินทางได้อย่างสะดวกปลอดภัยมากยิ่งขึ้น เป็นการเพิ่มคุณภาพชีวิตที่ดีให้กับประชาชน พร้อมทั้งนำความเจริญไปสู่พื้นที่ ช่วยส่งเสริมเศรษฐกิจบริเวณย่านดังกล่าวได้อีกด้วย
โครงการมีจุดเริ่มต้นโครงการ กม. ที่ 0+722 บริเวณตำบลบ้านหนองตำลึง แยก ทล.315 ไปตามถนนสาย ชบ.3022 สิ้นสุดโครงการประมาณ กม. ที่ 1+728 โดยก่อสร้างเป็นสะพานข้ามทางรถไฟขนาด 2 ช่องจราจร มีความกว้างพื้นสะพานรวมไหล่ทาง 9 เมตร ความยาวสะพาน 360 เมตร โครงสร้างพื้นสะพานเป็นคานคอนกรีตอัดแรงรูปกล่องแบบชิ้นส่วนสำเร็จรูป พร้อมก่อสร้างถนนต่อเชื่อมสะพานเป็นถนนผิวทางคอนกรีตเสริมเหล็ก ทางเท้า ก่อสร้างทางกลับรถใต้สะพาน ระบบไฟฟ้าแสงสว่าง ระบบระบายน้ำ งานเครื่องหมายจราจร และสะพานลอยคนเดินข้าม ปัจจุบันเปิดให้ประชาชนสัญจรเรียบร้อยแล้ว ใช้งบประมาณ 189.230 ล้านบาท

ที่มา : https://www.thaigov.go.th/news/contents/details/69926