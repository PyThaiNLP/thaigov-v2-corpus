รัฐบาลไทย-ข่าวทำเนียบรัฐบาล-รองปลัด กษ. 'เศรษฐเกียรติ' ร่วมลงคะแนนเสียงเลือกตั้งผู้อำนวยการใหญ่องค์การอาหารและเกษตรแห่งสหประชาชาติ (FAO) 


วันจันทร์ที่ 3 กรกฎาคม 2566
รองปลัด กษ. 'เศรษฐเกียรติ' ร่วมลงคะแนนเสียงเลือกตั้งผู้อำนวยการใหญ่องค์การอาหารและเกษตรแห่งสหประชาชาติ (FAO)
เลือกตั้งผู้อำนวยการใหญ่องค์การอาหารและเกษตรแห่งสหประชาชาติ (FAO)
เมื่อวันที่ 2 กรกฎาคม 2566 เวลา 10.30 น. (ตามเวลาท้องถิ่น) ปลัดกระทรวงเกษตรและสหกรณ์มอบหมายให้นายเศรษฐเกียรติ กระจ่างวงษ์ รองปลัดกระทรวงเกษตรและสหกรณ์ ในฐานะผู้แทนรัฐมนตรีว่าการกระทรวงเกษตรและสหกรณ์ พร้อมด้วยนายปราโมทย์ ยาใจ อธิบดีกรมพัฒนาที่ดิน ดร.วนิดา กำเนิดเพ็ชร์ ผู้อำนวยการสำนักการเกษตรต่างประเทศ นางสาวรัชนก แสงเพ็ญจันทร์ รักษาราชการแทนอัครราชทูตที่ปรึกษา (ฝ่ายเกษตร) และนางศุภจิต ศรีอริยวัฒน์ ที่ปรึกษา (ฝ่ายเกษตร) สำนักงานที่ปรึกษาการเกษตรต่างประเทศ ประจำกรุงโรม เข้าร่วมการประชุมสมัชชาใหญ่องค์การอาหารและเกษตรแห่งสหประชาชาติ (FAO) สมัยที่ 43 (The 43rd Session of the FAO Conference) และร่วมลงคะแนนเสียงเลือกตั้งผู้อำนวยการใหญ่ FAO ณ ห้องประชุม Plenary สำนักงานใหญ่ FAO กรุงโรม สาธารณรัฐอิตาลี
ทั้งนี้ ดร.ฉู ตงหยู (Dr.Qu Dongyu) เป็นผู้สมัครรับเลือกตั้งเป็นผู้อำนวยการใหญ่ FAO เพียงท่านเดียวในการเลือกตั้งครั้งนี้ และได้รับคะแนนเสียงสนับสนุนในการเลือกตั้งจากประเทศสมาชิกจำนวน 168 เสียง จากจำนวนประเทศสมาชิกทั้งหมด 182 เสียงที่มาใช้สิทธิ์เลือกตั้ง โดยมีประเทศสมาชิกไม่ออกเสียงจำนวน 13 เสียง และคัดค้านจำนวน 1 เสียง ซึ่งจากผลการลงคะแนนเสียงเลือกตั้งดังกล่าว ทำให้ ดร.ฉู ตงหยู ได้รับแต่งตั้งให้ดำรงตำแหน่งผู้อำนวยการใหญ่ FAO สมัยที่สอง มีวาระการดำรงตำแหน่งต่ออีก 4 ปี (ตั้งแต่ พ.ศ. 2566 – 2570) และรองปลัดฯ ได้รับโอกาสให้กล่าวแสดงความยินดีกับ ดร.ฉู ตงหยู เนื่องในโอกาสที่ได้รับการเลือกตั้งเป็นผู้อำนวยการใหญ่ FAO ด้วยคะแนนเสียงจากประเทศสมาชิกอย่างท่วมท้น

ที่มา : https://www.thaigov.go.th/news/contents/details/69932