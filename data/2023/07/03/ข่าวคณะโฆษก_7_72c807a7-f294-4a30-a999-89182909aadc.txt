รัฐบาลไทย-ข่าวทำเนียบรัฐบาล-“ทิพานัน” เผย “พล.อ.ประยุทธ์”ปลื้มโครงการสุดยอดชุมชนต้นแบบ "เที่ยวชุมชน ยลวิถี" ในปี 2564 และ 2565 สร้างรายได้เพิ่มจากการท่องเที่ยวชุมชนแล้ว 311 ล้านบาท 


วันจันทร์ที่ 3 กรกฎาคม 2566
03/07/2566
พิมพ์
“ทิพานัน” เผย “พล.อ.ประยุทธ์”ปลื้มโครงการสุดยอดชุมชนต้นแบบ "เที่ยวชุมชน ยลวิถี" ในปี 2564 และ 2565 สร้างรายได้เพิ่มจากการท่องเที่ยวชุมชนแล้ว 311 ล้านบาท
“ทิพานัน” เผย “พล.อ.ประยุทธ์”ปลื้มโครงการสุดยอดชุมชนต้นแบบ "เที่ยวชุมชน ยลวิถี" ในปี 2564 และ 2565 สร้างรายได้เพิ่มจากการท่องเที่ยวชุมชนแล้ว 311 ล้านบาท มุ่งส่งเสริมประชาชนรักบ้านเกิด พัฒนาชุมชนยั่งยืน ยกระดับคุณภาพชีวิตได้จริง
วันนี้ (3 กรกฎาคม 2566) น.ส.ทิพานัน ศิริชนะ รองโฆษกประจำสำนักนายกรัฐมนตรี เปิดเผยว่า พล.อ.ประยุทธ์ จันทร์โอชา นายกรัฐมนตรี และรัฐมนตรีว่าการกระทรวงกลาโหม เร่งขับเคลื่อนเพิ่มมูลค่าซอฟต์พาวเวอร์ของประเทศไทย ตามยุทธศาสตร์ 5 Fได้แก่ Food อาหาร, Film ภาพยนตร์และซีรีส์, Fashion แฟชั่น, Fighting ศิลปะการต่อสู้มวยไทย และ Festival เทศกาล รวมถึงสินค้าและบริการด้านวัฒนธรรมที่คาบเกี่ยวกับภาคท่องเที่ยว ให้เติบโตเพื่อขับเคลื่อนเศรษฐกิจ ยกระดับรายได้ชุมชน โดยพล.อ.ประยุทธ์ รับทราบรายงานของกระทรวงวัฒนธรรม โครงการ “เที่ยวชุมชน ยลวิถี” ประสบผลสำเร็จเป็นที่น่าพอใจอย่างยิ่ง
น.ส.ทิพานัน กล่าวว่า โดยจากการที่ได้มีการคัดเลือก 10 สุดยอดชุมชนต้นแบบ "เที่ยวชุมชน ยลวิถี" ในปี 2564 และ 2565 รวม 20 ชุมชน นั้น ทำให้ระดับการพัฒนาของสุดยอดชุมชนต้นแบบฯ ทั้ง 20 ชุมชน มีแนวโน้มการเติบโตที่ดีขึ้น สร้างรายได้จากการท่องเที่ยวชุมชน จากเดิมการก่อนได้รับคัดเลือก 133,033,148 บาท เพิ่มขึ้นเป็น 311,659,739 บาท คิดเป็นร้อยละ 134.27 รายได้จากการจำหน่ายผลิตภัณฑ์วัฒนธรรมไทย (CPOT) เดิม 8,929,479 บาท เพิ่มขึ้นเป็น 14,214,750 บาท คิดเป็นร้อยละ 59.19 จำนวนนักท่องเที่ยว เดิม 678,008 คน เพิ่มขึ้นเป็น 1,360,376 คน คิดเป็นร้อยละ 100.64 โดยเป็นการเปรียบเทียบจากข้อมูลรายได้ภายหลัง 1 ปี ของชุมชนที่ได้รับรางวัลสุดยอดชุมชนต้นแบบ "เที่ยวชุมชน ยลวิถี" ปี 2564 และครึ่งปีของชุมชนที่ได้รับรางวัลสุดยอดชุมชนต้นแบบ "เที่ยวชุมชน ยลวิถี" ปี 2565 โดยขณะนี้ กระทรวงวัฒนธรรมกำลังคัดเลือก 10 สุดยอดชุมชนต้นแบบ “เที่ยวชุมชน ยลวิถี” ประจำปีงบประมาณ พ.ศ. 2566 ทั่วทั้งประเทศ เพื่อส่งเสริมพัฒนาสุดยอดชุมชนต้นแบบ “เที่ยวชุมชน ยลวิถี” ให้เป็นแหล่งท่องเที่ยว
“พล.อ.ประยุทธ์มุ่งส่งเสริมให้ประชาชน รักถิ่นฐาน มีจิตสำนึกรักบ้านเกิด การส่งเสริมและพัฒนาการท่องเที่ยวเชิงวัฒนธรรม ดึงดูดนักท่องเที่ยวทั้งชาวไทยและชาวต่างชาติ โดยได้เน้นย้ำให้เกิดการพัฒนาที่ยั่งยืน  สร้างรายได้ที่เพิ่มขึ้นยกระดับคุณภาพชีวิตประชาชนได้จริง”น.ส.ทิพานัน กล่าว

ที่มา : https://www.thaigov.go.th/news/contents/details/69906