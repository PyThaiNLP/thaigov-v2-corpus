รัฐบาลไทย-ข่าวทำเนียบรัฐบาล-​กระทรวงยุติธรรม โดยกรมคุ้มครองสิทธิและเสรีภาพ เปิดหลักสูตรนักบริหารด้านสิทธิมนุษยชนระดับต้น(บสต.) รุ่นที่ ๑ มุ่งพัฒนาความร่วมมือระหว่างเจ้าหน้าที่รัฐ รัฐวิสาหกิจ เอกชน และภาคประชา


วันจันทร์ที่ 3 กรกฎาคม 2566
03/07/2566
พิมพ์
​กระทรวงยุติธรรม โดยกรมคุ้มครองสิทธิและเสรีภาพ เปิดหลักสูตรนักบริหารด้านสิทธิมนุษยชนระดับต้น(บสต.) รุ่นที่ ๑ มุ่งพัฒนาความร่วมมือระหว่างเจ้าหน้าที่รัฐ รัฐวิสาหกิจ เอกชน และภาคประชา
​กระทรวงยุติธรรม โดยกรมคุ้มครองสิทธิและเสรีภาพ เปิดหลักสูตรนักบริหารด้านสิทธิมนุษยชนระดับต้น(บสต.) รุ่นที่ ๑ มุ่งพัฒนาความร่วมมือระหว่างเจ้าหน้าที่รัฐ รัฐวิสาหกิจ เอกชน และภาคประชาสังคม
ในวันจันทร์ที่ ๓ กรกฎาคม ๒๕๖๖ เวลา ๐๙.๐๐ น. ณ ห้องวีนัส ชั้น ๓ โรงแรมมิราเคิล แกรนด์ คอนเวนชัน กรุงเทพฯ นายวัลลภ นาคบัว รองปลัดกระทรวงยุติธรรม เป็นประธานในพิธีเปิดการฝึกอบรมและการปฐมนิเทศหลักสูตรนักบริหารด้านสิทธิมนุษยชนระดับต้น (บสต.) รุ่นที่ ๑ โดยมี นายเรืองศักดิ์ สุวารี อธิบดีกรมคุ้มครองสิทธิและเสรีภาพ กล่าวรายงานพร้อมบรรยายพิเศษ หัวข้อ บทบาทภารกิจกรมคุ้มครองสิทธิและเสรีภาพ และมี นายณัฐพล ด่านจิตร์ตรง ผู้อำนวยการกองส่งเสริมสิทธิและเสรีภาพ กล่าวชี้แจงวัตถุประสงค์การจัดอบรม และผู้บริหาร ข้าราชการ เข้าร่วมฯ
อธิบดีกรมคุ้มครองสิทธิและเสรีภาพ กล่าวว่า การฝึกอบรมและการปฐมนิเทศหลักสูตรนักบริหารด้านสิทธิมนุษยชนระดับต้น (บสต.) รุ่นที่ ๑ มีวัตถุประสงค์เพื่อสร้างและพัฒนาความร่วมมือระหว่างเจ้าหน้าที่รัฐ รัฐวิสาหกิจ เอกชน และภาคประชาสังคม และมีการศึกษาดูงานทั้งในและต่างประเทศ เพื่อสร้างเสริมประสบการณ์การแลกเปลี่ยนเรียนรู้ทั้งภายในและภายนอกห้องเรียน ให้เกิดความรู้ทักษะและเครือข่ายผู้บริหารด้านสิทธิมนุษยชน เพื่อนําไปปรับใช้ในการทํางานให้เกิดประโยชน์ต่อหน่วยงาน ชุมชน สังคมและประเทศชาติ
รองปลัดกระทรวงยุติธรรมกล่าวว่า สิทธิมนุษยชนอยู่ภายใต้กฎหมาย สิทธิมนุษยชนเป็นเรื่องของทุกคน การพัฒนาองค์ความรู้ด้านสิทธิมนุษยชนมีความจำเป็นต้องเรียนรู้ร่วมกัน ร่วมคิด ร่วมแลกเปลี่ยนประสบการณ์ เพื่อต่อยอดองค์ความรู้ให้เข้าใจตรงกัน และประสานความร่วมมือในการปฏิบัติงานด้านสิทธิมนุษยชนอย่างจริงจังและต่อเนื่อง เพื่อให้เกิดการเคารพสิทธิมนุษยชนในสังคมไทยได้อย่างกว้างขวาง เป็นรูปธรรม โดยการลดการละเมิดสิทธิมนุษยชนอย่างต่อเนื่อง สร้างวัฒนธรรมการเคารพสิทธิมนุษยชนให้เกิดขึ้นในสังคมไทยได้อย่างเป็นรูปธรรมและยั่งยืน กรมคุ้มครองสิทธิและเสรีภาพ โดยสถาบันพัฒนาสิทธิมนุษยชน ซึ่งเป็นหน่วยงานกลางในการขับเคลื่อนสร้างองค์ความรู้ด้านสิทธิมนุษยชน จึงจัดให้มีการอบรมหลักสูตรนักบริหารด้านสิทธิมนุษยชนในระดับสูง เพื่อให้เกิดการผลักดันกระบวนการเรียนรู้กับทุกภาคส่วน เกิดการประสานงานอย่างมีประสิทธิภาพ อันจะส่งผลให้ชุมชนและสังคมเกิดความสงบสุขได้อย่างยั่งยืน และหวังเป็นอย่างยิ่งว่าการฝึกอบรมครั้งนี้ จะทำให้ท่านทั้งหลายเป็นเครือข่ายในการปฏิบัติงานในด้านสิทธิมนุษยชน และสามารถสร้างองค์กรต้นแบบด้านสิทธิมนุษยชนเป็นรูปธรรมได้อย่างมีประสิทธิภาพต่อไป

ที่มา : https://www.thaigov.go.th/news/contents/details/69942