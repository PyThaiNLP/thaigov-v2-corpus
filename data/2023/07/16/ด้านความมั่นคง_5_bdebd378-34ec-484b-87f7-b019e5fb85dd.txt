รัฐบาลไทย-ข่าวทำเนียบรัฐบาล-รมว.เฮ้ง ห่วงเหตุคานปูนอาคารเรียน ย่านบึงกุ่ม ถล่มทำลูกจ้างเสียชีวิตและบาดเจ็บ สั่งกรมสวัสดิฯ ลงพื้นที่ตรวจสอบ-สปส.เร่งตามสิทธิพึงได้รับทันที


วันอาทิตย์ที่ 16 กรกฎาคม 2566
16/07/2566
พิมพ์
รมว.เฮ้ง ห่วงเหตุคานปูนอาคารเรียน ย่านบึงกุ่ม ถล่มทำลูกจ้างเสียชีวิตและบาดเจ็บ สั่งกรมสวัสดิฯ ลงพื้นที่ตรวจสอบ-สปส.เร่งตามสิทธิพึงได้รับทันที
รมว.เฮ้ง ห่วงเหตุคานปูนอาคารเรียน ย่านบึงกุ่ม ถล่มทำลูกจ้างเสียชีวิตและบาดเจ็บ สั่งกรมสวัสดิฯ ลงพื้นที่ตรวจสอบ-สปส.เร่งตามสิทธิพึงได้รับทันที
รมว. แรงงานห่วงลูกจ้างประสบอุบัติเหตุคานปูนอาคารเรียนหลังวัดบางเตย ย่านบึงกุ่ม กทม. ที่กำลังก่อสร้างถล่มทับร่างคนงานเสียชีวิต 1 ราย บาดเจ็บ 1 ราย สั่งการกรมสวัสดิการและคุ้มครองแรงงาน (กสร.) ลงพื้นที่ตรวจสอบหาสาเหตุการเกิดอุบัติเหตุ และให้สำนักงานประกันสังคมเร่งดำเนินการสิทธิประโยชน์ที่พึงได้รับตามกฎหมายทันที
นายสุชาติ ชมกลิ่น รัฐมนตรีว่าการกระทรวงแรงงาน เปิดเผยถึงกรณีสื่อมวลชนเสนอข่าวคานปูนอาคารเรียนที่กำลังก่อสร้างถล่มทับคนงาน เสียชีวิต 1 ราย บาดเจ็บ 1 รายนั้น ผมได้สั่งการให้กรมสวัสดิการและคุ้มครองแรงงาน (กสร.) ลงพื้นที่ร่วมกับสำนักงานประกันสังคม (สปส.) และกรมการจัดหางาน (กกจ.) ตรวจสอบสาเหตุของการเกิดอุบัติเหตุครั้งนี้  เบื้องต้น พนักงานตรวจความปลอดภัย สำนักงานสวัสดิการและคุ้มครองแรงงานกรุงเทพมหานครพื้นที่ 4 (สรพ.4) พร้อมด้วยศูนย์ความปลอดภัยในการทำงานเขต 12 (ศปข.12) รายงานว่า เมื่อวันที่ 15 กรกฎาคม 2566 เวลา 14.30 น. ได้เกิดเหตุคานปูนถล่มในระหว่างการก่อสร้างศูนย์เด็กเล็กก่อนเกณฑ์ บริเวณวัดบางเตย แขวงคลองกุ่ม เขตบึงกุ่ม กรุงเทพฯ โดยเป็นการก่อสร้างอาคารเรียนความสูง 2 ชั้น ซึ่งคานปูนที่ถล่มเป็นระเบียงกันสาดอยู่ระหว่างชั้นที่ 1 และชั้นที่ 2 หล่นจากความสูงประมาณ 5 เมตร ทับคนงานก่อสร้างด้านล่าง มีผู้เสียชีวิตในที่เกิดเหตุ จำนวน 1 ราย คือ นายกะลา อายุ 27 ปี ชาวเมียนมา และได้รับบาดเจ็บ จำนวน 1 ราย คือ นายอูม่า อายุ 26 ปี ชาวเมียนมา นำส่งโรงพยาบาลนพรัตน์เป็นที่เรียบร้อยแล้ว ผมได้สั่งการให้ สปส.เร่งให้ความช่วยเหลือตามสิทธิประโยชน์ต่าง ๆ ที่ผู้บาดเจ็บ และครอบครัวผู้เสียชีวิตพึงได้รับตามกฎหมาย ทั้งนี้ ผมต้องขอความร่วมมือให้นายจ้าง และลูกจ้างปฏิบัติตามกฎหมายความปลอดภัยในการทำงานและกฎกระทรวงที่เกี่ยวข้องอย่างเคร่งครัด เพื่อป้องกันการสูญเสียที่เกิดจากอุบัติเหตุหรืออุบัติภัยจากการทำงาน
ด้าน นายนิยม สองแก้ว อธิบดีกรมสวัสดิการและคุ้มครองแรงงาน (กสร.) กล่าวเพิ่มเติมว่า พนักงานตรวจความปลอดภัย สรพ.4 และ ศปข.12  ลงพื้นที่ตรวจสอบและจะเชิญนายจ้าง ผู้ที่เกี่ยวข้องมาพบเพื่อสอบข้อเท็จจริงเพิ่มเติม ว่า มีการฝ่าฝืนหรือไม่ปฏิบัติตามพระราชบัญญัติความปลอดภัย อาชีวอนามัย และสภาพแวดล้อมในการทำงาน พ.ศ. 2554 กฎกระทรวงกำหนดมาตรฐานในการบริหาร จัดการ และดำเนินการด้านความปลอดภัย อาชีวอนามัย และสภาพแวดล้อมในการทำงานเกี่ยวกับนั่งร้านและค้ำยัน พ.ศ.2564 และกฎกระทรวงกำหนดมาตรฐานในการบริหาร จัดการ และดำเนินการ ด้านความปลอดภัย อาชีวอนามัย และสภาพแวดล้อม ในการทำงานเกี่ยวกับงานก่อสร้าง พ.ศ. 2564 หรือไม่ หากพบว่ามีการฝ่าฝืนหรือปฏิบัติไม่ถูกต้องจะดำเนินการตามขั้นตอนของกฎหมายต่อไป

ที่มา : https://www.thaigov.go.th/news/contents/details/70374