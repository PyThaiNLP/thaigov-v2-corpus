รัฐบาลไทย-ข่าวทำเนียบรัฐบาล-อำเภอนาแก รวมพลังภาคีเครือข่าย “บวร” ลงแขกดำนา “เอามื้อสามัคคี” สืบสานประเพณีวิถีเกษตรกรรม ขับเคลื่อนโครงการหนึ่งตำบล หนึ่งหมู่บ้านยั่งยืน (Sustainable Village) มุ่งมั่นขยายผล


วันเสาร์ที่ 15 กรกฎาคม 2566
15/07/2566
พิมพ์
อำเภอนาแก รวมพลังภาคีเครือข่าย “บวร” ลงแขกดำนา “เอามื้อสามัคคี” สืบสานประเพณีวิถีเกษตรกรรม ขับเคลื่อนโครงการหนึ่งตำบล หนึ่งหมู่บ้านยั่งยืน (Sustainable Village) มุ่งมั่นขยายผล
อำเภอนาแก รวมพลังภาคีเครือข่าย “บวร” ลงแขกดำนา “เอามื้อสามัคคี” สืบสานประเพณีวิถีเกษตรกรรม ขับเคลื่อนโครงการหนึ่งตำบล หนึ่งหมู่บ้านยั่งยืน (Sustainable Village) มุ่งมั่นขยายผลการสร้างความมั่นคงทางอาหาร เพื่อพัฒนาคุณภาพชีวิตที่ดีของพี่น้องประชาชน
อำเภอนาแก รวมพลังภาคีเครือข่าย “บวร” ลงแขกดำนา “เอามื้อสามัคคี” สืบสานประเพณีวิถีเกษตรกรรม ขับเคลื่อนโครงการหนึ่งตำบล หนึ่งหมู่บ้านยั่งยืน (Sustainable Village) มุ่งมั่นขยายผลการสร้างความมั่นคงทางอาหาร เพื่อพัฒนาคุณภาพชีวิตที่ดีของพี่น้องประชาชนในจังหวัดนครพนม
วันนี้ (15 ก.ค. 66) นายโกเมณ ชาลี นายอำเภอนาแก เปิดเผยว่า อำเภอนาแก จังหวัดนครพนม ได้ดำเนินการขับเคลื่อนโครงการหนึ่งตำบล หนึ่งหมู่บ้านยั่งยืน (Sustainable Village) เพื่อเฉลิมพระเกียรติสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา ณ บ้านนายาง หมู่ที่ 12 ตำบลพุ่มแก อำเภอนาแก จังหวัดนครพนม เพื่อขับเคลื่อน ส่งเสริม และสนับสนุนการพัฒนาคุณภาพชีวิตของประชาชนในหมู่บ้านเป้าหมายให้มีความเป็นอยู่ที่ดีขึ้น ด้วยการน้อมนำหลักปรัชญาของเศรษฐกิจพอเพียง ประสานกับพลัง “บวร” (บ้าน วัด ราชการ) และโครงการ “วัด ประชา รัฐ” ในการบำบัดทุกข์ บำรุงสุข แบบบูรณาการเพื่อการพัฒนาสู่หมู่บ้านยั่งยืน พร้อมทั้งบูรณาการภาคีเครือข่ายเชื่อมประสานให้เกิดการพัฒนาในทุกมิติ เสริมสร้างสุขภาวะสังคมให้มีความมั่นคงปลอดภัยในด้านที่อยู่อาศัยและความมั่นคงทางด้านอาหาร ด้วยการปลูกผักสวนครัวไว้กินเองทุกครัวเรือน อย่างน้อยครัวเรือนละ 10 ชนิด และขยายผลไปสู่หมู่บ้านอื่น ๆ ด้วยการดำเนินกิจกรรม “ทางนี้มีผล ผู้คนรักกัน” และ “บ้านนี้มีรัก ปลูกผักกินเอง” โดยได้รับเมตตาจากพระครูบวรโพธิวัฒน์ เจ้าคณะอำเภอนาแก พระครูคัมภีร์มงคลกิจ คมฺภีรปญฺโญ เจ้าคณะตำบลพุ่มแกเขต 1 พระครูปลัดธีรธรรม อุปสโม เจ้าคณะตำบลพุ่มแก เขต 2 นำคณะหัวหน้าส่วนราชการ นายกองค์การบริหารส่วนตำบลพุ่มแก คณะครูนักเรียนโรงเรียนธรรมมากรวิทยานุกูล กำนัน ผู้ใหญ่บ้าน อสม. และประชาชนชาวตำบลพุ่มแก ร่วมกิจกรรม
นายโกเมณ ชาลี นายอำเภอนาแก กล่าวว่า กระทรวงมหาดไทย น้อมนำพระดำริหมู่บ้านยั่งยืนของสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา สู่การขับเคลื่อนโครงการหนึ่งตำบล หนึ่งหมู่บ้านยั่งยืน (Sustainable Village) เฉลิมพระเกียรติฯ เพื่อส่งเสริมและสนับสนุนการพัฒนาคุณภาพชีวิตของประชาชนในหมู่บ้านให้มีความเป็นอยู่ที่ดีขึ้น ลดความเหลื่อมล้ำ พร้อมทั้งขับเคลื่อนเป้าหมายการพัฒนาที่ยั่งยืน (Sustainable Development Goals: SDGs) ด้วยการน้อมนำหลักปรัชญาของเศรษฐกิจพอเพียงมาประยุกต์ใช้ ภายใต้เป้าหมายการสร้างความยั่งยืนในทุกมิติ ทั้งสังคม เศรษฐกิจและสิ่งแวดล้อม โดยมีคณะกรรมการหมู่บ้าน (กม.)/คณะกรรมการกลางของหมู่บ้านอาสาพัฒนาและป้องกันตนเอง (อพป.)/คณะกรรมการชุมชน เป็นกลไกหลักในการขับเคลื่อนร่วมกับ 7 ภาคีเครือข่าย ได้แก่ ภาครัฐ ภาคศาสนา ภาควิชาการ ภาคเอกชน ภาคประชาสังคม ภาคสื่อสารมวลชน และภาคประชาชน บูรณาการการทำงานร่วมกันเพื่อให้ "หมู่บ้านยั่งยืน" (Sustainable Village) เกิดผลเป็นรูปธรรม และสามารถทำให้พี่น้องประชาชนได้สร้างเศรษฐกิจจากฐานรากอย่างยั่งยืน
“อำเภอนาแก จังหวัดนครพนม จึงได้จัดกิจกรรม ประกอบด้วย การปลูกพืชผักสวนครัว การปลูกต้นไม้ผล และกิจกรรม “เอามื้อสามัคคี” ร่วมลงแขกดำนาปลูกข้าวในที่นาของเกษตรกรบ้านพุ่มแก หมู่ที่ 1 ตำบลพุ่มแก อำเภอนาแก ซึ่งเป็นที่นาที่อยู่ระหว่างฤดูกาลดำนา แต่ยังไม่แล้วเสร็จเนื่องจากขาดแคลนแรงงานและไม่มีกำลังทรัพย์ในการจ้างแรงงาน ในวันนี้ทางอำเภอนาแกจึงได้รวมพลังภาคีเครือข่ายทุกภาคส่วน โดยเฉพาะ พลัง “บวร” (บ้าน วัด ราชการ) ซึ่งเป็นหนึ่งพลังสำคัญในการขับเคลื่อนของคนในชุมชนตั้งแต่ดั้งเดิม เป็นวัฒนธรรมประเพณีของประชาชนชาวไทย ตลอดจนเป็นการแสดงพลังในความมีน้ำใจ โอบอ้อมอารีช่วยเหลือของคนในชุมชนซึ่งกันและกัน เพื่อสืบสานประเพณีท้องถิ่นและฟื้นฟูวิถีเกษตรกรรมให้อยู่คู่กับคนไทย และยังเป็นการสร้างความมั่นคงทางอาหาร การประกอบอาชีพ และการดำรงชีวิตให้แก่เกษตรกรในพื้นที่อีกด้วย” นายโกเมณ ชาลี นายอำเภอนาแก กล่าว
นายโกเมณ ชาลี นายอำเภอนาแก กล่าวเพิ่มเติมว่า กิจกรรมในวันนี้มีจุดมุ่งหมายสูงสุดของพวกเราชาวนาแก คือ การพึ่งพาตนเองด้วยการน้อมนำหลักปรัชญาของเศรษฐกิจพอเพียง บูรณาการร่วมกับภาคีเครือข่าย เพื่อขับเคลื่อนกิจกรรมเเละการพัฒนาขยายผลโครงการหนึ่งตำบล หนึ่งหมู่บ้านยั่งยืน (Sustainable Village) สร้างความมั่นคงทางอาหาร นำไปสู่การสร้างรายได้ สร้างอาชีพ สามารถยกระดับคุณภาพชีวิตของพี่น้องประชาชน ทำให้คนในชุมชนสามารถดำรงชีวิตได้อย่างมีความสุข ทั้งนี้ อำเภอนาแก มีความมุ่งมั่นที่จะขยายผลโครงการดังกล่าวไปสู่ทุกตำบลทุกหมู่บ้านในอำเภอนาแก เพื่อพัฒนาคุณภาพชีวิตที่ดีของพี่น้องประชาชนในจังหวัดนครพนมอย่างยั่งยืน และพวกเราจะเป็นส่วนหนึ่งในการขับเคลื่อนการพัฒนาที่ยั่งยืน (SDGs) ดังที่กระทรวงมหาดไทย ได้ประกาศเจตนารมณ์ร่วมกับองค์การสหประชาชาติ เพื่อประชาชนคนไทยและประเทศไทยที่ยั่งยืน

ที่มา : https://www.thaigov.go.th/news/contents/details/70368