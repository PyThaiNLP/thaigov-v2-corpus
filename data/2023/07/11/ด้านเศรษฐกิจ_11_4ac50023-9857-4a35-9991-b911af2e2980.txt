รัฐบาลไทย-ข่าวทำเนียบรัฐบาล-กรมการขนส่งทางบก เชิญชวนผู้สนใจเข้าร่วมการประมูลหมายเลขทะเบียนรถที่มีลักษณะพิเศษ สำหรับรถยนต์นั่งส่วนบุคคลไม่เกินเจ็ดคน ครั้งที่ 5 ในวันที่ 16 กรกฎาคม 2566 


วันอังคารที่ 11 กรกฎาคม 2566
กรมการขนส่งทางบก เชิญชวนผู้สนใจเข้าร่วมการประมูลหมายเลขทะเบียนรถที่มีลักษณะพิเศษ สำหรับรถยนต์นั่งส่วนบุคคลไม่เกินเจ็ดคน ครั้งที่ 5 ในวันที่ 16 กรกฎาคม 2566
ลงทะเบียน  และเสนอราคาผ่านเว็บไซต์ www.tabienrod.com ได้ตั้งแต่วันนี้เป็นต้นไป
กรมการขนส่งทางบก เชิญชวนผู้สนใจเข้าร่วมการประมูลหมายเลขทะเบียนรถที่มีลักษณะพิเศษ สำหรับรถยนต์นั่งส่วนบุคคลไม่เกินเจ็ดคน ครั้งที่ 5 ในวันที่ 16 กรกฎาคม 2566 ลงทะเบียน และเสนอราคาผ่านเว็บไซต์ www.tabienrod.com ได้ตั้งแต่วันนี้เป็นต้นไป
นายเสกสม อัครพันธุ์ รองอธิบดีกรมการขนส่งทางบก และโฆษกกรมการขนส่งทางบก กระทรวงคมนาคม กล่าวว่า กรมการขนส่งทางบก (ขบ.) โดยกองทุนเพื่อความปลอดภัยในการใช้รถใช้ถนน (กปถ.) ประชาสัมพันธ์เชิญชวนผู้สนใจเข้าร่วมการประมูลหมายเลขทะเบียนรถที่มีลักษณะพิเศษ สำหรับรถยนต์นั่งส่วนบุคคลไม่เกินเจ็ดคน ครั้งที่ 5 ในวันที่ 16 กรกฎาคม 2566 ตั้งแต่เวลา 10.00 น. ณ อาคารศูนย์นวัตกรรมและเทคโนโลยีการขนส่งทางถนน (GPS) ขบ. โดยการจัดประมูลหมายเลขทะเบียนรถที่มีลักษณะพิเศษนี้ มีวัตถุประสงค์เพื่อนำรายได้ไปใช้ในกิจกรรมเสริมสร้างความปลอดภัยในการใช้รถใช้ถนน รวมทั้งสนับสนุนเป็นค่าอุปกรณ์ช่วยเหลือผู้พิการที่ประสบภัยจากการใช้รถใช้ถนน สำหรับการจัดประมูลหมายเลขทะเบียนรถที่มีลักษณะพิเศษได้จัดประมูลมาแล้ว 4 ครั้ง ได้ผลตอบรับเป็นอย่างดีจากประชาชน สามารถนำเงินเข้า กปถ. เป็นเงินทั้งสิ้น 779,090,000 บาท โดยการประมูลหมายเลขทะเบียนรถที่มีลักษณะพิเศษในครั้งนี้ มีหมายเลขทะเบียนรถที่มีลักษณะพิเศษ รวมทั้งสิ้น 200 หมายเลข แบ่งออกเป็น 4 กลุ่ม ได้แก่
- กลุ่ม SUPERPREMIUM ลักษณะเป็นเลข 8 และ 9 สี่ตัวเหมือน (8888, 9999) ราคาเริ่มต้น 1,500,000 บาท
- กลุ่ม PREMIUM ลักษณะเป็นตัวเลขสี่ตัวเหมือน (1111, 2222, 3333, 4444, 5555, 6666, 7777) ราคาเริ่มต้น 1,000,000 บาท
- กลุ่ม GOLD ลักษณะเป็นเลขตัวเดียว (1 - 9) เลขสองตัวเหมือน (11 - 99) สามตัวเหมือน (111 - 999) เลขคู่ 8, คู่ 9 (8899, 9988, 8998, 8989, 9898, 9889) ราคาเริ่มต้น 800,000 บาท
- กลุ่ม SILVER เลขหลักพัน (1000 - 9000) เลขเรียง (123 - 789, 1234 - 6789) เลขคู่ (4499, 6969, 9779) ราคาเริ่มต้น 500,000 บาท
รองอธิบดีกรมการขนส่งทางบก กล่าวเพิ่มเติมว่า ผู้ชนะการประมูลจะได้ครอบครองป้ายทะเบียนรถลักษณะพิเศษที่ใช้เทคโนโลยีการพิมพ์แผ่นป้ายแตกต่างจากป้ายทะเบียนปกติ ตัวแผ่นป้ายไม่มีรอยดุลและไม่มีขอบ ภาพพื้นหลังมีลวดลายกราฟิก สามารถโอนเปลี่ยนแปลงกรรมสิทธิ์ให้ผู้อื่นหรือโอนเป็นมรดกได้ และนำไปใช้กับรถที่จดทะเบียนแล้วได้เช่นเดียวกัน ทั้งนี้ หมายเลขทะเบียนรถที่มีลักษณะพิเศษที่น่าสนใจ อาทิ มั่งมี 8888, พลัง 9999, สุข 8888, รวย 222, เฮง 789 ฯลฯ ผู้สนใจเข้าร่วมประมูลสามารถเสนอราคาประมูลได้ 2 ช่องทาง ทั้งทางระบบอินเทอร์เน็ต เสนอราคาล่วงหน้าแบบกำหนดราคาขั้นสูง Maximum Bid หรือแบบเรียลไทม์ที่ www.tabienrod.com และประมูลทางวาจาด้วยตนเอง โดยหมายเลขทะเบียนที่จะนำออกประมูลต้องมีผู้ลงทะเบียนและเสนอราคามากกว่า 2 รายขึ้นไป
สำหรับผู้ที่สนใจเข้าร่วมประมูลหมายเลขทะเบียนรถที่มีลักษณะพิเศษ สามารถลงทะเบียนล่วงหน้าได้ที่สำนักงาน กปถ. อาคาร 2 ชั้น 5 ขบ. ในวันและเวลาราชการ หรือลงทะเบียนผ่านทางเว็บไซต์ www.tabienrod.com โดยเตรียมเอกสารหลักฐานประกอบด้วย ใบลงทะเบียน บัตรประจำตัวประชาชน ในกรณีเป็นนิติบุคคลใช้หนังสือรับรองการจดทะเบียนนิติบุคคล หลักฐานการชำระเงิน และหน้าบัญชีธนาคาร โดยมีขั้นตอนการประมูล ดังนี้ 1) ลงทะเบียนตามหมายเลขที่ต้องการประมูล 2) ชำระค่าหลักประกันการประมูลผ่านธนาคารหรือชำระเป็นเงินสดตามอัตราที่กำหนด 3) เสนอราคาตามคำหรือข้อความและเลขทะเบียนที่สนใจ ทางวาจาหรือทางอินเทอร์เน็ตในวันปิดประมูล ณ อาคารศูนย์นวัตกรรมและเทคโนโลยีการขนส่งทางถนน (GPS) สามารถติดตามรายละเอียดเพิ่มเติมได้ทาง www.tabienrod.com หรือสำนักงาน กปถ. โทร. 0 2272 5937 สายด่วน ขบ. โทร. 1584 หรือ 0 2271 8888

ที่มา : https://www.thaigov.go.th/news/contents/details/70236