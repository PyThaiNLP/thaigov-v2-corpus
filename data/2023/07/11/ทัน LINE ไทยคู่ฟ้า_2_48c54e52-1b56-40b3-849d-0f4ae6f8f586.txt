รัฐบาลไทย-ข่าวทำเนียบรัฐบาล-ชู 9 มาตรการป้องกัน-ปราบปราม “การแข่งรถในทาง” ลดปัญหาเด็กแว้นและความผิดอื่นที่เกี่ยวข้อง


วันอังคารที่ 11 กรกฎาคม 2566
ชู 9 มาตรการป้องกัน-ปราบปราม “การแข่งรถในทาง” ลดปัญหาเด็กแว้นและความผิดอื่นที่เกี่ยวข้อง
.....
สำนักงานตำรวจแห่งชาติ เร่งแก้ไขปัญหาการแข่งรถในทางของเด็กและเยาวชน (เด็กแว้น) ซึ่งเป็นปัญหาที่สร้างอุบัติเหตุบนท้องถนน ดำเนินการผ่าน “ศูนย์ป้องกันและปราบปรามการแข่งรถในทาง และความผิดอื่นที่เกี่ยวข้อง”
.
การแก้ไขปัญหาที่ผ่านมา ได้ใช้นโยบายบังคับใช้กฎหมายใน 4 มาตรการหลัก :
.
• มาตรการก่อนเกิดเหตุ
• มาตรการขณะเกิดเหตุ
• มาตรการสอบสวนขยายผล
• มาตรการเฝ้าระวังและปรับเปลี่ยนพฤติกรรม
.
ปัจจุบัน ได้กำหนดแนวทางมาตรการปฏิบัติในช่วงปี พ.ศ.2566 สรุปได้ดังนี้
.
1. ระดมกวาดล้างจับกุมและเพิ่มความเข้มในมาตรการป้องกันปราบปราม “การแข่งรถในทาง” รวมทั้งการรวมกลุ่มหรือมั่วสุมในลักษณะหรือโดยพฤติการณ์ที่น่าจะเป็นการนำไปสู่การแข่งรถในทาง และบังคับใช้นโยบายบังคับใช้กฎหมายใน 4 มาตรการหลัก
2. เร่งรัดกวดขันตรวจสอบการกระทำความผิดทุกช่องทาง เช่น คลิปการแข่งรถ, ร้านค้าออนไลน์ จุดนัดหมาย ร้านจำหน่ายอะไหล่ ร้านซ่อมดัดแปลงสภาพรถ ร้านแต่งซิ่ง ฯลฯ เป็นต้น
3. กรณีมีการชักชวนรวมกลุ่มมั่วสุมแข่งรถในทาง หรือออกทริปท่องเที่ยวในช่วงเทศกาล วันหยุดราชการและวันหยุดต่อเนื่อง ในห้วงเดือน ก.ค. - ส.ค.66 ให้ดำเนินการตามมาตรการที่ ตร. กำหนด เพื่อไม่ให้เกิดความเดือดร้อนรำคาญแก่ผู้ใช้รถใช้ถนน และประชาชนที่พักอยู่ริมทางและลดการสูญเสียจากอุบัติเหตุ
4. ในช่วงเปิดภาคเรียน ให้ดำเนินโครงการ “เปิดโรงเรียน เปิดโรงรถ” พร้อมหนุนเครือข่ายเยาวชนก่อการดีอย่างต่อเนื่อง เพื่อให้ความรู้ ป้องปรามและปรับเปลี่ยนเยาวชนที่มีพฤติกรรมเสี่ยง ให้กลับตัวเป็นคนดี
5. ให้ความสำคัญการรับแจ้งเหตุและร้องเรียนในทุกช่องทาง เร่งรัดตรวจสอบและดำเนินการ เน้นการสืบสวนหลังเกิดเหตุให้ได้ตัวผู้ก่อเหตุมาดำเนินคดีทุกราย
6. สถิติการรับแจ้งเหตุฯ ของบางหน่วย มีแนวโน้มสูงขึ้น ให้หน่วยทุกระดับนำข้อมูลการรับแจ้งเหตุและพื้นที่เสี่ยงต่าง ๆ ของศูนย์รับแจ้งเหตุฉุกเฉิน 191, 1599 และข้อมูลในระบบ CRIMES มาวิเคราะห์ เพื่อวางแผนและกำหนดมาตรการในการป้องกันปราบปรามเหตุเพื่อป้องกันเหตุและลดอุบัติเหตุ
7. ผู้บังคับบัญชาดำเนินการ “สุ่มตรวจและทดสอบการปฏิบัติ” กรณีเมื่อได้รับแจ้งเหตุแข่งรถในทาง ผ่านศูนย์รับแจ้งเหตุฉุกเฉิน 191 และช่องทางอื่น ๆ เพื่อทดสอบการดำเนินการทั้งระบบ
8. แสวงหาความร่วมมือ ข้อมูลและเบาะแสจากเครือข่ายภาคประชาชนในพื้นที่และช่องทางอื่น ๆ ทุกช่องทาง กรณี “ผู้ให้ข้อมูลหรือเบาะแส” ที่สามารถนำไปสู่การจับกุมความผิดแข่งรถในทาง จะได้รับค่าตอบแทน รายละ 3,000 บาท โดยสามารถแจ้งข้อมูลหรือเบาะแสได้ ผ่านช่องทางต่าง ๆ เช่น ศูนย์รับแจ้งเหตุฉุกเฉิน 191, สายด่วน 1599 เป็นต้น
9. กรณีมีการจัดการแข่งขันรถ ลักษณะเป็น “เทศกาลประจำในพื้นที่” ที่ส่งผลต่อการกระตุ้นเศรษฐกิจหรือสืบทอดวัฒนธรรมประเพณี ให้ประสานหน่วยงานที่เกี่ยวข้องในพื้นที่ เพื่อกำหนดมาตรการรักษาความปลอดภัย พร้อมอำนวยความสะดวกการจราจร
#ไทยคู่ฟ้า #สื่อสารรัฐบาลไทย
-------------------

ที่มา : https://www.thaigov.go.th/news/contents/details/70205