รัฐบาลไทย-ข่าวทำเนียบรัฐบาล-นายกฯ ชื่นชมการพัฒนาผลิตภัณฑ์แปรรูปจากข้าวของกลุ่มเกษตรกร กรมการข้าววิจัยพัฒนาสุราแช่พื้นเมืองจากข้าวมะลินิลสุรินทร์ สาโทจากข้าวเหนียวดำลืมผัว สาโทจากข้าวกข41 


วันอังคารที่ 11 กรกฎาคม 2566
11/07/2566
พิมพ์
นายกฯ ชื่นชมการพัฒนาผลิตภัณฑ์แปรรูปจากข้าวของกลุ่มเกษตรกร กรมการข้าววิจัยพัฒนาสุราแช่พื้นเมืองจากข้าวมะลินิลสุรินทร์ สาโทจากข้าวเหนียวดำลืมผัว สาโทจากข้าวกข41
นายกฯ ชื่นชมการพัฒนาผลิตภัณฑ์แปรรูปจากข้าวของกลุ่มเกษตรกร กรมการข้าววิจัยพัฒนาสุราแช่พื้นเมืองจากข้าวมะลินิลสุรินทร์ สาโทจากข้าวเหนียวดำลืมผัว สาโทจากข้าวกข41
นางสาวรัชดา ธนาดิเรก รองโฆษกประจำสำนักนายกรัฐมนตรี เปิดเผยว่า วันนี้ (11 ก.ค.66) เวลา 08.30 น. ณ โถงกลาง ตึกสันติไมตรี ทำเนียบรัฐบาล ก่อนการประชุมคณะรัฐมนตรี พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ได้เยี่ยมชมการจัดแสดงผลิตภัณฑ์แปรรูปจากข้าวของกลุ่มเกษตรกร โดยมี นายณัฏฐกิตติ์ ของทิพย์  อธิบดีกรมการข้าว พร้อมคณะผู้บริหาร ข้าราชการ และเจ้าหน้าที่กรมการข้าว เข้าร่วมการจัดแสดงผลิตภัณฑ์แปรรูปจากข้าวของกลุ่มเกษตรกรครั้งนี้ด้วย
โอกาสนี้ นายกรัฐมนตรี เยี่ยมชมผลิตภัณฑ์แปรรูปจากข้าวของกลุ่มเกษตรกร  ซึ่งกระทรวงเกษตรและสหกรณ์ โดยกรมการข้าวได้ดำเนินงานด้านการพัฒนาผลิตภัณฑ์แปรรูปจากข้าว ตามนโยบายรัฐบาล เพื่อเพิ่มมูลค่าข้าวและเพิ่มรายได้ให้แก่กลุ่มเกษตรกรผู้ผลิตข้าว สอดคล้องความต้องการตลาด และสร้างความมั่นคงให้แก่เกษตรกรและชาวนาอย่างยั่งยืน ซึ่งปัจจุบันได้มีการพัฒนาผลิตภัณฑ์แปรรูปข้าวที่หลากหลายและเป็นไปอย่างต่อเนื่อง ทั้งที่เป็นอาหาร (Food) และไม่ใช่อาหาร (Non food) ได้แก่ ขนมขบเคี้ยว อาหาร เครื่องดื่ม และเครื่องสำอาง เป็นต้น
สำหรับผลิตภัณฑ์แปรรูปจากข้าวของกลุ่มเกษตรกรที่นำมาจัดแสดงครั้งนี้อาทิ 1) ผลิตภัณฑ์สุราแช่พื้นเมืองจากข้าวมะลินิลสุรินทร์ 2) สาโทจากข้าวเหนียวดำลืมผัว สาโทจากข้าวกข41 3)ผลิตภัณฑ์คุกกี้จากแป้งข้าวไรซ์เบอร์รี่ 4) ผลิตภัณฑ์ข้าวเกรียบข้าวฮางฟักทอง 5) ผลิตภัณฑ์กันแดดสำหรับผิวหน้าจากน้ำมันรำข้าวทับทิมชุมแพ 6) ผลิตภัณฑ์เครื่องสำอางจากน้ำมันรำข้าว (Cleansing Oil) 7) ผลิตภัณฑ์แชมพูสมุนไพรจากข้าวหอมกระดังงาและ 8) ผลิตภัณฑ์ขนมจีนอบแห้ง
ทั้งนี้ นายกรัฐมนตรี ได้ชื่นชมการขับเคลื่อนในการพัฒนาผลิตภัณฑ์แปรรูปจากข้าวของกลุ่มเกษตรกร ตามนโยบายรัฐบาล ซึ่งเกิดจากความร่วมมือของผู้ที่เกี่ยวข้องทุกภาคส่วนดำเนินการร่วมกันจนเกิดผลเป็นรูปธรรมมีผลิตภัณฑ์แปรรูปจากข้าวหลากหลายรูปแบบที่มีคุณภาพสอดคล้องกับความต้องการของตลาดและผู้บริโภค อย่างไรก็ตามเพื่อให้สามารถจำหน่ายผลิตภัณฑ์แปรรูปต่าง ๆ จากข้าวได้เพิ่มขึ้น ขอให้กรมการข้าว กระทรวงเกษตรและสหกรณ์ และหน่วยงานที่เกี่ยวข้องช่วยกันขยายช่องทางการตลาดทั้งในและต่างประเทศให้มากขึ้นและมีการพัฒนาผลิตภัณฑ์อย่างต่อเนื่อง รวมถึงการจำหน่ายผ่านช่องทางออนไลน์ ซึ่งจะสามารถเพิ่มรายได้และช่วยเหลือเกษตรกรได้มากขึ้น นอกจากนี้ นายกรัฐมนตรียังเน้นย้ำถึงกระบวนการผลิตในการแปรรูปผลิตภัณฑ์จากข้าวต้องดำเนินการโดยคำนึงไม่ให้ส่งผลกระทบต่อสิ่งแวดล้อมและชุมชนด้วย

ที่มา : https://www.thaigov.go.th/news/contents/details/70209