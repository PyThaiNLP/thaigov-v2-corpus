รัฐบาลไทย-ข่าวทำเนียบรัฐบาล-นายกฯ ชื่นชม อว. ให้ความสำคัญกับวิทยาศาสตร์ สร้างแรงจูงใจให้เด็กและเยาวชน ย้ำส่งเสริมวิทยาศาสตร์ประยุกต์ควบคู่วิทยาศาสตร์วิชาการ 


วันอังคารที่ 11 กรกฎาคม 2566
11/07/2566
พิมพ์
นายกฯ ชื่นชม อว. ให้ความสำคัญกับวิทยาศาสตร์ สร้างแรงจูงใจให้เด็กและเยาวชน ย้ำส่งเสริมวิทยาศาสตร์ประยุกต์ควบคู่วิทยาศาสตร์วิชาการ
นายกฯ ชื่นชม อว. ให้ความสำคัญกับวิทยาศาสตร์ สร้างแรงจูงใจให้เด็กและเยาวชน ย้ำส่งเสริมวิทยาศาสตร์ประยุกต์ควบคู่วิทยาศาสตร์วิชาการ เพื่อให้เด็กและเยาวชนสามารถนำความรู้ทางวิทยาศาสตร์มาใช้ในชีวิตประจำวัน
น.ส.ทิพานัน ศิริชนะ รองโฆษกประจำสำนักนายกรัฐมนตรี เปิดเผยว่า วันนี้ (11 กรกฎาคม 2566) เวลา 08.45 น. ณ โถงกลาง ตึกสันติไมตรี ทำเนียบรัฐบาล ศาสตราจารย์ นายแพทย์ ดร.สิริฤกษ์ ทรงศิวิไล ปลัดกระทรวงการอุดมศึกษา วิทยาศาสตร์ วิจัยและนวัตกรรม ผู้ช่วยศาสตราจารย์รวิน ระวิวงศ์ ผู้อำนวยการองค์การพิพิธภัณฑ์วิทยาศาสตร์แห่งชาติ (อพวช.) พร้อมคณะผู้บริหารกระทรวงการอุดมศึกษา วิทยาศาสตร์ วิจัยและนวัตกรรม (อว.) เข้าพบ พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เพื่อจัดกิจกรรมแสดงผลงานและประชาสัมพันธ์การประกวดและการส่งเสริมอุตสาหกรรมออกแบบของเล่น ที่จะเป็นการส่งเสริมจินตนาการและการเรียนรู้ในวิทยาศาสตร์ให้กับเด็กและเยาวชน โดยมี พลเอก อนุพงษ์ เผ่าจินดา รัฐมนตรีว่าการกระทรวงมหาดไทย และนายธนกร วังบุญคงชนะ รัฐมนตรีประจำสำนักนายกรัฐมนตรี เข้าร่วมด้วย
นายกรัฐมนตรีเยี่ยมชมตัวอย่างผลงานและกิจกรรมของเล่นวิทยาศาสตร์ และผลการดำเนินกิจกรรม คาราวานวิทยาศาสตร์ ณ สาธารณรัฐประชาธิปไตยประชาชนลาว และ ราชอาณาจักรกัมพูชา พร้อมกับกล่าวชื่นชม อว. และทุกหน่วยงานที่เกี่ยวข้อง ที่ให้ความสำคัญกับวิทยาศาสตร์ ส่งเสริมการเรียนรู้ จัดการแข่งขัน เพื่อสร้างแรงจูงใจให้กับเด็กและเยาวชนสนใจวิทยาศาสตร์มากขึ้น ทั้งนี้นายกรัฐมนตรีเน้นย้ำให้มีการส่งเสริมวิทยาศาสตร์ประยุกต์ควบคู่ไปกับวิทยาศาสตร์วิชาการ เพื่อให้เด็กและเยาวชนสามารถนำความรู้ทางวิทยาศาสตร์มาใช้ต่อยอด แก้ไขปัญหาในชีวิตประจำวันได้ เพราะเด็กและเยาวชนในวันนี้ถือเป็นกำลังสำคัญในการพัฒนาประเทศให้มั่นคงและยั่งยืนในอนาคตต่อไป
น.ส.ทิพานัน กล่าวด้วยว่า สำหรับงานมหกรรมวิทยาศาสตร์และเทคโนโลยีแห่งชาติ ประจำปี 2566 ภายในงานจะมีการจัดการแข่งขันการพัฒนานวัตกรรมของเล่นวิทยาศาสตร์สู่ศตวรรษที่ 21 : บอกเล่าสุภาษิตด้วย Automata Toys ถือเป็นกิจกรรมการแข่งขันที่จะท้าทายนักออกแบบและผลิตของเล่นทั้งมือสมัครเล่นและมืออาชีพ เพื่อส่งเสริมการพัฒนาทักษะศตวรรษที่ 21 ให้กับเด็กและเยาวชนด้วยของเล่น Automata Toys โดยผสมผสานระหว่างวิทยาศาสตร์และศิลปะเข้าไว้ด้วยกัน รวมถึงการใช้ความรู้ทางวิศวกรรมและจินตนาการ เพื่อออกแบบและสร้างของเล่นที่สามารถเคลื่อนไหวตามกลไกที่ถูกออกแบบไว้ ทำให้ผู้เล่นได้สนุกสนานไปกับเรื่องราวของการเคลื่อนไหวนั้นไปพร้อมกับการเรียนรู้วิทยาศาสตร์อย่างเพลิดเพลิน  โดยงานจะจัดขึ้นระหว่างวันที่ 11 - 20 สิงหาคม 2566 ณ ศูนย์แสดงสินค้าและการประชุม อิมแพ็ค เมืองทองธานี จังหวัดนนทบุรี

ที่มา : https://www.thaigov.go.th/news/contents/details/70207