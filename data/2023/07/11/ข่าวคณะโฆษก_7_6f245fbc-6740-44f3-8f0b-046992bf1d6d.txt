รัฐบาลไทย-ข่าวทำเนียบรัฐบาล-ครม.รับทราบ 16 หน่วยงานดำเนินกิจรรมตามโครงการจิตอาสาพระราชทานเดือนม.ค.-มี.ค. 66 รวม 18,265 ครั้ง มีประชาชนลงทะเบียนเป็นจิตอาสาแล้ว 7,025,671 คน


วันอังคารที่ 11 กรกฎาคม 2566
11/07/2566
พิมพ์
ครม.รับทราบ 16 หน่วยงานดำเนินกิจรรมตามโครงการจิตอาสาพระราชทานเดือนม.ค.-มี.ค. 66 รวม 18,265 ครั้ง มีประชาชนลงทะเบียนเป็นจิตอาสาแล้ว 7,025,671 คน
ครม.รับทราบ 16 หน่วยงานดำเนินกิจรรมตามโครงการจิตอาสาพระราชทานเดือนม.ค.-มี.ค. 66 รวม 18,265 ครั้ง มีประชาชนลงทะเบียนเป็นจิตอาสาแล้ว 7,025,671 คน
น.ส.ไตรศุลี ไตรสรณกุล รองโฆษกประจำสำนักนายกรัฐมนตรี กล่าวว่า  ที่ประชุมคณะรัฐมนตรี (ครม.) วันที่ 11 ก.ค. 66 ได้รับทราบรายงานผลการดำเนินโครงการจิตอาสาพระราชทาน ประจำเดือนม.ค.-มี.ค. 66 ตามที่สำนักงานปลัดสำนักนายกรัฐมนตรี เสนอ
ทั้งนี้ ณ สิ้นเดือนมี.ค. 66 มีประชาชนทั่วประเทศลงทะเบียนเป็นจิตอาสาพระราชทานแล้ว 7,025,671 คน จำแนกเป็นในกรุงเทพฯ 463,050 คน และส่วนภูมิภาค 6,562,621 คน  และระหว่างเดือนม.ค.-มี.ค. 66 มีหน่วยงานที่ร่วมกับทุกภาคส่วนดำเนินกิจกรรมจิตอาสาพระราชทานทั้งสิ้น 16 หน่วยงาน ได้แก่ กระทรวงกลาโหม, กระทรวงการคลัง, กระทรวงการพัฒนาสังคมฯ, กระทรวงทรัพยากรธรรมชาติฯ, กระทรวงพลังงาน, กระทรวงพาณิชย์, กระทรวงดิจิทัลฯ, กระทรวงมหาดไทย, กระทรวงแรงงาน, กระทรวงยุติธรรม,กระทรวงวัฒนธรรม,กระทรวงศึกษาธิการ, กระทรวงสาธารณสุข, กระทรวงอุตสาหกรรม, กรมประชาสัมพันธ์และสำนักงานตำรวจแห่งชาติ
น.ส.ไตรศุลี กล่าวว่า  ทั้ง 16 หน่วยงานได้ดำเนินกิจกรรมจิตอาสาพระราชทานรวมทั้งสิ้น รวมกิจกรรม 18,265 ครั้ง  มีผู้เข้าร่วมทั้งสิ้น 1,028,147 คน ใน 4 กิจกรรมหลัก ได้แก่ 1) จิตอาสาพัฒนา 17,299 ครั้ง อาทิ การบำเพ็ญประโยชน์ส่วนรวม, การอำนวยความสะดวกแก่ประชาชน, การบริจาคโลหิต, มอบทุนการศึกษาแก่ผู้ยากไร้ ผู้ป่วยติดเตียง การปลูกต้นไม้และพัฒนาแหล่งน้ำ จัดอบรมหลักสูตรพัฒนาต่างๆ เป็นต้น
2)จิตอาสาภัยพิบัติ 581 ครั้ง  อาทิ การช่วยเหลือประชาชนที่ประสบอุทกภัย วาตภัยและภัยหนาว โดยการมอบถุงยังชีพ บริจาคสิ่งของ เครื่องกันหนาวและการทำความสะอาดพื้นที่ การทำแนวกันไฟป่า ฝายกั้นน้ำเพื่อป้องกันอุทกภัย การอบรมป้องกันและระงับอัคคีภัยและภัยพิบัติต่างๆ เป็นต้น
3)จิตอาสาเฉพาะกิจ  336 ครั้ง อาทิ การอำนวยความสะดวกแก่ประชาชนเข้าร่วมรับเสด็จพระบรมวงศานุวงศ์ การจัดเตรียมสถานที่เข้าร่วมพิธีเนื่องในวันสำคัญ การบริจาคโลหิตถวายเป็นพระราชกุศล  และ 4)วิทยากรจิตอาสา 904 ของหน่วยงานภาครัฐ  49 ครั้ง  ได้บรรยายความรู้เกี่ยวกับ บทบาท หน้าที่ และกิจกรรมจิตอาสา สถาบันพระมหากษัตริย์กับประเทศไทยและจิตอาสากับการเปลี่ยนแปลงประเทศ

ที่มา : https://www.thaigov.go.th/news/contents/details/70226