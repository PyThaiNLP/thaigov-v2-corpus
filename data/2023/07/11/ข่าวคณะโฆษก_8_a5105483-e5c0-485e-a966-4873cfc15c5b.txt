รัฐบาลไทย-ข่าวทำเนียบรัฐบาล-คลังรายงาน ครม.ทราบ 16 ทุนหมุนเวียนนำทุนหรือกำไรส่วนเกินส่งคลังเป็นรายได้แผ่นดินรวม 22,838.57 ล้านบาท


วันอังคารที่ 11 กรกฎาคม 2566
11/07/2566
พิมพ์
คลังรายงาน ครม.ทราบ 16 ทุนหมุนเวียนนำทุนหรือกำไรส่วนเกินส่งคลังเป็นรายได้แผ่นดินรวม 22,838.57 ล้านบาท
คลังรายงาน ครม.ทราบ 16 ทุนหมุนเวียนนำทุนหรือกำไรส่วนเกินส่งคลังเป็นรายได้แผ่นดินรวม 22,838.57 ล้านบาท
น.ส.ไตรศุลี ไตรสรณกุล รองโฆษกประจำสำนักนายกรัฐมนตรี กล่าวว่า ที่ประชุมคณะรัฐมนตรี(ครม.) วันที่ 11 ก.ค. 66 ได้รับทราบรายงานผลการเรียกให้ทุนหมุนเวียนนำทุนหรือกำไรส่วนเกินของทุนหมุนเวียนส่งคลังเป็นรายได้แผ่นดิน ปีบัญชี 2565 และตามมติ ครม. เมื่อวันที่ 28 ก.พ. 66  ตามที่กระทรวงการคลังเสนอ
กระทรวงการคลังแจ้งว่า มีทุนหมุนเวียนทั้งหมด 16 กองทุน นำส่งทุนหรือกำไรส่วนเกินของทุนหมุนเวียน เป็นรายได้แผ่นดินรวมเป็นจำนวนเงินทั้งสิ้น 22,838.57 ล้านบาท  แยกเป็น 2 ส่วน ส่วนที่ 1 นำส่งเมื่อวันที่ 3 ต.ค. 65 จำนวน 1 กองทุน ได้แก่ กองทุนเพื่อส่งเสริมการอนุรักษ์พลังงาน 14,377.57 ล้านบาท
ส่วนที่2 นำส่งคลังภายในวันที่ 28 เม.ย. 66  ทั้งหมด 15 กองทุน จำนวนเงิน 8,460.99 ล้านบาท  ประกอบด้วย 1)กองทุนเพื่อผู้ใช้แรงงาน 107.38 ล้านบาท 2)เงินทุนหมุนเวียนเพื่อการส่งเสริมอาชีพอุตสาหกรรมในครอบครัวและหัตถกรรมไทย 15.71 ล้านบาท  3)เงินทุนหมุนเวียนเพื่อผลิตรูปถ่ายทางอากาศ 4.24 ล้านบาท 4)เงินทุนหมุนเวียนอุตสาหกรรมป้องกันประเทศ 17.33 ล้านบาท 5)กองทุนเพื่อความปลอดภัยในการใช้รถใช้ถนน 32.75 ล้านบาท 6)เงินทุนหมุนเวียนเพื่อจัดทำแผ่นป้ายทะเบียนรถ 197.85 ล้านบาท 7)เงินทุนหมุนเวียนเพื่อผลิตวัคซีนจำหน่าย 595.21 ล้านบาท
8)เงินทุนหมุนเวียนการบริหารจัดการเหรียญกษาปณ์ ทรัพย์สินมีค่าของรัฐและการทำของ 2,098.74 ล้านบาท  9)กองทุนช่วยเหลือเยียวยานักท่องเที่ยวต่างชาติ 29.90 ล้านบาท  10)เงินทุนหมุนเวียนเพื่อการบริหารท่าเรือพาณิชย์สัตหีบ-กองทัพเรือ 174.15 ล้านบาท  11)กองทุนวิจัยและพัฒนากิจการกระจายเสียง กิจการโทรทัศน์และกิจการโทรคมนาคมเพื่อประโยชน์สาธารณะ 4,683.73 ล้านบาท 12)กองทุนพัฒนาผู้ประกอบการเทคโนโลยีและนวัตกรรม 200 ล้านบาท 13)กองทุนสิ่งแวดล้อม 300 ล้านบาท 14)กองทุนคุ้มครองพันธ์พืช 1 ล้านบาท และ 15)กองทุนจัดการซากดึกดำบรรพ์ 3 ล้านบาท

ที่มา : https://www.thaigov.go.th/news/contents/details/70227