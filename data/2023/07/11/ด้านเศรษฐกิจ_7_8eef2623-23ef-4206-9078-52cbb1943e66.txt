รัฐบาลไทย-ข่าวทำเนียบรัฐบาล-กรมทางหลวงชนบท เริ่มก่อสร้างถนนสาย ง2 ผังเมืองรวมเมืองร้อยเอ็ด กว่า 7 กิโลเมตร 


วันอังคารที่ 11 กรกฎาคม 2566
กรมทางหลวงชนบท เริ่มก่อสร้างถนนสาย ง2 ผังเมืองรวมเมืองร้อยเอ็ด กว่า 7 กิโลเมตร
พร้อมนำประชาชนเข้ามามีส่วนร่วม เพื่อให้การดำเนินงานเป็นประโยชน์ต่อผู้ใช้ทางให้มากที่สุด
กรมทางหลวงชนบท (ทช.) กระทรวงคมนาคม เริ่มเข้าพื้นที่ดำเนินโครงการก่อสร้างถนนสาย ง2 ผังเมืองรวมเมืองร้อยเอ็ด จังหวัดร้อยเอ็ด เพื่อเชื่อมโยงโครงข่ายคมนาคมให้สมบูรณ์ บรรเทาการจราจรติดขัดในเขตเมือง เพิ่มขีดความสามารถในการรองรับปริมาณการจราจรในอนาคตให้ประชาชนเดินทางได้อย่างสะดวกปลอดภัยมากยิ่งขึ้น คาดว่าจะดำเนินการก่อสร้างแล้วเสร็จในปี 2568
โครงการก่อสร้างถนนสาย ง2 ผังเมืองรวมเมืองร้อยเอ็ด มีจุดเริ่มต้นบริเวณ ทล.23 (สายร้อยเอ็ด - เสลภูมิ) กม. ที่ 3+810 สิ้นสุดโครงการบริเวณ ทล.23 (สายร้อยเอ็ด - มหาสารคาม) กม. ที่ 11+193 ระยะทางรวม 7.383 กิโลเมตร ก่อสร้างเป็นถนนแบบคอนกรีตเสริมเหล็กขนาด 4 ช่องจราจร ผิวจราจรกว้างช่องละ 3.5 เมตร เกาะกลางเป็นแบบกำแพงคอนกรีต แบ่งทิศทางจราจร/เกาะกลางแบบทาสีตีเส้น รวมถึงก่อสร้างระบบระบายน้ำ ติดตั้งไฟฟ้าแสงสว่าง เครื่องหมายจราจร และสิ่งอำนวยความสะดวก ใช้งบประมาณ 569.700 ล้านบาท
อย่างไรก็ตาม ก่อนการก่อสร้าง ทช. ได้จัดประชุมการมีส่วนร่วมภาคประชาชน และลงนามบันทึกความร่วมมือ 3 ฝ่าย ระหว่าง ทช. ผู้รับจ้าง และผู้แทนประชาชน เมื่อเดือนมิถุนายน 2566 ณ ห้องประชุมสำนักงานเทศบาลเมืองร้อยเอ็ด โดยได้นำเสนอความเป็นมา ลักษณะของโครงการ ขั้นตอนการดำเนินงาน และรายงานผลการดำเนินงาน พร้อมทั้งได้มีการรับฟังข้อเสนอแนะ ตอบข้อซักถาม สอบถามความคิดเห็นจากผู้นำชุมชน ประชาชน หน่วยงานราชการที่เกี่ยวข้อง เพื่อสร้างความเข้าใจให้กับประชาชน ทำให้การดำเนินโครงการสอดคล้องกับความต้องการ และเป็นประโยชน์ต่อประชาชนในพื้นที่มากที่สุด

ที่มา : https://www.thaigov.go.th/news/contents/details/70214