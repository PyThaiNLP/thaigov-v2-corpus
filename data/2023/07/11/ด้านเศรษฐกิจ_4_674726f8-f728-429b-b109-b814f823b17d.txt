รัฐบาลไทย-ข่าวทำเนียบรัฐบาล-ปลัดฯ ณัฐพล นำทีม MIND ลงพื้นที่ ธพว.อุบลราชธานี แนะแนวทางการบริหารลูกค้าอย่างมีประสิทธิภาพ พร้อมบูรณาการความร่วมมือกับหน่วยงานที่เกี่ยวข้อง


วันอังคารที่ 11 กรกฎาคม 2566
11/07/2566
พิมพ์
ปลัดฯ ณัฐพล นำทีม MIND ลงพื้นที่ ธพว.อุบลราชธานี แนะแนวทางการบริหารลูกค้าอย่างมีประสิทธิภาพ พร้อมบูรณาการความร่วมมือกับหน่วยงานที่เกี่ยวข้อง
ปลัดฯ ณัฐพล นำทีม MIND ลงพื้นที่ ธพว.อุบลราชธานี แนะแนวทางการบริหารลูกค้าอย่างมีประสิทธิภาพ พร้อมบูรณาการความร่วมมือกับหน่วยงานที่เกี่ยวข้องเพื่อขยายฐานและการส่งต่อลูกค้า
วันที่ 9 กรกฎาคม 2566 ดร.ณัฐพล รังสิตพล ปลัดกระทรวงอุตสาหกรรม พร้อมด้วย นางสาวณัฏฐิญา เนตยสุภา รองปลัดกระทรวงอุตสาหกรรม (รปอ.) นางสาวณิรดา วิสุทธิชาติธาดา ผู้ช่วยปลัดกระทรวงอุตสาหกรรม (ชปอ.) และผู้บริหารจากหน่วยงานส่วนกลาง ลงพื้นที่ตรวจเยี่ยมและให้กำลังใจแก่เจ้าหน้าที่ธนาคารพัฒนาวิสาหกิจขนาดกลางและขนาดย่อมแห่งประเทศไทย สาขาอุบลราชธานี (ธพว.อุบลราชธานี) โดยมี นายนำยศ ลักษณะงาม ผู้อำนวยการภาค 4 นางสาวอภิรดี นามมุงคุณ รองผู้อำนวยการ ผู้จัดการเขต 14 พร้อมด้วยเจ้าหน้าที่ ธพว.อุบลราชธานี ให้การต้อนรับ ณ ธพว.อุบลราชธานี ถนนชยางกูร ตำบลในเมือง อำเภอเมืองอุบลราชธานี จังหวัดอุบลราชธานี
ธพว.อุบลราชธานี ได้รายงานแนวทางการดำเนินงานของพื้นที่ภาค 4 ในสาขาต่าง ๆ ทั้งการหาลูกค้า การทำการตลาดที่มุ่งเป้าไปที่ลูกค้ากลุ่ม A- และ B ซึ่งมีวิธีบริหารจัดการความเสี่ยงเพื่อให้ NPL น้อยที่สุดอย่างมีประสิทธิภาพ รวมถึงการดูแลลูกค้ากลุ่มลูกค้าเดิม ที่ได้รับผลกระทบจากสถานการณ์โควิด-19 และน้ำท่วมเมื่อปีที่ผ่านมา ด้วยการพัฒนาองค์ความรู้และให้คำปรึกษาแนะนำในการดำเนินธุรกิจ นอกจากนี้ ยังได้ให้ข้อเสนอแนะในการพัฒนาให้เจ้าหน้าที่ของ ธพว. เพิ่มพูนองค์ความรู้ในเชิงลึกด้านอุตสาหกรรมสาขาต่าง ๆ เพื่อให้สามารถเข้าใจกระบวนการผลิตได้อย่างแท้จริง สำหรับนำไปเป็นข้อมูลในการวิเคราะห์สินเชื่อได้อย่างถูกต้องมากขึ้น รวมถึงการจัดตั้งคณะทำงานร่วมกันระหว่างหน่วยงานที่เกี่ยวข้อง เพื่อให้มีการส่งต่อลูกค้า และการประชาสัมพันธ์บริการต่าง ๆ ร่วมกัน ขณะที่ในด้านการกำหนดดอกเบี้ยของธนาคาร ควรให้มีการขยับขึ้นแบบขั้นบันได เพื่อไม่ให้ลูกค้าตกใจกับดอกเบี้ยที่เพิ่มสูงขึ้น
ทั้งนี้ ปลัดกระทรวงอุตสาหกรรม ได้มอบนโยบายให้ ธพว.อุบลราชธานี มีการบูรณาการร่วมกับหน่วยงานของกรมส่งเสริมอุตสาหกรรม เพื่อหาวิธีการทำงานร่วมกันอย่างสอดประสาน เป็นเนื้อเดียวกัน ทั้งในด้านกลไกการพัฒนาผู้ประกอบการ ตามแนวคิดเติมทุนคู่การพัฒนา การให้บริการสินเชื่อต่าง ๆ ของ ธพว. กองทุนพัฒนาเอสเอ็มอีตามแนวประชารัฐ และดีพร้อมเปย์ นอกจากนี้ ได้ฝากให้ ธพว. ให้ความรู้กับลูกค้าที่ไม่ผ่านเกณฑ์การปล่อยสินเชื่อ ว่ามีสาเหตุมาจากอะไร เพราะอะไร เพื่อให้ลูกค้านำความรู้ไปปรับปรุงแก้ไขและกลับมาขอสินเชื่อได้ใหม่ในโอกาสต่อไป

ที่มา : https://www.thaigov.go.th/news/contents/details/70202