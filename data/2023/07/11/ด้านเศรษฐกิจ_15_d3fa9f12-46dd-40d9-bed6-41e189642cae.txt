รัฐบาลไทย-ข่าวทำเนียบรัฐบาล-รองปลัด.กษ.หารือการขยายการผลิตสินค้าเพื่อสนับสนุนสินค้าเกษตรของไทย


วันอังคารที่ 11 กรกฎาคม 2566
รองปลัด.กษ.หารือการขยายการผลิตสินค้าเพื่อสนับสนุนสินค้าเกษตรของไทย
รองปลัด.กษ.หารือการขยายการผลิตสินค้าเพื่อสนับสนุนสินค้าเกษตรของไทย
นายเศรษฐเกียรติ กระจ่างวงษ์ รองปลัดกระทรวงเกษตรและสหกรณ์ ได้รับมอบหมายจากนายประยูร อินสกุล ปลัดกระทรวงเกษตรและสหกรณ์ หารือร่วมกับ นายฝาง เจี้ยนจู กรรมการผู้จัดการ บริษัท Yili Group (Thailand) Co., Ltd. และคณะ โดยมี ดร.วนิดา กำเนิดเพ็ชร์ ผู้อำนวยการสำนักการเกษตรต่างประเทศ ผู้แทนกรมปศุสัตว์ และเจ้าหน้าที่ที่เกี่ยวข้องเข้าร่วม ณ ห้องประชุมกระทรวงเกษตรและสหกรณ์ สำหรับการหารือในวันนี้ฝ่ายจีนได้แนะนำบริษัท Yili Group (Thailand) Co., Ltd. ซึ่งเป็นบริษัทผู้ผลิตผลิตภัณฑ์นมที่ใหญ่ที่สุดของจีน และขณะนี้ได้เข้ามาลงทุนในกิจการผลิตไอศกรีมในประเทศไทย ทั้งนี้ กระทรวงเกษตรและสหกรณ์ได้หยิบยกประเด็นหารือถึงความเป็นไปได้ในการขยายการผลิตสินค้าให้มีความหลากหลายมากขึ้นเพื่อสนับสนุนสินค้าเกษตรของไทยโดยเฉพาะนมและผลไม้โดยหน่วยงานที่เกี่ยวข้องของไทยจะให้การดูแลเรื่องมาตรฐานและความปลอดภัยซึ่งฝ่ายจีนยินดีที่จะพิจารณาขยายการผลิตรวมถึงให้การสนับสนุนกิจกรรมต่าง ๆของกระทรวงเกษตรและสหกรณ์ในอนาคตต่อไป

ที่มา : https://www.thaigov.go.th/news/contents/details/70245