รัฐบาลไทย-ข่าวทำเนียบรัฐบาล-ครม. เห็นชอบร่างพระราชกฤษฎีกากำหนดลักษณะกิจการหรือหน่วยงานที่ได้รับการยกเว้น ไม่ให้นำ พ.ร.บ.คุ้มครองข้อมูลส่วนบุคคล พ.ศ 2562 บางส่วนมาใช้บังคับ


วันอังคารที่ 11 กรกฎาคม 2566
11/07/2566
พิมพ์
ครม. เห็นชอบร่างพระราชกฤษฎีกากำหนดลักษณะกิจการหรือหน่วยงานที่ได้รับการยกเว้น ไม่ให้นำ พ.ร.บ.คุ้มครองข้อมูลส่วนบุคคล พ.ศ 2562 บางส่วนมาใช้บังคับ
ครม. เห็นชอบร่างพระราชกฤษฎีกากำหนดลักษณะกิจการหรือหน่วยงานที่ได้รับการยกเว้น ไม่ให้นำ พ.ร.บ.คุ้มครองข้อมูลส่วนบุคคล พ.ศ 2562 บางส่วนมาใช้บังคับ
น.ส.ไตรศุลี ไตรสรณกุล รองโฆษกประจำสำนักนายกรัฐมนตรี กล่าวว่า ที่ประชุมคณะรัฐมนตรี (ครม.) วันที่ 11 ก.ค. 66 ได้เห็นชอบร่างพระราชกฤษฎีกากำหนดลักษณะ กิจการ หรือหน่วยงานที่ได้รับการยกเว้น ไม่ให้นำพระราชบัญญัติคุ้มครองข้อมูลส่วนบุคคล พ.ศ 2562 บางส่วนมาใช้บังคับ พ.ศ... ตามที่สำนักงานคณะกรรมการกฤษฎีกาเสนอ
ทั้งนี้ ร่างพระราชกฤษฎีกาฯ จะยกเว้นไม่ให้นำบทบัญญัติของ พ.ร.บ.ข้อมูลส่วนบุคลฯ ซึ่งเป็นกฎหมายที่ดูแลเกี่ยวกับการจัดเก็บและการใช้ข้อมูลส่วนบุคคลที่เข้มงวด มาใช้กับผู้ควบคุมข้อมูลส่วนบุคคลทั้งรัฐและเอกชน พร้อมกำหนดหลักเกณฑ์ แนวทางปฏิบัติในการร้องขอข้อมูลใช้มีความชัดเจน ทั้งนี้ เพื่อสนับสนุนให้หน่วยงานต่างๆ สามารถดำเนินการภารกิจให้เป็นไปตามวัตถุประสงค์
น.ส.ไตรศุลี กล่าวว่า สาระสำคัญของร่างพระราชกฤษฎีกาได้กำหนดกำหนดหลักการสำคัญ ไว้ดังนี้  1) การร้องขอข้อมูลส่วนบุคคลจะต้องเป็นไปเพื่อประโยชน์สาธารณะ ตามวัตถุประสงค์และขอเขตที่กฎหมายกำหนดให้อำนาจหน่วยงานไว้  2) การเปิดเผยข้อมูลไม่ต้องได้รับความยินยอมจากเจ้าของข้อมูลเพื่อปฏิบัติงานตามหน้าที่และอำนาจของหน่วยงานรัฐที่ร้องขอข้อมูล 3) รับรองสิทธิแก่เจ้าของข้อมูลส่วนบุคคลหรือผู้ควบคุมข้อมูลในการ้องเรียนต่อคณะกรรมการคุ้มครองข้อมูลส่วนบุคคลในการขอให้ตีความหรือวินิจฉัยเรื่องต่างๆ
ในกรณีที่หน่วยงานดังต่อไปนี้ร้องขอข้อมูลส่วนบุคคลและเป็นไปตามวัตถุประสงค์ ผู้ควบคุมข้อมูลส่วนบุคคลจะได้รับยกเว้นไม่ต้องปฏิบัติตาม หมวด 2 และ 3  พ.ร.บ.คุ้มครองข้อมูลส่วนบุคคลฯ ได้แก่ คณะกรรมการป้องกันและปราบปรามการทุจริตแห่งชิต(ป.ป.ช.) , สำนักงาน ป.ป.ช., สำนักงานคณะกรรมการป้องกันและปราบปรามการทุจริตในภาครัฐ(ป.ป.ท.) เพื่อดำเนินการตรมวัตถุประสงค์หรือภารกิจตามกฎหมายเกี่ยวกับการป้องกันและปราบปรามการทุจริต
กรมสรรพกร กรมศุลกากร กรมสรรพสามิต เพื่อดำเนินการตามวัตถุประสงค์หรือภารกิจตามกฎหมายที่อยู่ในความรับผิดชอบเกี่ยวกับการเก็ฐภาษีอากร การดำเนินการใดใดอันเกี่ยวกับการบังคับแก่บรรดาค่าธรรมเนียมทางภาษีอากร ค่าฤชาธรรมเนียมหรือค่าอากรใดๆ รวมทั้งดำเนินการตามพันธกรณีหรือความร่วมมือระหว่างประเทศในเรื่องดังกล่าว
องค์กรปกครองส่วนท้องถิ่น เพื่อดำเนินการตามวัตถุประสงค์หรือภารกิจตามกฎหมายที่อยู่ในความรับผิดชอบเกี่ยวกับการเก็บภาษีตามกฎหมายว่าด้วยภาษีที่ดินและสิ่งปลูกสร้าง  สำนักเลขาธิการคณะรัฐมนตรี(สลค.) เพื่อดำเนินการตามวัตถุประสงค์หรือภารกิจตามกฎหมายที่อยู่ในความรับผิดชอบเกี่ยวกับการสถานปนาสมณศักดิ์ การแต่งตั้งหรือการถอดถอนข้าราชการ บุคคลหรือคณะบุคคลซึ่งเป็นพระราชอำนาจของพระมหากษัตริย์ หรือที่ต้องเสนอ ครม. และการขอพระราชทานหรือเรียกคืนเครื่องราชอิสริยาภรณ์ ฎีกาซึ่งมีผู้ทูลเกล้าฯ ถวาย หรือการขอพระราชทานพระมหากรุณาในเรื่องต่างๆ
น.ส.ไตรศุลี กล่าวว่า  ร่างพระราชกฤษฎีกาฯ ยังได้กำหนดสาระสำคัญอื่นๆ เช่น สิทธิของเจ้าของข้อมูล ที่เจ้าของมีสิทธิรู้ว่าหน่วยงานของรัฐเก็บข้อมูลใดเกี่ยวกับตนไว้ การตีความและวินิจฉัยชี้ขาดปัญหากรณีเกิดข้อพิพาท การรักษาความมั่นคงปลอดภัยข้อมูลส่วนบุคคล
ตลอดจน กำหนดหลักเกณฑ์เกี่ยวกับการร้องขอข้อมูลส่วนบุคคลบางลักษณะ บางกิจการ การเก็บรวบรวม ใช้ และเปิดเผยที่ผู้ควบคุมข้อมูลส่วนบุคคลจะได้รับยกเว้นการปฏิบัติตาม พ.ร.บ.คุ้มครองข้อมูลส่วนบุคคล เช่น  การเปิดเผยข้อมูลส่วนบุคคลของผู้ควบคุมข้อมูลในการดำเนินการเกี่ยวกับการเนรเทศ การส่งผู้ร้ายข้ามแดน ความร่วมมือระหว่างประเทศ เกี่ยวกับกระบวนการยุติธรรมทางอาญา การป้องกันและปราบปรามการมีส่วนร่วมในองค์กรอาชญากรรมข้ามชาติ ความร่วมมืออื่นทางศษล หรือกระบวนการยุติธรรมระหว่างประเทศ

ที่มา : https://www.thaigov.go.th/news/contents/details/70221