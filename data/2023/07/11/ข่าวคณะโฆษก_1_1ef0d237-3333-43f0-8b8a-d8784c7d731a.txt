รัฐบาลไทย-ข่าวทำเนียบรัฐบาล-​นายกรัฐมนตรีกำชับหน่วยงานเกี่ยวข้องเร่งดูแลผู้บาดเจ็บและเสียชีวิตกรณีเหตสะพานข้ามแยกย่านลาดกระบังทรุดตัว แนะทุกหน่วยงานอยู่ระหว่างการก่อสร้างคุมเข้มความปลอดภัย


วันจันทร์ที่ 10 กรกฎาคม 2566
10/07/2566
พิมพ์
​นายกรัฐมนตรีกำชับหน่วยงานเกี่ยวข้องเร่งดูแลผู้บาดเจ็บและเสียชีวิตกรณีเหตสะพานข้ามแยกย่านลาดกระบังทรุดตัว แนะทุกหน่วยงานอยู่ระหว่างการก่อสร้างคุมเข้มความปลอดภัย
​นายกรัฐมนตรีกำชับหน่วยงานเกี่ยวข้องเร่งดูแลผู้บาดเจ็บและเสียชีวิตกรณีเหตสะพานข้ามแยกย่านลาดกระบังทรุดตัว แนะทุกหน่วยงานอยู่ระหว่างการก่อสร้างคุมเข้มความปลอดภัย
วันที่ 10 กรกฎาคม 2566 น.ส.ไตรศุลี ไตรสรณกุล รองโฆษกประจำสำนักนายกรัฐมนตรี  กล่าวว่า พล.อ.ประยุทธ์ จันทร์โอชา นายกรัฐมนตรีและรมว.กลาโหม มีความห่วงใยผู้ประสบเหตุสะพานข้ามแยก บนถนนหลวงแพ่ง  เขตลาดกระบัง เกิดการทรุดตัวและถล่มเป็นเหตุให้มีผู้เสียชีวิต และบาดเจ็บหลายราย
นายกรัฐมนตรีแสดงความเสียใจต่อครอบครัวของผู้เสียชีวิต และกำชับให้หน่วยงานที่เกี่ยวข้องกับโครงการเร่งดำเนินการให้ความช่วยเหลือเยียวยาครอบครัวผู้เสียชีวิตตามกฎหมาย  และดูแลรักษา เยียวยาผู้ได้รับบาดเจ็บให้เร็วที่สุด
อย่างไรก็ตาม เนื่องจากเหตุการณ์อุบัติเหตุจากการก่อสร้างได้เกิดขึ้นหลายครั้ง ขอให้หน่วยงานเกี่ยวข้องตรวจสอบสาเหตุของอุบัติเหตุโดยละเอียดว่ามีสาเหตุจากอะไร เกิดจากสิ่งแวดล้อมของพื้นที่ก่อสร้าง หรือความประมาทระหว่างการปฏิบัติงาน หากเกิดจากความประมาทขอให้มีการดำเนินการทางกฎหมายให้ถึงที่สุด
"นายกรัฐมนตรีเห็นว่าได้เกิดเหตุลักษณะนี้แล้วหลายครั้งและทุกครั้งก็เกิดความสูญเสียต่อชีวิตและทรัพย์สินของประชาชน และคนงาน ขอให้ทุกหน่วยงานที่อยู่ระหว่างดำเนินโครงการก่อสร้างกำชับผู้รับเหมา ผู้ดำเนินโครงการใช้ความระมัดระวัง ปฏิบัติตามมาตรฐานการก่อสร้างอย่างเข้มงวดด้วย" น.ส.ไตรศุลี กล่าว

ที่มา : https://www.thaigov.go.th/news/contents/details/70197