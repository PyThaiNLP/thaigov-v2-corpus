รัฐบาลไทย-ข่าวทำเนียบรัฐบาล-นายกรัฐมนตรีร่วมประชาสัมพันธ์การจำหน่ายดอกบานชื่น เนื่องในวันเมตตาปัญญาอ่อน 14 ก.ค. เพื่อหาทุนสนับสนุนขยายการช่วยเหลือผู้พิการทางสติปัญญา


วันอังคารที่ 11 กรกฎาคม 2566
11/07/2566
พิมพ์
นายกรัฐมนตรีร่วมประชาสัมพันธ์การจำหน่ายดอกบานชื่น เนื่องในวันเมตตาปัญญาอ่อน 14 ก.ค. เพื่อหาทุนสนับสนุนขยายการช่วยเหลือผู้พิการทางสติปัญญา
นายกรัฐมนตรีร่วมประชาสัมพันธ์การจำหน่ายดอกบานชื่น เนื่องในวันเมตตาปัญญาอ่อน 14 ก.ค. เพื่อหาทุนสนับสนุนขยายการช่วยเหลือผู้พิการทางสติปัญญา
นางสาวไตรศุลี ไตรสรณกุล รองโฆษกประจำสำนักนายกรัฐมนตรี เปิดเผยว่า วันนี้ (11 กรกฎาคม 2566) เวลา 09.00 น. ณ โถงกลาง ตึกสันติไมตรี ทำเนียบรัฐบาล ก่อนการประชุมคณะรัฐมนตรี นางสายสม วงศาสุลักษณ์ ประธานกรรมการบริหารมูลนิธิช่วยคนปัญญาอ่อนแห่งประเทศไทย ในพระบรมราชินูปถัมภ์ และคณะ เข้าพบ พลเอก ประยุทธ์ จันทร์โอชา นายกรัฐมนตรี และรัฐมนตรีว่าการกระทรวงกลาโหม เพื่อประชาสัมพันธ์และจำหน่ายดอกบานชื่น ในโอกาสวันที่ 14 กรกฎาคม ของทุกปี เป็นวันเมตตาปัญญาอ่อน เพื่อหาทุนสนับสนุนขยายการช่วยเหลือผู้พิการทางสติปัญญา
โอกาสนี้ นายกรัฐมนตรีรับมอบดอกบานชื่นจากประธานมูลนิธิช่วยคนปัญญาอ่อนแห่งประเทศไทย ในพระบรมราชินูปถัมภ์  สัญลักษณ์เนื่องใน “วันเมตตาปัญญาอ่อน” โดยตัวแทนนักเรียนผู้พิการทางสติปัญญา ร่วมจำหน่ายดอกบานชื่น ซึ่งคณะรัฐมนตรีได้ร่วมสนับสนุนสมทบทุนการจำหน่ายดอกบานชื่นของมูลนิธิช่วยคนปัญญาอ่อนแห่งประเทศไทย ในพระบรมราชินูปถัมภ์ ด้วย
“สำหรับมูลนิธิช่วยคนปัญญาอ่อนแห่งประเทศไทย ในพระบรมราชินูปถัมภ์ เป็นองค์กรสาธารณกุศล ก่อตั้งเมื่อปี 2505 ณ ปัจจุบันมี 11 แห่งทั่วประเทศ โดยมีวัตถุประสงค์เพื่อส่งเสริมฟื้นฟูสมรรถภาพด้านต่าง ๆ ของผู้พิการทางสติปัญญา ให้สามารถดำรงชีวิตประจำวันได้ ไม่เป็นภาระแก่ครอบครัวและสังคม ตลอดจนเผยแพร่วิธีการป้องกันการเกิดภาวะปัญญาอ่อน ทั้งนี้ มูลนิธิช่วยคนปัญญาอ่อนแห่งประเทศไทยฯ ได้จัดทำดอกบานชื่น เพื่อเป็นสัญลักษณ์ “วันเมตตาปัญญาอ่อน” ซึ่งเป็นวันคล้ายวันก่อตั้งมูลนิธิฯ และครบรอบ 61 ปี ในวันที่ 14 กรกฎาคม 2566 เพื่อจำหน่ายหาทุนสนับสนุนขยายการช่วยเหลือผู้พิการทางสติปัญญา โดยจะดำเนินการจำหน่ายระหว่างเดือนพฤษภาคม - กรกฎาคม 2566” นางสาวไตรศุลี กล่าว

ที่มา : https://www.thaigov.go.th/news/contents/details/70208