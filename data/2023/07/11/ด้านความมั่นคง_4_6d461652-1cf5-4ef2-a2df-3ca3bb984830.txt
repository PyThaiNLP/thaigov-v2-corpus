รัฐบาลไทย-ข่าวทำเนียบรัฐบาล-อธิบดีกรมการจัดหางานเผย ปี 66 ดำเนินคดี นายหน้าเถื่อนแล้ว 142 ราย มูลค่าความเสียหายกว่า 30 ล้านบาท


วันอังคารที่ 11 กรกฎาคม 2566
11/07/2566
พิมพ์
อธิบดีกรมการจัดหางานเผย ปี 66 ดำเนินคดี นายหน้าเถื่อนแล้ว 142 ราย มูลค่าความเสียหายกว่า 30 ล้านบาท
กรมการจัดหางาน แจงผลการดำเนินคดี สาย-นายหน้าเถื่อน ย้ำเจ้าหน้าที่กรมการจัดหางานทำงานเข้มงวด เพิ่มความระวังขึ้นเท่าตัว
นายไพโรจน์ โชติกเสถียร อธิบดีกรมการจัดหางาน เปิดเผยว่า หลังจากสถานการณ์การแพร่ระบาดของโควิด-19 คลี่คลายลง ประเทศต่าง ๆ ทั่วโลกต่างทยอยผ่อนคลายมาตรการเดินทางเข้า-ออกประเทศ และเร่งฟื้นฟูเศรษฐกิจ ทำให้มีความต้องการแรงงานไปขับเคลื่อนการดำเนินการต่าง ๆ ประกอบกับปีที่ผ่านมากระทรวงแรงงานเจรจาขยายตลาดแรงงานในต่างประเทศต่างๆ อาทิ ซาอุดิอาระเบีย เกาหลีใต้ และออสเตรเลีย เพื่อสร้างโอกาสการมีงานทำให้คนไทย ทำให้มีผู้สนใจต้องการเดินทางไปทำงานต่างประเทศจำนวนมาก ซึ่งส่งผลต่อจำนวนการหลอกลวงคนหางานไปทำงานในต่างประเทศที่มีแนวโน้มเพิ่มมากขึ้น รวมทั้งรูปแบบการหลอกลวงคนไทยของสาย/นายหน้าจัดหางานเถื่อนในปัจจุบันนิยมใช้วิธีการหลอกลวงคนหางานผ่านระบบสื่อสังคมออนไลน์ได้แก่ แพลตฟอร์ม เฟซบุ๊ก ติ๊กต๊อก-(TikTok)-ทวิตเตอร์-(Twitter)-และแอปพลิเคชั่นไลน์ ด้วยการโพสต์โฆษณาชักชวนและรับสมัครคนหางานไปทำงานต่างประเทศผ่านระบบออนไลน์ เพราะสามารถหลอกลวงคนหางานพร้อมกันได้ครั้งละมาก ๆ ไม่จำกัดพื้นที่หรือระยะทาง และไม่จำเป็นต้องพบหน้า
นายไพโรจน์ กล่าวต่อไปว่า ตลอดปีที่ผ่านมากระทรวงแรงงาน โดยกรมการจัดหางาน ต้องทำงานอย่างเข้มงวดและเพิ่มความระมัดระวังขึ้นจากเดิมเท่าตัวเพื่อป้องกันมิให้คนไทยตกเป็นเหยื่อโดยการประชาสัมพันธ์สร้างการรับรู้วิธีเดินทางไปทำงานต่างประเทศถูกต้องตามกฎหมาย 5 วิธี และเตือนภัยคนหางานให้เท่าทันเล่ห์เหลี่ยมกลโกงของมิจฉาชีพ ผ่านสื่อต่างๆ รวมทั้งปราบปรามผู้กระทำความผิด ตามพระราชบัญญัติจัดหางานและคุ้มครองคนหางาน พ.ศ. 2528 และที่แก้ไขเพิ่มเติม โดยปีงบประมาณ พ.ศ. 2566 (ช่วงเดือนตุลาคม 65 - กรกฎาคม 66) กรมการจัดหางานดำเนินคดี ตามมาตรา 66 ผู้ที่กระทำการโฆษณาชักชวนคนหางานไปทำงานต่างประเทศผ่านทางสื่อสังคมออนไลน์ ข้อหา “โฆษณาการจัดหางานไม่เป็นไปตามระเบียบที่รัฐมนตรีกำหนด” จำนวน 30 คดี ตรวจพบการกระทำความผิดของสาย/นายหน้า ทั้งสิ้น 142 ราย มีผู้เสียหายถึง 471 ราย มูลค่าความเสียหายถึง 32,750,330 บาท ซึ่งถือเป็นตัวเลขที่สูงขึ้นกว่าเท่าตัวเมื่อเทียบกับปีงบประมาณ พ.ศ. 2565 ที่พบการกระทำความผิดของสาย/นายหน้า ทั้งสิ้น 152 ราย ผู้เสียหาย 217 ราย มูลค่าความเสียหาย 16,694,256 บาท โดยประเทศที่คนหางานถูกหลอกไปทำงานมากที่สุด คือ สาธารณรัฐเกาหลี ออสเตรเลีย ญี่ปุ่น แคนาดา และสวีเดนตามลำดับ และจังหวัดที่คนหางานถูกหลอกลวงไปทำงานมากที่สุด คือ ขอนแก่น อุดรธานี นครพนม ชัยภูมิ และปทุมธานีตามลำดับ
“กรมการจัดหางานขอย้ำเตือนว่า ผู้ที่อ้างว่าจัดหางานให้คนหางานเพื่อไปทํางานในต่างประเทศ แต่ไม่ได้รับใบอนุญาตจากกรมการจัดหางาน จะได้รับโทษ จำคุกตั้งแต่ 3 - 10 ปี หรือปรับ ตั้งแต่ 60,000 - 200,000 บาทหรือทั้งจำทั้งปรับ ผู้โฆษณาชักชวนคนหางานไปทำงานต่างประเทศโดยใช้สื่ออินเตอร์เน็ตและสังคมออนไลน์ จะได้รับโทษจำคุกไม่เกิน 3 ปี ปรับไม่เกิน 60,000 บาท หรือทั้งจำทั้งปรับ และผู้ที่หลอกลวงว่าสามารถ หางาน หรือสามารถส่งไปฝึกงานในต่างประเทศได้และทำให้สูญเสียเงิน หรือทรัพย์สิน จะได้รับโทษจำคุกตั้งแต่ 3 - 10 ปี หรือปรับตั้งแต่ 60,000 - 200,000 บาท หรือทั้งจําทั้งปรับ” อธิบดีกรมการจัดหางาน กล่าว

ที่มา : https://www.thaigov.go.th/news/contents/details/70217