รัฐบาลไทย-ข่าวทำเนียบรัฐบาล-ก.แรงงาน ยกทัพความอร่อย จัดงานปักหมุด สตรีทฟู้ดชลบุรี ปั้นผู้ประกอบการ เพิ่มมูลค่าเศรษฐกิจ


วันศุกร์ที่ 7 กรกฎาคม 2566
07/07/2566
พิมพ์
ก.แรงงาน ยกทัพความอร่อย จัดงานปักหมุด สตรีทฟู้ดชลบุรี ปั้นผู้ประกอบการ เพิ่มมูลค่าเศรษฐกิจ
ก.แรงงาน ยกทัพความอร่อย จัดงานปักหมุด สตรีทฟู้ดชลบุรี ปั้นผู้ประกอบการ เพิ่มมูลค่าเศรษฐกิจ
วันที่ 7 กรกฎาคม 2566 นายบุญชอบ สุทธมนัสวงษ์ ปลัดกระทรวงแรงงาน มอบหมายให้ นายสมาสภ์ ปัทมะสุคนธ์ ผู้ตรวจราชการกระทรวงแรงงาน เป็นประธานกล่าวเปิดงาน “IT Tastes Good อร่อยปักหมุด สตรีทฟู้ดไทย จังหวัดชลบุรี” ภายใต้โครงการพัฒนาส่งเสริมอาชีพผู้ประกอบการร้านสตรีทฟู้ด (Street Food) กระทรวงแรงงาน โดยมี นางสาวกรจิรัฏฐ์ พงจันทร์ศธร ผู้ช่วยปลัดกระทรวงแรงงาน นายชัยพร แพภิรมย์รัตน์ ปลัดจังหวัดชลบุรี หัวหน้าส่วนราชการหน่วยงานสังกัดกระทรวงแรงงานจังหวัดชลบุรี ร่วมเป็นเกียรติ โดย นายเฉลิมพล เนียมสกุลแรงงานจังหวัดชลบุรี กล่าวรายงานวัตถุประสงค์การจัดงาน ณ ตลาดนัดรันเวย์ พัทยา จังหวัดชลบุรี ในการนี้ ผู้ประกอบการร้านค้าสตรีทฟู้ด และประชาชนที่มาร่วมงาน ร่วมให้การต้อนรับเข้าเยี่ยมชม และให้การอุดหนุนผู้ประกอบการที่นำสินค้ามาจำหน่าย
นายสมาสภ์ กล่าวว่า ตามที่กระทรวงแรงงาน ได้จัดทำโครงการพัฒนาส่งเสริมอาชีพผู้ประกอบการร้านสตรีทฟู้ด (Street Food) กระทรวงแรงงาน โดยมีกิจกรรมประกอบด้วย การเปิดตัวโครงการ การจัดฝึกอบรมผู้สนใจประกอบอาชีพสตรีทฟู้ดรายใหม่ และผู้ประกอบอาชีพสตรีทฟู้ดรายเดิม จำนวนกว่า 30,000 ราย รวมทั้ง การจัดกิจกรรมแสดงร้านค้าสตรีทฟู้ดในวันนี้ ซึ่งเป็นส่วนหนึ่งของโครงการมีวัตถุประสงค์เพื่อสร้างโอกาสในการประกอบอาชีพสตรีทฟู้ด สร้างรายได้ และกระตุ้นเศรษฐกิจในชุมชน เป็นการประชาสัมพันธ์อาหารในท้องถิ่นและร้านอาหารต่างๆ ให้เป็นที่รู้จักของนักท่องเที่ยวและประชาชนทั่วไป อีกทั้งยังเป็นการยกระดับผู้ประกอบอาชีพสตรีทฟู้ดของจังหวัด ให้มีโอกาสนำเสนอรูปแบบการขายใหม่ เช่น รูปแบบฟู้ดทรัค (Food Truck) ซึ่งถือเป็นทางเลือกสำหรับผู้ต้องการเริ่มต้นธุรกิจสตรีทฟู้ดในรูปแบบต่าง ๆ
นายสมาสภ์ กล่าวต่อว่า กระทรวงแรงงาน ขอขอบคุณจังหวัดชลบุรีที่ให้ความสำคัญกับโครงการพัฒนาส่งเสริมอาชีพผู้ประกอบการร้านสตรีทฟู้ด (Street Food) โดยคัดเลือกร้านค้าสตรีทฟู้ดที่มีชื่อเสียงของจังหวัดกว่า 60 ร้านมาร่วมกิจกรรมแสดงร้านค้าสตรีทฟู้ดในครั้งนี้ และขอเชิญชวนผู้ที่ประกอบอาชีพสตรีทฟู้ดอยู่เดิม ประชาชนผู้สนใจที่จะประกอบอาชีพสตรีทฟู้ดตลอดจนพี่น้องประชาชนชาวเชียงใหม่และจังหวัดใกล้เคียง มาเที่ยวชมงาน “It Tastes Good อร่อยปักหมุด สตรีทฟู้ดไทย จังหวัดชลบุรี” ณ ตลาดนัดรันเวย์ พัทยา จังหวัดชลบุรี ระหว่างวันที่7 - 9 กรกฎาคมนี้ ซึ่งกิจกรรมภายในงาน ประกอบด้วย การออกบูธจําหน่ายอาหารจากผู้ประกอบการร้านสตรีทฟู้ดจํานวนกว่า 60 ร้านค้า กิจกรรม Workshop พัฒนาอาชีพ กิจกรรมอบรมให้ความรู้เกี่ยวกับการประกอบอาชีพร้านค้าอาหาร และกิจกรรมความสนุกความบันเทิงอีกมากมายซึ่งนอกจากจะได้รับทั้งความรู้เกี่ยวกับการประกอบอาชีพสตรีทฟู้ดแล้วยังได้เลือกชิมเลือกซื้ออาหารสตรีทฟู้ดที่มีคุณภาพของจังหวัดชลบุรีจากงานนี้ด้วย
+++++++++++++++++++
กองเผยแพร่และประชาสัมพันธ์

ที่มา : https://www.thaigov.go.th/news/contents/details/70105