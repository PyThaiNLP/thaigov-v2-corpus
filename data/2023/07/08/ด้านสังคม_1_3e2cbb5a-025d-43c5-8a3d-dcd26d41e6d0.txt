รัฐบาลไทย-ข่าวทำเนียบรัฐบาล-“ข่าวปลอม” ระบาด เปิด 10 อันดับคนสนใจสูงสุด ย้ำเตือนเจออย่าหลงเชื่อเด็ดขาด


วันเสาร์ที่ 8 กรกฎาคม 2566
“ข่าวปลอม” ระบาด เปิด 10 อันดับคนสนใจสูงสุด ย้ำเตือนเจออย่าหลงเชื่อเด็ดขาด
“ข่าวปลอม” ระบาด เปิด 10 อันดับคนสนใจสูงสุด ย้ำเตือนเจออย่าหลงเชื่อเด็ดขาด
กระทรวงดิจิทัลเพื่อเศรษฐกิจและสังคม (ดีอีเอส) เผยตัวเลข “ข่าวปลอม” รายสัปดาห์  กรณีมีการแชร์คลิปวีดีโอการใช้น้ำอัดลมเทราดใส่เนื้อหมูสด เพื่อทำให้หนอนหรือพยาธิออกจากเนื้อหมูนั้น เป็นข้อมูลเท็จ และข่าวปลอมที่มีคนสนใจแชร์ต่อมากที่สุด พร้อมย้ำกระบวนการผลิตเนื้อสุกรของไทย ภายใต้การกำกับดูแลของกรมปศุสัตว์ ได้มาตรฐาน มีคุณภาพ ตรวจสอบได้ ผู้บริโภคสามารถนำไปปรุงสุก และรับประทานได้อย่างมั่นใจ และปลอดภัย เตือนประชาชนเช็คข้อมูลให้ครบทุกด้าน อย่าหลงเชื่อ อย่าแชร์!
นายเวทางค์ พ่วงทรัพย์ รองปลัดกระทรวงดิจิทัลเพื่อเศรษฐกิจและสังคม (ดีอีเอส) ในฐานะโฆษกกระทรวงฯ ฝ่ายข้าราชการประจำ กล่าวถึง ผลการมอนิเตอร์และรับแจ้งข่าวปลอมของศูนย์ต่อต้านข่าวปลอม ระหว่างวันที่ 30 มิถุนายน - 6 กรกฎาคม 2566 พบข้อความที่เข้ามาทั้งหมด 3,191,823 ข้อความ โดยมีข้อความที่ต้องดำเนินการตรวจสอบ (Verify) ทั้งสิ้น 250 ข้อความ ทั้งนี้ช่องทางที่มีการพบเบาะแสมากที่สุด คือ ข้อความที่มาจาก Social Listening จำนวน 220 ข้อความ ตามมาด้วยการแจ้งเบาะแสผ่าน Line Official จำนวน 27 ข้อความ และการแจ้งเบาะแสผ่าน Facebook จำนวน 3 ข้อความ รวมเรื่องที่ต้องดำเนินการตรวจสอบทั้งหมด 170 เรื่อง และจากการประสานงานกับหน่วยงานที่เกี่ยวข้อง ได้รับผลการตรวจสอบกลับมาแล้ว 93 เรื่อง
ดีอีเอส แบ่งข่าวปลอมที่ได้รับความสนใจเป็น 4 กลุ่ม  ดังนี้
กลุ่มที่ 1 : นโยบายรัฐบาล ข่าวสารทางราชการ ความสงบเรียบร้อยของสังคม ขัดศีลธรรมอันดี และความมั่นคงภายในกระเทศ จำนวน 71 เรื่อง อาทิ กทม. ชวนผู้ที่มีอายุ 15 ปีขึ้นไปตรวจสุขภาพปอดฟรี ด้วยรถเอกซเรย์เคลื่อนที่ จนถึงวันที่ 7 ก.ค. นี้ เป็นต้น
กลุ่มที่ 2 : ผลิตภัณฑ์สุขภาพ วัตถุอันตราย เครื่องสำอาง รวมถึงสินค้าและบริการที่ผิดกฎหมาย จำนวน 66 เรื่อง อาทิ อันตรายถึงชีวิต จ้ำเลือดขึ้นผิดปกติ คือภาวะเกล็ดเลือดต่ำจะทำให้เลือดไหลไม่หยุดเป็นต้น
กลุ่มที่ 3 : ภัยพิบัติ จำนวน 9 เรื่อง อาทิ พายุอินเดียเตรียมเข้าไทย ครอบคลุมทุกภูมิภาค ฝนตกหนักมาก 80% ของพื้นที่ ชุ่มฉ่ำทั่วไทย 77 จังหวัด ระวังน้ำท่วมใหญ่ เป็นต้น
กลุ่มที่ 4 : เศรษฐกิจ จำนวน 24 เรื่อง อาทิ ตลาดหลักทรัพย์ฯ เปิดให้ลงทุนหุ้นทอง AURORA เพียง 1,000 บาท ลุ้นทองคำหนัก 5 บาท สร้างผลกำไร 30%-70% เป็นต้น ทั้งนี้ ประเด็นข่าวที่เกี่ยวกับโควิด-19 จำนวน 1 เรื่อง
ดร.เวทางค์ กล่าวว่า จาก 10 อันดับ พบปัญหาเกี่ยวกับสุขภาพมากถึง 6 อันดับ โดยส่วนใหญ่เป็นประเด็นใกล้ตัว ทั้งปัญหาสุขภาพที่คนวิตกกังวล ยาหรือผลิตภัณฑ์สุขภาพที่อยู่ในชีวิตประจำวัน ทำให้ผู้รับข่าวสารเกิดความสับสน ตลอดจนการรับมือกับเหตุการณ์ที่อาจเกิดขึ้นในสังคมจึงคาดว่าอาจเป็นเหตุผลส่วนหนึ่งที่ทำให้เข้าถึงความสนใจของผู้รับข่าวสาร ทั้งนี้ข่าวที่ได้รับความสนใจและประชาชนเข้ามามีส่วนร่วม (Engagement) มากสุด 10 อันดับ ได้แก่
อันดับที่ 1 : เรื่อง ใช้น้ำอัดลมเทใส่เนื้อหมูสด ทำให้หนอนหรือพยาธิออกจากเนื้อหมู
อันดับที่ 2 : เรื่อง ดื่มน้ำสกัดจากใบบัวบก ผักชีลาว ขึ้นฉ่าย และมะระขี้นก ช่วยรักษามะเร็งก้านสมอง
อันดับที่ 3 : เรื่อง กรมพัฒนาธุรกิจฯ รับสมัครพนักงานนำเที่ยว รายได้ 1,500 บาท/วัน
อันดับที่ 4 : เรื่อง อาหารอุ่นไมโครเวฟ อันตรายแถมเสี่ยงมะเร็ง
อันดับที่ 5 : เรื่อง ยาสมุนไพรจีนแผ่นแปะลดน้ำหนัก ผอมได้โดยไม่ต้องออกกำลังกาย เผาผลาญไขมัน
อันดับที่ 6 : เรื่อง กินบะหมี่กึ่งสำเร็จรูปดิบ จะถูกดูดน้ำย่อยในลำไส้ ทำให้ร่างกายขาดน้ำ
อันดับที่ 7 : เรื่อง  อาการกรดไหลย้อน เกิดจากตับอ่อนแอ
อันดับที่ 8 : เรื่อง ปตท. เปิดให้ลงทุนหุ้นพลังงานสะอาด เริ่มต้น 1,000 บาท
อันดับที่ 9 : เรื่อง ตลาดหลักทรัพย์ฯ ขายหุ้นห้างทอง 999 บาท
อันดับที่ 10 : เรื่อง เพจ DTL-Online รับทำใบขับขี่ออนไลน์ ส่งตรงจากกรมการขนส่ง
ปัจจุบันข่าวปลอมยังคงมีจำนวนมาก ดีอีเอส และศูนย์ต่อต้านข่าวปลอม ให้ความสำคัญในการตรวจสอบข่าวปลอม ตลอด 24 ชั่วโมง เมื่อได้รับข่าวสาร ข้อมูล ควรตรวจสอบให้รู้เท่าทัน รอบด้าน เลือกเชื่อ เลือกแชร์ เพื่อป้องกันความเสียหายที่จะเกิดขึ้น สามารถติดตามและแจ้งเบาะแสข่าวปลอม ได้ที่ ไลน์ @antifakenewscenter เว็บไซต์https://www.antifakenewscenter.com/ทวิตเตอร์ https://twitter.com/AFNCThailand หรือ โทรสายด่วน GCC 1111 ต่อ 87
________________________

ที่มา : https://www.thaigov.go.th/news/contents/details/70118