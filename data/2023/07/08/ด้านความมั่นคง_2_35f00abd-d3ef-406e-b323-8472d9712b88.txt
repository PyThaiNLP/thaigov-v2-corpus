รัฐบาลไทย-ข่าวทำเนียบรัฐบาล-ปลัดมหาดไทยชื่นชมโรงเรียนดรุณวิทยา เทศบาลเมืองน่าน (บ้านสวนตาล) สร้างชื่อเสียงให้กับประเทศไทย “รับรางวัลชนะเลิศ โครงการแข่งขัน “สุดยอดโรงเรียนสุขภาพดี ระดับภูมิภาคเอเชียแปซิฟิก 


วันศุกร์ที่ 7 กรกฎาคม 2566
07/07/2566
พิมพ์
ปลัดมหาดไทยชื่นชมโรงเรียนดรุณวิทยา เทศบาลเมืองน่าน (บ้านสวนตาล) สร้างชื่อเสียงให้กับประเทศไทย “รับรางวัลชนะเลิศ โครงการแข่งขัน “สุดยอดโรงเรียนสุขภาพดี ระดับภูมิภาคเอเชียแปซิฟิก
ปลัดมหาดไทยชื่นชมโรงเรียนดรุณวิทยา เทศบาลเมืองน่าน (บ้านสวนตาล) สร้างชื่อเสียงให้กับประเทศไทย “รับรางวัลชนะเลิศ โครงการแข่งขัน “สุดยอดโรงเรียนสุขภาพดี ระดับภูมิภาคเอเชียแปซิฟิก – The AIA Healthiest Schools Regional Challenge (Primary School Category)
ปลัดมหาดไทยชื่นชมโรงเรียนดรุณวิทยา เทศบาลเมืองน่าน (บ้านสวนตาล) สร้างชื่อเสียงให้กับประเทศไทย “รับรางวัลชนะเลิศ โครงการแข่งขัน “สุดยอดโรงเรียนสุขภาพดี ระดับภูมิภาคเอเชียแปซิฟิก – The AIA Healthiest Schools Regional Challenge (Primary School Category)” จากประเทศมาเลเซีย ยกย่องเป็นโรงเรียนในสังกัดองค์กรปกครองส่วนท้องถิ่นต้นแบบ พร้อมสั่งการ สถ. ถอดบทเรียนความสำเร็จขยายผล อปท. ทุกแห่งทั่วประเทศต่อไป
วันนี้ (7 ก.ค. 66) นายสุทธิพงษ์ จุลเจริญ ปลัดกระทรวงมหาดไทย เผยว่า ขอแสดงความยินดีและชื่นชมโรงเรียนดรุณวิทยา เทศบาลเมืองน่าน (บ้านสวนตาล) ที่ได้รับรางวัลชนะเลิศระดับภูมิภาคโครงการแข่งขัน “สุดยอดโรงเรียนสุขภาพดี ในระดับภูมิภาคเอเชียแปซิฟิก - The AIA Healthiest Schools Regional Challenge (Primary School Category)” ณ กรุงกัวลาลัมเปอร์ ประเทศมาเลเซีย ซึ่ง ดร.นวพรรณ อินต๊ะวงศ์ ผู้อำนวยการสถานศึกษาและตัวแทนคณะทำงาน เข้ารับโล่เกียรติยศพร้อมเงินรางวัลมูลค่า 1.8 ล้านบาท โดย AIA Group จาก Yang Berhormat Puan Fadhlina Sidek, Minister of Education รัฐมนตรีว่าการกระทรวงศึกษาธิการ ประเทศมาเลเซีย ซึ่งโครงการดังกล่าวมีจำนวนโรงเรียนทั้งระดับประถมศึกษาและมัธยมศึกษาจาก 4 ประเทศ ได้แก่ ออสเตรเลีย ฮ่องกง ไทย และเวียดนาม สมัครเข้าร่วมมากถึง 744 โรงเรียน ตลอดปี 2565-2566
“โรงเรียนดรุณวิทยา เทศบาลเมืองน่าน (บ้านสวนตาล) ได้รับรางวัลชนะเลิศการแข่งขันโครงการสุดยอดโรงเรียนสุขภาพดีระดับภูมิภาคในระดับชั้นประถมศึกษา โดยมีความโดดเด่นในด้านกิจกรรมเพื่อส่งเสริมสุขภาพและความเป็นอยู่ ซึ่งโรงเรียนผลักดันให้นักเรียนได้เข้าถึงแนวทางการมีสุขภาพและความเป็นอยู่ที่ดีแบบองค์รวม ผ่านด้านโภชนาการ การดูแลสุขภาพร่างกายและสุขภาพใจที่ดี รวมถึงมุ่งเน้นความยั่งยืนให้นักเรียนได้มีส่วนร่วมอย่างกระตือรือร้น” นายสุทธิพงษ์ฯ กล่าวในช่วงต้น
นายสุทธิพงษ์ จุลเจริญ ปลัดกระทรวงมหาดไทย กล่าวต่ออีกว่า กระทรวงมหาดไทยมุ่งมั่นในการขับเคลื่อนภารกิจในการ “บำบัดทุกข์ บำรุงสุข” ให้กับพี่น้องประชาชนในทุกมิติ ทุกเพศ ทุกวัย โดยได้เน้นย้ำให้ผู้ว่าราชการจังหวัดทุกจังหวัดได้ให้ความสำคัญกับภารกิจงานของทุกกระทรวง ทบวง กรม และการพัฒนาคุณภาพชีวิตของพี่น้องประชาชนในทุกด้าน โดยเฉพาะ “การพัฒนาคนทุกช่วงวัย” ร่วมกับภาคีเครือข่ายทั้ง 7 ภาคี ทำให้วิถีชีวิตของผู้คนหรือประชาชนในพื้นที่มีสุขภาพที่ดีอย่างเป็นรูปธรรม โดยผู้ว่าราชการจังหวัด ต้องทำหน้าที่เสมือนเป็น “นายกรัฐมนตรีของจังหวัด” และนายอำเภอ ทำหน้าที่ “นายกรัฐมนตรีของอำเภอ” ที่จะต้องเป็นผู้นำการบูรณาการส่วนราชการในพื้นที่ ขณะเดียวกันต้องเป็นผู้นำการลุกขึ้นมาทำสิ่งที่ดีให้กับพื้นที่ ให้กับสุขภาพพลานามัยของพี่น้องประชาชนทุกคน ทุกช่วงวัย ทุกครอบครัว ทุกหมู่บ้าน/ชุมชน ตำบล อำเภอ และทั้งจังหวัด ซึ่งหน้าที่ที่สำคัญอีกประการหนึ่งของผู้ว่าราชการจังหวัดและนายอำเภอ คือการกำกับดูแลองค์กรปกครองส่วนท้องถิ่น ซึ่งเป็นหน่วยงานที่มีหน้าที่โดยตรงในการส่งเสริมคุณภาพชีวิตที่ดีให้กับพี่น้องประชาชนทุกช่วงวัยในท้องถิ่น โดยเฉพาะอย่างยิ่ง “โรงเรียนในสังกัดองค์กรปกครองส่วนท้องถิ่น” ที่ต้องมุ่งส่งเสริมและพัฒนาเด็กและเยาวชนที่เป็นช่วงวัยที่ต้องได้รับการบ่มเพาะปลูกฝังค่านิยมที่ดี ตลอดจนองค์ความรู้และทักษะในด้านต่าง ๆ มีสุขภาพกาย สุขภาพใจ มี IQ และ EQ ที่สมบูรณ์ เพื่อเติบโตเป็นพลเมืองที่ดีของประเทศ อันจะนำประเทศชาติไปสู่การพัฒนาที่ยั่งยืน
นายสุทธิพงษ์ จุลเจริญ ปลัดกระทรวงมหาดไทย กล่าวเพิ่มเติมว่า โรงเรียนดรุณวิทยา เทศบาลเมืองน่าน (บ้านสวนตาล) เป็นโรงเรียนในสังกัดเทศบาลเมืองน่าน ได้ร่วมส่งโครงการ “เด็กไทยแก้มใส” และมาตรฐานการจัดการอาหารและโภชนาการในสถานศึกษาเข้าร่วมประกวด ที่ทำให้เด็กนักเรียนกินดีอยู่ดี มีความอุดมสมบูรณ์ ในเรื่องโภชนาการอาหาร โดยทำอาหารกลางวันที่มีประโยชน์ อาหารหลักครบ 5 หมู่ ประเภท ผัก เนื้อหมู ไข่ ทุกอย่างต้องมีคุณค่าทางอาหาร มีคณะกรรมการตรวจสอบ มีการมอบหมายให้นักเรียนที่เป็นคณะกรรมการมาตรวจสอบทุกวัน ทำให้นักเรียนได้เรียนรู้ไปในตัว มีความปลอดภัย อาหารมีคุณภาพ ได้รู้จักการรับประทานอาหารที่มีประโยชน์ ลดอาหารประเภท หวาน มัน เค็ม ทำให้เด็กนักเรียนที่นี่มีอารมณ์ดี สุขภาพร่างกายแข็งแรง แจ่มใส ซึ่งสอดคล้องกับการตัดสินผลรางวัลจากขอบเขตของผลงานที่ส่งเข้าประกวด รวมไปจนถึงระดับการมีส่วนร่วมระหว่างบุคลากรและนักเรียน ผลกระทบเชิงบวก ตลอดจนแผนในอนาคต จึงทำให้ได้รับรางวัลในครั้งนี้
นายสุทธิพงษ์ จุลเจริญ ปลัดกระทรวงมหาดไทย กล่าวในช่วงท้ายว่า การได้รับรางวัลในเวทีนานาชาติของโรงเรียนดรุณวิทยา เทศบาลเมืองน่าน (บ้านสวนตาล) ในครั้งนี้ ไม่เพียงเป็นการสร้างชื่อเสียงให้กับเทศบาลเมืองน่าน แต่ยังเป็นการสร้างชื่อเสียงให้กับประเทศชาติ สร้างความภาคภูมิใจให้กับกระทรวงมหาดไทยและคนไทยทุกคน ซึ่งกระทรวงมหาดไทยจะได้มอบหมายให้กรมส่งเสริมการปกครองท้องถิ่นได้ร่วมกับจังหวัดน่านถอดบทเรียนความสำเร็จของโรงเรียนดรุณวิทยา เทศบาลเมืองน่าน (บ้านสวนตาล) เพื่อเป็นต้นแบบให้กับโรงเรียนอื่น ๆ ได้พัฒนาไปพร้อมกัน อันเป็นการร่วมกันยกระดับศักยภาพของโรงเรียนในสังกัดองค์กรปกครองส่วนท้องถิ่น ที่สามารถสร้างผลงานและชื่อเสียงให้กับประเทศไทยในระดับนานาชาติได้เช่นกัน
ท้ายนี้ ให้ท่านผู้ว่าราชการจังหวัดทุกจังหวัด รวมทั้งนายอำเภอทุกคนและภาคีเครือข่ายได้ช่วยตรวจเยี่ยมการดูแลอาหารกลางวันของเด็ก ๆ ในศูนย์พัฒนาเด็กเล็กและโรงเรียนทั้งขององค์กรปกครองส่วนท้องถิ่นและสังกัดสำนักงานคณะกรรมการการศึกษาขั้นพื้นฐาน (สพฐ.) ให้จัดเลี้ยงอาหารกลางวันที่มีคุณภาพและปริมาณที่เพียงพอให้ลูก ๆ หลาน ๆ ในพื้นที่เป็นขั้นต้น และศึกษาแนวทางของโรงเรียนดรุณวิทยา เทศบาลเมืองน่าน (บ้านสวนตาล) เพื่อนำไปพัฒนาการดูแลลูกหลานนักเรียนให้ดียิ่งขึ้นต่อไป

ที่มา : https://www.thaigov.go.th/news/contents/details/70107