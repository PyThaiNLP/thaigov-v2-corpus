รัฐบาลไทย-ข่าวทำเนียบรัฐบาล-จ.ลพบุรี บูรณาการภาคีเครือข่ายน้อมนำพระราชปณิธาน "แก้ไขในสิ่งผิด" เดินหน้ากิจกรรม “สองมือเธอ สองมือฉัน ช่วยกันทำความสะอาด” พื้นที่เขตเมืองเก่า สร้างการมีส่วนร่วมแก้ปัญหาลิงลพบุรี


วันศุกร์ที่ 7 กรกฎาคม 2566
07/07/2566
พิมพ์
จ.ลพบุรี บูรณาการภาคีเครือข่ายน้อมนำพระราชปณิธาน "แก้ไขในสิ่งผิด" เดินหน้ากิจกรรม “สองมือเธอ สองมือฉัน ช่วยกันทำความสะอาด” พื้นที่เขตเมืองเก่า สร้างการมีส่วนร่วมแก้ปัญหาลิงลพบุรี
จังหวัดลพบุรี บูรณาการภาคีเครือข่ายน้อมนำพระราชปณิธาน "แก้ไขในสิ่งผิด" เดินหน้ากิจกรรม “สองมือเธอ สองมือฉัน ช่วยกันทำความสะอาด” พื้นที่เขตเมืองเก่า สร้างการมีส่วนร่วมแก้ปัญหาลิงลพบุรี ทำให้เมืองลพบุรีเป็นเมืองน่าอยู่ น่าเที่ยว
วันนี้ (7 ก.ค. 66) นายอำพล อังคภากรณ์กุล ผู้ว่าราชการจังหวัดลพบุรี เปิดเผยว่า ในปัจจุบันจังหวัดลพบุรี เป็นจังหวัดที่พี่น้องประชาชนตลอดชนนักท่องเที่ยวทั้งชาวไทยและชาวต่างประเทศ ให้ความสนใจนิยมชมชอบเดินทางมาท่องเที่ยวเป็นจำนวนมาก เพราะเป็นพื้นที่รวมสถานที่ท่องเที่ยวที่หลากหลาย ทั้งในด้านประวัติศาสตร์ อาหารการกิน ทรัพยากรธรรมชาติ และเป็นพื้นที่ที่มีลิงเป็นจำนวนมาก โดยในส่วนของโบราณสถานที่เป็นจุดเช็คอินของนักท่องเที่ยวจะตั้งอยู่ในพื้นที่อำเภอเมืองลพบุรี อาทิ พระราชวังนารายณ์ราชนิเวศน์ พิพิธภัณฑสถานแห่งชาติ สมเด็จพระนารายณ์ พระที่นั่งไกรสรสีหราช พระที่นั่งดุสิตสวรรค์ธัญญมหาปราสาท พระบรมราชานุสาวรีย์สมเด็จพระนารายณ์มหาราช พระปรางค์สามยอด ศาลพระกาฬ เทวสถานปรางค์แขก วัดบันไดสามเสน วัดถ้ำตะโกพุทธโสภา วัดพระศรีรัตนมหาธาตุ ลพบุรี แต่ทั้งนี้ ด้วยมีลิงจำนวนมาก และพี่น้องประชาชนนักท่องเที่ยวทั้งชาวไทยและชาวต่างประเทศนิยมให้อาหารลิง จึงส่งผลกระทบต่อความสะอาดของพื้นที่
"เพื่อสร้างความร่วมมือของทุกภาคีเครือข่ายในการช่วยการดูแลรักษาความสะอาดและทำให้เมืองลพบุรีเป็นเมืองน่าอยู่น่าเที่ยว จังหวัดลพบุรี ได้บูรณาการภาคีเครือข่ายร่วมกันทำความสะอาดบริเวณเขตเมืองเก่าลพบุรี ภายใต้ชื่อกิจกรรม “สองมือเธอ สองมือฉัน ช่วยกันทำความสะอาด” โดยแยกทำความสะอาด 3 พื้นที่ คือ พื้นที่หน้าอาคารท่องเที่ยว ใกล้ศาลพระกาฬ ไปยังถนนราชดำเนินหน้าห้างอภิญญา พื้นที่หน้าร้านชโยวานิชไปยังโรงภาพยนตร์มาลัยรามา และพื้นที่ปรางค์แขกไปยังพระนารายณ์ราชนิเวศน์ เพื่อปรับปรุงภูมิทัศน์ พัฒนาเมือง โบราณสถาน สถานที่ราชการ สถานศึกษา ศาสนสถาน สถานที่ท่องเที่ยวต่าง ๆ ให้เป็นระเบียบเรียบร้อย เอื้อต่อการอยู่อาศัยของประชาชน" ผู้ว่าฯ ลพบุรี กล่าว
นายอำพล อังคภากรณ์กุล ผู้ว่าราชการจังหวัดลพบุรี กล่าวต่ออีกว่า การดำเนินการในครั้งนี้ จังหวัดลพบุรีมุ่งน้อมนำพระราชปณิธาน "แก้ไขในสิ่งผิด" ของพระบาทสมเด็จพระเจ้าอยู่หัว มาเป็นหลักชัยในการเสริมสร้างพลังความร่วมมือ เพราะที่ผ่านมาจนถึงปัจจุบัน จังหวัดลพบุรีต้องประสบกับปัญหาที่เกิดจากลิงที่มีเป็นจำนวนมาก ส่งผลกระทบต่อชีวิตความเป็นอยู่ของพี่น้องประชาชน และทำให้บ้านเมืองไม่มีเป็นระเบียบเรียบร้อย แม้ว่าที่ผ่านมาจะได้ดำเนินการแก้ไขปัญหาในหลายรูปแบบแล้วก็ตาม ซึ่งในครั้งนี้ทุกภาคส่วนไม่ลดละความพยายาม ด้วยเพราะอยากทำให้เมืองลพบุรีเป็นเมืองแห่งความเป็นระเบียบเรียบร้อย จึงได้ออกมารวมพลังเริ่มต้นอีกครั้งหนึ่ง ด้วยการทำความสะอาดพื้นที่เขตเมือง โดยมี "ภาคราชการ" เป็นผู้นำต้องทำก่อน และเชิญชวนภาคประชาชน องค์กร ภาคส่วนต่างเข้ามามีส่วนร่วม ทำความสะอาดพื้นที่หน้าอาคาร บ้านเรือนของตนเองให้มีความเรียบร้อยสวยงาม ซึ่งกิจกรรมครั้งนี้ ได้รับความสนใจจากนักท่องเที่ยวชาวต่างชาติ และประชาชนชาวจังหวัดลพบุรีต่างออกมาร่วมกันทำความสะอาดเป็นจำนวนมาก และจังหวัดฯ มีแผนขับเคลื่อนการแก้ไขปัญหาลิงอย่างต่อเนื่อง
"ในระยะต่อไปจะติดตั้งป้ายกำหนดพื้นที่ให้อาหารลิงเพื่อปรับเปลี่ยนพฤติกรรมลิงไม่ให้มารบกวนประชาชนที่อาศัยอยู่ตามอาคารบ้านเรือน รวมทั้งจะจัดทำป้ายแจ้งเตือนต่าง ๆ สำหรับนักท่องเที่ยวด้วย และจะได้ร่วมกับทุกภาคีเครือข่ายระดมความคิดเห็นและระดมสรรพกำลังในการแก้ไขปัญหาลิง เพื่อที่จะทำให้พื้นที่เขตเมืองเก่าของจังหวัดลพบุรี ได้เป็นพื้นที่น่าอยู่ น่าเที่ยว พี่น้องประชาชนสามารถใช้ชีวิตได้มีความสุขอย่างยั่งยืน" ผู้ว่าฯ ลพบุรี กล่าวในช่วงท้าย

ที่มา : https://www.thaigov.go.th/news/contents/details/70110