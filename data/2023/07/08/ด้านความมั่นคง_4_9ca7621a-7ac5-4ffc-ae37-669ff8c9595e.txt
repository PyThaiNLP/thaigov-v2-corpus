รัฐบาลไทย-ข่าวทำเนียบรัฐบาล-พ่อเมืองฯ ตาก บูรณาการภาคีเครือข่ายขับเคลื่อน "ช่วยเหลือ ส่งเสริม พัฒนา" คุณภาพชีวิตผู้สูงอายุ และกลุ่มเปราะบาง เน้นซ่อมแซมที่อยู่อาศัยและเสริมแนวทางการใช้ชีวิตแบบพึ่งพาตนเอง 


วันศุกร์ที่ 7 กรกฎาคม 2566
07/07/2566
พิมพ์
พ่อเมืองฯ ตาก บูรณาการภาคีเครือข่ายขับเคลื่อน "ช่วยเหลือ ส่งเสริม พัฒนา" คุณภาพชีวิตผู้สูงอายุ และกลุ่มเปราะบาง เน้นซ่อมแซมที่อยู่อาศัยและเสริมแนวทางการใช้ชีวิตแบบพึ่งพาตนเอง
พ่อเมืองฯ ตาก บูรณาการภาคีเครือข่ายขับเคลื่อน "ช่วยเหลือ ส่งเสริม พัฒนา" คุณภาพชีวิตผู้สูงอายุ และกลุ่มเปราะบาง เน้นซ่อมแซมที่อยู่อาศัยและเสริมแนวทางการใช้ชีวิตแบบพึ่งพาตนเอง เพื่อพี่น้องประชาชนมีความเป็นอยู่ที่ดีขึ้นและมีความสุขอย่างยั่งยืน
วันนี้ (7 ก.ค.66) นายสมชัย กิจเจริญรุ่งโรจน์ ผู้ว่าราชการจังหวัดตาก เผยว่า จังหวัดตากให้ความสำคัญในการขับเคลื่อนงานเพื่อดูแลคุณภาพชีวิตของพี่น้องประชาชนด้วยการบูรณาการการทำงานร่วมกับภาคีเครือข่ายทั้ง 7 ภาคี จับมือขับเคลื่อนงานตามปณิธาน "บำบัดทุกข์ บำรุงสุข" โดยพื้นที่พุ่งเป้าเข้าถึงปัญหา รับฟัง ดูแล ประสานงาน และแก้ไขปัญหา เพื่อพัฒนาคุณภาพชีวิตของพี่น้องประชาชนให้มีความเป็นอยู่ที่ดีขึ้นและมีความสุขอย่างยั่งยืน ตามนโยบายของกระทรวงมหาดไทย และจิตวิญญาณของการเป็นข้าราชการที่ดีในพระบาทสมเด็จพระเจ้าอยู่หัว
"ตนได้มอบหมายให้นายสมพงษ์ ฟุ้งทวีวงศ์ นายอำเภอเมืองตาก พร้อมด้วย ปลัดอำเภอ กำนัน ผู้ใหญ่บ้าน และภาคีเครือข่าย ลงพื้นที่หมู่ที่ 2 ต.โป่งแดง อ.เมืองตาก ขับเคลื่อน “โครงการช่วยเหลือส่งเสริมและพัฒนาคุณภาพชีวิต ผู้พิการ ผู้สูงอายุ ผู้ยากไร้ และผู้ควรได้รับการสงเคราะห์” โดยได้มอบวัสดุก่อสร้างให้แก่ครัวเรือนนายสมมิ สืบปาน อาทิ ปูนซีเมนต์ หิน ทราย และอิฐบล็อค สำหรับก่อสร้างห้องน้ำ โดยมีเจ้าหน้าที่กองอาสารักษาดินแดน (อส.) และชาวบ้านจิตอาสาในพื้นที่ช่วยกันก่อสร้างห้องน้ำ ให้มีความมั่นคง แข็งแรงและปลอดภัย ทำให้ที่อยู่อาศัยมีสภาพความเป็นอยู่ที่ดีขึ้นกว่าเดิม พร้อมทั้งกำชับให้นายอำเภอเมืองตาก ได้นำทีมอำเภอบำบัดทุกข์ บำรุงสุขแบบบูรณาการอย่างยั่งยืน หมั่นตรวจเยี่ยมให้กำลังใจ และส่งเสริมแนวทางการใช้ชีวิตแบบพึ่งพาตนเอง โดยน้อมนำหลักปรัชญาของเศรษฐกิจพอเพียงของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมราชบพิตร และพระราชดำริเสริมสร้างความมั่นคงด้านอาหารของสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี "บ้านนี้มีรัก ปลูกผักกินเอง" ด้วยการปลูกพืชผักสวนครัว พืชสมุนไพร เลี้ยงเป็ด เลี้ยงไก่ไข่ มีอาหารไว้บริโภค ลดรายจ่ายครัวเรือน รวมทั้งส่งเสริมความรักสามัคคีโดยให้คนในชุมชนได้ช่วยกันดูแล เพื่อที่จะทำให้ครัวเรือนได้มีความสุขอย่างยั่งยืนท่ามกลางความอบอุ่นของสมาชิกในชุมชน" ผู้ว่าฯ ตาก กล่าว
นายสมชัย กิจเจริญรุ่งโรจน์ ผู้ว่าราชการจังหวัดตาก กล่าวต่ออีกว่า พี่น้องประชาชนส่วนใหญ่ในอำเภอเมืองตาก ประกอบอาชีพรับจ้างและเกษตรกรรม จึงมีประชาชนบางครัวเรือนที่มีความเป็นอยู่ค่อนข้างลำบาก ที่อยู่อาศัยมีสภาพทรุดโทรม อำเภอเมืองตาก จึงได้เร่งขับเคลื่อน “โครงการช่วยเหลือส่งเสริมและพัฒนาคุณภาพชีวิต ผู้พิการ ผู้สูงอายุ ผู้ยากไร้ และผู้ควรได้รับการสงเคราะห์” เพื่อปรับปรุงซ่อมแซมที่อยู่อาศัยให้กับผู้ยากไร้ จำนวน 6 ราย เป็นงบประมาณทั้งสิ้น จำนวน 122,500 บาท ซึ่งได้ดำเนินการมอบวัสดุก่อสร้างและปรับปรุงซ่อมแซมที่อยู่อาศัยให้แก่ครอบครัวผู้ด้อยโอกาส อีก 5 ราย ได้แก่ นายสุชาติ สับสน หมู่ที่ 6 นางเฉลา เพ็ชรพูล หมู่ที่ 3 ตำบลวังประจบ นายวีระชัย ใจตรงดี หมู่ที่ 1 นายสุนทร น้อยสุวรรณ์ หมู่ 3 ตำบลหนองบัว และนายน้อย บุนนะวัน หมู่ที่ 7 ตำบลวังหิน อำเภอเมืองตาก
นายสมชัย กิจเจริญรุ่งโรจน์ ผู้ว่าราชการจังหวัดตาก กล่าวอีกว่า "ทุกความทุกข์ ความเดือดร้อนของพี่น้องประชาชน เป็นหน้าที่ของเราคนมหาดไทยที่ต้องมุ่งมั่นบำบัดทุกข์ บำรุงสุข ให้กับพี่น้องประชาชน" ผมในฐานะผู้ว่าราชการจังหวัด เป็นผู้นำที่ต้องลุกขึ้นมาปลุก Passion พี่น้องข้าราชการ ในการที่จะทำงานร่วมกับภาคีเครือข่าย ช่วยกันคิดแก้ไขปัญหาเพื่อที่จะ “บำบัดทุกข์ บำรุงสุขแบบบูรณาการอย่างยั่งยืน” ให้กับพี่น้องประชาชนในทุกมิติ ตอบสนองต่อพลวัตรของโลกที่เปลี่ยนแปลงอย่างรวดเร็ว ทำให้มีการ Change for good เกิดวิถีการทำงานของชาวมหาดไทยและวัฒนธรรมการทำงานแบบ “รองเท้าสึกก่อนกางเกงขาด” ให้จงได้ และทำให้คนมหาดไทยมีความรักและปรารถนาดีต่อพี่น้องประชาชนทุกคน เป็นข้าราชการที่ดีในพระบาทสมเด็จพระเจ้าอยู่หัว ช่วยกันสนองพระราชปณิธาน “ประเทศชาติมั่นคง ประชาชนมีความสุข แก้ไขในสิ่งผิด” เพื่อให้ประชาชนคนไทยทุกคนมีคุณภาพชีวิตที่ดีขึ้นและมีความสุขอย่างยั่งยืน
“ขอให้ภาคีเครือข่ายทุกภาคส่วนที่มาร่วมขับเคลื่อนโครงการช่วยเหลือส่งเสริมและพัฒนาคุณภาพชีวิต ผู้พิการ ผู้สูงอายุ ผู้ยากไร้ และผู้ควรได้รับการสงเคราะห์ ในครั้งนี้ มุ่งมั่นตั้งใจรวมพลังกันอย่างเต็มที่ในการพัฒนาเสริมสร้างคุณประโยชน์ในทุกมิติ ทำให้พี่น้องประชาชนชาวตากได้กลับมามีรอยยิ้ม ใช้ชีวิตอย่างเป็นปกติสุขในสังคม และมีคุณภาพชีวิตที่ดีอย่างยั่งยืน” ผู้ว่าฯ ตาก กล่าวในช่วงท้าย
#กระทรวงมหาดไทย #บำบัดทุกข์บำรุงสุข #MOI #Changeforgood #SDGTH #หมู่บ้านยั่งยืน #SDGlocalization #SEPforSDGs

ที่มา : https://www.thaigov.go.th/news/contents/details/70109