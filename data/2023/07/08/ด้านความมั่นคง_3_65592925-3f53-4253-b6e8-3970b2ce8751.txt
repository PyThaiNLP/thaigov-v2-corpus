รัฐบาลไทย-ข่าวทำเนียบรัฐบาล-พ่อเมืองกำแพงเพชร นำทีมจังหวัด ลงพื้นที่ติดตามตรวจเยี่ยม โครงการหนึ่งตำบล หนึ่งหมู่บ้านยั่งยืน (Sustainable Village) เพื่อเฉลิมพระเกียรติ สมเด็จพระเจ้าลูกเธอ เจ้าฟ้าสิริวัณณวรี ฯ 


วันศุกร์ที่ 7 กรกฎาคม 2566
07/07/2566
พิมพ์
พ่อเมืองกำแพงเพชร นำทีมจังหวัด ลงพื้นที่ติดตามตรวจเยี่ยม โครงการหนึ่งตำบล หนึ่งหมู่บ้านยั่งยืน (Sustainable Village) เพื่อเฉลิมพระเกียรติ สมเด็จพระเจ้าลูกเธอ เจ้าฟ้าสิริวัณณวรี ฯ
พ่อเมืองกำแพงเพชร นำทีมจังหวัด ลงพื้นที่ติดตามตรวจเยี่ยม โครงการหนึ่งตำบล หนึ่งหมู่บ้านยั่งยืน (Sustainable Village) เพื่อเฉลิมพระเกียรติ สมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา ภายใต้โครงการ “กินอิ่ม นอนหลับ ปลดหนี้ด้วยศาสตร์พระราชา
พ่อเมืองกำแพงเพชร นำทีมจังหวัด ลงพื้นที่ติดตามตรวจเยี่ยม โครงการหนึ่งตำบล หนึ่งหมู่บ้านยั่งยืน (Sustainable Village) เพื่อเฉลิมพระเกียรติ สมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา ภายใต้โครงการ “กินอิ่ม นอนหลับ ปลดหนี้ด้วยศาสตร์พระราชาอย่างยั่งยืน”
วันนี้ (7 ก.ค.66) นายชาธิป รุจนเสรี ผู้ว่าราชการจังหวัดกำแพงเพชร เปิดเผยว่า จังหวัดกำแพงเพชรได้ลงพื้นที่ติดตามและตรวจเยี่ยมโครงการหนึ่งตำบล หนึ่งหมู่บ้านยั่งยืน (Sustainable Village) เพื่อเฉลิมพระเกียรติ สมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา ภายใต้โครงการกินอิ่ม นอนหลับ ปลดหนี้ด้วยศาสตร์พระราชาอย่างยั่งยืน จำนวน 2 หมู่บ้าน ซึ่งประกอบไปด้วย 1) บ้านหนองเหมือด หมู่ 6 ตำบลแสนตอ อำเภอขาณุวรลักษบุรี และ 2) บ้านโนนปอแดง หมู่ 2 ตำบลสลกบาตร อำเภอขาณุวรลักษบุรี โดยมี นายชัยพฤกติ์ เชียรธานรักษ์ ปลัดจังหวัดกำแพงเพชร นายสกุลเพชร พิกุลประเสริฐ หัวหน้าสำนักงานจังหวัดกำแพงเพชร นายนิรุทธ์ สาธุวงษ์ หัวหน้าสำนักงานป้องกันและบรรเทาสาธารณภัยจังหวัดกำแพงเพชร นางณัฏพัชญาณ์ มุสิกะปาน พัฒนาการจังหวัดกำแพงเพชร นางกรกช มหายศปัญญา โยธาธิการและผังเมืองจังหวัดกำแพงเพชร นายวรรธน์ ฉายอภิรักษ์ นายอำเภอขาณุวรลักษบุรี หัวหน้าส่วนราชการ ผู้นำท้องถิ่นท้องที่ ร่วมลงพื้นที่ตรวจเยี่ยมโครงการฯ
นายชาธิป รุจนเสรี ผู้ว่าราชการจังหวัดกำแพงเพชร กล่าวว่า จังหวัดกำแพงเพชรนำนโยบายของกระทรวงมหาดไทยมุ่งมั่นในการน้อมนำหลักปรัชญาของเศรษฐกิจพอเพียงในพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร มาขับเคลื่อนอย่างต่อเนื่อง ซึ่งสอดคล้องกับเป้าหมายการพัฒนาที่ยั่งยืน (Sustainable Development Goals : SDGs) ของสหประชาชาติทั้ง 17 ข้อ ซึ่งผู้ว่าราชการจังหวัดทุกจังหวัดได้ร่วมลงนามประกาศเจตนารมณ์เพื่อประเทศไทยที่ยั่งยืน (Statement of Commitment to Sustainable Thailand) ด้วยแนวคิด Change for Good ดังคำกล่าวที่ว่า “1 จังหวัด 1 คำมั่นสัญญา เพื่อการพัฒนา เพื่อความเท่าเทียม เพื่อความยั่งยืน เพื่อคนไทย” ร่วมกับสหประชาชาติ “โลกนี้เพื่อเรา” เมื่อวันที่ 6 มิถุนายน 2565 และนับเป็นพระกรุณาธิคุณอันหาที่สุดมิได้ที่ สมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา ทรงสนพระทัยและทรงให้ความสำคัญในเรื่องการพัฒนาที่ยั่งยืน โดยพระราชทานหนังสือ Sustainable City ให้แก่ท่านปลัดกระทรวงมหาดไทย นายกสมาคมแม่บ้านมหาดไทย อธิบดีกรมการพัฒนาชุมชน และประธานชมรมแม่บ้านพัฒนาชุมชน ซึ่งกระทรวงมหาดไทยได้รับพระราชทานพระอนุญาตให้นำแนวพระดำริดังกล่าวมาขับเคลื่อน “โครงการหมู่บ้านยั่งยืน (Sustainable Village)” เพื่อพัฒนาคุณภาพชีวิตของประชาชนในหมู่บ้าน ให้มีความเป็นอยู่ที่ดีขึ้น ลดความเหลื่อมล้ำทางเศรษฐกิจและสังคม พร้อมทั้งขับเคลื่อนเป้าหมายการพัฒนาที่ยั่งยืน (UN SDGs) ให้ครอบคลุมในทุกมิติ ทั้งด้านสังคม เศรษฐกิจ และสิ่งแวดล้อม เพื่อให้เกิดการพึ่งพาตนเอง โดยมีต้นแบบการพัฒนาหมู่บ้านยั่งยืน ณ บ้านดอนกอย ตำบลสว่าง อำเภอพรรณานิคม จังหวัดสกลนคร ซึ่งพระองค์ท่านได้เสด็จไปทรงเยี่ยมเยียนและพระราชทานกำลังใจให้กับพี่น้องประชาชน ในการทรงปฏิบัติพระกรณียกิจในพื้นที่จังหวัดสกลนคร เมื่อวันที่ 23 มกราคม 2566 ที่ผ่านมา
นายชาธิป รุจนเสรี ผู้ว่าราชการจังหวัดกำแพงเพชร กล่าวต่อว่า จังหวัดกำแพงเพชรให้ความสำคัญกับการแปลงนโยบายไปสู่การปฏิบัติในพื้นที่ (Area Based) ร่วมกับภาคีเครือข่ายทั้ง 7 ภาคี ได้แก่ ภาครัฐ ภาควิชาการ ภาคผู้นำศาสนา ภาคเอกชน ภาคประชาชน ภาคประชาสังคม และภาคสื่อมวลชน ประสานงานร่วมกับผู้นำองค์กรปกครองส่วนท้องถิ่น เพื่อทำให้พี่น้องประชาชนมีความสุขเพิ่มมากขึ้น มีความทุกข์ลดลงจนหมดไป ภายใต้ข้อจำกัดของทรัพยากรทางการบริหาร และขณะเดียวกันก็ต้องทำหน้าที่เป็นโซ่ข้อกลาง ในการรับฟังปัญหาความต้องการเสียงสะท้อนจากพี่น้องประชาชนตั้งแต่ระดับครัวเรือน ชุมชน หมู่บ้าน ตำบล อำเภอ เพื่อนำไปสู่การรับรู้ของส่วนกลางและรัฐบาลในการวิเคราะห์หาแนวทางแก้ไขปัญหาความเดือดร้อนและส่งเสริมพัฒนาพื้นที่ให้พี่น้องประชาชนในทุกมิติ โดยการลงพื้นที่ตรวจเยี่ยมบ้านหนองเหมือด หมู่ 6 ตำบลแสนตอ อำเภอขาณุวรลักษบุรี จังหวัดกำแพงเพชร ซึ่งเป็นหมู่บ้านที่มีปัญหาด้านรายได้และหนี้สินของประชาชน ขยะมูลฝอย อุบัติเหตุบนท้องถนน ฯลฯ ณ ศาลาการเปรียญวัดบ้านหนองเหมือด และลงพื้นที่ตรวจเยี่ยมบ้านโนนปอแดง หมู่ 2 ตำบลสลกบาตร ซึ่งเป็นหมู่บ้านที่ประสบปัญหาด้านรายได้และหนี้สินของประชาชน ปัญหาภัยแล้งและน้ำท่วม ฯลฯ ณ ห้องประชุมองค์การบริหารส่วนตำบลสลกบาตร
ผู้ว่าราชการจังหวัดกำแพงเพชร กล่าวในช่วงสุดท้ายว่า จากการลงพื้นที่ติดตามตรวจเยี่ยม โครงการหนึ่งตำบล หนึ่งหมู่บ้านยั่งยืน (Sustainable Village) เพื่อเฉลิมพระเกียรติ สมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา ตนได้เน้นย้ำให้ส่วนราชการทั้งท้องที่และท้องถิ่นประสานและบูรณาการการทำงานร่วมกัน เพื่อช่วยเหลือประชาชนในพื้นที่เพิ่มเติม ในการส่งเสริมให้มีการขยายผลตามด้านความยั่งยืนต่าง ๆ อาทิ โครงการถังขยะเปียกลดโลกร้อน ที่รณรงค์ให้ประชาชนรู้จักการแยกขยะก่อนทิ้งลงถัง บริหารจัดการขยะมูลฝอย การบริหารจัดการน้ำเพื่อการเกษตร วางแนวทางในการแก้ไขและป้องกันปัญหายาเสพติดในพื้นที่ การนำแผนผังภูมิสังคมมาใช้ในการพัฒนาพื้นที่ การสร้างความมั่นคงทางอาหารตามพระราชดำริของ สมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี โครงการบ้านนี้มีรัก ปลูกผักกินเอง และ โครงการทางนี้มีผล ผู้คนรักกัน รวมถึงส่งเสริมอาชีพให้แก่ประชาชนในพื้นที่โดยน้อมนำหลักปรัชญาเศรษฐกิจพอเพียงมาปรับใช้เป็นแนวทางในการปฏิบัติ เพื่อให้เกิด "หมู่บ้านยั่งยืน" (Sustainable Village) ผ่านการขับเคลื่อนโครงการกินอิ่ม นอนหลับ ปลดหนี้ด้วยศาสตร์พระราชาอย่างยั่งยืน นำไปสู่การพัฒนาพื้นที่ในจังหวัดกำแพงเพชรให้เป็นจังหวัดที่มีความสุขในทุกมิติอย่างยั่งยืน

ที่มา : https://www.thaigov.go.th/news/contents/details/70108