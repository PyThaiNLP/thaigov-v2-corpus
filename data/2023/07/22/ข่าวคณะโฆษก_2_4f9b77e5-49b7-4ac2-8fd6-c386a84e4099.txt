รัฐบาลไทย-ข่าวทำเนียบรัฐบาล-เชิญชวนผู้สูงอายุและสตรีตั้งครรภ์เข้ารับบริการตรวจช่องปาก ณ ศูนย์บริการสาธารณสุขสังกัดกรุงเทพฯ 69 แห่ง โรงพยาบาลสังกัด กทม. และหน่วยเคลื่อนที่ 7 จุด


วันเสาร์ที่ 22 กรกฎาคม 2566
22/07/2566
พิมพ์
เชิญชวนผู้สูงอายุและสตรีตั้งครรภ์เข้ารับบริการตรวจช่องปาก ณ ศูนย์บริการสาธารณสุขสังกัดกรุงเทพฯ 69 แห่ง โรงพยาบาลสังกัด กทม. และหน่วยเคลื่อนที่ 7 จุด
เชิญชวนผู้สูงอายุและสตรีตั้งครรภ์เข้ารับบริการตรวจช่องปาก ณ ศูนย์บริการสาธารณสุขสังกัดกรุงเทพฯ 69 แห่ง โรงพยาบาลสังกัด กทม. และหน่วยเคลื่อนที่ 7 จุด พร้อมคัดกรองผู้เข้าเกณฑ์ใส่ฟันเทียม รากฟันเทียม ในกิจกรรมเฉลิมพระเกียรติ เนื่องในวันเฉลิมพระชนมพรรษา
วันที่ 22 กรกฎาคม 2566 น.ส.ไตรศุลี ไตรสรณกุล รองโฆษกประจำสำนักนายกรัฐมนตรี กล่าวว่า  เดือนกรกฎาคมนับเป็นเดือนมหามงคลที่ชาวไทยทุกหมู่เหล่า หน่วยงานภาครัฐ เอกชน และภาคประชาสังคมจะร่วมกันจัดกิจกรรมเฉลิมพระเกียรติพระบาทสมเด็จพระเจ้าอยู่หัว เนื่องในวันเฉลิมพระชนมพรรษา 28 กรกฎาคม
ทั้งนี้ กระทรวงสาธารณสุข สำนักงานหลักประกันสุขภาพแห่งชาติ (สปสช.) มูลนิธิทันตนวัตกรรม ในพระบรมราชูปถัมภ์ และกรุงเทพมหานคร โดยสำนักอนามัย ได้ร่วมกันจัดกิจกรรม “เดือนแห่งการรณรงค์ตรวจสุขภาพช่องปากให้กับผู้สูงอายุและหญิงตั้งครรภ์ เนื่องในโอกาสวันเฉลิมพระชนมพรรษาพระบาทสมเด็จพระเจ้าอยู่หัว 28 กรกฎาคม 2566" ซึ่งกิจกรรมดังกล่าวจะให้บริการตรวจสุขภาพช่องปากและขัดทำความสะอาดฟันให้หญิงตั้งครรภ์ทุกช่วงอายุ และผู้มีอายุ 60 ปีขึ้นไป
น.ส.ไตรศุลี กล่าวว่า ผู้ที่อยู่ในเกณฑ์สามารถเข้ารับบริการได้ตั้งแต่วันนี้ถึง 17 ส.ค. 66  ณ ศูนย์บริการสาธารณสุขสังกัดกรุงเทพมหานคร 69 แห่งและโรงพยาบาลในสังกัดกรุงเทพมหานคร 11 แห่งรวมถึงคลินิกทันตกรรม 2 แห่งที่เข้าร่วมได้แก่ บางเขนสหคลินิก (เขตบางเขน) และเกษตรเด็นทัลคลินิกทันตกรรม (เขตจตุจักร)   ซึ่งในส่วนของผู้สูงอายุนอกจากจะบริการตรวจ ทำความสะอาดฟันแล้วยังจะมีการคัดกรองผู้สูงอายุที่จำเป็นต้องใส่ฟันเทียมและรากฟันเทียม ซึ่งจะส่งต่อเพื่อเข้ารับบริการที่หน่วยบริการรากฟันเทียมด้วย
นอกจากนี้ เพื่อให้ถึงกลุ่มเป้าหมายมากขึ้นจะมีการออกหน่วยบริการเคลื่อนที่ในพื้นที่  7 จุด ในกรุงเทพฯ ระหว่างวันที่ 24-27 ก.ค. 66 ประกอบด้วย 1) เคหะชุมชนธนบุรี3 เขตบางขุนเทียน โดยศูนย์บริการสาธารณสุข 42 ในวันที่ 24 ก.ค. 566 เวลา 09.00-12.00 น. 2) สำนักงานเขตบางเขน โดยสถาบันพัฒนาสุขภาวะเขตเมือง กรมอนามัย กระทรวงสาธารณสุขและคลินิกทันตกรรมโกโก้สไมล์ ในวันที่ 24-25 ก.ค. 66 เวลา 09.00-15.00 น. 3) สวนสยาม โดยศูนย์บริการสาธารณสุข 69 และคลินิกทันตกรรมฟอร์จูนเชียงใหม่ ในวันที่ 24-27 ก.ค. 2566 เวลา 09.00-15.00 น.
4)ชุมชนศรีมณฑล เขตทวีวัฒนา โดยศูนย์บริการสาธารณสุข 67 ในวันที่ 25 ก.ค. 66 เวลา 09.00-12.00 น. 5)ศูนย์บริการสาธารณสุข 38 โดยคลินิกทันตกรรมบางกอกสไมล์ ในวันที่ 26 ก.ค. 66 เวลา 09.00-15.00 น. 6) วัดคลองภูมิ เขตยานนาวา โดยศูนย์บริการสาธารณสุข 55 และคลินิกทันตกรรมบ้านรักยิ้ม2 ในวันที่ 27 ก.ค. 2566 เวลา 09.00-12.00 น.  และ 7)วัดลาดปลาเค้า โดยศูนย์บริการสาธารณสุข 66 ในวันที่ 27 ก.ค. 66 เวลา 09.00-14.00 น.
“รัฐบาลขอเชิญชวนผู้สูงอายุและสตรีตั้งครรภ์เข้ารับบริการตรวจช่องปาก ณ จุดบริการและเวลาตามที่ระบุได้โดยไม่เสียค่าใช้จ่ายใดๆ ซึ่งการตรวจสุขภาพช่องปากจะช่วยเช็คว่าสุขภาพฟัน นำไปสู่การดูแลรักษาอย่างถูกต้องในกรณีทีมีปัญหา อาทิ การอุดหรือถอน รวมถึงการใส่ฟันเทียมและรากฟันเทียม และเป็นการป้องกันโรคต่างๆ ที่จะตามมาได้จากปัญหาสุขภาพฟันด้วย” น.ส.ไตรศุลี กล่าว
น.ส.ไตรศุลี กล่าวว่า นอกจากกิจกรรมกิจกรรมในกรุงเทพฯ ข้างต้นแล้ว กระทรวงสาธารณสุข กรมอนามัย กรมการแพทย์  สปสช. หน่วยทันตกรรมพระราชทานในพระบาทสมเด็จพระเจ้าอยู่หัว สำนักงานประกันสังคม และกรมบัญชีกลาง ได้ร่วมกันดำเนินโครงการ  “โครงการฟันเทียม รากฟันเทียม เฉลิมพระเกียรติพระบาทสมเด็จพระเจ้าอยู่หัว เนื่องในโอกาสมหามงคลเฉลิมพระชนมพรรษา 72 พรรษา 28 กรกฎาคม 2567” โดยคนไทยทุกสิทธิทั่วประเทศที่มีปัญหาสูญเสียฟันทั้งปากสามารถเข้ารับบริการฟันเทียมที่โรงพยาบาลสังกัดกระทรวงสาธารณสุข โรงพยาบาลรัฐทั่วประเทศ
และจะมีบริการรากฟันเทียมสำหรับผู้ที่มีปัญหาใส่ฟันเทียมแล้วหลวม ซึ่งเบื้องต้นบริการรากฟันเทียมจะให้เฉพาะผู้มีสิทธิหลักประกันสุขภาพแห่งชาติ หรือบัตรทอง 30 บาท โดยสามารถเข้ารับบริการตั้งแต่วันนี้ ถึง 30 ก.ย. 67
ทั้งนี้ ผู้สนใจสามารถสอบถามข้อมูลเพิ่มเติมได้ที่ สายด่วน สปสช. 1330 หรือตรวจสอบข้อมูลผ่านผ่านช่องทางออนไลน์ ที่ไลน์ สปสช. @nhso หรือเฟซบุ๊ค สำนักงานหลักประกันสุขภาพแห่งชาติ

ที่มา : https://www.thaigov.go.th/news/contents/details/70604