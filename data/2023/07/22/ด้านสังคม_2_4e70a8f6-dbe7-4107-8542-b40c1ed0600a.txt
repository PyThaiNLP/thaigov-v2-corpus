รัฐบาลไทย-ข่าวทำเนียบรัฐบาล-ดีอีเอส เตือนประชาชนอย่าหลงเชื่อ “เพจออมสินเงินด่วน” ปล่อยเงินกู้ฉุกเฉินสูงสุด 10 ล้านบาท ย้ำ! เจออย่าหลงเชื่อเด็ดขาด


วันเสาร์ที่ 22 กรกฎาคม 2566
ดีอีเอส เตือนประชาชนอย่าหลงเชื่อ “เพจออมสินเงินด่วน” ปล่อยเงินกู้ฉุกเฉินสูงสุด 10 ล้านบาท ย้ำ! เจออย่าหลงเชื่อเด็ดขาด
ดีอีเอส เตือนประชาชนอย่าหลงเชื่อ “เพจออมสินเงินด่วน” ปล่อยเงินกู้ฉุกเฉินสูงสุด 10 ล้านบาท ย้ำ! เจออย่าหลงเชื่อเด็ดขาด
กระทรวงดิจิทัลเพื่อเศรษฐกิจและสังคม (ดีอีเอส) จับตาข่าวปลอมแอบอ้างเพจออมสินเงินด่วน ปล่อยเงินกู้ฉุกเฉินสูงสุด 10 ล้านบาท ขึ้นแท่นอันดับ 1 รองลงมากรมการจัดหางาน เปิดรับสมัคร Part-Time ระวัง! กลโกงมิจฉาชีพ ถูกหลอกเอาข้อมูลส่วนตัว หลอกให้โอน เตือนประชาชนเช็คข้อมูลให้ครบทุกด้านอย่าหลงเชื่อ อย่าแชร์ต่อ
นายเวทางค์ พ่วงทรัพย์ รองปลัดกระทรวงดิจิทัลเพื่อเศรษฐกิจและสังคม (ดีอีเอส) ในฐานะโฆษกกระทรวงฯฝ่ายข้าราชการประจำ กล่าวถึงผลการมอนิเตอร์และรับแจ้งข่าวปลอมของศูนย์ต่อต้านข่าวปลอม ระหว่างวันที่ 14 - 21 กรกฎาคม 2566 พบข้อความที่เข้ามาทั้งหมด 3,225,099 ข้อความ โดยมีข้อความที่ต้องดำเนินการตรวจสอบ(Verify) ทั้งสิ้น 239 ข้อความ ทั้งนี้ช่องทางที่มีการพบเบาะแสมากที่สุด คือ ข้อความที่มาจาก Social Listening จำนวน 203ข้อความ ตามมาด้วยการแจ้งเบาะแสผ่าน Line Official จำนวน 36 ข้อความ รวมเรื่องที่ต้องดำเนินการตรวจสอบทั้งหมด 157 เรื่อง และจากการประสานงานกับหน่วยงานที่เกี่ยวข้อง ได้รับผลการตรวจสอบกลับมาแล้ว 90 เรื่อง
ทั้งนี้ ดีอีเอส ได้แบ่งข่าวปลอมที่ได้รับความสนใจเป็น 4 กลุ่ม ประกอบด้วย
กลุ่มที่ 1 : นโยบายรัฐบาล ข่าวสารทางราชการ ความสงบเรียบร้อยของสังคม ขัดศีลธรรมอันดี และความมั่นคงภายในกระเทศ จำนวน 69 เรื่อง เบี้ยยังชีพพิเศษ 100-250 บาทต่อเดือน เริ่มจ่าย 19 ก.ค. นี้ เป็นต้น
กลุ่มที่ 2 : ผลิตภัณฑ์สุขภาพ วัตถุอันตราย เครื่องสำอาง รวมถึงสินค้าและบริการที่ผิดกฎหมาย จำนวน 53 เรื่อง อาทิ ทานไฟเบอร์ก่อนทานไข่และชีส ช่วยลดความเสี่ยงการเกิดโรคหัวใจ เป็นต้น
กลุ่มที่ 3 : ภัยพิบัติ จำนวน 12 เรื่อง อาทิ พายุ 3 ลูก เข้าไทย รับมือฝนตกหนัก ลมกระโชกแรง ทำให้เกิดน้ำท่วมฉับพลัน น้ำป่าไหลหลาก เป็นต้น
กลุ่มที่ 4 : เศรษฐกิจ จำนวน 23 เรื่อง อาทิ ตลาดหลักทรัพย์แห่งประเทศไทย เปิดพอร์ตหุ้น SCB กำไรสูงสุด48-50% พอร์ตลงทุนเริ่มต้นที่ 1,000 บาท เป็นต้น
สำหรับข่าวปลอมทั้ง 4 กลุ่มมีความเกี่ยวเนื่องกับเรื่องโควิค-19 จำนวน 4 เรื่อง
อย่างไรก็ตาม เมื่อพิจารณาจากข่าวปลอมที่ได้รับความสนใจในลำดับต้นๆ ในสัปดาห์ล่าสุดนี้ พบว่าส่วนใหญ่เป็นข่าวด้านกลุ่มนโยบายรัฐบาล ข่าวสารทางราชการ รองลงมาเป็นกลุ่มผลิตภัณฑ์เพื่อสุขภาพและกลุ่มเศรษฐกิจตามลำดับ สำหรับข่าวปลอมที่มีคนสนใจสูงสุด 10 อันดับ ดังนี้
อันดับที่ 1 : เรื่อง เพจออมสินเงินด่วน ปล่อยเงินกู้ฉุกเฉินสูงสุด 10 ล้านบาท โดย ธ. ออมสิน
อันดับที่ 2 : เรื่อง กรมการจัดหางาน เปิดรับสมัคร Part-Time อาชีพเสริมประจำปี
อันดับที่ 3 : เรื่อง กรมการขนส่งเปิดทำและต่ออายุใบขับขี่ออนไลน์ ผ่านเพจทีมบริการทำใบการขับรอรับที่บ้าน
อันดับที่ 4 : เรื่อง รัฐฯ เตรียมโอนเงินช่วยเหลือผู้สูงอายุ เด็ก และคนพิการ
อันดับที่ 5 : เรื่อง ไทยฝนตกหนัก พายุนาบิเคลื่อนตัวเข้าอีสานตอนบน ช่วงวันที่ 22-23 ก.ค. 66
อันดับที่ 6 : เรื่อง เพจเฟซบุ๊กสำนักงาน ก.ล.ต. ให้ความรู้การลงทุน
อันดับที่ 7 : เรื่อง  ปตท. เปิดให้จองหุ้นในราคา 3,990 บาท
อันดับที่ 8 : เรื่อง กฎใหม่เงินบำนาญสมาชิกรัฐสภารับสูงสุด 79,492 บาท
อันดับที่ 9 : เรื่อง กฟภ. จดเลขมิเตอร์ผิด แจ้งติดต่อเจ้าหน้าที่ชำระค่าไฟเดือนหน้า
อันดับที่ 10 : เรื่อง รับมือพายุเข้าไทย 3 ภาคระวังฝนตกหนัก ลมกระโชกแรง ช่วงวันที่ 15-18 ก.ค. นี้
“ปัจจุบันข่าวปลอมยังคงมีจำนวนมาก ดีอีเอส และศูนย์ต่อต้านข่าวปลอม ให้ความสำคัญในการตรวจสอบข่าวปลอม ตลอด 24 ชั่วโมง เมื่อได้รับข่าวสาร ข้อมูล ควรตรวจสอบให้รู้เท่าทัน รอบด้าน เลือกเชื่อ เลือกแชร์  เพื่อป้องกันความเสียหายที่จะเกิดขึ้น โดยสามารถติดตามแจ้งเบาะแสข่าวปลอม ผ่านช่องทาง ของศูนย์ต่อต้านข่าวปลอมได้ที่ไลน์@antifakenewscenterเว็บไซต์ https://www.antifakenewscenter.com ทวิตเตอร์https://twitter.com/AFNCThailand และช่องทางโทรศัพท์โทรสายด่วน GCC 1111 ต่อ 87 ” นายเวทางค์ กล่าว
____________

ที่มา : https://www.thaigov.go.th/news/contents/details/70608