รัฐบาลไทย-ข่าวทำเนียบรัฐบาล-อธิบดีกรมการปกครองเผย ชุดปฏิบัติการพิเศษกรมการปกครองสนธิกำลังปกครองจังหวัดราชบุรี "ปฏิบัติการโอ่งมังกร" บุกจับร้านเหล้าเถื่อนกลางเมืองบ้านโป่ง "ร้านไฮไลท์" และ "ร้านอารีน่า"


วันเสาร์ที่ 22 กรกฎาคม 2566
22/07/2566
พิมพ์
อธิบดีกรมการปกครองเผย ชุดปฏิบัติการพิเศษกรมการปกครองสนธิกำลังปกครองจังหวัดราชบุรี "ปฏิบัติการโอ่งมังกร" บุกจับร้านเหล้าเถื่อนกลางเมืองบ้านโป่ง "ร้านไฮไลท์" และ "ร้านอารีน่า"
อธิบดีกรมการปกครองเผย ชุดปฏิบัติการพิเศษกรมการปกครองสนธิกำลังปกครองจังหวัดราชบุรี "ปฏิบัติการโอ่งมังกร" บุกจับร้านเหล้าเถื่อนกลางเมืองบ้านโป่ง "ร้านไฮไลท์ บ้านโป่ง" และ "ร้านอารีน่า บ้านโป่ง" ตรวจพบซองยาเสพติดเกลื่อนร้าน พร้อมจับกุมเจ้าของร้าน
อธิบดีกรมการปกครองเผย ชุดปฏิบัติการพิเศษกรมการปกครองสนธิกำลังปกครองจังหวัดราชบุรี "ปฏิบัติการโอ่งมังกร" บุกจับร้านเหล้าเถื่อนกลางเมืองบ้านโป่ง "ร้านไฮไลท์ บ้านโป่ง" และ "ร้านอารีน่า บ้านโป่ง" ตรวจพบซองยาเสพติดเกลื่อนร้าน พร้อมจับกุมเจ้าของร้านส่งพนักงานสอบสวนดำเนินคดีตามกฎหมาย
วันนี้ (22 ก.ค. 66) นายแมนรัตน์ รัตนสุคนธ์ อธิบดีกรมการปกครอง เปิดเผยว่า กรมการปกครองได้รับการประสานจากจังหวัดราชบุรี ว่ามีสถานประกอบการชื่อ “ร้านไฮไลท์ บ้านโป่ง” ตั้งอยู่ที่ 162/8 ม.9 ต.ปากแรต อ.บ้านโป่ง จ.ราชบุรี และ “ร้านอารีน่า บ้านโป่ง” ตั้งอยู่ที่ 98 ม.7 ต.ปากแรต อ.บ้านโป่ง จ.ราชบุรี ได้เปิดให้บริการในลักษณะเป็นผับขนาดใหญ่ผิดกฎหมาย ไม่มีใบอนุญาตสถานบริการ เปิดให้บริการถึงเช้า ปล่อยปละละเลยให้มีการกระทำความผิดเกี่ยวกับยาเสพติดในสถานที่ ยินยอมให้ผู้ที่มีอายุต่ำกว่า 20 ปีเข้าใช้บริการ จึงได้สั่งการให้ชุดปฏิบัติการพิเศษกรมการปกครอง ส่งสายลับฝ่ายปกครองเข้าทำการสืบสวนปรากฎข้อมูลการกระทำผิดจริง จึงได้วางแผนเข้าทำการจับกุม
"เมื่อเวลา 01.30 น. ตนพร้อมด้วยนายรณภพ เหลืองไพโรจน์ ผู้ว่าราชการจังหวัดราชบุรี สั่งการให้นายรณรงค์ ทิพย์ศิริ ผู้ตรวจราชการกรมการปกครอง ปฏิบัติหน้าที่ผู้อำนวยการศูนย์ปฏิบัติการบังคับใช้กฎหมายพนักงานฝ่ายปกครอง พร้อมด้วยนายไกรธวัช ทินโสม ปลัดจังหวัดราชบุรี และนายเกียรติศักดิ์ หอมเย็นใจ นายอำเภอบ้านโป่ง ได้สนธิกำลังนำชุดปฏิบัติการพิเศษกรมการปกครอง เจ้าหน้าที่ฝ่ายปกครองจังหวัดราชบุรี ร่วมกับเจ้าหน้าที่กรมพินิจและคุ้มครองเด็กและเยาวชน บุกเข้าทำการจับกุมผับเถื่อน ชื่อ "ร้านไฮไลท์ บ้านโป่ง" และ "ร้านอารีน่า บ้านโป่ง" ซึ่งผลการตรวจค้นจับกุม พบว่าร้านทั้งสองแห่งไม่มีใบอนุญาตตั้งสถานบริการ โดยขณะเข้าตรวจค้น ได้พบซองบรรจุยาเสพติดและวัตถุออกฤทธิ์ต่อจิตประสาทถูกทิ้งอยู่ทั่วไปภายในบริเวณร้านและในห้องน้ำ จึงได้ทำการตรวจปัสสาวะของนักเที่ยว พบมีสารเสพติดในปัสสาวะจำนวน 77 ราย แยกเป็นชาย 32 ราย เป็นหญิง 45 ราย และพบเด็กอายุต่ำกว่า 20 ปี จำนวน 4 ราย เป็นเด็กอายุ 17 ปี จำนวน 1 ราย เยาวชนอายุ 18 ปี จำนวน 1 ราย และเยาวชนอายุ 19 ปี จำนวน 2 ราย ทั้งนี้ เมื่อตรวจสอบเอกสารการจำหน่ายเครื่องดื่มแอลกอฮอล์ภายในร้าน พบการลงเวลาในใบเสร็จเป็นเท็จ โดยมีการลงเวลาปรับลดจากเวลาที่แท้จริงลง 2 ชั่วโมง เพื่อใช้ต่อสู้ว่าขายไม่เกินเวลาเที่ยงคืน ซึ่งเป็นเวลาสุดท้ายที่กฎหมายกำหนดให้ขายได้" นายแมนรัตน์ฯ กล่าว
นายรณรงค์ ทิพย์ศิริ ผู้ตรวจราชการกรมการปกครอง ปฏิบัติหน้าที่ผู้อำนวยการศูนย์ปฏิบัติการบังคับใช้กฎหมายพนักงานฝ่ายปกครอง กล่าวว่า ในขณะเข้าทำการตรวจค้น ได้พบ นายธนวัต วิจิตรจรัสกุล อายุ 30 ปี แสดงตัวเป็นเจ้าของร้านทั้งสองแห่ง เจ้าพนักงานปกครองชุดจับกุม จึงได้ทำการจับกุมพร้อมแจ้งข้อกล่าวหา คือ 1) ตั้งสถานบริการโดยไม่ได้รับอนุญาต 2) จำหน่ายเครื่องดื่มแอลกอฮอล์เกินกว่าเวลาที่กฎหมายกำหนด 3) จำหน่ายเครื่องดื่มแอลกอฮอล์ให้แก่ผู้มีอายุต่ำกว่า 20 ปีบริบูรณ์ และ 4) ยุยงส่งเสริมให้เด็กประพฤติตนไม่เหมาะสม นำตัวส่งให้พนักงานสอบสวน สถานีตำรวจภูธรบ้านโป่งดำเนินคดีตามกฎหมาย
"นอกจากนี้ ได้ตรวจพบผู้ที่พกพาอาวุธปืนเข้าไปในสถานบริการไฮไลท์ อ้างตนเป็นตำรวจทั้งสองคน เจ้าหน้าที่ฝ่ายปกครองจึงได้ตรวจยึดอาวุธปืนพร้อมกับส่งมอบตัวให้ทางสถานีตำรวจภูธรบ้านโป่ง ดำเนินการในส่วนที่เกี่ยวข้องต่อไป และขอเตือนไปยังผู้ประกอบการสถานบริการ และสถานประกอบการที่มีลักษณะคล้ายสถานบริการ ให้ปฏิบัติตามกฎหมายอย่างเคร่งครัด โดยชุดปฏิบัติการพิเศษกรมการปกครองได้ประสานงานร่วมกับฝ่ายปกครองของทุกจังหวัด เข้มงวดกวดขันการให้บริการของสถานบริการและสถานประกอบการที่มีลักษณะคล้ายสถานบริการให้ปฏิบัติตามกฎหมายอย่างเข้มข้น โดยหากพบการกระทำความผิด จะต้องดำเนินการตามกฎหมายโดยไม่มีละเว้น ทั้งนี้ หากพี่น้องประชาชนได้รับความเดือดร้อน หรือมีเบาะแสการกระทำความผิด สามารถแจ้งสายด่วนศูนย์ดำรงธรรม 1567 ตลอด 24 ชั่วโมง ทุกเรื่องร้องเรียนของท่าน จะได้รับการดูแลและแก้ไขปัญหาโดยการบูรณาการของเจ้าหน้าที่ตามนโยบายของกระทรวงมหาดไทย และกรมการปกครอง อย่างเต็มกำลังความสามารถ เพื่อที่จะธำรงรักษาไว้ซึ่งความผาสุกของบ้านเมือง" นายรณรงค์ฯ กล่าวเพิ่มเติม

ที่มา : https://www.thaigov.go.th/news/contents/details/70613