รัฐบาลไทย-ข่าวทำเนียบรัฐบาล-“ทิพานัน”เผย “พล.อ.ประยุทธ์”หนุนภาพยนตร์ไทยสู่ตลาดโลก  ตามแผนส่งเสริมซอฟต์พาวเวอร์ไทยสร้างรายได้ให้กับประเทศ ต่อยอดพัฒนาเศรษฐกิจสร้างสรรค์ 


วันเสาร์ที่ 22 กรกฎาคม 2566
22/07/2566
พิมพ์
“ทิพานัน”เผย “พล.อ.ประยุทธ์”หนุนภาพยนตร์ไทยสู่ตลาดโลก  ตามแผนส่งเสริมซอฟต์พาวเวอร์ไทยสร้างรายได้ให้กับประเทศ ต่อยอดพัฒนาเศรษฐกิจสร้างสรรค์
“ทิพานัน”เผย “พล.อ.ประยุทธ์”หนุนภาพยนตร์ไทยสู่ตลาดโลก  ตามแผนส่งเสริมซอฟต์พาวเวอร์ไทยสร้างรายได้ให้กับประเทศ ต่อยอดพัฒนาเศรษฐกิจสร้างสรรค์
วันที่ 22 กรกฎาคม 2566  น.ส.ทิพานัน ศิริชนะ รองโฆษกประจำสำนักนายกรัฐมนตรี  เปิดเผยว่า จากกระแสความนิยมซีรีส์ จากเกาหลีใต้ เรื่อง King the Land ซึ่งได้เข้ามาถ่ายทำในประเทศไทย เป็นผลสำเร็จจากมาตรการส่งเสริมการถ่ายทำภาพยนตร์ต่างประเทศ นอกจากดึงดูดเม็ดเงินการลงทุนจากต่างประเทศแล้ว ยังได้ประชาสัมพันธ์ซอฟต์พาวเวอร์ของประเทศไทย แหล่งท่องเที่ยวและอาหารนั้น ซึ่งกำลังเป็นที่สนใจของนักท่องเที่ยวนั้น  รัฐบาลภายใต้การนำของพล.อ.ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ไม่เพียงแต่สนับสนุนภาพยนตร์จากต่างประเทศ แต่ยังสนับสนุนภาพยนตร์ไทยไปสู่ตลาดโลก  โดยภาพยนตร์ เรื่อง “แมนสรวง” เป็นหนึ่งในภาพยนตร์ไทยที่ได้รับการคัดเลือกให้ได้รับการสนับสนุนประจำปีงบประมาณ พ.ศ.2566 จากกระทรวงวัฒนธรรมเพื่อส่งเสริมซอฟต์พาวเวอร์ไทย  โดยเฉพาะอุตสาหกรรมสื่อบันเทิง โดยจากข้อมูลล่าสุด (2564) สมารถสร้างรายได้ให้กับประเทศกว่า 312,827 ล้านบาท
น.ส.ทิพานัน กล่าวว่า สำหรับภาพยนตร์เรื่อง “แมนสรวง” เป็นภาพยนตร์จินตนาการจากประวัติศาสตร์ ที่ได้รับแรงบันดาลใจจากประวัติศาสตร์ไทย สมัยรัชกาลที่ 3 ถ่ายทอดความน่าสนใจของวัฒนธรรมไทยสู่สายตาชาวโลก ซึ่งได้รับการตอบรับที่ดีเยี่ยมในเทศกาลภาพยนตร์ เมืองคานส์ 2023  มีกำหนดเข้าฉายวันที่ 24 สิงหาคมนี้ และมีแผนการเข้าฉายในประเทศต่างๆ
ทั้งนี้ กระทรวงวัฒนธรรมยังได้เปิดเผยแผนการดำเนินงานโครงการเพื่อส่งเสริมซอฟต์พาวเวอร์ความนิยมไทยของประเทศไทยในปี 2566  กว่า 971.55 ล้านบาท ประกอบด้วย โครงการส่งเสริมอุตสาหกรรมภาพยนตร์ 58.25 ล้านบาท โครงการพัฒนาต่อยอดทุนทางวัฒนธรรมที่มีศักยภาพ 893.41 ล้านบาท และโครงการด้านการต่างประเทศ 19.88 ล้านบาท
“พล.อ.ประยุทธ์มีนโยบายขับเคลื่อนซอฟต์พาวเวอร์ไทยอย่างเต็มที่ ครบคลุมทุกมิติ เพื่อต่อยอดไปสู่การพัฒนาเศรษฐกิจสร้างสรรค์ เกิดการจ้างงาน  สร้างรายได้ กระตุ้นเศรษฐกิจกระจายรายได้สู่ชุมชนและประเทศอย่างต่อเนื่อง โดยเชื่อมั่นว่าจากแผนการสนับสนุนดังกล่าวในปี 2566 จะสามารถสร้างรายได้ให้กับประเทศอย่างมหาศาล”น.ส.ทิพานัน กล่าว

ที่มา : https://www.thaigov.go.th/news/contents/details/70606