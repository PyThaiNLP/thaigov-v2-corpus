รัฐบาลไทย-ข่าวทำเนียบรัฐบาล-พ่อเมืองเพชรบุรี นำภาคีเครือข่ายเมืองเพชรบุรี ขับเคลื่อน Change for Good สร้างสิ่งแวดล้อมที่ดี เพื่อฟื้นฟูรักษา "แม่น้ำเพชรบุรี" เฉลิมพระเกียรติพระบาทสมเด็จพระเจ้าอยู่หัว 


วันเสาร์ที่ 22 กรกฎาคม 2566
22/07/2566
พิมพ์
พ่อเมืองเพชรบุรี นำภาคีเครือข่ายเมืองเพชรบุรี ขับเคลื่อน Change for Good สร้างสิ่งแวดล้อมที่ดี เพื่อฟื้นฟูรักษา "แม่น้ำเพชรบุรี" เฉลิมพระเกียรติพระบาทสมเด็จพระเจ้าอยู่หัว
พ่อเมืองเพชรบุรี นำภาคีเครือข่ายเมืองเพชรบุรี ขับเคลื่อน Change for Good สร้างสิ่งแวดล้อมที่ดี เพื่อฟื้นฟูรักษา "แม่น้ำเพชรบุรี" เฉลิมพระเกียรติพระบาทสมเด็จพระเจ้าอยู่หัว พร้อมเชิญชวนชาวเพชรบุรี ร่วมงานวันสืบสานการอนุรักษ์แม่น้ำเพชรบุรี 7 ส.ค. 66 นี้
วันนี้ (22 ก.ค. 66) นายณัฏฐชัย นำพูลสุขสันติ์ ผู้ว่าราชการจังหวัดเพชรบุรี เปิดเผยว่า จังหวัดเพชรบุรี ได้นำแนวทางตามนโยบายของกระทรวงมหาดไทย ในการน้อมนำพระราโชบายของพระบาทสมเด็จพระเจ้าอยู่หัว ตามพระราชปณิธาน "ประเทศชาติมั่นคง ประชาชนมีความสุข แก้ไขในสิ่งผิด สืบสานในพระราชปณิธาน ภายใต้ปรัชญาของเศรษฐกิจพอเพียง" โดยเฉพาะอย่างยิ่ง "การแก้ไขในสิ่งผิด" ด้วยการช่วยกระตุ้นปลุกเร้าให้ส่วนราชการและภาคีเครือข่ายทุกภาคส่วนได้ช่วยกันฟื้นฟูแม่น้ำลำคลองให้มีคุณภาพชีวิตที่ดี เหมาะสม เป็นที่พักผ่อนหย่อนใจ ที่อยู่อาศัยได้อย่างมีความสุขท่ามกลางสภาพแวดล้อมที่ดี ด้วยการคัดเลือกแม่น้ำคูคลองในพื้นที่และช่วยกันรณรงค์ส่งเสริมปรับปรุงแก้ไข ฟื้นฟู เพื่อให้แหล่งน้ำนั้น มีความสะอาดมีความสวยงาม มีความเหมาะสม ซึ่งล่าสุด จังหวัดเพชรบุรี ได้จัดประชุมคณะกรรมการฟื้นฟูและพัฒนาแม่น้ำเพชรบุรี เฉลิมพระเกียรติ เนื่องในโอกาสวันเฉลิมพระชนมพรรษาพระบาทสมเด็จพระเจ้าอยู่หัว ณ ห้องประชุม เทศบาลเมืองเพชรบุรี โดยตนได้เป็นประธานการประชุม และมีนายธรรมนูญ ศรีวรรธนะ รองผู้ว่าราชการจังหวัดเพชรบุรี ปลัดจังหวัดเพชรบุรี หัวหน้าส่วนราชการ และเจ้าหน้าที่ร่วมประชุม
"จังหวัดเพชรบุรีน้อมสำนึกในพระมหากรุณาธิคุณ พระบาทสมเด็จพระเจ้าอยู่หัว ด้วยการจัดกิจกรรมฟื้นฟูแม่น้ำเพชรบุรี เพื่อเฉลิมพระเกียรติ เนื่องในวันเฉลิมพระชนมพรรษาฯ ซึ่งประชาชนชาวเพชรบุรีต่างมีความตั้งใจ อย่างมุ่งมั่นที่จะช่วยกันฟื้นฟูแม่น้ำเพชรบุรีให้คืนสู่ความใสสะอาดให้เหมือนในอดีต ด้วยความตระหนักที่จะรักษาคุณภาพน้ำของแม่น้ำเพชรบุรี ซึ่งผลการฟื้นฟู ทั้งจากการปลูกปอเทือง กำจัดวัชพืช ทำให้สายน้ำ "แม่น้ำเพชรบุรี" มีภูมิทัศน์ ทัศนียภาพ สวยงามเป็นอย่างมาก ยกเว้นบางจุดที่ยังมีตอม่อเก่าขนาดใหญ่ ที่ยังคงต้องเร่งดำเนินการขุดลอกต่อไป นอกจากนั้นประชาชนชุมชนริมน้ำยังเข้ามามีส่วนร่วม ในการบำรุงรักษาแม่น้ำเพชรบุรีอีกด้วย" นายณัฏฐชัยฯ กล่าว
นายณัฏฐชัย นำพูลสุขสันติ์ ผู้ว่าราชการจังหวัดเพชรบุรี ได้กำหนดให้วันที่ 7 สิงหาคมของทุกปี เป็น "วันสืบสานการอนุรักษ์แม่น้ำเพชรบุรี" ตามพระราชดำริสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี พระผู้ทรงพระคุณอันประเสริฐในการทรงมุ่งมั่นแบ่งเบาพระราชภาระของพระบาทสมเด็จพระเจ้าอยู่หัวในการปฏิบัติบำเพ็ญพระราชกรณียกิจในทุกด้าน ดังนั้น จึงขอเชิญชวนพี่น้องประชาชนชาวเพชรบุรีมาร่วมกันทำให้การจัดงานวันสืบสานการอนุรักษ์แม่น้ำเพชรบุรี ด้วยความมุ่งมั่นในการสร้างสรรค์สิ่งที่ดีให้กับแม่น้ำเพชรบุรี สายน้ำแห่งชีวิต ในวันที่ 7 สิงหาคม 2566 ตั้งแต่เวลา 10.00 น. ณ มทบ.15 ค่ายรามราชนิเวศน์ พระราชวังบ้านปืน จังหวัดเพชรบุรี โดยพร้อมเพรียงกัน
"การดูแลรักษาแม่น้ำคูคลอง โดยเฉพาะอย่างยิ่ง "แม่น้ำเพชรบุรี" ซึ่งถือเป็นสายน้ำแห่งชีวิต จะทำเพียงแค่วันที่ 7 สิงหาคม วันเดียวไม่ได้ แต่พวกเราทุกคนต้องร่วมกันทำอย่างต่อเนื่องในทุกโอกาสของชีวิต เพื่อให้การ Change for Good นั้นไม่ใช่ไฟไหม้ฟาง แต่เป็นการ Change for Good ที่มีความยั่งยืน จนสามารถแก้ไขในสิ่งผิด ทำให้เมืองเพชรบุรี ราชธานีแห่งความจงรักภักดีกลายเป็นผืนแผ่นดินแห่งความสุข เป็นเมืองที่สะอาด สวยงาม และเราจะร่วมกันเพิ่มเติมพื้นที่เพื่อพัฒนาสิ่งแวดล้อมนี้ให้มากขึ้น เพื่อทำให้จังหวัดเพชรบุรีเป็นเมืองแห่งความสุขที่ยั่งยืนของทุกคนตลอดไป" นายณัฏฐชัยฯ กล่าวเน้นย้ำ

ที่มา : https://www.thaigov.go.th/news/contents/details/70615