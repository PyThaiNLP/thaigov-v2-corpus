รัฐบาลไทย-ข่าวทำเนียบรัฐบาล-พ่อเมืองนครศรีฯ ควงประธานแม่บ้านมหาดไทยเมืองคอน ฝ่าสายฝนส่งมอบ “บ้านปันสุข” เพื่อพัฒนาคุณภาพชีวิตประชาชนผู้ด้อยโอกาส ในพื้นที่ตำบลไชยมนตรี ตามปณิธาน “บำบัดทุกข์ บำรุงสุข” 


วันเสาร์ที่ 1 กรกฎาคม 2566
01/07/2566
พิมพ์
พ่อเมืองนครศรีฯ ควงประธานแม่บ้านมหาดไทยเมืองคอน ฝ่าสายฝนส่งมอบ “บ้านปันสุข” เพื่อพัฒนาคุณภาพชีวิตประชาชนผู้ด้อยโอกาส ในพื้นที่ตำบลไชยมนตรี ตามปณิธาน “บำบัดทุกข์ บำรุงสุข”
พ่อเมืองนครศรีฯ ควงประธานแม่บ้านมหาดไทยเมืองคอน ฝ่าสายฝนส่งมอบ “บ้านปันสุข” เพื่อพัฒนาคุณภาพชีวิตประชาชนผู้ด้อยโอกาส ในพื้นที่ตำบลไชยมนตรี ตามปณิธาน “บำบัดทุกข์ บำรุงสุข” โดยไม่ใช้งบประมาณของราชการ
พ่อเมืองนครศรีฯ ควงประธานแม่บ้านมหาดไทยเมืองคอน ฝ่าสายฝนส่งมอบ “บ้านปันสุข” เพื่อพัฒนาคุณภาพชีวิตประชาชนผู้ด้อยโอกาส ในพื้นที่ตำบลไชยมนตรี ตามปณิธาน “บำบัดทุกข์ บำรุงสุข” โดยไม่ใช้งบประมาณของราชการ ตั้งเป้าก่อนเกษียณอายุราชการส่งมอบบ้านแล้วเสร็จ 50 หลัง
วันนี้ (1 ก.ค. 66) เวลา 10.30 น. นายอภินันท์ เผือกผ่อง ผู้ว่าราชการจังหวัดนครศรีธรรมราช พร้อมด้วยนางพิชานันท์ เผือกผ่อง ประธานแม่บ้านมหาดไทยจังหวัดนครศรีธรรมราช ลงพื้นที่ “มอบบ้านปันสุข พัฒนาคุณภาพชีวิตผู้ยากไร้ โดยไม่ใช้งบรัฐ” รวมทั้งมอบเครื่องนุ่งห่ม ถุงธารน้ำใจ เพื่อช่วยเหลือด้านสังคมสงเคราะห์ ให้กับคุณลุงประพันธ์ ส่งแสง อายุ 56 ปี ในพื้นที่หมู่ที่ 5 ตำบลไชยมนตรี อำเภอเมืองนครศรีธรรมราช โดยมี นายจตุพล ศรีดำ พัฒนาการจังหวัดนครศรีธรรมราช นายสมชาย เกตุชาติ สมาชิกสภาองค์การบริหารส่วนจังหวัดนครศรีธรรมราช นายประธาน เวชประสิทธิ์ นายกองค์การบริหารส่วนตำบลไชยมนตรี สมาชิกเหล่ากาชาด สมาชิกแม่บ้านมหาดไทย ผู้นำท้องที่ ท้องถิ่น จิตอาสาในพื้นที่ และภาคีเครือข่าย ร่วมในพิธี ท่ามกลางสภาพอากาศที่มีฝนตกหนักในพื้นที่
นายอภินันท์ เผือกผ่อง ผู้ว่าราชการจังหวัดนครศรีธรรมราช กล่าวว่า “บ้านปันสุข” เป็นการระดมสรรพกำลังภาคีเครือข่ายในพื้นที่ร่วมกันสร้างเพื่อมอบให้แก่ผู้ยากไร้ ที่ไม่มีที่อยู่อาศัย สร้างด้วยแบบที่ทันสมัยจากเงินบริจาคของผู้มีจิตศรัทธา เพื่อซื้อวัสดุ โดยพี่น้องในชุมชนร่วมกันก่อสร้าง และทุกภาคส่วนร่วมกันบริจาคสิ่งของเครื่องใช้ในครัวเรือน โดยไม่ใช้งบประมาณของทางราชการ ดำเนินการมาตั้งแต่วันที่ 1 ตุลาคม 2565 เป็นต้นมา โดยในปัจจุบัน จังหวัดนครศรีธรรมราช ได้ก่อสร้างบ้านและส่งมอบบ้านไปแล้ว จำนวน 26 หลัง และอยู่ระหว่างดำเนินการก่อสร้างที่รอส่งมอบอีก จำนวน 16 หลัง จากเป้าหมายที่กำหนดไว้ จำนวน 50 หลัง ก่อนที่ตนจะเกษียณอายุราชการ
“จังหวัดนครศรีธรรมราช ได้บูรณาการหน่วยงานในพื้นที่นำโดย “นายอำเภอ” นำทีมข้าราชการ ตลอดจนภาคีเครือข่ายลงพื้นที่สำรวจข้อมูลความเดือดร้อนของประชาชนที่ประชาชนไม่สามารถแก้ไขได้ด้วยตนเองด้วยกลไก ศจพ. ซึ่งพบว่า มีประชาชนได้รับความเดือดร้อนประสบปัญหาไม่มีที่อยู่อาศัย จึงได้เชิญชวนผู้มีจิตศรัทธาจากภาคเอกชน ภาคประชาสังคม และภาคประชาชนในพื้นที่ ร่วมกันระดมสรรพกำลัง ทั้งในรูปแบบเงิน และรูปแบบวัสดุอุปกรณ์ลงขันกันในการสร้างบ้านให้กับกลุ่มเป้าหมาย โดยครัวเรือนรายนายประพันธ์ ส่งแสง อายุ 56 ปี สถานภาพเป็นหม้ายเลิกกับภรรยา เป็นผู้ประสบปัญหาความเดือดร้อน ไม่มีรายได้ เนื่องจากป่วยเป็นโรคไต โรคความดันโลหิต โรคเบาหวาน ไม่สามารถประกอบอาชีพเลี้ยวตนเองได้ และไม่มีที่อยู่อาศัย ต้องอาศัยอยู่กับญาติ ในพื้นที่หมู่ที่ 5 ตำบลไชยมนตรี” ผู้ว่าฯ นครศรีธรรมราช กล่าว
นางพิชานันท์ เผือกผ่อง ประธานแม่บ้านมหาดไทยจังหวัดนครศรีธรรมราช กล่าวว่า ชมรมแม่บ้านมหาดไทยจังหวัดนครศรีธรรมราช ได้นำนโยบายของท่าน ดร.วันดี กุญชรยาคง จุลเจริญ นายกสมาคมแม่บ้านมหาดไทย ที่ได้มอบไว้ในการประชุมสมาคมแม่บ้านมหาดไทยสัญจร โดยแม่บ้านมหาดไทยมีหน้าที่ที่สำคัญ คือ การร่วมสนับสนุนบทบาทของท่านผู้ว่าราชการจังหวัด ท่านนายอำเภอ ตลอดจนชาวมหาดไทยทุกคน ในการร่วมบำบัดทุกข์ บำรุงสุข ดูแลพี่น้องประชาชนให้มีชีวิตความเป็นอยู่ที่ดีขึ้น ซึ่งการส่งมอบ “บ้านปันสุข” ในครั้งนี้ ได้รับการช่วยเหลือจากภาคีเครือข่ายในพื้นที่จังหวัดนครศรีธรรมราชสนับสนุนวัสดุก่อสร้าง โดยได้รับอนุญาตจากญาติของคุณลุงประพันธ์ ส่งแสง ให้สร้างบ้านอยู่บนที่ดินของญาติได้
นายอภินันท์ เผือกผ่อง ผู้ว่าราชการจังหวัดนครศรีธรรมราช กล่าวในช่วงท้ายว่า ขอขอบคุณทุกภาคส่วนที่ได้ช่วยสนับสนุนในการสร้างบ้านหลังดังกล่าวจนแล้วเสร็จ ซึ่งบ้านหลังนี้สร้างสำเร็จด้วยความรัก ความสามัคคีของประชาชน ร่วมกับกลุ่มองค์กรต่าง ๆ นับเป็นเรื่องที่ดี เป็นแบบอย่างให้แก่ชุมชนและหมู่บ้านต่าง ๆ ในการร่วมมือช่วยเหลือและแก้ไขปัญหาให้กับผู้ได้รับความเดือดร้อน ช่วยกันพัฒนาคุณภาพให้กับผู้ยากไร้ ผู้ด้อยโอกาส และสร้างจิตสำนึกในการช่วยเหลือเพื่อนมนุษย์ มีจิตอาสาในการช่วยเหลือสังคม สร้างความรัก ความสามัคคีในชุมชนเพื่อความยั่งยืน

ที่มา : https://www.thaigov.go.th/news/contents/details/69884