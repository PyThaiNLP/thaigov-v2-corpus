รัฐบาลไทย-ข่าวทำเนียบรัฐบาล-รองปลัดเศรษฐเกียรติฯ นำคณะผู้แทนไทยเข้าร่วมการประชุมสมัชชาใหญ่ FAO สมัยที่ 43 


วันอาทิตย์ที่ 2 กรกฎาคม 2566
รองปลัดเศรษฐเกียรติฯ นำคณะผู้แทนไทยเข้าร่วมการประชุมสมัชชาใหญ่ FAO สมัยที่ 43
และร่วมรับฟังการกล่าวปราศรัยแสดงวิสัยทัศน์ของผู้สมัครรับเลือกตั้งเป็นผู้อำนวยการใหญ่ FAO
เมื่อวันที่ 1 กรกฎาคม 2566 ปลัดกระทรวงเกษตรและสหกรณ์มอบหมายให้นายเศรษฐเกียรติ กระจ่างวงษ์ รองปลัดกระทรวงเกษตรและสหกรณ์ พร้อมด้วยนายปราโมทย์ ยาใจ อธิบดีกรมพัฒนาที่ดิน ดร.วนิดา กำเนิดเพ็ชร์ ผู้อำนวยการสำนักการเกษตรต่างประเทศ นางสาวรัชนก แสงเพ็ญจันทร์ รักษาราชการแทนอัครราชทูตที่ปรึกษา (ฝ่ายเกษตร) และนางศุภจิต ศรีอริยวัฒน์ ที่ปรึกษา (ฝ่ายเกษตร) สำนักงานที่ปรึกษาการเกษตรต่างประเทศ ประจำกรุงโรม เข้าร่วมการประชุมสมัชชาใหญ่ FAO สมัยที่ 43 (The 43rd Session of the FAO Conference) และร่วมรับฟังการกล่าวปราศรัยแสดงวิสัยทัศน์ของนายฉู ตงหยู (Mr. Qu Dongyu) ผู้สมัครรับเลือกตั้งเป็นผู้อำนวยการใหญ่ FAO ก่อนที่จะมีการลงคะแนนเสียงเลือกตั้ง ในวันที่ 2 กรกฎาคม 2566 เวลา 10.30 น. ณ สำนักงานใหญ่ FAO กรุงโรม สาธารณรัฐอิตาลี
ทั้งนี้ นายฉู ตงหยู เป็นผู้สมัครเพียงท่านเดียวในการเลือกตั้งครั้งนี้ โดยได้แสดงวิสัยทัศน์ถึงความเป็นผู้นำในการขับเคลื่อนองค์กร FAO ให้ก้าวหน้า และแสดงความยินดีกับประเทศสมาชิกในการส่งเสริมระบบอาหารทางการเกษตรที่มีประสิทธิภาพและครอบคลุม โดยไม่ทิ้งใครไว้ข้างหลัง เพื่อให้เกิดการบรรลุเป้าหมาย UN 2030 Agenda และนำไปสู่การพัฒนาที่ยั่งยืน (Sustainable Development)

ที่มา : https://www.thaigov.go.th/news/contents/details/69896