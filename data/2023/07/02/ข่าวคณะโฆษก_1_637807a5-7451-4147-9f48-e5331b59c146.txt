รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯ ยินดี Ericsson ยกไทยเป็นตลาดผู้นำด้าน 5G ในภูมิภาค


วันอาทิตย์ที่ 2 กรกฎาคม 2566
โฆษกรัฐบาลเผย นายกฯ ยินดี Ericsson ยกไทยเป็นตลาดผู้นำด้าน 5G ในภูมิภาค
รายงานระบุ ไทยมีความพร้อมของบริการ 5G ครอบคลุมประชากรกว่า 80% และมีแนวโน้มเติบโตอย่างแข็งแกร่ง สะท้อนผลสำเร็จตามนโยบายรัฐบาล เพื่อพัฒนาระบบนิเวศดิจิทัลของประเทศ
วันนี้ (2 ก.ค. 2566) นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เผยผลสำเร็จการดำเนินนโยบายของ พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ที่สนับสนุนให้รัฐบาลพัฒนาระบบนิเวศดิจิทัลของประเทศ พร้อมวางแนวทางการส่งเสริมการลงทุนและการใช้ประโยชน์จากเทคโนโลยี 5G มาอย่างต่อเนื่อง เห็นได้จากรายงาน Ericsson Mobility Report ที่ชื่นชมความพร้อมของบริการ 5G ของไทย ครอบคลุมประชากรแล้วกว่าร้อยละ 80 ในปี 2565 ด้าน Ericsson Thailand ยกประเทศไทยเป็นตลาดผู้นำด้าน 5G ในภูมิภาค พร้อมคาดการณ์การบริโภคข้อมูลในประเทศไทยมีแนวโน้มเติบโตอย่างแข็งแกร่ง
โฆษกประจำสำนักนายกรัฐมนตรี กล่าวว่า Ericsson Mobility Report ฉบับเดือนมิถุนายน 2566 รายงานจำนวนผู้ใช้บริการโทรศัพท์มือถือ 5G มีแนวโน้มเติบโตในทุกภูมิภาคทั่วโลกและคาดว่าจะมีจำนวนมากถึง 1.5 พันล้านราย ภายในสิ้นปี 2566 ขณะที่ปริมาณการใช้ Data ผ่านเครือข่ายมือถือทั่วโลก คาดว่าจะเกินกว่า 20 GB/เดือน ภายในสิ้นปี 2566 โดยในภูมิภาคเอเชียตะวันออกเฉียงใต้และโอเชียเนีย คาดว่าจะมีปริมาณสูงถึง 54 GB/เดือน ภายในปี 2571 หรือเติบโตที่ร้อยละ 24 ต่อปี โดยในปี 2565 ประชากรในไทยมากกว่าร้อยละ 80 สามารถเข้าถึงเทคโนโลยีนี้แล้ว นอกจากนี้ Ericsson Thailand ยังระบุว่า ประเทศไทยเป็นผู้นำด้าน 5G ในภูมิภาค พร้อมคาดการณ์ ปี 2568 การบริโภคข้อมูลในไทยจะเติบโตอย่างแข็งแกร่ง เกือบ 80 GB/เดือน
“นายกรัฐมนตรียินดีผลการรายงานดังกล่าว สะท้อนความสำเร็จที่เป็นรูปธรรมจากการดำเนินนโยบายอย่างต่อเนื่องของรัฐบาล พร้อมทั้งขอบคุณหน่วยงานที่เกี่ยวข้องทุกภาคส่วน ทั้งภาครัฐ และเอกชน ที่ขานรับดำเนินการตามแนวนโยบายของรัฐบาล ทำให้ประเทศไทยมีอัตราการพัฒนาและใช้ประโยชน์จากเทคโนโลยี 5G ที่สูง เป็นปัจจัยที่เพิ่มประสิทธิภาพการแข่งขันของประเทศ รวมทั้ง เป็นส่วนสำคัญในการขับเคลื่อนเศรษฐกิจและสังคมอย่างเต็มประสิทธิภาพ” นายอนุชาฯ กล่าว

ที่มา : https://www.thaigov.go.th/news/contents/details/69887