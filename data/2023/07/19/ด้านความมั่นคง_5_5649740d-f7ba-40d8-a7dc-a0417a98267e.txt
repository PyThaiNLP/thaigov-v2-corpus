รัฐบาลไทย-ข่าวทำเนียบรัฐบาล-ผู้ว่าฯ กาญจนบุรี ลงพื้นที่ติดตามและให้กำลังใจกลุ่มผู้ประกอบการผ้า เตรียมความพร้อมส่งผ้าเข้าประกวดลายผ้าพระราชทาน “ผ้าลายดอกรักราชกัญญา” และกิจกรรมการพัฒนาชุมชนในพื้นที่ห้วยกระเจา


วันพุธที่ 19 กรกฎาคม 2566
19/07/2566
พิมพ์
ผู้ว่าฯ กาญจนบุรี ลงพื้นที่ติดตามและให้กำลังใจกลุ่มผู้ประกอบการผ้า เตรียมความพร้อมส่งผ้าเข้าประกวดลายผ้าพระราชทาน “ผ้าลายดอกรักราชกัญญา” และกิจกรรมการพัฒนาชุมชนในพื้นที่ห้วยกระเจา
ผู้ว่าฯ กาญจนบุรี ลงพื้นที่ติดตามและให้กำลังใจกลุ่มผู้ประกอบการผ้า เตรียมความพร้อมส่งผ้าเข้าประกวดลายผ้าพระราชทาน “ผ้าลายดอกรักราชกัญญา” และกิจกรรมการพัฒนาชุมชนในพื้นที่อำเภอห้วยกระเจา ชื่นชมการยกระดับผลิตภัณฑ์ผ้าไทยพื้นบ้านหนองปลิง
ผู้ว่าฯ กาญจนบุรี ลงพื้นที่ติดตามและให้กำลังใจกลุ่มผู้ประกอบการผ้า เตรียมความพร้อมส่งผ้าเข้าประกวดลายผ้าพระราชทาน “ผ้าลายดอกรักราชกัญญา” และกิจกรรมการพัฒนาชุมชนในพื้นที่อำเภอห้วยกระเจา ชื่นชมการยกระดับผลิตภัณฑ์ผ้าไทยพื้นบ้านหนองปลิง ใช้วัตถุดิบธรรมชาติ เป็นมิตรกับสิ่งแวดล้อม สอดคล้องเป้าหมายการพัฒนาที่ยั่งยืน (SDGs)
เมื่อวันที่ 18 ก.ค. 66 ร้อยโท ทศพล ไชยโกมินทร์ ผู้ว่าราชการจังหวัดกาญจนบุรี เปิดเผยว่า จังหวัดกาญจนบุรี ได้กำหนดให้มีการลงพื้นที่ตรวจติดตามการขับเคลื่อนตามนโยบายสำคัญของกระทรวงมหาดไทย และการสนับสนุนกิจกรรมการพัฒนาชุมชนในพื้นที่ตำบลดอนแสลบ อำเภอห้วยกระเจา จังหวัดกาญจนบุรี พร้อมเยี่ยมเยียนและให้กำลังใจกลุ่มผู้ประกอบการผ้าที่กำลังเตรียมความพร้อมผลิตผลงานส่งเข้าร่วมการประกวดลายผ้าพระราชทาน “ผ้าลายดอกรักราชกัญญา” ตามแนวพระดำริสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา และเยี่ยมชมประเด็นขับเคลื่อนการสร้างความมั่นคงทางอาหารตามแนวพระราชดำริของสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี โดย นายศักรินทร์ ทุมเสน รองผู้ว่าราชการจังหวัดกาญจนบุรี นางรัชนี โพธิสัตยา พัฒนาการจังหวัดกาญจนบุรี ร่วมลงพื้นที่ โดยมี นางสาวเบญจวรรณ ฟักแก้ว นายอำเภอห้วยกระเจา หัวหน้าส่วนราชการ ผู้นำท้องที่ ผู้นำท้องถิ่น ผู้นำกลุ่มองค์กรเครือข่ายงานพัฒนาชุมชน คณะครู-นักเรียนโรงเรียนวัดหนองปลิง และประชาชนในพื้นที่ ร่วมให้การต้อนรับ
ร้อยโท ทศพล ไชยโกมินทร์ ผู้ว่าราชการจังหวัดกาญจนบุรี กล่าวว่า กระทรวงมหาดไทย ได้น้อมนำแนวพระดำริของสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา ที่ได้นำเอาองค์ความรู้ทางวิชาการสมัยใหม่มาเป็นแนวทางในการสร้างสรรค์และพัฒนาภูมิปัญญาผ้าไทยให้สอดคล้องกับกระแสความนิยมของผู้บริโภคในปัจจุบัน ผ่านการส่งเสริมการใช้และสวมใส่ผ้าไทยตามแนวพระดำริ “ผ้าไทยใส่ให้สนุก” ด้วยการขับเคลื่อนนโยบายในด้านการรณรงค์ส่งเสริมภูมิปัญญาไทย พัฒนาผลิตภัณฑ์ภูมิปัญญาผ้าไทยและงานหัตถกรรมชุมชน เพื่อทำให้ผ้าไทยได้รับการต่อยอด กระตุ้นผ้าไทยให้ทันสมัยสู่สากล ยกระดับให้เป็นที่ต้องการของตลาดทั้งในประเทศและต่างประเทศ รวมทั้งการเชิญชวนให้ผู้ประกอบการผ้าและผู้ผลิตผ้าทั่วประเทศไทย ได้ใส่ใจในการที่จะพัฒนาฝีมือ เพื่อพัฒนาทักษะพร้อมต่อยอดภูมิปัญญาผ้าไทย ผ่านการดำเนินโครงการประกวดผ้าลายพระราชทาน “ผ้าลายดอกรักราชกัญญา” ที่จะนำไปสู่การสร้างงาน สร้างรายได้ สร้างอาชีพ ส่งเสริมเศรษฐกิจฐานราก ทำให้ประชาชนมีคุณภาพชีวิตที่ดีอย่างยั่งยืน
“จังหวัดกาญจนบุรี ให้ความสำคัญกับการพัฒนาผลิตภัณฑ์ผ้าและงานหัตถกรรมให้มีคุณภาพ สะท้อนให้เห็นถึงภูมิปัญญาและวิถีชีวิตของพี่น้องชาวจังหวัดกาญจนบุรี ทั้งยังส่งเสริมการย้อมผ้าด้วยสีธรรมชาติ ลดการใช้สารเคมี ตามแนวพระดำริ Sustainable Fashion เพื่อเพิ่มมูลค่าให้กับผลิตภัณฑ์ผ้าไทยบนพื้นฐานการพัฒนาที่เป็นมิตรกับสิ่งแวดล้อม ซึ่งวันนี้ได้มาเยี่ยมชมกลุ่มทอผ้าบ้านหนองปลิง ที่ทอผ้าด้วยเส้นใยธรรมชาติและการใช้สีธรรมชาติจากวัตถุดิบในท้องถิ่นมาใช้ในการทอผ้า และการมัดหมี่ลายดอกรัก อันมีอัตลักษณ์ของชุมชน ที่มีความโดดเด่นและสวยงาม เป็นการยกระดับการพัฒนาผลิตภัณฑ์ภูมิปัญญาผ้าไทย อันจะนำไปสู่การพัฒนาทักษะ เพื่อสร้างงาน สร้างรายได้ สร้างอาชีพ ส่งเสริมเศรษฐกิจฐานรากของชุมชน อีกทั้งเป็นการเตรียมความพร้อมเพื่อเข้าประกวดผ้าลายพระราชทาน "ลายดอกรักราชกัญญา" และงานหัตถกรรม ประจำปี 2566” ร้อยโท ทศพลฯ กล่าว
ร้อยโท ทศพล ไชยโกมินทร์ ผู้ว่าราชการจังหวัดกาญจนบุรี กล่าวต่ออีกว่า กิจกรรมในวันนี้ได้มีการเยี่ยมชม นิทรรศการ “สืบสานเอกลักษณ์ การทอผ้าพื้นบ้าน” การทอผ้าพื้นเมืองบ้านหนองปลิง โรงเรียนวัดหนองปลิง หมู่ที่ 10 ตำบลดอนแสลบ โดยทางโรงเรียนได้จัดให้เป็นคาบเรียนรู้พัฒนาคุณภาพชีวิต ซึ่งประกอบไปด้วยกิจกรรมการทอผ้า กิจกรรมคหกรรม การแปรรูปผลิตภัณฑ์ชุมชนของเยาวชน สร้างเสริมทักษะและอาชีพให้แก่นักเรียน เช่น การทำเบเกอรี่จากแป้งข้าวไรซ์เบอร์รี่ โครงการอารยเกษตร สืบสาน รักษา ต่อยอด ตามแนวพระราชดำริเศรษฐกิจพอเพียง ด้วย “โคก หนอง นา แห่งน้ำใจและความหวัง” ซึ่งทุกคนได้ร่วมกันปลูกต้นไม้ และดำนาปลูกข้าว การทำปุ๋ยหมัก เป็นการสร้างความตระหนักในการดูแลอนุรักษ์ทรัพยากรธรรมชาติและสิ่งแวดล้อม และฟื้นฟูและอนุรักษ์ทรัพยากรดิน ภายใต้แนวคิด “อาหารก่อกำเนิดเกิดจากดิน” (Soils, where food begins) เนื่องในโอกาสวันดินโลก 5 ธันวาคม เพื่อมุ่งเน้นการมีส่วนร่วมของชุมชนกับสถานศึกษาจัดการเรียนการสอนโดยการประยุกต์หลักปรัชญาของเศรษฐกิจพอเพียง และทฤษฎีใหม่ นำมาประยุกต์ เพื่อเป็นการสร้างต้นแบบเกษตรทฤษฎีใหม่ในพื้นที่ขนาดเล็ก และสามารถดำเนินการได้ในทุกเงื่อนไขของพื้นที่ ด้วยการปรับเปลี่ยนพื้นฐาน แนวความคิด ฝึกวินัย ลงมือปฏิบัติ แก้ปัญหาจริงในท้องถิ่นสู่การเรียนรู้ในสถานศึกษา ให้เกิดผลในมิติต่าง ๆ ทางด้านการพึ่งพาตนเอง มีความกตัญญู การพัฒนาจิตใจ การพัฒนาทางปัญญา รวมทั้งสามารถเป็นที่พึ่งของชุมชนได้อย่างมั่นคงและยั่งยืน
“นอกจากนี้ จังหวัดกาญจนบุรี ยังขับเคลื่อนกิจกรรมปลูกพืชผักสวนครัว เพื่อสร้างความมั่นคงทางอาหารให้เกิดขึ้นในครอบครัวและชุมชน โดยการน้อมนำแนวพระราชดำริของสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี เพื่อสร้างความมั่นคงด้านอาหารตามโครงการ “บ้านนี้มีรัก ปลูกผักกินเอง” และ “ทางนี้มีผล ผู้คนรักกัน” ภายใต้แนวคิด “หน้าบ้านสวย หลังบ้านสวน” เพื่อส่งเสริมให้ทุกครัวเรือนมีอาหารไว้บริโภคได้อย่างเพียงพอต่อสมาชิกในครอบครัว ทำให้ทุกครัวเรือนมีกิน มีใช้ และแบ่งปัน อีกทั้งมีความปลอดภัยในสุขภาพ เนื่องจากเป็นพืชผักสวนครัวที่ปลอดสารเคมี เป็นมิตรกับสิ่งแวดล้อม สร้างภูมิคุ้มกัน และความแข็งแรงให้กับตนเองและครอบครัวอีกด้วย ทำให้ประชาชนสามารถพึ่งพาตนเองได้ด้วยการนำหลักปรัชญาของเศรษฐกิจพอเพียงมาประยุกต์ใช้จนเป็นวิถีชีวิตส่งผลให้ตำบลดอนแสลบ เป็นตำบลมั่นคง มั่งคั่ง ยั่งยืน เสริมสร้างขีดความสามารถในการบริหารจัดการตำบลสู่ตำบลบริหารจัดการตนเองโดยใช้พื้นที่และข้อมูลสารสนเทศในตำบลเป็นฐานในการพัฒนา ร่วมกับกลไก 7 ภาคีเครือข่ายในการขับเคลื่อนงาน โดยมีผู้นำกลุ่ม องค์กรต่าง ๆ ภาคประชาชน คนในพื้นที่ร่วมขับเคลื่อนและพัฒนาตำบล รวมถึงการปกครองดูแลกันแบบคุ้มบ้านหนองปลิงจำนวน 13 คุ้ม อย่างเป็นรูปธรรม” ร้อยโท ทศพลฯ กล่าวเพิ่มเติม
ร้อยโท ทศพล ไชยโกมินทร์ ผู้ว่าราชการจังหวัดกาญจนบุรี กล่าวในช่วงท้ายว่า ขอชื่นชมความมุ่งมั่นตั้งใจของส่วนราชการ ผู้นำท้องที่ ผู้นำท้องถิ่น ผู้นำกลุ่มองค์กรเครือข่ายงานพัฒนาชุมชน ตลอดจนถึงพี่น้องประชาชนทุกคน ที่ทำให้ได้เห็นเป็นที่ประจักษ์ว่าทุกท่านได้ร่วมกันเป็นผู้ทำสิ่งที่ดี Change for Good ให้เกิดขึ้น ด้วยการรวมพลังผสานภาคีเครือข่าย ช่วยกันขับเคลื่อนและดำเนินการเพื่อชุมชนอย่างต่อเนื่อง นำหลักปรัชญาของเศรษฐกิจพอเพียงมาเป็นหลักในการพัฒนาหมู่บ้านและชุมชน โดยการส่งเสริมกระบวนการเรียนรู้และการมีส่วนร่วมของประชาชนผ่านกระบวนการสร้างและพัฒนาชุมชน เพื่อให้เข้าใจแนวพระราชดำริและขับเคลื่อนกิจกรรมการพัฒนาหมู่บ้านให้มีระบบการบริหารจัดการชุมชนแบบบูรณาการที่เข้มแข็ง และพัฒนาเศรษฐกิจฐานรากชุมชนให้มั่นคง ผสมผสานกับภูมิปัญญาพื้นบ้าน ทำให้เกิดพื้นที่ทำกินและพื้นที่ใช้ประโยชน์ ทำให้หมู่บ้าน/ชุมชน โรงเรียน มีการเปลี่ยนแปลงในทิศทางที่ดีขึ้น ขับเคลื่อนการพัฒนาคุณภาพชีวิตของพี่น้องประชาชนให้เกิดความยั่งยืน สอดคล้องกับเป้าหมายการพัฒนาที่ยั่งยืน (SDGs) ที่กระทรวงมหาดไทย โดยผู้ว่าราชการจังหวัดทุกจังหวัด ร่วมกับสหประชาชาติประจำประเทศไทย (UN) ได้ประกาศเจตนารมณ์ “76 จังหวัด 76 คำมั่นสัญญา เพื่อการพัฒนา เพื่อความเท่าเทียม เพื่อความยั่งยืน” และเพื่อคุณภาพชีวิตที่ดีของประชาชนคนไทยที่ยั่งยืน

ที่มา : https://www.thaigov.go.th/news/contents/details/70488