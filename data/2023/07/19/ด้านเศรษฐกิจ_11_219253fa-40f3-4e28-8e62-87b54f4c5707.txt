รัฐบาลไทย-ข่าวทำเนียบรัฐบาล-รองปลัดฯ ณัฏฐิญา เร่งขับเคลื่อนการพัฒนาอย่างยั่งยืนตามแนวคิด BCG Model ปั้นกลุ่มนักธุรกิจเกษตรอุตสาหกรรมอัจฉริยะ จ.สระบุรี ลด Food Loss และ Food Waste สร้างมูลค่าเพิ่มที่ยั่งยืน 


วันพุธที่ 19 กรกฎาคม 2566
19/07/2566
พิมพ์
รองปลัดฯ ณัฏฐิญา เร่งขับเคลื่อนการพัฒนาอย่างยั่งยืนตามแนวคิด BCG Model ปั้นกลุ่มนักธุรกิจเกษตรอุตสาหกรรมอัจฉริยะ จ.สระบุรี ลด Food Loss และ Food Waste สร้างมูลค่าเพิ่มที่ยั่งยืน
รองปลัดฯ ณัฏฐิญา เร่งขับเคลื่อนการพัฒนาอย่างยั่งยืนตามแนวคิด BCG Model ปั้นกลุ่มนักธุรกิจเกษตรอุตสาหกรรมอัจฉริยะ จ.สระบุรี ลด Food Loss และ Food Waste สร้างมูลค่าเพิ่มที่ยั่งยืน กระจายรายได้ให้พื้นที่ พุ่งเป้าหมาย  MIND STAR
สระบุรี : วันที่ 18 กรกฎาคม 2566 เวลา 09.00 น. นางสาวณัฏฐิญา เนตยสุภา รองปลัดกระทรวงอุตสาหกรรม เป็นประธานการประชุมขับเคลื่อนการผลิตอาหารอย่างยั่งยืนตามแนวคิด BCG Model : การลด Food Loss และ Food Waste ตลอดห่วงโซ่อุปทาน ปีงบประมาณ พ.ศ.2566 ครั้งที่ 2/2566 โดยมี นางอนงค์ ไพจิตรประภาภรณ์ ผู้อำนวยการสถาบันอาหาร นายนพดล ชีวะอิสระกุล อุตสาหกรรมจังหวัดสระบุรี นางนิตยา พิระภัทรุ่งสุริยา ที่ปรึกษาสถาบันอาหาร นางชุติกาญจน์ รัชตะปิติ ผู้อำนวยการศูนย์หม่อนไหมเฉลิมพระเกียรติฯ สระบุรี  นายสมเกียรติ ชุมปัญญา ประธานกลุ่มวิสาหกิจชุมชนหนองย่างเสือ ผู้นำชุมชน และผู้เข้าร่วมกิจกรรมฯ ร่วมให้การต้อนรับและเข้าร่วมการประชุม ณ ห้องประชุมบ้านไร่สมเกียรติ โฮมสเตย์ ต.หนองย่างเสือ อ.มวกเหล็ก จ.สระบุรี
รองปลัดฯ ณัฏฐิญา กล่าวว่า เกษตรอุตสาหกรรม เป็นนโยบายของรัฐบาลที่มุ่งหวังให้กระทรวงอุตสาหกรรมมีบทบาทในการช่วยเหลือ ส่งเสริม และพัฒนาเกษตรกรในการขับเคลื่อนเกษตรอุตสาหกรรมมากขึ้น โดยนำอุตสาหกรรมเข้าไปช่วยในภาคการเกษตรในทุกห่วงโซ่อุปทาน ตั้งแต่ต้นน้ำ เรื่องของแหล่งที่มาของวัตถุดิบ เพื่อลดต้นทุนการเพาะปลูก การพัฒนาเกษตรกรให้มีความรู้ โดยสำนักงานปลัดกระทรวงอุตสาหกรรม กำลังจะดำเนินโครงการปั้นนักธุรกิจอุตสาหกรรมต้นแบบอัจฉริยะ (MIND STAR) ในปีงบประมาณ 2567 เพื่อเสริมสร้างศักยภาพผู้ประกอบการสู่การเป็นนักธุรกิจอัจฉริยะ และพึ่งพาตนเองได้อย่างยั่งยืน ส่งเสริมให้สามารถขายของได้ แปรรูปเป็น มีกระบวนการการจัดการ การแปรรูป เพื่อก่อให้เกิดสินค้าหรือบริการ ทั้งนี้กระทรวงอุตสาหกรรม  มีศูนย์ส่งเสริมอุตสาหกรรมภาค ภายใต้กรมส่งเสริมอุตสาหกรรม ในหลายพื้นที่ทั่วประเทศ รวมทั้งยังมีสำนักงานอุตสาหกรรมจังหวัดทุกจังหวัด ที่สามารถให้คำปรึกษา แนะนำ ต่อยอดผลิตภัณฑ์ การวางแผนการตลาดในการค้าขายปลีกแบบสมัยใหม่ (Modern Trade) หรือผ่านการตลาดออนไลน์ สร้างมูลค่าเพิ่มให้กับผลิตภัณฑ์ และนำไปสู่ปลายน้ำ การที่สินค้าหรือบริการนั้นไปถึงมือผู้บริโภค
นอกจากนี้ กระทรวงอุตสาหกรรมยังได้ร่วมผลักดันนโยบายของรัฐบาล ด้านความยั่งยืน หรือ โมเดลเศรษฐกิจ BCG (Bio-Circular-Green เศรษฐกิจชีวภาพ-เศรษฐกิจหมุนเวียน-เศรษฐกิจสีเขียว) คือ B = Bio economy เศรษฐกิจชีวภาพ  คือ การนำทรัพยากรชีวภาพมาผลิตให้คุ้มค่าที่สุด ควบคู่กับการรักษาสมดุลสิ่งแวดล้อม โดยใช้เทคโนโลยีมาช่วยเพิ่มประสิทธิภาพการผลิตสินค้าและบริการให้มีนวัตกรรมและมีมูลค่าสูง C = Circular economy เศรษฐกิจหมุนเวียน คือ การใช้ทรัพยากรให้คุ้มค่าที่สุดของที่ใช้ในการผลิตต้องสามารถนำกลับมาใช้ใหม่ได้ (Recycle, Upcycle) G = Green economy เป็นระบบเศรษฐกิจสีเขียว ซึ่งเป็นการสร้างนวัตกรรมรวมถึงการจัดการสภาพสังคมให้กระทบต่อสิ่งแวดล้อมให้น้อยที่สุด (Zero-Waste) อีกด้วย
รองปลัดฯ ณัฏฐิญา ยังได้กล่าวถึง นโยบาย MIND ของปลัดกระทรวงอุตสาหกรรม ผ่าน 4 มิติ คือ 1. ความสำเร็จทางธุรกิจ 2. การดูแลสังคมโดยรอบโรงงานอุตสาหกรรม 3. การดูแลรักษาสิ่งแวดล้อมที่ตอบโจทย์ไทยและประชาคมโลก และ 4. การกระจายรายได้ให้กับประชาชน โดยได้เน้นย้ำความเป็น MIND โรงงานอุตสาหกรรมอยู่ได้ ชุมชนอยู่ได้ ดูแลซึ่งกันและกันได้อย่างยั่งยืน นอกจากนี้ กระทรวงอุตสาหกรรม ยังได้ดำเนินการชุมชมดีพร้อม โดยให้ชุมชนมีการวางแผน คนในชุมชนที่ดีพร้อมผ่านโครงการ DIPROM HEROES (ดีพร้อมฮีโร่) สามารถนำเกษตรกร วิสาหกิจชุมชนในพื้นที่ ส่งเสริมอาชีพดีพร้อม ให้สามารถสร้างรายได้จากการแปรรูปวัตถุดิบที่มีอยู่ในพื้นที่ได้ โดยสามารถเข้าไปขอรับตำปรึกษาแนะนำได้จากศูนย์ส่งเสริมอุตสาหกรรมภาคทั่วประเทศ รวมทั้งสำนักงานอุตสาหกรรมจังหวัด เพื่อพัฒนาต่อยอดผลิตภัณฑ์ สู่การสร้างมูลค่าต่อไป
หลังจากนั้น 13.00 น. คณะฯ ได้ลงพื้นที่เยี่ยมชมสวนสมุนไพรมงคลพัฒน์และศูนย์การเรียนรู้กิจกรรมท่องเที่ยวเชิงสุขภาพและเชิงนิเวศน์ในวิถีชุมชนเกษตรยั่งยืน โดยมีนายพุฒิพงศ์ สุบิน เจ้าของธุรกิจสวนสมุนไพรมงคลพัฒน์ ให้การต้อนรับพร้อมเล่าถึงการพัฒนาธุรกิจ “สวนสมุนไพรมงคลพัฒน์” ให้ตอบโจทย์วิสาหกิจชุมชนได้แบบครบวงจรตั้งแต่ต้นน้ำ ถึงปลายน้ำ ตั้งแต่การเพาะปลูก การพัฒนาผลิตภัณฑ์ การขอใบรับรองต่าง ๆ ไปจนถึงการสนับสนุนทางด้านการตลาด ตามแนวคิด BCG Model

ที่มา : https://www.thaigov.go.th/news/contents/details/70512