รัฐบาลไทย-ข่าวทำเนียบรัฐบาล-ทส. เดินหน้า “น่านแซนด์บอกซ์” ขับเคลื่อนการแก้ไขปัญหาการอยู่อาศัยและทำกินในพื้นที่ป่า


วันพุธที่ 19 กรกฎาคม 2566
ทส. เดินหน้า “น่านแซนด์บอกซ์” ขับเคลื่อนการแก้ไขปัญหาการอยู่อาศัยและทำกินในพื้นที่ป่า
ทส. เดินหน้า “น่านแซนด์บอกซ์” ขับเคลื่อนการแก้ไขปัญหาการอยู่อาศัยและทำกินในพื้นที่ป่า
ทส. เดินหน้า “น่านแซนด์บอกซ์” ขับเคลื่อนการแก้ไขปัญหาการอยู่อาศัยและทำกินในพื้นที่ป่า
วันที่ 18 กรกฎาคม 2566 เวลา 14.00 น. นายจตุพร บุรุษพัฒน์ ปลัดกระทรวงทรัพยากรธรรมชาติและสิ่งแวดล้อม (ปกท.ทส.) ในฐานะประธานกรรมการภาครัฐ เป็นประธานการประชุมคณะกรรมการดำเนินงานพื้นที่จังหวัดน่าน ครั้งที่ 1/2566 ร่วมกับ นายบัณฑูร ล่ำซำ ประธานกรรมการ ธนาคารกสิกรไทย จำกัด (มหาชน) ในฐานะประธานกรรมการภาคเอกชน โดยมี นายสุรชัย อจลบุญ อธิบดีกรมป่าไม้ นายอรรถพล เจริญชันษา อธิบดีกรมทรัพยากรทางทะเลและชายฝั่ง รักษาราชการแทนอธิบดีกรมอุทยานแห่งชาติ สัตว์ป่า และพันธุ์พืช พร้อมด้วยคณะกรรมการในพื้นที่จังหวัดน่าน และเจ้าหน้าที่ผู้เกี่ยวข้อง เข้าร่วมประชุม ณ ห้องประชุม ชั้น 17 กระทรวงทรัพยากรธรรมชาติและสิ่งแวดล้อม และผ่านระบบการประชุมทางไกล Video Conference เพื่อพิจารณาให้ความเห็นชอบการจัดทำข้อตกลงการจัดเก็บข้อมูลส่วนบุคคลและข้อมูลเกษตรกรรายแปลงที่ทำกินในเขตป่าตามกฎหมายจังหวัดน่าน ระหว่าง กรมป่าไม้ กรมอุทยานแห่งชาติ สัตว์ป่า และพันธุ์พืช และ ธนาคารกสิกรไทย เพื่อเร่งขับเคลื่อนการดำเนินงานการบริหารพื้นที่รูปแบบพิเศษการจัดการทรัพยากรธรรมชาติและสิ่งแวดล้อมอย่างยั่งยืน ในพื้นที่จังหวัดน่าน หรือ “น่านแซนด์บอกซ์”
โดย นายจตุพร ได้กล่าวว่า ที่ผ่านมากระทรวงทรัพยากรธรรมชาติและสิ่งแวดล้อม ได้มีการดำเนินงานในพื้นที่จังหวัดน่าน ตามโครงการน่านแซนด์บอกซ์มาอย่างต่อเนื่อง ทั้งการแก้ไขปัญหาการอยู่อาศัยและทำกินในพื้นที่ป่า (คทช.) ทั้งในเขตป่าสงวนแห่งชาติ และเขตป่าอนุรักษ์ โดยการแก้ปัญหาในเขตป่าสงวนแห่งชาติที่เป็นพื้นที่ลุ่มน้ำ 3, 4, 5 ได้มีการอนุญาตพื้นที่ให้ผู้ว่าราชการจังหวัดไปดำเนินการจัดที่ทำกินครบถ้วนทั้งจังหวัดแล้ว จำนวน 41 คำขอ รวมเนื้อที่ประมาณ 272,000 ไร่ ส่วนพื้นที่หลังมติ ครม. เมื่อวันที่ 30 มิถุนายน 2541 ได้มีการจัดทำข้อมูลส่งให้องค์กรปกครองส่วนท้องถิ่นเพื่อจัดทำคำขออนุญาตแล้ว จำนวน 36 ตำบล 184 หมู่บ้าน ขณะที่พื้นที่ลุ่มน้ำ 1,2 ได้มีการจัดทำโครงการตามมาตรา 19 แห่ง พ.ร.บ. ป่าสงวนแห่งชาติ พ.ศ. 2507 ครอบคลุมทั้งจังหวัดแล้ว รวม 15 โครงการ เนื้อที่รวมประมาณ 950,000 ไร่ ซึ่งเมื่อมีการตรวจสอบพื้นที่ทับซ้อนเรียบร้อยแล้วก็จะดำเนินการอนุมัติโครงการต่อไป ในส่วนพื้นที่ป่าอนุรักษ์ ปัจจุบันได้ดำเนินการสำรวจราษฎรที่อาศัยทำกิน เพื่อดำเนินการตามมาตรา 64 แห่ง พ.ร.บ. อุทยานแห่งชาติ พ.ศ. 2562 และมาตรา 121 แห่ง พ.ร.บ. สงวนและคุ้มครองสัตว์ป่า พ.ศ. 2562 ครอบคลุมทั้งจังหวัดแล้ว ซึ่งมีพื้นที่ทั้งสิ้น 7 ป่าอนุรักษ์ รวมเนื้อที่ประมาณ 194,000 ไร่ โดย ครม. ได้มีมติเห็นชอบในหลักการแล้วเมื่อวันที่ 11 กรกฎาคม 2566 ที่ผ่านมา นอกจากนี้ ยังได้จัดทำโครงการสนับสนุน ได้แก่ การพัฒนาแหล่งน้ำ ทั้งน้ำผิวดิน และน้ำใต้ดิน ให้แก่ราษฎรในพื้นที่ รวมทั้งสิ้น 27 โครงการ เพื่อสนับสนุนน้ำให้ประชาชนได้ใช้ประโยชน์ในการพัฒนาคุณภาพชีวิตต่อไป

ที่มา : https://www.thaigov.go.th/news/contents/details/70479