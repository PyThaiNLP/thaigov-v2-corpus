รัฐบาลไทย-ข่าวทำเนียบรัฐบาล-24 เยาวชนไทยรับโอวาท ก่อนบินแข่งฝีมือแรงงานอาเซียนสิงคโปร์ 


วันพุธที่ 19 กรกฎาคม 2566
19/07/2566
พิมพ์
24 เยาวชนไทยรับโอวาท ก่อนบินแข่งฝีมือแรงงานอาเซียนสิงคโปร์
24 เยาวชนไทยรับโอวาท ก่อนบินแข่งฝีมือแรงงานอาเซียนสิงคโปร์
วันที่ 19 กรกฎาคม 2566 นายสุชาติ ชมกลิ่น รัฐมนตรีว่าการกระทรวงแรงงาน เป็นประธานกล่าวให้โอวาทแก่คณะเยาวชนตัวแทนประเทศไทยในการเข้าร่วมการแข่งขันฝีมือแรงงานอาเซียน ครั้งที่ 13 เพื่อเป็นการสร้างขวัญและกำลังใจให้กับเยาวชนผู้แทนประเทศไทย โดยมี นายบุญชอบ สุทธมนัสวงษ์ ปลัดกระทรวงแรงงาน พร้อมด้วยผู้บริหารระดับสูงกระทรวงแรงงาน ร่วมเป็นเกียรติในครั้งนี้ด้วย ทั้งนี้ นางสาวบุปผา เรืองสุด อธิบดีกรมพัฒนาฝีมือแรงงาน ได้นำคณะเยาวชนจำนวน 24 คน เข้ารับโอวาทจากรัฐมนตรีว่าการกระทรวงแรงงาน ณ ห้องจัตุมงคล ชั้น 6 อาคารกระทรวงแรงงาน
นายสุชาติ กล่าวว่า รัฐบาลภายใต้การนำของท่านนายกรัฐมนตรี พล.อ.ประยุทธ์ จันทร์โอชา ให้ความสำคัญกับการพัฒนาศักยภาพกำลังแรงงานเพื่อเพิ่มขีดความสามารถในการแข่งขันของประเทศ และในวันนี้ท่านนายกรัฐมนตรีฝากส่งกำลังใจมาให้น้องๆเยาวชนทุกคนที่เข้าร่วมการแข่งขันฝีมือแรงงานอาเซียนในครั้งนี้ ผมในฐานะรัฐมนตรีว่าการกระทรวงแรงงานมีความยินดีและภูมิใจเป็นอย่างยิ่งที่ได้มีโอกาสพบกับตัวแทนประเทศไทยที่เข้าร่วมการแข่งขันฝีมือแรงงานอาเซียนที่สาธารณรัฐสิงคโปร์ ผมขอให้เยาวชนตัวแทนประเทศไทยทุกคนที่เข้าร่วมการแข่งขันได้แสดงฝีมืออย่างเต็มกำลังความสามารถให้เป็นที่ประจักษ์แก่นานาอารยประเทศ เพื่อนำพาชื่อเสียงมาสู่ประเทศไทย อีกทั้งการเข้าร่วมการแข่งขันในครั้งนี้ เป็นการยกระดับฝีมือของตนเองให้สูงขึ้น และเป็นแบบอย่างให้กับคนรุ่นต่อไป ได้เล็งเห็นถึงความสำคัญในการพัฒนาฝีมือตนเอง และเพื่อยกระดับฐานะทางเศรษฐกิจและสังคมของประเทศตามนโยบายของรัฐบาล นอกจากนี้ ยังเป็นการเพิ่มขีดความสามารถในการแข่งขันของประเทศ นำมาซึ่งการลงทุนจากต่างประเทศ ส่งผลให้ประเทศมีรายได้และเกิดการพัฒนาที่ยั่งยืน
สำหรับเยาวชนที่เข้ารับโอวาทจากรัฐมนตรีว่าการกระทรวงแรงงานทั้งหมดนี้ จะเดินทางไปเข้าร่วมแข่งขันฝีมือแรงงานอาเซียน ครั้งที่ 13 ซึ่งจัดขึ้นระหว่างวันที่ 23 – 25 กรกฎาคมนี้ ณ สาธารณรัฐสิงคโปร์ โดยการแข่งขันฝีมือแรงงานอาเซียนได้จัดมาแล้ว12 ครั้ง กระทรวงแรงงาน โดยกรมพัฒนาฝีมือแรงงาน เป็นหน่วยงานหลักในการเตรียมการและจัดส่งเยาวชนมาอย่างต่อเนื่อง ในปีนี้มีการแข่งขันทั้งสิ้น 22 สาขา ในส่วนขแงประเทศไทยได้จัดส่งเยาวชนเข้าร่วม 12 สาขา ได้แก่ เมคคาทรอนิกส์ (ประเภททีม) หุ่นยนต์เคลื่อนที่ (ประเภททีม) เขียนแบบวิศวกรรมเครื่องกลด้วยคอมพิวเตอร์ เว็บดีไซน์ เทคโนโลยีระบบไฟฟ้าภายในอาคาร การแต่งผม แฟชั่นเทคโนโลยี เทคโนโลยียานยนต์ การประกอบอาหาร การบริการอาหารและเครื่องดื่ม เทคโนโลยีระบบทำความเย็น และกราฟิกดีไซน์
+++++++++++++++++++
กองเผยแพร่และประชาสัมพันธ์

ที่มา : https://www.thaigov.go.th/news/contents/details/70503