รัฐบาลไทย-ข่าวทำเนียบรัฐบาล-กรมทางหลวงชนบท ก่อสร้างถนนสาย นม.5042 จังหวัดนครราชสีมา เสร็จสมบูรณ์ 


วันพุธที่ 19 กรกฎาคม 2566
กรมทางหลวงชนบท ก่อสร้างถนนสาย นม.5042 จังหวัดนครราชสีมา เสร็จสมบูรณ์
เพิ่มศักยภาพการคมนาคมระหว่างอำเภอ ยกระดับการเดินทางให้กับประชาชน ส่งเสริมเศรษฐกิจการขนส่งสินค้าทางการเกษตรในพื้นที่
กรมทางหลวงชนบท (ทช.) กระทรวงคมนาคม โดยสำนักงานทางหลวงชนบทที่ 5 (นครราชสีมา) ดำเนินโครงการก่อสร้างถนนทางหลวงชนบทสาย นม.5042 แยกทางหลวงชนบท นม.4035 - บ้านหนองไผ่ อำเภอจักราช จังหวัดนครราชสีมา เสร็จสมบูรณ์ โดยขยายความกว้างถนน/สะพาน และดำเนินการขุดกัดพื้นทาง/ไหล่ทาง ด้วยวิธี Pavement In-Place Recycling ผิวจราจรกว้าง 7 เมตร ไหล่ทางกว้างข้างละ 2.5 เมตร พร้อมงานตีเส้นจราจร ติดตั้งป้ายอำนวยความปลอดภัย รวมระยะทาง 4.550 กิโลเมตร ใช้งบประมาณ 44.990 ล้านบาท ทั้งนี้ เพื่อเพิ่มศักยภาพการคมนาคมระหว่างอำเภอ ส่งเสริมเศรษฐกิจการขนส่งสินค้าทางการเกษตร ยกระดับคุณภาพชีวิตที่ดีให้กับประชาชน เป็นเส้นทางลัดเชื่อมระหว่างอำเภอจักราชกับอำเภอหนองบุญมาก จังหวัดนครราชสีมา ตลอดจนเป็นเส้นทางที่ผ่านสถานที่ราชการ สถานศึกษา หมู่บ้าน และพื้นที่ทางการเกษตร

ที่มา : https://www.thaigov.go.th/news/contents/details/70513