รัฐบาลไทย-ข่าวทำเนียบรัฐบาล-รฟม. เตรียมหารือหน่วยงานสาธารณูปโภค เร่งคืนผิวจราจรบนถนนลาดพร้าว - ศรีนครินทร์ - เทพารักษ์ ในแนวสายทางรถไฟฟ้ามหานคร สายสีเหลือง เพื่ออำนวยความสะดวกผู้ใช้รถใช้ถนน


วันพุธที่ 19 กรกฎาคม 2566
รฟม. เตรียมหารือหน่วยงานสาธารณูปโภค เร่งคืนผิวจราจรบนถนนลาดพร้าว - ศรีนครินทร์ - เทพารักษ์ ในแนวสายทางรถไฟฟ้ามหานคร สายสีเหลือง เพื่ออำนวยความสะดวกผู้ใช้รถใช้ถนน
....
การรถไฟฟ้าขนส่งมวลชนแห่งประเทศไทย (รฟม.) กระทรวงคมนาคม เปิดเผยว่า ภายหลังจากที่รถไฟฟ้ามหานคร สายสีเหลือง ได้เปิดให้บริการเต็มรูปแบบเชิงพาณิชย์แก่ประชาชน ตั้งแต่วันที่ 3 กรกฎาคม 2566 เป็นต้นมา นั้น รฟม. ได้เร่งรัดให้บริษัท อีสเทิร์น บางกอกโมโนเรล จำกัด มหาชน (EBM) ผู้รับสัมปทาน ดำเนินงานคืนผิวจราจรบนถนนลาดพร้าว ถนนศรีนครินทร์ และถนนเทพารักษ์ ซึ่งเป็นแนวสายทางโครงการรถไฟฟ้าสายสีเหลือง ช่วงลาดพร้าว - สำโรง ในส่วนที่ไม่มีงานก่อสร้างทั้งของโครงการฯ และของหน่วยงานสาธารณูปโภคอื่นๆ ที่คงค้างอยู่โดยเร็วที่สุด เพื่ออำนวยความสะดวกและปลอดภัยในการเดินทางให้แก่ผู้ใช้รถใช้ถนน
ปัจจุบันโครงการรถไฟฟ้าสายสีเหลืองฯ ได้ดำเนินงานก่อสร้างงานโยธาของโครงการแล้วเสร็จ 100% และสามารถคืนช่องจราจรให้ผู้ใช้รถใช้ถนนได้แล้วเป็นส่วนใหญ่ โดยเหลือเพียงบางส่วนที่ยังอยู่ระหว่างการดำเนินงานซ่อมแซมผิวจราจร เพื่อคืนสภาพผิวจราจรถาวร อย่างไรก็ตาม ในระหว่างการดำเนินงานของโครงการ ได้มีการดำเนินงานก่อสร้างของหน่วยงานสาธารณูปโภคอื่นๆ รวมถึงงานก่อสร้างโครงการอื่นที่อยู่ในบริเวณพื้นที่เดียวกับโครงการ ซึ่งปัจจุบันการดำเนินงานดังกล่าวยังไม่แล้วเสร็จ เช่น บริเวณแยกรัชดา - ลาดพร้าว อยู่ระหว่างการก่อสร้างบ่อพักและท่อร้อยสายไฟฟ้าใต้ดิน บริเวณซอยลาดพร้าว 115 - สามแยกบางกะปิ ฝั่งขาเข้าและฝั่งขาออก อยู่ระหว่างการก่อสร้างสะพานข้ามแยกบางกะปิ - เสรีไทย และ บริเวณทางรถไฟสายตะวันออก - คลองหัวหมาก ฝั่งขาเข้าและฝั่งขาออก อยู่ระหว่างการก่อสร้างอุโมงค์ทางลอดแยกพัฒนาการ เป็นต้น โดย รฟม. ได้กำชับให้ผู้รับสัมปทานเร่งดำเนินงานให้แล้วเสร็จโดยเร็ว
พร้อมกันนี้ เพื่อเป็นการบูรณาการความร่วมมือระหว่างกัน รฟม. เตรียมจะเชิญหน่วยงานสาธารณูปโภค ที่เกี่ยวข้อง มาหารือร่วมกันเพื่อกำกับควบคุมงานก่อสร้างต่างๆ ที่อยู่ในพื้นที่แนวสายทางโครงการรถไฟฟ้าสายสีเหลืองฯ ให้แล้วเสร็จโดยเร็วที่สุด และจะพิจารณาทยอยคืนช่องจราจรเพื่ออำนวยความสะดวกแก่ผู้ใช้รถใช้ถนนให้ได้มากที่สุดต่อไป ติดตามรายละเอียดและข้อมูลข่าวสาร รฟม. ได้ที่ เว็บไซต์ รฟม. www.mrta.co.th และเฟซบุ๊กแฟนเพจการรถไฟฟ้าขนส่งมวลชนแห่งประเทศไทย หรือ Call Center รฟม. โทร. 0 2716 4044 “รฟม. ร่วมยก ระดับเมืองด้วยโครงข่ายรถไฟฟ้าขนส่งมวลชนและนวัตกรรม เพื่ออนาคตที่ยั่งยืน”

ที่มา : https://www.thaigov.go.th/news/contents/details/70496