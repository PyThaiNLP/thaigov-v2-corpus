รัฐบาลไทย-ข่าวทำเนียบรัฐบาล-กรมการจัดหางาน เร่งกวาดล้างคนต่างชาติแย่งอาชีพคนไทย แยกราชประสงค์


วันพุธที่ 19 กรกฎาคม 2566
19/07/2566
พิมพ์
กรมการจัดหางาน เร่งกวาดล้างคนต่างชาติแย่งอาชีพคนไทย แยกราชประสงค์
นายไพโรจน์ โชติกเสถียร อธิบดีกรมการจัดหางาน เปิดเผยว่า กรณีมีประชาชนแจ้งเบาะแสผ่านสื่อมวลชนว่าพบคนต่างชาติหลายรายเข็นรถขายน้ำผลไม้ หน้าห้างสรรพสินค้า ย่านราชประสงค์ นั้น
กรมการจัดหางานรับทราบเรื่องแล้วไม่นิ่งนอนใจ เร่งสั่งการเจ้าหน้าที่กองทะเบียนจัดหางานกลาง และคุ้มครองคนหางาน ร่วมกับสำนักงานจัดหางานกรุงเทพมหานครพื้นที่ 1เข้าตรวจสอบพื้นที่ดังกล่าว เพื่อมิให้กระทบต่อโอกาสการมีงานทำของคนไทย และเพื่อบริหารจัดการแรงงานต่างชาติเป็นไปอย่างมีประสิทธิภาพ
โดยเมื่อวันที่ 18 กรกฎาคม 2566 กรมการจัดหางานลงพื้นที่ตรวจสอบพบว่าพื้นที่ดังกล่าวมีคนลักษณะคล้ายคนต่างชาติจำนวน 3 ราย กำลังทำงานเร่จำหน่ายน้ำผลไม้และผักสดอยู่ในบริเวณดังกล่าวจริง เจ้าหน้าที่จึงได้แสดงบัตรและขอดูเอกสารประจำตัว พบเป็นคนสัญชาติเวียดนาม 2 ราย และสัญชาติลาว 1 ราย ทั้งหมดไม่มีเอกสารใดๆ มาแสดงต่อเจ้าหน้าที่จึงได้แจ้งข้อกล่าวหา เป็นคนต่างด้าวทำงานโดยไม่มีใบอนุญาตทำงาน และอยู่ในราชอาณาจักรโดยไม่ได้รับอนุญาต และได้ควบคุมตัวคนต่างชาติส่งพนักงานสอบสวนสถานีตำรวจนครบาลปทุมวัน เพื่อดำเนินคดีตามกฎหมาย
ทั้งนี้ตามพระราชกำหนดการบริหารจัดการการทำงานของคนต่างด้าว พ.ศ.2560 และที่แก้ไขเพิ่มเติม คนต่างด้าวที่ทำงานโดยไม่มีใบอนุญาตทำงานหรือทำงานนอกเหนือจากที่มีสิทธิจะทำได้ มีโทษปรับตั้งแต่ 5,000-50,000 บาท และถูกส่งกลับประเทศต้นทาง รวมถึงห้ามขอใบอนุญาตทำงานเป็นเวลา 2 ปี นับตั้งแต่วันที่ได้รับโทษ และนายจ้าง/สถานประกอบการที่รับคนต่างด้าวที่ไม่มีใบอนุญาตทำงานเข้าทำงาน หรือให้คนต่างด้าวทำงานนอกเหนือจากที่มีสิทธิ มีโทษปรับตั้งแต่ 10,000-100,000 บาท ต่อคนต่างด้าวที่จ้างหนึ่งคน หากกระทำผิดซ้ำต้องระวางโทษจำคุกไม่เกิน 1 ปี หรือปรับตั้งแต่ 50,000-200,000 บาท ต่อคนต่างด้าวที่จ้างหนึ่งคน และห้ามจ้างคนต่างด้าวทำงานเป็นเวลา 3 ปี
“นอกจากการใช้มาตรการลงพื้นที่สุ่มตรวจโดยไม่แจ้งล่วงหน้าในทุกจังหวัดแล้ว กรมการจัดหางานยังลงพื้นที่ตรวจสอบตามที่ได้รับแจ้งเบาะแสร้องทุกข์จากประชาชน ซึ่งช่วงที่ผ่านมาต้องขอบคุณพลเมืองดี และสื่อมวลชนที่ช่วยเป็นหูเป็นตาแจ้งเบาะแสเข้ามาเป็นจำนวนมาก โดยขอฝากประชาสัมพันธ์ไปยังผู้ที่พบเห็นการจ้างคนต่างชาติทำงานโดยผิดกฎหมาย หรือพบคนต่างชาติลักลอบทำงานโดยผิดกฎหมาย ให้ช่วยกันแจ้งมาที่กองทะเบียนจัดหางานกลางและคุ้มครองคนหางาน กรมการจัดหางาน อาคารกระทรวงแรงงาน ชั้น 4 โทร. 02-354-1729 หรือที่สำนักงานจัดหางานจังหวัดทุกจังหวัด สำนักงานจัดหางานกรุงเทพมหานครพื้นที่ 1-10 หรือ ที่สายด่วนกระทรวงแรงงาน โทร.1506 กด 2 กรมการจัดหางาน หรือสายด่วน 1694 กรมการจัดหางาน”อธิบดีกรมการจัดหางาน กล่าว

ที่มา : https://www.thaigov.go.th/news/contents/details/70515