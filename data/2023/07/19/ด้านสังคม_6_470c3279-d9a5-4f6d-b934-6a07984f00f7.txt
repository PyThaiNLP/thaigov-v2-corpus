รัฐบาลไทย-ข่าวทำเนียบรัฐบาล-สธ.ระนอง ส่งทีมออกดูแลประชาชนประสบภัยน้ำท่วม ส่วนสถานพยาบาลยังเปิดให้บริการได้ปกติทุกแห่ง


วันพุธที่ 19 กรกฎาคม 2566
สธ.ระนอง ส่งทีมออกดูแลประชาชนประสบภัยน้ำท่วม ส่วนสถานพยาบาลยังเปิดให้บริการได้ปกติทุกแห่ง
ผู้ตรวจราชการกระทรวงสาธารณสุข เขตสุขภาพที่ 11 เผย สถานการณ์น้ำท่วม จ.ระนอง ไม่กระทบต่อการบริการประชาชน สถานพยาบาลยังเปิดได้ตามปกติทุกแห่ง กำชับหน่วยงานในพื้นที่ติดตามสถานการณ์ใกล้ชิด จัดทีมแพทย์เคลื่อนที่ออกให้บริการประชาชน
ผู้ตรวจราชการกระทรวงสาธารณสุข เขตสุขภาพที่ 11 เผย สถานการณ์น้ำท่วม จ.ระนอง ไม่กระทบต่อการบริการประชาชน สถานพยาบาลยังเปิดได้ตามปกติทุกแห่ง กำชับหน่วยงานในพื้นที่ติดตามสถานการณ์ใกล้ชิด จัดทีมแพทย์เคลื่อนที่ออกให้บริการประชาชนจนกว่าสถานการณ์จะเข้าสู่ภาวะปกติ พร้อมเฝ้าระวังโรคที่มากับน้ำท่วมและหลังน้ำลด
นายแพทย์กิตติศักดิ์ อักษรวงศ์ ผู้ตรวจราชการกระทรวงสาธารณสุข เขตสุขภาพที่ 11 กล่าวถึงสถานการณ์ฝนตกหนักต่อเนื่องหลายวัน ทำให้เกิดน้ำท่วมฉับพลันและน้ำป่าหลากในหลายพื้นที่ของจังหวัดระนอง ว่า วันนี้ (19 กรกฎาคม 2566) ฝนหยุดตกแล้วและระดับน้ำเริ่มลดลง นายแพทย์นรเทพ อัศวพัชระ นายแพทย์สาธารณสุขจังหวัดระนอง ได้นำทีมเจ้าหน้าที่สาธารณสุข และอสม. รพ.สต.บางริ้น ออกเยี่ยมบ้านผู้ป่วยกลุ่มเปราะบาง ผู้ป่วยติดเตียง ผู้ด้อยโอกาส ในตำบลบางริ้น อำเภอเมือง พร้อมแจกยาชุดพระราชทาน พอ.สว. ให้คำแนะนำในการดูแลตนเองไม่ให้เจ็บป่วย ส่วนสำนักงานสาธารณสุขอำเภอกระบุรี สำนักงานสาธารณสุขอำเภอละอุ่น และเจ้าหน้าที่ รพ.สต.บ้านระวิ ได้ออกเยี่ยมบ้านดูแลผู้ประสบภัยในพื้นที่เสี่ยงสูง ที่ชุมชนบ้านสองแพรก ตำบลลำเลียง ชุมชนบ้านหัวถนน ตำบลน้ำจืด ตำบลปากจั่น และตำบล จ.ป.ร. พร้อมนำยาและเวชภัณฑ์ไปให้กับผู้ป่วยติดบ้านติดเตียง ผู้พิการ และผู้ป่วยเรื้อรังที่ต้องรับยาต่อเนื่องเพื่อไม่ให้ขาดยาด้วย
นายแพทย์กิตติศักดิ์กล่าวต่อว่า ขณะนี้สถานพยาบาลในจังหวัดระนอง ทั้งโรงพยาบาลและรพ.สต.ทุกแห่ง ยังคงเปิดให้บริการได้ตามปกติ ได้กำชับให้สำนักงานสาธารณสุขจังหวัด สำนักงานสาธารณสุขอำเภอ และผู้อำนวยการโรงพยาบาลทุกแห่งในจังหวัดระนอง ติดตามสถานการณ์น้ำท่วมอย่างใกล้ชิด เตรียมพร้อมให้การดูแลช่วยเหลือผู้ประสบภัยตลอด 24 ชั่วโมง โดยเฉพาะผู้ที่เป็นกลุ่มเสี่ยง กลุ่มเปราะบาง เช่น ผู้พิการ ผู้ป่วยติดบ้านติดเตียง ผู้ป่วยโรคเรื้อรัง และให้จัดหน่วยแพทย์เคลื่อนที่ออกให้บริการประชาชนที่ประสบภัยจนกว่าสถานการณ์จะเข้าสู่ภาวะปกติ พร้อมเฝ้าระวังโรคที่มากับน้ำท่วมและหลังน้ำลด อาทิ โรคระบบทางเดินหายใจ โรคระบบทางเดินอาหาร อุจจาระร่วงเฉียบพลัน/อาหารเป็นพิษ โรคฉี่หนู โรคไข้เลือดออก และอุบัติเหตุจากการจมน้ำ ไฟฟ้าช็อต เป็นต้น
************************** 19 กรกฎาคม 2566

ที่มา : https://www.thaigov.go.th/news/contents/details/70517