รัฐบาลไทย-ข่าวทำเนียบรัฐบาล-รองปลัดเศรษฐเกียรติฯ ร่วมประชุมติดตามรายงานความก้าวหน้าครั้งที่ 1 (ระยะ 2 เดือน) 


วันอังคารที่ 18 กรกฎาคม 2566
รองปลัดเศรษฐเกียรติฯ ร่วมประชุมติดตามรายงานความก้าวหน้าครั้งที่ 1 (ระยะ 2 เดือน)
รองปลัดเศรษฐเกียรติฯ ร่วมประชุมติดตามรายงานความก้าวหน้าครั้งที่ 1 (ระยะ 2 เดือน) ด้านการนำผลงานวิจัยและนวัตกรรมไปใช้ประโยชน์
นายเศรษฐเกียรติ กระจ่างวงษ์ รองปลัดกระทรวงเกษตรและสหกรณ์ เข้าร่วมการประชุมติดตามรายงานความก้าวหน้าครั้งที่ 1 (ระยะ 2 เดือน) ด้านการนำผลงานวิจัยและนวัตกรรมไปใช้ประโยชน์ (RU : Research Utilization) ของสำนักงานพัฒนาการวิจัยการเกษตร (องค์การมหาชน) ผ่านสื่ออิเล็กทรอนิกส์ (ZOOM Cloud Meetings) ในฐานะผู้ทรงคุณวุฒิของโครงการ “การพัฒนาและขยายผลองค์ความรู้ การผลิตแมลงโปรตีน (Hermetia illucens L.) สำหรับเป็นอาหารสัตว์ เพื่อลดต้นทุนการผลิต สร้างรายได้ในระดับชุมชนและพัฒนาเป็นอาหารฟังก์ชั่นในอนาคต” จัดทำโดยสำนักงานพัฒนาเศรษฐกิจจากฐานชีวภาพ (องค์การมหาชน)
สำหรับโครงการ “การพัฒนาและขยายผลองค์ความรู้ การผลิตแมลงโปรตีน (Hermetia illucens L.) สำหรับเป็นอาหารสัตว์ เพื่อลดต้นทุนการผลิต สร้างรายได้ในระดับชุมชนและพัฒนาเป็นอาหารฟังก์ชั่นในอนาคต” เป็นโครงการที่มีวัตถุประสงค์เพื่อถ่ายทอดองค์ความรู้กระบวนการผลิต การใช้ประโยชน์แมลงโปรตีนเพื่อเป็นอาหารสัตว์ ให้แก่กลุ่มเกษตรกร เครือข่ายมหาวิทยาลัยราชภัฎ และหน่วยงานที่เกี่ยวข้อง เพื่อเป็นการสร้างบุคลากรที่มีความรู้และสร้างวิทยากรตัวคูณในพื้นที่เป้าหมาย และขยายผลในด้านการตลาดร่วมกับกลุ่มเกษตรกร ซึ่งมีการดำเนินโครงการในระยะ 2 เดือน เป็นไปตามแผนที่กำหนดไว้ โดยได้จัดกิจกรรม ได้แก่ 1) การประชุมชี้แจงโครงการกับนักวิจัยและผู้บริหารมหาวิทยาลัย 2) การประชุมหารือความร่วมมือกับบริษัท เอกชัย ดิสทริบิวชั่น จำกัด และ 3) การฝึกอบรมการเพาะเลี้ยงแมลงโปรตีนให้แก่นักวิจัยมหาวิทยาลัยในพื้นที่เป้าหมาย โดยมีแผนดำเนินโครงการในระยะต่อไป คือ ถ่ายทอดองค์ความรู้การเลี้ยงและการใช้ประโยชน์จากแมลงโปรตีนให้กับนักวิจัยท้องถิ่น คัดเลือกพื้นที่เป้าหมาย และติดตามความก้าวหน้าการดำเนินโครงการต่อไป
ทั้งนี้ รองปลัดกระทรวงเกษตรและสหกรณ์มีข้อคิดเห็นและข้อเสนอแนะเพิ่มเติมให้ปรับปรุงตัวชี้วัด ค่าเป้าหมาย และข้อมูลในแบบสอบถามสำหรับดำเนินโครงการระยะต่อไป เพื่อให้เหมาะสมและสอดคล้องกับวัตถุประสงค์ของโครงการ เพื่อนำข้อมูลที่ถูกต้องมาวิเคราะห์และสรุปผลโครงการต่อไป

ที่มา : https://www.thaigov.go.th/news/contents/details/70451