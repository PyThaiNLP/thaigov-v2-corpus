รัฐบาลไทย-ข่าวทำเนียบรัฐบาล-นายมนตรี เดชาสกุลสม ผู้ตรวจราชการกระทรวงคมนาคม เป็นประธานเปิดโครงการ


วันอังคารที่ 18 กรกฎาคม 2566
นายมนตรี เดชาสกุลสม ผู้ตรวจราชการกระทรวงคมนาคม เป็นประธานเปิดโครงการ
ฝึกอบรมหลักสูตร “ฉันคือ...ข้าราชการที่ดี” รุ่นที่ 69
นายมนตรี เดชาสกุลสม ผู้ตรวจราชการกระทรวงคมนาคม เป็นประธานเปิดโครงการฝึกอบรมหลักสูตร “ฉันคือ…ข้าราชการที่ดี” รุ่นที่ 69 โดยมีผู้บริหารของสำนักงานปลัดกระทรวงคมนาคม และหน่วยงานในสังกัดกระทรวงคมนาคม เข้าร่วมพิธี ในวันที่ 18 กรกฎาคม 2566 ณ หอประชุมราชรถสโมสร อาคารราชรถสโมสรกระทรวงคมนาคม
นายมนตรี เดชาสกุลสม กล่าวว่า หลักสูตร “ฉันคือ…ข้าราชการที่ดี” มีเป้าหมายเพื่อให้เกิดสัมพันธภาพอันดีต่อกัน สร้างบุคลากรที่มีคุณภาพ รวมทั้งการแลกเปลี่ยนเรียนรู้การประสานงาน การสานต่อการทำงานร่วมกันระหว่างหน่วยงานในสังกัดกระทรวงฯ สำหรับอาชีพข้าราชการถือว่ามีเกียรติศักดิ์ศรี ปัจจุบันรูปแบบวิธีการทำงานต่าง ๆ ในระบบราชการได้เปลี่ยนแปลงไปอย่างมาก นับตั้งแต่ปี 2546 มีการประกาศ เรื่องการพัฒนาระบบราชการอย่างจริงจัง ส่งผลให้เกิดการนำเสนอแนวคิดเกี่ยวกับการปรับเปลี่ยนกระบวนทัศน์ วัฒนธรรม และค่านิยมของระบบราชการมีเจตนารมณ์ที่ชัดเจน คือมุ่งหวังให้ข้าราชการปฏิบัติราชการ เพื่อประโยชน์สุขของประชาชน มุ่งเน้นการทำงานเชิงรุก คิดเชิงยุทธศาสตร์ และนำระบบบริหารจัดการสมัยใหม่    มาใช้เพื่อให้การปฏิบัติงานมีประสิทธิภาพ ประสิทธิผล สามารถวัดผลความสำเร็จได้อย่างเป็นรูปธรรม การจัดการฝึกอบรมในครั้งนี้ จะทำให้ได้รับทราบแนวทางการปฏิบัติงานของตนเอง รวมทั้งได้รับความรู้เบื้องต้นที่จำเป็นสำหรับการปฏิบัติราชการ เพื่อเตรียมความพร้อมที่จะก้าวไปสู่การเป็นข้าราชการที่ดี และเป็นโอกาสดีที่ผู้เข้ารับการฝึกอบรมจะได้สร้างสัมพันธภาพเพื่อการประสานการทำงานที่ดีระหว่างกันในอนาคต เกิดการแลกเปลี่ยนเรียนรู้สร้างเครือข่ายในการทำงานเพื่อประโยชน์ของประชาชนและประเทศชาติต่อไป
ทั้งนี้ โครงการดังกล่าวมีข้าราชการบรรจุใหม่ในสังกัดกระทรวงฯ เข้าร่วม 102 คน ประกอบด้วย 1) กรมเจ้าท่า 19 คน 2) กรมการขนส่งทางบก 53 คน และ 3) กรมทางหลวง 30 คน โดยดำเนินกิจกรรมสานสัมพันธ์ข้าราชการ ซึ่งมีเนื้อหาหลักสูตรและกิจกรรมเป็นไปตามแนวทางและวัตถุประสงค์ที่สำนักงาน ก.พ. กำหนด ระหว่างวันที่ 18 - 27 กรกฎาคม 2566 ณ ชลพฤกษ์ รีสอร์ท อำเภอบ้านนา จังหวัดนครนายก และโรงแรมกราฟ เขตห้วยขวาง กรุงเทพฯ

ที่มา : https://www.thaigov.go.th/news/contents/details/70449