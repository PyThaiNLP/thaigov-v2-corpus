รัฐบาลไทย-ข่าวทำเนียบรัฐบาล-ไฟเขียว! รูปแบบสลาก “L6 และ N3” เพิ่มทางเลือกให้ ปชช. ซื้อฉลากกินแบ่งรัฐบาลแบบถูกกฎหมาย


วันอังคารที่ 18 กรกฎาคม 2566
ไฟเขียว! รูปแบบสลาก “L6 และ N3” เพิ่มทางเลือกให้ ปชช. ซื้อฉลากกินแบ่งรัฐบาลแบบถูกกฎหมาย
.....
ที่ประชุม ครม. (18 ก.ค. 66) มีมติอนุมัติหลักการร่างกฎกระทรวงและร่างประกาศเกี่ยวกับการออกรางวัลสลากกินแบ่งรัฐบาลแบบ L6 และ N3 รวม 3 ฉบับ ตามที่กระทรวงการคลังเสนอ ประกอบด้วย
• ร่างกฎกระทรวงว่าด้วยการสมทบเงินรางวัลสลากกินแบ่งรัฐบาลตัวเลขสามหลัก (Numbers 3 : N3) พ.ศ. ....
• ร่างประกาศสำนักงานสลากกินแบ่งรัฐบาล เรื่อง กำหนดประเภทและรูปแบบสลากกินแบ่งรัฐบาลหกหลัก (Lottery 6 : L6)
• ร่างประกาศสำนักงานสลากกินแบ่งรัฐบาล เรื่อง กำหนดประเภทและรูปแบบสลากกินแบ่งรัฐบาลตัวเลขสามหลัก (Numbers 3 : N3)
.
ทั้งนี้ เป็นผลสืบเนื่องจาก มติ ครม. (14 มี.ค. 66) เห็นชอบหลักการการออกผลิตภัณฑ์สลากกินแบ่งรัฐบาล คือ
• สลาก N3 (Numbers 3 - เลข 3 หลัก จำหน่ายเฉพาะแบบดิจิทัล ผู้ซื้อกำหนดตัวเลขเองได้)
• สลาก L6 (Lottery 6 – เลข 6 หลัก มีทั้งแบบใบและแบบดิจิทัล)
.
รูปแบบสลาก N3 : เป็นสลากประเภท “สมทบเงินรางวัล” (สมทบได้ไม่เกิน 1 งวด หากไม่มีผู้ถูกรางวัลอีกให้นำเงินสมทบเงินรางวัล ในงวดก่อนหน้าส่งเป็นรายได้แผ่นดิน) ทั้งนี้ จะจำหน่ายเฉพาะรูปแบบ “ดิจิทัล” เท่านั้น ผ่านช่องทางแอปฯ เป๋าตัง :
> มีหมายเลขให้เลือก 3 หลัก
> แต่ละหลักมี 10 หมายเลข ตั้งแต่ 0 ถึง 9 (000 – 999)
> ไม่กำหนดหมายเลขไว้ล่วงหน้า
> ผู้ซื้อสามารถเลือกหมายเลขแต่ละหลักให้ครบ 3 หลัก
> เลือกหมายเลขแต่ละหลักซ้ำกันได้
.
รูปแบบสลาก L6 : เป็นสลากประเภท “ไม่สมทบเงินรางวัล” (หากงวดใดไม่มีผู้ถูกรางวัล ให้นำเงินรางวัลส่งเป็นรายได้แผ่นดิน) มีการจำหน่ายทั้งแบบใบและแบบดิจิทัล (แอปฯ เป๋าตัง) :
> มีหมายเลข 6 หลัก
> แต่ละหลัก มี 10 หมายเลข ตั้งแต่ 0 ถึง 9 (000000 – 999999)
> กำหนดหมายเลขไว้ล่วงหน้า
> เป็นรูปแบบเดียวกับที่สำนักงานสลากดำเนินการอยู่ในปัจจุบัน
> ส่วนฉลากแบบดิจิทัลจะไม่มีการพิมพ์สลากและไม่มีการสแกนภาพสลาก
.
ทั้งนี้ การออกผลิตภัณฑ์สลากกินแบ่งรัฐบาล N3 จะช่วยแก้ไขปัญหาการขายสลากเกินราคา เนื่องจากมีการจำหน่ายเฉพาะรูปแบบดิจิทัล และเพิ่มทางเลือกให้ประชาชนซื้อสลากแบบถูกกฎหมายมากขึ้น ส่วนการออกสลาก L6 ควบคู่กับการออกสลาก N3 นั้น จะช่วยลดค่าใช้จ่ายบางรายการได้ เช่น ค่าใช้จ่ายในการจัดส่งสลากและต้นทุนการพิมพ์ เป็นต้น
.
อ่านเพิ่มเติม การจ่ายเงินรางวัลและประเภทรางวัล คลิก https://www.thaigov.go.th/news/contents/details/70448
#ไทยคู่ฟ้า #สื่อสารรัฐบาลไทย
-------------------

ที่มา : https://www.thaigov.go.th/news/contents/details/70475