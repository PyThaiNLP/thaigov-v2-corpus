รัฐบาลไทย-ข่าวทำเนียบรัฐบาล-ครม.อนุมัติให้บำเหน็จความชอบกรณีพิเศษให้แก่เจ้าหน้าที่ผู้ปฏิบัติงานด้านยาเสพติด ปีงบ 66 ใน 17 หน่วยงาน ไม่เกิน 13,116 อัตรา


วันอังคารที่ 18 กรกฎาคม 2566
18/07/2566
พิมพ์
ครม.อนุมัติให้บำเหน็จความชอบกรณีพิเศษให้แก่เจ้าหน้าที่ผู้ปฏิบัติงานด้านยาเสพติด ปีงบ 66 ใน 17 หน่วยงาน ไม่เกิน 13,116 อัตรา
ครม.อนุมัติให้บำเหน็จความชอบกรณีพิเศษให้แก่เจ้าหน้าที่ผู้ปฏิบัติงานด้านยาเสพติด ปีงบ 66 ใน 17 หน่วยงาน ไม่เกิน 13,116 อัตรา
น.ส.ไตรศุลีไตรสรณกุล รองโฆษกประจำสำนักนายกรัฐมนตรี กล่าวว่า ที่ประชุมคณะรัฐมนตรี(ครม.) วันที่ 18 ก.ค. 66 ได้อนุมัติให้มีการบำเหน็จความชอบกรณีพิเศษให้แก่เจ้าหน้าที่ผู้ปฏิบัติงานด้านยาเสพติด ปีงบประมาณ พ.ศ. 2566 ในจำนวนไม่เกิน 13,116 อัตรา จากเจ้าหน้าทั้งหมด 628,827 อัตราของหน่วยงานที่เกี่ยวข้อง ทั้งหมด 17 หน่วยงาน เช่น กระทรวงมหาดไทย กระทรวงศึกษาธิการ กระทรวงสาธารณสุข สำนักงานตำรวจแห่งชาติ โดยคาดว่าจะใช้งบประมาณ 86.17 ล้านบาท หรือประมาณ 6,570 บาทต่อคนต่อปี  โดยใช้งบประมาณของต้นสังกัดที่มีการจัดสรรงบประมาณไว้แล้ว ไม่ต้องของบประมาณสนับสนุนเพิ่มเติม จึงไม่เป็นกรณีที่ ครม. ได้อนุมัติงานหรือโครงการที่มีผลสร้างความผูกพันต่อ ครม.ชุดต่อไปตามรัฐธรรมนูญมาตรา 169(1)
ทั้งนี้ จากจำนวนบำเหน็จ 13,116 อัตรา เมื่อแบ่งตามภารกิจจะเป็นการให้บำเหน็จกรณีพิเศษแก่เจ้าหน้าที่ปฏิบัติงานด้านยาเสพติดโดยตรงไม่เกิน 9,205 อัตรา (ร้อยละ 2.5 ของเจ้าหน้าที่ปฏิบัติงานฯ ทั้งหมด 365,208  อัตรา) และ เจ้าหน้าที่ผู้ปฏิบัติงานเกื้อกูลต่อการแก้ไขปัญหายาเสพติด ไม่เกิน 3,911  อัตรา (ร้อยละ 1.5 ของเจ้าหน้าที่ผู้ปฏิบัติงานเกื้อกูลฯ ทั้งหมด 260,719 อัตรา)
หากแบ่งตามพื้นที่จะแยกเป็น 3 กลุ่ม ได้แก่ กลุ่มที่1 เจ้าหน้าที่ผู้ปฏิบัติงานด้านยาเสพติดในระดับภูมิภาครวม 9,837 อัตรา ซึ่งแยกย่อยเป็นอีก 2 ส่วน ได้แก่ เจ้าหน้าที่ในพื้นที่ชายแดน 31 จังหวัด 3,443 อัตรา และเจ้าหน้าที่ในพื้นที่ตอนใน 6,394 อัตรา กลุ่มที่ 2 เจ้าหน้าที่ผู้ปฏิบัติงานด้านยาเสพติดจากหน่วยงานส่วนกลาง  1,967 อัตรา และ กลุ่มที่3 เจ้าหน้าที่ซึ่งสำนักงาน ป.ป.ส.เป็นผู้พิจารณาจากทั้งส่วนกลาง ส่วนภูมิภาค สำนักงาน ป.ป.ส.และกรณีทุพพลภาพ 1,312 อัตรา
น.ส.ไตรศุลี กล่าวว่า บำเหน็จกรณีพิเศษจะเป็นขวัญกำลังใจให้แก่เจ้าหน้าที่ผู้ทุ่มเทและเสียสละในการปฏิบัติงานทั่วประเทศ ซึ่งได้ร่วมกันดำเนินการป้องกันและแก้ไขยาเสพติดตามภารกิจและภายใต้นโยบายและแผนระดับชาติว่าด้วยการป้องกัน ปราบปราม และแก้ไขปัญหายาเสพติด พ.ศ.2566-2570 (ประจำปีงบประมาณ 2566) ผ่าน 6 มาตรการ ได้แก่ มาตรการป้องกันยาเสพติด ปราบปรามยาเสพติด ยึดทรัพย์สินคดียาเสพติด บำบัดรักษายาเสพติด ความร่วมมือระหว่างประเทศ และมาตรการบริหารจัดการ

ที่มา : https://www.thaigov.go.th/news/contents/details/70463