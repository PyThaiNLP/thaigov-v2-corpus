รัฐบาลไทย-ข่าวทำเนียบรัฐบาล-กรมทางหลวงชนบท เข้าพื้นที่ก่อสร้างถนนสาย ชบ.3023 อำเภอพานทอง และบ้านบึง จังหวัดชลบุรี


วันอังคารที่ 18 กรกฎาคม 2566
กรมทางหลวงชนบท เข้าพื้นที่ก่อสร้างถนนสาย ชบ.3023 อำเภอพานทอง และบ้านบึง จังหวัดชลบุรี
เพิ่มศักยภาพโครงข่ายโลจิสติกส์ให้สมบูรณ์ รองรับการขยายตัวของเมืองและเศรษฐกิจ พร้อมนำประชาชนเข้ามามีส่วนร่วมเพื่อให้สอดคล้องกับความต้องการมากที่สุด คาดก่อสร้างแล้วเสร็จในปี 2568
กรมทางหลวงชนบท (ทช.) กระทรวงคมนาคม เข้าพื้นที่ดำเนินโครงการก่อสร้างถนนทางหลวงชนบทสาย ชบ.3023 แยก ทล.315 - บ้านหนองปลาไหล อำเภอพานทอง และบ้านบึง จังหวัดชลบุรี เพื่อเพิ่มศักยภาพโครงข่ายโลจิสติกส์ให้สมบูรณ์ ลดปัญหาการจราจรติดขัดบริเวณคอขวด รองรับการขยายตัวของเมือง และเศรษฐกิจในอนาคต คาดว่าดำเนินการก่อสร้างแล้วเสร็จในปี 2568 ถนนสายดังกล่าวเป็นเส้นทางหลักที่ประชาชนใช้สัญจรจากอำเภอบ้านบึงไปยังอำเภอพานทอง สามารถเดินทางเชื่อมไปยังทางหลวงพิเศษหมายเลข 7 ผ่าน ทล.315 และเส้นทางเชื่อมโยงระหว่างนิคมอุตสาหกรรมในพื้นที่ ถนนส่วนใหญ่มีขนาด 2 ช่องจราจร บริเวณช่วง กม. ที่ 0+084 - 0+150 มีลักษณะช่องแคบเป็นคอขวด ผิวจราจรกว้าง 6 เมตร ไม่มีไหล่ทาง ส่งผลให้การจราจรแออัดและติดขัดในช่วงเร่งด่วน ขณะที่ถนนบริเวณจุดสิ้นสุดโครงการมีขนาด 4 ช่องจราจร ทั้งนี้ เพื่อแก้ปัญหาการจราจรติดขัดบริเวณคอขวด รองรับปริมาณการจราจรในอนาคตที่มีแนวโน้มเพิ่มมากขึ้นอย่างต่อเนื่อง เชื่อมโยงโครงข่ายคมนาคม สนับสนุนเศรษฐกิจการขนส่งและภาคอุตสาหกรรมอย่างยั่งยืน ทช. ได้ดำเนินก่อสร้างเป็นถนนขนาด 4 ช่องจราจร รวมระยะทาง 12.242 กิโลเมตร งบประมาณ 879.800 ล้านบาท เป็นถนนคอนกรีตเสริมเหล็ก ช่วง กม. ที่ 0+000 - 9+200 กว้างช่องละ 3.5 เมตร ไหล่ทางกว้าง 2 - 3 เมตร ทางเท้ากว้างข้างละ 3.4 - 3.7 เมตร มีเกาะกลางถนนแบบคอนกรีตแบริเออร์ และปรับปรุงถนนผิวจราจรแบบแอสฟัลท์ติกคอนกรีต ช่วง กม. ที่ 9+200 - 12+242 ความกว้างช่องละ 3.25 - 3.50 เมตร ไหล่ทางกว้างข้างละ 2 - 2.5 เมตร ทางเท้ากว้างข้างละ 3.70 เมตร มีเกาะกลางถนนแบบคอนกรีตแบริเออร์ รวมถึงก่อสร้างสะพานคอนกรีตเสริมเหล็กข้ามคลอง 3 แห่ง ขยายสะพานคอนกรีตเสริมเหล็ก 1 แห่ง สะพานลอยคนเดินข้าม 3 แห่ง ศาลาที่พักผู้โดยสาร 8 แห่ง และระบบระบายน้ำ ติดตั้งไฟฟ้าแสงสว่าง เครื่องหมายจราจร สิ่งอำนวยความปลอดภัยอีกด้วย
ทั้งนี้ ก่อนดำเนินการ ทช. ได้จัดประชุมการมีส่วนร่วมภาคประชาชน และลงนามบันทึกความร่วมมือ 3 ฝ่าย ระหว่าง ทช. ผู้รับจ้าง และประชาชน โดยนำเสนอความเป็นมา ลักษณะของโครงการ ขั้นตอนการดำเนินงาน และรายงานผลการดำเนินงาน ตอบข้อซักถาม รับฟังข้อเสนอแนะ ความคิดเห็นจากผู้นำชุมชน ประชาชน หน่วยงานราชการที่เกี่ยวข้อง เพื่อให้งานสอดคล้องกับความต้องการและเป็นประโยชน์ต่อประชาชนในพื้นที่ให้มากที่สุด

ที่มา : https://www.thaigov.go.th/news/contents/details/70446