รัฐบาลไทย-ข่าวทำเนียบรัฐบาล-กรมทางหลวงชนบท ซ่อมบำรุงถนนสาย สพ.3050 อำเภอเดิมบางนางบวช จังหวัดสุพรรณบุรี เสร็จสมบูรณ์


วันอังคารที่ 18 กรกฎาคม 2566
กรมทางหลวงชนบท ซ่อมบำรุงถนนสาย สพ.3050 อำเภอเดิมบางนางบวช จังหวัดสุพรรณบุรี เสร็จสมบูรณ์
เพิ่มประสิทธิภาพการเดินทางระหว่างจังหวัดและอำเภอ ยกระดับการคมนาคมขนส่งพืชผลทางการเกษตร ส่งเสริมเศรษฐกิจการท่องเที่ยวในพื้นที่
กรมทางหลวงชนบท (ทช.) กระทรวงคมนาคม โดยแขวงทางหลวงชนบทสุพรรณบุรี ดำเนินโครงการก่อสร้างยกระดับมาตรฐานทาง ขยายความกว้างผิวจราจร ถนนทางหลวงชนบทสาย สพ.3050 แยก ทล.340 บ้านบ่อม่วง อำเภอเดิมบางนางบวช จังหวัดสุพรรณบุรี บริเวณ กม. ที่ 27+800 - 31+000 รวมระยะทาง 3.2 กิโลเมตร โดยขยายความกว้างผิวจราจรจาก 6 เมตร ไม่มีไหล่ทาง เป็นถนนผิวจราจรแอสฟัลท์ติกคอนกรีตกว้าง 6 เมตร ขนาด 2 ช่องจราจร ไหล่ทางข้างละ 1.5 เมตร และติดตั้งเครื่องหมายจราจร สิ่งอำนวยความปลอดภัย เนื่องจากเป็นเส้นทางเชื่อมระหว่างจังหวัดสุพรรณบุรีไปยังจังหวัดชัยนาท มีปริมาณการจราจร 3,920 คัน/วัน ใช้งบประมาณ 22.733 ล้านบาท ปัจจุบันดำเนินการเสร็จสมบูรณ์ ช่วยให้ประชาชนเดินทางขนส่งพืชผลทางการเกษตรระหว่างอำเภอสามชุก และเดิมบางนางบวช จังหวัดสุพรรณบุรี ไปยังอำเภอหันคา จังหวัดชัยนาท ได้อย่างความสะดวกรวดเร็วปลอดภัยมากยิ่งขึ้น รวมถึงอำนวยความสะดวกให้กับประชาชนและนักท่องเที่ยวเดินทางไปยังสถานที่ท่องเที่ยวของจังหวัดสุพรรณบุรี อาทิ บึงฉวากเฉลิมพระเกียรติ อุทยานผักพื้นบ้านเฉลิมพระเกียรติได้เป็นอย่างดี
นอกจากนี้ ทช. โดยสำนักบำรุงทาง ยังได้ดำเนินการซ่อมบำรุงผิวจราจรถนนสาย สพ.3050 แบบแอสฟัลท์ติกคอนกรีต ด้วยวิธี Pavement In-Place Recycling ช่วง กม. ที่ 5+350 - 7+335 และ 17+900 - 20+790 รวมระยะทาง 4.875 กิโลเมตร เสร็จสมบูรณ์เมื่อเดือนมิถุนายน 2566

ที่มา : https://www.thaigov.go.th/news/contents/details/70453