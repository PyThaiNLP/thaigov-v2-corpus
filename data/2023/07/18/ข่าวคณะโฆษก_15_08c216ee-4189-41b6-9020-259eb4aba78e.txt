รัฐบาลไทย-ข่าวทำเนียบรัฐบาล-ครม.มีมติเห็นชอบร่างกฎกระทรวง 2 ฉบับ ภายใต้ ปพพ. เพิ่มทางเลือก บจก.เรียกประชุมใหญ่ผ่านทางสื่ออิเล็กทรอนิกส์ และให้มีคนกลางที่เป็นผู้ประเมินราคาซื้อขายหุ้นกรณีควบรวมบริษัทฯ


วันอังคารที่ 18 กรกฎาคม 2566
18/07/2566
พิมพ์
ครม.มีมติเห็นชอบร่างกฎกระทรวง 2 ฉบับ ภายใต้ ปพพ. เพิ่มทางเลือก บจก.เรียกประชุมใหญ่ผ่านทางสื่ออิเล็กทรอนิกส์ และให้มีคนกลางที่เป็นผู้ประเมินราคาซื้อขายหุ้นกรณีควบรวมบริษัทฯ
ครม.มีมติเห็นชอบร่างกฎกระทรวง 2 ฉบับ ภายใต้ ปพพ. เพิ่มทางเลือก บจก.เรียกประชุมใหญ่ผ่านทางสื่ออิเล็กทรอนิกส์ และให้มีคนกลางที่เป็นผู้ประเมินราคาซื้อขายหุ้นกรณีควบรวมบริษัทฯ
น.ส.ทิพานัน ศิริชนะ รองโฆษกประจำสำนักนายกรัฐมนตรี เปิดเผยผลการประชุมคณะรัฐมนตรี (ครม.) วันที่ 18 กรกฎาคม 2566 ว่า ที่ประชุมครม. มีมติเห็นชอบร่างกฎกระทรวงภายใต้ประมวลกฎหมายแพ่งและพาณิชย์ รวม 2 ฉบับ ตามที่กระทรวงพาณิชย์เสนอ เพื่อเป็นการเพิ่มทางเลือกให้บริษัทจำกัดสามารถโฆษณาคำบอกกล่าวเรียกประชุมใหญ่ผ่านทางสื่ออิเล็กทรอนิกส์อื่นใดเพิ่มเติมจากการโฆษณาทางหนังสือพิมพ์ และให้มีคนกลางที่เป็นผู้ประเมินราคาซื้อขายหุ้นของผู้ถือหุ้นที่คัดค้าน/ไม่เห็นด้วยกับการควบรวมบริษัท ในกรณีที่บริษัทมีมติพิเศษให้ควบรวม โดยให้ร่างกฎกระทรวง 2 ฉบับดังกล่าวมีผลใช้บังคับตั้งแต่วันถัดจากวันประกาศในราชกิจจานุเบกษาเป็นต้นไป
ร่างกฎกระทรวงกำหนดหลักเกณฑ์ และวิธีการในการโฆษณาคำบอกกล่าวเรียกประชุมใหญ่ในสื่ออิเล็กทรอนิกส์ กรณีบริษัทจำกัดมีหุ้นชนิดที่มีใบหุ้นออกให้แก่ผู้ถือ พ.ศ. .... เป็นการกำหนดหลักเกณฑ์และวิธีการในการโฆษณาคำบอกกล่าวเรียกประชุมใหญ่ในสื่ออิเล็กทรอนิกส์กรณีที่บริษัทมีหุ้นชนิดที่มีใบหุ้นออกให้แก่ผู้ถือ (หุ้นไม่ระบุชื่อ) สรุปสาระสำคัญ ดังนี้
1. บริษัทจำกัดที่มีหุ้นชนิดใบหุ้นออกให้แก่ผู้ถือ (หุ้นไม่ระบุชื่อ) อาจโฆษณาคำบอกกล่าวเรียกประชุมใหญ่ในสื่ออิเล็กทรอนิกส์เพิ่มเติมจากการโฆษณาในหนังสือพิมพ์แห่งท้องที่ก็ได้
2. การโฆษณาในสื่ออิเล็กทรอนิกส์ให้กระทำโดยการประกาศผ่านเว็บไซต์ที่เข้าถึงได้เป็นการทั่วไป เช่น เว็บไซต์ของบริษัทหรือเว็บไซต์หนังสือพิมพ์ออนไลน์
3. ข้อความหรือเอกสารที่โฆษณาต้องเป็นเอกสารชุดเดียวกัน หรือมีเนื้อหาเช่นเดียวกันกับที่ส่งให้แก่ผู้ถือหุ้น
4. การโฆษณาคำบอกกล่าวเรียกประชุมใหญ่ในสื่ออิเล็กทรอนิกส์จะต้องปรากฏข้อความหรือเอกสารที่โฆษณานั้นในสื่ออิเล็กทรอนิกส์จนถึงวันประชุมใหญ่
5. บริษัทจำกัดต้องเก็บรวบรวมหลักฐาน การโฆษณา พร้อมทั้งรายละเอียดเกี่ยวกับวันที่มีการโฆษณาไว้ด้วย
ร่างกฎกระทรวงกำหนดหลักเกณฑ์ วิธีการ และเงื่อนไขการแต่งตั้งผู้ประเมินราคา พ.ศ. .... เป็นการกำหนดหลักเกณฑ์ วิธีการ และเงื่อนไขการแต่งตั้งผู้ประเมินราคาซื้อขายหุ้นของผู้ถือหุ้นที่เข้าร่วมประชุมและคัดค้านการควบรวมบริษัทในกรณีที่บริษัทมีมติพิเศษให้ควบรวมบริษัท สรุปสาระสำคัญ ดังนี้
1. บริษัทจำกัดเป็นผู้แต่งตั้งผู้ประเมินราคาที่เป็นคนกลางทำหน้าที่ประเมินและกำหนดราคาซื้อขายหุ้นของผู้ถือหุ้นส่วนน้อยที่คัดค้าน/ ไม่เห็นด้วยกับการควบรวมบริษัท และ กำหนดความเป็นอิสระของผู้ประเมินราคา เช่น ไม่เป็นผู้ที่มีส่วนได้เสีย ปราศจากอคติ
2. คุณสมบัติของผู้ประเมินราคา ได้แก่ 1.เป็นผู้สอบบัญชีที่ได้รับอนุญาต 2.ทำหน้าที่เกี่ยวข้องกับการประเมินทรัพย์สินที่ได้รับอนุญาต/ได้รับความเห็นชอบ/ ขึ้นทะเบียนจากหน่วยงานของรัฐ สมาคม จดทะเบียนหรือตามกฎหมายที่เกี่ยวข้อง เช่น อนุญาโตตุลาการในสาขาการประเมินราคาทรัพย์สิน ผู้เชี่ยวชาญศาลด้านการประเมินมูลค่าทรัพย์สิน บริษัทประเมินมูลค่าทรัพย์สินหรือผู้ประเมินหลักที่ได้รับความเห็นชอบจาก สนง. ก.ล.ต.

ที่มา : https://www.thaigov.go.th/news/contents/details/70465