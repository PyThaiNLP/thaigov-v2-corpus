รัฐบาลไทย-ข่าวทำเนียบรัฐบาล-นายชยธรรม์ พรหมศร ปลัดกระทรวงคมนาคม บรรยายแนวทางการพัฒนาระบบคมนาคมขนส่งของไทยไปสู่ความยั่งยืน ในงานกิจกรรมคู่ขนานของการประชุม High-Level Political Forum on Sustainable Development


วันอังคารที่ 18 กรกฎาคม 2566
นายชยธรรม์ พรหมศร ปลัดกระทรวงคมนาคม บรรยายแนวทางการพัฒนาระบบคมนาคมขนส่งของไทยไปสู่ความยั่งยืน ในงานกิจกรรมคู่ขนานของการประชุม High-Level Political Forum on Sustainable Development
...
นายชยธรรม์ พรหมศร ปลัดกระทรวงคมนาคม ได้รับเชิญจากคณะกรรมาธิการเศรษฐกิจ และสังคมแห่งสหประชาชาติสำหรับเอเชียและแปซิฟิก (United Nations Economic and Social Commission for Asia and the Pacific: UNESCAP) ให้บรรยายในหัวข้อ “Thailand’s Pathway to Accelerate Transport Sector De-carbonization and Collaboration” ในช่วงเสียงจากประเทศสมาชิก “Voice of the Member States” ในงานกิจกรรมคู่ขนานของการประชุม High-Level Political Forum on Sustainable Development (HLPF) จัดโดย UNESCAP เมื่อวันที่ 14 กรกฎาคม 2566 ณ สำนักงานใหญ่สหประชาชาติ นครนิวยอร์ก สหรัฐอเมริกา
ปลัดกระทรวงคมนาคม ได้นำเสนอวิสัยทัศน์การขับเคลื่อนนโยบายและการดำเนินงานของกระทรวงคมนาคม ทั้งทางบก ทางราง ทางน้ำ และทางอากาศ การเร่งรัดพัฒนาโครงสร้างพื้นฐาน การกำกับดูแล และการให้บริการด้านคมนาคมขนส่งในทุกมิติ ให้มีความสะดวก รวดเร็ว ปลอดภัย มีประสิทธิภาพ เป็นมิตรกับสิ่งแวดล้อม ประชาชนสามารถเข้าถึงระบบคมนาคมขนส่งสาธารณะได้อย่างเท่าเทียม สอดคล้องกับทิศทางการพัฒนาประเทศตามนโยบายรัฐบาล พร้อมส่งเสริมการกำหนดยุทธศาสตร์และสร้างความสามารถในการแข่งขันของประเทศไทยให้เป็นจุดเชื่อมโยงที่สำคัญในภูมิภาคเอเชีย โดยมุ่งเน้นการพัฒนานวัตกรรมใหม่ ๆ นอกจากนี้ ได้นำเสนอกรอบนโยบาย แผนงาน และแนวทางการดำเนินการของกระทรวงคมนาคมในการลดการปล่อยก๊าซเรือนกระจกในภาคคมนาคมและขนส่ง ให้เป็นไปตามข้อตกลงของสหประชาชาติ รวมถึงแนวทางการพัฒนาไปสู่การเป็นกลางทางคาร์บอน (Carbon Neutrality) และการปล่อยก๊าซคาร์บอนเป็นศูนย์ (Net-Zero Emission) ของประเทศไทยในอนาคตด้วย

ที่มา : https://www.thaigov.go.th/news/contents/details/70445