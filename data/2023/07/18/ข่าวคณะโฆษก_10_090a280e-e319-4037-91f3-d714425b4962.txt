รัฐบาลไทย-ข่าวทำเนียบรัฐบาล-ครม.มีมติยกเลิกกฎกระทรวง ฉบับที่ 8 (พ.ศ. 2539) ออกตามความในพระราชบัญญัติหลักทรัพย์และตลาดหลักทรัพย์ พ.ศ. 2535 พ.ศ. .... 


วันอังคารที่ 18 กรกฎาคม 2566
18/07/2566
พิมพ์
ครม.มีมติยกเลิกกฎกระทรวง ฉบับที่ 8 (พ.ศ. 2539) ออกตามความในพระราชบัญญัติหลักทรัพย์และตลาดหลักทรัพย์ พ.ศ. 2535 พ.ศ. ....
ครม.มีมติยกเลิกกฎกระทรวง ฉบับที่ 8 (พ.ศ. 2539) ออกตามความในพระราชบัญญัติหลักทรัพย์และตลาดหลักทรัพย์ พ.ศ. 2535 พ.ศ. ....  เรื่องการดำเนินการของกองทุนรวมเพื่อผู้ลงทุนซึ่งเป็นคนต่างด้าวตามกฎกระทรวง
น.ส.ทิพานัน ศิริชนะ รองโฆษกประจำสำนักนายกรัฐมนตรี เปิดเผยผลการประชุมคณะรัฐมนตรี (ครม.) วันที่ 18 กรกฎาคม 2566 ว่า ที่ประชุมครม. มีมติเห็นชอบร่างกฎกระทรวงยกเลิกกฎกระทรวง ฉบับที่ 8 (พ.ศ. 2539) ออกตามความในพระราชบัญญัติหลักทรัพย์และตลาดหลักทรัพย์ พ.ศ. 2535 พ.ศ. .... ตามที่กระทรวงการคลังเสนอ เนื่องจากกฎกระทรวง ฉบับที่ 8 ดังกล่าวไม่มีความจำเป็นอีกต่อไป
น.ส.ทิพานัน กล่าวว่า การยกเลิกกฎกระทรวง ฉบับที่ 8 ให้มีผลใช้บังคับตั้งแต่วันที่ประกาศในราชกิจจานุเบกษา ซึ่งการประกาศยกเลิกเกิดจากปัจจัย 3 ประการ คือ
1. กฎกระทรวง ฉบับที่ 8 เป็นมาตรการที่สนับสนุนการลงทุนของผู้ลงทุนซึ่งเป็นคนต่างด้าวที่มีข้อจำกัดเกี่ยวกับอัตราส่วนการถือหุ้นของคนต่างด้าว ทำให้ผู้ลงทุนซึ่งเป็นคนต่างด้าวมีทางเลือกในการลงทุนในใบแสดงสิทธิในผลประโยชน์ที่เกิดจากหลักทรัพย์อ้างอิงไทย (Non-Voting Depository Receipt : NVDR) ทำให้ความต้องการลงทุนในกองทุนรวมเพื่อผู้ลงทุนซึ่งเป็นคนต่างด้าวลดน้อยลง
2. ผู้ประกอบการเพียงรายเดียวที่ได้รับใบอนุญาตตามกฎกระทรวง ฉบับที่ 8 คือ บริษัทหลักทรัพย์จัดการกองทุนรวมเพื่อผู้ลงทุนซึ่งเป็นคนต่างด้าว จำกัด ได้รับอนุญาตให้เลิกประกอบธุรกิจจากรัฐมนตรีว่าการกระทรวงการคลังแล้วเมื่อวันที่ 22 ธันวาคม 2565 ทำให้ปัจจุบันไม่มีผู้ประกอบธุรกิจดังกล่าวแล้ว
3. ตลาดหลักทรัพย์แห่งประเทศไทย (ตลท.) ไม่มีความประสงค์จะยื่นขอรับใบอนุญาตประกอบธุรกิจดังกล่าวอีกต่อไป

ที่มา : https://www.thaigov.go.th/news/contents/details/70460