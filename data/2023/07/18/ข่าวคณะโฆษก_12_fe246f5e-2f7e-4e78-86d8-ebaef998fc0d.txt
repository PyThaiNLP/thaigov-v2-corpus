รัฐบาลไทย-ข่าวทำเนียบรัฐบาล-ครม.เห็นชอบการแต่งตั้งเอกอัครราชทูต ณ กรุงริยาด ซาอุดีอาระเบีย ดำรงตำแหน่งผู้แทนถาวรไทยประจำ OIC และตำแหน่งผู้ประสานงานความสัมพันธ์ระหว่างไทยกับ GCC


วันอังคารที่ 18 กรกฎาคม 2566
18/07/2566
พิมพ์
ครม.เห็นชอบการแต่งตั้งเอกอัครราชทูต ณ กรุงริยาด ซาอุดีอาระเบีย ดำรงตำแหน่งผู้แทนถาวรไทยประจำ OIC และตำแหน่งผู้ประสานงานความสัมพันธ์ระหว่างไทยกับ GCC
ครม.เห็นชอบการแต่งตั้งเอกอัครราชทูต ณ กรุงริยาด ซาอุดีอาระเบีย ดำรงตำแหน่งผู้แทนถาวรไทยประจำ OIC และตำแหน่งผู้ประสานงานความสัมพันธ์ระหว่างไทยกับ GCC
น.ส.ไตรศุลี ไตรสรณกุล รองโฆษกประจำสำนักนายกรัฐมนตรี กล่าวว่า ที่ประชุมคณะรัฐมนตรี(ครม.) วันที่ 18 ก.ค. 66 ได้เห็นชอบการแต่งตั้งเอกอัครราชทูต ณ กรุงริยาด ราชอาณาจักรซาอุดีอาระเบีย ดำรงตำแหน่งผู้แทนถาวรไทย(Permanent Representative :PR) ประจำองค์การความร่วมมืออิสลาม (The Organisation of Islamic Cooperation :OIC) และดำรงตำแหน่งผู้ประสานงานความสัมพันธ์ระหว่างไทยกับสำนักเลขาธิการมนตรีความร่วมมืออ่าวอาหรับ (Gulf Cooperation Council :GCC)
สำหรับความสัมพันธ์ระหว่างไทยกับ 2 องค์กรที่ผ่านมานั้น ตั้งแต่ 1 ต.ค. 41 ไทยได้เข้าร่วมเป็นผู้สังเกตการณ์ของ OIC ซึ่งมีสมาชิกเป็นกลุ่มประเทศมุสลิม 57 ประเทศ เพื่อขยายความสัมพันธ์กับ OIC และกลุ่มประเทศมุสลิมและติดตามข้อมติเพื่อเกื้อหนุนนโยบายของรัฐบาลในการแก้ไขและพัฒนาจังหวัดชายแดนใต้  ส่วนกับ GCC ซึ่งมีสมาชิก 6 ประเทศได้แก่ บาห์เรน คูเวต โอมาน กาตาร์ ซาอุดีอาระเบีย และสหรัฐอาหรับเอมิเรตส์ ไทยมีความสัมพันธ์แบบทวิภาคีที่ใกล้ชิดกับสมาชิก GCC ซึ่งเป็นแหล่งนำเข้าพลังงานน้ำมันและก๊าซธรรมชาติที่สำคัญที่สุดของไทย
อย่างไรก็ตาม ที่ผ่านมาไทยยังไม่เคยแต่งตั้งผู้แทนถาวรประจำ OIC และผู้ประสานงานความสัมพันธ์ระหว่างไทยกับ GCC มาก่อน  แต่ภายหลังการปรับความสัมพันธ์ทางการทูตระหว่างไทยกับซาอุดีอาระเบียให้เป็นปกติอย่างสมบูรณ์ เมื่อปี 2565 ฝ่ายไทยได้มีการแต่งตั้งเอกอัครราทูตไทยประจำซาอุดิอาระเบีย ครั้งนี้จึงเป็นโอกาสที่เหมาะสมที่จะตั้งเอกอัครราชทูต ณ กรุงริยาด ซาอุดีอาระเบียให้ดำรงตำแหน่งผู้แทนถาวรไทยประจำ OIC และผู้ประสานงานความสัมพันธ์ระหว่างไทยกับ GCC
เพื่อเป็นการยืนยันท่าทีและความมุ่งมั่นของไทยในการให้ความสำคัญกับการดำเนินความสัมพันธ์กับทั้ง OIC และ GCC ให้มีความใกล้ชิดและเพิ่มพูนการปฏิสัมพันธ์และผลักดันความร่วมมือให้มีพลวัตมายิ่งขึ้น นอกจากนี้ จะเป็นการส่งเสริมความสัมพันธ์ทวิภาคีระหว่างไทยกับซาอุดีอาระเบียทางอ้อม ในฐานะที่ซาอุดีอาระเบียเป็นประเทศสมาชิกที่มีบทบาทใน OIC และ GCC ด้วย
ทั้งนี้ ข้อมูลของกระทรวงการต่างประเทศแจ้งว่า เอกอัครราชทูต ณ กรุงริยาด ราชอาณาจักรซาอุดีอาระเบีย คนปัจจุบัน คือ นายดามพ์ บุญธรรม

ที่มา : https://www.thaigov.go.th/news/contents/details/70462