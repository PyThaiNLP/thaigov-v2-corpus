รัฐบาลไทย-ข่าวทำเนียบรัฐบาล-กรมการจัดหางาน ยืนยัน มีตำแหน่งงานกว่า 6 แสนอัตรา รองรับนักศึกษาจบใหม่


วันอังคารที่ 18 กรกฎาคม 2566
18/07/2566
พิมพ์
กรมการจัดหางาน ยืนยัน มีตำแหน่งงานกว่า 6 แสนอัตรา รองรับนักศึกษาจบใหม่
อธิบดีกรมการจัดหางาน เตรียมตำแหน่งงานว่างทั่วประเทศ 6 แสนอัตรา รองรับนักเรียน นักศึกษาจบใหม่ ยกมาตรการสร้างโอกาสมีงานทำในประเทศ ขยายตลาดแรงงานต่างประเทศ ควบคู่พัฒนาแรงงานให้มีทักษะตรงความต้องการตลาดแรงงาน
นายไพโรจน์ โชติกเสถียร อธิบดีกรมการจัดหางาน เปิดเผยถึงกรณีที่สื่อมวลชน นำเสนอข่าว เด็กจบใหม่ 5 แสนคนเสี่ยงเตะฝุ่น เกี่ยวกับเรื่องนี้กระทรวงแรงงานยืนยันว่ามีตำแหน่งงานว่างเพียงพอกับนักผู้สำเร็จการศึกษาใหม่อย่างแน่นอน โดยขณะนี้มีตำแหน่งงานว่างจากทั่วประเทศ จำนวน 648,277 อัตรา โดยตำแหน่งงานสำหรับวุฒิปริญญาตรีที่มีความต้องการมากที่สุด 5 อันดับแรก ได้แก่ 1.พนักงานขายของหน้าร้านและพนักงานสาธิตสินค้า พนักงานขายโฆษณาและตัวแทนนายหน้า ตัวแทนฝ่ายขายด้านเทคนิคและการค้า 2.นักการตลาด เจ้าหน้าที่การตลาด 3.เจ้าหน้าที่สำนักงานอื่น ๆ 4.ผู้จัดการฝ่ายขายและการตลาด 5.เจ้าหน้าที่คลังสินค้า รวมถึงได้เตรียมมาตรการส่งเสริมการมีงานทำในด้านต่าง ๆ รองรับไว้แล้ว อาทิ ด้านงานในประเทศ มีการจัดงาน JOB EXPO THAILAND 2023 ใน 4 จังหวัด 4 ภาค ตลอดเดือนมิถุนายนที่ผ่านมา เพื่ออำนวยความสะดวกให้คนหางานมีโอกาสเข้าถึงงาน ซึ่งมีสถานประกอบการมารับสมัครงานกว่า 1,200 แห่ง สมัครงานและรอบรรจุงานกว่า 46,000 ครั้ง และยังลงพื้นที่พบปะสถานประกอบการภาคเอกชนอย่างต่อเนื่องเพื่อนำตำแหน่งงานมาบรรจุไว้บนแพลตฟอร์ม “ไทยมีงานทำ”  ด้านต่างประเทศ มีการขยายตลาดแรงงานใหม่ๆ อาทิ ซาอุดีอาระเบีย ออสเตรเลีย สหรัฐอเมริกา และเกาหลีใต้ ควบคู่กับการพัฒนาแรงงานในประเทศไทยให้มีทักษะตรงกับความต้องการตลาดแรงงาน โดยปีงบประมาณ พ.ศ. 2566 พัฒนาฝีมือแรงงานแล้ว 2,770,460 คน เป็นผู้มีงานทำ 2,684,022 คน ทำให้มีรายได้เฉลี่ยเพิ่มขึ้น 2,000 บาท/คน/ปี สร้างมูลค่าทางเศรษฐกิจ 5,368 ล้านบาท
นายไพโรจน์ กล่าวต่อไปว่า สิ่งที่น่ากังวลไม่ใช่เรื่องนักเรียน นักศึกษาจบใหม่จะไม่มีงานทำ เพราะหลังจากสถานการณ์การแพร่ระบาดคลี่คลาย รัฐบาลมีนโยบายฟื้นฟูเศรษฐกิจของประเทศ ภาคอุตสาหกรรมการผลิตเพื่อบริโภคในประเทศและส่งออก ภาคท่องเที่ยว โรงแรมและบริการ ต่างมีความต้องการแรงงานหลากหลายตำแหน่งเพื่อขับเคลื่อนกิจการจำนวนมาก บางส่วนยังต้องนำแรงงานต่างด้าวจากประเทศเพื่อนบ้านเข้ามาทดแทนในตำแหน่งงานที่คนไทยไม่ทำ ซึ่งเชื่อว่านักเรียน นักศึกษาจบใหม่กว่า 5 แสนอัตรา ที่มีตั้งแต่ระดับปวช. ปวส. และปริญญาตรีกลุ่มนี้จะเป็นส่วนสำคัญที่ช่วยให้ปัญหาขาดแคลนแรงงานคลี่คลายลง
ทั้งนี้  ผู้ที่ต้องการมีงานทำ และนายจ้าง/สถานประกอบการที่ต้องการรับสมัครงาน สามารถใช้บริการที่เว็บไซต์ “ไทยมีงานทำ.doe.go.th” หรือแอปพลิเคชัน “ไทยมีงานทำ” โดยคนหางานสามารถค้นหาข้อมูลตำแหน่งงานที่เหมาะสมกับตัวเองมากที่สุด โดย Matching ตำแหน่งงานตามพื้นที่ และ ภูมิลำเนา รวมถึงจับคู่ตำแหน่งงานจากความรู้ ความสามารถ และทักษะที่มีอยู่ และสำหรับนายจ้าง สถานประกอบการ ที่ต้องการช่องทางรับสมัครงาน สามารถลงทะเบียนนายจ้าง เพื่อประกาศตำแหน่งงาน และคัดลอกรายชื่อผู้หางาน โดยไม่มีค่าใช้จ่าย หากต้องการสอบถามข้อมูลเพิ่มเติมติดต่อที่สายด่วนกระทรวงแรงงาน 1506 กด 2 กรมการจัดหางาน หรือสายด่วนกรมการจัดหางาน 1694

ที่มา : https://www.thaigov.go.th/news/contents/details/70473