รัฐบาลไทย-ข่าวทำเนียบรัฐบาล-ข้อห่วงใยจากท่านนายกฯ


วันอังคารที่ 18 กรกฎาคม 2566
18/07/2566
พิมพ์
ข้อห่วงใยจากท่านนายกฯ
ข้อห่วงใยจากท่านนายกฯ
วันที่ 18 กรกฎาคม 2566 นางสาวรัชดาฯ กล่าวว่า นายกรัฐมนตรีมีความห่วงใยในสังคมปัจจุบัน ที่พบว่ามีการใช้ถ้อยคำอันรุนแรงต่อผู้ที่มีความคิดเห็นต่างกันมากขึ้น มีการแสดงออกผ่านทางสื่อโซเชียลมีเดีย โดยเฉพาะในช่วงสถานการณ์ที่เกี่ยวข้องกับการเมือง นายกฯ มีความเป็นห่วง ซึ่งเมื่อมองย้อนกลับไปในช่วงเวลาที่ผ่านมา สังคมไทยมีปัญหาการใช้ถ้อยคำลักษณะบูลลี่เพิ่มมากขึ้น โดยเฉพาะในโรงเรียน ทำให้มีผู้เสียหาย เช่น กรณีการบูลลี่เด็กทำให้เกิดปัญหากระทบกระเทือนจิตใจ ขยับมาด้านการเมืองมีการใช้ถอยคำที่รุนแรง เกิดผู้เสียหาย เกิดความเดือดร้อนในวงกว้าง รวมถึงญาติพี่น้องที่เกี่ยวข้องนำไปสู่เรื่องร้องเรียน ซึ่งท่านนายกรัฐมนตรีรับทราบฯ และมีความห่วงใย
ท่านนายกฯ ได้ปรารภในที่ประชุมคณะรัฐมนตรีว่าอยากให้สังคมใช้สิทธิเสรีภาพในการแสดงออกด้วยความระมัดระวัง ทุกคนคือคนไทย ไม่มีความจำเป็นที่จะต้องแสดงออกด้วยถ้อยคำที่รุนแรงหรือเกลียดชัง ที่สำคัญคือไม่อยากให้มีการโพสต์หรือให้ข้อมูลที่ไม่เป็นความจริงเพราะผู้ที่ได้รับความเสียหายจากการบูลลี่หรือจากการโพสต์นั้นอาจจะดำเนินการทางกฏหมายซึ่งไม่เป็นประโยชน์กับฝ่ายใดเลย เน้นย้ำให้ทุกฝ่ายที่เกี่ยวข้องควรเข้ามามีส่วนร่วมในการย้ำเตือนประชาชน อย่าให้ประเทศไทยเป็นสังคมแห่งการบูลลี่ โดยเฉพาะเรื่องการเมืองซึ่งเป็นพื้นที่แห่งความเห็นต่าง ควรอยู่ด้วยกันอย่างมีเหตุผล รวมทั้งกำชับให้หน่วยงานที่เกี่ยวข้องหากมีการกระทบเป็นประเด็นที่เกี่ยวข้องทางกฎหมาย หน่วยงานฯต้องเข้าไปดูแลทุกฝ่าย ไม่ดูแลเฉพาะฝ่ายใดฝ่ายหนึ่ง ที่สำคัญที่สุดเราควรจะร่วมมือกันป้องกันไม่ให้เกิดปัญหาการบูลลี่ในสังคมไทย

ที่มา : https://www.thaigov.go.th/news/contents/details/70456