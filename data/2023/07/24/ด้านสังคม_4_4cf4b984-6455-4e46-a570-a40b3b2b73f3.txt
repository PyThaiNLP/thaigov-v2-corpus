รัฐบาลไทย-ข่าวทำเนียบรัฐบาล-สธ.เผยโควิด 19 ลดลงต่อเนื่อง ผู้เสียชีวิตยังเป็นกลุ่ม 608 ที่ยังไม่ได้รับวัคซีนป้องกัน


วันจันทร์ที่ 24 กรกฎาคม 2566
สธ.เผยโควิด 19 ลดลงต่อเนื่อง ผู้เสียชีวิตยังเป็นกลุ่ม 608 ที่ยังไม่ได้รับวัคซีนป้องกัน
ปลัดกระทรวงสาธารณสุข เผยสถานการณ์โควิด 19 ในไทยลดลงต่อเนื่อง แต่ผู้เสียชีวิตยังเป็นกลุ่มเดิมคือ ผู้สูงอายุ ผู้มีโรคประจำตัว ปัจจัยเสี่ยงการติดเชื้อคืออยู่ในชุมชนแออัด ติดเชื้อจากคนในครอบครัว เดินหน้าฉีดวัคซีนโควิด 19 ช่วยลดการป่วยหนักและเสียชีวิต
ปลัดกระทรวงสาธารณสุข เผยสถานการณ์โควิด 19 ในไทยลดลงต่อเนื่อง แต่ผู้เสียชีวิตยังเป็นกลุ่มเดิมคือ ผู้สูงอายุ ผู้มีโรคประจำตัว ปัจจัยเสี่ยงการติดเชื้อคืออยู่ในชุมชนแออัด ติดเชื้อจากคนในครอบครัว เดินหน้าฉีดวัคซีนโควิด 19 ช่วยลดการป่วยหนักและเสียชีวิต โดยเฉพาะพื้นที่กทม. ซึ่งพบผู้เสียชีวิตสูงสุด พร้อมให้อสม.ย้ำเตือนประชาชนสวมหน้ากากอนามัย หากป่วยมีอาการทางเดินหายใจ หรือต้องอยู่ใกล้ชิดกลุ่มเสี่ยง 608 และเด็กเล็ก
(วันนี้ 24 กรกฎาคม 2566) ที่ สำนักงานปลัดกระทรวงสาธารณสุข จ.นนทบุรี นายแพทย์โอภาส การย์กวินพงศ์ ปลัดกระทรวงสาธารณสุข เปิดเผยภายหลังเป็นประธานการประชุมติดตามสถานการณ์โรคติดเชื้อไวรัสโคโรนา 2019 ว่า สถานการณ์การแพร่ระบาดในประเทศไทยสัปดาห์ที่ผ่านลดลงอย่างต่อเนื่อง มีผู้ป่วยรักษาในโรงพยาบาล 556 ราย เฉลี่ยวันละ 79 ราย ผู้ป่วยอาการหนัก 178 ราย และผู้เสียชีวิต 8 ราย เฉลี่ยวันละ 1 ราย แต่ที่น่าเป็นห่วงคือ ผู้เสียชีวิตทั้งหมดยังคงเป็นกลุ่มเสี่ยง 608 ได้แก่ ผู้สูงอายุ 60 ปีขึ้นไป มีโรคประจำตัว เช่น เบาหวาน โรคหัวใจ โรคไตเรื้อรัง ที่ไม่ได้รับวัคซีน หรือไม่ได้รับเข็มกระตุ้น หรือได้รับเข็มกระตุ้นนานเกิน 3 เดือน ทั้งนี้ จากการวิเคราะห์ข้อมูลผู้เสียชีวิตสะสมของปี 2566 จำนวน 749 ราย พบว่า ปัจจัยเสี่ยงสูงต่อการติดเชื้อคือ อยู่ในชุมชนแออัด และการได้รับเชื้อจากคนในครอบครัว จึงยังต้องเดินหน้ารณรงค์ประชาสัมพันธ์ให้มารับการฉีดวัคซีนป้องกันโควิด 19 ต่อไป โดยในพื้นที่กรุงเทพมหานคร ซึ่งพบผู้เสียชีวิตสะสมสูงสุดถึง 116 ราย
นายแพทย์โอภาส กล่าวต่อว่า กรมควบคุมโรคได้คาดการณ์การแพร่ระบาดของโรคโควิด 19 จากการที่มีผู้ติดเชื้อลดลงและมีผู้ได้รับวัคซีนเข็มล่าสุดเกิน 6 เดือนเพิ่มขึ้น โดยเทียบเคียงกับการแพร่ระบาดของโรคไข้หวัดใหญ่ ว่าจะพบการแพร่ระบาดเพิ่มขึ้นในช่วงปลายปี 2566 ซึ่งเข้าสู่ช่วงฤดูหนาว ได้ให้หน่วยงานที่เกี่ยวข้องเฝ้าระวังและประเมินสถานการณ์อย่างต่อเนื่อง พร้อมทั้งประมาณการจำนวนยาและเวชภัณฑ์ที่จำเป็นต้องใช้ เพื่อเตรียมการจัดหาได้ทันท่วงทีหากพบสัญญานเตือนของการแพร่ระบาด นอกจากนี้ ได้ให้กรมควบคุมโรคประสานผ่านคณะกรรมการโรคติดต่อกรุงเทพมหานครและทุกจังหวัด แจ้ง อสม. ย้ำเตือนประชาชนให้สวมหน้ากากอนามัยทุกครั้ง โดยเฉพาะเมื่อมีอาการป่วยโรคทางเดินหายใจ, อยู่ใกล้ชิดกลุ่มเสี่ยง 608 และเด็กเล็ก และอยู่ในพื้นที่หรือกิจกรรมเสี่ยง เพื่อลดการรับและแพร่เชื้อในครอบครัวและชุมชน
*************************************** 24 กรกฎาคม 2566

ที่มา : https://www.thaigov.go.th/news/contents/details/70649