รัฐบาลไทย-ข่าวทำเนียบรัฐบาล-“ชัยวุฒิ” หารือ ICDL ยกระดับการพัฒนาทักษะดิจิทัลคนไทย


วันจันทร์ที่ 24 กรกฎาคม 2566
“ชัยวุฒิ” หารือ ICDL ยกระดับการพัฒนาทักษะดิจิทัลคนไทย
“ชัยวุฒิ” หารือ ICDL ยกระดับการพัฒนาทักษะดิจิทัลคนไทย
วันนี้ ( 24 กรกฎาคม 66) นายชัยวุฒิ ธนาคมานุสรณ์ รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอีเอส) พร้อมด้วย ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงดิจิทัลเพื่อเศรษฐกิจและสังคม (ดีอีเอส) หารือร่วมกับ คุณเดเมียน โอซุลลิแวน (Damian O’Sullivan) ประธานบริหารของมูลนิธิ ICDL แห่งสหภาพยุโรป คุณ ทินา วู (Tina Wu ) ผู้จัดการทั่วไป ICDL Asia และ Dr. Hugh O’Connell กรรมการผู้จัดการ ICDL Thailand และมูลนิธิเพื่อการพัฒนาดิจิทัล เพื่อวางแนวทางการยกระดับทักษะความสามารถในการใช้เทคโนโลยีดิจิทัล (Digital Literacy) ของแรงงานไทยสู่มาตรฐานสากล รวมทั้งการเพิ่มศักยภาพกำลังคนดิจิทัลและขีดความสามารถในการแข่งขันให้กับประเทศไทย ณ ห้องประชุม MDES 1 ชั้น 9 กระทรวงดิจิทัลเพื่อเศรษฐกิจและสังคม
ทั้งนี้ ที่ประชุมยังเล็งเห็นถึงความจำเป็นในการส่งเสริมและยกระดับทักษะด้านดิจิทัลและการใช้ประโยชน์จากเทคโนโลยีของแรงงานไทยให้มีความสอดคล้องและได้มาตรฐานสากล พร้อมเข้าสู่ยุคเศรษฐกิจและสังคมดิจิทัล ตามที่รัฐบาลได้มีนโยบายในการปฏิรูปประเทศไทยสู่ Digital Thailand และ Thailand 4.0 มาเป็นแนวทางหลักในการขับเคลื่อนการพัฒนาในทุก ๆ ด้าน ทั้งการบริหารราชการแผ่นดิน การปฏิรูปประเทศทั้งด้านเศรษฐกิจและสังคม เพื่อให้ประเทศไทยมีกำลังคนที่มีคุณภาพและประสิทธิภาพ สามารถใช้ประโยชน์จากเทคโนโลยี ดิจิทัลอย่างเต็มศักยภาพ อันเป็นการเพิ่มขีดความสามารถในการแข่งขันกับนานาประเทศ พร้อมขับเคลื่อนประเทศสู่เป้าหมายดิจิทัลไทยแลนด์ได้อย่างสัมฤทธิ์ผลต่อไป
___________________________

ที่มา : https://www.thaigov.go.th/news/contents/details/70660