รัฐบาลไทย-ข่าวทำเนียบรัฐบาล-“เอสเอ็มอี” ส่งสัญญาณฟื้นตัวชัดหลังโควิด ขยายตัวดีทั้งจีดีพีและการจ้างงาน


วันจันทร์ที่ 24 กรกฎาคม 2566
“เอสเอ็มอี” ส่งสัญญาณฟื้นตัวชัดหลังโควิด ขยายตัวดีทั้งจีดีพีและการจ้างงาน
.....
สำนักงานส่งเสริมวิสาหกิจขนาดกลางและขนาดย่อม (สสว.) เผยสถานการณ์วิสาหกิจขนาดกลางและขนาดย่อม หรือเอสเอ็มอี มีแนวโน้มการฟื้นตัวของผู้ประกอบการหลังโควิด-19 ดีขึ้นอย่างชัดเจน โดยข้อมูล ณ สิ้นปี 65 มูลค่าผลิตภัณฑ์มวลรวมภายในประเทศ หรือ จีดีพีของเอสเอ็มอีอยู่ที่ 1,604,487 ล้านบาท คิดเป็น 35.4% ของจีดีพีรวมของประเทศ ขยายตัว 4.5% เร่งขึ้นจากปี 64 ขยายตัวที่ 2.8% มีปัจจัยสนับสนุนมาจากการท่องเที่ยวซึ่งส่งผลต่อเอสเอ็มอีในภาคการค้าและภาคการบริการที่สามารถกลับมาฟื้นตัวใกล้เคียงกับช่วงก่อนการแพร่ระบาดของโควิด-19
.
ส่งผลให้การจ้างงานของผู้ประกอบการเอสเอ็มอีเพิ่มขึ้นด้วย โดย ณ สิ้นปี 65 เอสเอ็มอีมีการจ้างงานแรงงาน 12.74 ล้านคน คิดเป็น 70.99% ของจำนวนการจ้างงานทั้งระบบ ขยายตัวจากช่วงเดียวกันของปีก่อนร้อยละ 1.08 ส่วนการจ้างงานของเอสเอ็มอีในระบบประกันสังคม เพิ่มขึ้น 3.24% และแนวโน้มดีต่อเนื่องมาถึงเดือน ม.ค. 66 ที่พบว่ามีการจ้างงาน เพิ่มขึ้น 11.49% จากสิ้นปี 65 และเพิ่มขึ้น 15.15% จากช่วงเดียวกันของปีก่อนหน้า
.
ขณะเดียวกัน รัฐบาลได้จัดมาตรการหนุนผู้ประกอบการเข้าถึงแหล่งเงินทุนสร้างโอกาสการเติบโต เช่น โครงการสินเชื่อดอกเบี้ยต่ำ หรือซอฟท์โลน โครงการทางด่วนแก้หนี้โดยธนาคารแห่งประเทศไทย (ธปท.) ซึ่งมีเอสเอ็มอีได้รับความช่วยเหลือ 279,685 บัญชี และเข้าร่วมโครงการพักทรัพย์พักหนี้ 466 ราย
#ไทยคู่ฟ้า #สื่อสารรัฐบาลไทย
-------------------

ที่มา : https://www.thaigov.go.th/news/contents/details/70632