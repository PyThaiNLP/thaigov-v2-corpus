รัฐบาลไทย-ข่าวทำเนียบรัฐบาล-กรมทางหลวง บูรณะทางหลวงหมายเลข 2354 เทพสถิต – ซับใหญ่ จ.ชัยภูมิ  รองรับสายกรีนเที่ยวหน้าฝน ชมทุ่งดอกกระเจียว


วันจันทร์ที่ 24 กรกฎาคม 2566
กรมทางหลวง บูรณะทางหลวงหมายเลข 2354 เทพสถิต – ซับใหญ่ จ.ชัยภูมิ  รองรับสายกรีนเที่ยวหน้าฝน ชมทุ่งดอกกระเจียว
....
กรมทางหลวง กระทรวงคมนาคม ดำเนินการบูรณะ ทล.2354 ตอน เทพสถิต – ซับใหญ่ ตอน 2 (ช่วงทางแยกที่จะไปทุ่งดอกกระเจียว) เพื่อรองรับนักท่องเที่ยวที่เดินทางมาท่องเที่ยว ณ อุทยานแห่งชาติป่าหินงาม  จังหวัดชัยภูมิ ชมทุ่งดอกกระเจียว ซึ่งเป็นหนึ่งในสถานที่ชมดอกไม้ที่มีชื่อเสียงของไทย ที่ออกดอกในฤดูฝนของทุกปีให้ชื่นชมปีละครั้งเท่านั้น พร้อมทั้งดำเนินการเตรียมความพร้อมปรับปรุงทางหลวงให้สวยงาม  ตามนโยบายของกระทรวงคมนาคม ที่มุ่งเน้นการกำกับดูแลการพัฒนาระบบคมนาคมให้มีความสะดวก ปลอดภัย เพื่อส่งเสริมเศรษฐกิจ การท่องเที่ยว กระจายรายได้สู่ชุมชน เพื่อให้ประชาชนมีคุณภาพชีวิตที่ดี และสนับสนุนการพัฒนาประเทศอย่างยั่งยืน
กรมทางหลวง โดยแขวงทางหลวงชัยภูมิ ได้เตรียมความพร้อมในเรื่องการอำนวยความสะดวกและความปลอดภัยในการเดินทาง โดยดำเนินการบูรณะทางหลวงขนาด 2 ช่องจราจร และมีบางช่วงขนาด 4 ช่องจราจร ที่ได้รับความเสียหาย โดยทำการปูผิวทางชนิดแอสฟัลต์คอนกรีตหนา 10 ซม. พร้อมทั้งตีเส้นและเครื่องหมายจราจร ช่วง กม.15+864 – กม.18+025 นอกจากนี้หมวดทางหลวงในพื้นที่ยังได้ทำการปรับปรุงภูมิทัศน์สองข้างทาง โดยได้ ดำเนินการตัดหญ้าข้างทาง, ปรับพื้นที่ในช่วงบริเวณทางโค้ง, ทำความสะอาดแบริเออร์ รวมถึงทำความสะอาดเกาะกลางถนน สะพาน และผิวทาง ซึ่งเส้นทางดังกล่าวสามารถเชื่อมโยงกับแหล่งท่องเที่ยวอื่น ๆ ในพื้นที่ใกล้เคียงได้อีกด้วย สำหรับการเดินทางไปอุทยานแห่งชาติป่าหินงามนั้น จากกรุงเทพฯ ใช้ ทล.1 (ถนนพหลโยธิน) ผ่านจังหวัดสระบุรี มุ่งหน้าสู่จังหวัดนครราชสีมา ไปตามเส้นทางอำเภอด่านขุนทด ใช้ ทล.201 ถึงแยกหนองบัวโคก เลี้ยวซ้ายไป ทล.205 มุ่งสู่อำเภอบำเหน็จณรงค์ ถึงอำเภอเทพสถิต ตัดเข้าใช้ ทล.2354  ระยะทางประมาณ 17 กม. ถึงบริเวณทางแยก แล้วเดินทางต่ออีกประมาณ 13 กม. ถึงที่ทำการอุทยานแห่งชาติป่าหินงาม ซึ่งตั้งอยู่บริเวณเทือกเขาในเขตตำบลบ้านไร่ อำเภอเทพสถิต จังหวัดชัยภูมิ โดยจะเปิดอุทยานให้ท่องเที่ยวในช่วงเดือนมิถุนายน – สิงหาคม มีจุดท่องเที่ยวที่เป็นที่นิยม ได้แก่ ทุ่งดอกกระเจียว เป็นพืชล้มลุกประเภทหัวที่ผลิดอกสีชมพูอมม่วงบานสะพรั่งในช่วงต้นฤดูฝน ได้รับฉายาว่าเป็น “ราชินีแห่งป่าฝน”  นอกจากนี้ยังมีจุดท่องเที่ยวลานหินงาม เป็นบริเวณลานหินที่มีโขดหินใหญ่รูปร่างแปลกตา กระจายอยู่ในพื้นที่  และจุดชมวิวผาสุดแผ่นดิน เป็นจุดชมวิวที่มีแนวหน้าผาและชะง่อนหิน ตั้งอยู่ที่จุดสูงสุดของเทือกเขาพังเหยซึ่งมีความสูง 846 ม. จากระดับน้ำทะเลปานกลาง
กรมทางหลวงขอความร่วมมือประชาชน โปรดขับรถด้วยความระมัดระวัง ปฏิบัติตามป้ายเตือน ป้ายแนะนำ เพื่อความปลอดภัยในการเดินทาง ใส่ใจสิ่งแวดล้อมและปฏิบัติตามมาตรฐานสาธารณสุขภายใต้วิถีชีวิตรูปแบบใหม่ “ท่องเที่ยวสุขใจ ห่างไกลโควิด - 19” สวมหน้ากาก ล้างมือ รักษาระยะห่าง หากประชาชนต้องการสอบถามรายละเอียดเพิ่มเติมสามารถติดต่อได้ที่สายด่วนกรมทางหลวง 1586 (โทรฟรีทุกเครือข่ายตลอด 24 ชั่วโมง)

ที่มา : https://www.thaigov.go.th/news/contents/details/70641