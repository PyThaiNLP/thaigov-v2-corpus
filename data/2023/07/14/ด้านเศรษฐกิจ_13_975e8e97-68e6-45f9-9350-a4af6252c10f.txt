รัฐบาลไทย-ข่าวทำเนียบรัฐบาล-กระทรวงเกษตรฯ ระดมทีมร่วมจัดนิทรรศการชูแนวคิด “พอเพียง ยั่งยืน เพื่อโลก” โชว์ในงาน Sustainability EXPO 2023 (SX 2023) งานมหกรรมด้านความยั่งยืนที่ยิ่งใหญ่ที่สุดในอาเซียน


วันศุกร์ที่ 14 กรกฎาคม 2566
กระทรวงเกษตรฯ ระดมทีมร่วมจัดนิทรรศการชูแนวคิด “พอเพียง ยั่งยืน เพื่อโลก” โชว์ในงาน Sustainability EXPO 2023 (SX 2023) งานมหกรรมด้านความยั่งยืนที่ยิ่งใหญ่ที่สุดในอาเซียน
กระทรวงเกษตรฯ ระดมทีมร่วมจัดนิทรรศการชูแนวคิด “พอเพียง ยั่งยืน เพื่อโลก” โชว์ในงาน Sustainability EXPO 2023 (SX 2023) งานมหกรรมด้านความยั่งยืนที่ยิ่งใหญ่ที่สุดในอาเซียน
วันนี้ (14 ก.ค.66) นายพีรพันธ์ คอทอง รองปลัดกระทรวงเกษตรและสหกรณ์ เป็นประธานการประชุมหารือการเข้าร่วมงาน Sustainability EXPO 2023 (SX 2023) ร่วมกับผู้แทนหน่วยงานในสังกัดกระทรวงเกษตรและสหกรณ์ ได้แก่ กรมการข้าว กรมชลประทาน กรมประมง กรมปศุสัตว์ กรมพัฒนาที่ดิน กรมวิชาการเกษตร กรมส่งเสริมการเกษตร สำนักงานเศรษฐกิจการเกษตร สำนักงานพัฒนาการวิจัยการเกษตร (องค์การมหาชน) (สวก.) สถาบันวิจัยและพัฒนาพื้นที่สูง (องค์การมหาชน) (สวพส.) และกองเกษตรสารนิเทศ สำนักงานปลัดกระทรวงเกษตรและสกรณ์    โดยที่ประชุมได้มีมติเห็นชอบกำหนดแนวคิดหลัก “พอเพียง ยั่งยืน เพื่อโลก” โดยเน้นให้เห็นถึงความท้าทายที่สำคัญต่อความมั่นคงด้านอาหาร เช่น แนวโน้มปริมาณการสูญเสียอาหารในกระบวนการผลิตสินค้าเกษตร (Food Loss) และ  ขยะอาหาร (Food Waste) แนวโน้มของประชากรสูงวัย ภาวะทุพโภชนาการ และภาวะโลกร้อน โดยกระทรวงเกษตรและสหกรณ์ได้ขับเคลื่อนดำเนินการเพื่อจัดการกับความเสี่ยง นอกจากนี้ จะมีการจัดแสดง (Showcase) สินค้าเกษตรที่ใช้ประโยชน์จากเทคโนโลยีนวัตกรรม มาพัฒนากระบวนการผลิตสินค้าเกษตรและอาหารที่เป็นมิตรต่อสิ่งแวดล้อม พร้อมกับสร้างรายได้และสุขภาวะที่ดี เพื่อให้เกิดความรู้ ความตระหนัก แสวงหาวิธีการปรับตัวและบรรเทาผลกระทบจากการเปลี่ยนแปลงสภาพภูมิอากาศโลก แก่ผู้เข้าร่วมงาน และพร้อมร่วมกันดำเนินการเพื่อความยั่งยืนของภาคการเกษตรและอาหาร อันเป็นการนำหลักปรัชญาของเศรษฐกิจพอเพียงมาปรับใช้ โดยกระทรวงเกษตรฯ จะรวบรวมและเตรียมนำเสนอหัวข้อต่าง ๆ ในภาคเกษตร เพื่อไปแสดงในงานดังกล่าว ต่อไป
สำหรับการจัดงาน Sustainability Expo 2023 (SX) จัดโดยบริษัท ไทยเบฟเวอเรจ จำกัด (มหาชน) ภายใต้หัวข้อหลัก "พอเพียง ยั่งยืน เพื่อโลก" ระหว่างวันที่ 29 กันยายน - 8 ตุลาคม 2566 ณ ศูนย์การประชุมแห่งชาติสิริกิติ์ โดยงาน SX 2023 คาดว่าจะมีผู้เข้าร่วมงาน ประมาณ 320,000 คน โดยมีกิจกรรมที่น่าสนใจ ได้แก่ การจัดนิทรรศการ กิจกรรมบนเวทีเพื่อแลกเปลี่ยนมุมมอง การเรียนรู้ การจำหน่ายอาหารและสินค้า Workshop สวนสนุกสำหรับเด็ก และกิจกรรมที่เชื่อมโยงระหว่างพื้นที่จัดงานกับสวนป่า โดยมีเป้าหมายเพื่อให้กลุ่มคนรุ่นใหม่มีกิจกรรมร่วมกันมุ่งเน้นสู่ความยั่งยืน

ที่มา : https://www.thaigov.go.th/news/contents/details/70350