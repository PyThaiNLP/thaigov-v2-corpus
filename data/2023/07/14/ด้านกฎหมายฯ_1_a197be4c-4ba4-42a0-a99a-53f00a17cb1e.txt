รัฐบาลไทย-ข่าวทำเนียบรัฐบาล-กระทรวงยุติธรรม โดยกรมบังคับคดี จัดการประชุมระหว่างประเทศว่าด้วยกระบวนการล้มละลายโดยสมัครใจและการขอฟื้นฟูกิจการของวิสาหกิจขนาดกลางและขนาดย่อม


วันศุกร์ที่ 14 กรกฎาคม 2566
14/07/2566
พิมพ์
กระทรวงยุติธรรม โดยกรมบังคับคดี จัดการประชุมระหว่างประเทศว่าด้วยกระบวนการล้มละลายโดยสมัครใจและการขอฟื้นฟูกิจการของวิสาหกิจขนาดกลางและขนาดย่อม
กระทรวงยุติธรรม โดยกรมบังคับคดี จัดการประชุมระหว่างประเทศว่าด้วยกระบวนการล้มละลายโดยสมัครใจและการขอฟื้นฟูกิจการของวิสาหกิจขนาดกลางและขนาดย่อมหรือบุคคลธรรมดา: ทางเลือกในการเริ่มต้นใหม่ของลูกหนี้
ในวันศุกร์ที่ ๑๔ กรกฎาคม ๒๕๖๖ เวลา ๐๙.๐๐ น. นายวิษณุ เครืองาม รองนายกรัฐมนตรี รักษาราชการแทน รัฐมนตรีว่าการกระทรวงยุติธรรม เป็นประธานในพิธีเปิดการประชุมระหว่างประเทศว่าด้วยกระบวนการล้มละลายโดยสมัครใจและการขอฟื้นฟูกิจการของวิสาหกิจขนาดกลางและขนาดย่อมหรือบุคคลธรรมดา: ทางเลือกในการเริ่มต้นใหม่ของลูกหนี้ (International Conference on Voluntary Insolvency and SMEs or Individual Reorganization Procedure: Debtors' Option to Restart) ที่กระทรวงยุติธรรม โดยกรมบังคับคดี จัดขึ้นโดยได้รับความร่วมมือจากองค์การเจ้าพนักงานผู้ปฏิบัติงานด้านล้มละลายระหว่างประเทศและธนาคารโลก ในรูปแบบการประชุมทางไกลผ่านจอภาพ (Video Conference) ณ ห้องประชุมชั้น ๙ อาคารกรมบังคับคดี โดยมี นางพงษ์สวาท นีละโยธิน ปลัดกระทรวงยุติธรรม เป็นผู้กล่าวต้อนรับ และนางทัศนีย์ เปาอินทร์ อธิบดีกรมบังคับคดี เป็นผู้กล่าวรายงาน ผู้เข้าร่วมการประชุม ประกอบด้วย ผู้แทนประเทศสมาชิกอาเซียน จำนวน ๘ ประเทศ ได้แก่ เนการาบรูไนดารุสซาลาม ราชอาณาจักรกัมพูชา สาธารณรัฐอินโดนีเซีย สาธารณรัฐประชาธิปไตยประชาชนลาว สาธารณรัฐแห่งสหภาพเมียนมาร์ สาธารณรัฐสิงคโปร์ สาธารณรัฐสังคมนิยมเวียดนาม และราชอาณาจักรไทย และสาธารณรัฐประชาธิไตยติมอร์-เลสเต ในฐานะผู้สังเกตการณ์ รวมถึงเจ้าพนักงานพิทักษ์ทรัพย์ และเจ้าพนักงานบังคับคดีของประเทศไทย จำนวนรวมประมาณ ๕๐๐ คน
การประชุมดังกล่าวได้จัดให้มีการนำเสนอและการอภิปรายในประเด็นที่น่าสนใจ ดังนี้ หัวข้อที่ ๑ การนำเสนอ การบังคับคดีล้มละลายบุคคลธรรมดา : หลักการพื้นฐานและแนวทางการวางแผนการชำระหนี้ หัวข้อที่ ๒ การนำเสนอ พัฒนาการด้านกฎหมายและการให้บริการทางอิเล็กทรอนิกส์ของการบังคับคดีล้มละลายและการฟื้นฟูกิจการของลูกหนี้ ของกรมบังคับคดี หัวข้อที่ ๓ การอภิปรายแบบกลุ่ม ทางเลือกที่ ๑ ของลูกหนี้ การล้มละลายโดยสมัครใจ หัวข้อที่ ๔ การนำเสนอ พัฒนาการกฎหมายฟื้นฟูกิจการ เพื่อจุดประเด็นการพัฒนากฎหมายในประเทศ และภูมิภาคอาเซียน หัวข้อที่ ๕ การอภิปรายแบบกลุ่ม ทางเลือกที่ ๒ ของลูกหนี้ การฟื้นฟูกิจการสำหรับลูกหนี้ SMEs และสำหรับลูกหนี้บุคคลธรรมดา หัวข้อที่ ๖ การนําเสนอ พัฒนาการกฎหมายล้มละลายของบุคคลธรรมดา ในมุมมองของสหราชอาณาจักรและองค์การเจ้าพนักงานผู้ปฏิบัติงานด้านล้มละลายระหว่างประเทศ และหัวข้อที่ ๗ การนำเสนอ พัฒนาการของการล้มละลายของบุคคลธรรมดา ในปี พ.ศ.๒๕๖๖ ในสาธารณรัฐประชาชนจีน สาธารณรัฐอุซเบกิสถาน และสาธารณรัฐคาซัคสถาน
สำหรับการประชุมครั้งนี้ กรมบังคับคดีจะได้มีการรวบรวมความรู้ ประสบการณ์ และแนวปฏิบัติที่ดีเลิศด้านการบังคับคดีล้มละลาย และการฟื้นฟูกิจการของลูกหนี้ จากผู้นำเสนอ ผู้อภิปราย รวมถึงข้อคิดเห็นจากผู้แทนประเทศสมาชิกอาเซียน ประเทศคู่เจรจา รวมถึงหน่วยงานหรือองค์การระหว่างประเทศที่เกี่ยวข้อง มาพัฒนางานด้านการบังคับคดีล้มละลาย และการฟื้นฟูกิจการของลูกหนี้ของประเทศไทยให้เป็นมาตรฐานสากลต่อไป

ที่มา : https://www.thaigov.go.th/news/contents/details/70343