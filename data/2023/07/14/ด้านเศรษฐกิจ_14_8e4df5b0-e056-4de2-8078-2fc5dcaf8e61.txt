รัฐบาลไทย-ข่าวทำเนียบรัฐบาล-รมว.เกษตรฯ เปิดห้องนิทรรศการเมื่อครั้งพระบาทสมเด็จพระเจ้าอยู่หัว เสด็จเยี่ยมหมู่บ้านชาวประมงบางพัฒน์ เมื่อปี พ.ศ. 2544 และกิจกรรมจิตอาสาพัฒนา "เราทำความ ดี ด้วยหัวใจ"


วันศุกร์ที่ 14 กรกฎาคม 2566
รมว.เกษตรฯ เปิดห้องนิทรรศการเมื่อครั้งพระบาทสมเด็จพระเจ้าอยู่หัว เสด็จเยี่ยมหมู่บ้านชาวประมงบางพัฒน์ เมื่อปี พ.ศ. 2544 และกิจกรรมจิตอาสาพัฒนา "เราทำความ ดี ด้วยหัวใจ"
รมว.เกษตรฯ เปิดห้องนิทรรศการเมื่อครั้งพระบาทสมเด็จพระเจ้าอยู่หัว เสด็จเยี่ยมหมู่บ้านชาวประมงบางพัฒน์ เมื่อปี พ.ศ. 2544 และกิจกรรมจิตอาสาพัฒนา "เราทำความ ดี ด้วยหัวใจ" เพื่อเฉลิมพระเกียรติพระบาทสมเด็จพระเจ้าอยู่หัว เนื่องในโอกาสวันเฉลิมพระชนมพรรษา
ดร.เฉลิมชัย ศรีอ่อน รัฐมนตรีว่าการกระทรวงเกษตรและสหกรณ์ เป็นประธานพิธีเปิดห้องนิทรรศการเมื่อครั้งพระบาทสมเด็จพระเจ้าอยู่หัว เสด็จเยี่ยมหมู่บ้านชาวประมงบางพัฒน์ เมื่อปี พ.ศ. 2544 ณ หมู่บ้านชาวประมงบางพัฒน์ หมู่ที่ 8 ตำบลบางเตย อำเภอเมืองพังงา จังหวัดพังงา โดยห้องนิทรรศการแห่งนี้ก่อสร้างปรับปรุงเพื่อเป็นการน้อมสำนึกในพระมหากรุณาธิคุณ ที่พระบรมวงศานุวงศ์ ทรงมีต่อพสกนิกรชาวไทย ในทั่วทุกตารางนิ้วของประเทศ รวมทั้งหมู่บ้านชาวประมงบางพัฒน์แห่งนี้ ที่ทรงพระราชทานแนวทางการดำเนินการโครงการธนาคารปู เพื่อเป็นการพัฒนาอนุรักษ์ทรัพยากรสัตว์น้ำ จนได้กลายเป็นแหล่งรายได้ให้กับชุมชน ได้กินดีอยู่ดีจนถึงทุกวันนี้ ซึ่งห้องนิทรรศการแห่งนี้ เป็นข้อเสนอของประชาชนในพื้นที่ ในคราวที่รัฐมนตรีว่าการกระทรวงเกษตรและสหกรณ์ได้มีโอกาสมาลงพื้นที่จังหวัดพังงา เมื่อวันที่ 29 กันยายน 2565 จึงได้มอบหมายเกษตรและสหกรณ์จังหวัดพังงา บูรณาการหน่วยงานในสังกัดกระทรวงเกษตรและสหกรณ์ และหน่วยงานที่เกี่ยวข้อง เพื่อก่อสร้างปรับปรุงห้องนิทรรศการให้แล้วเสร็จอย่างสมพระเกียรติ ตามความประสงค์ของพี่น้องในพื้นที่
อีกทั้งประชาชนในพื้นที่ยังได้เสนอความต้องการอีก 6 ประเด็น จึงมอบหมายหน่วยงานต่าง ๆ บูรณาการดำเนินการตามประเด็นข้อเสนอของประชาชน ทั้งการเพิ่มผลผลิตสัตว์น้ำ ซึ่งกรมประมงได้สนับสนุนงบประมาณ ให้สำนักงานประมงจังหวัดพังงา จำนวน 100,000 บาท ในการเพิ่มศักยภาพธนาคารปู เพื่อเพิ่มการขยายพันธ์ปู การอนุรักษ์พันธุ์ปูในธรรมชาติ โดยไม่จับปูไข่นอกกระดอง หรือปูที่มีขนาดเล็ก การปรับเปลี่ยนเครื่องมือประมงที่ผิดกฎหมาย โดยการซื้อเครื่องมือประมงให้สมาชิกกลุ่มในรูปแบบกองทุนเครื่องมือประมง และนำผลผลิตจากธนาคารปู คือ ลูกพันธุ์ปูม้า ระยะนอเพียส ปล่อยเนื่องในวันข้าราชการพลเรือน พ.ศ.2566 เมื่อวันที่ 10 เมษายน พ.ศ. 2566 ณ บริเวณชุมชนบ้านบางพัฒน์ จำนวน 5,000,000 ตัว และการส่งสริมอาชีพให้กับกลุ่มแม่บ้านเกษตรกร โดยกรมส่งเสริมสหกรณ์ได้สนับสนุนงบประมาณ จำนวน 100,000 บาท ให้สำนักงานสหกรณ์จังหวัดพังงา จัดอบรมกลุ่มแม่บ้านเกษตรกร ด้านการแปรรูปเพื่อมูลค่า สนับสนุนบรรจุภัณฑ์ และสร้างแบรนด์สินค้า เสร็จเรียบร้อยแล้ว
นอกจากนี้ ผู้บริหารจังหวัดพังงา นำโดยผู้ว่าราชการจังหวัดพังงา (นายเถลิงศักดิ์ นุชประหาร) และรองผู้ว่าราชการจังหวัดพังงา ยังได้ติดตามความก้าวหน้าการดำเนินการของหน่วยงานที่เกี่ยวข้อง ตามข้อเสนอของพี่น้องหมู่บ้านชาวประมงบางพัฒน์ เช่น การจดทะเบียนจัดตั้งมัสยิด การติดตั้งทุ่นเทียบเรือของหมู่บ้าน การพัฒนาโครงสร้างพื้นฐาน การขยายระบบประปาส่วนภูมิภาค จึงขอขอบคุณผู้บริหารจังหวัดพังงา ผู้นำท้องที่ท้องถิ่น และภาคีที่เกี่ยวข้อง ที่ร่วมกันดำเนินงานจนสำเร็จ เพื่อทำให้ชีวิตความเป็นอยู่ของพี่น้องประชาชนดียิ่งขึ้น และสำหรับโครงการที่อยู่ระหว่างดำเนินการ ได้ฝากผู้บริหารจังหวัดพังงาติดตามเพื่อประโยชน์ของพี่น้องหมู่บ้านชาวประมงบางพัฒน์ทุกคน และหวังว่าห้องนิทรรศการแห่งนี้ จะได้เป็นสถานที่ที่พี่น้องหมู่บ้านชาวประมงบางพัฒน์ และนักท่องเที่ยวที่เดินทางมาเยี่ยมเยียน จะได้ร่วมกันสำนึกพระมหากรุณาธิคุณที่ทรงมีให้แก่ชุมชนแห่งนี้ต่อไป
จากนั้นรัฐมนตรีว่าการกระทรวงเกษตรและสหกรณ์ได้เป็นประธานในพิธีเปิดกิจกรรมจิตอาสาพัฒนา "เราทำความ ดี ด้วยหัวใจ" เพื่อเฉลิมพระเกียรติพระบาทสมเด็จพระเจ้าอยู่หัว เนื่องในโอกาสวันเฉลิมพระชนมพรรษา วันที่ 28 กรกฎาคม 2566 โดยได้มีการทำกิจกรรมปล่อยพันธุ์สัตว์น้ำ ดูแลต้นไม้ทรงปลูก ปรับปรุงภูมิทัศน์ และทำความสะอาด walkway ป่าใช้เลน เพื่อเป็นการร่วมกันทำความดี เฉลิมพระเกียรติและแสดงความสำนึกในพระมหากรุณาธิคุณที่ทรงมีต่อเหล่าปวงชนชาวไทยด้วย

ที่มา : https://www.thaigov.go.th/news/contents/details/70351