รัฐบาลไทย-ข่าวทำเนียบรัฐบาล-รมว.สุชาติ ส่ง โฆษกแรงงาน เยี่ยมการฝึกอบรมอาชีพชุมชน ตชด. เมืองเลย 


วันพฤหัสบดีที่ 13 กรกฎาคม 2566
13/07/2566
พิมพ์
รมว.สุชาติ ส่ง โฆษกแรงงาน เยี่ยมการฝึกอบรมอาชีพชุมชน ตชด. เมืองเลย
รมว.สุชาติ ส่ง โฆษกแรงงาน เยี่ยมการฝึกอบรมอาชีพชุมชน ตชด. เมืองเลย
วันที่ 13 กรกฎาคม 2566 นายสุชาติ ชมกลิ่น รัฐมนตรีว่าการกระทรวงแรงงาน มอบหมายให้ นางเธียรรัตน์ นะวะมะวัฒน์ โฆษกกระทรวงแรงงาน (ฝ่ายการเมือง) พร้อมด้วย นางสาวอาภากร ว่องเขตกร ผู้ตรวจราชการกรม กรมพัฒนาฝีมือแรงงาน เยี่ยมชมโครงการพัฒนาทักษะในการประกอบอาชีพ ตามโครงการอันเนื่องมาจากพระราชดําริ ในสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี ประจําปีงบประมาณ พ.ศ. 2566 โดยมี พันตำรวจตรีศักดินนท์ ศักดา ครูใหญ่โรงเรียนตำรวจตระเวนชายแดนบ้านวังชมภู ส.ต.ท.ธวัชพงษ์ แสนอินทร์อำนาจ ปลัดอำเภอเอราวัณ หัวหน้าส่วนราชการหน่วยงานในสังกัดกระทรวงแรงงานจังหวัดเลย ผู้ประกอบการภาคเอกชน และผู้นำชุมชน ร่วมให้การต้อนรับ ณ โรงเรียนตำรวจตระเวนชายแดนบ้านวังชมภู หมู่ที่ 5 ตำบลทรัพย์ไพวัลย์ อำเภอเอราวัณ จังหวัดเลย
นางเธียรรัตน์ กล่าวว่า กระทรวงแรงงาน ได้ให้ความสำคัญกับการดำเนินงานโครงการอันเนื่องมาจากพระราชดําริฯ เพื่อให้ประชาชนทุกกลุ่มได้มีอาชีพ มีงานทำ มีการพัฒนาศักยภาพฝีมือแรงงาน ให้แรงงานมีความรู้ความสามารถ และมีคุณภาพชีวิตที่ดี โดยหน่วยงานในสังกัดกระทรวงแรงงานบูรณาการทำงานร่วมกันในการนำบริการด้านแรงงานมาให้บริการในจังหวัดที่มีโรงเรียนตำรวจตระเวนชายแดนในพื้นที่ จำนวน 40 จังหวัด ขณะนี้ดำเนินการแล้ว 33 จังหวัด ในส่วนของจังหวัดเลยในวันนี้ มีสำนักงานพัฒนาฝีมือแรงงานเลย ได้มาฝึกอบรมโครงการตามแนวทางอันเนื่องมาจากพระราชดำริ ประเภทการฝึกอาชีพเสริม สาขาการติดตั้งและใช้งานระบบเซลล์พลังงานแสงอาทิตย์ จำนวน 18 ชั่วโมง ระหว่างวันที่ 13 -15 กรกฎาคม2566 ให้แก่ครูโรงเรียนตำรวจตระเวนชายแดน ผู้ปกครองนักเรียน ประชาชนในเขตพื้นที่ชุมชน ตชด. ผู้จบการศึกษาจาก ตชด. และครอบครัว ตชด. ซึ่งหลักสูตรที่คัดเลือกนำมาฝึกอบรมชุมชนโรงเรียนตำรวจตระเวนชายแดนนั้นเป็นความต้องการของชาวบ้านในพื้นที่ เพราะเป็นหลักสูตรที่ใช้เวลาการฝึกไม่นาน ฝึกจบแล้วสามารถประกอบอาชีพได้ทันที
ด้าน พันตำรวจตรีศักดินนท์ ศักดา ครูใหญ่โรงเรียนตำรวจตระเวนชายแดนบ้านวังชมพู กล่าวว่า โรงเรียนตำรวจตระเวนชายแดนบ้านวังชมภู อ.เอราวัณ จ.เลย อยู่ในสังกัดกองกำกับการตำรวจตระเวนชายแดนที่ 24 กองบัญชาการตำรวจตระเวนชายแดน สำนักงานตำรวจแห่งชาติมีครูฝึก 9 คน นักเรียน 90 คน เปิดสอนตั้งแต่ระดับชั้นอนุบาลจนถึงชั้นประถมศึกษาปีที่ 6 เป็นนักเรียนที่อยู่ในพื้นที่บ้านวังชมภูและบริเวณใกล้เคียง ในวันนี้ขอขอบคุณกระทรวงแรงงานที่ได้นำโครงการฝึกอาชีพตามโครงการอันเนื่องมาจากพระราชดําริฯ มาฝึกอบรมให้กับตำรวจตระเวนชายแดนและชาวบ้านในชุมชนถึงที่ ซึ่งโครงการนี้เป็นโครงการที่ดีทำให้ตำรวจตระเวนชายแดนและชาวบ้านในชุมชนได้พัฒนาและเพิ่มทักษะของตนเอง อีกทั้งยังสามารถนำความรู้ที่ได้จากการฝึกอบรมไปต่อยอดในการประกอบอาชีพได้อีกทางหนึ่งด้วย
+++++++++++++++++++
กองเผยแพร่และประชาสัมพันธ์

ที่มา : https://www.thaigov.go.th/news/contents/details/70321