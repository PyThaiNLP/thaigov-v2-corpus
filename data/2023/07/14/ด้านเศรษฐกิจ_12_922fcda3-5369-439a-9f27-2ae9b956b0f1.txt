รัฐบาลไทย-ข่าวทำเนียบรัฐบาล-รองปลัดเกษตรฯ เปิดอบรมหลักสูตรวิทยาการเกษตรระดับสูง (วกส.) รุ่นที่ 4


วันศุกร์ที่ 14 กรกฎาคม 2566
รองปลัดเกษตรฯ เปิดอบรมหลักสูตรวิทยาการเกษตรระดับสูง (วกส.) รุ่นที่ 4
สร้างบุคลากรเพื่อขับเคลื่อนภาคเกษตรไทยให้เป็นผู้นำด้านวิทยาการเกษตร เทคโนโลยีและนวัตกรรม
นายเศรษฐเกียรติ กระจ่างวงษ์ รองปลัดกระทรวงเกษตรและสหกรณ์ เปิดเผยภายหลังร่วมพิธีเปิดอบรมหลักสูตรวิทยาการเกษตรระดับสูง (วกส.) รุ่นที่ 4 โดยมีดร.จรัลธาดา กรรณสูต องคมนตรีในพระบาทสมเด็จพระเจ้าอยู่หัวมหาวชิราลงกรณ บดินทรเทพยวรางกูร เป็นประธาน ณ ห้องแกรนด์ฮอล 1 โรงแรมรามาการ์เด้น กรุงเทพฯ ว่า กระทรวงเกษตรและสหกรณ์ และมูลนิธิเกษตราธิการ สำนักงานพัฒนาการวิจัยการเกษตร (องค์การมหาชน) ได้กำหนดจัดฝึกอบรมหลักสูตรวิทยาการเกษตรระดับสูง (วกส.) รุ่นที่ 4 ระหว่างวันที่ 14 กรกฎาคม - 1 ธันวาคม 2566 โดยมีหลักสูตรครอบคลุมเนื้อหาใน 6 ด้าน ได้แก่ 1) Agriculture and Cooperatives Landscape 2) Agricultural Market Mechanisms 3) Technology and Innovation 4) Current Issues for Agriculture Development 5) Research for the Future และ 6) Leadership and Sustainability ซึ่งครอบคลุมในทุกมิติในการพัฒนาภาคการเกษตร และสอดคล้องกับนโยบายของกระทรวงเกษตรและสหกรณ์ เพื่อให้ผู้เข้าร่วมการฝึกอบรมได้แลกเปลี่ยนเรียนรู้ นำมาซึ่งแนวทางการขับเคลื่อนภาคการเกษตรที่เป็น AgriChallenge รองรับความปกติใหม่ (New Normal to Next Normal) ซึ่งผู้เข้ารับการฝึกอบรมเป็นผู้บริหารระดับสูงหน่วยงานภาครัฐ ภาคเอกชน และภาคประชาชน จำนวน 96 ท่าน
​“กระทรวงเกษตรและสหกรณ์ ได้บูรณาการความร่วมมือกับมูลนิธิเกษตราธิการ และสำนักงานพัฒนาการวิจัยการเกษตร (องค์การมหาชน) ในการจัดทำหลักสูตรวิทยาการเกษตรระดับสูง (วกส.) เพื่อให้ผู้บริหารระดับสูงสามารถขับเคลื่อนภาคการเกษตรไทย ให้เป็นผู้นำในระดับนานาชาติด้วยวิทยาการเกษตร เทคโนโลยีและนวัตกรรมสมัยใหม่ ภายใต้หลักการตลาดนำการผลิตและเศรษฐกิจพอเพียง เพื่อความสมดุล มั่นคงและยั่งยืนให้แก่ภาคเกษตรของประเทศไทย” รองปลัดเกษตรฯ กล่าว
​         ทั้งนี้ หลักสูตรวิทยาการเกษตรระดับสูง (วกส.)จะสร้างเครือข่ายความร่วมมือที่จะเกิดขึ้นจากการฝึกอบรมในครั้งนี้ และจะเป็นนิมิตรหมายอันดีที่จะนำไปสู่การขับเคลื่อนองคาพยพของภาคการเกษตร ให้สามารถผลักดันการพัฒนาสินค้าและบริการด้านการเกษตรอย่างมีประสิทธิภาพ ตลอดจนช่วยขับเคลื่อนให้ประเทศไทยสามารถบรรลุวิสัยทัศน์ ประเทศไทยมีความมั่นคง มั่งคั่ง ยั่งยืน ต่อไป

ที่มา : https://www.thaigov.go.th/news/contents/details/70349