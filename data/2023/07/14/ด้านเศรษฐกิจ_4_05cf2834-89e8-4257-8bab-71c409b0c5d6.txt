รัฐบาลไทย-ข่าวทำเนียบรัฐบาล-กรมเจ้าท่า รับรางวัล Special Achievement in GIS Award (SAG Awards) 2023


วันศุกร์ที่ 14 กรกฎาคม 2566
กรมเจ้าท่า รับรางวัล Special Achievement in GIS Award (SAG Awards) 2023
...
กรมเจ้าท่า รับรางวัล Special Achievement in GIS Award (SAG Awards) 2023 พร้อมเป็นหน่วยงานภาครัฐของประเทศไทยหน่วยงานเดียวที่ได้รับรางวัลในปีนี้
กรมเจ้าท่า นำโดย นายภูริพัฒน์ ธีระกุลพิศุทธิ์ รองอธิบดีกรมเจ้าท่า (ด้านปลอดภัย) กระทรวงคมนาคม พร้อมด้วยนายอารยัน รัตนพันธุ์ ผู้อำนวยการสำนักพัฒนาและบำรุงรักษาทางน้ำ นางสาววิศัลยา ปานเจริญ หัวหน้ากลุ่มเทคโนลีสารสนเทศ และนายจรินทร์ บุตรวงษ์  รักษาการหัวหน้ากลุ่มตรวจท่า เดินทางไปยัง San Diego Convention Center เมืองแซนดีเอโก
รัฐแคลิฟอร์เนีย ประเทศสหรัฐอเมริกา เมื่อวันที่ 12 กรกฎาคม พ.ศ. 2566 เพื่อรับมอบรางวัล Special Achievement in GIS Award หรือ SAG Awards ประจำปี 2566 จากบริษัท อีเอสอาร์ไอ ประเทศสหรัฐอเมริกา ในฐานะองค์กรที่มีการนำเทคโนโลยีสารสนเทศภูมิศาสตร์ ArcGIS มาประยุกต์ใช้ในองค์กร เพื่อเสริมสร้างและพัฒนาศักยภาพการทำงานภายในองค์กรได้อย่างเต็มประสิทธิภาพ หนึ่งในการยกระดับกรมเจ้าท่าสู่การเป็น Smart Government โดยพิจารณาจากหน่วยงานที่ใช้ซอฟต์แวร์ ArcGIS ของ ESRI จากผู้ใช้งานทั่วโลกกว่า 100,000 ราย โดย กรมเจ้าท่าเป็น 1 ใน 180 องค์กรที่ได้รับรางวัล และเป็นหน่วยงานภาครัฐในประเทศไทยหน่วยงานเดียวที่ได้รับรางวัลประจำปี 2566
ทั้งนี้ ผลงานที่ได้รับรางวัล คือ การนำเทคโนโลยีภูมิสารสนเทศและข้อมูลภาพถ่ายทางอากาศมาใช้เป็นเครื่องมือในการเพิ่มประสิทธิภาพเพื่อตรวจสอบเส้นทางน้ำ รวมถึงความเปลี่ยนแปลงของการปลูกสร้างอาคารหรือสิ่งอื่นใดล่วงล้ำลำน้ำทั่วประเทศ เปรียบเทียบภาพถ่ายปัจจุบันกับในอดีต พร้อมดำเนินการเข้าไปตรวจสอบพื้นที่จริงว่ามีการขออนุญาตอย่างถูกต้องหรือไม่ เพื่อป้องกันไม่ให้มีสิ่งปลูกสร้างที่เป็นลักษณะกีดขวางทางน้ำ เป็นการเพิ่มประสิทธิภาพการบริหารจัดการน้ำ โดยเฉพาะในช่วงฤดูมรสุมของประเทศ

ที่มา : https://www.thaigov.go.th/news/contents/details/70336