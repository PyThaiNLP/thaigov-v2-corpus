รัฐบาลไทย-ข่าวทำเนียบรัฐบาล-กรมทางหลวงชนบท ดำเนินโครงการปรับปรุงบริเวณย่านชุมชนบนถนนสาย รอ.4022 จังหวัดร้อยเอ็ด เสร็จสมบูรณ์ 


วันศุกร์ที่ 14 กรกฎาคม 2566
กรมทางหลวงชนบท ดำเนินโครงการปรับปรุงบริเวณย่านชุมชนบนถนนสาย รอ.4022 จังหวัดร้อยเอ็ด เสร็จสมบูรณ์
เพิ่มความสะดวกปลอดภัยในชุมชน ยกระดับการเดินทางระหว่างจังหวัด พร้อมส่งเสริมการขนส่งสินค้าทางการเกษตรในพื้นที่ให้มีประสิทธิภาพมากยิ่งขึ้น
กรมทางหลวงชนบท (ทช.) กระทรวงคมนาคม โดยสำนักงานทางหลวงชนบทที่ 6 (ขอนแก่น) ดำเนินโครงการปรับปรุงถนนทางหลวงชนบทสาย รอ.4022 แยก ทล. 2043 - บ้านกอกแก้ว (ตอนสุวรรณภูมิ) อำเภอหนองฮี จังหวัดร้อยเอ็ด ระยะทาง 2.325 กิโลเมตร ดำเนินการซ่อมสร้างขยายถนนแบบแอสฟัลท์ติกคอนกรีต โดยวิธี Pavement In-Place Recycling และงานเสริมผิวแอสฟัลท์ติกคอนกรีตขนาด 2 - 4 ช่องจราจร มีไหล่ทาง พร้อมติดตั้งไฟฟ้าแสงสว่าง ป้ายอำนวยความปลอดภัย และระบบระบายน้ำ ใช้งบประมาณ 34.970 ล้านบาท ปัจจุบันดำเนินการแล้วเสร็จ ทำให้สามารถขนส่งสินค้าทางการเกษตร เดินทางไปยังสถานที่ราชการ อาทิ โรงพยาบาล โรงเรียน สถานีตำรวจ แหล่งท่องเที่ยว (บ่อพันขัน และกู่พระโกนา) ได้อย่างสะดวกและปลอดภัย รวมถึงเป็นเส้นทางลัดระหว่างอำเภอสุวรรณภูมิ อำเภอโพนทราย อำเภอพนมไพร จังหวัดร้อยเอ็ด เชื่อมไปยังจังหวัดยโสธรและศรีสะเกษ ช่วยยกระดับคุณภาพชีวิตที่ดีให้กับประชาชนในพื้นที่เป็นการกระจายความเจริญไปสู่ภูมิภาคได้เป็นอย่างดี

ที่มา : https://www.thaigov.go.th/news/contents/details/70344