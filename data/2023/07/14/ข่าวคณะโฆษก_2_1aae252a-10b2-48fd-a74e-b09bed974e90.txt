รัฐบาลไทย-ข่าวทำเนียบรัฐบาล-​รัฐบาลเปิดช่องทางส่งออกปลาหิมะเพิ่มตลาดรับซื้อปลาหิมะไทย  


วันศุกร์ที่ 14 กรกฎาคม 2566
14/07/2566
พิมพ์
​รัฐบาลเปิดช่องทางส่งออกปลาหิมะเพิ่มตลาดรับซื้อปลาหิมะไทย
​รัฐบาลเปิดช่องทางส่งออกปลาหิมะเพิ่มตลาดรับซื้อปลาหิมะไทย
วันนี้ (14 กรกฎาคม 2566) นางสาวรัชดา ธนาดิเรก รองโฆษกประจำสำนักนายกรัฐมนตรี เปิดเผยว่า คณะรัฐมนตรี (11 กรกฎาคม 2566) มีมติเห็นชอบและอนุมัติให้อธิบดีกรมประมง หรือผู้ที่อธิบดีมอบหมายเป็นผู้ลงนามในเอกสาร Letter of application for cooperating status และส่งให้คณะกรรมาธิการด้านการอนุรักษ์ทรัพยากรมีชีวิตทางทะเลของมหาสมุทรแอนตาร์กติก (The Commission for the Conservation of Antarctic Marine Living Resources : CCAMLR)
โดยที่หนังสือจาก CCAMLR นี้เพื่อขอความร่วมมือให้ไทยพิจารณาเข้าร่วมเป็นประเทศที่ไม่ใช่สมาชิกแต่ให้ความร่วมมือ (Cooperating Non – Contracting Party : CNCP) ผ่านการยื่นหนังสือแสดงความจำนงในการให้ความร่วมมือตามมาตรการอนุรักษ์ 10 – 05 (Conservation Measure 10 - 05) กำหนดให้จัดทำใบรับรองการจับสัตว์น้ำสำหรับปลาหิมะ และการบันทึกข้อมูลการนำเข้า – ส่งออกปลาหิมะ (Toothfish) ในระบบอิเล็กทรอนิกส์ ของ CCAMLR เพื่อป้องกันยับยั้ง และขจัดการทำประมงปลาหิมะที่ผิดกฎหมายขาดการรายงาน และไร้การควบคุม (IUU) และสามารถตรวจสอบย้อนกลับปลาหิมะได้
จากข้อมูลพบว่าปี 2565 ไทยนำเข้าปลาหิมะ 289 ตันมูลค่า 327.97 ล้านบาท ส่งออก 2.67 ตันมูลค่า 0.91 ล้านบาท โดยที่ประเทศคู่ค้าคือ สิงคโปร์ ซึ่งไทยไม่สามารถส่งออกปลาหิมะไปยังประเทศสมาชิก CCAMLR จำนวน 26 ประเทศได้ เช่น ออสเตรเลีย บราซิล จีน อินเดีย ญี่ปุ่น เกาหลีใต้ รัสเซีย แอฟริกาใต้ สหราชอาณาจักร และสหรัฐอเมริกา เนื่องจากประเทศเหล่านี้จะไม่รับซื้อปลาหิมะที่ไม่ปฏิบัติตามมาตรการอนุรักษ์ 10 – 05
ในส่วนของมาตรการอนุรักษ์ 10 – 05 ให้ความสำคัญกับการแก้ไข IUU สำหรับปลาหิมะ อาทิ ให้แต่งตั้งเจ้าหน้าที่ประสานงานตรวจสอบย้อนกลับเพื่อการออกใบรับรองการจับสัตว์น้ำ ให้ระบุที่มาของปลาหิมะรวมไปถึงตรวจสอบว่าการประมงเป็นไปตามมาตรการการอนุรักษ์ และในการนำเข้า ส่งออก และการนำเข้าเพื่อการส่งออก ต้องแนบเอกสารส่งออกปลาหิมะและเอกสารนำเข้าเพื่อการส่งออก รวมทั้ง เจ้าหน้าที่ศุลกากรต้องตรวจสอบเอกสารว่าตรงกับ e - CDS
“รัฐบาลมั่นใจว่าการเข้าร่วมจะเป็นโอกาสให้ผู้ประกอบการแปรรูปสินค้าปลาหิมะของไทยส่งออกไปยังประเทศสมาชิก CCAMLR ทั้ง 26 ประเทศได้ และจะส่งเสริมภาพลักษณ์ ศักยภาพด้านการประมงของไทยให้กับประเทศคู่ค้าที่จะเป็นประโยชน์กับการประมง และเศรษฐกิจของไทยมากขึ้น ทั้งนี้ ในส่วนของการเตรียมความพร้อมนั้น หน่วยงานที่เกี่ยวข้องได้เตรียมความพร้อมรองรับการเข้าร่วมลงนามไว้ด้วยแล้ว” นางสาวรัชดาฯ กล่าว

ที่มา : https://www.thaigov.go.th/news/contents/details/70325