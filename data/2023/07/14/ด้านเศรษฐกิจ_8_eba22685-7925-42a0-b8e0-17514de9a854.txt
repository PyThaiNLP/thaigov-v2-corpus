รัฐบาลไทย-ข่าวทำเนียบรัฐบาล-ก.เกษตรฯ ประชุมเตรียมพร้อมจัดงาน “สีสรรพรรณไม้ เทิดไท้บรมราชินีนาถ” ครั้งที่ 15


วันศุกร์ที่ 14 กรกฎาคม 2566
ก.เกษตรฯ ประชุมเตรียมพร้อมจัดงาน “สีสรรพรรณไม้ เทิดไท้บรมราชินีนาถ” ครั้งที่ 15
ก.เกษตรฯ ประชุมเตรียมพร้อมจัดงาน “สีสรรพรรณไม้ เทิดไท้บรมราชินีนาถ” ครั้งที่ 15
นางสาวนฤมล สงวนวงศ์ ผู้ช่วยปลัดกระทรวงเกษตรและสหกรณ์ ได้รับมอบหมายจาก นายประยูร อินสกุล ปลัดกระทรวงเกษตรและสหกรณ์ เป็นประธานการประชุมหารือการร่วมจัดงาน “สีสรรพรรณไม้ เทิดไท้บรมราชินีนาถ” ครั้งที่ 15 ของหน่วยงานในสังกัดกระทรวงเกษตรและสหกรณ์ ครั้งที่ 1/2566 พร้อมผู้แทนหน่วยงานในสังกัดกระทรวงเกษตรและสหกรณ์ และเจ้าหน้าที่ที่เกี่ยวข้องเข้าร่วม ณ ห้องประชุมกระทรวงเกษตรและสหกรณ์ (ห้อง 123) และผ่านระบบออนไลน์ Zoom Meeting ซึ่งการจัดงานดังกล่าว เพื่อเฉลิมพระเกียรติสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง เนื่องในโอกาสมหามงคลเฉลิมพระชนมพรรษา 91 พรรษา ภายใต้แนวพระราชดำริของสมเด็จพระนางเจ้าสิริกิติ์ฯ และสอดคล้องร้อยเรียงกับแนวพระราชดำริของพระบาทสมเด็จพระเจ้าอยู่หัว สืบสาน รักษา และต่อยอด โดยในปีนี้กำหนดจัดขึ้นระหว่างวันที่ 10 - 15 สิงหาคม 2566 ณ สวนสมเด็จพระนางเจ้าสิริกิติ์ ฯ เขตจตุจักร กรุงเทพมหานคร
ทั้งนี้ ที่ประชุมได้มีมติเห็นชอบกรอบแนวคิดการจัดงาน (Theme) ของกระทรวงเกษตรและสหกรณ์ ภายใต้หัวข้อ “91 พรรษา สืบสาน สายธารแห่งน้ำพระทัย สร้างวิถีเกษตรสมัยใหม่ สู่อาหารปลอดภัย สร้างรายได้ ความเป็นอยู่ที่ยั่งยืน” พร้อมทั้ง แนวทางและรูปแบบการจัดนิทรรศการฯ จำนวน 13 หน่วยงานในสังกัดกระทรวงเกษตรและสหกรณ์ ประกอบด้วย กรมการข้าว กรมประมง กรมปศุสัตว์ กรมวิชาการเกษตร กรมหม่อนไหม กรมชลประทาน กรมฝนหลวงและการบินเกษตร
กรมพัฒนาที่ดิน สำนักงานการปฏิรูปที่เพื่อเกษตรกรรม กรมส่งเสริมการเกษตร กรมตรวจบัญชีสหกรณ์ กรมส่งเสริมสหกรณ์ และสำนักงานพิพิธภัณฑ์เกษตรเฉลิมพระเกียรติ พระบาทสมเด็จพระเจ้าอยู่หัว (องค์การมหาชน) ทั้งนี้ มูลนิธิฯ ได้กำหนดวันแถลงข่าวการจัดงาน ในวันพุธที่ 26 กรกฎาคม 2566 ณ สวนสมเด็จพระนางเจ้าสิริกิติ์ ฯ เขตจตุจักร กรุงเทพมหานคร

ที่มา : https://www.thaigov.go.th/news/contents/details/70345