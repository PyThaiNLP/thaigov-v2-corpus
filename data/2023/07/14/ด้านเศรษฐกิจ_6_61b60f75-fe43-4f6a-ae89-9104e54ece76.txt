รัฐบาลไทย-ข่าวทำเนียบรัฐบาล-ประชุมเตรียมความพร้อมไทยเป็นเจ้าภาพจัดการประชุมหารือด้านการเกษตร ไทย-สหราชอาณาจักร ครั้งที่ 1


วันศุกร์ที่ 14 กรกฎาคม 2566
ประชุมเตรียมความพร้อมไทยเป็นเจ้าภาพจัดการประชุมหารือด้านการเกษตร ไทย-สหราชอาณาจักร ครั้งที่ 1
รองปลัดเกษตรฯ ประชุมเตรียมความพร้อมไทยเป็นเจ้าภาพจัดการประชุมหารือด้านการเกษตร ไทย-สหราชอาณาจักร ครั้งที่ 1 เดือนสิงหาคมนี้
นายเศรษฐเกียรติ กระจ่างวงษ์ รองปลัดกระทรวงเกษตรและสหกรณ์ ในฐานะหัวหน้าคณะฝ่ายไทยเป็นประธานการประชุมเตรียมการด้านสารัตถะฝ่ายไทย สำหรับการประชุมหารือด้านการเกษตร ไทย-สหราชอาณาจักร ครั้งที่ 1 ที่ฝ่ายไทยจะเป็นเจ้าภาพจัดประชุมฯ ในเดือนสิงหาคม 2566 โดยมี ดร.วนิดา กำเนิดเพ็ชร์ ผู้อำนวยการสำนักการเกษตรต่างประเทศ และผู้แทนจากหน่วยงานที่เกี่ยวข้องเข้าร่วมการประชุมฯ
การประชุมฯ ครั้งที่ 1 จะเป็นกลไกการหารืออย่างเป็นรูปธรรมภายหลังจากที่สหราชอาณาจักรออกจากสหภาพยุโรป  และเป็นการเริ่มต้นความสัมพันธ์ด้านการเกษตรอย่างเป็นทางการ ซึ่งสืบเนื่องจากที่นายประยูร อินสกุล ปลัดกระทรวงเกษตรและสหกรณ์ ได้ลงนามบันทึกความเข้าใจว่าด้วยความร่วมมือด้านการเกษตร ระหว่างไทยและสหราชอาณาจักร ร่วมกับนางทามาร่าฟิงเกลสไตน์ ปลัดกระทรวงสิ่งแวดล้อม อาหาร และกิจการชนบท (Department for Environment, Food and Rural Affairs: DEFRA) ณ กรุงลอนดอน สหราชอาณาจักร เมื่อเดือนกุมภาพันธ์ที่ผ่านมา

ที่มา : https://www.thaigov.go.th/news/contents/details/70342