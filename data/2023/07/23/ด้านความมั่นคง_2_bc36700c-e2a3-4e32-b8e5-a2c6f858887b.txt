รัฐบาลไทย-ข่าวทำเนียบรัฐบาล-ชาวนครศรีธรรมราชและชาวปักษ์ใต้ร่วมสำนึกในพระมหากรุณาธิคุณ รับชมการแสดงโขนพระราชทาน เรื่องรามเกียรติ์ ชุด "หนุมานชาญกำแหง" กว่าหมื่นคน ด้านปลัด มท. ย้ำ เชิญชวนร่วมรับชมโขนพระราชทาน


วันอาทิตย์ที่ 23 กรกฎาคม 2566
23/07/2566
พิมพ์
ชาวนครศรีธรรมราชและชาวปักษ์ใต้ร่วมสำนึกในพระมหากรุณาธิคุณ รับชมการแสดงโขนพระราชทาน เรื่องรามเกียรติ์ ชุด "หนุมานชาญกำแหง" กว่าหมื่นคน ด้านปลัด มท. ย้ำ เชิญชวนร่วมรับชมโขนพระราชทาน
ชาวนครศรีธรรมราชและชาวปักษ์ใต้ร่วมสำนึกในพระมหากรุณาธิคุณ รับชมการแสดงโขนพระราชทาน เรื่องรามเกียรติ์ ชุด "หนุมานชาญกำแหง" กว่าหมื่นคน ด้านปลัด มท. ย้ำ เชิญชวนร่วมรับชมโขนพระราชทานรอบสุดท้าย 23 ก.ค. 66 เวลา 1 ทุ่มตรง ณ สนามหน้าเมือง
ชาวนครศรีธรรมราชและชาวปักษ์ใต้ร่วมสำนึกในพระมหากรุณาธิคุณ รับชมการแสดงโขนพระราชทาน เรื่องรามเกียรติ์ ชุด "หนุมานชาญกำแหง" กว่าหมื่นคน ด้านปลัด มท. ย้ำ เชิญชวนร่วมรับชมโขนพระราชทานรอบสุดท้าย 23 ก.ค. 66 เวลา 1 ทุ่มตรง ณ สนามหน้าเมือง เพื่อสืบสาน รักษา ต่อยอด สุดยอดนาฏกรรมอันวิจิตรตระการตา ถ่ายทอดสู่ลูกหลาน ธำรงอัตลักษณ์วัฒนธรรมของชาติให้ยั่งยืนตลอดไป
เมื่อวันที่ 22 กรกฎาคม 2566 เวลา 19.00 น. ที่สนามหน้าเมือง อำเภอเมืองนครศรีธรรมราช จังหวัดนครศรีธรรมราช นายสุทธิพงษ์ จุลเจริญ ปลัดกระทรวงมหาดไทย เป็นประธานเปิดงานและร่วมรับชมการแสดงโขนพระราชทานจังหวัดนครศรีธรรมราช ประจำปี 2566 เรื่องรามเกียรติ์ ชุด "หนุมานชาญกำแหง" โดยมี ดร.ไพศาล ล้อมทอง อธิบดีกรมกิจการพิเศษ สำนักพระราชวัง ดร.วันดี กุญชรยาคง จุลเจริญ นายกสมาคมแม่บ้านมหาดไทย นายพงศ์รัตน์ ภิรมย์รัตน์ อธิบดีกรมโยธาธิการและผังเมือง นายอภินันท์ เผือกผ่อง ผู้ว่าราชการจังหวัดนครศรีธรรมราช นายเจษฎา จิตรัตน์ ผู้ว่าราชการจังหวัดสงขลา นางนฤมล ล้อมทอง กรรมการผู้จัดการโรงมหรสพหลวงศาลาเฉลิมกรุง ดร.กณพ เกตุชาติ นายกเทศมนตรีนครนครศรีธรรมราช นายขวัญชัย รอดมณี นายกเทศมนตรีเมืองปากพนัง นายทรงชัย วงษ์วัชรดำรง นายกเทศมนตรีเมืองทุ่งสง นายธนาวุฒิ ถาวรพราหมณ์ นายกเทศมนตรีเมืองปากพูน หัวหน้าส่วนราชการ นายยงยศ แก้วเขียว นายกสมาคมกำนันผู้ใหญ่บ้านแห่งประเทศไทย นักเรียน นักศึกษา และประชาชน ร่วมรับชมกว่า 8,000 คน
โอกาสนี้ นายสุทธิพงษ์ จุลเจริญ ปลัดกระทรวงมหาดไทย พร้อมด้วย ดร.วันดี กุญชรยาคง จุลเจริญ นายกสมาคมแม่บ้านมหาดไทย เยี่ยมชมและให้กำลังใจผู้ประกอบการผลิตภัณฑ์ OTOP ระดับ 3 - 5 ดาว ได้แก่ ประเภทอาหาร ประเภทเครื่องดื่ม ประเภทผ้าและเครื่องแต่งกาย ประเภทของใช้ ของตกแต่ง ของที่ระลึก และประเภทสมุนไพรที่ไม่ใช่อาหาร และ OTOP ชวนชิม และร่วมประกอบพิธีเปิดนิทรรศการโขน ที่นำเสนอประวัติความเป็นมาของการจัดแสดงโขนในประเทศไทยยุคต่าง ๆ
จากนั้น นายสุทธิพงษ์ จุลเจริญ ปลัดกระทรวงมหาดไทย นำคณะผู้บริหารและนักแสดง ร่วมประกอบพิธีคำนับครูเพื่อความเป็นสิริมงคล และนำผู้ร่วมรับชมถวายธูปเทียนแพเบื้องหน้าพระบรมฉายาลักษณ์พระบาทสมเด็จพระเจ้าอยู่หัว และสมเด็จพระนางเจ้าฯ พระบรมราชินี ร่วมร้องเพลงสรรเสริญพระบารมีอย่างกึกก้อง และร่วมรับชมการแสดงรำโนราห์เบิกโรง ชุด "โนราห์ซัดท่าเทิดไท้กษัตราพระวชิรเกล้า" โดยวิทยาลัยนาฏศิลป์นครศรีธรรมราช ก่อนทำการแสดง
นายสุทธิพงษ์ จุลเจริญ ปลัดกระทรวงมหาดไทย กล่าวว่า นับเป็นความโชคดีของพี่น้องประชาชนชาวจังหวัดนครศรีธรรมราชและชาวภาคใต้ ที่ได้มีโอกาสในการชม "การแสดงโขน" อย่างใกล้ชิด ทำให้ได้สัมผัสกลิ่นอายของนาฏยกรรมโบราณ และเป็นการร่วมสืบสานจารีตธำรงเอกลักษณ์แห่งความเป็นไทยซึ่งถือเป็นศิลปะการแสดงชั้นสูงที่หาชมได้ยากยิ่ง และจะทำให้พวกเราได้มีโอกาสในการร่วมกันเป็นสักขีพยานแห่งความสำเร็จของพวกเราคนไทยทุกคนที่ได้ช่วยรักษาศิลปวัฒนธรรมการแสดงชั้นสูง ธำรงเอกลักษณ์ของความเป็นไทยมาอย่างยาวนาน โดยเฉพาะอย่างยิ่ง "โขน" ที่ทั่วโลกต่างชื่นชมยินดีและช่วยกันประกาศยกย่องให้ "โขน" ถือเป็นสุดยอดศิลปะการแสดงชั้นสูงที่ได้รับการประกาศจากองค์การการศึกษาวิทยาศาสตร์ และวัฒนธรรมแห่งสหประชาชาติหรือยูเนสโก ได้ประกาศให้ขึ้นบัญชีการแสดงโขนในประเทศไทย "Khon masked dance drama in Thailand" ในรายการตัวแทนมรดกวัฒนธรรมที่จับต้องไม่ได้ของมนุษยชาติอย่างเป็นทางการ เมื่อวันที่ 29 พฤศจิกายน 2561
"การที่โขนพระราชทานได้รับพระมหากรุณาธิคุณโปรดเกล้าฯ ให้มาจัดแสดงที่จังหวัดนครศรีธรรมราชในครั้งนี้ เป็นเพราะพวกเรามีสถาบันพระมหากษัตริย์ ซึ่งทรงอุปถัมภ์โขนมาตั้งแต่บรรพบุรุษและมีพวกเราคนไทยทุกคนได้สนับสนุนให้กุลบุตร กุลธิดา ได้ซึมซับและสืบทอดวัฒนธรรมการแสดงโขน จึงขอให้พวกเราทุกคนได้ภาคภูมิใจและช่วยสนับสนุนให้ศิลปะของคนไทยประเภทต่าง ๆ โดยเฉพาะอย่างยิ่ง "โขน" ให้มีอายุที่ยืนยาว เฉกเช่นในวันนี้ที่พี่น้องชาวจังหวัดนครศรีธรรมราชและชาวภาคใต้ มาให้กำลังใจ มาชื่นชม มาดูโขนกันอย่างคับคั่งมืดฟ้ามัวดินนี้ก็เป็นตัวอย่างสำคัญของการสนับสนุนให้ศิลปวัฒนธรรมนี้ยังคงอยู่" นายสุทธิพงษ์ฯ กล่าวในช่วงต้น
นายสุทธิพงษ์ จุลเจริญ ปลัดกระทรวงมหาดไทย กล่าวเน้นย้ำว่า พระบาทสมเด็จพระเจ้าอยู่หัว ผู้ทรงพระคุณอันประเสริฐ ทรงมีพระราชปณิธานที่มุ่งมั่นในการสืบสานพระราชกรณียกิจของล้นเกล้าล้นกระหม่อมพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร และสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ในการทำนุบำรุงพระศาสนาและศิลปวัฒนธรรม รวมทั้งพระราชทานให้คณะนักแสดงจากโรงมหรสพหลวงศาลาเฉลิมกรุง มาแสดงที่จังหวัดนครศรีธรรมราชเป็นจังหวัดที่ 3 ของประเทศ ภายหลังจากการแพร่ระบาดของโรคโควิด-19 บรรเทาลง จึงนับเป็นพระมหากรุณาธิคุณอย่างหาที่สุดมิได้ต่อชาวจังหวัดนครศรีธรรมราชและชาวภาคใต้ทั้งมวล
"ขอถือโอกาสนี้ขอบคุณท่านผู้ว่าราชการจังหวัดนครศรีธรรมราชและทุกหน่วยงานในพื้นที่จังหวัดนครศรีธรรมราช โดยเฉพาะท่านนายกเทศมนตรีนครนครศรีธรรมราช นายกเทศมนตรีเมืองทุ่งสง นายกเทศมนตรีเมืองปากพนัง และนายกเทศมนตรีเมืองปากพูน ที่ได้ช่วยกันสนับสนุนการจัดการแสดงโขนพระราชทานครั้งนี้อย่างสุดกำลัง รวมถึงท่านหัวหน้าส่วนราชการและผู้นำองค์กรปกครองส่วนท้องถิ่นอื่น ๆ ผู้นำท้องที่ คือ กำนัน ผู้ใหญ่บ้าน ตลอดจนภาคีเครือข่ายทุกส่วน และขอให้พวกเราทุกคน ณ ที่นี้ ได้ช่วยกันจดจำวาระพิเศษที่พวกเราได้รับพระราชทานพระมหากรุณาธิคุณในค่ำคืนวันนี้และค่ำคืนวันพรุ่งนี้ ด้วยการที่เราตั้งมั่นที่จะช่วยกันอย่างสุดกำลังในการสืบสานวัฒนธรรมอันเป็นมรดกที่ล้ำค่ายิ่งของชาติไทยของเราให้ดำรงคงอยู่ตลอดกาลนาน และร่วมกันรำลึกนึกถึงพระมหากรุณาธิคุณของพระบาทสมเด็จพระเจ้าอยู่หัว ผู้พระราชทานโขนพระราชทานมาให้พวกเราได้ชื่นชมและเทิดทูนไว้เหนือเกล้าเหนือกระหม่อมตลอดไป" นายสุทธิพงษ์ฯ กล่าวในช่วงท้าย
นายอภินันท์ เผือกผ่อง กล่าวว่า การแสดงโขนพระราชทาน เรื่องรามเกียรติ์ ชุด "หนุมานชาญกำแหง" แสดงโดยคณะนักแสดงจากโรงมหรสพหลวงศาลาเฉลิมกรุงในครั้งนี้ เป็นคณะโขนที่ได้คัดเลือกนักแสดงกว่า 100 คน ได้รับการฝึกฝนนาฏศิลป์ชั้นสูงของไทย จากหลากหลายสถาบัน อำนวยการแสดงโดยคุณนฤมล ล้อมทอง กรรมการผู้จัดการโรงมหรสพหลวงศาลาเฉลิมกรุง ควบคุมการแสดงโดย รศ.ดร.ศุภชัย จันทร์สุวรรณ์ (ศิลปินแห่งชาติ) กำกับการแสดงโดยอาจารย์เฉลิมศักดิ์ ปัญญวัตวงศ์ บรรเลงดนตรีโดยวงโรหิตาจล
สำหรับการแสดงโขนเรื่องรามเกียรติ์ชุด "หนุมานชาญกำแหง" ถ่ายทอดผ่านการแสดงอันวิจิตรงดงามตระการตา และถูกต้องตามขนบจารีตแบบแผนดำเนินเรื่องด้วยการพากย์และเพลงหน้าพาทย์แบบโบราณ เรื่องราวสั้นกระชับด้วยการพากย์เจรจาที่สนุกสนานตื่นเต้นไปกับลีลากระบวนท่าของลิงที่หาชมยากยิ่งในปัจจุบัน เริ่มตั้งแต่กำเนิดหนุมานจนได้เป็นข้าทหารของพระราม ช่วยพระรามรบกับทศกัณฐ์จนชนะ และได้รับประทานสมญาศักดิ์เป็น "พระยาอนุชิตจักรกฤษณ์พิพรรธพงศา" ครองเมืองนพบุรี ประกอบด้วยการแสดง 8 องก์ องก์ 1 กำเนิดหนุมานชาญกำแหง องก์ 2 วานรอ่อนแรงด้วยต้องสาป องก์ 3 ขุนทหารรับอาสาสืบหนทาง องก์ 4 ช่วยสีดา-ล้างสหัสกุมาร องก์ 5 ขุนทหารถมศิลา จับมัจฉาอรทัย องก์ 6 ลวงเอาดวงใจทศกัณฐ์ องก์ 7 กุมภกรรณพ่ายแพ้หนุมาน และองก์ 8 ขุนทหารครองพารา โดยเปิดให้ประชาชนที่สนใจเข้าชมโดยไม่เสียค่าใช้จ่าย จำนวน 2 รอบการแสดง รอบละ 8,000 ที่นั่ง ในวันที่ 22-23 กรกฎาคม 2566 เวลา 19.00 น. ณ สนามหน้าเมือง อำเภอเมืองนครศรีธรรมราช

ที่มา : https://www.thaigov.go.th/news/contents/details/70625