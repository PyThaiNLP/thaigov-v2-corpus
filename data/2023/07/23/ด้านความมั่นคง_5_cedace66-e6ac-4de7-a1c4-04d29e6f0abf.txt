รัฐบาลไทย-ข่าวทำเนียบรัฐบาล-จ.หนองคาย ขับเคลื่อนมาตรการ "ป้องกันก่อนเกิดภัย" ตามนโยบายกระทรวงมหาดไทย จัดกิจกรรม Kick off รณรงค์ "ทางม้าลายปลอดภัย วินัยดี" และรณรงค์สวมหมวกนิรภัย 100% มุ่งเน้นปลูกฝังจิตสำนึก


วันอาทิตย์ที่ 23 กรกฎาคม 2566
23/07/2566
พิมพ์
จ.หนองคาย ขับเคลื่อนมาตรการ "ป้องกันก่อนเกิดภัย" ตามนโยบายกระทรวงมหาดไทย จัดกิจกรรม Kick off รณรงค์ "ทางม้าลายปลอดภัย วินัยดี" และรณรงค์สวมหมวกนิรภัย 100% มุ่งเน้นปลูกฝังจิตสำนึก
จ.หนองคาย ขับเคลื่อนมาตรการ "ป้องกันก่อนเกิดภัย" ตามนโยบายกระทรวงมหาดไทย จัดกิจกรรม Kick off รณรงค์ "ทางม้าลายปลอดภัย วินัยดี" และรณรงค์สวมหมวกนิรภัย 100% มุ่งเน้นปลูกฝังจิตสำนึกความเป็นพลเมืองผู้ปฏิบัติตามกฎหมายจราจร เพื่อเป็นเมืองแห่งความปลอดภัย
จังหวัดหนองคาย ขับเคลื่อนมาตรการ "ป้องกันก่อนเกิดภัย" ตามนโยบายกระทรวงมหาดไทย จัดกิจกรรม Kick off รณรงค์ "ทางม้าลายปลอดภัย วินัยดี" และรณรงค์สวมหมวกนิรภัย 100% มุ่งเน้นปลูกฝังจิตสำนึกความเป็นพลเมืองผู้ปฏิบัติตามกฎหมายจราจร เพื่อเมืองหนองคายเป็นเมืองแห่งความปลอดภัยอย่างยั่งยืน
วันนี้ (23 ก.ค. 66) นายราชันย์ ซุ้นหั้ว ผู้ว่าราชการจังหวัดหนองคาย เปิดเผยว่า ในการประชุมติดตามการขับเคลื่อนงานตามภารกิจสำคัญของกระทรวงมหาดไทย ผู้ว่าราชการจังหวัด และหัวหน้าส่วนราชการสังกัดกระทรวงมหาดไทยในพื้นที่จังหวัด ได้มีการเน้นย้ำถึงบทบาทของผู้ว่าราชการจังหวัดในฐานะผู้นำการบูรณาการส่วนราชการในพื้นที่จังหวัด และติดตามการขับเคลื่อนงานของนายอำเภอในฐานะผู้นำการบูรณาการในพื้นที่อำเภอ พร้อมทั้งหยิบยกประเด็นที่เกี่ยวข้องกับมาตรการป้องกันสาธารณภัยต่าง ๆ ก่อนเกิดภัย เพราะผู้ว่าราชการจังหวัดทำหน้าที่ผู้อำนวยการจังหวัดของกองอำนวยการป้องกันและบรรเทาสาธารณภัยจังหวัด ที่มีหน้าที่ไม่เพียงแต่จะปฏิบัติงานเมื่อเกิดภัย แต่ต้องหมั่นพูดคุย ปรึกษาหารือ ร่วมกับคณะกรรมการซึ่งประกอบด้วยภาคีเครือข่ายทั้ง 7 ภาคี ในการกำหนดแผนบริหารจัดการสาธารณภัยที่ต้องให้ความสำคัญกับ "มาตรป้องกัน" โดยเฉพาะอย่างยิ่ง การสร้างความรับรู้เข้าใจ ความตระหนักรู้ และความร่วมมือของพี่น้องประชาชนในการรู้เท่าทันเหตุ เพื่อป้องกันไม่ให้เกิดเหตุขึ้น อันจะนำมาซึ่งความเสียหายที่ร้ายแรงที่อาจส่งผลกระทบต่อชีวิตและทรัพย์สินของประชาชน
"จังหวัดหนองคาย ได้นำแนวนโยบายดังกล่าวมาบูรณาการร่วมกับภาคีเครือข่ายในการ "ป้องกันก่อนเกิดภัย" ซึ่งได้หยิบยกประเด็น "การป้องกันอุบัติเหตุบนท้องถนน" ที่ส่วนใหญ่ล้วนเกิดจากพฤติกรรมการใช้รถใช้ถนนของพี่น้องประชาชน และมักจะเกิดบริเวณถนนเส้นในเขตเมือง หรือเขตชุมชน รวมไปถึงบริเวณทางม้าลาย ที่ต้องเป็นพื้นที่ที่ปลอดภัย และในด้านยานพาหนะที่เกิดอุบัติเหตุมากที่สุด คือ รถจักรยานยนต์ ดังนั้น จังหวัดหนองคายจึงได้จัดกิจกรรม Kick off ทางม้าลายปลอดภัย วินัยดี เพื่อลดอุบัติเหตุบริเวณทางข้ามจังหวัดหนองคาย และกิจกรรมรณรงค์สวมหมวกนิรภัย 100% จังหวัดหนองคาย ณ บริเวณทางข้าม หน้าโรงเรียนคุยนางขาว ตำบลหนองกอมเกาะ อำเภอเมืองหนองคาย โดยมีคณะกรรมการศูนย์อำนวยการความปลอดภัยทางถนนจังหวัดหนองคายและภาคีเครือข่ายที่เกี่ยวข้อง ได้แก่ สำนักงานป้องกันและบรรเทาสาธารณภัยจังหวัดหนองคาย กองบังคับการตำรวจภูธรจังหวัดหนองคาย สำนักงานสาธารณสุขจังหวัดหนองคาย แขวงทางหลวงหนองคาย สำนักงานประชาสัมพันธ์จังหวัดหนองคาย องค์การบริหารส่วนจังหวัดหนองคาย บริษัทกลางคุ้มครองผู้ประสบภัยจากรถ จำกัด สาขาจังหวัดหนองคาย ศปถ.อำเภอ ประชาชนจิตอาสา องค์กรปกครองส่วนท้องถิ่น ผู้นำชุมชน และนักเรียน เข้าร่วมกิจกรรม" นายราชันย์ฯ กล่าว
นายราชันย์ ซุ้นหั้ว ผู้ว่าราชการจังหวัดหนองคาย ได้กล่าวอีกว่า สำหรับกิจกรรมรณรงค์ป้องกันและลดอุบัติเหตุฯ ในครั้งนี้ ได้มีการมอบหมวกนิรภัยให้กับประชาชนในพื้นที่ จำนวน 40 ใบ การทาสีขอบทางเท้าและทาสีทางข้ามทางม้าลาย การรณรงค์ให้ความรู้เพื่อป้องกันและลดอุบัติเหตุทางถนน การรณรงค์สวมหมากนิรภัย 100% ทั้งผู้ขับขี่และผู้ซ้อนท้ายรถจักรยานยนต์ เพื่อลดความรุนแรงจากการเกิดอุบัติเหตุ และการแจกแผ่นพับ พูดคุยแนะนำให้ความรู้เรื่องการขับขี่ที่ปลอดภัย โดยทุกหน่วยงานต่างมาร่วมแรงแข็งขันด้วยความตั้งใจ ด้วยการมุ่งเป้าหมายเดียวกัน คือ การส่งเสริมความร่วมมือให้หน่วยงานภาครัฐ ภาคเอกชน และประชาชน เห็นความสำคัญของอุบัติเหตุบริเวณทางข้าม ทางร่วม ทางแยก ในการสร้างจิตสำนึกให้ผู้ขับขี่ และตระหนักถึงความสูญเสียที่อาจจะเกิดขึ้นจากการขับรถที่ไม่มีวินัยและไม่ปฏิบัติตามกฎจราจร
"จังหวัดหนองคายจะได้จัดกิจกรรมรณรงค์เช่นนี้อย่างต่อเนื่องทั้งในพื้นที่อำเภอเมืองหนองคายและทุกอำเภอของจังหวัดหนองคาย โดยมุ่งเน้นการสร้างการรับรู้ความเข้าใจให้เข้าถึงเด็ก เยาวชน นักเรียน นักศึกษา ที่ถือเป็นบุคคลที่กำลังเติบโตเป็นพลเมืองที่ดีของประเทศชาติที่ต้องปฏิบัติตนตามกฎหมาย ซึ่งกฎหมายจราจรนั้นถือเป็นกฎหมายพื้นฐานของประชาชนที่หากเราได้ถ่ายทอดปลูกฝัง ยกตัวอย่างผลร้ายที่จะเกิดจากการไม่ปฏิบัติตามให้กับคนรุ่นใหม่ ก็จะทำให้สังคมไทยในปัจจุบันและในอนาคต เป็นสังคมแห่งความสุข ความเอื้อเฟื้อเผื่อแผ่แบ่งปัน คนใช้รถใช้ถนนด้วยความระมัดระวัง ไม่ฝ่าฝืนกฎหมาย มีน้ำใจไมตรี ให้ทางกับคนข้าม ขับรถตามเครื่องหมายจราจร ฯลฯ อันจะยังผลให้บ้านเมืองหนองคาย และประเทศไทย เป็นบ้านเมืองแห่งความปลอดภัยอย่างยั่งยืนตลอดไป" นายราชันย์ฯ กล่าวในช่วงท้าย

ที่มา : https://www.thaigov.go.th/news/contents/details/70628