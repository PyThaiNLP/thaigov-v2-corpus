รัฐบาลไทย-ข่าวทำเนียบรัฐบาล-พม. ร่วมกับ สภาสมาคมสตรีแห่งชาติฯ แถลงข่าวจัดงานวันสตรีไทย 2566 “สืบสานพระราชปณิธาน ด้วยนวัตกรรมและเทคโนโลยีสู่การพัฒนาสตรีที่ยั่งยืน”


วันอาทิตย์ที่ 23 กรกฎาคม 2566
พม. ร่วมกับ สภาสมาคมสตรีแห่งชาติฯ แถลงข่าวจัดงานวันสตรีไทย 2566 “สืบสานพระราชปณิธาน ด้วยนวัตกรรมและเทคโนโลยีสู่การพัฒนาสตรีที่ยั่งยืน”
พม. ร่วมกับ สภาสมาคมสตรีแห่งชาติฯ แถลงข่าวจัดงานวันสตรีไทย 2566 “สืบสานพระราชปณิธาน ด้วยนวัตกรรมและเทคโนโลยีสู่การพัฒนาสตรีที่ยั่งยืน”
เมื่อวันที่ 21 ก.ค. 66 เวลา 13.30 น. นายอนุกูล ปีดแก้ว ปลัดกระทรวงการพัฒนาสังคมและความมั่นคงของมนุษย์ (ปลัด พม.) และนางสาวสุกัญญา ประจวบเหมาะ ประธานสภาสมาคมสตรีแห่งชาติ ในพระบรมราชินูปถัมภ์ ร่วมแถลงข่าวการจัดงาน “วันสตรีไทย ประจำปี 2566” ภายใต้แนวคิด “สืบสานพระราชปณิธาน ด้วยนวัตกรรมและเทคโนโลยีสู่การพัฒนาสตรีที่ยั่งยืน” โดยมีนางจินตนา จันทร์บำรุง อธิบดีกรมกิจการสตรีและสถาบันครอบครัว  ผู้บริหารกระทรวง พม. และสภาสมาคมสตรีแห่งชาติฯ และสื่อมวลชน เข้าร่วม ณ บริเวณห้องโถง ชั้น 1 อาคารกรมพัฒนาสังคมและสวัสดิการ กระทรวง พม. สะพานขาว ถนนกรุงเกษม กรุงเทพฯ
นายอนุกูล กล่าวว่า สมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ทรงพระกรุณาโปรดเกล้าโปรดกระหม่อม ให้วันที่ 1 สิงหาคมของทุกปีเป็น “วันสตรีไทย” โดยพระราชทาน แนวพระราชดำริหน้าที่สำคัญเบื้องต้นของสตรีไทย 4 ประการ ได้แก่ พึงทำหน้าที่ของแม่ให้สมบูรณ์ พึงทำหน้าที่ของแม่บ้านให้สมบูรณ์ รักษาเอกลักษณ์ของความเป็นสตรีไทย และฝึกฝนตนเองให้มีความรู้ความสามารถยิ่งขึ้น ซึ่งสตรีไทยสามารถน้อมนำกระแสพระราชดำรัสสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ไปใช้เป็นแนวทางในการดำเนินชีวิตและพัฒนาตนเอง อันส่งผลให้ครอบครัว สังคม และประเทศไทยมีความสุข ความเจริญ นำไปสู่การพัฒนาต่างๆ อย่างต่อเนื่อง อีกทั้งเพื่อให้สตรีไทยเป็นที่ยกย่องชื่นชมของสังคมโลกต่อไป นอกจากนี้ ยังเป็นการกระตุ้นให้ภาคีเครือข่ายทุกภาคส่วนของสังคมตระหนักถึงความสำคัญในบทบาท ความสามารถ และคุณค่าของสตรีไทย ทั้งนี้ พระราชทานพระราชานุญาต ให้ใช้ “ดอกกล้วยไม้ คัทลียา ควีนสิริกิติ์” เป็น ดอกไม้สัญลักษณ์ ประจำวันสตรีไทย ตั้งแต่ปี 2546 เป็นต้นมา ซึ่งกระทรวง พม. สภาสมาคมสตรีแห่งชาติฯ  และภาคีเครือข่าย ต่างสำนึกในพระมหากรุณาธิคุณอย่างหาที่สุดมิได้ จึงร่วมกันจัดงาน “วันสตรีไทย” เป็นประจำทุกปี ตั้งแต่ปี 2548 จนถึงปัจจุบัน
นายอนุกูล กล่าวต่อไปว่า สำหรับปี 2566 ได้กำหนดจัดงาน “วันสตรีไทย” ภายใต้แนวคิด “สืบสานพระราชปณิธาน ด้วยนวัตกรรมและเทคโนโลยีสู่การพัฒนาสตรีที่ยั่งยืน” เพื่อเฉลิมพระเกียรติ พระบาทสมเด็จพระเจ้าอยู่หัว เนื่องในโอกาสที่จะทรงเจริญ พระชนมพรรษา 71 พรรษา ในวันที่ 28 กรกฎาคม 2566 เพื่อเฉลิมพระเกียรติ สมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง เนื่องในโอกาสที่จะทรงเจริญพระชนมพรรษา 91 พรรษา ในวันที่ 12 สิงหาคม 2566 เพื่อเฉลิมพระเกียรติ สมเด็จพระนางเจ้าฯ พระบรมราชินี เนื่องในโอกาสทรงเจริญพระชนมพรรษา 45 พรรษา ในวันที่ 3 มิถุนายน 2566 และเพื่อสืบสานพระราชปณิธาน ด้วยนวัตกรรมและเทคโนโลยีสู่การพัฒนาสตรีที่ยั่งยืน ด้วยสำนึกในพระมหากรุณาธิคุณและความจงรักภักดี อีกทั้งเพื่อธำรงไว้ซึ่งวันสตรีไทยอันแสดงให้เห็นถึงพลังของสตรีไทย ที่จะสามารถเป็นกำลังสำคัญในการช่วยเหลือและพัฒนาสังคมต่อไป
กระทรวง พม. มีการจัดบูธนิทรรศการนำเสนอให้เห็นถึงภาพรวมของกระทรวง พม. ภายใต้ภารกิจของ 9 หน่วยงานหลัก ด้วยเทคโนโลยีและนวัตกรรมต่างๆ เพื่อให้การชมนิทรรศการมีความทันสมัย น่าสนใจ และเข้าใจง่าย  อีกทั้งกรมกิจการสตรีและสถาบันครอบครัว (สค.) มีการนำผลิตภัณฑ์จากศูนย์เรียนรู้ จำนวน 8 แห่งทั่วประเทศ มาจัดแสดงสินค้าจากภูมิปัญญา งานฝีมือของคนไทย ที่คิดค้นและต่อยอด รวมถึงการสาธิตการจำลองปั่นด้าย นอกจากนี้ ยังมีการจัดแสดงผลิตภัณฑ์ และนำเสนอบทบาทหน้าที่ของหน่วยงานต่างๆ ผ่าน Application เพื่อให้บริการประชาชนที่สะดวก รวดเร็ว เข้าถึงง่าย
นางสาวสุกัญญา กล่าวว่า สำหรับปี 2566 มีการมอบรางวัลให้กับสตรีไทยดีเด่นทั้งหมด 150 คน แบ่งเป็น 1. ประเภทสรรหา 10 คน 2. ประเภทองค์กร 82 คน และ 3. ประเภทจังหวัด 58 คน โดยมีหลักเกณฑ์การคัดเลือกสตรีไทยดีเด่น ที่มีคุณสมบัติครบถ้วน ดังนี้ เป็นสตรีไทยที่มีอายุ 40 ปีขึ้นไป มีความประพฤติปฏิบัติดี ขยันหมั่นเพียร ซื่อสัตย์สุจริต มีสถานภาพครอบครัวที่เป็นแบบอย่างที่ดี มีการพัฒนาตนเอง ครอบครัว และสร้างสรรค์ชุมชน ท้องถิ่น สังคม เป็นจิตอาสาช่วยเหลือสังคม และเป็นแบบอย่างที่ดีให้กับบุคคลทั่วไป ทั้งนี้ได้รับพระมหากรุณาธิคุณ จากสมเด็จพระนางเจ้าสุทิดา พัชรสุธาพิมลลักษณ พระบรมราชินี ทรงเสด็จพระราชดำเนินมาเป็นองค์ประธานในพิธีเปิดงานสตรีไทย ประจำปี 2566 และพระราชทานเกียรติบัตรให้กับสตรีไทยดีเด่น จำนวน 150 คน ในวันศุกร์ที่ 4 สิงหาคม 2566 เวลา 15.00 น. ณ ห้องรอยัล จูบิลี่ บอลรูม อาคารชาเลนเจอร์ ศูนย์แสดงสินค้าและการประชุมอิมแพ็ค เมืองทองธานี
นางสาวสุกัญญา กล่าวเพิ่มเติมว่า ภายในงานครั้งนี้ มีการจัดนิทรรศการเฉลิมพระเกียรติในรูปแบบของ Light Art Gallery ที่มีความแปลกใหม่ และสวยงาม ได้แก่ 1) นิทรรศการเฉลิมพระเกียรติสมเด็จพระนางเจ้าสิริกิติ์ พระบรมราชินีนาถพระบรมราชชนนีพันปีหลวง 2) นิทรรศการเฉลิมพระเกียรติสมเด็จพระนางเจ้าฯ  พระบรมราชินี 3) นิทรรศการกระทรวง พม. และ 4) นิทรรศการสภาสมาคมสตรีแห่งชาติ ในพระบรมราชินูปถัมภ์ นอกจากนี้ ยังมีกิจกรรมของภาคีเครือข่ายที่เข้าร่วมงาน ประกอบด้วย 1) ร้านโกลเด้น เพลซ 2) มูลนิธิสายใจไทย ในพระบรมราชูปถัมภ์ 3) มูลนิธิส่งเสริมศิลปาชีพ ในสมเด็จพระนางเจ้าสิริกิติ์ พระบรมราชินีนาถ และ 4) การแสดงสินค้าจากกลุ่มเครือข่ายสตรี ทั้งนี้ ขอเชิญชวนประชาชนและทุกภาคส่วนติดตามรับชมการถ่ายทอดสด งานวันสตรีไทย ประจำปี 2566 ภายใต้แนวคิด “สืบสานพระราชปณิธาน ด้วยนวัตกรรมและเทคโนโลยีสู่การพัฒนาสตรีที่ยั่งยืน” ได้ทางสถานีวิทยุโทรทัศน์แห่งประเทศไทยช่อง 11 (NBT) ในวันศุกร์ที่ 4 สิงหาคม 2566 ตั้งแต่เวลา 15.00 น. เป็นต้นไป
#ช่วย24ชั่วโมง  #พม24ชม  #ข่าวพม

ที่มา : https://www.thaigov.go.th/news/contents/details/70621