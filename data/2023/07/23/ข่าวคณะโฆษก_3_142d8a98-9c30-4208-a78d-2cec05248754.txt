รัฐบาลไทย-ข่าวทำเนียบรัฐบาล-พายุโซนร้อน “ทกซุรี” ไม่เข้าไทย นายกฯติดตามสถานการณ์ห่วงใต้ฝนยังหนัก


วันอาทิตย์ที่ 23 กรกฎาคม 2566
23/07/2566
พิมพ์
พายุโซนร้อน “ทกซุรี” ไม่เข้าไทย นายกฯติดตามสถานการณ์ห่วงใต้ฝนยังหนัก
พายุโซนร้อน “ทกซุรี” ไม่เข้าไทย นายกฯติดตามสถานการณ์ห่วงใต้ฝนยังหนัก
วันนี้ (23 ก.ค. 66) นางสาวรัชดา ธนาดิเรก รองโฆษกประจำสำนักนายกรัฐมนตรี เปิดเผยว่า ตามที่ประชาชนมีความกังวลใจถึงผลกระทบจากพายุโซนร้อน "ทกซูรี (DOKSURI)" บริเวณมหาสมุทรแปซิฟิก (ตะวันออกของประเทศฟิลิปปินส์) ทางกรมอุตุนิยมวิทยาวันนี้ได้แจ้งว่า ขณะนี้พายุโซนร้อนทกซูรี กำลังเคลื่อนตัวไปทางตะวันตกเฉียงเหนือ คาดว่าจะเคลื่อนเข้าใกล้เกาะไต้หวัน ช่วง 26-28 ก.ค.66 พายุนี้ไม่ได้เคลื่อนเข้าสู่ประเทศไทยจึงไม่มีผลกระทบโดยตรง แต่จะทำให้มรสุมมีกำลังแรงขึ้นในช่วงวันที่ 29 ก.ค. - 1 ส.ค.66 หลังจากพายุสลายตัวไปแล้ว ฝนจะเริ่มกลับมาอีกครั้ง อย่างไรก็ตามข้อมูลนี้อาจมีการเปลี่ยนแปลงได้ตามข้อมูลนำเข้าใหม่ ขอให้ประชาชนติดตามข้อมูลจากกรมอุตุนิยมวิทยาอย่างใกล้ชิด สำหรับประชาชนที่จะเดินทางไปไต้หวันในช่วงเวลาดังกล่าว ต้องตรวสอบสภาพอากาศก่อนออกเดินทาง
ขณะที่ช่วง 23 -25 ก.ค.นี้ ทางกรมฯ แจ้งว่า จะยังมีฝนตกกระจายต่อเนื่องใกล้บริเวณภาคอีสานตอนล่าง ภาคกลาง ภาคตะวันออก ภาคใต้ตอนบน กทม.และปริมณฑล  ส่วนภาคใต้ (ระนอง พังงา ภูเก็ต) ต้องเฝ้าระวังฝนตกหนัก ฝนตกสะสม ซึ่งอาจทำให้เกิดน้ำท่วมฉับพลันน้ำป่าไหลหลากได้ ทั้งนี้เนื่องจากมรสุมตะวันตกเฉียงใต้ กำลังปานกลางยังคงพัดปกคลุม ส่วนร่องมรสุมยังคงพาดผ่านประเทศไทย ประกอบกับมีหย่อมความกดอากาศต่ำปกคลุมบริเวณทะเลจีนใต้ตอนกลาง (ชายฝั่งประเทศเวัยดนาม ) คลื่นลมในทะเลทั้ง 2 ฝั่ง มีกำลังปานกลางถึงค่อนข้างแรงตลอดสัปดาห์ ชาวเรือ ชาวประมงต้องเพิ่มความระมัดระวังในการเดินเรือ
“นายกรัฐมนตรีติดตามสถานการณ์น้ำอย่างใกล้ชิด โดยเฉพาะในพื้นที่ภาคใต้ ซึ่งได้รับรายงานว่าภาคส่วนต่างๆมีความพร้อมเข้าดูแลสถานการณ์อย่างยิ่ง อย่างไรก็ตาม ท่านได้เน้นย้ำเรื่องการบูรณาการด้านต่างๆ และการแจ้งเตือนประชาชนล่วงหน้า เพื่อลดความเดือดร้อนและสามารถให้ความช่วยเหลือประชาชนได้อย่างทันท่วงที” นางสาวรัชดากล่าว

ที่มา : https://www.thaigov.go.th/news/contents/details/70619