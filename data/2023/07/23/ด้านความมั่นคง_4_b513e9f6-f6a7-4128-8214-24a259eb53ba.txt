รัฐบาลไทย-ข่าวทำเนียบรัฐบาล-ผู้ว่าฯ สุราษฎร์ สั่งการชุดปฏิบัติการพิเศษพนักงานฝ่ายปกครอง จ.สุราษฎร์ธานี สนธิกำลังบุกจับ “ร้านโซฟา” กลางเมืองสุราษฎร์ ตรวจสอบพบไม่มีใบอนุญาตฯ และขายเครื่องดื่มแอลกอฮอล์เกินเวลา


วันอาทิตย์ที่ 23 กรกฎาคม 2566
23/07/2566
พิมพ์
ผู้ว่าฯ สุราษฎร์ สั่งการชุดปฏิบัติการพิเศษพนักงานฝ่ายปกครอง จ.สุราษฎร์ธานี สนธิกำลังบุกจับ “ร้านโซฟา” กลางเมืองสุราษฎร์ ตรวจสอบพบไม่มีใบอนุญาตฯ และขายเครื่องดื่มแอลกอฮอล์เกินเวลา
ผู้ว่าฯ สุราษฎร์ สั่งการชุดปฏิบัติการพิเศษพนักงานฝ่ายปกครองจังหวัดสุราษฎร์ธานี สนธิกำลังบุกจับ “ร้านโซฟา” กลางเมืองสุราษฎร์ธานี ตรวจสอบพบไม่มีใบอนุญาตประกอบการ และขายเครื่องดื่มแอลกอฮอล์เกินกำหนดเวลาฝ่าฝืนกฎหมาย
วันนี้ (23 ก.ค. 66) นายวิชวุทย์ จินโต ผู้ว่าราชการจังหวัดสุราษฎร์ธานี ได้สั่งการให้ที่ทำการปกครองจังหวัดสุราษฎร์ธานี ภายใต้การนำของ ว่าที่ร้อยโท สมชาย เรืองจันทร์ ปลัดจังหวัดสุราษฎร์ธานี นำพนักงานฝ่ายปกครองจังหวัดสุราษฎร์ธานี บูรณาการกำลังสมาชิกกองร้อยอาสารักษาดินแดนสุราษฎร์ธานีที่ 1 ร่วมกับเจ้าหน้าที่ตำรวจสถานีตำรวจภูธรเมืองสุราษฎร์ธานี ลงพื้นที่ตรวจ "ร้านโซฟา" ตำบลตลาด อำเภอเมืองสุราษฎร์ธานี ตามแนวทางจัดระเบียบสังคมเพื่อสร้างความผาสุกจังหวัดสุราษฎร์ธานี
"จากการตรวจสอบของชุดปฏิบัติการฯ พบว่า ร้านโซฟาไม่มีใบอนุญาตเปิดสถานบริการ หรือสถานประกอบการที่มีลักษณะคล้ายสถานบริการ และมีการจำหน่ายเครื่องดื่มแอลกอฮอล์เกินกว่าเวลาที่กฎหมายกำหนด เป็นการฝ่าฝืนกฎหมาย ซึ่งในร้านพบนายอรรถกร ศรเกษตริน อายุ 38 ปี ภูมิลำเนาหมู่ที่ 4 ตำบลท่าทองใหม่ อำเภอกาญจนดิษฐ์ จังหวัดสุราษฎร์ธานี แสดงตนเป็นผู้จัดการร้าน จึงได้ทำการจับกุมพร้อมตั้งข้อกล่าวหา 1) ตั้งสถานบริการโดยมิได้รับใบอนุญาตจากพนักงานเจ้าหน้าที่ ตามพระราชบัญญัติสถานบริการ พ.ศ. 2509 และที่แก้ไขเพิ่มเติม และคำสั่งหัวหน้าคณะรักษาความสงบแห่งชาติ ที่ 22/2558 ลงวันที่ 22 กรกฎาคม พ.ศ. 2558 และ 2) ขายเครื่องดื่มแอลกอฮอล์ในเวลาที่รัฐมนตรีประกาศกำหนดห้ามขาย ตามพระราชบัญญัติควบคุมเครื่องดื่มแอลกอฮอล์ พ.ศ. 2551 และคำสั่งหัวหน้าคณะรักษาความสงบแห่งชาติ ที่ 22/2558 ลงวันที่ 22 กรกฎาคม พ.ศ. 2558 ส่งพนักงานสอบสวน สถานีตำรวจภูธรเมืองสุราษฎร์ธานี เพื่อดำเนินการตามกฎหมายต่อไป
นายวิชวุทย์ จินโต ผู้ว่าราชการจังหวัดสุราษฎร์ธานี กล่าวต่ออีกว่า การจับกุมผู้กระทำความผิดในครั้งนี้ อำเภอเมืองสุราษฎร์ธานี ดำเนินการจัดระเบียบสังคม เพื่อให้บ้านเมืองเกิดความผาสุกและเป็นระเบียบเรียบร้อย ซึ่งจังหวัดสุราษฎร์ธานีได้กำชับให้ที่ทำการปกครองจังหวัดสุราษฎร์ธานีและที่ทำการปกครองอำเภอทั้ง 19 อำเภอ ได้ตรวจตราและเข้มงวดกวดขันผู้ประกอบการให้ปฏิบัติตามกฎหมายในทุกสัปดาห์ ทั้งการเปิด-ปิด สถานบริการและสถานประกอบการที่มีลักษณะคล้ายสถานบริการตามเวลาที่กฎหมายกำหนด พร้อมทั้งตรวจสอบการพกพาอาวุธ การห้ามเด็กอายุต่ำกว่า 20 ปีเข้าใช้บริการ การมั่วสุมยาเสพติด และการพนัน รวมถึงการกระทำผิดกฎหมายอื่น ๆ อย่างต่อเนื่อง โดยหากพี่น้องประชาชนในพื้นที่จังหวัดสุราษฎร์ธานีได้รับความเดือดร้อนจากการเปิดสถานบริการหรือสถานประกอบการที่มีลักษณะคล้ายสถานบริการ ในลักษณะการกระทำผิดกฎหมาย สามารถแจ้งผ่านสายด่วนศูนย์ดำรงธรรมจังหวัดสุราษฎร์ธานี หมายเลขโทรศัพท์ 1567 หรือหมายเลขโทรศัพท์ 0-7727-2926 ตลอด 24 ชั่วโมง

ที่มา : https://www.thaigov.go.th/news/contents/details/70627