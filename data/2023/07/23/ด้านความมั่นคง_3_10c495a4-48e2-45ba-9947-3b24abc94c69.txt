รัฐบาลไทย-ข่าวทำเนียบรัฐบาล-ผู้ว่าฯ นครพนม เดินหน้าสร้างคน เพิ่มประสิทธิภาพและความเข้มเเข็งของภาคีเครือข่าย มุ่ง "บำบัดทุกข์ บำรุงสุข" ประชาชน สู่การมีคุณภาพชีวิตที่ดี 


วันอาทิตย์ที่ 23 กรกฎาคม 2566
23/07/2566
พิมพ์
ผู้ว่าฯ นครพนม เดินหน้าสร้างคน เพิ่มประสิทธิภาพและความเข้มเเข็งของภาคีเครือข่าย มุ่ง "บำบัดทุกข์ บำรุงสุข" ประชาชน สู่การมีคุณภาพชีวิตที่ดี
ผู้ว่าฯ นครพนม เดินหน้าสร้างคน เพิ่มประสิทธิภาพและความเข้มเเข็งของภาคีเครือข่าย มุ่ง "บำบัดทุกข์ บำรุงสุข" ประชาชน สู่การมีคุณภาพชีวิตที่ดี ด้วยหลักคิด "ชุมชนเข้มแข็ง เมืองน่าอยู่อย่างยั่งยืน บนฐานหลักปรัชญาของเศรษฐกิจพอเพียง"
วันนี้ (23 ก.ค. 66) นายวันชัย จันทร์พร ผู้ว่าราชการจังหวัดนครพนม เปิดเผยถึง การดำเนินโครงการเสริมสร้างสมรรถนะคนมหาดไทยนครพนม (MOI Nakhonpanom SMART Agent for CAST) ซึ่งมีแนวคิดสำคัญ คือ "ชุมชนเข้มแข็ง เมืองน่าอยู่อย่างยั่งยืน บนฐานหลักปรัชญาของเศรษฐกิจพอเพียง" โดยภายใต้โครงการฯ นี้ ประกอบไปด้วย การประชุมติดตามผลการดำเนินงานตามนโยบายของรัฐบาล กระทรวงมหาดไทย และจังหวัดนครพนม จากทุกหน่วยงานที่สังกัดกระทรวงมหาดไทยในจังหวัดนครพนม การถอดบทเรียนของผู้ผ่านการฝึกอบรมโครงการ MOI SMART Agent for CAST หล่อหลอมบุคลากรประสิทธิภาพสูงสู่การเป็นผู้บริหารที่มีสรรถนะสูง และกิจกรรมสัมพันธ์เพื่อเสริมสร้างความเข้มเเข็งของภาคีเครือข่ายภาครัฐในจังหวัดนครพนม ซึ่งได้มีพิธีเปิดไปเมื่อวานนี้ (22 ก.ค. 66) ณ หอประชุมอำเภอเมืองนครพนม ตำบลหนองญาติ อำเภอเมืองนครพนม
นายวันชัย จันทร์พร ผู้ว่าราชการจังหวัดนครพนม กล่าวว่า หนึ่งในนโยบายที่สำคัญของกระทรวงมหาดไทย คือ การพัฒนาคน ซึ่งหลาย ๆ ท่านคงเคยได้ยินหลักการพัฒนาคนมาเเล้วว่า "จะพัฒนาใครเขา ต้องพัฒนาเราก่อน" โครงการเสริมสร้างสมรรถนะคนมหาดไทยนครพนม (MOI Nakhonpanom SMART Agent for CAST) ซึ่งในวันนี้ได้รับเกียรติจากทีมอำเภอโนนสะอาด จังหวัดอุดรธานี มาร่วมถ่ายทอดประสบการณ์ พร้อมเเลกเปลี่ยนเรียนรู้ปัญหา อุปสรรค และเเนวทางการเเก้ไขปัญหาของการขับเคลื่อนภารกิจเชิงพื้นที่ ควบคู่กับการขยายผลไปยังบุคลากรในพื้นที่จังหวัดนครพนม ได้นำแนวทางที่ได้มีการร่วมพูดคุยไปประยุกต์ใช้ เเล้วปรับให้เหมาะกับบริบท ภูมิสังคมยึดถือภายในหน่วยงานและในพื้นที่ที่รับผิดชอบ
นายวันชัย จันทร์พร ผู้ว่าราชการจังหวัดนครพนม กล่าวเพิ่มเติมว่า กระบวนการเรียนรู้ภายใต้โครงการนี้ มีรูปแบบการเรียนรู้ในลักษณะการแบ่งกลุ่มปฏิบัติการ โดยแต่ละกลุ่มจะได้รับประเด็น และได้ร่วมคิด ร่วมวางแผน และร่วมกันทำ เพื่อนำเสนอแผนงาน อันจะนำไปสู่การริเริ่มสร้างสรรค์สิ่งดี ๆ ที่เราเรียกว่าการ Change for Good โดยเปลี่ยนจากความคิด สู่การลงมือทำให้เป็นรูปธรรม และเสนอให้ผู้ว่าราชการจังหวัดพิจารณา และขยายผลการถ่ายทอดองค์ความรู้ และสร้างเสริมประสบการณ์ ส่งเสริมวัฒนธรรมค่านิยมการทำงาน ให้เป็นองค์กรแห่งการเรียนรู้ (Learning Organization) สร้างผู้นำที่มีความรู้ความสามารถ มีวิสัยทัศน์ และคุณธรรมจริยธรรม ที่เป็นนักบูรณาการ ร่วมกับทุกภาคีเครือข่าย เพื่อขับเคลื่อนภารกิจของกระทรวงมหาดไทย ให้บรรลุวิสัยทัศน์ " ประชาชน มีคุณภาพชีวิตที่ดี ชุมชนเข้มแข็ง เมืองน่าอยู่อย่างยั่งยืน บนพื้นฐานหลักปรัชญาของเศรษฐกิจพอเพียง" นอกจากนี้ ยังมีกิจกรรมสัมพันธ์เพื่อสร้างองค์กรภาคีเครือข่ายของส่วนราชการในสังกัดกระทรวงมหาดไทย ในพื้นที่จังหวัดนครพนม โดยจัดการแข่งขันกีฬาของบุคลากรส่วนราชการในสังกัดกระทรวงมหาดไทย
"การผลักดันการขับเคลื่อนภารกิจ "บำบัดทุกข์ บำรุงสุข" สู่การสร้างความยั่งยืนให้เกิดขึ้นในทุกมิติตามประเด็นเป้าหมายการพัฒนาที่ยั่งยืน 17 ข้อ (SDGs) ขององค์การสหประชาชาติ จะต้องยึด ประชาชนเป็นจุดศูนย์กลาง เพื่อสร้างความเปลี่ยนแปลงในการทำงาน และไม่คำนึงถึงเงื่อนไขของเวลาในการทำงาน เป็นข้าราชการตลอด 24 ชั่วโมง นอกจากจะต้องหมั่นพัฒนาทักษะ และศึกษาหาความรู้เพิ่มเติมแล้ว สิ่งสำคัญที่ขาดไม่ได้ คือ จะต้องมีจิตใจรุกรบ และมี Passion ซึ่งคนมหาดไทยนครพนม ทุกกรม ทุกหน่วยงาน ต่างยึดหลักหมั่นลงพื้นที่เข้าหาประชาชน ดั่งที่สมเด็จฯ กรมพระยาดำรงราชาอนุภาพ ได้ประทานโอวาทว่า "ข้าราชการมหาดไทยต้องรองเท้าขาดก่อนกางเกง" เพื่อให้เกิดการขับเคลื่อนงานอย่างแท้จริง พร้อมเป็นผู้ที่มีความคิดเชิงสร้างสรรค์ มีความยืดหยุ่นสามารถปรับตัวให้เข้ากับบริบทเชิงพื้นที่ได้ ในลักษณะเข้าใจ เข้าถึง และพัฒนา ปรับตัวให้เข้ากับกระแสความเปลี่ยนแปลงของโลก นำพาประชาชนมีคุณภาพชีวิตที่ดีอย่างยั่งยืน (Momentum for Change)" ผู้ว่าราชการจังหวัดนครพนม กล่าวเน้นย้ำ
ในช่วงท้าย ผู้ว่าราชการจังหวัดนครพนม ได้กล่าวว่า แรงบันดาลใจในการจัดโครงการเสริมสร้างสมรรถนะคนมหาดไทยนครพนม (MOI Nakhonpanom SMART Agent for CAST) ของจังหวัดนครพนม เกิดขึ้นจากการน้อมนำแนวทางพระดำริของสมเด็จพระเจ้าลูกเธอ เจ้าฟ้าสิริวัณณวรี นารีรัตน์ราชกัญญา ที่ทรงพระราชทานไว้ว่า ให้ "พัฒนาคน" ก่อน เพื่อให้คนสร้างทีม และดูแลกันและกันไปในชุมชน เป็นคุ้ม เป็นป๊อก เป็นหย่อมบ้าน เพื่อคุ้ม ป๊อก หย่อมเหล่านี้ เป็นพื้นที่สร้างพลังความรัก ความสามัคคีของคนในชุมชนให้เกิดความเหนียวแน่น ซึ่งจะนำไปสู่การขับเคลื่อนงานตามแนวทางหมู่บ้านยั่งยืน (Sustainable Village) ที่เป็นการยกระดับการมีคุณภาพชีวิตที่ดีในทุกมิติ ทั้งการน้อมนำหลักกทรสร้างคใามมั่นคงทางอาหาร ผ่านโครงการบ้านนี้มีรักปลูกผักกินเอง และโครงการทางนี้มีผลผู้คนรักกัน ของสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี โครงการ ผ้าไทยใส่ให้สนุก ที่เสริมสร้างรายได้หมุนเวียนกลับสู่คนในชุมชน สร้างงาน สร้างอาชีพ สร้างรายได้ และการบริหารจัดการขยะด้วยแนวคิด 3Rs การจัดทำถังขยะเปียกลดโลกร้อน เพื่อคืนชั้นบรรยากาศที่สมบูรณ์ให้แก่โลกใบเดียวของเรา ซึ่งการทำภารกิจเหล่านี้ให้สำเร็จลุล่วงได้นั้น จะต้องอาศัยกลไกการขับเคลื่อนศาสตร์พระราชา บูรณาการเครือข่าย " 3 ระดับ 5 กลไก และ 7 ภาคีเครือข่าย" ขับเคลื่อนไปพร้อม ๆ กัน และหลักการทรงงาน "บวร บรม ครบ" เพื่อนำไปสู่ผลสัมฤทธิ์อย่างเป็นรูปธรรม เกิดประโยชน์สุขแก่ประชาชน โดยไม่ทิ้งใครไว้ข้างหลังอย่างยั่งยืน

ที่มา : https://www.thaigov.go.th/news/contents/details/70626