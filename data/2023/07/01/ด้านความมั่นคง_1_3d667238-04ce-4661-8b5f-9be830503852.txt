รัฐบาลไทย-ข่าวทำเนียบรัฐบาล-กรมการจัดหางาน ลงพื้นที่ซ้ำ จ.นนทบุรี สุ่มตรวจคนต่างชาติแย่งอาชีพคนไทย


วันเสาร์ที่ 1 กรกฎาคม 2566
01/07/2566
พิมพ์
กรมการจัดหางาน ลงพื้นที่ซ้ำ จ.นนทบุรี สุ่มตรวจคนต่างชาติแย่งอาชีพคนไทย
กรมการจัดหางาน ลงพื้นที่จังหวัดนนทบุรี สุ่มตรวจสอบการทำงานคนต่างชาติลักลอบทำงานแย่งอาชีพคนไทย เตือน ฝ่าฝืนมีโทษปรับ พร้อมส่งกลับประเทศโดยไม่มีข้อยกเว้น
นายไพโรจน์ โชติกเสถียร อธิบดีกรมการจัดหางาน เปิดเผยว่า จากกรณีกรมการจัดหางานลงพื้นที่ตรวจสอบคนต่างชาติลักลอบทำงานแย่งอาชีพคนไทย ณ จังหวัดนนทบุรี เมื่อวันที่ 23 มิถุนายน 2566 หลังได้รับแจ้งว่าพบคนต่างชาติตระเวนขายอาหารด้วยรถจักรยานยนต์พ่วงข้าง บริเวณร้านอาหารริมถนนบางกรวย-ไทรน้อย จังหวัดนนทบุรี แต่ปรากฎว่าไม่พบคนต่างชาติทำงานเร่ขายสินค้าบริเวณดังกล่าว เพราะผู้มีพฤติการณ์น่าสงสัยออกเร่ขายสินค้าไม่เป็นเวลา ทำให้ยากแก่การตรวจสอบ ล่าสุดเจ้าหน้าที่กองทะเบียนจัดหางานกลางและคุ้มครองคนหางานลงพื้นที่อีกครั้ง โดยตรวจสอบสถานประกอบการและแรงงานต่างชาติ ทั้งหมด 7 ราย ประกอบด้วยผู้ขายสินค้าที่ใช้รถจักรยานยนต์พ่วงข้าง จำนวน 6 คน และสถานประกอบการ จำนวน 1 แห่ง พบคนต่างชาติกระทำความผิด จำนวน 1 ราย เป็นคนสัญชาติกัมพูชา เพศหญิง เร่จำหน่ายโรตีโดยใช้รถจักรยานยนต์พ่วงข้าง ไม่มีเอกสารใดมาแสดงต่อเจ้าหน้าที่จึงควบคุมตัวส่งพนักงานสอบสวนสถานีตำรวจภูธรปากเกร็ดดำเนินคดีในข้อหาเป็นคนต่างด้าวทำงานนอกเหนือจากที่มีสิทธิ และอีก 5 ราย ตรวจสอบพบเป็นคนไทย ในส่วนของสถานประกอบการร้านอุดมโชคข้าวผัดปูเมืองทอง พบการจ้างงานคนสัญชาติลาว จำนวน 7 คน มีเอกสารการอนุญาตให้อยู่ในราชอาณาจักรและมีใบอนุญาตทำงานถูกต้องตามกฎหมาย
นายไพโรจน์ กล่าวว่า กรมการจัดหางานมีมาตรการลงพื้นที่สุ่มตรวจการทำงานของคนต่างชาติลักลอบทำงานแย่งอาชีพคนไทยโดยไม่แจ้งล่วงหน้า ร่วมกับลงพื้นที่ตรวจสอบตามที่ได้รับแจ้งเบาะแสร้องทุกข์จากประชาชน เพื่อปราบปรามคนต่างชาติที่ลักลอบทำงานโดยผิดกฎหมาย มิให้กระทบต่อโอกาสการมีงานทำของคนไทย ซึ่งตามพระราชกำหนดการบริหารจัดการการทำงานของคนต่างด้าว พ.ศ. 2560 และที่แก้ไขเพิ่มเติม คนต่างด้าวที่ทำงานโดยไม่มีใบอนุญาตทำงานหรือทำงานนอกเหนือจากที่มีสิทธิจะทำได้ มีโทษปรับตั้งแต่ 5,000 – 50,000 บาท และถูกส่งกลับประเทศต้นทาง รวมถึงห้ามขอใบอนุญาตทำงานเป็นเวลา 2 ปี นับตั้งแต่วันที่ได้รับโทษ และนายจ้าง/สถานประกอบการที่รับคนต่างด้าวที่ไม่มีใบอนุญาตทำงานเข้าทำงาน หรือให้คนต่างด้าวทำงานนอกเหนือจากที่มีสิทธิ มีโทษปรับตั้งแต่ 10,000 – 100,000 บาท ต่อคนต่างด้าวที่จ้างหนึ่งคน หากกระทำผิดซ้ำต้องระวางโทษจำคุกไม่เกิน 1 ปี หรือปรับตั้งแต่ 50,000 – 200,000 บาท ต่อคนต่างด้าวที่จ้างหนึ่งคน และห้ามจ้างคนต่างด้าวทำงานเป็นเวลา 3 ปี
ทั้งนี้ หากท่านใดพบเห็นการจ้างคนต่างชาติทำงานโดยผิดกฎหมาย หรือพบคนต่างชาติลักลอบทำงานโดยผิดกฎหมาย สามารถแจ้งเบาะแสได้ที่กองทะเบียนจัดหางานกลางและคุ้มครองคนหางาน กรมการจัดหางาน อาคารกระทรวงแรงงาน ชั้น 4 โทร. 023541729 หรือที่สำนักงานจัดหางานจังหวัดทุกจังหวัด สำนักงานจัดหางานกรุงเทพมหานครพื้นที่ 1-10 หรือ ที่สายด่วนกระทรวงแรงงาน โทร.1506 กด 2 กรมการจัดหางาน หรือสายด่วน 1694 กรมการจัดหางาน

ที่มา : https://www.thaigov.go.th/news/contents/details/69874