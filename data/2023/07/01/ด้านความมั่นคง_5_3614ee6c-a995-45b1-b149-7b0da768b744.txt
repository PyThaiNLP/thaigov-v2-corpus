รัฐบาลไทย-ข่าวทำเนียบรัฐบาล-อำเภอแม่แจ่ม ร่วมกับหน่วยงานในพื้นที่ ปลูกพญาเสือโคร่ง 2,200 ต้น ส่งเสริมการท่องเที่ยวเชิงนิเวศ และคืนความสมบูรณ์ให้ผืนป่า ผ่านการจัดกิจกรรมวันดินโลก (World Soil Day) 


วันเสาร์ที่ 1 กรกฎาคม 2566
01/07/2566
พิมพ์
อำเภอแม่แจ่ม ร่วมกับหน่วยงานในพื้นที่ ปลูกพญาเสือโคร่ง 2,200 ต้น ส่งเสริมการท่องเที่ยวเชิงนิเวศ และคืนความสมบูรณ์ให้ผืนป่า ผ่านการจัดกิจกรรมวันดินโลก (World Soil Day)
อำเภอแม่แจ่ม ร่วมกับหน่วยงานในพื้นที่ ปลูกพญาเสือโคร่ง 2,200 ต้น ส่งเสริมการท่องเที่ยวเชิงนิเวศ และคืนความสมบูรณ์ให้ผืนป่า ผ่านการจัดกิจกรรมวันดินโลก (World Soil Day) ภายใต้แนวคิด Soils, where food begins
วันนี้ (1 ก.ค. 66) ณ ที่ว่าการอำเภอแม่แจ่ม จังหวัดเชียงใหม่ นายมิตร ใจบุญตระกูล ปลัดอำเภอหัวหน้ากลุ่มงานบริหารงานปกครอง รักษาราชการแทน นายอำเภอแม่แจ่ม เปิดเผยว่า อำเภอแม่แจ่ม ได้ร่วมเป็นส่วนหนึ่งในกิจกรรมสร้างความตระหนักรู้ในทรัพยากรดิน เพื่อส่งเสริมให้พี่น้องประชาชนร่วมกันอนุรักษ์ และฟื้นฟูทรัพยากรดิน เนื่องในโอกาสวันดินโลก (World Soil Day) ด้วยแนวคิด อาหารก่อกำเนิดเกิดจากดิน (Soils, where food begins) ผ่าน "กิจกรรมการปลูกต้นนางพญาเสือโคร่ง ปางหินฝน เมืองดอกไม้สวย ป่าไม้งาม" จำนวน 2,200 ต้น โดยมีเจ้าหน้าที่จาก องค์การบริหารส่วนตำบลปางหินฝน หน่วยจัดการต้นน้ำปางหินฝน หน่วยจัดการต้นน้ำแม่ศึก สถาบันวิจัยและพัฒนาพื้นที่สูง โครงการหลวงปางหินฝน หน่วยป้องกันและพัฒนาป่าไม้แม่แจ่ม ส่วนราชการในพื้นที่ จิตอาสา และประชาชนเข้าร่วมในกิจกรรม ณ ดอยแก้ว หมู่ที่ 10 บ้านปางหินฝน ตำบลปางหินฝน อำเภอแม่แจ่ม จังหวัดเชียงใหม่
นายมิตร ใจบุญตระกูล ปลัดอำเภอหัวหน้ากลุ่มงานบริหารงานปกครอง รักษาราชการแทน นายอำเภอแม่แจ่ม กล่าวว่า จังหวัดเชียงใหม่ โดยท่านผู้ว่าราชการจังหวัด ท่านรองผู้ว่าราชการจังหวัด และผู้บริหารส่วนราชการระดับจังหวัด ได้ให้ความสำคัญในการขับเคลื่อนประเทศไทยที่ยั่งยืน ตามที่กระทรวงมหาดไทยได้ประกาศเจตนารมณ์กับองค์การสหประชาชาติ หรือ UN เมื่อวันที่ 6 มิ.ย. 65 ประกอบกับการประกาศเจตนารมณ์ในการส่งเสริมเเละสร้างความตระหนักรู้ในทรัพยากรดิน เนื่องในโอกาสวันดินโลก 5 ธันวาคมของทุกปี เพื่อเทิดพระเกียรติพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร ในการฟื้นคืนชีพ คืนความอุดมสมบูรณ์ให้แก่ดิน ทรงมีพระมหากรุณาธิคุณแก่ปวงชนชาวไทย และชาวโลก ด้วยการพระราชทานแนวพระราชดำริต่าง ๆ จนเกิดผลลัพธ์เป็นที่ประจักษ์แก่สายตาประชาคมโลก จนเป็นที่ยอมรับไปทั่วโลก
นายมิตร ใจบุญตระกูล กล่าวเพิ่มเติมว่า อำเภอแม่แจ่ม ร่วมกับ องค์การบริหารส่วนตำบลปางหินฝน หน่วยจัดการต้นน้ำปางหินฝน หน่วยจัดการต้นน้ำแม่ศึก สถาบันวิจัยและพัฒนาพื้นที่สูง โครงการหลวงปางหินฝน หน่วยป้องกันและพัฒนาป่าไม้แม่แจ่ม จัดกิจกรรม "ปลูกต้นนางพญาเสือโคร่ง ปางหินฝน เมืองดอกไม้สวย ป่าไม้งาม" เมื่อวันที่ 27 มิถุนายน 2566 ที่ผ่านมา โดยเล็งเห็นว่าป่า คือ สิ่งสำคัญในการสร้างระบบนิเวศที่สมบูรณ์ เมื่อมีป่า ย่อมมีน้ำ และสัตว์ป่า หรือสิ่งมีชีวิตก็จะกลับคืนสู่ถิ่นที่อยู่อาศัย คืนความอุดมสมบูรณ์ให้แก่พื้นที่ ซึ่งหมายรวมถึงทรัพยากรดินด้วยเช่นกัน ทำให้คนสามารถใช้ประโยชน์เเละพึ่งพาอาศัยกัน เป็นหนึ่งเดียวกับธรรมชาติและสิ่งแวดล้อม ซึ่งกิจกรรมดังกล่าวฯ เป็นส่วนหนึ่งของโครงการส่งเสริมการอนุรักษ์ พัฒนาและฟื้นฟูทรัพยากรธรรมชาติและสิ่งแวดล้อมตำบลปางหินฝน ประจำปี พ.ศ. 2566 เพื่อปลูกต้นนางพญาเสือโคร่งจำนวน 2,200 ต้น
"นอกจากจะเป็นการฟื้นฟูความอุดมสมบูรณ์ให้กลับคืนสู่ธรรมชาติเเล้ว ยังเป็นการส่งเสริมการท่องเที่ยวสร้างแหล่งท่องเที่ยวเชิงนิเวศตามธรรมชาติ ทำให้พื้นที่ป่าแห่งนี้สามารถสร้างรายได้ให้แก่คนในชุมชน ขจัดความยากจน ยกระดับการพัฒนาคุณภาพชีวิตควบคู่กับการเพิ่มพื้นที่สีเขียว ลดพื้นที่การปลูกพืชเชิงเดี่ยวในพื้นที่ และการเผาป่าที่เป็นสาเหตุของการเกิดฝุ่นละอองขนาดเล็ก (PM 2.5) ซึ่งอำเภอแม่แจ่มไม่ได้มีเพียงการรณรงค์ส่งเสริมในกิจกรรมลักษณะนี้เพียงอย่างเดียว ยังมีการดำเนินโครงการหนึ่งตำบลหนึ่งหมู่บ้านยั่งยืน (Sustainable village) โครงการถังขยะเปียกลดโลกร้อน เพื่อลดการปล่อยก๊าซคาร์บอนไดออกไซด์อันเป็นสาเหตุเเห่งภาวะโลกร้อน รวมไปถึงการส่งเสริมให้ชาวบ้านร่วมสร้างความมั่นคงทางอาหาร ด้วยการน้อมนำโครงการพระราชดำริของสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี โครงการบ้านนี้มีรัก ปลูกผักกินเอง เเละ โครงการทางนี้มีผล ผู้คนรักกัน ตลอดจนการส่งเสริมให้คนในชุมชนมีการเรียนรู้ตลอดชีวิต และดูเเลกันในลักษณะคุ้มบ้าน ป๊อกบ้าน หรือหย่อมบ้าน เพื่อมุ่งสร้างความยั่งยืนให้แก่พื้นที่ในทุกมิติ โดยไม่ทิ้งใครไว้ข้างหลัง ดังปณิธานแห่งการบำบัดทุกข์ บำรุงสุข ของกระทรวงมหาดไทย" นายมิตร ใจบุญตระกูล กล่าวส่งท้าย
#WorldSoilDay #วันดินโลก #soilswherefoodbegins #Soils4Nutrition #FAO #GlobalSoilPartnership #MOI #กระทรวงมหาดไทย #บำบัดทุกข์บำรุงสุข #SDGsforAll #ChangeforGood

ที่มา : https://www.thaigov.go.th/news/contents/details/69881