รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯ ยินดีภาพรวมผลไม้ไทย ปี 2566 เติบโตต่อเนื่อง เพียง 4 เดือนแรกของปี ปริมาณการส่งออกเพิ่มขึ้น 66% มูลค่าสูงถึง กว่า 1 แสนล้านบาท


วันเสาร์ที่ 1 กรกฎาคม 2566
โฆษกรัฐบาลเผย นายกฯ ยินดีภาพรวมผลไม้ไทย ปี 2566 เติบโตต่อเนื่อง เพียง 4 เดือนแรกของปี ปริมาณการส่งออกเพิ่มขึ้น 66% มูลค่าสูงถึง กว่า 1 แสนล้านบาท
ย้ำการส่งเสริมภาครัฐและเอกชนส่งออกผลไม้ ขยายตลาดต่อเนื่อง
วันนี้ (1 ก.ค. 2566) นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ติดตามสถานการณ์การผลิตและการส่งออกผลไม้ไทย โดยภาพรวมของผลผลิตในปี 2566 นี้ มีจำนวนกว่า 6.75 ล้านตัน และในช่วง 4 เดือนแรกของปี มีปริมาณการส่งออกเพิ่มขึ้นถึง 66% มูลค่า 1.03 แสนล้านบาท โดยเฉพาะมังคุด ทุเรียน และลำไย ที่ได้รับความนิยมเป็นอย่างมาก พร้อมเน้นย้ำหน่วยงานที่เกี่ยวข้องควบคุมดูแลคุณภาพผลไม้ให้ได้ตามมาตรฐานสากล ควบคู่การขยายตลาดทั้งในประเทศและต่างประเทศ
โฆษกประจำสำนักนายกรัฐมนตรีกล่าวว่า กระทรวงพาณิชย์ได้รายงานสรุปสถานการณ์ผลไม้ในปี 2566 ผลผลิตรวม 6.75 ล้านตัน เพิ่มขึ้น 3% แบ่งเป็นตลาดในประเทศ 40% และตลาดส่งออก 60% โดยในช่วง 4 เดือนแรกของปีนี้ (มกราคม – เมษายน 2566) มีปริมาณการส่งออกเพิ่มขึ้นถึง 66% มูลค่า 1.03 แสนล้านบาท ซี่งมีตลาดส่งออกที่ใหญ่ที่สุด ได้แก่ จีน 77% สหรัฐอเมริกา 7% ฮ่องกง 1.7% มาเลเซีย 1.4% และญี่ปุ่น 1% ในส่วนของผลไม้ส่งออกสำคัญ ได้แก่ มังคุด เพิ่มขึ้น 1,057% ทุเรียนส่งออกเพิ่มขึ้น 165% และลำไย เพิ่มขึ้น 32% สะท้อนผลสำเร็จจากความร่วมมือของทุกภาคส่วน รวมทั้งมาตรการต่าง ๆ ที่รัฐบาลได้ดำเนินการอย่างต่อเนื่อง ยกตัวอย่าง เช่น
- มาตรการตลาดในประเทศ : ใช้ “อมก๋อยโมเดล” (เกษตรพันธสัญญา) ของกรมการค้าภายใน กระทรวงพาณิชย์ ทำการตลาดซื้อขายสัญญาล่วงหน้าเพื่อจับคู่เกษตรกร – ผู้ค้า สนับสนุนรถเร่ รถโมบาย ไปรับซื้อผลไม้และนำออกจำหน่ายสู่ผู้บริโภคโดยตรงในช่วงที่ผลไม้ออกมาก ตั้งเป้าปี 2566 ที่ 100,000 ตัน  แต่ในช่วง 4 เดือนแรกสามารถทำได้แล้ว 240,000 ตัน
- มาตรการตลาดต่างประเทศ : เร่งรัดตรวจและรับรองผลไม้ให้ได้ตามมาตรฐานของการปฏิบัติทางการเกษตรที่ดี (Good Agricultural Practices: GAP) ประสานงานกับทูตพาณิชย์ทั่วโลก เพิ่มกิจกรรมส่งเสริมการขายในห้างสรรพสินค้า พื้นที่ต่าง ๆ พร้อมจัดกิจกรรมส่งเสริมการขายต่างประเทศ เช่น ส่งออกผลไม้สู่ตลาดจีนในโครงการ Thai Fruits Golden Months หรือ การขายผ่าน TV Shopping การเปิดตลาดใหม่ด้วยโครงการจับคู่ธุรกิจ เพื่อเจรจาการค้าผ่านระบบออนไลน์ รวมไปถึงการปรับปรุงระบบการขนส่งโลจิสติกส์ ทั้งทางบกและทางเรือ
“นายกรัฐมนตรีชื่นชมความร่วมมือจากทุกภาคส่วนที่ช่วยผลักดันผลไม้ไทย สินค้าที่มีศักยภาพ มีชื่อเสียง สร้างมูลค่าทางการค้าได้ทั้งตลาดในประเทศและตลาดต่างประเทศ ซึ่งตัวเลขทางการค้าที่ผ่านมาสะท้อนความสำเร็จจากการดำเนินงานอย่างเป็นรูปธรรม ทั้งนี้ รัฐบาลพร้อมที่จะส่งเสริมผลไม้ไทยให้มียอดขายเติบโตอย่างต่อเนื่องผ่านนโยบายและมาตรการต่าง ๆ เพื่อยกระดับคุณภาพและมาตรฐานผลไม้ไทยสู่ระดับสากล ยกระดับคุณภาพพี่น้องชาวสวนผลไม้ให้ดีขึ้น” นายอนุชาฯ กล่าว

ที่มา : https://www.thaigov.go.th/news/contents/details/69869