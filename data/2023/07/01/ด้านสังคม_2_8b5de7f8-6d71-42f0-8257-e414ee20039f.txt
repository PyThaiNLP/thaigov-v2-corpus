รัฐบาลไทย-ข่าวทำเนียบรัฐบาล-เตือนระวังเพจปลอม!! แอบอ้างเป็นกรมการจัดหางานร่วมกับเอกชน เปิดรับสมัครงานออนไลน์ ย้ำเจออย่าหลงเชื่อเด็ดขาด


วันเสาร์ที่ 1 กรกฎาคม 2566
เตือนระวังเพจปลอม!! แอบอ้างเป็นกรมการจัดหางานร่วมกับเอกชน เปิดรับสมัครงานออนไลน์ ย้ำเจออย่าหลงเชื่อเด็ดขาด
เตือนระวังเพจปลอม!! แอบอ้างเป็นกรมการจัดหางานร่วมกับเอกชน เปิดรับสมัครงานออนไลน์ ย้ำเจออย่าหลงเชื่อเด็ดขาด
กระทรวงดิจิทัลเพื่อเศรษฐกิจและสังคม (ดีอีเอส) พบโจรไซเบอร์แสบ! มาในรูปแบบใหม่ ปั่นข่าวปลอม กรมการจัดหางานร่วมกับภาคเอกชน เปิดรับสมัครงาน ผ่านเพจบริษัทจัดหางานออนไลน์ ขึ้นแท่นอันดับ 1 ระวัง! ถูกหลอกให้ทำงานง่าย รายได้ดี ไม่มีจริง รองลงมา“ออมสิน”ถูกอ้างชื่อปล่อยสินเชื่อกู้เงินด่วนมาไม่หยุด! ย้ำเตือนเป็นข้อมูลเท็จ มีสติรู้ทันกลโกง
นายเวทางค์ พ่วงทรัพย์ รองปลัดกระทรวงดิจิทัลเพื่อเศรษฐกิจและสังคม (ดีอีเอส) ในฐานะโฆษกกระทรวงฯฝ่ายข้าราชการประจำ กล่าวถึงผลการมอนิเตอร์และรับแจ้งข่าวปลอมของศูนย์ต่อต้านข่าวปลอม ระหว่างวันที่ 23 - 29 มิถุนายน 2566 พบข้อความที่เข้ามาทั้งหมด 3,198,791 ข้อความ โดยมีข้อความที่ต้องดำเนินการตรวจสอบ(Verify) ทั้งสิ้น 250 ข้อความ ทั้งนี้ช่องทางที่มีการพบเบาะแสมากที่สุด คือ ข้อความที่มาจาก Social Listening จำนวน 212 ข้อความ ตามมาด้วยการแจ้งเบาะแสผ่าน Line Official จำนวน 38 ข้อความ รวมเรื่องที่ต้องดำเนินการตรวจสอบทั้งหมด 162 เรื่อง และจากการประสานงานกับหน่วยงานที่เกี่ยวข้อง ได้รับผลการตรวจสอบกลับมาแล้ว103 เรื่อง
ทั้งนี้ ดีอีเอส ได้แบ่งข่าวปลอมที่ได้รับความสนใจเป็น 4 กลุ่ม ประกอบด้วย
กลุ่มที่ 1 : นโยบายรัฐบาล ข่าวสารทางราชการ ความสงบเรียบร้อยของสังคม ขัดศีลธรรมอันดี และความมั่นคงภายในกระเทศ จำนวน 69 เรื่อง อาทิ กทม.ห้ามใช้สนามหลวงจัดเทิดพระเกียรติในหลวงเป็นต้น
กลุ่มที่ 2 : ผลิตภัณฑ์สุขภาพ วัตถุอันตราย เครื่องสำอาง รวมถึงสินค้าและบริการที่ผิดกฎหมาย จำนวน 51 เรื่อง อาทิมีอาการระคายเคืองตา หรือมีปัญหาในการมองเห็น ประจำเดือนผิดปกติ เป็นสัญญาณที่บ่งบอกว่าต่อมไทรอยด์ทำงานผิดปกติ เป็นต้น
กลุ่มที่ 3 : ภัยพิบัติ จำนวน 12 เรื่อง อาทิ เชียงใหม่พบจุดเสี่ยง 2 รอยเลื่อน มีพลังพาดผ่านพื้นที่ในเมือง-แม่ออน-แม่อาย เป็นต้น
กลุ่มที่ 4 : เศรษฐกิจ จำนวน 30 เรื่อง อาทิ แบงก์ชาติร่วมธนาคารกรุงศรี ทดสอบใช้งานสกุลเงินดิจิทัลภาคประชาชนหรือ Retail CBDC ครั้งแรกของประเทศ เป็นต้น โดยมี ประเด็นข่าวที่เกี่ยวกับโควิด-19 จำนวน 1 เรื่อง
อย่างไรก็ตาม เมื่อพิจารณาจากข่าวปลอมที่ได้รับความสนใจในลำดับต้นๆ ในสัปดาห์ล่าสุดนี้ พบว่าส่วนใหญ่เป็นข่าวด้านกลุ่มนโยบายรัฐบาล ข่าวสารทางราชการ รองลงมาเป็นกลุ่มผลิตภัณฑ์เพื่อสุขภาพและกลุ่มเศรษฐกิจตามลำดับ
สำหรับข่าวปลอม และข่าวบิดเบือนที่มีการแชร์วนซ้ำบ่อยที่สุดในรวม 10 ลำดับ  ได้แก่
อันดับที่ 1 : เรื่อง กรมจัดหางานร่วมกับภาคเอกชน เปิดรับสมัครงาน ผ่านเพจบริษัทจัดหางานออนไลน์
อันดับที่ 2 : เรื่อง สินเชื่อออมสินเพื่อธุรกิจ เงินกู้ด่วน กู้ได้ทุกอาชีพ
อันดับที่ 3 : เรื่อง ธ.ออมสินเปิดเพจ สินเชื่อ GSB ออมสิน ปล่อยเงินกู้ฉุกเฉิน ผ่อนจ่าย 24 เดือน
อันดับที่ 4 : เรื่อง ใจหวิว ใจสั่น ตกใจง่าย เกิดจากซี่หัวใจและถุงน้ำดีพร่อง
อันดับที่ 5 : เรื่อง ก.ล.ต. รับรองงานออนไลน์ รับสมัครผ่านบัญชีแอปพลิเคชันสีฟ้า
อันดับที่ 6 : เรื่อง เส้นสีขาวในตัวหอยแมลงภู่คือพยาธิ
อันดับที่ 7 : เรื่อง ความดันโลหิตสูงแก้ได้โดยการกำมือ - แบมือ
อันดับที่ 8 : เรื่อง ออมสินเปิดให้สมัครสินเชื่อผ่านเพจสินเชื่อเพื่ออาชีพอิสระ
อันดับที่ 9 : เรื่อง เพจ My Mo ของ ธ. ออมสิน ปล่อยเงินกู้ฉุกเฉิน 10,000 และ 50,000 บาท
อันดับที่ 10 : เรื่อง เวนดิ้งแมชชีนเซ็นเตอร์ ร่วมกับกรมจัดหางาน รับสมัครคนตอบแชทออนไลน์
“จาก 10 อันดับ พบข่าวเกี่ยวกับมิจฉาชีพหลอกให้ลงทุนในรูปแบบต่าง ๆ มากถึง 7 อันดับ โดยส่วนใหญ่เป็นประเด็นการหลอกให้ลงทุน กู้เงิน และหลอกให้สมัครงาน ทำให้ผู้รับข่าวสารเกิดความสับสน ตลอดจนการรับมือกับเหตุการณ์ที่อาจเกิดขึ้นในสังคมจึงคาดว่าอาจเป็นเหตุผลส่วนหนึ่งที่ทำให้เข้าถึงความสนใจของผู้รับข่าวสาร” นายเวทางค์ กล่าว
ดีอีเอส ขอความร่วมมือประชาชน เมื่อได้รับข่าวสารข้อมูลผ่านโซเชียล ควรตรวจสอบให้รอบด้าน เลือกเชื่อเลือกแชร์ข้อมูลที่เป็นประโยชน์ และถูกต้อง สามารถติดตามและแจ้งเบาะแสข่าวปลอม ได้ที่ ศูนย์ต่อต้านข่าวปลอมไลน์ @antifakenewscenter เว็บไซต์ https://www.antifakenewscenter.com และ สายด่วน GCC 1111 ต่อ 87 ตลอด 24 ชั่วโมง
_______________

ที่มา : https://www.thaigov.go.th/news/contents/details/69875