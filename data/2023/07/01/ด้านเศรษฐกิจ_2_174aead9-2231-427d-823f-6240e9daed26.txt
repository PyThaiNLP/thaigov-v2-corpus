รัฐบาลไทย-ข่าวทำเนียบรัฐบาล-กรมการขนส่งทางราง เผยเมื่อวาน ศุกร์สิ้นเดือนมีผู้ใช้บริการรถไฟฟ้าสายสีเหลือง จำนวน 92,038 คน-เที่ยว สูงสุดตั้งแต่เปิดทดลองการเดินรถมา 


วันเสาร์ที่ 1 กรกฎาคม 2566
กรมการขนส่งทางราง เผยเมื่อวาน ศุกร์สิ้นเดือนมีผู้ใช้บริการรถไฟฟ้าสายสีเหลือง จำนวน 92,038 คน-เที่ยว สูงสุดตั้งแต่เปิดทดลองการเดินรถมา
....
วันที่ 1 กรกฎาคม 2566 นายพิเชฐ  คุณาธรรมรักษ์ อธิบดีกรมการขนส่งทางราง กระทรวงคมนาคม เปิดเผยว่า เมื่อวันศุกร์ที่ 30 มิถุนายน 2566 มีผู้ใช้บริการรถไฟฟ้าสายสีเหลือง จำนวน 92,038 คน-เที่ยว ส่งผลให้มีผู้ใช้บริการระบบราง รวมเป็น 1,663,008 คน-เที่ยว สูงที่สุดตั้งแต่มีสถานการณ์การแพร่ระบาดของเชื้อไวรัสโคโรนา 2019 (Covid-19) ประกอบด้วย รถไฟระหว่างเมือง จำนวน 74,992 คน-เที่ยว (ผู้โดยสารเชิงพาณิชย์ 27,357 คน-เที่ยว และผู้โดยสารเชิงสังคม 47,635 คน-เที่ยว) และรถไฟฟ้าในเขตกรุงเทพมหานครและปริมณฑล จำนวน 1,588,016 คน-เที่ยว ประกอบด้วย
1) รถไฟฟ้า Airport Rail Link จำนวน 72,447 คน-เที่ยว
2) รถไฟฟ้าชานเมืองสายสีแดง จำนวน 26,329 คน-เที่ยว (รวมจำนวนผู้โดยสารรถไฟทางไกลมาต่อสายสีแดงฟรี จำนวน 197 คน-เที่ยว)
3) รถไฟฟ้าสายเฉลิมรัชมงคล (สายสีน้ำเงิน) จำนวน 439,196 คน-เที่ยว
4) รถไฟฟ้าสายฉลองรัชธรรม (สายสีม่วง) จำนวน 51,117 คน-เที่ยว
5) รถไฟฟ้าสายสีเขียว จำนวน 898,381 คน-เที่ยว
6) รถไฟฟ้าสายสีทอง จำนวน 8,508 คน-เที่ยว
7) รถไฟฟ้าสายสีเหลือง จำนวน 92,038 คน-เที่ยว (สูงที่สุดตั้งแต่เปิดทดลองการเดินรถ)
โดยจำนวนผู้ใช้บริการระบบรางสูงสุดก่อนหน้านี้ไม่นาน เกิดขึ้นเมื่อวันที่ 23 มิถุนายน 2566 (ศุกร์สัปดาห์ที่ผ่านมา)  จำนวน 1,587,964 คน-เที่ยว แต่ศุกร์วานนี้ มีผู้ใช้บริการระบบรางเพิ่มขึ้นทุกเส้นทาง จึงเป็นการทำสถิติใหม่ ทั้งนี้ ในวันหยุดเสาร์อาทิตย์นี้ (1-2 กรกฎาคม 2566) รถไฟฟ้ามหานครจะเปิดให้บริการตั้งแต่เวลา 06.00 ถึงเวลา 22.00 น. เพื่อเตรียมความพร้อมของสถานีต่างๆ ก่อนเปิดให้บริการเชิงพาณิชย์แบบเต็มรูปแบบ ตั้งแต่วันจันทร์ที่ 3 กรกฎาคม 2566 เป็นต้นไป โดยเปิดให้บริการเวลา 06.00-24.00 น. ครบทุกสถานี มีความถี่ชั่วโมงเร่งด่วน (07.00-09.00 น. และ 17.00-20.00 น.) ทุก 5 นาที และนอกชั่วโมงเร่งด่วนทุก 10 นาที ค่าโดยสาร 15-45 บาท ซึ่งเมื่อได้เปิดให้บริการเดินรถไฟฟ้าสายสีเหลืองทำให้ประชาชนผู้ใช้บริการเดินทางเชื่อมต่อกับรถไฟฟ้าสายเฉลิมรัชมงคล (ที่สถานีลาดพร้าว) สายAirport Rail Link(ที่สถานีหัวหมาก) และbts สายสุขุมวิท (ที่สถานีสำโรง) ได้สะดวกมากยิ่งขึ้น นอกจากนี้ ผู้ใช้บริการระบบรถไฟฟ้าที่ใช้บัตร EMV ในการเดินทางระหว่างสายเฉลิมรัชมงคล(สีน้ำเงิน) กับรถไฟฟ้าสายสีเหลือง จะได้รับส่วนลดค่าแรกเข้า โดยหากเดินทางจากสายสีน้ำเงินเข้าสีเหลือง จะได้รับการยกเว้นค่าแรกเข้า 15 บาท ส่วนสายสีเหลืองเข้าสู่สีน้ำเงิน จะได้รับการยกเว้นค่าแรกเข้า 14 บาท โดยหากประชาชนเดินทางด้วยรถไฟฟ้าทั้งขาไปและขากลับ จะช่วยลดค่าใช้จ่ายค่าแรกเข้าได้ประมาณ 29 บาทต่อวัน ซึ่งในการยกเว้นค่าแรกเข้าโดยการใช้บัตร EMV นั้น เมื่อแตะบัตรเข้าระบบรถไฟฟ้าจะถูกเก็บเต็มราคาก่อน และจะได้รับคืนเงินค่าแรกเข้ากลับเข้าบัตรเครดิต/เดบิตไม่น้อยกว่า 3 วัน โดยระยะเวลาขึ้นอยู่กับธนาคารผู้ออกบัตร
กรมการขนส่งทางราง (ขร.) เชื่อมั่นว่า การเปิดให้บริการรถไฟฟ้าสายสีเหลือง รวมถึงสายสีต่างๆ ที่กำลังจะเปิดให้บริการในอนาคตจะมีส่วนช่วยให้ประชาชนได้รับความสะดวก รวดเร็ว ประหยัด และปลอดภัย สร้างความสุขการเดินทางระบบรางให้กับคนไทยอย่างมุ่งมั่นต่อไป

ที่มา : https://www.thaigov.go.th/news/contents/details/69883