รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯ กำชับดูแล “พลายศักดิ์สุรินทร์” กลับประเทศไทย  พร้อมต้อนรับกลับมาตุภูมิ 2 กรกฎาคมนี้ 


วันเสาร์ที่ 1 กรกฎาคม 2566
โฆษกรัฐบาลเผย นายกฯ กำชับดูแล “พลายศักดิ์สุรินทร์” กลับประเทศไทย  พร้อมต้อนรับกลับมาตุภูมิ 2 กรกฎาคมนี้
โฆษกรัฐบาลเผย นายกฯ กำชับดูแล “พลายศักดิ์สุรินทร์” กลับประเทศไทย  พร้อมต้อนรับกลับมาตุภูมิ 2 กรกฎาคมนี้
วันนี้ (1 ก.ค. 2566) นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม รับทราบความคืบหน้าการดำเนินการพาพลายศักดิ์สุรินทร์กลับสู่ยังมาตุภูมิ หลังจากที่ได้ไปทำหน้าที่ทูตสันทวไมตรีที่ประเทศศรีลังกาตั้งแต่ปี 2544 พร้อมกำชับให้ดูแลใกล้ชิด และขอบคุณหน่วยงานต่าง ๆ ที่ร่วมมือการดำเนินการครั้งนี้
โฆษกประจำสำนักนายกรัฐมนตรี กล่าวว่า หน่วยงานและผู้ที่เกี่ยวข้องได้เตรียมพร้อมในการฝึกพลายศักดิ์สุรินทร์ ให้คุ้นชินกับการขนย้าย เช่น ฝึกให้คุ้นเคยกับกรงที่ใช้ในการขนย้าย เสียงดังของเครื่องบิน และได้รักษาพยาบาลอาการบาดเจ็บในเบื้องต้น โดยมีกำหนดออกเดินทางจากประเทศศรีลังกาในวันที่ 2 กรกฎาคม 2566 เวลา 7.30 น. ตามเวลาท้องถิ่น (เวลาท้องถิ่นศรีลังกาช้ากว่าไทยประมาณ 1 ชม.ครึ่ง) ใช้เวลาในการเดินทางประมาณ 6 ชั่วโมง เนื่องจากต้องใช้เพดานบินและความเร็วต่ำ โดยพลายศักดิ์สุรินทร์จะอยู่ภายใต้การดูแลอย่างใกล้ชิดของหน่วยงานที่เกี่ยวข้อง รวมทั้งสัตวแพทย์และควาญช้าง
โดยเมื่อเดินทางมาถึงประเทศไทยแล้ว จะเคลื่อนย้ายพลายศักดิ์สุรินทร์ ไปยังสถานคชบาลในพระอุปถัมภ์ฯ (ศูนย์อนุรักษ์ช้างไทย) จังหวัดลำปาง โดยพลายศักดิ์สุรินทร์จะใช้ชีวิตอยู่ในพื้นที่ที่ถูกจัดเตรียมไว้ให้ เพื่อเฝ้าระวังและสังเกตอาการ เป็นระยะเวลาอย่างน้อย 30 วัน ภายใต้ระเบียบการควบคุมโรคระบาดสัตว์ กรมปศุสัตว์ เพื่อป้องกันโรคติดต่อบางชนิด และให้การรักษาควบคู่ไปด้วย เพื่อฟื้นฟูสุขภาพและสร้างความคุ้นเคยกับสิ่งแวดล้อมของประเทศไทยอีกครั้ง ในการนี้สถาบันคชบาลแห่งชาติ ในพระอุปถัมภ์ฯ ได้จัดให้มีการไลฟ์ผ่านทางแฟนเพจ ศูนย์อนุรักษ์ช้างไทย จ.ลำปาง The Thai Elephant Conservation Center Lampang (https://www.facebook.com/elephantcenter/)
“นายกรัฐมนตรี กำชับให้ดูแล พลายศักดิ์สุรินทร์ กลับประเทศไทยอย่างใกล้ชิด และขอบคุณความร่วมมือร่วมใจของหน่วยงานที่เกี่ยวข้อง และการดำเนินการที่เป็นระบบในการพาพลายศักดิ์สุรินทร์ กลับมายังประเทศไทย ทั้งนี้ พร้อมเชิญชวนประชาชนคนไทย ร่วมส่งกำลังใจ ให้กับพลายศักด์สุรินทร์ และหน่วยงานที่เกี่ยวข้องให้สามารถนำพลายศักดิ์สุรินทร์กลับมายังประเทศไทยอย่างปลอดภัย เพื่อฟื้นฟูรักษาสุขภาพและรักษาอาการบาดเจ็บต่อไป” นายอนุชาฯ กล่าว

ที่มา : https://www.thaigov.go.th/news/contents/details/69866