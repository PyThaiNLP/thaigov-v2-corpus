รัฐบาลไทย-ข่าวทำเนียบรัฐบาล-รปอ. ณัฏฐิญา แนะสถาบันเครือข่ายในสังกัดกระทรวงอุตสาหกรรม เร่งส่งเสริมพัฒนาผู้ประกอบการในการเพิ่มผลิตภาพ สร้างมูลค่าเพิ่มสินค้า ตอบโจทย์ความต้องการผู้บริโภค


วันอังคารที่ 4 กรกฎาคม 2566
04/07/2566
พิมพ์
รปอ. ณัฏฐิญา แนะสถาบันเครือข่ายในสังกัดกระทรวงอุตสาหกรรม เร่งส่งเสริมพัฒนาผู้ประกอบการในการเพิ่มผลิตภาพ สร้างมูลค่าเพิ่มสินค้า ตอบโจทย์ความต้องการผู้บริโภค
รปอ. ณัฏฐิญา แนะสถาบันเครือข่ายในสังกัดกระทรวงอุตสาหกรรม เร่งส่งเสริมพัฒนาผู้ประกอบการในการเพิ่มผลิตภาพ สร้างมูลค่าเพิ่มสินค้า ตอบโจทย์ความต้องการผู้บริโภค
วันที่ 30 มิถุนายน 2566 นางสาวณัฏฐิญา เนตยสุภา รองปลัดกระทรวงอุตสาหกรรม เป็นประธานขับเคลื่อนการดำเนินของสถาบันเพิ่มผลผลิตแห่งชาติ สถาบันพัฒนาอุตสาหกรรมสิ่งทอ และสถาบันอาหาร พร้อมกำชับให้เร่งส่งเสริมและพัฒนาผู้ประกอบการเพิ่มผลิตภาพ สร้างมูลค่าเพิ่มผลิตภัณฑ์ตอบโจทย์ความต้องการผู้บริโภครวมถึงจัดกิจกรรมต่าง ๆ ให้เป็นไปตามแผนและวัตถุประสงค์การดำเนินงานที่กำหนดไว้ โดยมี นายวิษณุ ทับเที่ยง หัวหน้าผู้ตรวจราชการกระทรวงอุตสาหกรรม นายเตมีย์ พันธุวงค์ราช ผู้อำนวยการกองตรวจราชการ นายจักรพันธ์ เด่นดวงบริพันธ์ ผู้อำนวยการกองยุทธศาสตร์และแผนงาน พร้อมด้วยผู้บริหารและเจ้าหน้าที่สถาบันเครือข่าย เข้าร่วมประชุม ณ ห้องประชุมชุณหะวัณ ชั้น 3 อาคารสำนักงานปลัดกระทรวงอุตสาหกรรม
โดยในด้านการพัฒนาอุตสาหกรรมสิ่งทอ มุ่งเน้นการพัฒนาผ้าไหมไทยร่วมสมัย เพื่อพัฒนาการทอผ้า การย้อมให้มีลวดลายสีสันทันสมัย สวยงาม และเป็นที่ต้องการของตลาด เพิ่มมูลค่าผลิตภัณฑ์ให้มากขึ้น รวมทั้งเผยแพร่ผลิตภัณฑ์ผ้าไหมให้เป็นที่รู้จักในระดับสากล
ขณะเดียวกันในด้านการดำเนินงานตามข้อตกลงการเป็นสมาชิกองค์การเพิ่มผลผลิตแห่งเอเชีย ซึ่งเป็นกิจกรรมความร่วมมือเพื่อการแลกเปลี่ยนเรียนรู้ในระดับนานาชาติ รวมถึงการส่งเสริมสถานประกอบการเก่งและดี ผ่านการมอบรางวัลคุณภาพแห่งชาติ ควรมีการเชิดชูและถอดบทเรียนเพื่อให้เกิดการเรียนรู้และเป็นตัวอย่างความสำเร็จต่อไป
สำหรับการดำเนินงานในด้านการขับเคลื่อนการผลิตอาหารอย่างยั่งยืนตามแนวคิด BCG Model มุ่งเน้นการลดการสูญเสียอาหารและขยะอาหาร (Food Loss and Food Waste) ขณะเดียวกันในด้านการยกระดับพืชสมุนไพรไทยเพื่อเข้าสู่อุตสาหกรรมอาหารฟังก์ชั่นและส่วนผสมอาหารฟังก์ชั่น (Functional Food and Functional Ingredient) มุ่งเน้นการพัฒนาผลิตภัณฑ์อาหารเพื่อสุขภาพตอบโจทย์ความต้องการของผู้บริโภคที่หันมาใส่ใจการดูแลสุขภาพมากขึ้น

ที่มา : https://www.thaigov.go.th/news/contents/details/69950