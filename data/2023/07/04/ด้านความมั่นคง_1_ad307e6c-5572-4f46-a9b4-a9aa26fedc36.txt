รัฐบาลไทย-ข่าวทำเนียบรัฐบาล-มหาดไทย เปิดโครงการศึกษาอบรมหลักสูตร “การเป็นข้าราชการที่ดี” รุ่นที่ 97 เน้นย้ำข้าราชการต้องมีความรู้คู่คุณธรรมและประพฤติตนตามมาตรฐานทางจริยธรรม


วันจันทร์ที่ 3 กรกฎาคม 2566
03/07/2566
พิมพ์
มหาดไทย เปิดโครงการศึกษาอบรมหลักสูตร “การเป็นข้าราชการที่ดี” รุ่นที่ 97 เน้นย้ำข้าราชการต้องมีความรู้คู่คุณธรรมและประพฤติตนตามมาตรฐานทางจริยธรรม
มหาดไทย เปิดโครงการศึกษาอบรมหลักสูตร “การเป็นข้าราชการที่ดี” รุ่นที่ 97 เน้นย้ำข้าราชการต้องมีความรู้คู่คุณธรรมและประพฤติตนตามมาตรฐานทางจริยธรรม
วันนี้ (3 ก.ค. 66) เวลา 13.00 น. ณ ห้องประชุมอัษฎางค์ ชั้น 5 อาคารดำรงราชานุสรณ์ กระทรวงมหาดไทย นายสมคิด จันทมฤก รองปลัดกระทรวงมหาดไทย ด้านบริหาร ได้รับมอบหมายจาก นายสุทธิพงษ์ จุลเจริญ ปลัดกระทรวงมหาดไทย ให้เป็นประธานในพิธีเปิดโครงการศึกษาอบรมหลักสูตร “การเป็นข้าราชการที่ดี” รุ่นที่ 97 ประจำปี 2566 โดยมีผู้เข้าร่วมศึกษาอบรมจากสำนักงานปลัดกระทรวงมหาดไทย กรมการพัฒนาชุมชน กรมที่ดิน กรมป้องกันและบรรเทาสาธารณภัย กรมโยธาธิการและผังเมือง และกรมส่งเสริมการปกครองท้องถิ่น รวมทั้งสิ้น 120 คน
นายสมคิด จันทมฤก รองปลัดกระทรวงมหาดไทย กล่าวว่า ขอแสดงความยินดีและขอต้อนรับทุกท่านที่ได้รับการบรรจุแต่งตั้งเข้ารับราชการเป็นข้าราชการพลเรือนสามัญสังกัดกระทรวงมหาดไทย ที่ได้ชื่อว่าเป็น “คนมหาดไทย” โดยประการแรกที่เป็นเรื่องสำคัญ คือ ขอให้ทุกท่านได้พึงตระหนักในเรื่อง “จริยธรรมของข้าราชการ” ซึ่งมีความสำคัญและจำเป็นอย่างมาก ด้วยเหตุที่การบริหารราชการ ไม่อาจเกิดประสิทธิภาพที่เอื้ออำนวยประโยชน์ต่อประเทศชาติและประชาชนได้ หากข้าราชการซึ่งเป็นกลไกของทางราชการที่สำคัญขาดจริยธรรมของข้าราชการ ซึ่งครอบคลุมถึงการขาดจิตสำนึก จิตวิญญาณ หรืออุดมการณ์ที่ดีงามเพื่อส่วนรวม การขาดจริยธรรมของข้าราชการมีส่วนสำคัญที่ทำให้ข้าราชการเป็นจำนวนมาก ประพฤติมิชอบในวงราชการ การกระทำหรือผลงานที่ปรากฏออกมาก็จะขาดประสิทธิภาพหรือไม่มีประสิทธิภาพมากเท่าที่ควร
“ก้าวแรกของการเป็นข้าราชการเรื่องจริยธรรมจึงสำคัญเป็นอย่างมาก ซึ่งตามพระราชบัญญัติมาตรฐานทางจริยธรรม พ.ศ. 2562 ได้กำหนดให้เจ้าหน้าที่ของรัฐต้องประพฤติปฏิบัติตามมาตรฐานทางจริยธรรม 7 ประการ คือ 1) ยึดมั่นในสถาบันหลักของประเทศ อันได้แก่ ชาติ ศาสนา พระมหากษัตริย์ และการปกครองระบอบประชาธิปไตยอันมีพระมหากษัตริย์ทรงเป็นประมุข 2) ซื่อสัตย์สุจริต มีจิตสำนึกที่ดี และรับผิดชอบต่อหน้าที่ 3) กล้าตัดสินใจและกระทำในสิ่งที่ถูกต้องชอบธรรม 4) คิดถึงประโยชน์ส่วนรวมมากกว่าประโยชน์ส่วนตัว และมีจิตสาธารณะ 5) มุ่งผลสัมฤทธิ์ของงาน 6) ปฏิบัติหน้าที่อย่างเป็นธรรมและไม่เลือกปฏิบัติ และ 7) ดำรงตนเป็นแบบอย่างที่ดีและรักษาภาพลักษณ์ของทางราชการ ขอให้ข้าราชการใหม่ยึดตามและถือปฏิบัติโดยเคร่งครัด ส่วนสำคัญอีกประการที่สำคัญไม่นั้นแพ้กันนั้น คือ ความพร้อม ความพร้อมในที่นี้หมายถึง การมีความรู้ความสามารถ เข้าใจในระเบียบ ข้อบังคับ กฎหมาย ที่เป็นส่วนสำคัญยิ่งต่อการปฏิบัติงาน การจัดการศึกษาอบรมครั้งนี้จึงยึดหลักสำคัญคือ “ให้ความรู้คู่คุณธรรม” ซึ่งเป็นปัจจัยอันสำคัญเป็นอย่างยิ่งในการเป็นข้าราชการที่ดีของกระทรวงมหาดไทย” นายสมคิดฯ กล่าวในช่วงต้น
นายสมคิด จันทมฤก รองปลัดกระทรวงมหาดไทย กล่าวต่ออีกว่า นายสุทธิพงษ์ จุลเจริญ ปลัดกระทรวงมหาดไทย ได้เน้นย้ำให้ข้าราชการของกระทรวงมหาดไทยทุกคน ไม่ว่าจะสังกัดกรม กอง หรือสำนักใด ต้องพึงระลึกไว้เสมอว่า ต้องเป็นข้าราชการที่ดีในพระบาทสมเด็จพระเจ้าอยู่หัว ผู้มีความมุ่งมั่นในการบำบัดทุกข์ บำรุงสุข ให้กับพี่น้องประชาชน ต้องน้อมนำพระโอวาทขององค์ปฐมเสนาบดีกระทรวงมหาดไทย คือ สมเด็จพระเจ้าบรมวงศ์เธอ กรมพระยาดำรงราชานุภาพ ที่ทรงประทานไว้ว่า “ทำงานจนร้องเท้าสึกก่อนกางเกงขาด” อันหมายความว่า ต้องหมั่นลงพื้นที่ไปเยี่ยมเยียน ไปสอบถาม ไปพูดคุย ไปติดตามถามไถ่ ไปใช้ชีวิตร่วมกับพี่น้องประชาชนในพื้นที่ ไม่ใช่นั่งทำงานอยู่บนออฟฟิศ ทำงานนั่งบนเก้าอี้ เพียงอย่างเดียว จนกางเกงขาด ซึ่งการประพฤติและปฏิบัติตามนโยบายดังกล่าว นอกจากจะได้รับไมตรีจิต ความรัก ความอบอุ่น จากพี่น้องประชาชนแล้วยังเป็นการพัฒนาตนเองในการทำงานอีกด้วยเพราะถือว่าเป็นการฝึกตนเองในการทำงานเชิงพื้นที่อีกทางหนึ่งด้วยฃ
นายสมคิด จันทมฤก รองปลัดกระทรวงมหาดไทย กล่าวว่าในช่วงท้ายว่า ขอให้การศึกษาอบรมในครั้งนี้ถือเป็นจุดเริ่มต้นในการเป็นข้าราชการที่ดีของข้าราชการทุกคน ในการเป็นข้าราชการที่ดี มีความรักชาติ ศาสนา พระมหากษัตริย์ ซึ่งเป็นสถาบันหลักของชาติ ขอให้ตั้งใจเรียนรู้และมีส่วนร่วมในการเรียนรู้ร่วมกัน แลกเปลี่ยน เรียนรู้ระหว่างกัน เพื่อให้ได้รับความรู้ความเข้าใจมากที่สุด และสามารถนำไปประยุกต์ใช้ในการปฏิบัติราชการได้อย่างมีประสิทธิภาพ นอกจากนี้ขอให้ทุกท่านได้สร้างความสัมพันธ์ที่ดีระหว่างกัน เป็นเครือข่ายการทำงานร่วมกันต่อไปในอนาคต เพื่อบังเกิดประโยชน์สูงสุดต่อประชาชนและราชการ และขออำนวยพรให้ผู้เข้ารับการศึกษาอบรมมีกำลังกาย กำลังใจ และกำลังสติปัญญา เพื่อที่จะร่วมกันสร้างสรรค์พัฒนา “ยึดประชาชนเป็นที่ตั้ง” เพื่อประเทศชาติอันเป็นที่รักยิ่งของพวกเราจะได้มีความเจริญรุดหน้าสถาพรยิ่ง ๆ ขึ้นไป
นายบุญธรรม ถาวรทัศนกิจ ผู้อำนวยการสถาบันดำรงราชานุภาพ กล่าวว่า โครงการศึกษาอบรมหลักสูตร “การเป็นข้าราชการที่ดี” รุ่นที่ 97 เริ่มดำเนินการศึกษาอบรมระหว่าง วันที่ 3 -12 กรกฎาคม พ.ศ. 2566 โดยใช้ระยะเวลาทั้งสิ้น 10 วัน แบ่งเป็นวิชาภาคบังคับ จำนวน 8 วัน และการเรียนรู้เกี่ยวกับหลักการทรงงาน กลไกการขับเคลื่อนสืบสานศาสตร์พระราชา การพัฒนาประเทศตามหลักปรัชญาของเศรษฐกิจพอเพียงของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร ตลอดจนการแบ่งกลุ่มเพื่อฝึกปฏิบัติการต่าง ๆ อาทิ “การฟื้นฟูดิน น้ำ ป่า” “จิตอาสาพัฒนา เอามื้อสามัคคี” “จิตอาสาภัยพิบัติ หาอยู่หากิน” จำนวน 2 วัน ซึ่งได้รับความร่วมมืออย่างดียิ่งจากวิทยากรทั้งภาครัฐและภาคเอกชนที่มาให้ความรู้แก่ข้าราชการใหม่ของกระทรวงมหาดไทย

ที่มา : https://www.thaigov.go.th/news/contents/details/69944