รัฐบาลไทย-ข่าวทำเนียบรัฐบาล-กรมทางหลวงชนบท ยกระดับมาตรฐานทางก่อสร้างถนนสาย บร.3061 อำเภอสตึก จังหวัดบุรีรัมย์ เสร็จสมบูรณ์


วันอังคารที่ 4 กรกฎาคม 2566
กรมทางหลวงชนบท ยกระดับมาตรฐานทางก่อสร้างถนนสาย บร.3061 อำเภอสตึก จังหวัดบุรีรัมย์ เสร็จสมบูรณ์
สนับสนุนเศรษฐกิจการคมนาคมขนส่งผลผลิตทางเกษตรในพื้นที่ ประชาชนสัญจร   สะดวกปลอดภัยอย่างยั่งยืน
กรมทางหลวงชนบท (ทช.) กระทรวงคมนาคม โดยสำนักงานทางหลวงชนบทที่ 5 (นครราชสีมา) ดำเนินโครงการก่อสร้างถนนและยกระดับชั้นทางถนนทางหลวงชนบทสาย บร.3061 แยก ทล.219 - บ้านโนนจำปา อำเภอสตึก จังหวัดบุรีรัมย์ ช่วง กม. ที่ 20+000 - 22+300 ระยะทาง 2.3 กิโลเมตร เนื่องจากถนนสายดังกล่าว เป็นพื้นที่ชุมชนและพื้นที่เกษตรกรรม ประชาชนใช้สัญจรระหว่างหมู่บ้าน รวมถึงขนส่งสินค้าทางการเกษตร ทช. จึงได้ดำเนินการก่อสร้างและยกระดับชั้นทาง โดยขุดพื้นทางและไหล่ทางด้วยวิธี Pavement In-Place Recycling ผิวจราจรกว้าง 6 เมตร ไหล่ทางกว้างข้างละ 1 - 1.5 เมตร พร้อมติดตั้งระบบระบายเพื่อรองรับอุทกภัยในอนาคต ใช้งบประมาณ 37.975 ล้านบาท เพื่อยกระดับมาตรฐานเส้นทางและเพิ่มความปลอดภัยในการเดินทาง ยกระดับคุณภาพชีวิตที่ดีให้กับประชาชน ปัจจุบันดำเนินการก่อสร้างแล้วเสร็จสมบูรณ์ พร้อมให้ประชาชนได้ใช้สัญจรไป - มา ได้อย่างสะดวกปลอดภัย

ที่มา : https://www.thaigov.go.th/news/contents/details/69977