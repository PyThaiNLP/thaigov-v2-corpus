รัฐบาลไทย-ข่าวทำเนียบรัฐบาล-​โฆษกรัฐบาลเผย นายกฯ ยินดี การประชุมสภาฯ เพื่อเลือกประธานและรองประธานสภาฯ เป็นไปด้วยความเรียบร้อยตามกระบวนการประชาธิปไตย


วันอังคารที่ 4 กรกฎาคม 2566
04/07/2566
พิมพ์
​โฆษกรัฐบาลเผย นายกฯ ยินดี การประชุมสภาฯ เพื่อเลือกประธานและรองประธานสภาฯ เป็นไปด้วยความเรียบร้อยตามกระบวนการประชาธิปไตย
​โฆษกรัฐบาลเผย นายกฯ ยินดี การประชุมสภาฯ เพื่อเลือกประธานและรองประธานสภาฯ เป็นไปด้วยความเรียบร้อยตามกระบวนการประชาธิปไตย
วันที่ 4 กรกฎาคม 2566 นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรีเผย พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม แสดงความยินดีที่การประชุมสภาผู้แทนราษฎร ชุดที่ 26 ปีที่ 1 ครั้งที่ 1 (สมัยสามัญประจำปีครั้งที่หนึ่ง) ณ ห้องประชุมสภาผู้แทนราษฎร ในวันนี้ (4 กรกฎาคม 2566) ได้มีการเลือกประธานสภาผู้แทนราษฎรและรองประธานสภาผู้แทนราษฎร เป็นไปด้วยความเรียบร้อยตามกระบวนการประชาธิปไตย โดยสมาชิกสภาผู้แทนราษฎรมีมติเห็นชอบให้ นายวันมูหะมัดนอร์ มะทา สมาชิกสภาผู้แทนราษฎรแบบบัญชีรายชื่อ พรรคประชาชาติ ดำรงตำแหน่งประธานสภาผู้แทนราษฎร นายปดิพัทธ์ สันติภาดา สมาชิกสภาผู้แทนราษฎรจังหวัดพิษณุโลก พรรคก้าวไกล ดำรงตำแหน่งรองประธานสภาผู้แทนราษฎร คนที่ 1 และ นายพิเชษฐ์ เชื้อเมืองพาน สมาชิกสภาผู้แทนราษฎรจังหวัดเชียงราย พรรคเพื่อไทย ดำรงตำแหน่งรองประธานสภาผู้แทนราษฎร คนที่ 2
“นายกรัฐมนตรีแสดงความยินดีที่การเลือกประธานสภาผู้แทนราษฎร และรองประธานสภาผู้แทนราษฎรฯ เป็นไปด้วยความเรียบร้อยตามกระบวนการประชาธิปไตย โดยนายกรัฐมนตรีย้ำขอให้ได้รัฐบาลใหม่โดยเร็ว เพื่อส่งผลดีต่อประเทศ พร้อมขอให้ช่วยกันทำให้บ้านเมืองสงบ เรียบร้อย ปลอดภัย ยึดมั่นในชาติ ศาสนา พระมหากษัตริย์ ซึ่งนายกรัฐมนตรีจะทำหน้าที่รักษาการจนกว่าคณะรัฐมนตรีชุดใหม่เข้าเฝ้าฯ ถวายสัตย์ปฏิญาณก่อนเข้ารับหน้าที่” นายอนุชาฯ กล่าว

ที่มา : https://www.thaigov.go.th/news/contents/details/69984