รัฐบาลไทย-ข่าวทำเนียบรัฐบาล-กรมการจัดหางาน เตือนภัย! Facebook "กรมจัดหางาน" ไม่ใช่เพจของหน่วยงานราชการ


วันอังคารที่ 4 กรกฎาคม 2566
04/07/2566
พิมพ์
กรมการจัดหางาน เตือนภัย! Facebook "กรมจัดหางาน" ไม่ใช่เพจของหน่วยงานราชการ
อธิบดีกรมการจัดหางาน ห่วงคนหางานหลงเชื่อเพจปลอม ใช้ชื่อ “กรมจัดหางาน” ประกาศรับสมัครงาน ย้ำจะดำเนินคดีเอาผิดให้ถึงที่สุด
นายไพโรจน์ โชติกเสถียร อธิบดีกรมการจัดหางาน เปิดเผยว่า ปัจจุบันสื่อออนไลน์เข้ามามีบทบาทและอิทธิพลในการสื่อสารมากขึ้น ทำให้มิจฉาชีพมีการปรับรูปแบบการหลอกลวงไปตามบริบททางสังคม ล่าสุดมีการทำเพจ Facebook ปลอม ใช้โลโก้กรมการจัดหางานเป็นรูปโปรไฟล์ และใช้ชื่อเพจว่า “กรมจัดหางาน” ซึ่งหากอ่านผ่าน ๆ จะคล้ายกับเพจของหน่วยงานที่ชื่อว่า “กรมการจัดหางาน” เพื่อสร้างความน่าเชื่อถือ โดยอ้างว่ามีการรับสมัครงานทั้งในประเทศและต่างประเทศผ่านเพจปลอมดังกล่าว เมื่อประชาชนที่กำลังหางานหลงเชื่อ ส่งข้อความติดต่อ แอดมินจะขอชื่อ นามสกุล เบอร์โทรศัพท์ หลอกล่อให้ทำธุรกรรมทางการเงิน จึงขอแจ้งเตือนประชาชนอย่าหลงเชื่อโดยเด็ดขาดเนื่องจากกรมการจัดหางานไม่มีนโยบายขอประวัติส่วนตัวผู้สมัครงานผ่านแอปพลิเคชั่น Facebook Line หรือ Twitter หากพบพฤติการณ์ดังกล่าวให้ติดต่อสอบถามกับกรมการจัดหางานโดยตรง ที่สายด่วน 1506 กด 2 กรมการจัดหางาน
“กรมการจัดหางานจะแจ้งความร้องทุกข์และดำเนินคดีต่อผู้กระทำความผิดตามกฎหมายให้ถึงที่สุด โดยการกระทำดังกล่าวมีความผิดฐานนำเข้าข้อมูลเท็จ" ตามพ.ร.บ.ว่าด้วยการกระทำความผิดเกี่ยวกับคอมพิวเตอร์ พ.ศ. 2550 และที่แก้ไขเพิ่มเติม ซึ่งต้องระวางโทษจําคุกไม่เกินห้าปี หรือปรับไม่เกินหนึ่งแสนบาท หรือทั้งจําทั้งปรับ และตามพระราชบัญญัติเครื่องหมายราชการ พ.ศ. 2482 ระบุว่า ห้ามมิให้บุคคลใดใช้เครื่องหมายราชการ เว้นแต่หน่วยราชการที่กำหนดเครื่องหมายนั้นจะอนุญาต และ ห้ามมิให้ผู้ใดปลอมหรือเลียนเครื่องหมายราชการ ไม่ว่าจะเป็นสีใด หรือทำด้วยวิธีใด ๆ หรือทำให้ปรากฏที่วัตถุหรือสินค้าใดๆ ก็ตาม  หากฝ่าฝืนมีโทษจำคุกไม่เกิน 1 ปี และปรับไม่เกิน 2,000 บาท” อธิบดีกรมการจัดหางาน กล่าว
ทั้งนี้ ผู้ที่ประสบปัญหาสามารถแจ้งความดำเนินคดีที่สถานีตำรวจ สำนักงานจัดหางานจังหวัด หรือสำนักงานจัดหางานกรุงเทพมหานครพื้นที่ 1 - 10 ตามท้องที่ที่เกิดเหตุ หรือแจ้งเบาะแสได้ที่กองทะเบียนจัดหางานกลางและคุ้มครองคนหางาน โทร. 02 254 6763 หรือกองนิติการ โทร. 02 245 6439 หรือสอบถามเพิ่มเติมได้ที่สายด่วนกระทรวงแรงงาน โทร. 1506 กด 2 กรมการจัดงาน และสำหรับผู้ที่ต้องการมีงานทำ สามารถใช้บริการผ่านเว็บไชต์ ไทยมีงานทำ.doe.go.th หรือทาง Mobile Application "ไทยมีงานทำ"

ที่มา : https://www.thaigov.go.th/news/contents/details/69956