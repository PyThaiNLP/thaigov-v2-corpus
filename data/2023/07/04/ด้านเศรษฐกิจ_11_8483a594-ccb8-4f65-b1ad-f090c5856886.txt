รัฐบาลไทย-ข่าวทำเนียบรัฐบาล-กรมเจ้าท่า จัดการประชุมคณะกรรมการธรรมาภิบาลข้อมูล ครั้งที่ 1/2566  เพื่อกำหนดแนวทางการในการจัดทำธรรมาภิบาลข้อมูลของกรมเจ้าท่า ให้สอดคล้องกับธรรมาภิบาลข้อมูลภาครัฐ


วันอังคารที่ 4 กรกฎาคม 2566
กรมเจ้าท่า จัดการประชุมคณะกรรมการธรรมาภิบาลข้อมูล ครั้งที่ 1/2566  เพื่อกำหนดแนวทางการในการจัดทำธรรมาภิบาลข้อมูลของกรมเจ้าท่า ให้สอดคล้องกับธรรมาภิบาลข้อมูลภาครัฐ
...
นายวิเชียร เปมานุกรณ์รักษ์ รองอธิบดีกรมเจ้าท่า ด้านการส่งเสริมการขนส่งทางน้ำ เป็นประธานการประชุมคณะกรรมการธรรมาภิบาลข้อมูล ครั้งที่ 1/2566 พร้อมด้วยคณะกรรมการ ตามคำสั่งกรมเจ้าท่าที่ 486/2566 ลงวันที่ 15 มิถุนายน 2566 เข้าร่วมประชุม ในวันที่ 4 กรกฎาคม 2566 ณ ห้องประชุมสาครวิสัย อาคาร 162 ปี ชั้น 4 กรมเจ้าท่า
โดยที่ประชุมได้รับทราบประกาศคณะกรรมการพัฒนารัฐบาลดิจิทัล เรื่องมาตรฐานรัฐบาลดิจิทัลว่าด้วยข้อเสนอแนะสำหรับการจัดทำนโยบายและแนวปฏิบัติการบริหารจัดการข้อมูล ซึ่งเป็นเอกสารแม่แบบนโยบายการบริหารจัดการข้อมูล และแนวปฏิบัติการบริหารจัดการข้อมูล ของหน่วยงานของรัฐ ซึ่งจะเป็นกรอบและแนวทางให้การบริหารจัดการข้อมูลภายในหน่วยงานของรัฐมีความมั่นคงปลอดภัย มีความโปร่งใส และสามารถตรวจสอบได้ และประกาศคณะกรรมการพัฒนารัฐบาลดิจิทัล เรื่อง มาตรฐานรัฐบาลดิจิทัลว่าด้วยหลักเกณฑ์การประเมินคุณภาพข้อมูลสำหรับหน่วยงานภาครัฐ ที่เป็นกรอบและเครื่องมือในการประเมินคุณภาพข้อมูลของหน่วยงานภาครัฐในการตรวจสอบและควบคุมการบริหารจัดการข้อมูลให้เป็นไปตามกรอบแนวทางที่กำหนด เพื่อให้ได้ข้อมูลที่มีคุณภาพ น่าเชื่อถือ
พร้อมกันนี้ในที่ประชุม ได้ร่วมกันพิจารณาร่างประกาศคณะกรรมการธรรมาภิบาลข้อมูล กรมเจ้าท่า เรื่อง นโยบายการบริหารจัดการข้อมูล และแนวปฏิบัติการบริหารจัดการข้อมูล  แผนการดำเนินงานของคณะบริกรข้อมูล และผลการดำเนินงานของคณะบริกรข้อมูล ตามที่ได้เข้าพบหน่วยงานเพื่อทำการซักซ้อมความเข้าใจในการจัดทำบัญชีข้อมูล (Data Catalog)

ที่มา : https://www.thaigov.go.th/news/contents/details/69981