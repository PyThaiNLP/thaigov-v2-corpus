รัฐบาลไทย-ข่าวทำเนียบรัฐบาล-ออมสินขนโปรร่วม Money Expo หาดใหญ่ ชูสลากออมสินลุ้นรางวัลใหญ่รวมมูลค่า 60 ล้านบาท สินเชื่อเคหะดอกเบี้ย 1.11% คงที่ 3 เดือน พร้อมขบวนสินเชื่อรักษ์โลกและสิ่งแวดล้อม


วันอังคารที่ 4 กรกฎาคม 2566
04/07/2566
พิมพ์
ออมสินขนโปรร่วม Money Expo หาดใหญ่ ชูสลากออมสินลุ้นรางวัลใหญ่รวมมูลค่า 60 ล้านบาท สินเชื่อเคหะดอกเบี้ย 1.11% คงที่ 3 เดือน พร้อมขบวนสินเชื่อรักษ์โลกและสิ่งแวดล้อม
ธนาคารออมสินเข้าร่วมงาน Money Expo หาดใหญ่ ครั้งที่ 13 จัดบูธภายใต้แนวคิด “GSB Journey to The Green Frontier : บนเส้นทางสู่โลกการเงินสีเขียว” ณ เซ็นทรัลหาดใหญ่ ระหว่างวันที่ 7-9 ก.ค.2566
ธนาคารออมสินเข้าร่วมงาน Money Expo หาดใหญ่ ครั้งที่ 13 ณ เซ็นทรัลหาดใหญ่ นำเสนอผลิตภัณฑ์ทางการเงินมากมายที่จัดโปรโมชันสำหรับลูกค้าและผู้เข้าชมงานเฉพาะงานนี้เท่านั้น ได้แก่ แคมเปญสลากออมสินพิเศษ 2 ปี ที่จัดอย่างต่อเนื่อง หลังจากมีเสียงตอบรับจำนวนมากจากผู้ฝาก โดยยังคงรางวัลปกติที่มีเงินรางวัลที่ 1 จำนวน 30 ล้านบาท และเพิ่มรางวัลพิเศษ 30 ล้านบาท รวมมูลค่าเงินรางวัลสูงสุดถึง 60 ล้านบาท รับฝากทั้งแบบใบสลากและสลากดิจิทัล เงินฝากเผื่อเรียก Protect Life มอบสิทธิประโยชน์ความคุ้มครองชีวิตจากอุบัติเหตุวงเงินสูงสุด 10 ล้านบาท เพียงเปิดบัญชีขั้นต่ำ 100 บาท ไม่จำกัดเงินฝากสูงสุด อัตราดอกเบี้ย 0.15% ต่อปี รับฝากบุคคลธรรมดาสัญชาติไทยอายุ 15-69 ปี
สำหรับผลิตภัณฑ์สินเชื่อมีโปรโมชัน สินเชื่อเคหะ อัตราดอกเบี้ยคงที่ 1.11% นาน 3 เดือน เฉลี่ย 3 ปี เท่ากับ 3.819% ต่อปี ฟรีค่าจัดทำนิติกรรมสัญญา และค่าบริการสินเชื่อ โดยผู้สนใจต้องลงทะเบียนจองสิทธิ์ระหว่างวันที่ 7-9 ก.ค. 2566 เท่านั้น อีกทั้งยังจัดโปรโมชันสินเชื่อเพื่อรักษ์โลกและสิ่งแวดล้อม กลุ่มผลิตภัณฑ์ตอบโจทย์ผู้บริโภคตามกระแสอนุรักษ์พลังงานและลดการปล่อยก๊าซเรือนกระจก นำเสนอสินเชื่อ GSB Green Home Loan สำหรับผู้บริโภครายย่อยที่ต้องการซื้อบ้านประหยัดพลังงาน ส่วนผู้ที่ต้องการใช้พลังงานทดแทนเพื่อลดภาระค่าไฟ ทั้งยังได้มีส่วนช่วยลดการปล่อยก๊าซเรือนกระจก สามารถใช้สินเชื่อ GSB Go Green สำหรับติดตั้งแผงโซล่าร์ หรือซื้อรถยนต์ไฟฟ้า (EV) หรือรถยนต์ไฮบริด ดอกเบี้ยคงที่ต่ำสุด 1.99% ต่อปี เงินงวดผ่อนต่ำ เดือนที่ 1-3 แสนละ 199 บาทต่อเดือน นอกจากนี้ ยังมีสินเชื่อ GSB for BCG Economy สำหรับผู้ประกอบการที่ต้องการเงินทุนหมุนเวียนทำธุรกิจตามโมเดลเศรษฐกิจ BCG (Bio/Circular/Green) เช่น โรงไฟฟ้า อุตสาหกรรมยานยนต์และการขนส่ง อุตสาหกรรมท่องเที่ยวและบริการ อัตราดอกเบี้ยต่ำสุดนาน 2 ปี รีไฟแนนซ์ได้ ผ่อนนาน 10 ปี และไม่จำกัดวงเงินกู้
มหกรรมการเงินหาดใหญ่ ธนาคารออมสินจัดบูธภายใต้แนวคิด “GSB Journey to The Green Frontier : บนเส้นทางสู่โลกการเงินสีเขียว” สอดคล้องตามยุทธศาสตร์ธนาคารเพื่อสังคมที่มุ่งเน้นดำเนินการตามกรอบ ESG โดยให้ความสำคัญตั้งแต่กระบวนการจัดทำบูธที่เลือกใช้วัสดุที่เป็นมิตรต่อสิ่งแวดล้อม การออกแบบผลิตภัณฑ์และบริการที่เน้นสร้างผลกระทบเชิงบวกต่อสังคม รวมถึงมีกิจกรรมเชิญชวนดูแลสิ่งแวดล้อม จึงขอเชิญชวนพี่น้องประชาชนชาวหาดใหญ่และจังหวัดใกล้เคียง เยี่ยมชมบูธธนาคารออมสินในงานมหกรรมการเงินหาดใหญ่ ครั้งที่ 13 ได้ที่เซ็นทรัลหาดใหญ่ ระหว่างวันที่ 7-9 ก.ค. 2566

ที่มา : https://www.thaigov.go.th/news/contents/details/69983