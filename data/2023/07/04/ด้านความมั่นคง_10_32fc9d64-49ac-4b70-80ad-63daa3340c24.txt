รัฐบาลไทย-ข่าวทำเนียบรัฐบาล-“กินอิ่ม นอนหลับ ปลดหนี้ด้วยศาสตร์พระราชาอย่างยั่งยืน” พ่อเมืองกำแพงเพชร เดินหน้าขับเคลื่อนโครงการหนึ่งตำบล หนึ่งหมู่บ้านยั่งยืน เฉลิมพระเกียรติ สมเด็จเจ้าฟ้าสิริวัณณวรี ฯ


วันอังคารที่ 4 กรกฎาคม 2566
04/07/2566
พิมพ์
“กินอิ่ม นอนหลับ ปลดหนี้ด้วยศาสตร์พระราชาอย่างยั่งยืน” พ่อเมืองกำแพงเพชร เดินหน้าขับเคลื่อนโครงการหนึ่งตำบล หนึ่งหมู่บ้านยั่งยืน เฉลิมพระเกียรติ สมเด็จเจ้าฟ้าสิริวัณณวรี ฯ
“กินอิ่ม นอนหลับ ปลดหนี้ด้วยศาสตร์พระราชาอย่างยั่งยืน” พ่อเมืองกำแพงเพชร เดินหน้าขับเคลื่อนโครงการหนึ่งตำบล หนึ่งหมู่บ้านยั่งยืน เฉลิมพระเกียรติ สมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา พื้นที่อำเภอลานกระบือ
วันนี้ (4 ก.ค. 66) นายชาธิป รุจนเสรี ผู้ว่าราชการจังหวัดกำแพงเพชร เผยว่า กระทรวงมหาดไทยได้น้อมนำพระดำริ “หมู่บ้านยั่งยืน” ของสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา สู่การขับเคลื่อน “โครงการหนึ่งตำบล หนึ่งหมู่บ้านยั่งยืน (Sustainable Village)” เพื่อเฉลิมพระเกียรติสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา เนื่องในวาระทรงเจริญพระชนมายุครบ 3 รอบ 36 พรรษา ในวันที่ 8 มกราคม 2566 มีจุดมุ่งหมายเพื่อส่งเสริมและสนับสนุนการพัฒนาคุณภาพชีวิตของประชาชนในหมู่บ้านให้มีความเป็นอยู่ที่ดีขึ้น ลดความเหลื่อมล้ำ พร้อมทั้งขับเคลื่อนเป้าหมายการพัฒนาอย่างยั่งยืน (Sustainable Development Goals: SDGs) ด้วยการน้อมนำหลักปรัชญาของเศรษฐกิจพอเพียงมาประยุกต์ใช้ ภายใต้เป้าหมายการสร้างความยั่งยืนในทุกมิติ ทั้งสังคม เศรษฐกิจและสิ่งแวดล้อม โดยมี คณะกรรมการหมู่บ้าน (กม.)/คณะกรรมการกลางของหมู่บ้านอาสาพัฒนาและป้องกันตนเอง (อพป.)/คณะกรรมการชุมชน เป็นกลไกหลักในการขับเคลื่อนร่วมกับ 7 ภาคีเครือข่าย ได้แก่ ภาครัฐ ภาคผู้นำศาสนา ภาควิชาการ ภาคเอกชน ภาคประชาสังคม ภาคประชาชน และภาคสื่อสารมวลชน บูรณาการการทำงานร่วมกันเพื่อให้เป็น "หมู่บ้านยั่งยืน" (Sustainable Village) ที่เกิดผลเป็นรูปธรรม และสามารถทำให้พี่น้องประชาชนได้สร้างเศรษฐกิจจากฐานรากอย่างยั่งยืน
“ตนในฐานะผู้ว่าราชการจังหวัด ผู้ซึ่งเปรียบเสมือนเป็นนายกรัฐมนตรีของพื้นที่ มีความมุ่งมั่นในการลุกขึ้นมาปลุก Passion ของปลัดอำเภอ นายอำเภอ และภาคีเครือข่ายส่วนราชการ ด้วยการลงพื้นที่ตรวจเยี่ยมการดำเนินโครงการหนึ่งตำบล หนึ่งหมู่บ้านยั่งยืน เพื่อเฉลิมพระเกียรติ สมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา ภายใต้โครงการ “กินอิ่ม นอนหลับ ปลดหนี้ด้วยศาสตร์พระราชาอย่างยั่งยืน” ในพื้นที่อำเภอลานกระบือ โดยมี นายสมเกียรติ ชื่ออยู่ นายอำเภอลานกระบือ พร้อมด้วย ปลัดอำเภอ หัวหน้าส่วนราชการประจำอำเภอ องค์กรปกครองส่วนท้องถิ่น เจ้าหน้าที่ และหน่วยงานที่เกี่ยวข้อง ร่วมลงพื้นที่รับฟังและพูดคุยถึงชีวิตและความเป็นอยู่ของประชาชน จำนวน 2 หมู่บ้าน ได้แก่ จุดที่ 1 บ้านรุ่งโรจน์ ตำบลจันทิมา อำเภอลานกระบือ โดยได้มีการรับฟังปัญหาจากผู้นำชุมชน พร้อมทั้งได้ปล่อยพันธุ์สัตว์น้ำเพื่อเป็นแหล่งอาหารภายในพื้นที่ของชุมชน การเก็บเห็ดฟางในโรงเพาะเห็ดฟาง รวมทั้งได้เยี่ยมให้กำลังใจแก่ผู้พิการรายนายบุญเพ็ง โสดา ซึ่งเป็นผู้พิการในพื้นที่ที่ได้รับความช่วยเหลือในด้านที่อยู่อาศัยและยังได้นำถุงยังชีพไปมอบให้ผู้พิการรายดังกล่าวเพื่อเป็นการบรรเทาความเดือดร้อน จุดที่ 2 ศาลาอเนกประสงค์บ้านบึงทับแรต ได้รับฟังปัญหาที่เกิดขึ้นภายในชุมชนจากผู้นำชุมชน พร้อมทั้งได้เยี่ยมชมบูธนิทรรศการการจัดจำหน่ายสินค้าประจำท้องถิ่นที่ชาวบ้านได้นำมาแสดง และยังได้ร่วมปลูกต้นไม้รวมทั้งลงพื้นที่เยี่ยมชมการดำเนินการตามหลักเศรษฐกิจพอเพียง การปลูกพืชผักสมุนไพรภายในบ้านเรือนเพื่อใช้ในการประกอบอาหารและใช้เป็นยา” ผู้ว่าฯ กำแพงเพชรกล่าว
นายชาธิป รุจนเสรี ผู้ว่าราชการจังหวัดกำแพงเพชร กล่าวต่ออีกว่า การขับเคลื่อนโครงการหนึ่งตำบล หนึ่งหมู่บ้านยั่งยืน เฉลิมพระเกียรติ สมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา ภายใต้โครงการกินอิ่ม นอนหลับ ปลดหนี้ด้วยศาสตร์พระราชาอย่างยั่งยืน ในครั้งนี้ จะช่วยส่งเสริมและสนับสนุนการพัฒนาคุณภาพชีวิตของประชาชนในหมู่บ้านให้มีความเป็นอยู่ที่ดีขึ้น ลดความเหลื่อมล้ำทางเศรษฐกิจและสังคม ยังจะเป็นการขับเคลื่อนเป้าหมายการพัฒนาที่ยั่งยืน (UN SDGs) ด้วยการน้อมนำหลักปรัชญาของเศรษฐกิจพอเพียงมาประยุกต์ใช้ภายใต้เป้าหมายการสร้างความยั่งยืนให้ครอบคลุมในทุกมิติ ทั้งด้านเศรษฐกิจ สังคม และสิ่งแวดล้อมนำไปสู่การพัฒนาตนเองให้มีความสุขอย่างยั่งยืน
นายชาธิป รุจนเสรี ผู้ว่าราชการจังหวัดกำแพงเพชร กล่าวในช่วงท้ายว่า ความมุ่งมั่นตั้งใจของทุกภาคส่วนที่มาร่วมกันบูรณาการการทำงานร่วมกันเพื่อให้ "หมู่บ้านยั่งยืน" (Sustainable Village) ผ่านการขับเคลื่อนโครงการกินอิ่ม นอนหลับ ปลดหนี้ด้วยศาสตร์พระราชาอย่างยั่งยืนเกิดผลเป็นรูปธรรมในครั้งนี้ จะสร้างแรงบันดาลใจ และ Passion ให้ทุกคนในพื้นที่มาร่วมกันค้นหาปัญหาและกำหนดแนวทางไปสู่การแก้ไขปัญหาและพัฒนาคุณภาพชีวิตของพี่น้องประชาชนให้ดีขึ้น รวมทั้งส่งเสริมพลังการมีส่วนร่วมให้เพิ่มพูนให้ทำงานร่วมกันได้อย่างยั่งยืน เกิดการพัฒนาพื้นที่ในจังหวัดกำแพงเพชรเป็นจังหวัดที่มีความสุขอย่างยั่งยืนตลอดไป
#กระทรวงมหาดไทย #บำบัดทุกข์บำรุงสุข #MOI #Changeforgood #SDGTH #หมู่บ้านยั่งยืน #SDGlocalization #SEPforSDGs

ที่มา : https://www.thaigov.go.th/news/contents/details/69973