รัฐบาลไทย-ข่าวทำเนียบรัฐบาล-"รมว.วราวุธ" ร่วมรับพลายศักดิ์สุรินทร์ กลับจากศรีลังกา ก่อนส่งต่อสถาบันคชบาลแห่งชาติฯ จ.ลำปาง รักษาอาการป่วยต่อไป


วันอังคารที่ 4 กรกฎาคม 2566
"รมว.วราวุธ" ร่วมรับพลายศักดิ์สุรินทร์ กลับจากศรีลังกา ก่อนส่งต่อสถาบันคชบาลแห่งชาติฯ จ.ลำปาง รักษาอาการป่วยต่อไป
"รมว.วราวุธ" ร่วมรับพลายศักดิ์สุรินทร์ กลับจากศรีลังกา ก่อนส่งต่อสถาบันคชบาลแห่งชาติฯ จ.ลำปาง รักษาอาการป่วยต่อไป
"รมว.วราวุธ" ร่วมรับพลายศักดิ์สุรินทร์ กลับจากศรีลังกา ก่อนส่งต่อสถาบันคชบาลแห่งชาติฯ จ.ลำปาง รักษาอาการป่วยต่อไป
วันที่ 2 กรกฎาคม 2566 เวลา 14.00 น. นายวราวุธ ศิลปอาชา รัฐมนตรีว่าการกระทรวงทรัพยากรธรรมชาติและสิ่งแวดล้อม (รมว.ทส.) ลงพื้นที่ จังหวัดเชียงใหม่ ติดตามการนำพลายศักดิ์สุรินทร์ซึ่งรัฐบาลไทยมอบให้แก่รัฐบาลศรีลังกา
กลับมารักษาอาการป่วยที่ประเทศไทย ภายใต้การดูแลอย่างใกล้ชิดจากสัตวแพทย์ พร้อมด้วยควาญช้างไทยจากสถาบันคชบาลแห่งชาติฯ และหัวหน้าชุดควาญของศรีลังกา จากสวนสัตว์ Dehiwala ที่ช่วยปฏิบัติหน้าที่ในการร่วมดูแลช้างระหว่างเดินทางบนเครื่องบินขนส่ง เที่ยวบิน AZS 5701 ซึ่งเป็นครั้งแรกของไทยในการขนย้ายสิ่งมีชีวิตที่มีขนาดใหญ่ที่สุดที่เคยบินมา โดยมี ดร.ยุทธพล อังกินันทน์ ที่ปรึกษา รมว.ทส. นายจตุพร บุรุษพัฒน์ ปลัดกระทรวงทรัพยากรธรรมชาติและสิ่งแวดล้อม นายพิชิต สมบัติมาก รองปลัดกระทรวงฯ นายอรรถพล เจริญชันษา อธิบดีกรมทรัพยากรทางทะเลและชายฝั่ง รักษาราชการแทนอธิบดีกรมอุทยานแห่งชาติ สัตว์ป่า และพันธุ์พืช และ นายสุกิจ จันทร์ทอง ผู้อำนวยการองค์การอุตสาหกรรมป่าไม้ พร้อมด้วยเจ้าหน้าที่ผู้เกี่ยวข้อง ร่วมรอรับ ณ บริเวณคลังสินค้า ท่าอากาศยานนานาชาติเชียงใหม่ จังหวัดเชียงใหม่ ก่อนเคลื่อนย้ายต่อไปยังสถาบันคชบาลแห่งชาติ ในพระอุปถัมภ์ฯ เพื่อเฝ้าระวัง และสังเกตอาการ เป็นระยะเวลาอย่างน้อย 30 วัน ภายใต้ระเบียบการควบคุมโรคระบาดสัตว์ของกรมปศุสัตว์ เพื่อป้องกันโรคติดต่อบางชนิด พร้อมการตรวจสุขภาพโดยละเอียด และทำการรักษาอาการป่วยต่อไป
นายวราวุธ ได้กล่าวขอบคุณนายกรัฐมนตรี ที่ได้ให้การสนับสนุนการดำเนินงานในครั้งนี้  ซึ่งการนำช้างพลายศักดิ์สุรินทร์กลับมายังประเทศไทย จนประสบความสำเร็จ เกิดจากความร่วมมือกันของทุกภาคส่วน อันประกอบด้วย สถานเอกอัครราชทูตไทย ณ กรุงโคลัมโบ กระทรวงการต่างประเทศ กรมปศุสัตว์ กระทรวงเกษตรและสหกรณ์ กรมศุลกากร กระทรวงการคลัง การท่าอากาศยานเชียงใหม่ กระทรวงคมนาคม และกระทรวงทรัพยากรธรรมชาติและสิ่งแวดล้อม เริ่มตั้งแต่เอกอัครราชทูตไทย ณ กรุงโคลัมโบ ได้เข้าเจรจาทางการทูตกับรัฐบาลศรีลังกา เพื่อนำช้างกลับมารักษาอาการบาดเจ็บที่ประเทศไทย กระทรวงทรัพยากรธรรมชาติและสิ่งแวดล้อม โดยกรมอุทยานแห่งชาติฯ ได้ขอรับการสนับสนุนงบประมาณจากรัฐบาล ในการลำเลียงขนส่งช้าง มีการประสานหน่วยงานที่เกี่ยวข้อง ในเรื่องของเอกสารสำคัญต่าง ๆ จนเป็นที่เรียบร้อย ก่อนมีการเคลื่อนย้ายช้างออกจากประเทศศรีลังกา กลับมายังประเทศไทย พร้อมขอขอบคุณรัฐบาลศรีลังกา ที่ให้ความอนุเคราะห์ส่งช้างกลับมาประเทศไทย และขอขอบคุณพี่น้องประชาชนคนไทยที่ติดตามการนำพลายศักดิ์สุรินทร์กลับมารักษาอาการป่วยที่ประเทศไทยมาโดยตลอด
โดยก่อนที่จะมีการเคลื่อนกรงของพลายศักดิ์สุรินทร์ออกจากบริเวณคลังสินค้า นายวราวุธ ยังได้ให้น้ำแก่พลายศักดิ์สุรินทร์ และฉีดพ่นน้ำบริเวณกรงด้านนอก เพื่อลดความร้อน ก่อนยืนส่งขบวนของพลายศักดิ์สุรินทร์บริเวณทางออกคลังสินค้าเพื่อเดินทางต่อไปยังจุดกักโรค ณ สถาบันคชบาลแห่งชาติฯ จังหวัดลำปาง ซึ่งปลัดกระทรวงฯ ได้เดินทางล่วงหน้าไปรอรับในเวลา 18.00 น. พร้อมเฝ้าสังเกตการณ์การขนย้ายกรงและการนำพลายศักดิ์สุรินทร์ออกจากกรง โดยมีทีมสัตวแพทย์ผู้เชี่ยวชาญ และควาญช้างขององค์การอุตสาหกรรมป่าไม้ ดูแลอย่างใกล้ชิด ซึ่งตามขั้นตอนจะต้องมีการกักกันโรคภายใน 30 วัน มีการสังเกตอาการของช้างว่ามีสุขภาพแข็งแรง สมบูรณ์ดีพอหรือไม่ ในการปรับตัวเข้ากับสภาพแวดล้อมใหม่ของประเทศไทย ทั้งนี้ ประชาชนที่สนใจสามารถติดตามความเป็นอยู่ของ "พลายศักดิ์สุรินทร์" ผ่านกล้องวงจรปิด ได้ทางเพจเฟซบุ๊ก ศูนย์อนุรักษ์ช้างไทย จ.ลำปาง The Thai Elephant Conservation Center Lampang

ที่มา : https://www.thaigov.go.th/news/contents/details/69946