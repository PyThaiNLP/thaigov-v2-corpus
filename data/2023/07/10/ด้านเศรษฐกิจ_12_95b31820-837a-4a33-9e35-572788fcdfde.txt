รัฐบาลไทย-ข่าวทำเนียบรัฐบาล-นายชยธรรม์ พรหมศร ปลัดกระทรวงคมนาคม เป็นประธานเปิดกิจกรรมสร้างเครือข่ายประชาสัมพันธ์ของกระทรวงคมนาคม


วันจันทร์ที่ 10 กรกฎาคม 2566
นายชยธรรม์ พรหมศร ปลัดกระทรวงคมนาคม เป็นประธานเปิดกิจกรรมสร้างเครือข่ายประชาสัมพันธ์ของกระทรวงคมนาคม
....
นายชยธรรม์ พรหมศร ปลัดกระทรวงคมนาคม เป็นประธานพิธีเปิดกิจกรรมสร้างเครือข่ายประชาสัมพันธ์ โครงการดำเนินงานประชาสัมพันธ์เชิงรุกของกระทรวงคมนาคม โดยมี นายพิศักดิ์ จิตวิริยะวศิน รองปลัดกระทรวงคมนาคม พร้อมด้วยผู้บริหาร หัวหน้าหน่วยงานและบุคลากรด้านการประชาสัมพันธ์ของกระทรวงคมนาคม ร่วมกิจกรรม เมื่อวันที่ 7 กรกฎคม 2566 ณ หอประชุมราชรถสโมสร กระทรวงคมนาคม
นายชยธรรม์ พรหมศร กล่าวว่า กระทรวงคมนาคม เป็นหน่วยงานขับเคลื่อนนโยบายและยุทธศาสตร์การพัฒนาโครงสร้างพื้นฐาน และการให้บริการด้านคมนาคมขนส่งของประเทศในทุกโหมดการเดินทางทั้งทางบก ราง น้ำ และอากาศ อย่างบูรณาการให้สอดคล้องกับทิศทางการพัฒนาประเทศตามนโยบายรัฐบาล ภายใต้ยุทธศาสตร์ชาติ 20 ปี ซึ่งการดำเนินภารกิจโครงการต่าง ๆ ต้องอาศัยการประชาสัมพันธ์สร้างการรับรู้เพื่อให้เกิดความเข้าใจ และชี้แจงข้อสงสัยที่คลาดเคลื่อนอันมีผลต่อความเชื่อมั่นในการดำเนินโครงการ และภาพลักษณ์ที่ดีของกระทรวงฯ ดังนั้น การสื่อสารประชาสัมพันธ์จึงเป็นส่วนสำคัญ เป็นภารกิจที่ต้องดำเนินการอย่างรวดเร็วทันสถานการณ์ มีความถูกต้อง ครบถ้วน สามารถตอบคำถามของสาธารณชนให้เกิดความเข้าใจในสิ่งที่กระทรวงฯ ต้องการสื่อสารโดยง่าย ด้วยการสื่อสารที่ตรงจุด ตรงใจ ตรงเป้าหมาย มีความทันต่อกระแสนิยม ด้วยเป้าหมายสำคัญคือการสร้างการรับรู้ให้กับประชาชนและเสริมสร้างการมีส่วนร่วมของทุกภาคส่วน โดยการขับเคลื่อนงานประชาสัมพันธ์ของกระทรวงคมนาคม ต้องมีการวางแผนการดำเนินงานด้านการประชาสัมพันธ์แบบเชิงรุกที่มีการใช้สื่อต่าง ๆ อย่างเหมาะสมผู้ปฏิบัติงานด้านประชาสัมพันธ์ต้องพัฒนาทักษะและอัปเดตข้อมูลใหม่ ๆ ปรับปรุงการนำเสนอข่าวสารให้มีความทันสมัย เลือกช่องทางการสื่อสารและรูปแบบที่เหมาะสม ด้วยการวิเคราะห์กลุ่มเป้าหมายที่ตรงประเภท รวมถึงหน่วยงานด้านการประชาสัมพันธ์ต้องมีการบูรณาการร่วมกัน เพื่อเชื่อมโยงข้อมูลและแผนการดำเนินงานที่เกี่ยวข้องสอดคล้องกัน เป็นภาพรวมของกระทรวงคมนาคม ในการดำเนินโครงสร้างพื้นฐานด้านคมนาคมขนส่ง ที่สะดวกปลอดภัย ตรงเวลา ราคาสมเหตุสมผล
กิจกรรมสร้างเครือข่ายประชาสัมพันธ์ดังกล่าว เป็นส่วนหนึ่งของโครงการดำเนินงานประชาสัมพันธ์เชิงรุกของกระทรวงคมนาคม มีวัตถุประสงค์เพื่อให้ผู้ปฏิบัติงานด้านประชาสัมพันธ์ ได้รับองค์ความรู้ใหม่ สามารถนำไปใช้เป็นแนวทางในการดำเนินงานประชาสัมพันธ์ เพิ่มพูนทักษะของบุคลากรให้สอดคล้องกับบริบท สถานการณ์ พฤติกรรมการรับรู้ข้อมูลข่าวสารของกลุ่มเป้าหมายในปัจจุบัน รวมทั้งเสริมสร้างทักษะพัฒนาเครือข่ายในการขับเคลื่อนภารกิจการประชาสัมพันธ์ของกระทรวงฯ ให้เข้มแข็ง นำไปสู่ผลสัมฤทธิ์ในการประชาสัมพันธ์เผยแพร่ข้อมูลข่าวสารของรัฐบาลและกระทรวงฯ สู่สาธารณชนได้อย่างมีประสิทธิภาพ เป็นไปในทิศทางเดียวกัน

ที่มา : https://www.thaigov.go.th/news/contents/details/70159