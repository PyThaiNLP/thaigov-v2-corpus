รัฐบาลไทย-ข่าวทำเนียบรัฐบาล-กรมทางหลวง ขยายทางหลวงหมายเลข 1021 สาย อ.ดอกคำใต้ - อ.เทิง ตอน อ.เชียงคำ จ.พะเยา - อ.เทิง จ.เชียงราย เป็น 4 ช่องจราจรแล้วเสร็จ 


วันจันทร์ที่ 10 กรกฎาคม 2566
กรมทางหลวง ขยายทางหลวงหมายเลข 1021 สาย อ.ดอกคำใต้ - อ.เทิง ตอน อ.เชียงคำ จ.พะเยา - อ.เทิง จ.เชียงราย เป็น 4 ช่องจราจรแล้วเสร็จ
....
กรมทางหลวง กระทรวงคมนาคม โดยสำนักก่อสร้างทางที่ 1 ดำเนินการก่อสร้างทางหลวงหมายเลข 1021 สาย อ.ดอกคำใต้ - อ.เทิง ตอน อ.เชียงคำ จ.พะเยา - อ.เทิง จ.เชียงราย ระหว่าง กม.59+200 - กม.100+019 ระยะทางรวม 37 กิโลเมตร เป็น 4 ช่องจราจรแล้วเสร็จ เพื่ออำนวยความสะดวกแก่ประชาชนผู้ใช้เส้นทาง รองรับการคมนาคมโลจิสติกส์พื้นที่ชายแดนไทย – สาธารณรัฐประชาธิปไตยประชาชนลาว - สาธารณรัฐประชาชนจีน รวมถึงประชาคมเศรษฐกิจอาเซียน
ทางหลวงหมายเลข 1021 สาย อำเภอดอกคำใต้ - อำเภอเทิง เป็นส่วนหนึ่งของทางหลวงหมายเลข 1021 สาย อ.ดอกคำใต้ - อ.เทิง เริ่มต้นจากสี่แยกแม่ต๋ำ (ทางหลวงหมายเลข 1) บรรจบทางหลวงหมายเลข 1020 บริเวณ อ.เทิง จ.เชียงราย ระยะทางรวมประมาณ 100.157 กิโลเมตร ทางหลวงสายนี้เป็นเส้นทางในการเดินทางสู่สะพานมิตรภาพไทย - ลาว แห่งที่ 4 (เชียงของ - ห้วยทราย) เพื่อเชื่อมต่อไปยังเส้นทาง R3A มีแนวเส้นทางพาดผ่านสภาพภูมิประเทศที่เป็นแนวเขาสลับกันและคดเคี้ยวไปมาทำให้ประชาชน ไม่ได้รับความสะดวกในการเดินทาง มีโอกาสเกิดอุบัติเหตุได้ง่าย กรมทางหลวงเล็งเห็นความสำคัญ จึงดำเนินโครงการก่อสร้างทางหลวงหมายเลข 1021 สาย อ.ดอกคำใต้ - อ.เทิง ตอน อ.เชียงคำ - อ.เทิง โดยจุดเริ่มต้นโครงการฯ อยู่ในพื้นที่ อ.ดอกคำใต้ จ.พะเยา และจุดสิ้นสุดอยู่ที่ อ.เทิง จ.เชียงราย ระหว่าง กม.59+200 - กม.100+019 ระยะทางรวม 37 กิโลเมตร แบ่งการก่อสร้างเป็น 3 ตอน ได้แก่ ตอน 1 ก่อสร้างเป็นช่วง ๆ ช่วง กม.59+200 - กม.60+700, กม.62+500 - กม.70+200 และกม.72+200 - กม.75+000 ระยะทางรวม 12 กิโลเมตร ตอน 2 ระหว่าง กม.75+000 - กม.86+000 ระยะทางรวม 11 กิโลเมตร และตอน 3 ระหว่าง กม.86+000 - กม.100+019 ระยะทางรวม 14.019 กิโลเมตร ก่อสร้างขยายจากขนาด 2 ช่องจราจรเป็นมาตรฐานทางชั้นพิเศษขนาด 4 ช่องจราจร (ไปกลับข้างละ 2 ช่องจราจร) ผิวทางแอสฟัลต์คอนกรีต ช่องจราจรกว้างช่องละ 3.50 เมตร ไหล่ทางข้างนอกกว้างข้างละ 2.50 ด้านในกว้าง 1.50 เมตร มีเกาะกลางแบบยกและแบริเออร์คอนกรีต รวมงานขยายและก่อสร้างสะพานคอนกรีต สร้างศาลาทางหลวง พร้อมติดตั้งไฟฟ้าแสงสว่างตลอดเส้นทาง งบประมาณ 2,047.84 ล้านบาท
โครงการดังกล่าวแล้วเสร็จ เส้นทางสายนี้จะเป็นอีกเส้นทางที่สำคัญในการอำนวยความสะดวกให้กับประชาชนในพื้นที่ รวมทั้งการค้าที่สำคัญระหว่างผู้ประกอบการและแหล่งผลิตสินค้าทั้งภาคการเกษตร  ภาคบริการโลจิสติกส์ และการท่องเที่ยว สร้างโอกาสทางธุรกิจการค้าใหม่ๆ ส่งเสริมการลงทุนแถบพื้นที่ชายแดน พร้อมรองรับการเดินทางเส้นทาง R3A และโครงการสี่เหลี่ยมเศรษฐกิจไทย - สาธารณรัฐประชาธิปไตยประชาชนลาว - สาธารณรัฐประชาชนจีน รวมถึงประชาคมเศรษฐกิจอาเซียน (AEC)

ที่มา : https://www.thaigov.go.th/news/contents/details/70154