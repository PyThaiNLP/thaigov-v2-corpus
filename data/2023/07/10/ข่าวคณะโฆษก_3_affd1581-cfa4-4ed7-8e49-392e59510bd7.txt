รัฐบาลไทย-ข่าวทำเนียบรัฐบาล-รัฐบาลย้ำเตือนประชาชนตกเป็นเหยื่อมิจฉาชีพ หลังพบประชาชนถูกหลอกให้ลงทุนผ่านระบบคอมพิวเตอร์ ตั้งแต่ 1 มี.ค.65 - 30 มิ.ย.66 ยอดความเสียหายรวมสูงกว่า 11,550 ล้านบาท 


วันจันทร์ที่ 10 กรกฎาคม 2566
10/07/2566
พิมพ์
รัฐบาลย้ำเตือนประชาชนตกเป็นเหยื่อมิจฉาชีพ หลังพบประชาชนถูกหลอกให้ลงทุนผ่านระบบคอมพิวเตอร์ ตั้งแต่ 1 มี.ค.65 - 30 มิ.ย.66 ยอดความเสียหายรวมสูงกว่า 11,550 ล้านบาท
รัฐบาลย้ำเตือนประชาชนตกเป็นเหยื่อมิจฉาชีพ หลังพบประชาชนถูกหลอกให้ลงทุนผ่านระบบคอมพิวเตอร์ ตั้งแต่ 1 มี.ค.65 - 30 มิ.ย.66 ยอดความเสียหายรวมสูงกว่า 11,550 ล้านบาท
นางสาวรัชดา ธนาดิเรก รองโฆษกประจำสำนักนายกรัฐมนตรี ย้ำเตือน ประชาชนตกเป็นเหยื่อมิจฉาชีพ ซึ่งปัจจุบันมิจฉาชีพใช้อุบายหลากหลายในการหลอกลวงที่แยบยลสร้างความน่าเชื่อถือ ขอให้ประชาชนระมัดระวัง โดยเฉพาะการชักชวนให้ลงทุนในรูปแบบต่าง ๆ ที่มักจะใช้ผลประโยชน์ตอบแทนในอัตราที่สูง เพื่อจูงใจให้หลงเชื่อ ทำให้ประชาชนตกเป็นเหยื่อมิฉาชีพ สูญเสียเงิน ถึงแม้รัฐบาลได้เน้นย้ำให้หน่วยงานที่เกี่ยวข้องเฝ้าระวัง และตรวจสอบอย่างใกล้ชิด แต่ยังมีประชาชนตกเป็นเหยื่อมิจฉาชีพอยู่อย่างต่อเนื่อง
นางสาวรัชดา กล่าวว่า จากรายงานของสำนักงานตำรวจแห่งชาติ พบว่า สถิติคดีออนไลน์ที่ประชาชนแจ้งความผ่านระบบออนไลน์ที่เว็บไซต์ www.thaipoliceonline.com โดยคดีหลอกให้ลงทุนผ่านระบบคอมพิวเตอร์ ตั้งแต่ 1 มี.ค.65 - 30 มิ.ย.66 มีการแจ้งความจำนวนสูงถึง 23,616 คดี ยอดความเสียหายรวมสูงกว่า 11,550 ล้านบาท สำหรับเดือนมิถุนายนที่ผ่านมา มียอดการแจ้งความสูงถึง 876 คดี ยอดความเสียหายรวมสูงกว่า 600 ล้านบาท
“รัฐบาลห่วงใยประชาชน ย้ำเตือนประชาชนมีสติ ไม่ตกเป็นเหยื่อมิฉาชีพ ทั้งนี้ เพื่อเป็นการเสริมสร้างภูมิคุ้มกันไซเบอร์ให้กับประชาชน ประชาชนสามารถติดตามรูปแบบการประชาสัมพันธ์กลโกงได้ที่ www.เตือนภัยออนไลน์.com และ เพจเฟซบุ๊ก “เตือนภัยออนไลน์” ปรึกษา-ขอคำแนะนำได้ที่ สายด่วน บช.สอท. 1441 หรือ ศูนย์ PCT 081-866-3000 โดยผู้เสียหายสามารถติดต่อธนาคารของตนเองเพื่อทำการระงับบัญชี โดยธนาคารจะออก Bank ID ผ่าน sms และขอให้ผู้เสียหายไปแจ้งความกับตำรวจที่ใดก็ได้โดยเร็ว โดยไม่ต้องคำนึงถึงท้องที่เกิดเหตุภายใน 72 ชั่วโมง หรือแจ้งความผ่านระบบออนไลน์ได้ที่เว็บไซต์ www.thaipoliceonline.com” นางสาวรัชดา ย้ำ

ที่มา : https://www.thaigov.go.th/news/contents/details/70162