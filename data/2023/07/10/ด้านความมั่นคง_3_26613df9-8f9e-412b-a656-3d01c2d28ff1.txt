รัฐบาลไทย-ข่าวทำเนียบรัฐบาล-ปลัดมหาดไทยและนายกแม่บ้าน มท. เยี่ยมชมหอประวัติศาสตร์นครลำปาง ชื่นชมการบูรณาการภาคีเครือข่ายเพื่อส่งเสริมการเรียนรู้ประวัติศาสตร์นครลำปาง พร้อมทั้งขอให้ผู้ว่าฯ ลำปาง ได้พัฒนาต่อยอด


วันอาทิตย์ที่ 9 กรกฎาคม 2566
09/07/2566
พิมพ์
ปลัดมหาดไทยและนายกแม่บ้าน มท. เยี่ยมชมหอประวัติศาสตร์นครลำปาง ชื่นชมการบูรณาการภาคีเครือข่ายเพื่อส่งเสริมการเรียนรู้ประวัติศาสตร์นครลำปาง พร้อมทั้งขอให้ผู้ว่าฯ ลำปาง ได้พัฒนาต่อยอด
ปลัดมหาดไทยและนายกแม่บ้านมหาดไทย เยี่ยมชมหอประวัติศาสตร์นครลำปาง ชื่นชมการบูรณาการภาคีเครือข่ายเพื่อส่งเสริมการเรียนรู้ประวัติศาสตร์นครลำปาง พร้อมทั้งขอให้ผู้ว่าฯ ลำปาง ได้พัฒนาต่อยอดการเรียนรู้ประวัติศาสตร์อย่างต่อเนื่อง
ปลัดมหาดไทยและนายกแม่บ้านมหาดไทย เยี่ยมชมหอประวัติศาสตร์นครลำปาง ชื่นชมการบูรณาการภาคีเครือข่ายเพื่อส่งเสริมการเรียนรู้ประวัติศาสตร์นครลำปาง พร้อมทั้งขอให้ผู้ว่าฯ ลำปาง ได้พัฒนาต่อยอดการเรียนรู้ประวัติศาสตร์อย่างต่อเนื่อง เพื่อความภาคภูมิใจให้กับเด็ก เยาวชนอย่างยั่งยืนต่อไป
วันนี้ (9 ก.ค. 66) เวลา 16.00 น. ที่หอประวัติศาสตร์นครลำปาง เลขที่ 16 ถ.ทิพย์ช้าง ต.หัวเวียง อ.เมืองลำปาง จ.ลำปาง นายสุทธิพงษ์ จุลเจริญ ปลัดกระทรวงมหาดไทย พร้อมด้วย ดร.วันดี กุญชรยาคง จุลเจริญ นายกสมาคมแม่บ้านมหาดไทย ดร.ยงยุทธ สุวรรณบุตร สมาชิกสภาผู้แทนราษฎรจังหวัดสมุทรปราการ ชุดที่ 25 นางอรัญญา สุวรรณบุตร นายกเทศมนตรีตำบลแพรกษา เยี่ยมชมหอประวัติศาสตร์นครลำปาง (Nakhonlampang Historical Center) โดยมี นายชัชวาลย์ ฉายะบุตร ผู้ว่าราชการจังหวัดลำปาง รองศาสตราจารย์ ดร.สุพรรณี ฉายะบุตร ประธานแม่บ้านมหาดไทยจังหวัดลำปาง นางสาวตวงรัตน์ โล่ห์สุนทร นายกองค์การบริหารส่วนจังหวัดลำปาง นางจิตรี จิวะสันติการ ประธานสภาวัฒนธรรมจังหวัดลำปาง พันเอก สันดุษิต ดีบุกคำ ประธานคณะกรรมการประสานงานภาคีเครือข่ายลำปางรักษ์เมืองเก่า ให้การต้อนรับและนำเยี่ยมชม
นายสุทธิพงษ์ จุลเจริญ ปลัดกระทรวงมหาดไทย กล่าวว่า จังหวัดลำปาง หรือ "เขลางค์นคร" มี ประวัติศาสตร์ความเป็นมายาวนานมากกว่า 1,340 ปี ซึ่งตนก็ได้มาบรรจุรับราชการครั้งแรก เมื่อปี 2531 เป็นปลัดอำเภอวังเหนือ จังหวัดลำปาง และต่อมาย้ายมาเป็นปลัดอำเภอเมืองลำปาง จึงมีความผูกพันกับจังหวัดลำปาง เพราะเป็นภูมิลำเนาราชการแห่งแรก ซึ่งการได้มาเยี่ยมชมหอประวัติศาสตร์นครลำปางในวันนี้ ทำให้ได้ย้อนรำลึกประวัติศาสตร์ของจังหวัดลำปาง ที่ควรค่าแก่การส่งเสริมให้เด็ก เยาวชน ประชาชน ตลอดจนนักท่องเที่ยวทั้งชาวไทยและชาวต่างประเทศ ได้มาศึกษาเรียนรู้ถึงเกียรติภูมิและประวัติศาสตร์อันน่ายกย่องชื่นชมของจังหวัดลำปาง ที่ถูกถ่ายทอดผ่านภาพถ่ายสำคัญ และยิ่งเป็นที่น่าภาคภูมิใจยิ่งที่หอประวัติศาสตร์แห่งนี้เกิดขึ้นได้ภายใต้การนำของท่านผู้ว่าราชการจังหวัดลำปาง ร่วมกับภาคีเครือข่ายในพื้นที่จังหวัดลำปาง โดยมีเป้าหมายเพื่อให้ประชาชนคนลำปางมีความสุขและมีคุณภาพชีวิตที่ดีตามวิถีวัฒนธรรมของคนลำปาง
"ขอให้ท่านผู้ว่าราชการจังหวัดลำปาง ท่านประธานแม่บ้านมหาดไทยจังหวัดลำปาง ได้ร่วมกับท่านนายกองค์การบริหารส่วนจังหวัดลำปาง และประธานสภาวัฒนธรรมจังหวัดลำปาง บูรณาการภาคีเครือข่ายในพื้นที่ ได้จัดทำอัลบั้มภาพที่เกี่ยวเนื่องด้วยการเสด็จพระราชดำเนินของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร สมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง พระบาทสมเด็จพระเจ้าอยู่หัว และพระบรมวงศานุวงศ์ทุกพระองค์ ในรูปแบบ QR Code หรือในรูปแบบที่เหมาะสม เพื่อที่จะให้ผู้ที่เข้ามาศึกษาเยี่ยมชมจะได้ค้นหาข้อมูลภาพเพิ่มเติม อันจะเป็นการซึมซับประวัติศาสตร์ที่เกี่ยวเนื่องด้วยน้ำพระราชหฤทัยที่ทรงมีต่อพสกนิกรชาวจังหวัดลำปางเสมอมา รวมทั้งสำรวจตรวจสอบภาพประวัติศาสตร์ที่เกี่ยวข้องของจังหวัดลำปางเพิ่มเติม โดยเฉพาะอย่างยิ่งภาพท่านเจ้าเมืองหรือท่านผู้ว่าราชการจังหวัดในอดีต โดยประสานกับกระทรวงมหาดไทย เพื่อค้นหารูปภาพท่านเหล่านั้นซึ่งถือเป็นบุคคลที่มีความสำคัญต่อประวัติศาสตร์ของจังหวัดลำปางมาจัดแสดงไว้ที่หอประวัติศาสตร์นครลำปางเพิ่มเติม อันจะทำให้การส่งเสริมการเรียนรู้ประวัติศาสตร์จังหวัดลำปางมีความสมบูรณ์ขึ้น และร่วมกับโรงเรียน วิทยาลัย และมหาวิทยาลัยในพื้นที่ ส่งเสริมให้นักเรียน นักศึกษา ได้มาศึกษาเรียนรู้ รวมทั้งใช้สถานที่แห่งนี้ให้เกิดประโยชน์ในการจัดกิจกรรมด้านส่งเสริมการเรียนรู้ประวัติศาสตร์ชาติไทย เป็นพื้นที่สร้างสรรค์ที่เสริมสร้างความภาคภูมิใจในความเป็นไทย การเรียนรู้ศิลปะ วัฒนธรรม ประเพณี ให้กับเด็ก เยาวชน นักเรียน นักศึกษา ในพื้นที่จังหวัดลำปาง ให้เกิดความยั่งยืนต่อไป" นายสุทธิพงษ์ฯ กล่าวในช่วงท้าย
นายชัชวาลย์ ฉายะบุตร ผู้ว่าราชการจังหวัดลำปาง กล่าวว่า จังหวัดลำปางได้ดำเนินการจัดตั้งหอประวัติศาสตร์นครลำปางขึ้น ณ จวนผู้ว่าราชการจังหวัดลำปาง (หลังเดิม) ซึ่งเป็นอาคารไม้สักที่มีสภาพทรุดโทรม และมีอายุเก่าแก่มานานหลายสมัย โดยกระทรวงมหาดไทยได้สนับสนุนงบประมาณให้สร้างจวนผู้ว่าราชการจังหวัดลำปางหลังใหม่ เพื่อทดแทนจวนผู้ว่าราชการจังหวัดลำปาง (หลังเดิม) ซึ่งภายในหอประวัติศาสตร์นครลำปางนี้ ผู้เข้าเยี่ยมชมจะได้เรียนรู้ประวัติความเป็นมาของนครลำปาง ตั้งแต่ยุค พ.ศ. 1223 จนถึงปัจจุบัน เป็นเวลานานถึง 1,300 กว่าปี และศึกษาเรียนรู้ตามหลักปรัชญาของเศรษฐกิจพอเพียง อีกทั้งยังเป็นการประชาสัมพันธ์แหล่งท่องเที่ยวทางประวัติศาสตร์ของจังหวัดลำปาง (Landmark) อีกแห่งหนึ่ง
"นอกจากนี้ ได้มีการเปิดพื้นที่จวนผู้ว่าราชการจังหวัดลำปาง (หลังเดิม) จัดกิจกรรม "จวนม่วน" ส่งเสริมการท่องเที่ยวเพื่อเรียนรู้และสร้างสรรค์งานศิลปะกับศิลปินร่วมสมัย ณ บริเวณจวนผู้ว่าราชการจังหวัดลำปาง (หลังเดิม) เพื่อเปิดพื้นที่แห่งการเรียนรู้ ให้ประชาชนศึกษาด้านภูมิสังคม ภูมิบ้าน ภูมิเมือง ณ หอประวัติศาสตร์นครลำปาง และเปิดโอกาสให้ศิลปินแสดงผลงานความคิดสร้างสรรค์ สร้างนวัตกรรมที่เกิดกระบวนการพัฒนาทุกมิติอย่างสมดุล นำไปสู่การเป็นเมืองแห่งการเรียนรู้ โดยเกิดการบูรณาการทุกภาคส่วนบนฐานภูมิทางสังคม ภูมิปัญญาและวัฒนธรรมท้องถิ่น และเป็นส่วนสำคัญในการพัฒนาจังหวัดลำปางให้เป็นเมืองแห่งการเรียนรู้ เชื่อมโยง สร้างสรรค์ น่าอยู่ ยั่งยืน ส่งเสริมการเรียนรู้หอประวัติศาสตร์นครลำปางและพื้นที่ ให้หน่วยงานทุกภาคส่วนได้มาจัดกิจกรรมที่เป็นประโยชน์ต่อจังหวัดลำปาง อีกด้วย" ผู้ว่าฯ ชัชวาลย์ กล่าวเพิ่มเติม

ที่มา : https://www.thaigov.go.th/news/contents/details/70132