รัฐบาลไทย-ข่าวทำเนียบรัฐบาล-ผู้ตรวจฯ วีระกิตติ์  ลงพื้นที่เพชรบูรณ์ยกบริษัท รพีพลฯ ต้นแบบผู้ประกอบการเหมืองแร่ เดินตามแนวอุตสาหกรรมวิถีใหม่ "เหมืองแร่ดี คู่ชุมชน"


วันจันทร์ที่ 10 กรกฎาคม 2566
10/07/2566
พิมพ์
ผู้ตรวจฯ วีระกิตติ์  ลงพื้นที่เพชรบูรณ์ยกบริษัท รพีพลฯ ต้นแบบผู้ประกอบการเหมืองแร่ เดินตามแนวอุตสาหกรรมวิถีใหม่ "เหมืองแร่ดี คู่ชุมชน"
ผู้ตรวจฯ วีระกิตติ์  ลงพื้นที่เพชรบูรณ์ยกบริษัท รพีพลฯ ต้นแบบผู้ประกอบการเหมืองแร่ เดินตามแนวอุตสาหกรรมวิถีใหม่ "เหมืองแร่ดี คู่ชุมชน"
วันอังคารที่ 4 กรกฎาคม 2566 นายวีระกิตติ์ รันทกิจธนวิชญ์  ผู้ตรวจราชการกระทรวงอุตสาหกรรม  ลงพื้นที่จังหวัดเพชรบูรณ์ ตรวจเยี่ยมและติดตามผลการดำเนินโครงการเพิ่มประสิทธิภาพการกำกับ ดูแล และส่งเสริมการประกอบการเหมืองแร่ ตามแนวอุตสาหกรรมวิถีใหม่ "เหมืองแร่ดี คู่ชุมชน"  โดยมี นายพสุ  สุครีวก  อุตสาหกรรมจังหวัดเพชรบูรณ์  และเจ้าหน้าที่สำนักงานอุตสาหกรรมจังหวัดเพชรบูรณ์ ให้การต้อนรับ
โดยได้ลงพื้นที่ตรวจราชการ ณ บริษัท รพีพล จำกัด (โรงโม่หินเทพประทานพร 2) ตั้งอยู่ ณ เลขที่ 299 หมู่ที่ 2 ตำบลซับสมอทอด  อำเภอบึงสามพัน จังหวัดเพชรบูรณ์ ประกอบกิจการ โม่ บด ย่อยหิน ซึ่งได้ดำเนินการตามนโยบาย MIND ทั้ง 4 มิติ ได้แก่
1. ความสำเร็จทางธุรกิจ ได้มีการขยายการผลิตเพื่อรองรับการพัฒนาเส้นทางหลวงหลักของประเทศจากภาคตะวันตกไปยังภาคตะวันออก ซึ่งเป็นเส้นทางเศรษฐกิจสำคัญของประเทศในอนาคต และเพื่อรองรับการขยายเขตอุตสาหกรรมในพื้นที่อำเภอบึงสามพันและพื้นที่ใกล้เคียง
2. การดูแลสังคมและชุมชน ได้สร้างความรู้ความเข้าใจในการทำเหมืองแร่ให้กับภาคประชาชนโดยรอบ พร้อมทั้งดำเนินโครงการตรวจเฝ้าระวังสุขภาพของประชาชนโดยรอบเหมืองแร่ มีการจัดตั้งโรงผลิตน้ำดื่มสะอาดให้กับชุมชน เป็นต้น
3. การรักษาสิ่งแวดล้อม ได้ทำเหมืองแบบขั้นบันได้เพื่อลดการฟุ้งกระจายของฝุ่นละอองและลดเสียงรบกวนโดยมีเวลาการระเบิดหินตามช่วงเวลาที่กำหนด มีการติดตั้งหัวสเปรย์ฉีดพ่นน้ำแบบฝอยละอองเพื่อดักจับฝุ่นละอองที่ฟุ้งกระจายมีความสูง 6 เมตร จำนวน 27 ต้น ระยะห่างระหว่างต้น 5 เมตร มีการก่อสร้างกำแพงกันฝุ่นและเสียงความยาว 510 เมตร สูง 5 เมตร และมีการปลูกต้นไม้ตามแนวกำแพงฝุ่นและป้องกันเสียงรอบโรงงาน
4. การกระจายรายได้สู่ชุมชน ได้สร้างอาชีพให้กับชุมชนโดยให้การสนับสนุน ส่งเสริม และพัฒนาผลิตภัณฑ์ต่าง ๆ ของชุมชน อาทิ ไม้กวาดรีไซเคิลจากขวดพลาสติก ตะกร้าสาน พรมเช็ดเท้าจากเศษผ้า เป็นต้น
ทั้งนี้ ผู้ตรวจฯ วีระกิตติ์  ได้ชื่นชม บริษัทฯ ที่ได้ดำเนินการตามนโยบายต่าง ๆ ของกระทรวงอุตสาหกรรมได้เป็นอย่างดี และได้เน้นย้ำให้เจ้าหน้าที่ของสำนักงาน ดำเนินงานตามนโยบาย MIND ทั้ง 4 มิติ ให้มีประสิทธิภาพและเกิดผลสัมฤทธิ์ให้เห็นเป็นรูปธรรม ตามแนวคิด "ใช้ หัว และ ใจ ปั้นอุตสาหกรรมคู่ชุมชน" ต่อไป

ที่มา : https://www.thaigov.go.th/news/contents/details/70139