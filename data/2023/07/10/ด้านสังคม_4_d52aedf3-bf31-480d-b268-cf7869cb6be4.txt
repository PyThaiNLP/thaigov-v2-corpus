รัฐบาลไทย-ข่าวทำเนียบรัฐบาล-รมว.อว. เยี่ยมชมสถาบันมาตรวิทยาแห่งชาติ (มว.) ดันมาตรวิทยาไทยก้าวสู่มาตรวิทยาสากล


วันจันทร์ที่ 10 กรกฎาคม 2566
รมว.อว. เยี่ยมชมสถาบันมาตรวิทยาแห่งชาติ (มว.) ดันมาตรวิทยาไทยก้าวสู่มาตรวิทยาสากล
รมว.อว. เยี่ยมชมสถาบันมาตรวิทยาแห่งชาติ (มว.) ดันมาตรวิทยาไทยก้าวสู่มาตรวิทยาสากล
เมื่อวันที่ 19 มิ.ย. ศ.(พิเศษ) ดร.เอนก เหล่าธรรมทัศน์ รัฐมนตรีว่าการกระทรวงการอุดมศึกษา วิทยาศาสตร์ วิจัยและนวัตกรรม (อว.) พร้อมนายสัมพันธ์ เย็นสำราญ ที่ปรึกษารัฐมนตรีว่าการกระทรวง อว. ลงพื้นที่ตรวจเยี่ยมสถาบันมาตรวิทยาแห่งชาติ โดยมี พลตำรวจโทพรชัย สุธีรคุณ ผู้อำนวยการสถาบันมาตรวิทยาแห่งชาติ คณะผู้บริหารและบุคลากรในหน่วยงานให้การต้อนรับ ณ ห้องประชุม 206 อาคารสำนักงานกลาง สถาบันมาตรวิทยาแห่งชาติ จ.ปทุมธานี
ศ.(พิเศษ) ดร.เอนก กล่าวว่า สถาบันมาตรวิทยาแห่งชาติเป็นแม่ของการวัดที่มีมาตรฐานร่วมกันทั่วโลก เป็นเครื่องบ่งชี้ว่าประเทศไทยมีความเจริญก้าวหน้าขึ้นเป็นลำดับ ซึ่งประเทศไทยมีการดำเนินการเรื่องมาตรวิทยานี้มาตั้งแต่สมัยโบราณ และพัฒนาเรื่อยมาเป็นมาตรวิทยาในปัจจุบันซึ่งได้รับการยอมรับจากทั่วโลก โดยโลกที่มีการพัฒนาของเทคโนโลยีและวิทยาศาสตร์อยู่ตลอดเวลา ทำให้เราต้องก้าวให้เร็วขึ้น ก้าวให้ยาวขึ้น พร้อมกับการสร้างเครือข่ายพันธมิตรในระดับนานาชาติ ผ่านการผนวกกำลังกันของบุคลากรและผู้นำที่เข้มแข็ง ผู้นำและผู้ตามจะต้องใช้ใจร่วมกัน ผู้ตามต้องเรียนรู้การเป็นผู้นำมากขึ้นเรื่อย ๆ ศึกษาการทำงานเพื่อก้าวขึ้นมาเป็นผู้นำในอนาคต ที่สำคัญ ขอให้บุคลากรทุกท่านหมั่นเรียนรู้อยู่เสมอ อย่าทำตัวเป็นน้ำเต็มแก้ว ใฝ่เรียนรู้เพื่อพัฒนามาตรฐาน พัฒนาวิทยาศาสตร์ของไทยให้เจริญก้าวหน้าต่อไปอย่างไม่มีที่สิ้นสุด
ด้าน พลตำรวจโทพรชัย กล่าวว่า สถาบันมาตรวิทยาก่อตั้งขึ้นมาเป็นเวลา 25 ปี ตามพระราชบัญญัติพัฒนามาตรวิทยาแห่งชาติ พ.ศ. 2540 ให้เป็นหน่วยงานของรัฐที่มีการบริหารงานอิสระภายใต้การกำกับดูแลของกระทรวง อว. โดยเป็นองค์กรที่เน้นการทำงานเรื่องการพัฒนาระบบมาตรวิทยาแห่งชาติให้สอดคล้องกับระบบมาตรวิทยาสากล ในการดำเนินการของสถาบันมาตรวิทยาแห่งชาติได้มีการพัฒนาอย่างดี มั่นคง แข็งแรง มาเป็นลำดับ ได้รับความชื่นชมจากนานาประเทศ ทำให้มาตรวิทยาของไทยกลายเป็นสากลได้ในปัจจุบัน
หลังจากนั้นได้ตรวจเยี่ยมอาคารพัฒนามาตรฐานการวัดเพื่อรองรับการพัฒนาระบบราง ซึ่งเป็นอาคารที่พัฒนาขีดความสามารถมาตรฐานการวัดแห่งชาติในด้านแรงขนาด 10 MN เพื่อรองรับความถูกต้องของการทดสอบ Compressive strength ของหมอนคอนกรีต, Flash Butt / Aluminothermic welded rail jointt ด้านความยาวและมิติ เพื่อรองรับความถูกต้องของการทดสอบรางรถไฟฟ้า ด้านการวัดคุณสมบัติความเข้ากันได้ทางแม่เหล็กไฟฟ้า (Electromagnetic Compatibility : EMC) และด้านการสั่นสะเทือนย่านความถี่ต่ำ ตลอดจนสามารถติดตั้งระบบปรับเทียบเวลาผ่านอินเตอร์เน็ตชนิด PTP (Precision Time Protocol) ที่มีความถูกต้องสูง
อาคารผดุงมาตร เป็นอาคารห้องปฏิบัติการมาตรวิทยาของประเทศไทย ซึ่งเป็นสถานที่ที่ดูแล รักษา และถ่ายทอดเวลามาตรฐานของประเทศไทย โดยใช้นาฬิกาอะตอมซีเซียมซึ่งเป็นนิยามของหน่วยวินาทีในปัจจุบัน นอกจากนี้ยังมีการพัฒนาวิจัยเทคโนโลยีควอนตัม เพื่อสร้างนาฬิกาอะตอมเชิงแสง โดยในปีที่ผ่านมาทางนักวิจัย มว. ประสบความสำเร็จในการกักขังไอออนได้เป็นครั้งแรกของประเทศไทย โดยเป้าหมายของนาฬิกาอะตอมเชิงแสง คือ ประเทศไทยจะมีส่วนร่วมในการกำหนดนิยามของหน่วยวินาทีในอนาคต

ที่มา : https://www.thaigov.go.th/news/contents/details/70161