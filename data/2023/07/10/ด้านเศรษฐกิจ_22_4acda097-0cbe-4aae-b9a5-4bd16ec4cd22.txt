รัฐบาลไทย-ข่าวทำเนียบรัฐบาล-สมเด็จพระเจ้าน้องนางเธอ เจ้าฟ้าจุฬาภรณวลัยลักษณ์ อัครราชกุมารี กรมพระศรีสวางควัฒน วรขัตติยราชนารี ทรงพระกรุณาโปรดให้พระเจ้าวรวงศ์เธอ พระองค์เจ้าสิริภาจุฑาภรณ์ 


วันจันทร์ที่ 10 กรกฎาคม 2566
สมเด็จพระเจ้าน้องนางเธอ เจ้าฟ้าจุฬาภรณวลัยลักษณ์ อัครราชกุมารี กรมพระศรีสวางควัฒน วรขัตติยราชนารี ทรงพระกรุณาโปรดให้พระเจ้าวรวงศ์เธอ พระองค์เจ้าสิริภาจุฑาภรณ์
สมเด็จพระเจ้าน้องนางเธอ เจ้าฟ้าจุฬาภรณวลัยลักษณ์ อัครราชกุมารี กรมพระศรีสวางควัฒน วรขัตติยราชนารี ทรงพระกรุณาโปรดให้พระเจ้าวรวงศ์เธอ พระองค์เจ้าสิริภาจุฑาภรณ์ เสด็จเป็นองค์ประธานเปิดงาน “วันประมงน้อมเกล้าฯ ครั้งที่ 33”
นายประยูร อินสกุล ปลัดกระทรวงเกษตรและสหกรณ์ เปิดเผยว่า คณะกรรมการจัดงานวันประมงน้อมเกล้าฯ ครั้งที่ 33 ได้รับพระมหากรุณาธิคุณจากสมเด็จพระเจ้าน้องนางเธอ เจ้าฟ้าจุฬาภรณวลัยลักษณ์ อัครราชกุมารี กรมพระศรีสวางควัฒน วรขัตติยราชนารี ทรงพระกรุณาโปรดให้พระเจ้าวรวงศ์เธอ พระองค์เจ้าสิริภาจุฑาภรณ์ เสด็จแทนพระองค์ทรงเป็นประธานในพิธีเปิดงานวันประมงน้อมเกล้าฯ ครั้งที่ 33 และพระราชทานรางวัลแก่ผู้ชนะเลิศการประกวดต่างๆ พระราชทานโล่ ประกาศนียบัตร ของที่ระลึกแก่ผู้ให้การสนับสนุนการจัดงานฯ คณะกรรมการตัดสินการประกวด และผู้มีจิตศรัทธาน้อมเกล้าฯ ถวายเงินตู้ปลาพระราชทาน และโดยเสด็จพระราชกุศลสมทบทุนมูลนิธิจุฬาภรณ์เพื่อผู้ป่วยโรคมะเร็ง พร้อมเสด็จเยี่ยมชมนิทรรศการ ตั้งแต่เวลา 17.00 น. โดยมี ผู้บริหารกระทรวงเกษตรและสหกรณ์ นายเฉลิมชัย สุวรรณรักษ์ อธิบดีกรมประมง นางสาวกาญจนี นิติเรืองจรัส ผู้ช่วยคณบดีฝ่ายกิจการพิเศษและองค์กรสัมพันธ์ คณะแพทยศาสตร์ศิริราชพยาบาล มหาวิทยาลัยมหิดล และนางณัฐรินทร์ พยุงวงศ์ รองกรรมการผู้จัดการสายการตลาดและพัฒนาธุรกิจ ศูนย์การค้าฟิวเจอร์พาร์คและสเปลล์ พร้อมด้วยคณะกรรมการจัดงานฯ เฝ้ารับเสด็จฯ
สำหรับการจัดงาน “วันประมงน้อมเกล้าฯ ครั้งที่ 33” ในปีนี้ จัดขึ้นระหว่างวันที่ 30 มิถุนายน – 9 กรกฎาคม 2566ณ ชั้น G ศูนย์การค้าฟิวเจอร์พาร์คและสเปลล์ รังสิต จังหวัดปทุมธานี โดยมีกิจกรรมที่น่าสนใจ ประกอบด้วย นิทรรศก ารความรู้ด้านการประมง การจัดแสดงพันธุ์สัตว์น้ำกว่า 80 สายพันธุ์ ภายใต้ในธีม Wonders of the Aquatic World มหัศจรรย์โลกใต้น้ำ โดยผู้เข้าชมงานจะได้ร่วมสัมผัสกับความตระการ 7 สิ่งมหัศจรรย์โลกใต้น้ำ อาทิ มหัศจรรย์กำเนิดชีวิต เช่น ฉลามกบเป็นฉลามที่ออกลูกเป็นไข่ โดยจัดแสดงสเตจไข่ ซึ่งจะได้เห็นความมหัศจรรย์ของเปลือกไข่ หรือที่เรียกว่า กระเป๋านางเงือก  มหัศจรรย์ที่อยู่อาศัย เช่น ปลาหมอหอย กับพฤติกรรมสุดแปลกใช้เปลือกหอยเป็นบ้านไว้ผสมพันธุ์วางไข่เลี้ยงลูก มหัศจรรย์สีสัน เช่น ปลาแมนดาริน สีสันเหมือนลายผ้าไหมหรือแพรชั้นดี จนดูคล้ายชุดขุนนางจีนโบราณ จึงถูกขนานนามว่า “มังกรน้อยแห่งพื้นทะเล” ปลากัดรวมสี รวมพลังสัตว์น้ำประจำชาติ ด้วยการโชว์สีสันสวยงามของปลากัดที่เกษตรกรไทยพัฒนาสายพันธุ์ในแบบ “สวยสั่งสีได้” อุโมงค์แมงกะพรุน เยลลี่แห่งท้องทะเล มหัศจรรย์ในตัวตน สัตว์น้ำที่มีนิสัยเฉพาะตัว เช่น งูชายธงหลังดำ งูทะเลพิษร้ายแรง ติด 1 ใน 10 ของโลก ร้ายแรงกว่างูเห่า ล่าเหยื่อแบบหวังผล และ งูสมิงทะเลปากเหลือง พิษรุนแรงกว่างูหางกระดิ่ง 10 เท่า มหัศจรรย์แห่งการกิน เช่น กุ้งแรด มีก้ามพิเศษ เหมือนใบพัดเอาไว้ใช้ดักอาหาร ฯลฯ มหัศจรรย์ทางกาย เช่น ปลากดกลับหัว หรือ up side down เป็นปลาที่ว่ายน้ำกลับหัว หงายท้องว่ายน้ำแบบตีกรรเชียง  ปลาใบมีดโกน ว่ายน้ำหัวทิ่มลง ลำตัวตั้งฉากกับพื้นตลอดเวลา เต่าจมูกหมู หรือ เต่าบิน มีจมูกเหมือนหมู และว่ายน้ำได้เก่งมาก มหัศจรรย์ศิลปะพรางตัว เช่น ปลากะรังหัวโขน ปลาทะเลโบราณพิษรุนแรงติดระดับโลก ลักษณะเหมือนก้อนหิน ปูแต่งตัวเม่นแต่งตัว แฟชั่นนิสต้าแห่งท้องทะเล กับพฤติกรรมสุดแปลกด้วยการหยิบวัสดุต่างๆ มาติดบนตัว ฯลฯ นอกจากนี้ ยังมีนิทรรศการสัตว์เลี้ยงลูกด้วยนม  มหัศจรรย์อาหารสัตว์น้ำมีชีวิต นิทรรศการ
มาตรฐานสินค้าประมงไทยดังไกลระดับสากล นิทรรศการบันไดปลาเพื่อความยั่งยืนของทรัพยากร การประกวดวาดภาพระบายสีในหัวข้อ “มหัศจรรย์โลกใต้น้ำ” ของนักเรียนในระดับประถมศึกษาและมัธยมศึกษาตอนต้น  ฯลฯ นอกจากนี้ ยังมีนิทรรศการทางการแพทย์ : คอนเซป Healthy Thai คนไทยสุขภาพดี จัดนิทรรศการสุขภาวัฒนะ หัวข้อต่างๆ อาทิ ทำความรู้จักกลุ่มโรค NCDs (โรคไม่ติดต่อเรื้อรัง) โรคมะเร็ง โรคไตเรื้อรัง โรคทางผิวหนัง ภูมิคุ้มกันวัยรุ่น วิธีจัดการความเครียด อาหารสุขภาพ และอีกมากมาย เพื่อให้ประชาชนรู้เท่าทันธรรมชาติของร่างกาย นำไปสู่การออกแบบวิถีชีวิตที่สมดุล  ผ่านตู้การเรียนรู้ด้วยตนเอง และยังจัดกิจกรรม “1 คนให้ 3 คนรับ...เลือดของท่านช่วยชีวิตผู้ป่วยได้” บริจาคโลหิตบนรถเคลื่อนที่
นอกจากนี้ ยังมีการจัดประกวดปลาสวยงาม : ชิงถ้วยพระราชทาน สมเด็จพระเจ้าน้องนางเธอ เจ้าฟ้าจุฬาภรณวลัยลักษณ์ อัครราชกุมารี กรมพระศรีสวางควัฒน วรขัตติยราชนารี ปีนี้จะมีการจัดประกวดปลาสวยงามมากถึง 7 ชนิด 75 ประเภท ได้แก่ ปลากัด ปลาหางนกยูง ปลาทอง ปลาหมอสี ปลาหมอครอสบรีด ปลาปอมปาดัวร์ และปลาเอเชียนอโรวาน่า โดยไฮไลท์เป็นการประกวด ปลากัดหางกุหลาบ ซึ่งมีหางที่แผ่ใหญ่ได้มุมกว้างเกิน 180 องศา เป็นปลากัดที่สวยงามชนิดหนึ่งของโลก ปลากัดหางขนนกครีบหางที่มีฉากคล้ายขนนก และการแสดงโชว์จับจระเข้ด้วยมือเปล่า มาพร้อมกับ “ไททั่น” จระเข้ยักษ์แห่งลุ่มน้ำ และกิจกรรมปล่อยปลาออนไลน์ มหัศจรรย์การเกิดสู่แหล่งกำเนิด โดยมีการปล่อยสัตว์น้ำ 8 ชนิด 7 สถานที่ ได้แก่ ปลามังกร เขื่อนรัชชประภา จ.สุราษฎร์ธานี ปลาม้า เขื่อนกระเสียว ปลายี่สกไทย ริมน้ำวัดสิริเจริญเนินหม้อ จ.ราชบุรี ปลาตะโกก - ปลากระโห้ สระเก็บน้ำพระราม 9 จ.ปทุมธานี ปลาตะกรับ ชายหาด จ.สงขลา หอยชักตีน ท่าเทียบเรือบ้านคลองเคียน จ.พังงา ปลากะพงขาว ชายฝั่งทะเล จ.ระยอง  ตลอดจนร่วมสัมผัสโลกใต้น้ำกับตู้ปลาขนาดยักษ์ Digital Aquarium สนุกสนานไปกับมหัศจรรย์ Activity เสมือนจริงในธีม Aquarium ผ่านเกม Saving Aqua กิจกรรมลิขิตบนฝ่ามือ ตลอดจนกิจกรรมการเสวนา Work Shop & Talk Show บนเวทีกลางในทุกวัน และเกมชิงรางวัลอีกมากมาย และร้าน Fisherman Shop @ น้อมเกล้าฯ ยกร้านจำหน่ายสุดยอดผลิตภัณฑ์ประมงที่มีคุณภาพจาก 77 จังหวัดทั่วประเทศ มาจำหน่ายอีกด้วย

ที่มา : https://www.thaigov.go.th/news/contents/details/70180