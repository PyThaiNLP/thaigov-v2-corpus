รัฐบาลไทย-ข่าวทำเนียบรัฐบาล-สมทบทุนสมเด็จพระสังฆราช ถวายพระภิกษุสามเณรเรียนต่อระดับปริญญาโท - เอก


วันจันทร์ที่ 10 กรกฎาคม 2566
สมทบทุนสมเด็จพระสังฆราช ถวายพระภิกษุสามเณรเรียนต่อระดับปริญญาโท - เอก
ในโอกาสฉลองพระชนมายุ 8 รอบ พร้อมงบประมาณจัดตั้งสถาบันกรรมฐานศึกษา สมเด็จพระสังฆราช (อมฺพรมหาเถร)
เมื่อวันที่ 27 มิ.ย. ศ.(พิเศษ) ดร.เอนก เหล่าธรรมทัศน์ รมว.การอุดมศึกษา วิทยาศาสตร์ วิจัยและนวัตกรรม (อว.) พร้อมด้วย ศ.ดร.นพ.สิริฤกษ์ ทรงศิวิไล ปลัดกระทรวง อว. ผู้บริหารและข้าราชการกระทรวง อว. สำนักงานปลัดสำนักนายกรัฐมนตรี สำนักงบประมาณ และมหาวิทยาลัยมหามกุฏราชวิทยาลัย ซึ่งเป็นหน่วยงานที่เกี่ยวข้องกับทุนการศึกษาสมเด็จพระสังฆราช เข้าเฝ้าฯ สมเด็จพระอริยวงศาคตญาน สมเด็จพระสังฆราช สกลมหาสังฆปริณายก เพื่อถวายทุนการศึกษาให้พระภิกษุสามเณรไปศึกษาต่อระดับปริญญาโทและปริญญาเอกในต่างประเทศและงบประมาณในการจัดตั้งสถาบันกรรมฐานศึกษา สมเด็จพระสังฆราช (อมฺพรมหาเถร) มหาวิทยาลัยมหามกุฏราชวิทยาลัย เนื่องในโอกาสฉลองพระชนมายุ 8 รอบ ที่พระวิหาร วัดราชบพิธสถิตมหาสีมาราม
สมเด็จพระอริยวงศาคตญาน สมเด็จพระสังฆราช สกลมหาสังฆปริณายก ประทานพระคติธรรมเกี่ยวกับทุนการศึกษา สมเด็จพระอริยวงศาคตญาณ (อมฺพรมหาเถร) ในพระสังฆราชูปถัมภ์ ความว่า “อาตมภาพขออนุโมทนาสาธุการที่ กระทรวง อว.และหน่วยงานที่เกี่ยวข้องได้มามอบกัปปิยภัณฑ์เพื่อสมทบทุนการศึกษา สำหรับให้พระภิกษุสามเณร ไปศึกษาต่อปริญญาโทและปริญญาเอก ในต่างประเทศ โดยเฉพาะในยุโรป สหรัฐอเมริกา ญี่ปุ่น และประเทศอื่น ๆ โดยมหาวิทยาลัยมหามกุฏราชวิทยาลัย เป็นผู้ดำเนินการ เป็นปฐมฤกษ์ในปีนี้ ทั้งนี้ เมื่อกว่า 50 ปีมาแล้ว อาตมภาพได้รับโอกาสไปศึกษาต่อระดับปริญญาโทในประเทศอินเดีย ณ มหาวิทยาลัยพาราณสี ด้วยเมตตานุเคราะห์ของบูรพาจารย์ มีเจ้าพระคุณ สมเด็จพระสังฆราชเจ้า กรมหลวงชินวราลงกรณ สมเด็จพระอุปัชฌายะ เป็นต้น จึงทำให้ตระหนักว่า การเปิดโอกาสให้พระภิกษุสามเณร ได้มีโอกาสอันกว้างขวาง ที่จะได้รับประสบการณ์ทางการศึกษา คือการพัฒนากิจการพระศาสนา ให้เจริญมั่นคงโดยแท้ เพราะเท่ากับเป็นการสร้าง“ศาสนทายาท” ซึ่งเราอาจยังไม่เห็นผลสัมฤทธิ์ได้ทันตาทันใจในวันนี้ แต่แน่นอนว่า ความรู้และประสบการณ์ที่ “พระนักเรียนนอก” ได้รับ ย่อมไม่เสียเปล่า หากจะเป็นรากฐานแห่งความมั่นคงสถาพรของการพระศาสนาต่อไปในอนาคตการที่ท่านมาช่วยกันสนับสนุนโครงการนี้ จึงเท่ากับได้ช่วยให้อาตมภาพ ได้สืบสานพระปณิธานของบูรพาจารย์ ตามที่ตั้งใจไว้เนิ่นนานแล้ว จึงนับเป็นของขวัญวันคล้ายวันเกิดอายุ 8 รอบ ที่อาตมภาพขออนุโมทนาสาธุการอย่างยิ่ง ด้วยใจจริง”
ด้าน ศ.(พิเศษ) ดร.เอนก กล่าวว่า ​ในโอกาสมงคลสมัยที่สมเด็จพระอริยวงศาคตญาน สมเด็จพระสังฆราช สกลมหาสังฆปริณายก ทรงเจริญพระชนมายุ 8 รอบ รัฐบาลได้น้อมนำพระดำริเกี่ยวกับการศึกษา โดยเฉพาะการสร้างบุคลากรผู้เป็นศาสนทายาท คือพระภิกษุสามเณรศักยภาพสูงจะได้รับทุนการศึกษาไปศึกษาต่อต่างประเทศในระดับปริญญาโทและปริญญาเอก จึงได้ขอประทานพระกรุณา ถวายปัจจัยจากงบประมาณรายจ่ายประจำปีงบประมาณ พ.ศ. 2566 งบกลาง จำนวน 10 ล้านบาท ซึ่งเมื่อรวมกับทุนประเดิมที่สมเด็จพระอริยวงศาคตญาน สมเด็จพระสังฆราช สกลมหาสังฆปริณายก ได้ประทานไว้แล้วส่วนพระองค์ และที่สาธุชนได้บริจาคสมทบโดยเสด็จพระกุศล จะสามารถส่งพระภิกษุและสามเณรไปศึกษาต่อต่างประเทศในปีมหามงคลนี้ได้ จำนวน 10 ทุน และเพื่อให้เป็นโครงการต่อเนื่องในระยะยาว เพื่อสร้างศาสนทายาทเช่นนี้ในทุกปี
รมว.อว.กล่าวต่อว่า นอกจากนี้ รัฐบาลยังได้อุดหนุนงบประมาณอีกจำนวน 5,441,000 บาท สำหรับโครงการจัดตั้งสถาบันกรรมฐานศึกษาสมเด็จพระสังฆราชฯ เพื่อเป็นสถาวรสถานเฉลิมพระเกียรติ เนื่องในมงคลสมัยที่ สมเด็จพระอริยวงศาคตญาณ สมเด็จพระสังฆราช สกลมหาสังฆปริณายก ทรงเจริญพระชนมายุ 8 รอบ สำหรับจัดการศึกษา วิจัย ให้บริการ และสนับสนุนทางวิชาการพระพุทธศาสนาในด้านกรรมฐานศึกษา การอบรมพัฒนาทางจิตใจ สติปัญญา และคุณธรรมจริยธรรม ตลอดจนบูรณาการศาสตร์สมัยใหม่เข้ากับการศึกษาและวิจัยทางกรรมฐานศึกษา และเสริมสร้างสังคมวิถีพุทธ เพื่ออำนวยสันติสุขตามแนวทางของมหาวิทยาลัยกลุ่มพัฒนาปัญญาและคุณธรรมด้วยหลักศาสนา

ที่มา : https://www.thaigov.go.th/news/contents/details/70179