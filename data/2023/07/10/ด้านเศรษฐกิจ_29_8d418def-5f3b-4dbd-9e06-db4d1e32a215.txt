รัฐบาลไทย-ข่าวทำเนียบรัฐบาล-กรมการขนส่งทางบก เตือนผู้ประกอบการและผู้ขับรถบรรทุกห้ามดัดแปลงสภาพรถหรืออุปกรณ์ส่วนควบของรถบรรทุกให้ผิดไปจากที่กฎกระทรวงกำหนด และปฏิบัติตามมาตรการด้านความปลอดภัยอย่างเคร่งครัด


วันจันทร์ที่ 10 กรกฎาคม 2566
กรมการขนส่งทางบก เตือนผู้ประกอบการและผู้ขับรถบรรทุกห้ามดัดแปลงสภาพรถหรืออุปกรณ์ส่วนควบของรถบรรทุกให้ผิดไปจากที่กฎกระทรวงกำหนด และปฏิบัติตามมาตรการด้านความปลอดภัยอย่างเคร่งครัด
...
กรมการขนส่งทางบก เตือนผู้ประกอบการและผู้ขับรถบรรทุกห้ามดัดแปลงสภาพรถหรืออุปกรณ์ส่วนควบของรถบรรทุกให้ผิดไปจากที่กฎกระทรวงกำหนด และปฏิบัติตามมาตรการด้านความปลอดภัยอย่างเคร่งครัด
นายเสกสม อัครพันธุ์ รองอธิบดีกรมการขนส่งทางบก และโฆษกกรมการขนส่งทางบก กระทรวงคมนาคม กล่าวว่า ตามที่มีข่าวและภาพรถบรรทุกเกิดอุบัติเหตุบ่อยครั้งในสื่อสังคมออนไลน์ การเกิดอุบัติเหตุแต่ละครั้งสร้างความสูญเสียในชีวิตและทรัพย์สินเป็นจำนวนมาก โดยหนึ่งในสาเหตุสำคัญของการเกิดอุบัติเหตุ คือ รถบรรทุกได้ทำการดัดแปลงตัวรถไม่ถูกต้องตามกฎหมาย หรือต่อเติมดัดแปลงตัวรถให้บรรทุกสินค้าได้จำนวนครั้งละมาก ๆ ทำให้บดบังทัศนวิสัยและสร้างความเดือดร้อนให้กับผู้ใช้รถใช้ถนน กรมการขนส่งทางบก (ขบ.) ได้กำชับผู้ประกอบการและพนักงานขับรถห้ามทำการแก้ไขเพิ่มเติมหรือดัดแปลงสภาพรถหรืออุปกรณ์ส่วนควบ ของรถให้ผิดไปจากที่กฎกระทรวงกำหนดไว้ เช่น ต่อเติมตัวถังกระบะบรรทุกให้มีขนาดความกว้าง ยาว สูง เกินเกณฑ์ที่กฎหมายกำหนด ติดตั้งแผ่นยางบังโคลนยื่นล้ำเกินออกนอกตัวรถ หรือติดตั้งโคมไฟสปอร์ตไลท์ หากฝ่าฝืนจะมีโทษปรับสูงสุด 50,000 บาท ตามมาตรา 71 ประกอบมาตรา 148 แห่งพระราชบัญญัติการขนส่งทางบก พ.ศ. 2522
รองอธิบดีกรมการขนส่งทางบก กล่าวเพิ่มเติมว่า ขบ. แนะนำข้อควรปฏิบัติด้านมาตรการด้านความปลอดภัยสำหรับผู้ประกอบการและพนักงานขับรถบรรทุก ดังนี้ 1) ก่อนที่พนักงานขับรถจะออกปฏิบัติหน้าที่ต้องตรวจสภาพความมั่นคงแข็งแรงของตัวรถและอุปกรณ์ส่วนควบด้านความปลอดภัยของรถบรรทุก รถลากจูง รถพ่วง ก่อนใช้งานทุกครั้ง 2) กำชับให้ผู้ขับรถต้องขับรถด้วยความระมัดระวัง ใช้ความเร็วตามที่กฎหมายกำหนด และพักผ่อนอย่างเพียงพอ 3) ผู้ขับรถบรรทุกต้องไม่ใช้สารเสพติดและต้องไม่มีปริมาณแอลกอฮอล์ในลมหายใจก่อนออกปฏิบัติหน้าที่ 4) ผู้ประกอบการขนส่งที่มีการติดตั้งระบบ GPS ในรถของตนเองให้ติดตามการใช้ความเร็วของรถบรรทุกอย่างต่อเนื่องผ่าน Application DLT-GPS แจ้งเตือนผู้ขับรถเมื่อพบว่ามีการใช้ความเร็วเกินกำหนด และ 5) หลีกเลี่ยงการจอดรถบรรทุกทิ้งไว้บนไหล่ทาง เพราะพื้นที่บริเวณไหล่ทางเป็นจุดบอดและเป็นพื้นที่เสี่ยงต่อการเกิดอุบัติเหตุที่ควรระมัดระวังเป็นอย่างมาก และให้เดินรถเฉพาะช่องเดินรถซ้ายสุดเท่านั้น
ทั้งนี้ ขบ. ย้ำเตือนให้ผู้ประกอบการและพนักงานขับรถบรรทุกต้องปฏิบัติตามกฎหมายอย่างเคร่งครัด หากพบพนักงานขับรถทำผิดจนเกิดอุบัติเหตุร้ายแรงจะดำเนินการลงโทษผู้ฝ่าฝืนขั้นสูงสุดและมีโอกาส ถูกพักใช้หรือเพิกถอนใบอนุญาตขับรถได้ หากประชาชนพบรถบรรทุกกระทำความผิดสามารถแจ้งเบาะแสมาได้ที่สายด่วน โทร. 1584 ตลอด 24 ชั่วโมง

ที่มา : https://www.thaigov.go.th/news/contents/details/70190