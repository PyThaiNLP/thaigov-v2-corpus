รัฐบาลไทย-ข่าวทำเนียบรัฐบาล-รัฐบาลตั้งเป้าปี 66 ส่งเสริมคนพิการมีงานทำ 68,000 คน มุ่งพัฒนาคุณภาพชีวิตคนพิการทุกมิติ


วันจันทร์ที่ 10 กรกฎาคม 2566
10/07/2566
พิมพ์
รัฐบาลตั้งเป้าปี 66 ส่งเสริมคนพิการมีงานทำ 68,000 คน มุ่งพัฒนาคุณภาพชีวิตคนพิการทุกมิติ
รัฐบาลตั้งเป้าปี 66 ส่งเสริมคนพิการมีงานทำ 68,000 คน มุ่งพัฒนาคุณภาพชีวิตคนพิการทุกมิติ
นางสาวรัชดา ธนาดิเรก รองโฆษกรประจำสำนักนายกรัฐมนตรี เปิดเผยว่า จากผลสำเร็จการขับเคลื่อนการทำงานเพื่อส่งเสริมและพัฒนาคุณภาพชีวิตคนพิการในทุกมิติของรัฐบาล  โดยเฉพาะการส่งเสริมและสนับสนุนการมีงานทำของคนพิการตามกฎหมายรวมถึงการจ้างงานคนพิการ รวมถึงการสนับสนุนการรวมกลุ่มประกอบอาชีพของคนพิการและผู้ดูแลคนพิการ พบว่า ในปี 2565 มีสถานประกอบการทั่วประเทศ 14,444 แห่ง จ้างงานคนพิการแล้ว จำนวน 63,904 คน ขณะที่ การส่งเงินเข้ากองทุนส่งเสริมและพัฒนาคุณภาพชีวิตคนพิการ ส่วนหนึ่งได้นำมาให้คนพิการกู้ยืมเงินประกอบอาชีพ เพื่อให้มีอาชีพ มีรายได้ สามารถเลี้ยงดูตนเองและครอบครัวได้
นางสาวรัชดา กล่าวต่อไปว่า รัฐบาลมุ่งสานต่อนโยบายเพื่อส่งเสริมและพัฒนาคุณภาพชีวิตคนพิการ ในปี พ.ศ.2566 รัฐบาล โดยกรมส่งเสริมและพัฒนาคุณภาพชีวิตคนพิการ (พก.) กระทรวงการพัฒนาสังคมและความมั่นคงของมนุษย์ (พม.)  ตั้งเป้าหมายการจ้างงานคนพิการ จำนวน 68,234 คน เพื่อเปิดโอกาส สร้างรายได้ ลดความเหลื่อมล้ำทางสังคม อีกทั้ง เพื่อสร้างคุณค่าให้กับคนพิการ ส่งเสริมให้คนพิการแสดงศักยภาพที่มีอยู่ในการทำงาน
“พระราชบัญญัติส่งเสริมและพัฒนาคุณภาพชีวิตคนพิการ พ.ศ. 2550 และที่แก้ไขเพิ่มเติม (ฉบับที่ 2) พ.ศ. 2556 ตามมาตรา 33 ได้กำหนดให้นายจ้างหรือเจ้าของสถานประกอบการที่มีลูกจ้างตั้งแต่ 100 คนขึ้นไป จะต้องรับคนพิการเข้าทำงาน ไม่น้อยกว่า 1 คน (100 : 1) เศษที่เกิน 50 ต้องรับคนพิการเพิ่มอีก 1 คน มาตรา 34 นายจ้างหรือเจ้าของสถานประกอบการที่ไม่ประสงค์จ้างคนพิการ ให้ส่งเงินเข้ากองทุนส่งเสริมและพัฒนาคุณภาพชีวิตคนพิการ และมาตรา 35 ในกรณีที่หน่วยงานของรัฐไม่ประสงค์จะรับคนพิการเข้าทำงาน และไม่ประสงค์จะส่งเงินเข้ากองทุนฯ นายจ้างหรือเจ้าของสถานประกอบการนั้น อาจให้สัมปทาน จัดสถานที่จำหน่ายสินค้าหรือบริการ จัดจ้างเหมาช่วงงานหรือจ้างเหมาบริการ โดยวิธีกรณีพิเศษ เช่น ฝึกงาน หรือจัดให้มีอุปกรณ์หรือสิ่งอำนวยความสะดวก ล่ามภาษามือ หรือให้ความช่วยเหลืออื่นใดแก่คนพิการหรือผู้ดูแลคนพิการก็ได้ตามหลักเกณฑ์ วิธีการและเงื่อนไขที่คณะกรรมการกำหนดในระเบียบ” นางสาวรัชดา กล่าว

ที่มา : https://www.thaigov.go.th/news/contents/details/70148