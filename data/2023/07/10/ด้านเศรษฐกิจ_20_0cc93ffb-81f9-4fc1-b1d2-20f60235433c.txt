รัฐบาลไทย-ข่าวทำเนียบรัฐบาล-ปลัดฯ ณัฐพล ลงพื้นที่อีสาน ย้ำหน่วยงาน สอจ.ร้อยเอ็ด อำนาจเจริญ ดำเนินการตามนโยบาย MIND ทั้ง 4 มิติ อย่างถูกต้อง ครบถ้วน เป็นไปในทิศทางเดียวกัน 


วันจันทร์ที่ 10 กรกฎาคม 2566
10/07/2566
พิมพ์
ปลัดฯ ณัฐพล ลงพื้นที่อีสาน ย้ำหน่วยงาน สอจ.ร้อยเอ็ด อำนาจเจริญ ดำเนินการตามนโยบาย MIND ทั้ง 4 มิติ อย่างถูกต้อง ครบถ้วน เป็นไปในทิศทางเดียวกัน
ปลัดฯ ณัฐพล ลงพื้นที่อีสาน ย้ำหน่วยงาน สอจ.ร้อยเอ็ด อำนาจเจริญ ดำเนินการตามนโยบาย MIND ทั้ง 4 มิติ อย่างถูกต้อง ครบถ้วน เป็นไปในทิศทางเดียวกัน เพื่อขับเคลื่อนภาคอุตสาหกรรมให้เติบโตอย่างสมดุลและยั่งยืน
วันที่ 7 กรกฎาคม 2566 เวลา 13.30-16.30 น. ดร.ณัฐพล รังสิตพล ปลัดกระทรวงอุตสาหกรรม พร้อมด้วย นางสาวณัฏฐิญา เนตยสุภา รองปลัดกระทรวงอุตสาหกรรม (รปอ.) นายวิษณุ ทับเที่ยง หัวหน้าผู้ตรวจราชการกระทรวงอุตสาหกรรม (หน.ผตร.อก.) นายภาสกร ชัยรัตน์ ผู้ตรวจราชการกระทรวงอุตสาหกรรม (ผตร.อก.) นางสาวณิรดา วิสุทธิชาติธาดา ผู้ช่วยปลัดกระทรวงอุตสาหกรรม (ชปอ.) นางสุชาดา โพธิ์เจริญ รองอธิบดีกรมส่งเสริมอุตสาหกรรม (รสอ.) และผู้บริหารจากหน่วยงานส่วนกลาง ลงพื้นที่ตรวจเยี่ยมและมอบนโยบายแนวทางการบูรณาการงานของหน่วยงาน ณ สำนักงานอุตสาหกรรมจังหวัดอุบลราชธานี โดยมีนางสาวรัชฎา เมธาวีกุลชัย  อุตสาหกรรมจังหวัดร้อยเอ็ด (อสจ.ร้อยเอ็ด) นำเสนอผลการดำเนินงาน ประกอบด้วย โครงสร้างบุคลากร งบประมาณ ผลผลิต ตัวชี้วัด แผนการดำเนินงานในปี 2566 และคำของบประมาณปี 2567 ตลอดจนข้อมูลโรงงานอุตสาหกรรมในพื้นที่ และนายบัณฑิต ศรีเพชรพงษ์ นักวิเคราะห์นโยบายและแผนชำนาญการพิเศษ สอจ.อำนาจเจริญ รายงานคำของบประมาณก่อสร้างอาคารสำนักงานแห่งใหม่
สอจ.ร้อยเอ็ด ปัจจุบันมีบุคลากร 21 คน มีโรงงาน 373 โรงงาน มี SME 53,589 กิจการ และมีวิสาหกิจชุมชนเด่นในจังหวัด 71 กลุ่ม โดยขณะนี้มีการรายงานข้อมูลการประกอบการในระบบ iSingleForm แล้วเกือบ 100% รวมทั้งมีการดำเนินการขับเคลื่อนนโยบาย MIND ทั้ง 4 มิติ เพื่อให้สถานประกอบการนำไปดำเนินการจนประสบความสำเร็จทางธุรกิจ โรงงานและชุมชนโดยรอบอยู่ร่วมกันอย่างมีความสุข ​ซึ่งปรากฏผลสำเร็จเป็นรูปธรรม เช่น บริษัท กฤษณกรณ์ออร์กานิคฟาร์ม จำกัด ผู้ประกอบการโรงสีข้าวและจำหน่ายข้าวออร์แกนิค และบริษัท หมอยาไทย 101 จำกัด ผู้ผลิตสินค้าสมุนไพร ผลิตภัณฑ์สปา ยาสมุนไพร และอาหารเสริม
นอกจากนี้ อสจ.ร้อยเอ็ด ยังได้นำเสนอประเด็นการของบประมาณก่อสร้างอาคารสำนักงานแห่งใหม่ ซึ่งเป็นผลกระทบสืบเนื่องมาจากที่โรงพยาบาลร้อยเอ็ดมีความประสงค์จะขยายพื้นที่ของโรงพยาบาลเพื่อรองรับการรักษาพยาบาลที่เพิ่มมากขึ้น ทำให้ สอจ.ร้อยเอ็ด และหน่วยงานราชการหลายแห่งในบริเวณใกล้เคียงจำเป็นต้องย้ายสถานที่ตั้งของหน่วยงาน โดยจังหวัดร้อยเอ็ดได้มีการประชุมเพื่อให้ส่วนราชการที่ได้รับผลกระทบจากการใช้พื้นที่ดังกล่าว สามารถย้ายที่ทำการใหม่พร้อมให้เสนอของบประมาณทดแทนส่งไปยังหน่วยงานต้นสังกัด สำหรับ สอจ.ร้อยเอ็ด ก็ได้รับผลกระทบในส่วนของอาคารสำนักงาน และบ้านพักราชการ ดังนั้น จึงมีความประสงค์จะปรับปรุงอาคารใหม่และขอขยายพื้นที่ของสำนักงานพาณิชณ์จังหวัดที่อยู่ติดกันเพิ่มเติม หรือขอย้ายที่ทำการใหม่ไปยังสถานที่ตั้งแห่งใหม่ต่อไป
สำหรับ สอจ.อำนาจเจริญ ก็มีความประสงค์จะย้ายที่ทำการใหม่ด้วยเช่นกัน โดยปัจจุบันสถานที่ตั้งอยู่ภายในศูนย์ราชการ ชั้น 3 มีขนาดพื้นที่ใช้สอย 375 ตร.ม. แต่เนื่องด้วยประสบปัญหาจากการเปิด-ปิดอาคารเป็นเวลา ทำให้เกิดความไม่สะดวกในการเข้าไปปฏิบัติงาน ณ ที่ทำการ กอปรกับบริเวณห้องน้ำมีความชำรุดทรุดโทรมขาดการบำรุงรักษา สอจ.อำนาจเจริญ จึงมีความประสงค์ขอก่อสร้างอาคารสำนักงานแห่งใหม่ ซึ่งอยู่ภายในพื้นที่บริเวณศูนย์ราชการ และห่างจากที่ตั้งเดิมประมาณ 300 เมตร บนพื้นที่ประมาณ 2.3.55 ไร่ มีขนาดพื้นที่ใช้สอยประมาณ 590 ตร.ม.
ปลัดกระทรวงอุตสาหกรรม กล่าวว่า ขอให้ สอจ. ทำความเข้าใจในนโยบาย MIND ทั้ง 4 มิติ อย่างถ่องแท้ เพื่อให้การขับเคลื่อนเป็นไปในทิศทางเดียวกัน ส่วนในด้านการของบประมาณเพื่อปรับปรุงอาคารหรือย้ายสำนักงานแห่งใหม่ จะต้องคำนึงถึงเหตุผลความจำเป็น ความคุ้มค่า และประโยชน์จากการใช้สอยพื้นที่อย่างเต็มประสิทธิภาพ รวมทั้งการจัดทำเอกสารและการจัดทำงบประมาณจะต้องมีความละเอียดรอบคอบ นอกจากนี้ ในด้านการรับโอนวัสดุครุภัณฑ์เก่าจะต้องพิจารณาว่าหากรับโอนมาแล้วจะเป็นภาระหรือเป็นประโยชน์มากกว่ากัน  รวมถึงอาจไม่ตอบโจทย์วัตถุประสงค์ของการใช้งาน ดังนั้น ก่อนที่จะรับโอนขอให้พิจารณาเหตุผล และดำเนินการให้ถูกต้องและเป็นไปตามกฎหมายและระเบียบพัสดุฯ รวมทั้งควรมีการจัดทำต้นทุนต่อหน่วยเพื่อให้เป็นมาตรฐานต่อไป
ในการนี้ ปลัดกระทรวงอุตสาหกรรม และคณะ ได้ให้ธนาคารพัฒนาวิสาหกิจขนาดกลางและขนาดย่อมแห่งประเทศไทย (ธพว.) นำเสนอผลการดำเนินงานของธนาคารที่กำกับดูแลในพื้นที่ โดยมี นายนำยศ ลักษณะงาม ผู้อำนวยการภาค 4 (12 สาขา ครอบคลุม 10 จังหวัดภาคอีสาน) พร้อมด้วยผู้จัดการสาขาอุบลราชธานี ร้อยเอ็ด และบุรีรัมย์ รายงานผลการดำเนินงานด้านการอนุมัติสินเชื่อและการเบิกจ่าย ปริมาณ NPL และแผนการดำเนินงานในพื้นที่รับผิดชอบด้วย

ที่มา : https://www.thaigov.go.th/news/contents/details/70174