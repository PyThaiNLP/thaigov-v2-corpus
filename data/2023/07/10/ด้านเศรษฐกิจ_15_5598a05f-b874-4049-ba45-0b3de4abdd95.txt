รัฐบาลไทย-ข่าวทำเนียบรัฐบาล-เปิดงาน Southern Research Expo & Innovation Showcase 2023


วันจันทร์ที่ 10 กรกฎาคม 2566
เปิดงาน Southern Research Expo & Innovation Showcase 2023
ดร.ดนุช เลขา รมว.อว. เปิดงาน Southern Research Expo & Innovation Showcase 2023 เสริมแกร่งการวิจัยและนวัตกรรมของมหาวิทยาลัยภาคใต้
เมื่อวันที่ 26 มิ.ย. ดร.ดนุช ตันเทอดทิตย์ เลขานุการรัฐมนตรีว่าการกระทรวงการอุดมศึกษา วิทยาศาสตร์ วิจัยและนวัตกรรม (อว.) เป็นประธานเปิดงาน Southern Research Expo & Innovation Showcase 2023 ซึ่งจัดโดยสำนักงานการวิจัยแห่งชาติ (วช.) ร่วมกับ มหาวิทยาลัยสงขลานครินทร์ บริษัท เซ็นทรัลพัฒนา จำกัด (มหาชน) เครือข่ายมหาวิทยาลัยในภาคใต้ และภาคีนักวิจัยเครือข่าย โดยมี รศ.ดร.ปัทมาวดี โพชนุกูล ผู้อำนวยการสำนักงานคณะกรรมการส่งเสริมวิทยาศาสตร์ วิจัยและนวัตกรรม ดร.กิติพงค์ พร้อมวงค์ ผู้อำนวยการสำนักงานสภานโยบายการอุดมศึกษา วิทยาศาสตร์ วิจัยและนวัตกรรมแห่งชาติ ผศ.ดร.นิวัติ แก้วประดับ อธิการบดีมหาวิทยาลัยสงขลานครินทร์ และนายเอกชัย เลิศวิบูลลักษณ์ รองผู้ว่าราชการจังหวัดสงขลา เข้าร่วม ณ หาดใหญ่ ฮอลล์ ชั้น 5 ศูนย์การค้าเซ็นทรัล หาดใหญ่ อำเภอหาดใหญ่ จังหวัดสงขลา
ดร.ดนุช กล่าวเปิดงานพร้อมปาฐกถาพิเศษทิศทางนโยบายเพื่อการวิจัยและพัฒนาต่อมหาวิทยาลัยของกระทรวง อว. ที่แสดงให้เห็นถึงจุดยืนและทิศทางของกระทรวงที่ต้องการเน้นให้เกิดความเข้มแข็งทางด้านการวิจัยและนวัตกรรมของมหาวิทยาลัยในภาคใต้ ที่จะตอบโจทย์เป้าประสงค์ในการพัฒนาวิจัยและนวัตกรรมของกระทรวง 4 ด้าน คือ การพัฒนากำลังคนและสถาบันความรู้ , การวิจัยและสร้างนวัตกรรมเพื่อตอบโจทย์ความท้าทายของสังคม , การวิจัยและนวัตกรรมเพื่อเพิ่มขีดความสามารถการแข่งขัน และการวิจัยและนวัตกรรมเพื่อการพัฒนาเชิงพื้นที่และลดความเหลื่อมล้ำ ซึ่งจะเป็นบันไดนำไปสู่การพัฒนากำลังคน และตอบโจทย์ความท้าทายของประเทศด้วยการพัฒนาศักยภาพงานวิจัย เพื่อนำไปต่อยอดในเชิงอุตสาหกรรม ที่จะช่วยให้เกิดการเพิ่มขีดความสามารถในการแข่งขันของประเทศต่อไปได้
กิจกรรมภายในงานประกอบด้วยการบรรยายพิเศษ เรื่อง “Innovation for Society and Future” โดย รศ.ดร.ปัทมาวดี โพชนุกูล ผอ.สกสว. ผู้เป็นฟันเฟืองและแหล่งทุนสำคัญของประเทศ รวมถึงภาคของการเสวนาพิเศษที่เปิดเวทีให้ผู้เชี่ยวชาญในแต่ละสายงาน ได้มาแสดงความคิดเห็นและแลกเปลี่ยนรู้ในหัวข้อ “ศูนย์สุขภาพนานาชาติอันดามันกับการยกระดับการท่องเที่ยว เศรษฐกิจ และสังคม” การเสวนา “นวัตกรรมเกษตรและอาหารสู่ความยั่งยืนแห่งอนาคต” การเสวนาจากมหาวิทยาลัยเทคโนโลยีราชมงคลศรีวิชัย ในหัวข้อเรื่อง “การขับเคลื่อนเศรษฐกิจสร้างสรรค์ด้วยนวัตกรรมเพื่อพัฒนาการท่องเที่ยวทางทะเล" และการเสวนา “แนวทางการพลิกโฉมพืชกระท่อมด้วยวิจัยและนวัตกรรมสู่ตลาดโลก” จากนักวิจัยที่ผ่านการสั่งสมความรู้ในมหาวิทยาลัยสงขลานครินทร์มานานกว่า 10 ปี
นอกจากนี้ ยังมีอีกหนึ่งกิจกรรมที่จัดขึ้นเพื่อให้นักวิจัยรุ่นใหม่ ทั้งจากสถานศึกษาและภาคเอกชนได้เข้าร่วมโดยเฉพาะ คือ Young Researcher Speed Dating ซึ่งเป็นช่วงของการให้นักวิจัยจากแต่ละสถาบัน ได้มาทำความรู้จัก พูดคุยและต่อยอด จับมือทำงานวิจัยร่วมกันในอนาคตต่อไป

ที่มา : https://www.thaigov.go.th/news/contents/details/70166