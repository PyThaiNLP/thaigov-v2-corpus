รัฐบาลไทย-ข่าวทำเนียบรัฐบาล-ข่าวดี! ขึ้นทะเบียน 5 สถานที่สำคัญทางราง เป็น “โบราณสถานแห่งใหม่ในเขตกรุงเทพ”


วันจันทร์ที่ 10 กรกฎาคม 2566
ข่าวดี! ขึ้นทะเบียน 5 สถานที่สำคัญทางราง เป็น “โบราณสถานแห่งใหม่ในเขตกรุงเทพ”
......
เว็บไซต์ราชกิจจานุเบกษา เมื่อวันที่ 23 มิ.ย. 66 เผยแพร่ประกาศ กรมศิลปากร ยกสถานที่ 5 แห่งของการรถไฟแห่งประเทศไทย (รฟท.) ขึ้นเป็น “โบราณสถาน” ในเขตกรุงเทพมหานคร
.
1. สถานีรถไฟจิตรลดา เป็นสถานีที่สร้างขึ้น สำหรับพระบาทสมเด็จพระเจ้าอยู่หัว และพระบรมวงศานุวงศ์ ในการเสด็จพระราชดำเนินทางรถไฟ และเป็นสถานที่ต้อนรับพระราชอาคันตุกะในบางโอกาส ตั้งอยู่ทางทิศตะวันออกของสวนจิตรลดา ถนนสวรรคโลก แขวงสวนจิตรลดา เขตดุสิต กรุงเทพฯ
2. สะพานพระราม 6 เป็นสะพานข้ามแม่น้ำเจ้าพระยาที่สร้างขึ้นเป็นแห่งแรกของไทย และเป็นสะพานสำคัญที่สุดในเส้นทางสายใต้ เชื่อมระหว่างแขวงบางซื่อ เขตบางซื่อ กับแขวงบางอ้อ เขตบางพลัด กรุงเทพมหานคร ในเส้นทางรถไฟสายใต้
3. ตึกแดง (ตึกพัสดุ รฟท.) เป็นชื่อเรียกของ อาคารพัสดุยศเส ตั้งอยู่ติดกับสะพานยศเส ริมคลองผดุงกรุงเกษม สันนิษฐานว่าก่อสร้างขึ้นในปี 2453 สร้างขึ้นเพื่อใช้เก็บพัสดุจากการสร้างอุโมงค์ขุนตาน และการก่อสร้างทางรถไฟสายใต้
4. สถานีรถไฟกรุงเทพ (หัวลำโพง) เป็นสถานีรถไฟหลักของไทย และเป็นสถานีที่เก่าแก่ที่สุด เริ่มก่อสร้างขึ้นในปลายรัชสมัยพระบาทสมเด็จพระจุลจอมเกล้าเจ้าอยู่หัว ในปี พ.ศ. 2453 สร้างเสร็จและเปิดใช้งานเมื่อวันที่ 25 มิ.ย. 2459 ในรัชสมัยพระบาทสมเด็จพระมงกุฎเกล้าเจ้าอยู่หัว
5. โรงงานมักกะสัน ก่อสร้างเมื่อปี 2450 แล้วเสร็จเปิดกิจการในปี 2453 ในอดีตเคยเป็นโรงงานซ่อมรถไฟที่ใหญ่ที่สุดในอาเซียน และเคยมีโรงผลิตไฟฟ้าที่สามารถจ่ายไฟให้โรงไฟฟ้า ชุมชน และโรงพยาบาลรถไฟ เป็นโรงงานแห่งเดียวของกรมรถไฟ ที่สามารถทำการซ่อมและประกอบรถจักรและรถพ่วงทุกชนิดได้อย่างสมบูรณ์ นอกจากนี้ ภายในโรงงานมักกะสัน มีอาคาร 2465 ซึ่งเป็นอาคารเก่าแก่ที่ได้รับรางวัลสถาปัตยกรรมดีเด่นอีกด้วย
.
ปัจจุบันทั้ง 5 สถานที่นี้ ยังคงมีการใช้งานตามปกติ ซึ่ง รฟท. ได้ร่วมกันอนุรักษ์เพื่อส่งเสริมคุณค่า และจัดกิจกรรมดึงดูดคนไทย/ต่างชาติ ร่วมเรียนรู้ประวัติศาสตร์ทางรางของไทย สร้างชื่อเสียงให้ดังทั่วโลก
อ่านเพิ่มเติม คลิก https://www.thaigov.go.th/news/contents/details/69993
#ไทยคู่ฟ้า #สื่อสารรัฐบาลไทย
-------------------

ที่มา : https://www.thaigov.go.th/news/contents/details/70147