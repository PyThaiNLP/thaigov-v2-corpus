รัฐบาลไทย-ข่าวทำเนียบรัฐบาล-ผู้ตรวจฯ ภาสกร  ลงพื้นที่ลพบุรี  เปิดงาน “อุตสาหกรรมแฟร์" พร้อมเยี่ยมชมศูนย์การเรียนรู้โครงการ Organic waste to organic matter ในเครือเบทาโกร


วันจันทร์ที่ 10 กรกฎาคม 2566
10/07/2566
พิมพ์
ผู้ตรวจฯ ภาสกร  ลงพื้นที่ลพบุรี  เปิดงาน “อุตสาหกรรมแฟร์" พร้อมเยี่ยมชมศูนย์การเรียนรู้โครงการ Organic waste to organic matter ในเครือเบทาโกร
ผู้ตรวจฯ ภาสกร  ลงพื้นที่ลพบุรี  เปิดงาน “อุตสาหกรรมแฟร์" พร้อมเยี่ยมชมศูนย์การเรียนรู้โครงการ Organic waste to organic matter ในเครือเบทาโกร
วันที่ 5 กรกฎาคม 2566 เวลา 09.30 น. นายภาสกร ชัยรัตน์ ผู้ตรวจราชการกระทรวงอุตสาหกรรม เป็นประธานในพิธีเปิดงาน “อุตสาหกรรมแฟร์” ณ องค์การบริหารส่วนตำบลช่องสาลิกา อำเภอพัฒนานิคม จังหวัดลพบุรี โดยมี ดร.รัฐพล ธุระพันธ์ นายอำเภอพัฒนานิคม นายถวิล ทองทศ รองกรรมการผู้จัดการใหญ่สำนักผลิตเนื้อสัตว์แปรรูป สัตว์ปีก เครือเบทาโกร ร่วมกล่าวต้อนรับและรายงานการดำเนินงานระหว่างโรงงานและชุมชน และได้รับเกียรติจาก นายกองค์การบริหารส่วนตำบลช่องสาริกา และประธานสภาอุตสาหกรรมจังหวัดลพบุรี เข้าร่วมกิจกรรม
โดยมี นางสาวสมใจ มีสมบูรณ์ อุตสาหกรรมจังหวัดลพบุรี กล่าวรายงานและให้ข้อมูลว่า “อุตสาหกรรมแฟร์” จังหวัดลพบุรี เป็นกิจกรรมการจัดแสดงและจำหน่ายสินค้าของผู้ประกอบการ รวมถึงผลิตภัณฑ์สินค้าจากชุมชนในพื้นที่จังหวัดลพบุรี การจัดงานในครั้งนี้เป็นความร่วมมือของทุกภาคส่วน สำนักงานอุตสาหกรรมจังหวัดลพบุรี กลุ่มโรงงานในพื้นที่ สภาอุตสาหกรรมจังหวัดลพบุรี และหน่วยงานภาครัฐในพื้นที่ มีวัตถุประสงค์เพื่อส่งเสริมและสนับสนุนผู้ประกอบการ ผู้ผลิตชุมชน ให้มีความสำเร็จทางธุรกิจในการเพิ่มช่องทางจำหน่ายสินค้า พร้อมเชื่อมโยงโรงงานอุตสาหกรรมกับชุมชนให้อยู่ร่วมกันอย่างเกื้อกูลและมีความสุข รวมทั้งสร้างโอกาสในการกระจายรายได้ให้กับประชาชน ให้มีชีวิตความเป็นอยู่ที่ดีขึ้น ตามนโยบายกระทรวงอุตสาหกรรม MIND ใช้ “หัว” และ “ใจ” ปั้นอุตสาหกรรมคู่ชุมชน ภายใต้หลักการ อุตสาหกรรมดี ชุมชนดี หน่วยงานดี สู่อุตสาหกรรมวิถีใหม่ 4 มิติ
ภายในงานมีโรงงานอุตสาหกรรม ผู้ผลิตชุมชน ร่วมแสดงและจำหน่ายสินค้าจากโรงงานกว่า 20 ราย อาทิ บริษัทในเครือเบทาโกร บริษัท เฌอร่า จำกัด (มหาชน) บริษัท เอสพีที เทรดดิ้ง 2015 จำกัด (ไร่ลุงท๊อป) บริษัท น้ำตาลสระบุรี จำกัด (โรงงานน้ำตาลสระโบสถ์) บริษัท เพ็ทโฟกัส จำกัด บริษัท นิพพาน อะโกรเทค จำกัด และผู้ผลิตชุมชนในจังหวัดลพบุรี ได้นำผลิตภัณฑ์ที่ได้รับการรับรองมาตรฐานผลิตภัณฑ์ชุมชน ผลิตภัณฑ์แปรรูปผลิตผลทางการเกษตร มาจัดแสดงและจัดจำหน่ายภายในงาน รวมทั้งมีการจัดกิจกรรมให้ความรู้เกี่ยวกับอุตสาหกรรมและผลิตภัณฑ์ของดีจังหวัดลพบุรี
นอกจากนี้ ผู้ตรวจฯ ภาสกร ได้ลงพื้นที่เยี่ยมชมโครงการอ่างเก็บน้ำหนองโพธิ์ อำเภอพัฒนานิคม จังหวัดลพบุรี แหล่งเก็บกักน้ำสำหรับช่วยเหลือการเพาะปลูกของราษฎร รวมทั้งเป็นแหล่งเพาะพันธุ์ปลาน้ำจืดนานาพันธุ์ โดยพื้นที่ตำบลช่องสาริกา อำเภอพัฒนานิคม จังหวัดลพบุรี เป็นพื้นที่ในการพัฒนาและยกระดับให้เป็นเมืองอุตสาหกรรมเชิงนิเวศ จังหวัดลพบุรี และเยี่ยมชมศูนย์การเรียนรู้ โครงการ Organic waste to organic matter ในเครือเบทาโกร ซึ่งศูนย์ดังกล่าวได้มีการพัฒนาทักษะอาชีพให้แก่ผู้พิการ ทั้งนี้ได้เยี่ยมชมแปลงปลูกผักโดยผู้พิการซึ่งจะนำผลผลิตส่งให้ครัวของโรงงานเบทาโกร ปัจจุบันเครือเบทาโกรได้ร่วมดำเนินการโครงการป่าชุมชนแล้ว 55 ป่า ทั่วประเทศ ตั้งเป้าหมายเพื่อการมีส่วนร่วมกับชุมชน ภาครัฐในพื้นที่ เพื่อดูแลอนุรักษ์ป่าร่วมกับชุมชน สร้างระบบนิเวศน์ที่ดี มีความหลากหลายทางชีวภาพ และสร้างความมั่นคงทางด้านอาหารของชุมชนยั่งยืน โดยผู้ตรวจฯ ได้แนะนำให้ขยายผลไปในรูปแบบของวิสาหกิจเพื่อสังคม (SE) ด้วย เพื่อเพิ่มช่องทางการดำเนินงานการดูแลชุมชนอย่างเป็นรูปธรรมต่อไป

ที่มา : https://www.thaigov.go.th/news/contents/details/70141