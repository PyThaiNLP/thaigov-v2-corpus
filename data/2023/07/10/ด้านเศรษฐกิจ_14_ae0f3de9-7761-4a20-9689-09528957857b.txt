รัฐบาลไทย-ข่าวทำเนียบรัฐบาล-รมว.อว. ดัน “ชุดข้อมูลแก้จนแบบเบ็ดเสร็จและแม่นยำ”


วันจันทร์ที่ 10 กรกฎาคม 2566
รมว.อว. ดัน “ชุดข้อมูลแก้จนแบบเบ็ดเสร็จและแม่นยำ”
ขจัดปัญหาความยากจนของคนในประเทศ เผยใช้แก้ปัญหาสำเร็จมาแล้วในพื้นที่นำร่อง 20 จังหวัด
วันที่ 26 มิ.ย. ศ.(พิเศษ) ดร.เอนก เหล่าธรรมทัศน์ รัฐมนตรีว่าการกระทรวงการอุดมศึกษา วิทยาศาสตร์ วิจัยและนวัตกรรม (อว.) เป็นประธานเปิดงานสัมมนาพหุภาคี “สู้ชนะความจน บนฐานพลังความรู้ พลังภาคี” ระหว่างหน่วยบริหารจัดการทุนด้านวิจัยระดับพื้นที่ (บพท.) กับ สมาคมผู้สื่อข่าวเศรษฐกิจ บูรณาการชุดข้อมูลแก้จนเบ็ดเสร็จ ตอบโจทย์การพัฒนาประเทศที่ยั่งยืน โดยมี นายสัมพันธ์ เย็นสำราญ ที่ปรึกษา รมว.อว. เข้าร่วมงาน ณ โรงแรมเซ็นทาราแกรนด์ ลาดพร้าว
ศ.(พิเศษ) ดร.เอนก กล่าวว่า งานวันนี้ถือเป็นนิมิตหมายที่ดี ที่ได้เห็นผู้คนจากทุกภาคส่วน ทุกฝ่ายทั้งประเทศร่วมกันแก้ปัญหาความยากจนของคนในประเทศ แท้จริงแล้วปัญหานี้เป็นเรื่องที่ประเทศดำเนินการแก้ไขมาโดยตลอดและก็ทำได้เป็นอย่างดี มีแนวโน้มดีขึ้นเรื่อย ๆ แต่ก็ยังอยากเห็นคนไทยมีฐานะที่เท่าเทียมกันมากขึ้นกว่านี้ โดยการใช้ประโยชน์จากชุดข้อมูลแก้ปัญหาความยากจนแบบเบ็ดเสร็จและแม่นยำ ที่กระทรวง อว. ร่วมมือกับทุกภาคส่วนจัดทำขึ้น ประเทศของเรายังมีช้างเผือกในป่าลึกจำนวนมาก หากเราสร้างโอกาสที่ดีให้กับคนเหล่านี้ได้ เขาจะเป็นกำลังที่สำคัญของสังคม ของประเทศชาติ การแก้ไขปัญหาความยากจนไม่ใช่เรื่องง่าย เป็นเรื่องที่มีรายละเอียดเยอะ ทุกคน ทุกฝ่ายจึงต้องผสานกำลัง ร่วมกันคิด ช่วยกันทำและต้องพยายามทำให้สำเร็จให้จงได้
ขณะที่ ดร.กิตติ สัจจาวัฒนา ผู้อำนวยการ บพท. กล่าวว่า งานสัมมนาในครั้งนี้ มีการนำเสนอชุดข้อมูลสะท้อนปัญหาความยากจน ชุดความรู้โมเดลแก้จน ที่ผ่านการพิสูจน์ประสิทธิผลการแก้ปัญหาความยากจนมาแล้วในพื้นที่นำร่อง 20 จังหวัดครอบคลุมทั่วทุกภาคของประเทศ และชุดประสบการณ์ที่เกี่ยวเนื่องกับการแก้ปัญหาความยากจน รวมทั้งชุดมาตรการที่จะเป็นแนวทางขยายผลต่อยอดความร่วมมือ เพื่อแก้ปัญหาความยากจน โดย บพท.จะทำหน้าที่ประมวลข้อมูลความรู้ ประสบการณ์ ข้อคิดเห็น ตลอดจนข้อเสนอแนะจากผู้ทรงคุณวุฒิ คณาจารย์ นักวิจัย ผู้บริหารภาคราชการ ภาคเอกชน ภาคประชาสังคม ตลอดจนสื่อมวลชน พัฒนาเป็นชุดข้อมูลแก้ปัญหาความยากจนแบบเบ็ดเสร็จและแม่นยำ นำเสนอให้รัฐบาล และรัฐสภา สำหรับนำไปใช้ประโยชน์ในการกำหนดนโยบาย และแนวทางมาตรการแก้ปัญหาความยากจนให้เกิดประโยชน์สูงสุดต่อไป

ที่มา : https://www.thaigov.go.th/news/contents/details/70165