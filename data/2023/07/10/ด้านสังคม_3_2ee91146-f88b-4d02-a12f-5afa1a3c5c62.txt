รัฐบาลไทย-ข่าวทำเนียบรัฐบาล-หัวหน้าที่ปรึกษากระทรวงสาธารณสุข ต้อนรับคณะ สธ.มาเลเซีย แลกเปลี่ยนประสบการณ์ เสริมสร้างความร่วมมือด้านสุขภาพระหว่างประเทศ


วันจันทร์ที่ 10 กรกฎาคม 2566
หัวหน้าที่ปรึกษากระทรวงสาธารณสุข ต้อนรับคณะ สธ.มาเลเซีย แลกเปลี่ยนประสบการณ์ เสริมสร้างความร่วมมือด้านสุขภาพระหว่างประเทศ
หัวหน้าที่ปรึกษาระดับกระทรวงสาธารณสุข ให้การต้อนรับคณะผู้แทนกระทรวงสาธารณสุขประเทศมาเลเซีย แลกเปลี่ยนเรียนรู้การดำเนินงานสถานบริการในสังกัดกระทรวงสาธารณสุข เสริมสร้างความร่วมมือด้านสุขภาพระหว่างประเทศ
หัวหน้าที่ปรึกษาระดับกระทรวงสาธารณสุข ให้การต้อนรับคณะผู้แทนกระทรวงสาธารณสุขประเทศมาเลเซีย แลกเปลี่ยนเรียนรู้การดำเนินงานสถานบริการในสังกัดกระทรวงสาธารณสุข เสริมสร้างความร่วมมือด้านสุขภาพระหว่างประเทศ พร้อมลงพื้นที่เยี่ยมชมสถานบริการในจังหวัดสมุทรสาคร
วันนี้ (10 กรกฎาคม 2566) ที่กระทรวงสาธารณสุข จ.นนทบุรี นายแพทย์รุ่งเรือง กิจผาติ หัวหน้าที่ปรึกษาระดับกระทรวง (นายแพทย์ทรงคุณวุฒิระดับ 11) และโฆษกกระทรวงสาธารณสุข ให้การต้อนรับผู้แทนจากกระทรวงสาธารณสุขมาเลเซีย จำนวน 14 ท่าน นำโดย Dato’ Dr. Asmayani Binti Khalib, Deputy Director-General of Health (Medical) Malaysia ในการแลกเปลี่ยนความรู้ ประสบการณ์ พร้อมศึกษาดูงานการดำเนินการโรงพยาบาลสังกัดกระทรวงสาธารณสุขของประเทศไทย ที่มีระบบการแพทย์และสาธารณสุขที่เข้มแข็ง เป็นต้นแบบในระดับนานาชาติ และกล่าวว่า กระทรวงสาธารณสุขไทยกับมาเลเซียมีความสัมพันธ์ที่ดีและมีความร่วมมือในการดำเนินงานด้านการแพทย์และสาธารณสุขมาอย่างต่อเนื่อง ซึ่งการเยือนกระทรวงสาธารณสุขไทยครั้งนี้ จะมีการแลกเปลี่ยนความรู้ ประสบการณ์ เกี่ยวกับยุทธศาสตร์ ความท้าทาย อุปสรรค และแนวทางแก้ไข เกี่ยวกับการดำเนินงานโรงพยาบาลในกำกับของรัฐ รวมถึงระบบสุขภาพ วิธีการบริหารจัดการ การพัฒนาศูนย์สุขภาพและความเป็นอิสระของโรงพยาบาล เพื่อตอบสนองความต้องการด้านสุขภาพของประชาชนในชุมชน ถือเป็นการเสริมสร้างความร่วมมือด้านสุขภาพของทั้งสองประเทศอีกครั้งหนึ่ง
โดยคณะศึกษาดูงานจะมีการลงพื้นที่เยี่ยมชมสถานบริการสังกัดกระทรวงสาธารณสุขในจังหวัดสมุทรสงคราม อาทิ สำนักงานสาธารณสุขจังหวัดสมุทรสาคร โรงพยาบาลส่งเสริมสุขภาพตำบลบ้านอ้อมโรงหีบ และโรงพยาบาลสมุทรสาคร โรงพยาบาลบ้านแพ้ว (องค์การมหาชน) เป็นต้น ในโอกาสนี้ ประเทศไทยยังได้รับเชิญให้ร่วมแบ่งปันประสบการณ์ในการเสริมสร้างระบบสุขภาพ ณ ประเทศมาเลเซีย ซึ่งถือเป็นการเรียนรู้ซึ่งกันและกันอีกด้วย
**********************************10 กรกฎาคม 2566

ที่มา : https://www.thaigov.go.th/news/contents/details/70158