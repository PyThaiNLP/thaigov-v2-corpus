รัฐบาลไทย-ข่าวทำเนียบรัฐบาล-จังหวัดสมุทรสงคราม ขับเคลื่อนส่งเสริม Young OTOP เพื่อพัฒนาคนรุ่นใหม่สู่เศรษฐกิจสร้างสรรค์ (Creative Economy) สืบสานภูมิปัญญาผ้าไทยสู่สากลอย่างยั่งยืน


วันจันทร์ที่ 10 กรกฎาคม 2566
10/07/2566
พิมพ์
จังหวัดสมุทรสงคราม ขับเคลื่อนส่งเสริม Young OTOP เพื่อพัฒนาคนรุ่นใหม่สู่เศรษฐกิจสร้างสรรค์ (Creative Economy) สืบสานภูมิปัญญาผ้าไทยสู่สากลอย่างยั่งยืน
จังหวัดสมุทรสงคราม ขับเคลื่อนส่งเสริม Young OTOP เพื่อพัฒนาคนรุ่นใหม่สู่เศรษฐกิจสร้างสรรค์ (Creative Economy) สืบสานภูมิปัญญาผ้าไทยสู่สากลอย่างยั่งยืน
วันนี้ (10 ก.ค. 66) นายสมนึก พรหมเขียว ผู้ว่าราชการจังหวัดสมุทรสงคราม เปิดเผยว่า กระทรวงมหาดไทยโดยกรมการพัฒนาชุมชน ได้ให้ความสำคัญกับการส่งเสริมให้ประชาชนพัฒนาภูมิปัญญาท้องถิ่นสู่เศรษฐกิจสร้างสรรค์ (Creative Economy) โดยส่งเสริมให้เยาวชนคนรุ่นใหม่มีส่วนร่วมและเป็นส่วนหนึ่งในการอนุรักษ์และสืบสานภูมิปัญญาไทย ด้วยการพัฒนาความคิดสร้างสรรค์ ตลอดจนพัฒนาทักษะในการทอและตัดเย็บผ้า ด้วยเทคนิคการออกแบบผลิตภัณฑ์ใหม่ ๆ ที่มีความทันสมัยทั้งด้านแฟชั่น และเหมาะสมกับการสวมใส่ในทุกเพศทุกวัย และในทุกโอกาส สามารถต่อยอดนำไปสู่การสร้างงาน สร้างรายได้ สร้างอาชีพ ส่งเสริมทักษะให้เยาวชนสามารถพึ่งพาตนเองตามหลักปรัชญาของเศรษฐกิจพอเพียง รวมถึงการสร้างมูลค่าเพิ่มให้ผลิตภัณฑ์ชุมชน ส่งผลต่อเศรษฐกิจฐานราก ทำให้ประชาชนทุกคนในทุกพื้นที่มีคุณภาพชีวิตที่ดีขึ้นได้อย่างยั่งยืน
"จังหวัดสมุทรสงคราม ได้จัดโครงการส่งเสริมเยาวชนต่อยอดภูมิปัญญาผ้าไทย Young OTOP จังหวัดสมุทรสงคราม โดยมุ่งส่งเสริมให้คนรุ่นใหม่มีส่วนร่วมในการอนุรักษ์และสืบสานภูมิปัญญาผ้าไทย ซึ่งเป็นมรดกทางวัฒนธรรมอันล้ำค่าที่ต้องรักษาไว้ ตลอดจนการสร้างความรู้และพัฒนาทักษะการทอผ้าให้กับเยาวชนและทายาทของผู้ประกอบการ OTOP ในจังหวัดสมุทรสงคราม เพื่อสร้างมูลค่าเพิ่มผลิตภัณฑ์ให้สามารถตอบสนองต่อความต้องการของตลาด สามารถยกระดับมูลค่า OTOP ให้มีมาตรฐานและมีอัตลักษณ์เฉพาะมีความสร้างสรรค์และทันสมัยสามารถแข่งขันในตลาดสากลได้ โดยจัดขึ้นระหว่างวันที่ 8 - 9 กรกฎาคม และ 15 - 16 กรกฎาคม 2566 ซึ่งได้รับความร่วมมือจากนายอริย์ธัช ภิญโญกูล ผู้ประกอบการร้านคุณนายไหมไทย นางรุจาภา เนียนไธสง และนางปราณี ปาประโต เป็นวิทยากรให้ความรู้ และนำฝึกปฏิบัติ กิจกรรมตามหลักสูตรประกอบด้วย การสร้างความรู้ความเข้าใจแนวคิดการพัฒนาผ้าท้องถิ่น ประเภทผ้าแต่ละชนิด และความรู้เบื้องต้นเกี่ยวกับเครื่องมือ อุปกรณ์การทอผ้า การแบ่งกลุ่มฝึกปฏิบัติ เรื่อง การมัดหมี่ การฟอกย้อมเส้นไหม การทอผ้าไหมพื้น และการทอผ้าไหมมัดหมี่ ซึ่งกิจกรรมได้รับความสนใจจากนักเรียน นักศึกษาจากเขตพื้นที่การศึกษาประถมศึกษา พื้นที่การศึกษามัธยมศึกษา สมุทรสาคร – สมุทรสงคราม วิทยาลัยเทคนิคสมุทรสงคราม ร่วมกิจกรรม" นายสมนึก พรหมเขียว ผู้ว่าราชการจังหวัดสมุทรสงคราม กล่าว
นายสมนึก พรหมเขียว ผู้ว่าราชการจังหวัดสมุทรสงคราม กล่าวเพิ่มเติมว่า ขอขอบคุณและเป็นกำลังใจให้กับเยาวชนคนรุ่นใหม่ รวมถึงทายาทกลุ่มทอผ้า OTOP ที่ได้มาเป็นส่วนหนึ่งในการร่วมกันอนุรักษ์สืบสานภูมิปัญญาผ้าไทย และเป็นต้นแบบที่จะถ่ายทอดองค์ความรู้ให้กับ Young OTOP และประชาชน เพื่อต่อยอดและสืบสานภูมิปัญญาผ้าไทย รวมทั้งยกระดับการพัฒนาคุณภาพสินค้าและสร้างสรรค์ผลิตภัณฑ์ผ้าไทยจังหวัดสมุทรสงคราม ให้เป็นผลิตภัณฑ์ใหม่ตามความต้องการของท้องตลาด และสามารถแข่งขันได้ มุ่งไปสู่ตลาดสากล ซึ่งจะทำให้ประชาชนจังหวัดสมุทรสาครมีอาชีพ มีรายได้ และมีคุณภาพชีวิตที่ดีขึ้น ทำให้เศรษฐกิจฐานรากมั่นคงชุมชนเข้มแข็งอย่างยั่งยืน ตามหลักปรัชญาของเศรษฐกิจพอเพียง ขับเคลื่อนการพัฒนาที่ยั่งยืน (SDGs) ตามที่กระทรวงมหาดไทยร่วมกับองค์การสหประชาชาติ (UN) เพื่อการพัฒนาที่ยั่งยืน พร้อมเป็นรากฐานให้เยาวชนคนรุ่นใหม่เติบโตขึ้นมาด้วยการนำความรู้ ภูมิปัญญาไทย ไปต่อยอดและพัฒนาอย่างต่อเนื่อง ทำให้ประชาชนจังหวัดสมุทรสงครามมีคุณภาพชีวิตที่ดี ประชาชนมีความสุข ประเทศไทยเข้มแข็งอย่างยั่งยืน

ที่มา : https://www.thaigov.go.th/news/contents/details/70192