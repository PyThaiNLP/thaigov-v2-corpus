รัฐบาลไทย-ข่าวทำเนียบรัฐบาล-ปลัดเกษตรฯ เรียกประชุมทุกหน่วยงานในสังกัด เร่งรัดการเบิกจ่ายงบประมาณ ปี 2566 


วันจันทร์ที่ 10 กรกฎาคม 2566
ปลัดเกษตรฯ เรียกประชุมทุกหน่วยงานในสังกัด เร่งรัดการเบิกจ่ายงบประมาณ ปี 2566
ปลัดเกษตรฯ เรียกประชุมทุกหน่วยงานในสังกัด เร่งรัดการเบิกจ่ายงบประมาณ ปี 2566 ให้เป็นไปตามเป้าหมายที่ภาครัฐกำหนด
นายประยูร อินสกุล ปลัดกระทรวงเกษตรและสหกรณ์ เป็นประธานการประชุมคณะกรรมการติดตามเร่งรัด การใช้จ่ายงบประมาณของกระทรวงเกษตรและสหกรณ์ ครั้งที่ 3/2566โดยมี นายอภัย สุทธิสังข์ นายสุรเดช สมิเปรม นายเศรษฐเกียรติ กระจ่างวงษ์ และนายพีรพันธ์ คอทอง รองปลัดกระทรวงเกษตรและสหกรณ์ พร้อมด้วยผู้บริหารระดับสูงจากหน่วยงานในสังกัดกระทรวงเกษตรและสหกรณ์ เข้าร่วมประชุมณ ห้องประชุมกระทรวงเกษตรและสหกรณ์
การประชุมครั้งนี้ เป็นการติดตามผลการใช้จ่ายและเบิกจ่ายงบประมาณประจำปีงบประมาณ พ.ศ. 2566 ของกระทรวงเกษตรและสหกรณ์ ณ สิ้นเดือนมิถุนายน 2566ประกอบด้วย ผลการใช้จ่ายและเบิกจ่ายงบประมาณภาพรวมของกระทรวงฯ ผลการเบิกจ่ายเงินกันไว้เบิกเหลื่อมปี และผลการเบิกจ่ายงบกลาง เพื่อให้เป็นไปตามเป้าหมายที่ภาครัฐกำหนด ณ สิ้นไตรมาส 4 สำหรับภาพรวม ร้อยละ 93 รายจ่ายประจำ ร้อยละ 98 และรายจ่ายลงทุน ร้อยละ 75 ดังนั้นจึงต้องมีการเบิกจ่ายภาพรวม 119,234.3355 ล้านบาท รวมถึงให้เร่งรัดการดำเนินงานและเบิกจ่ายเงินเหลื่อมปี และงบกลางให้แล้วเสร็จ ภายในกรอบระยะเวลาที่กำหนดอย่างเคร่งครัด
ทั้งนี้ ปลัดกระทรวงเกษตรและสหกรณ์ ได้มอบหมายให้ทุกหน่วยงานในสังกัดเตรียมทบทวนข้อเสนองบประมาณประจำปี 2567 และเตรียมความพร้อมเสนอคำของบประมาณประจำปี 2568 โดยมุ่งเน้นการนำสินค้าเกษตร ทั้งด้านพืช ประมง ปศุสัตว์ ออกสู่ตลาดต่างประเทศเพิ่มมากขึ้น

ที่มา : https://www.thaigov.go.th/news/contents/details/70186