รัฐบาลไทย-ข่าวทำเนียบรัฐบาล-ม.นเรศวร คว้ารางวัลชนะเลิศ Times Higher Education Awards Asia 2023


วันจันทร์ที่ 10 กรกฎาคม 2566
ม.นเรศวร คว้ารางวัลชนะเลิศ Times Higher Education Awards Asia 2023
ม.นเรศวร คว้ารางวัลชนะเลิศ Times Higher Education Awards Asia 2023 สาขาความเป็นเลิศและนวัตกรรมทางศิลปะ
ม.นเรศวร คว้ารางวัลชนะเลิศ Times Higher Education Awards Asia 2023 สาขาความเป็นเลิศและนวัตกรรมทางศิลปะ และ 8 มหาวิทยาลัยของไทยเข้ารอบสุดท้ายใน 5 สาขาของรางวัลมหาวิทยาลัยที่มีโครงการโดดเด่นและเป็นผู้นำแต่ละสาขาของภูมิภาคเอเชีย
ศ.(พิเศษ) ดร.เอนก เหล่าธรรมทัศน์ รมว.การอุดมศึกษา วิทยาศาสตร์ วิจัยและนวัตกรรม (อว.) เผยว่า เมื่อวันที่ 21 มิ.ย. นี้ Times Higher Education ได้จัดพิธีมอบรางวัล THE Awards Asia 2023 ให้กับมหาวิทยาลัยที่มีโครงการโดดเด่นและเป็นผู้นำแต่ละสาขาของภูมิภาคเอเชีย ในระหว่างการประชุมสัมมนาวิชาการ Times Higher Education (THE) Asia Universities Summit ในหัวข้อ The Asian university in 2050 ที่เขตบริหารพิเศษฮ่องกงแห่งสาธารณรัฐประชาชนจีน โดยในปีนี้มี 8 มหาวิทยาลัยของไทยผ่านเข้ารอบสุดท้ายใน 5 สาขา ได้แก่ ม.นเรศวร ในสาขาความเป็นเลิศและนวัตกรรมทางศิลปะ จุฬาลงกรณ์มหาวิทยาลัย ในสาขาความเป็นผู้นำและทีมผู้บริหารแห่งปี สถาบันบัณฑิตพัฒนบริหารศาสตร์ (นิด้า) และ ม.เทคโนโลยีสุรนารี ในสาขาการมีส่วนร่วมที่โดดเด่นในด้านผู้นำด้านสิ่งแวดล้อม สถาบันวิทยาลัยชุมชนและ ม.นเรศวร ในสาขาการมีส่วนร่วมที่โดดเด่นในการพัฒนาภูมิภาค และ มรภ.นครราชสีมา มทร.ธัญบุรี ในสาขาการสนับสนุนนักศึกษาที่โดดเด่น
“อว. ขอแสดงความยินดีกับมหาวิทยาลัยนเรศวร สามารถคว้ารางวัลชนะเลิศ ในสาขาความเป็นเลิศและนวัตกรรมทางศิลปะ จากผลงาน “J-Gen Jewelry Shape Driver ปลั๊กอินระบบวาดโมเดลเครื่องประดับแบบสามมิติโดยอัตโนมัติด้วยหลักการเจเนอเรทีฟดีไซน์และเทคนิคปัญญาประดิษฐ์” โดย ผศ.ดร.สมลักษณ์ วรรณฤมล กีเยลาโรว่า ซึ่งจะทำให้นักออกแบบสามารถออกแบบรูปร่าง รูปทรง ที่มีความแตกต่างกันได้คราวละหลายๆ โมเดล ภายในไม่กี่วินาที และยังช่วยปรับเปลี่ยนขนาด จำนวนอัญมณี และจัดเรียงอัญมณีบนตัวเรือนเครื่องประดับได้สะดวก รวดเร็ว เป็นการเพิ่มประสิทธิภาพการออกแบบให้สูงขึ้น” ศ.(พิเศษ) ดร.เอนก กล่าว
ด้าน ศ.ดร.นพ.สิริฤกษ์ ทรงศิวิไล ปลัดกระทรวง อว. กล่าวเพิ่มเติมว่า รางวัล THE Awards Asia เป็นรางวัลที่รู้จักกันอย่างกว้างขวาง เป็นรางวัลสำคัญมากสำหรับสถาบันอุดมศึกษาของเอเชีย ผลงานของทุกมหาวิทยาลัยที่ผ่านเข้ารอบสุดท้ายในครั้งนี้ ถือเป็นสุดยอดของมหาวิทยาลัยในทวีปเอเชีย เป็นความภาคภูมิใจอีกครั้งหนึ่งของกระทรวง อว. และสถาบันอุดมศึกษาไทย ที่ได้สร้างผลงานเชิงประจักษ์ที่แสดงให้เห็นถึงคุณภาพของมหาวิทยาลัยไทยที่ไม่แพ้ใครในภูมิภาค
“รางวัลนี้การันตีถึงความสามารถและศักยภาพของคนไทยและมหาวิทยาลัยไทยในระดับสากล ขอแสดงความยินดีกับ ม.นเรศวร และทุกสถาบันที่ผ่านเข้ารอบสุดท้าย เพราะทุกผลงานล้วนสร้างผลกระทบต่อสังคม ชุมชน สิ่งแวดล้อมและประชาชนได้เป็นวงกว้าง ชัดเจนและเป็นรูปธรรม” ปลัดกระทรวง อว. สรุป

ที่มา : https://www.thaigov.go.th/news/contents/details/70163