รัฐบาลไทย-ข่าวทำเนียบรัฐบาล-​โฆษกรัฐบาลกราบลานายกรัฐมนตรี ลาออกจากตำแหน่งรองเลขาธิการนายกรัฐมนตรีฝ่ายการเมือง และโฆษกประจำสำนักนายกรัฐมนตรี เพื่อไปปฏิบัติหน้าที่ ส.ส. 


วันจันทร์ที่ 10 กรกฎาคม 2566
10/07/2566
พิมพ์
​โฆษกรัฐบาลกราบลานายกรัฐมนตรี ลาออกจากตำแหน่งรองเลขาธิการนายกรัฐมนตรีฝ่ายการเมือง และโฆษกประจำสำนักนายกรัฐมนตรี เพื่อไปปฏิบัติหน้าที่ ส.ส.
​โฆษกรัฐบาลกราบลานายกรัฐมนตรี ลาออกจากตำแหน่งรองเลขาธิการนายกรัฐมนตรีฝ่ายการเมือง และโฆษกประจำสำนักนายกรัฐมนตรี เพื่อไปปฏิบัติหน้าที่ ส.ส.
วันนี้ (10 กรกฎาคม 2566) เวลา 10.00 น. ณ บริเวณทางเชื่อมตึกไทยคู่ฟ้าและตึกภักดีบดินทร์ ทำเนียบรัฐบาล นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี แถลงข่าวต่อสื่อมวลชน ว่า เนื่องจากทางสภาผู้แทนราษฎร โดยนายวันมูหะมัดนอร์ มะทา ประธานรัฐสภาและประธานสภาผู้แทนราษฎร ได้ลงนามในประกาศการเลื่อนลำดับสมาชิกสภาผู้แทนราษฎรในระบบบัญชีรายชื่อ มาแทนสมาชิกที่ได้ลาออกไปก่อนหน้านี้ โดยเมื่อช่วงเช้าที่ผ่านมา ตนได้เข้าพบพลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เพื่อเรียนแจ้งและกราบลานายกรัฐมนตรีเนื่องในโอกาสที่จะไปทำหน้าที่เป็นสมาชิกสภาผู้แทนราษฎร ซึ่งนายกรัฐมนตรีได้อวยพรให้มีกำลังใจ มีกำลังกายที่ดี เพื่อปฏิบัติหน้าที่ในฐานะสมาชิกสภาผู้แทนราษฎรอย่างเต็มความสามารถ เพื่อประโยชน์ของประเทศชาติบ้านเมืองและประชาชน
ทั้งนี้ ขอกราบขอบพระคุณนายกรัฐมนตรีเป็นอย่างสูงที่ได้กรุณาไว้วางใจตลอดระยะเวลากว่า 3 ปีที่ผ่านมา ให้ดำรงตำแหน่งโฆษกรัฐบาล 2 ครั้ง และมอบหมายให้ปฏิบัติหน้าที่รองเลขาธิการนายกรัฐมนตรีฝ่ายการเมือง โดยให้กำกับดูแลในส่วนงานที่สำคัญที่ผ่านมา ทั้งในเรื่องการต่างประเทศ เรื่องนโยบายและยุทธศาสตร์ เรื่องการประสานงานการเมือง รวมถึงภารกิจของนายกรัฐมนตรี และเรื่องการกำกับดูแลสำนักโฆษก
“ขอกราบขอบพระคุณท่านนายกรัฐมนตรี ที่มอบความไว้วางใจและให้ดำเนินการในช่วงที่ผ่านมา และในส่วนของการทำงานของผม 3 ปีกว่า ต้องขอขอบคุณเพื่อนร่วมงานทุกท่านที่สำนักเลขาธิการนายกรัฐมนตรี ที่ได้ร่วมมือกันทำงาน รวมถึงสำนักเลขาธิการคณะรัฐมนตรีที่ได้ดำเนินการในเรื่องของภารกิจต่าง ๆ ด้วย  และขอขอบคุณสื่อมวลชนทุกท่าน ที่ได้กรุณาในการนำเสนอข่าวจากรัฐบาลไปถึงประชาชนตลอดเวลาที่ผ่านมา สำหรับภารกิจจากนี้ไป ท่านนายกรัฐมนตรีได้มอบหมายให้รองโฆษกประจำสำนักนายกรัฐมนตรี ทั้ง 3 คน ดำเนินการสื่อสารงานของรัฐบาลกับประชาชนต่อไป และต้องขอกราบขอบพระคุณทุกท่านที่ให้กำลังใจมายังทุกช่องทางในระหว่างที่ผมปฏิบัติหน้าที่ในตำแหน่งรองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี ที่ทำเนียบรัฐบาลครับ” นายอนุชาฯ กล่าว
นายอนุชาฯ ยังกล่าวว่า ขณะนี้อยู่ในระหว่างรอเอกสารจากสภาฯ เพื่อเตรียมนำไปรายงานตัวต่อสภาฯ ในวันที่ 12 ก.ค. 66 และจะได้ร่วมโหวตเลือกนายกรัฐมนตรีในวันที่ 13 ก.ค. นี้

ที่มา : https://www.thaigov.go.th/news/contents/details/70168