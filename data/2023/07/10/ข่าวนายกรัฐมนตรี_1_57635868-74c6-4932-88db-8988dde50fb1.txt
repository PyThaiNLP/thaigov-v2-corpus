รัฐบาลไทย-ข่าวทำเนียบรัฐบาล-นายกฯ ตรวจความพร้อมก่อนทดสอบการเดินรถไฟฟ้า (Trial Run) โครงการรถไฟฟ้าสายสีชมพู ช่วงแคราย - มีนบุรี เชื่อมต่อการเดินทางอย่างเป็นระบบ 


วันจันทร์ที่ 10 กรกฎาคม 2566
10/07/2566
พิมพ์
นายกฯ ตรวจความพร้อมก่อนทดสอบการเดินรถไฟฟ้า (Trial Run) โครงการรถไฟฟ้าสายสีชมพู ช่วงแคราย - มีนบุรี เชื่อมต่อการเดินทางอย่างเป็นระบบ
นายกฯ ตรวจความพร้อมก่อนทดสอบการเดินรถไฟฟ้า (Trial Run) โครงการรถไฟฟ้าสายสีชมพู ช่วงแคราย - มีนบุรี เชื่อมต่อการเดินทางอย่างเป็นระบบ คาดเปิดให้ประชาชนเข้าร่วมทดสอบการเดินรถเสมือนจริงได้ช่วงปลายปี 66 เปิดเต็มรูปแบบเชิงพาณิชย์เดือน มิ.ย.67
น.ส.ไตรศุลี ไตรสรณกุล รองโฆษกประจำสำนักนายกรัฐมนตรี เปิดเผยว่า วันนี้ (10 ก.ค. 66) เวลา 13.30 น. ณ สถานีรถไฟฟ้ามีนบุรี (PK30) พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เดินทางมาตรวจสอบความพร้อมก่อนทดสอบการเดินรถไฟฟ้า (Trial Run) โครงการรถไฟฟ้า สายสีชมพู ช่วงแคราย – มีนบุรี ระบบรถไฟฟ้ารางเดียว (Monorail) ซึ่งการรถไฟฟ้าขนส่งมวลชนแห่งประเทศไทย (รฟม.) กระทรวงคมนาคม ดำเนินการร่วมกับภาคเอกชนที่เกี่ยวข้องในรูปแบบ PPP Net cost ตามนโยบายรัฐบาล ยกระดับโครงข่ายคมนาคมทางราง เชื่อมต่อการเดินทางอย่างเป็นระบบ สู่ทุกจุดหมายสะดวก รวดเร็ว ปลอดภัย และเป็นมิตรต่อสิ่งแวดล้อม โดยมี พลเอก อนุพงษ์ เผ่าจินดา รัฐมนตรีว่าการกระทรวงมหาดไทย นายธนกร วังบุญคงชนะ รัฐมนตรีประจำสำนักนายกรัฐมนตรี นายอธิรัฐ รัตนเศรษฐ รัฐมนตรีช่วยว่าการกระทรวงคมนาคม เข้าร่วมในครั้งนี้ด้วย
โอกาสนี้ นายกรัฐมนตรีได้รับฟังรายงานสรุปภาพรวมการดำเนินงานโครงการรถไฟฟ้ามหานคร สายสีชมพู ช่วงแคราย - มีนบุรี โดยนายภคพงศ์ ศิริกันทรมาศ ผู้ว่าการการรถไฟฟ้าขนส่งมวลชนแห่งประเทศไทย โดยนายกรัฐมนตรีสอบถามถึงเส้นทางการเดินรถโครงการรถไฟฟ้ามหานคร สายสีชมพูฯ และจุดเชื่อมต่อสถานีรถไฟฟ้าสายอื่น ๆ พร้อมกับเยี่ยมชมจุดเชื่อมต่อกับโครงการรถไฟฟ้ามหานคร สายสีส้ม ช่วงศูนย์วัฒนธรรมแห่งประเทศไทย - มีนบุรี (สุวินทวงศ์) ในอนาคต ก่อนร่วมทดสอบการเดินรถโครงการรถไฟฟ้ามหานคร สายสีชมพู เส้นทางสถานีมีนบุรี (PK30) - สถานีศูนย์ราชการเฉลิมพระเกียรติ (PK12) - สถานีลาดปลาเค้า (PK18) ใช้เวลาประมาณ 30 นาที
นายกรัฐมนตรีกล่าวถึงการเดินทางมาตรวจความพร้อมในครั้งนี้ว่า เพื่อเป็นการสร้างเพื่อสร้างความมั่นใจถึงความพร้อมในให้บริการกับประชาชน โดยย้ำว่าโครงการนี้ เป็นการดำเนินการตามแผนแม่บทระบบขนส่งมวลชนทางรางในเขตกรุงเทพมหานครและปริมณฑลตามนโยบายรัฐบาล ที่ให้ความสำคัญกับการพัฒนาโครงสร้างพื้นฐานทางรางของประเทศให้เกิดการเชื่อมโยงด้านคมนาคมในกรุงเทพฯ และปริมณฑลอย่างเป็นระบบ ให้ประชาชนเดินทางได้สะดวก รวดเร็วและปลอดภัย และเป็นต้นแบบสำหรับการพัฒนาโครงการระบบขนส่งมวลชนทางรางในหัวเมืองภูมิภาคอื่น ๆ ต่อไปด้วย โดยโครงการรถไฟฟ้า สายสีชมพูฯ จะเปิดให้ประชาชนเข้าร่วมทดสอบการเดินรถเสมือนจริงได้ช่วงปลายปี 2566 และเปิดเต็มรูปแบบเชิงพาณิชย์ในเดือน มิ.ย. 2567 ทั้งนี้ ขอให้ประชาชนได้ใช้ประโยชน์ จากโครงสร้างพื้นฐานด้านคมนาคมทางรางและรถไฟฟ้าซึ่งรัฐบาลได้วางโครงสร้างและดำเนินการไว้ให้กับประชาชนและประเทศชาติต่อไป
น.ส.ไตรศุลี กล่าวว่า  รถไฟฟ้ามหานคร สายสีชมพู ช่วงแคราย - มีนบุรี เป็นโครงการตามแผนแม่บทระบบขนส่งมวลชนทางรางในเขตกรุงเทพมหานครและปริมณฑล ซึ่งนายกรัฐมนตรีให้ความสำคัญผลักดันและติดตามทุกโครงการ โดยโครงการนี้ได้รับอนุมัติจาก ครม. เมื่อวันที่ 29 มี.ค. 59 พร้อมกับรถไฟฟ้าสายสีเหลือง  ซึ่งที่ผ่านมานายกรัฐมนตรีได้ติดตามทั้ง  2 โครงการซึ่งมีความคืบหน้าโดยลำดับ และเมื่อวันที่ 1 ต.ค. 63 นายกรัฐมนตรีก็ประธานในพิธีรับรถไฟฟ้าโมโนเรลขบวนแรกของทั้งรถไฟฟ้าสายสีชมพู และรถไฟฟ้าสายสีเหลือง ที่ ท่าเรือแหลมฉบัง จังหวัดชลบุรี ด้วย
ทั้งนี้ รถไฟฟ้ามหานคร สายสีชมพู จะเป็นโมโนเรลสายที่ 2 ของประเทศไทยต่อจากสายสีเหลืองที่เปิดบริการอย่างเป็นทางการไปแล้ว  โดยเป็นโครงการที่จะช่วยเชื่อมต่อการเดินทางของประชาชนในพื้นที่กรุงเทพมหานคร ฝั่งตะวันออก ฝั่งเหนือ และจังหวัดนนทบุรี เข้าสู่พื้นที่ใจกลางเมืองได้โดยสะดวก โดยโครงการฯ มีระยะทางรวม 34.5 กิโลเมตร  มีสถานีให้บริการทั้งสิ้น 30 สถานี มีจุดเชื่อมต่อกับรถไฟฟ้า 4 สายหลัก ได้แก่ รถไฟฟ้าสายสีส้ม ช่วงศูนย์วัฒนธรรมแห่งประเทศไทย - มีนบุรี (สุวินทวงศ์) ที่สถานีมีนบุรี, รถไฟฟ้าสายสีแดง ช่วงบางซื่อ - รังสิต ที่สถานีหลักสี่, รถไฟฟ้าสายสีเขียว ช่วงหมอชิต - สะพานใหม่ - คูคต ที่สถานีวัดพระศรีมหาธาตุ และ รถไฟฟ้าสายสีม่วง ที่สถานีศูนย์ราชการนนทบุรี
นอกจากนี้ รถไฟฟ้าสีชมพู ยังมีส่วนต่อขยาย ช่วงสถานีศรีรัช - เมืองทองธานี ซึ่งมีแนวเส้นทางเชื่อมต่อโครงการรถไฟฟ้ามหานคร สายสีชมพูฯ ที่สถานีเมืองทองธานี (PK10) เข้าสู่ซอยแจ้งวัฒนะ - ปากเกร็ด 39 ไปสิ้นสุดที่บริเวณทะเลสาบในเมืองทองธานี ประกอบด้วย สถานีอิมแพ็ค เมืองทองธานี (MT01) และสถานีทะเลสาบเมืองทองธานี (MT02) มีระยะทางโดยประมาณ 3 กิโลเมตร

ที่มา : https://www.thaigov.go.th/news/contents/details/70191