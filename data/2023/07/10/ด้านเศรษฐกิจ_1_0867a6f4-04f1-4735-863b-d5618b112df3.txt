รัฐบาลไทย-ข่าวทำเนียบรัฐบาล-กรมเจ้าท่า ดูแลอำนวยความสะดวกและความปลอดภัยทางน้ำ จัดระเบียบขึ้นลงเรือ กำชับสวมเสื้อชูชีพ


วันจันทร์ที่ 10 กรกฎาคม 2566
กรมเจ้าท่า ดูแลอำนวยความสะดวกและความปลอดภัยทางน้ำ จัดระเบียบขึ้นลงเรือ กำชับสวมเสื้อชูชีพ
...
กรมเจ้าท่า ดูแลอำนวยความสะดวกและความปลอดภัยทางน้ำ จัดระเบียบขึ้นลงเรือ กำชับสวมเสื้อชูชีพ
จากนโยบายรัฐบาล และกระทรวงคมนาคม กรมเจ้าท่า ดำเนินการดูแลความปลอดภัยและอำนวยความสะดวกให้กับประชาชนในการเดินทางทางน้ำ
สำนักงานเจ้าท่าภูมิภาคสาขาสมุทรสงคราม ได้จัดเจ้าหน้าที่และพนักงานประจำท่าเทียบเรือ อำนวยความสะดวกและความปลอดภัยให้กับประชาชนและนักท่องเที่ยว โดยตรวจตราความปลอดภัยทางน้ำโดยเรือตรวจการณ์พร้อมเจ้าหน้าที่ เน้นย้ำให้ประชาชนและนักท่องเที่ยวต้องสวมใส่เสื้อชูชีพก่อนลงเรือและโดยสารเรือทุกครั้ง เจ้าของเรือ ผู้ควบคุมเรือ ต้องตรวจสภาพอุปกรณ์ประจำเรือ เช่น (เสื้อชูชีพ พวงชูชีพ) ให้พร้อมใช้งาน ห้ามบรรทุกผู้โดยสารเกินกว่าที่ได้รับอนุญาต ให้ติดตามข้อมูลข่าวสารสภาพอากาศ ข่าวพยากรณ์อากาศ ประกาศจากหน่วยงานต่างๆ ก่อนออกเรือ โดยมีเรือโดยสารให้บริการประชาชนและนักท่องเที่ยวในการสัญจรทางน้ำจำนวน 250 เที่ยวเรือ จำนวนผู้โดยสารรวม 1,881 คน
สำนักงานเจ้าท่าภูมิภาคสาขาสมุทรสาคร จัดเจ้าหน้าที่ ประจำท่าเรือมหาชัย ท่าเรือท่าฉลอม ดำเนินการตามมาตรการความปลอดภัยโดยจัดระเบียบการขึ้น - ลงเรือ เพื่อความปลอดภัยของผู้ใช้บริการบริเวณท่าเทียบเรือ โดยมีเรือให้บริการขาออก 60 เที่ยวจำนวนผู้โดยสาร 2,970 คน เรือขาเข้า 60 เที่ยว จำนวนผู้โดยสาร 3,057 คน
ทั้งนี้ ได้กำชับพนักงานขนส่งประจำจุดจอดเรือ ทำการตรวจสอบความพร้อมของเรือโดยสาร นายท้ายเรือ เอกสารประจำเรือ และอุปกรณ์ช่วยชีวิตบนเรือโดยสารก่อนออกเรือให้บริการประชาชนและนักท่องเที่ยว และให้สวมใส่เสื้อชูชีพตลอดเวลาขณะเดินทางทางน้ำ หากพบเห็นความไม่ปลอดภัยทางน้ำ สามารถแจ้งสายด่วนกรมเจ้าท่า 1199 ตลอด 24 ชั่วโมง

ที่มา : https://www.thaigov.go.th/news/contents/details/70134