รัฐบาลไทย-ข่าวทำเนียบรัฐบาล-ดีอีเอส เตรียมดัน Go Cloud First พร้อมตั้ง Center Fraud Registry ลดการโกงดิจิทัล


วันจันทร์ที่ 10 กรกฎาคม 2566
ดีอีเอส เตรียมดัน Go Cloud First พร้อมตั้ง Center Fraud Registry ลดการโกงดิจิทัล
ดีอีเอส เตรียมดัน Go Cloud First พร้อมตั้ง Center Fraud Registry ลดการโกงดิจิทัล
กระทรวงดิจิทัลเพื่อเศรษฐกิจและสังคม (ดีอีเอส) เล็งผลักดันนโยบาย Go Cloud First สำหรับหน่วยงานภาครัฐ - ภาคเอกชน เพิ่มประสิทธิภาพการให้บริการประชาชน โชว์ผลงานการแจ้งข้อร้องเรียนคดีเกี่ยวกับดิจิทัลลดลงจาก800 รายการต่อวัน เหลือ 600 รายการต่อวัน พร้อมร่วมกับธนาคารแห่งประเทศไทยและสมาคมธนาคารไทย ผุดระบบ Central Fraud Registry ช่วยลดการโกง
วันนี้ (10 กรกฎาคม 2566) ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงดิจิทัลเพื่อเศรษฐกิจและสังคม (ดีอีเอส) กล่าวว่า ดีอีเอส ได้ดำเนินการในภารกิจหลายด้านรวมถึงการส่งเสริมการสนับสนุนประชาชนได้เข้าสู่โครงการพัฒนาระบบการพิสูจน์และยืนยันตัวตนทางดิจิทัลภาครัฐ หรือ Digital Identification (Digital ID) ภายใต้โครงการ ThaiD ของกรมการปกครอง กระทรวงมหาดไทย นอกจากนี้ดีอีเอส เตรียมนำเสนอการจัดซื้อจัดจ้างผลิตภัณฑ์และคุรุภัณฑ์ไอทีของหน่วยงานภาครัฐให้มีความสะดวกมากยิ่งขึ้น รองรับแนวคิด Go Cloud First ทั้งนี้ดีอีเอส จะมีการจัดตั้งอนุกรรมการ ภายใต้คณะกรรมการดิจิทัลเพื่อเศรษฐกิจและสังคมแห่งชาติ เพื่อผลักดันการแก้ไขระเบียบการจัดซื้อจัดจ้างผลิตภัณฑ์และครุภัณฑ์เทคโนโลยีของภาครัฐ คาดว่าภายในระยะเวลา 8 เดือนจะมีความคืบหน้าในการจัดซื้อจัดจ้างของหน่วยงานภาครัฐในเรื่องดังกล่าว
ศาสตราจารย์พิเศษวิศิษฏ์ กล่าวต่อว่า ในส่วนของการลดการหลอกลวงผ่านออนไลน์ ได้ร่วมกับธนาคารแห่งประเทศไทยและสมาคมธนาคารไทย ในการพัฒนาระบบ Central Fraud Registry เพื่อแก้ไขปัญหาการถูกหลอกลวงและลดการฉ้อโกงทางออนไลน์ หยุดยั้งการโกงและลดการสูญเสียผ่านออนไลน์ โดยให้สมาคมธนาคารและธนาคารแห่งประเทศไทย เป็นผู้ดำเนินการในการพัฒนาแพลตฟอร์มรองรับการทำธุรกรรมผ่านธนาคารที่มีความปลอดภัยสูงและป้องกันการหลอกลวงผ่านออนไลน์
นอกจากนี้ หลังจากที่มีการบังคับใช้ พระราชกำหนดมาตรการป้องกันและปราบปรามอาชญากรรมทางเทคโนโลยี พ.ศ. 2566 ซึ่งมีผลบังคับใช้วันที่ 17 มีนาคม 2566 นั้น ส่งผลให้การแจ้งความคดีออนไลน์จากประมาณ800 รายการต่อวัน ลดลงเหลือประมาณ 600 รายการต่อวัน และสามารถอายัดเงินที่ถูกหลอกลวงได้เพิ่มขึ้น ลดความเสียหายแก่พี่น้องประชาชนได้เป็นจำนวนมาก แม้ว่าการหลอกลวงใหม่ๆ จะเกิดขึ้นอย่างต่อเนื่อง อาทิ การปลอมเสียงด้วยเทคโนโลยี AI ให้ผู้เสียหายกดลิงก์ผ่าน URL ปลอม และมีการหลอกให้ลงทุนเป็นต้น
“กระทรวงพยายามที่จะดูแลประชาชนให้ปลอดภัยจากปัญหาอาชญากรรมออนไลน์ในหลายรูปแบบ และช่วยลดการสูญเสียผ่านดิจิทัล” ปลัดกระทรวงดีอีเอส กล่าว
__________

ที่มา : https://www.thaigov.go.th/news/contents/details/70195