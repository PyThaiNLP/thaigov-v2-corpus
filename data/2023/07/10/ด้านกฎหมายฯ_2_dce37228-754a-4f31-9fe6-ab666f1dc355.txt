รัฐบาลไทย-ข่าวทำเนียบรัฐบาล-ปลัดกระทรวงยุติธรรม เปิดโครงการ "การบังคับคดีสำหรับเจ้าพนักงานบังคับทางปกครอง" รุ่นที่ ๑๒


วันจันทร์ที่ 10 กรกฎาคม 2566
10/07/2566
พิมพ์
ปลัดกระทรวงยุติธรรม เปิดโครงการ "การบังคับคดีสำหรับเจ้าพนักงานบังคับทางปกครอง" รุ่นที่ ๑๒
ปลัดกระทรวงยุติธรรม เปิดโครงการ "การบังคับคดีสำหรับเจ้าพนักงานบังคับทางปกครอง" รุ่นที่ ๑๒
ในวันจันทร์ที่ ๑๐ กรกฎาคม ๒๕๖๖ เวลา ๑๐.๐๐ น. นางพงษ์สวาท นีละโยธิน ปลัดกระทรวงยุติธรรม เป็นประธานเปิดอบรมโครงการการบังคับคดีสำหรับเจ้าพนักงานบังคับทางปกครอง รุ่นที่ ๑๒ โดยมี นางทัศนีย์ เปาอินทร์ อธิบดีกรมบังคับคดี เป็นผู้กล่าวรายงาน พร้อมด้วยผู้เข้ารับการฝึกอบรมซึ่งเป็นบุคลากรจากหน่วยงานราชการ และองค์กรมหาชน จำนวนทั้งสิ้น ๖๕ คน เข้าร่วมโครงการฯ ณ ห้องกรุงธนบอลล์รูม โรงแรมรอยัลริเวอร์ เขตบางพลัด กรุงเทพมหานคร
โอกาสนี้ ปลัดกระทรวงยุติธรรม ได้กล่าวมีใจความสำคัญตอนหนึ่งว่า นโยบายหลักของกระบวนการยุติธรรมของประเทศไทย ในปี พ.ศ. ๒๕๖๖ มี ๔ ประการ คือ ๑) การมีกฎหมายที่มีคุณภาพ มีประสิทธิภาพ และการบังคับใช้กฎหมายอย่างมีประสิทธิผล ๒) การลดความเหลื่อมล้ำ ๓) การป้องกันและปราบปรามยาเสพติด และ ๔) การสร้างการมีส่วนร่วมในการเข้าถึงกระบวนการยุติธรรมทางเลือก ซึ่งการจัดโครงการการบังคับคดีสำหรับเจ้าพนักงานบังคับทางปกครองในครั้งนี้ถือเป็นการตอบโจทย์นโยบายสำคัญของประเทศดังกล่าว และตรงตามเจตนารมณ์ของกฎหมายได้อย่างแท้จริง พร้อมทั้งขอให้ผู้เข้าร่วมโครงการฯ ทุกท่านนำองค์ความรู้ที่ได้รับในครั้งนี้ไปปรับใช้ในการปฏิบัติหน้าที่เจ้าพนักงานบังคับทางปกครองได้อย่างมีคุณภาพและมีประสิทธิภาพมากยิ่งขึ้น
สำหรับการจัดโครงการฯ ครั้งนี้ จัดอบรมในระหว่างวันที่ ๑๐-๒๑ กรกฎาคม ๒๕๖๖ โดยจัดขึ้นตามพระราชบัญญัติวิธีปฏิบัติราชการทางปกครอง (ฉบับที่ ๓) พ.ศ. ๒๕๖๒ และกฎกระทรวงกำหนดเจ้าหน้าที่ผู้ออกคำสั่งใช้มาตรการบังคับทางปกครองและการแต่งตั้งเจ้าพนักงานบังคับทางปกครอง พ.ศ. ๒๕๖๒ ข้อ ๓ พร้อมทั้งได้รับเกียรติจากวิทยากรผู้ทรงคุณวุฒิจากสำนักงานคณะกรรมการกฤษฎีกา สำนักงานอัยการสูงสุด และกรมบังคับคดีมาให้ความรู้ทั้งภาคทฤษฎีและภาคปฏิบัติ เพื่อให้ผู้เข้ารับการอบรมได้รับความรู้ในด้านการบังคับทางปกครอง การสืบหาทรัพย์สิน และการบังคับคดีโดยวิธีการยึด การอายัด การขายทอดตลาดทรัพย์สิน ตลอดจนการจัดทำบัญชีแสดงรายการรับ - จ่ายเงิน เพื่อจะได้นำไปปฏิบัติงานในการบังคับตามคำสั่งทางปกครองที่กำหนดไว้ได้อย่างถูกต้องตามกฎหมายต่อไป

ที่มา : https://www.thaigov.go.th/news/contents/details/70194