รัฐบาลไทย-ข่าวทำเนียบรัฐบาล-พ่อเมืองขอนแก่น กำชับฝ่ายปกครองบูรณาการหน่วยงานที่เกี่ยวข้อง เข้มงวดกวดขันตรวจตราสถานบริการ และสถานประกอบการในพื้นที่ ให้ปฏิบัติตามกฎหมายอย่างเคร่งครัด


วันอาทิตย์ที่ 9 กรกฎาคม 2566
09/07/2566
พิมพ์
พ่อเมืองขอนแก่น กำชับฝ่ายปกครองบูรณาการหน่วยงานที่เกี่ยวข้อง เข้มงวดกวดขันตรวจตราสถานบริการ และสถานประกอบการในพื้นที่ ให้ปฏิบัติตามกฎหมายอย่างเคร่งครัด
พ่อเมืองขอนแก่น กำชับฝ่ายปกครองบูรณาการหน่วยงานที่เกี่ยวข้อง เข้มงวดกวดขันตรวจตราสถานบริการ และสถานประกอบการในพื้นที่ ให้ปฏิบัติตามกฎหมายอย่างเคร่งครัด
วันนี้ (9 ก.ค. 66) นายไกรสร กองฉลาด ผู้ว่าราชการจังหวัดขอนแก่น เปิดเผยว่า กระทรวงมหาดไทย ได้ดำเนินมาตรการป้องกันและจัดระเบียบสังคมเพื่อสร้างความผาสุก สร้างสังคมที่สงบสุขให้กับพี่น้องประชาชนในพื้นที่ โดย นายสุทธิพงษ์ จุลเจริญ ปลัดกระทรวงมหาดไทย ได้เน้นย้ำให้ผู้ว่าราชการจังหวัด และนายอำเภอ ดำเนินการเข้มงวดกวดขัน ป้องปราม จัดระเบียบสังคม โดยเฉพาะอย่างยิ่งการให้บริการของสถานบริการ และสถานประกอบการที่มีลักษณะคล้ายสถานบริการ ซึ่งพบว่าในหลายพื้นที่ได้มีการลักลอบกระทำผิดกฎหมาย และชุดปฏิบัติการพิเศษกรมการปกครองได้บูรณาการร่วมกับชุดปฏิบัติการพิเศษของที่ทำการปกครองจังหวัดและที่ทำการปกครองอำเภอเข้าจับกุมในช่วงเวลาที่ผ่านมา
นายไกรสร กองฉลาด ผู้ว่าราชการจังหวัดขอนแก่น กล่าวว่า เมื่อเวลาเที่ยงคืนของวันนี้ จังหวัดขอนแก่นโดยที่ทำการปกครองจังหวัดขอนแก่น ได้ดำเนินการตรวจตรา กวดขัน สถานประกอบการที่มีลักษณะคล้ายสถานบริการ ตามคำสั่งหัวหน้า คสช. ที่ 22/2558 และกฎหมายว่าด้วยสถานบริการฯ ในพื้นที่อำเภอเมืองขอนแก่น จังหวัดขอนแก่น โดยแบ่งออกเป็น 2 โซน คือ โซนที่ 1 (พื้นที่ในเมือง) และโซนที่ 2 (หลังมหาวิทยาลัยขอนแก่น) รวม 6 ร้าน โดยได้พบว่า “ร้านบันทึกเล่มใหม่” โซนหลังมหาวิทยาลัยขอนแก่น ได้มีการกระทำความผิด โดยพนักงานฝ่ายปกครองได้แจ้งขอกล่าวหาจำหน่ายเครื่องดื่มแอลกอฮอล์เกินเวลาที่กฎหมายกำหนด และจำหน่ายสุราโดยไม่ได้รับอนุญาต พร้อมได้ทำการส่งพนักงานสอบสวนเพื่อดำเนินการตามกฎหมายต่อไป
นายไกรสร กองฉลาด ผู้ว่าราชการจังหวัดขอนแก่น กล่าวย้ำว่า "จังหวัดขอนแก่นได้กำชับเจ้าของสถานประกอบการคล้ายสถานบริการทุกร้านให้ปฏิบัติตามกฎหมายตามคำสั่งหัวหน้า คสช. ที่ 22/2558 และ กฎหมายว่าด้วยสถานบริการฯ ให้ปฏิบัติตามกฎหมาย ทั้งเรื่องเวลาปิดให้บริการตามเวลาที่กฎหมายกำหนด ห้ามพกพาอาวุธ และยาเสพติดทุกชนิดเข้ามาในร้านโดยเด็ดขาด และหากพี่น้องประชาชนพบการกระทำความผิด ขอให้แจ้งสายด่วนศูนย์ดำรงธรรม 1567 เพื่อเจ้าหน้าที่จะได้ดำเนินการกับกลุ่มผู้กระทำความผิด และรักษาความเป็นระเบียบเรียบร้อยในสังคม ทำให้พี่น้องประชาชนสามารถใช้ชีวิตในสังคมได้อย่างมีความสุข บ้านเมืองเกิดความผาสุกอย่างยั่งยืน"

ที่มา : https://www.thaigov.go.th/news/contents/details/70133