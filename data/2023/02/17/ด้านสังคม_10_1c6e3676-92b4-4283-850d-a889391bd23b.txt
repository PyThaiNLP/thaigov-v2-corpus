รัฐบาลไทย-ข่าวทำเนียบรัฐบาล-ประธานองคมนตรี ติดตามการพัฒนางานโรงพยาบาลสมเด็จพระยุพราชสระแก้ว จังหวัดสระแก้ว


วันศุกร์ที่ 17 กุมภาพันธ์ 2566
ประธานองคมนตรี ติดตามการพัฒนางานโรงพยาบาลสมเด็จพระยุพราชสระแก้ว จังหวัดสระแก้ว
ประธานองคมนตรี นำคณะลงพื้นที่ตรวจเยี่ยมโรงพยาบาลสมเด็จพระยุพราชสระแก้ว จังหวัดสระแก้ว ติดตามความก้าวหน้าการพัฒนางานสำคัญ โดยมีการพัฒนาตามมาตรฐาน HA
ประธานองคมนตรี นำคณะลงพื้นที่ตรวจเยี่ยมโรงพยาบาลสมเด็จพระยุพราชสระแก้ว จังหวัดสระแก้ว ติดตามความก้าวหน้าการพัฒนางานสำคัญ โดยมีการพัฒนาตามมาตรฐาน HA จัดทีมสหสาขาวิชาชีพดูแลกลุ่มเปราะบางในชุมชน ผู้ป่วยโรคเรื้อรังและกลุ่มเสี่ยง จัดระบบบริการเฉพาะทางพร้อมเครื่องมือแพทย์ทันสมัย ลดการส่งต่อและลดภาระค่าใช้จ่ายของผู้ป่วย
วันนี้ (17 กุมภาพันธ์ 2566) ณ โรงพยาบาลสมเด็จพระยุพราชสระแก้ว จังหวัดสระแก้ว พลเอก สุรยุทธ์จุลานนท์ ประธานองคมนตรี ในฐานะรองประธานกรรมการมูลนิธิโรงพยาบาลสมเด็จพระยุพราช พร้อมด้วย นายแพทย์โสภณ เมฆธน ผู้ช่วยรัฐมนตรีประจำกระทรวงสาธารณสุข นายแพทย์มนู ศุกลสกุล สาธารณสุขนิเทศก์ เขตสุขภาพที่ 6 คณะผู้บริหาร และหน่วยงานที่เกี่ยวข้อง ลงพื้นที่ตรวจเยี่ยมโรงพยาบาลสมเด็จพระยุพราชสระแก้ว จังหวัดสระแก้ว มอบประกาศเกียรติคุณผู้ทำคุณประโยชน์ให้แก่มูลนิธิโรงพยาบาลสมเด็จพระยุพราช พร้อมมอบถุงของขวัญพระราชทานให้กับผู้ป่วย และให้กำลังใจบุคลากรผู้ปฏิบัติงาน
นายแพทย์โสภณ เมฆธน ผู้ช่วยรัฐมนตรีประจำกระทรวงสาธารณสุข กล่าวว่า โรงพยาบาลสมเด็จพระยุพราชสระแก้ว เป็นโรงพยาบาลทั่วไปประจำจังหวัด ขนาด 400 เตียง ที่ได้รับการรับรองคุณภาพสถานพยาบาลตามมาตรฐาน Hospital Accreditation (HA) จากสถาบันรับรองคุณภาพสถานพยาบาล (องค์การมหาชน) มีการบูรณาการการทำงานพัฒนาคุณภาพชีวิตโดยทีมสหสาขาวิชาชีพ ให้การดูแลสุขภาพถึงบ้านและชุมชนในกลุ่มเปราะบางทั้งผู้ยากไร้ ผู้พิการ ผู้สูงอายุที่มีภาวะพึ่งพิง กลุ่มโรคเรื้อรังต่างๆ และจัดให้มีหมอ 3 คนประจำครอบครัวทำให้ผู้ป่วยเบาหวานและความดันโลหิตสูงควบคุมระดับน้ำตาลและความดันโลหิตได้ดีขึ้น กลุ่มเสี่ยงโรคหลอดเลือดหัวใจและสมองได้รับการปรับเปลี่ยนพฤติกรรมสุขภาพและมีความเสี่ยงลดลง ส่วนผู้ป่วยโรคหลอดเลือดสมองมีอาการดีขึ้นหลังได้รับการดูแล
ในปี 2565 ได้เปิดบริการศัลยกรรมยูโรวิทยา มีแพทย์เฉพาะทางให้คำปรึกษาและรักษาเกี่ยวกับโรคระบบทางเดินปัสสาวะ ปัญหาเกี่ยวกับอวัยวะเพศทั้งชายและหญิง และโรงพยาบาลยังมีความพร้อมด้านเครื่องมือวินิจฉัยสมรรถนะสูง เช่น เครื่องเอกซเรย์คอมพิวเตอร์ เครื่องตรวจหาความผิดปกติของร่างกาย โดยใช้เครื่องสนามแม่เหล็ก และคลื่นความถี่วิทยุสร้างภาพที่มีความละเอียดสูง (MRI) ทำให้ประชาชนจังหวัดสระแก้วและพื้นที่ใกล้เคียงได้รับบริการที่มีมาตรฐาน เทียบเท่าโรงพยาบาลขนาดใหญ่ ไม่ต้องเดินทางไกล ลดการส่งต่อและลดภาระค่าใช้จ่ายของผู้ป่วย
นอกจากนี้ ยังร่วมพัฒนาท้องถิ่นและชุมชน อาทิ โครงการตลาดสีเขียว โดยได้รับความร่วมมือจากศูนย์ฝึกและพัฒนาอาชีพราษฎรไทยบริเวณชายแดนสระแก้ว มูลนิธิ MOA ไทย และมูลนิธิโรงพยาบาลสมเด็จพระยุพราชสาขาสระแก้ว สนับสนุนพื้นที่ให้เกษตรกรจำหน่ายสินค้าเกษตรอินทรีย์ และนโยบาย Green ส่งเสริมการทำเกษตรธรรมชาติ เกษตรอินทรีย์ ไม่ใช้สารเคมี พร้อมทั้งขยายต้นแบบไปสู่โรงเรียนที่มีแนวคิดเดียวกัน ที่โรงเรียนเทศบาล 1 หนองกะพ้ออนุสรณ์ อำเภอเมือง จังหวัดสระแก้ว ในโครงการกล้วยรักษ์โลก นำวัสดุที่เหลือใช้มาแปรรูปเป็นผลิตภัณฑ์ที่ช่วยรักษาสิ่งแวดล้อม เช่น เชือกกล้วยหูหิ้วถ้วยกาแฟ ถาดใส่อาหารทำจากใบตอง เป็นต้น
***************************************** 17 กุมภาพันธ์ 2566

ที่มา : https://www.thaigov.go.th/news/contents/details/65113