รัฐบาลไทย-ข่าวทำเนียบรัฐบาล-สรรพสามิต ครบรอบ 91 ปี ขับเคลื่อนสู่องค์กร ESG ผ่านกลยุทธ์ ‘EASE Excise’ พร้อมเปิดอาคารอเนกประสงค์ อนุรักษ์พลังงาน เป็นมิตรกับสิ่งแวดล้อมอย่างยั่งยืน


วันศุกร์ที่ 17 กุมภาพันธ์ 2566
17/02/2566
พิมพ์
สรรพสามิต ครบรอบ 91 ปี ขับเคลื่อนสู่องค์กร ESG ผ่านกลยุทธ์ ‘EASE Excise’ พร้อมเปิดอาคารอเนกประสงค์ อนุรักษ์พลังงาน เป็นมิตรกับสิ่งแวดล้อมอย่างยั่งยืน
สรรพสามิต ครบรอบ 91 ปีแห่งการสถาปนา เดินหน้าขับเคลื่อนเศรษฐกิจด้วยภาษีสรรพสามิต มุ่งเน้นสิ่งแวดล้อม สังคม และธรรมาภิบาล (ESG) สร้างมาตรฐานสากลเดินหน้าประเทศไทยสู่ความยั่งยืน ชูกลยุทธ์ ‘EASE Excise’ พร้อมต่อยอดสู่ 16 โครงการเรือธง (Flagship Project)
สรรพสามิต ครบรอบ 91 ปีแห่งการสถาปนา เดินหน้าขับเคลื่อนเศรษฐกิจด้วยภาษีสรรพสามิต มุ่งเน้นสิ่งแวดล้อม สังคม และธรรมาภิบาล (ESG) สร้างมาตรฐานสากลเดินหน้าประเทศไทยสู่ความยั่งยืน ชูกลยุทธ์ ‘EASE Excise’ พร้อมต่อยอดสู่ 16 โครงการเรือธง (Flagship Project) และเปิดอาคารอเนกประสงค์ กรมสรรพสามิต ภายใต้แนวคิดที่สอดคล้องกัน ในการประหยัดพลังงานและเป็นมิตรต่อสิ่งแวดล้อมอย่างยั่งยืน รวมถึงมอบทุนการศึกษาให้ “โรงเรียนเทศบาลสรรพสามิตบำรุง”ต่อยอด ESG ลงลึกสู่ระดับการศึกษาภาคปฏิบัติของนักเรียน
ดร.เอกนิติ นิติทัณฑ์ประภาศ อธิบดีกรมสรรพสามิต เปิดเผยในโอกาสครบรอบ 91 ปี วันคล้ายวันสถาปนา ว่า “ตลอดระยะเวลาที่ผ่านมา กรมสรรพสามิตได้มุ่งมั่นปฏิบัติภารกิจอย่างรอบด้าน ทั้งการจัดเก็บภาษีสินค้าและบริการบางประเภทที่ส่งผลเสียต่อสุขภาพ มีลักษณะเป็นของฟุ่มเฟือย ได้รับผลประโยชน์เป็นพิเศษจากรัฐ หรือก่อให้เกิดมลภาวะต่อสิ่งแวดล้อม ซึ่งภารกิจของกรมสรรพสามิตไม่ได้มุ่งเน้นแค่การจัดเก็บภาษีเข้ารัฐเท่านั้น  แต่กรมสรรพสามิตยังให้ความสำคัญในเรื่องของการดูแลความเป็นอยู่ของพี่น้องประชาชนและสังคม โดยได้มีการดำเนินการทั้งในส่วนของการส่งเสริม สนับสนุน การทำธุรกิจที่ช่วยให้พี่น้องประชาชนได้ประโยชน์ทั้งในเรื่อง สุขภาพ และชีวิตความเป็นอยู่ที่ดี รวมถึงการควบคุมธุรกิจใดๆ ก็ตามที่จะส่งผลเสียต่อพี่น้องประชาชน หรือประเทศโดยภาพรวม
โดยกรมสรรพสามิตให้ความสำคัญและจะเดินหน้ายุทธศาสตร์ในการขับเคลื่อนเศรษฐกิจด้วยภาษีสรรพสามิต มุ่งเน้นสิ่งแวดล้อม สังคม และธรรมาภิบาล (ESG) สร้างมาตรฐานสากล เดินหน้าประเทศไทยสู่ความยั่งยืน ด้วยกลยุทธ์ ‘EASE Excise’ พร้อมต่อยอด 16 โครงการเรือธง (Flagship Project) อาทิ โครงการขับเคลื่อนกรมสรรพสามิตสู่การเป็นองค์กรแห่งนวัตกรรม (Innovation Culture) โครงการยกระดับการให้บริการของกรมสรรพสามิตด้วย UX & Service Journey Design โครงการศึกษาแนวทางการจัดเก็บภาษีคาร์บอน โครงการศึกษาและวางแผน ESG ของกรมสรรพสามิต เป็นต้น ซึ่งยุทธศาสตร์ที่วางไว้นั้น จะเป็นการยกระดับทั้งในด้านของการดำเนินงาน การให้การบริการแก่ผู้ประกอบการและพี่น้องประชาชน การบรรลุเป้าหมายในการจัดเก็บรายได้และภารกิจที่ได้วางไว้ สามารถรองรับการเติบโตของธุรกิจ สังคม และเศรษฐกิจ และที่สำคัญที่สุดคือการเป็นฟันเฟืองสำคัญในการขับเคลื่อนประเทศไทยเดินหน้าสู่ความยั่งยืน
“จากความท้าทายต่าง ๆ กรมสรรพสามิตไม่ได้มีหน้าที่เพียงการจัดเก็บรายได้อย่างเดียว แต่เป็นเครื่องมือสำคัญในการขับเคลื่อนเศรษฐกิจไทยด้วย จึงได้ประกาศตัวเป็นกรม ESG สู่การเป็นองค์กรอัจฉริยะด้วยการนำเทคโนโลยีดิจิทัลมาใช้ (Digital Transformation) นำประสบการณ์ของผู้เสียภาษีมาสร้างมาตรฐานการให้บริการที่ดีขึ้น นอกจากนี้เรายังให้ความสำคัญกับสิ่งแวดล้อม และพันธสัญญาที่ประเทศไทยสัญญาว่าจะบรรลุเป้าหมายความเป็นกลางทางคาร์บอน หรือ carbon neutrality ภายในปี 2050 และไปสู่ Net Zero ในปี 2065 ในการปล่อยก๊าซเรือนกระจกเป็นศูนย์ ซึ่งกรมสรรพสามิตจะเป็นตัวช่วยสำคัญในการขับเคลื่อนให้ประเทศไทยทำตามพันธสัญญาเรื่องนี้ได้” ดร.เอกนิติกล่าว
โดยการดำเนินงานในปีนี้และปีถัดไป กรมจะเน้นขับเคลื่อนในทุกมิติ โดยเน้นไปที่แผนการจัดเก็บภาษีเพื่อความยั่งยืนแห่งอนาคต ประกอบด้วย  มาตรการสนับสนุนการใช้ยานยนต์ไฟฟ้าประเภทรถยนต์และรถจักรยานยนต์เพื่อขับเคลื่อนอุตสาหกรรมยานยนต์และส่งเสริมไทยเป็นฮับอีวีในภูมิภาค การกำหนดอัตราภาษี    น้ำมันเชื้อเพลิงไอพ่นในอัตราที่เหมาะสม หลังจากที่มีการลดอัตราภาษีให้ในช่วงโควิด แต่จากการฟื้นตัวของอุตสาหกรรมการท่องเที่ยวและการบิน กรมสรรพสามิตจึงจำเป็นต้องพิจารณากำหนดอัตราภาษีน้ำมันเครื่องบินไอพ่น  ที่เหมาะสม เนื่องจากการบริโภคน้ำมันส่งผลกระทบต่อสิ่งแวดล้อม และเพื่อให้เกิดความเป็นธรรมกับการจัดเก็บภาษีน้ำมันเชื้อเพลิงในภาคการขนส่งอื่น ๆ การปรับโครงสร้างภาษีสรรพสามิตแบตเตอรี่ที่มีความจุสูง เพื่อรองรับการเป็นฐานการผลิตรถยนต์ไฟฟ้าของภูมิภาค สร้างแรงจูงใจให้เกิดการพัฒนากระบวนการผลิตแบตเตอรี่ที่เป็นมิตรกับสิ่งแวดล้อมเพิ่มขึ้น การส่งเสริมอุตสาหกรรมพลาสติกชีวภาพ (Bio Plastic) โดยการนำเอทานอล บริสุทธิ์มาใช้ในการผลิต นอกจากนี้กรมฯ อยู่ระหว่างการศึกษาการจัดเก็บภาษีคาร์บอน (Carbon Tax) ซึ่งเป็นการจัดเก็บภาษีตามหลักสิ่งแวดล้อม และการใช้พลังงานอย่างมีประสิทธิภาพ สอดคล้องเป้าหมายรัฐบาลในการลดการปล่อยก๊าซ CO2 รวมไปถึงการจัดเก็บภาษีคาร์บอนเพื่อรองรับมาตรการ CBAM จากสหภาพยุโรปที่จะบังคับใช้กับประเทศไทยอย่างเต็มรูปแบบภายใน 3 ปีข้างหน้า
กรมสรรพสามิตยังคงให้ความสำคัญกับคุณภาพชีวิตที่ดีของพี่น้องประชาชน จึงได้ให้ความสำคัญ  ทั้งในเรื่องของสิ่งแวดล้อม สังคม และธรรมาภิบาลเป็นสำคัญ ซึ่งการจัดเก็บภาษีความหวานตามปริมาณน้ำตาลในสินค้าเครื่องดื่มนั้น ได้คำนึงถึงสุขภาพของประชาชนตามแนวทางป้องกันและควบคุมโรคไม่ติดต่อขององค์การอนามัยโลก (WHO) และยังเป็นกลไกสำคัญในการวางรากฐานสังคม ให้ประชาชนมีสุขภาพและคุณภาพชีวิตที่ดี นอกจากนี้ กรมฯ ยังอยู่ระหว่างการศึกษาเพื่อพิจารณากำหนดพิกัดอัตราภาษีใหม่ ๆ สำหรับสินค้าสุราและเครื่องดื่มที่มีอัตลักษณ์หรือเครื่องดื่มนวัตกรรมในรูปแบบใหม่ๆ เช่น เครื่องดื่มที่มีลักษณะเทียมสุรา โดยยังคงมีหลักการจัดเก็บภาษีที่สะท้อนทั้งด้านสุขภาพและด้านความฟุ่มเฟือย ในด้านบทบาทของการปราบปราม กรมฯ ได้มีการเปิดศูนย์ปราบปรามออนไลน์ และยกระดับการดำเนินการด้วยการนำเทคโนโลยีมาใช้ในกระบวนการทำงาน เชื่อมต่อข้อมูลกับองค์กรภายนอก เพื่อยกระดับการปราบปรามสินค้าออนไลน์ทุกชนิด ซึ่งเป็นการช่วยให้ผู้ประกอบการที่ทำธุรกิจจ่ายภาษีสุจริตให้ได้รับความเป็นธรรม พร้อมดูแลผู้บริโภคให้ได้สินค้าที่ปลอดภัยและได้มาตรฐาน ยกกระดับคุณภาพชีวิตให้กับประชาชนชาวไทยให้มีสุขภาพที่ดี เพื่อสร้างความมั่นคง สร้างเศรษฐกิจไทยให้เติบโตอย่างยั่งยืน รวมถึงการสร้างธรรมาภิบาล อธิบดีกรมสรรพสามิต กล่าว
พร้อมกันนี้ ในโอกาสครบรอบการสถาปนาในครั้งนี้ ได้จัดให้มีพิธีเปิดอาคารอเนกประสงค์ กรมสรรพสามิต โดยเจ้าประคุณสมเด็จพระมหารัชมงคลมุนี (ธงชัย ธมฺมธโช) เจ้าคณะใหญ่หนกลาง กรรมการมหาเถรสมาคมวัดไตรมิตรวิทยาราม กรุงเทพมหานคร ทำการเจิมป้ายและประพรมน้ำพระพุทธมนต์ เพื่อความเป็นสิริมงคล ซึ่งอาคารอเนกประสงค์ แห่งนี้ มาจากแนวคิดที่คำนึงถึงการประหยัดพลังงาน และเป็นมิตรต่อสิ่งแวดล้อม ตลอดจนก่อให้เกิดคุณภาพชีวิตที่ดีต่อผู้ใช้งานอาคาร ได้นำเกณฑ์การประเมินความยั่งยืนทางพลังงานและสิ่งแวดล้อมไทย (Thai’s Rating of Energy and Environmental Sustainability; TREES) จากสถาบันอาคารเขียวไทย (Thai Green Building Institute; TGBI) มาใช้ในการออกแบบและก่อสร้างโครงการ เพื่อให้เป็นอาคารสำนักงานอนุรักษ์พลังงานและเป็นมิตรต่อสิ่งแวดล้อมที่ยั่งยืน  1. ลดการใช้พลังงาน 28% โดยใช้ระบบปรับอากาศแบบ VRF 2. ประหยัดพลังงาน 54% โดยใช้หลอดประหยัดไฟแบบ LED 3. ลดการใช้น้ำ 45% ด้วยการเลือกใช้สุขภัณฑ์และก๊อกน้ำที่ประหยัดน้ำ 4. ใช้วัสดุจากการรีไซเคิล 30% รวมไปถึงเลือกใช้วัสดุที่มีสารพิษต่ำ 5. ใช้วัสดุผลิตในประเทศไทย 30% ลดการใช้น้ำมันในการขนส่ง และส่งเสริมการใช้ผลิตภัณฑ์ในประเทศ
รวมไปถึงกรมสรรพสามิตได้มอบทุนการศึกษาให้กับโรงเรียนเทศบาลสรรพสามิตบำรุง ระดับชั้นอนุบาล  ปีที่ 1–3 ชั้นประถมศึกษาปีที่ 1–6  ชั้นมัธยมศึกษาปีที่ 1–3 ซึ่งเป็นโรงเรียนที่สร้างบนพื้นที่โรงงานสุราเดิม ซึ่งนำพื้นที่ที่ไม่ได้ใช้แล้ว มาใช้เป็นพื้นที่ที่ก่อให้เกิดประโยชน์ และทางกรมสรรพสามิตได้ให้การสนับสนุนด้านการศึกษามาอย่างต่อเนื่อง ทางโรงเรียนได้มีการดำเนินการปลูกฝังให้ความรู้เด็กนักเรียนในด้านสิ่งแวดล้อมและสังคม ด้วยกิจกรรมการ  คัดแยกขยะ เพื่อจำหน่าย และนำเงินไปต่อยอดสู่โครงการอาหารกลางวันสำหรับเด็ก รวมถึงการนำไปซื้อเมล็ดพันธุ์ผัก เพื่อปลูกประกอบอาหารกลางวัน และจำหน่ายให้กับพ่อแม่ผู้ปกครอง ชุมชน รวมถึงการจัดทำโรงเรือนปลูก ซึ่งจะทำให้เกิดการปลูกฝังเรื่อง ESG ได้อย่างยั่งยืน สอดคล้องกับยุทธศาสตร์ของกรมสรรพสามิตในการมุ่งเน้นสิ่งแวดล้อม สังคม และธรรมาภิบาล เพื่อเดินหน้าประเทศไทยสู่ความยั่งยืน

ที่มา : https://www.thaigov.go.th/news/contents/details/65100