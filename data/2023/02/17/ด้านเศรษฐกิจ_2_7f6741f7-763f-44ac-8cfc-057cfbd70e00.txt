รัฐบาลไทย-ข่าวทำเนียบรัฐบาล-กรมเจ้าท่า เร่งขุดลอกเพื่อดูแลประชาชน


วันศุกร์ที่ 17 กุมภาพันธ์ 2566
กรมเจ้าท่า เร่งขุดลอกเพื่อดูแลประชาชน
...
กรมเจ้าท่า เร่งขุดลอก เพื่อดูแลประชาชนตามนโยบายคมนาคม
ตามนโยบายรัฐบาล และกระทรวงคมนาคม โดยรัฐมนตรีว่าการกระทรวงคมนาคม (นายศักดิ์สยาม ชิดชอบ) และรัฐมนตรีช่วยว่าการกระทรวงคมนาคม (ดร.อธิรัฐ รัตนเศรษฐ) ได้มอบหมายให้กรมเจ้าท่า ดำเนินการขุดลอก พัฒนาและบำรุงรักษาร่องน้ำทางเรือเดิน เพื่อความสะดวกและปลอดภัย เพิ่มประสิทธิภาพในการเดินเรือ ส่งเสริมอาชีพประมงและการท่องเที่ยว
นายสรพงศ์ ไพฑูรย์พงษ์ รักษาการอธิบดีกรมเจ้าท่า กระทรวงคมนาคม เปิดเผยว่า ได้มอบหมายให้นายวิเชียร เปมานุกรรักษ์ รองอธิบดีกรมเจ้าท่า (ด้านปฏิบัติการ) ควบคุม กำกับ สำนักพัฒนาและบำรุงรักษาทางน้ำ ให้เป็นไปตามนโยบายและแผนงาน เพื่อช่วยเหลือประชาชน โดยมีความคืบหน้าผลการดำเนินงานของสำนักงานพัฒนาและบำรุงรักษาทางน้ำที่ 3 และสำนักงานพัฒนาและบำรุงรักษาทางน้ำที่ 4 ดังนี้
สำนักงานพัฒนาและบำรุงรักษาทางน้ำที่ 3 ได้เปิดหน่วยปฏิบัติงานขุดลอกร่องน้ำคลองย่านซื่อ ต.ขอนคลาน อ.ทุ่งหว้า จ.สตูล โดยใช้เรือเจ้าท่า ข.5 และเรือเจ้าท่า 25 เพื่อแก้ไขปัญหาความเดือดร้อนให้กับผู้ใช้ร่องน้ำทางเรือเดินเนื่องจากไม่สามารถนำเรือเข้า - ออกร่องน้ำได้ตลอดเวลา ขุดลอกจาก กม.-0+650 ถึง กม. -2+150 รวมระยะทาง 1,500 เมตร ความกว้างก้นร่อง 40 เมตร ความลึก 1.90 เมตร (จากระดับน้ำลงต่ำสุด) ปริมาณวัสดุขุดลอก 150,838 ลบ.ม.ขณะนี้ดำเนินการได้ปริมาณขุดลอก 1,300 ลูกบาศก์เมตร รวมปริมาณสะสม 76,310 ลูกบาศก์เมตร คิดเป็นร้อยละ 52 ผลที่ได้จากการขุดลอกเรือสามารถเข้า - ออกร่องน้ำได้ตลอดเวลา เรือสามารถหลบคลื่นลมมรสุม ส่งเสริมอาชีพประมงและการท่องเที่ยวในพื้นที่และบริเวณใกล้เคียง - บำรุงรักษาร่องน้ำลดสิ่งกีดขวางเพิ่มพื้นที่ระบายน้ำ แก้ปัญหาอุทกภัยในพื้นที่ตำบลขอนคลาน ซึ่งโครงการดังกล่าวจะมีประชาชนได้รับประโยชน์จากการขุดลอกประมาณ 150 ครัวเรือน เรือขนาด 10 ตันกรอส เป็นเรือประมงพื้นบ้านแบบเพลาใบจักรยาว ประมาณ 120 ลำ สามารถเข้าออกร่องน้ำได้สะดวกและปลอดภัยช่วยส่งเสริมเศรษฐกิจชุมชนและการท่องเที่ยว
สำนักงานพัฒนาและบำรุงรักษาทางน้ำที่ 4 กรมเจ้าท่า จัดประชาสัมพันธ์ “รับฟังความคิดเห็นโครงการขุดลอก” บริเวณร่องน้ำคลองควายกลางและคลองควายใหญ่ อำเภอควนขนุน จังหวัดพัทลุง โดยมี ผู้ใหญ่บ้านหมู่ที่ 4 ตำบลทะเลน้อย ผู้แทนเขตห้ามล่าสัตว์ป่าทะเลน้อย และประชาชนผู้มีส่วนได้ส่วนเสีย เข้าร่วมรับฟังการประชาสัมพันธ์ และเปิดโอกาสให้ประชาชนได้สอบถามหรือข้อเสนอแนะต่างๆ พร้อมได้ชี้แจงอธิบาย ตอบข้อซักถามต่างๆ โดยประชาชนได้ร่วมตอบแบบสอบถาม และ พึงพอใจต่อโครงการ ร้อยละ 100 และได้ร่วมรณรงค์การ ลด ละ เลิก การใช้พลาสติก และรณรงค์ ไม่ทิ้งขยะลงใน แม่น้ำ ลำคลอง ทะเลสาบ และ ในที่สาธารณะต่างๆ ซึ่งโครงการดังกล่าวจะมีประชาชนได้รับประโยชน์จากการขุดลอกประมาณ 2,037 ครัวเรือน
เรือขนาด 10 ตันกรอส ประมาณ 150 ลำ สามารถเข้าออกร่องน้ำได้สะดวกและปลอดภัยช่วยส่งเสริมเศรษฐกิจชุมชนและการท่องเที่ยวอย่างยั่งยืน

ที่มา : https://www.thaigov.go.th/news/contents/details/65077