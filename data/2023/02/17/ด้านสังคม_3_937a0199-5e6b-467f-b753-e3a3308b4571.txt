รัฐบาลไทย-ข่าวทำเนียบรัฐบาล-“ดีอีเอส” เร่งยกระดับไซเบอร์ซิเคียวริตี้ หลังพบแฮกเกอร์โจมตีเว็บไซต์ราชการกว่า 30 ล้าน URL


วันศุกร์ที่ 17 กุมภาพันธ์ 2566
“ดีอีเอส” เร่งยกระดับไซเบอร์ซิเคียวริตี้ หลังพบแฮกเกอร์โจมตีเว็บไซต์ราชการกว่า 30 ล้าน URL
“ดีอีเอส” เร่งยกระดับไซเบอร์ซิเคียวริตี้ หลังพบแฮกเกอร์โจมตีเว็บไซต์ราชการกว่า 30 ล้าน URL
นายชัยวุฒิ ธนาคมานุสรณ์ รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอีเอส) กล่าวถึง ผลการประชุมคณะกรรมการไซเบอร์ซีคิวริตี้ พบในช่วงปีที่ผ่านมามีปัญหาภัยคุกคามทางไซเบอร์ เกิดขึ้นกับหน่วยงานในประเทศไทยกว่า 500 รายการ ส่วนใหญ่เป็นการโจมตีในรูปแบบการแฮกเว็บไซต์ ประมาณ 2 ใน 3 ของการโจมตีทั้งหมด ซึ่งในจำนวนนี้พบว่า หน่วยงานการศึกษา ตกเป็นเป้าหมายการโจมตี มากที่สุด รองลงมาหน่วยงานสาธารณสุข และองค์กรปกครองส่วนท้องถิ่นตามลำดับ รวมทั้งยังพบ หน่วยงานราชการ ทั้ง 20 กระทรวง โดนการแฮกเว็บไซต์และถูกโจมตีข้อมูล ด้วยการฝังสคริปต์โฆษณาเว็บไซต์   การพนันออนไลน์ มากถึง 30 ล้าน URL เพื่อหวังผลการค้นหาผ่าน GOOGLE ด้วย KEYWORD ที่เกี่ยวกับการพนันออนไลน์เชื่อมโยงกับเว็บไซต์ของหน่วยงานราชการต่าง ๆ
ทั้งนี้ ทาง สกมช. ได้นำเสนอมาตรการทั้งระยะสั้นและระยะยาวต่อคณะรัฐมนตรี ในการเข้าไปแก้ปัญหาตรงจุดนี้ให้รวดเร็วยิ่งขึ้น รวมทั้งติดตามและสนับสนุนการแก้ไขปัญหาของกระทรวงต่าง ๆ เพื่อทำให้สถิติการถูกโจมตีลดลงอย่างต่อเนื่อง ซึ่งจากการตรวจสอบในขณะนี้ ยังไม่พบรายงานความเสียหายที่เกิดขึ้นจากการถูกโจมตีระบบไซเบอร์
นายชัยวุฒิ ยังกล่าวทิ้งท้ายและฝากเตือนประชาชนว่า ขณะนี้มีกลุ่มอาชญากรรมทางไซเบอร์ ทำการล่อลวงประชาชนด้วยกลวิธีต่าง ๆ ทั้งการสร้างเว็บไซต์ปลอม  การเผยแพร่มัลแวร์แอปดูดเงิน การส่งอีเมลด้วยการปลอมโดเมนผู้ส่ง การส่ง SMS ปลอมแปลงผู้ส่ง และใช้ไลน์ Account ปลอมเป็นหน่วยงานรัฐ หรือ บริษัทเอกชนต่าง ๆ  ซึ่งส่งผลกระทบทำให้ประชาชนเกิดความเสียหายจำนวนมาก ทางดีอีเอส โดยสกมช. ได้ทำการตรวจสอบการกระทำผิดและรวบรวมหลักฐานส่งให้ผู้ให้บริการที่เกี่ยวข้อง เพื่อยุติการให้บริการโดเมน ปิดให้บริการเว็บไซต์ (take down)  และปิด account ไลน์ที่พบการกระทำทุจริตต่าง ๆ ได้ทั้งหมดตามที่ได้ตรวจพบ หรือได้รับแจ้งจากหน่วยงานที่เกี่ยวข้อง
สำหรับประชาชน พบเห็นการหลอกลวง ทั้ง SMS หลอกลวง เว็บไซต์ปลอม หรือผู้ที่มีข้อมูลเว็บพนันออนไลน์สามารถแจ้งกับกระทรวงดิจิทัลฯ ได้ที่ 1212 หรือ https://facebook.com/DESMonitor เพจอาสาจับตาออนไลน์ หรือแจ้งได้ที่ [email protected] เพื่อปฏิบัติการสกัดกั้นอาชญากรทางไซเบอร์ต่อไป
___________________

ที่มา : https://www.thaigov.go.th/news/contents/details/65083