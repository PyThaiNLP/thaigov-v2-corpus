รัฐบาลไทย-ข่าวทำเนียบรัฐบาล-ปลัดฯ ณัฐพล เป็นประธานในงานแถลงข่าวผลรางวัลคุณภาพแห่งชาติ Thailand Quality Award (TQA) ครั้งที่ 21 ประจำปี 2565


วันศุกร์ที่ 17 กุมภาพันธ์ 2566
17/02/2566
พิมพ์
ปลัดฯ ณัฐพล เป็นประธานในงานแถลงข่าวผลรางวัลคุณภาพแห่งชาติ Thailand Quality Award (TQA) ครั้งที่ 21 ประจำปี 2565
รางวัลคุณภาพแห่งชาติ Thailand Quality Award (TQA) ครั้งที่ 21 ประจำปี 2565 ยกระดับขีดความสามารถทางการแข่งขันขององค์กรไทย ส่งมอบคุณค่าคืนกลับมาสู่สังคมและประเทศชาติ
เมื่อวันที่ 16 กุมภาพันธ์ 2566 ดร.ณัฐพล รังสิตพล ปลัดกระทรวงอุตสาหกรรม เป็นประธานในงานแถลงข่าวผลรางวัลคุณภาพแห่งชาติ Thailand Quality Award (TQA) ครั้งที่ 21 ประจำปี 2565 จัดโดยสถาบันเพิ่มผลผลิตแห่งชาติ สถาบันเครือข่ายของกระทรวงอุตสาหกรรม โดยมีศาสตราจารย์กิตติคุณ นายแพทย์จรัส สุวรรณเวลา รองประธานกรรมการรางวัลคุณภาพแห่งชาติ เป็นผู้ประกาศรายชื่อองค์กรที่ได้รับรางวัลคุณภาพแห่งชาติ ประจำปี 2565 และมีนายสุวรรณชัย โลหะวัฒนกุล ผู้อำนวยการสถาบันเพิ่มผลผลิตแห่งชาติ ในฐานะกรรมการและเลขานุการคณะกรรมการรางวัลคุณภาพแห่งชาติ ให้การต้อนรับ ณ ห้องมณียา แกรนด์บอลรูม บี โรงแรมเรเนซองส์ ราชประสงค์
“กระทรวงอุตสาหกรรม ได้สนับสนุนให้องค์กรไทยนำเกณฑ์รางวัลคุณภาพแห่งชาติไปประยุกต์ใช้ และมีการมอบรางวัลอย่างต่อเนื่องทุกปี เพราะเล็งเห็นถึงศักยภาพของเกณฑ์รางวัลคุณภาพแห่งชาติ ในด้านการตอบสนองต่อทิศทางและเป้าหมายการพัฒนาที่ยั่งยืนของประเทศ ไม่ว่าจะเป็น การขับเคลื่อนผลิตภาพ และยกระดับขีดความสามารถทางการแข่งขันขององค์กรไทย ทั้งภาคอุตสาหกรรม ภาคบริการ ภาครัฐวิสาหกิจ และภาคการศึกษา โดยมุ่งส่งเสริมให้มีการนำองค์ความรู้ เทคโนโลยี นวัตกรรมไปใช้เพื่อพัฒนาองค์กร และส่งมอบคุณค่าคืนกลับมาสู่สังคมและประเทศชาติ และให้เกณฑ์รางวัลคุณภาพแห่งชาติมีกลไกที่เป็นรูปธรรมต่อการสนับสนุนสังคม ชุมชน และดูแลสิ่งแวดล้อมอย่างสมดุล ซึ่งเป็นเรื่องที่กระทรวงอุตสาหกรรมและรัฐบาลให้ความสำคัญ” ดร.ณัฐพล กล่าว
โดยในปี 2565 มีผู้ได้รับรางวัลทั้งสิ้น จำนวน 12 องค์กร โดยแบ่งเป็นรางวัล ดังนี้
- รางวัลคุณภาพแห่งชาติ (Thailand Quality Award: TQA) จำนวน 1 องค์กร ได้แก่ กลุ่มธุรกิจโรงกลั่นและการค้าน้ำมัน บริษัท บางจาก คอร์ปอเรชั่น จำกัด (มหาชน)
- รางวัลการบริหารสู่ความเป็นเลิศที่มีความโดดเด่น ด้านลูกค้า (Thailand Quality Class Plus: Customer) จำนวน 1 องค์กร ได้แก่ ธนาคารเพื่อการส่งออกและนำเข้าแห่งประเทศไทย
- รางวัลการบริหารสู่ความเป็นเลิศที่มีความโดดเด่น ด้านบุคลากร (Thailand Quality Class Plus: People) จำนวน 2 องค์กร ได้แก่
1. ธนาคารเพื่อการเกษตรและสหกรณ์การเกษตร
2. มหาวิทยาลัยมหิดล
- รางวัลการบริหารสู่ความเป็นเลิศที่มีความโดดเด่น ด้านการปฏิบัติการ (Thailand Quality Class Plus: Operation) จำนวน 2 องค์กร ได้แก่
1. กลุ่มธุรกิจผลิตภัณฑ์ฟีนอล บริษัท พีทีที โกลบอล เคมิคอล จำกัด (มหาชน)
2. บริษัท พีทีที แอลเอ็นจี จำกัด
- รางวัลการบริหารสู่ความเป็นเลิศ (Thailand Quality Class) จำนวน 6 องค์กร ได้แก่
1. กลุ่มธุรกิจการตลาด บริษัท บางจาก คอร์ปอเรชั่น จำกัด (มหาชน)
2. คณะพยาบาลศาสตร์ มหาวิทยาลัยเชียงใหม่
3. คณะพยาบาลศาสตร์ มหาวิทยาลัยมหิดล
4. คณะแพทยศาสตร์ มหาวิทยาลัยเชียงใหม่
5. คณะวิศวกรรมศาสตร์ มหาวิทยาลัยมหิดล
6. หน่วยธุรกิจก๊าซธรรมชาติ บริษัท ปตท. จำกัด (มหาชน)
สำหรับในปี 2566 จะมีการเพิ่ม 2 รางวัล ได้แก่ 1) รางวัล TQA: Global Excellence ซึ่งเป็นรางวัลที่จะมอบแก่องค์กรที่มีความเป็นเลิศในระดับที่เป็น Benchmark Leader ไปจนถึงระดับ World Leader และ 2) รางวัล TQC Plus: Societal Contribution เป็นรางวัลที่มอบแก่องค์กรที่มีความโดดเด่นด้านการสร้างความผาสุกของสังคม และการสนับสนุนชุมชน สังคม สิ่งแวดล้อม ซึ่งสอดรับกับนโยบาย MIND : ใช้ หัว และ ใจ ปั้นอุตสาหกรรมคู่ชุมชน บนพื้นฐานความสำเร็จ 4 มิติ ของกระทรวงอุตสาหกรรม (MIND) อีกด้วย

ที่มา : https://www.thaigov.go.th/news/contents/details/65094