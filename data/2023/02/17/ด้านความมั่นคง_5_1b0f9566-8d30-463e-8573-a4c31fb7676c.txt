รัฐบาลไทย-ข่าวทำเนียบรัฐบาล-ปลัดมหาดไทยเปิดถนนตามผังเมือง สาย ข7 เมืองพิบูลมังสาหาร จ.อุบลราชธานี ตามโครงการจัดรูปที่ดินเพื่อพัฒนาพื้นที่ ชื่นชม เป็นต้นแบบการพัฒนาพื้นที่ในลักษณะ "ราษฎร์-รัฐ ร่วมพัฒนา" 


วันศุกร์ที่ 17 กุมภาพันธ์ 2566
17/02/2566
พิมพ์
ปลัดมหาดไทยเปิดถนนตามผังเมือง สาย ข7 เมืองพิบูลมังสาหาร จ.อุบลราชธานี ตามโครงการจัดรูปที่ดินเพื่อพัฒนาพื้นที่ ชื่นชม เป็นต้นแบบการพัฒนาพื้นที่ในลักษณะ "ราษฎร์-รัฐ ร่วมพัฒนา"
ปลัดมหาดไทยเปิดถนนตามผังเมือง สาย ข7 เมืองพิบูลมังสาหาร จ.อุบลราชธานี ตามโครงการจัดรูปที่ดินเพื่อพัฒนาพื้นที่ ชื่นชม เป็นต้นแบบการพัฒนาพื้นที่ในลักษณะ "ราษฎร์-รัฐ ร่วมพัฒนา" เพื่อ Change for Good สร้างความยั่งยืนทุกมิติ
วันนี้ (17 ก.พ. 66) เวลา 09.00 น. นายสุทธิพงษ์ จุลเจริญ ปลัดกระทรวงมหาดไทย เป็นประธานในพิธีเปิดถนนโครงการจัดรูปที่ดินเพื่อพัฒนาพื้นที่บริเวณถนนตามผังเมือง สาย ข7 อำเภอพิบูลมังสาหาร จังหวัดอุบลราชธานี โดยมี นายพงศ์รัตน์ ภิรมย์รัตน์ อธิบดีกรมโยธาธิการและผังเมือง นายสมเพชร สร้อยสระคู รองผู้ว่าราชการจังหวัดอุบลราชธานี ว่าที่ ร.อ.ธีรพงศ์ ครุธดิลกานันท์ รองอธิบดีกรมโยธาธิการและผังเมือง นายสฤษดิ์วิฑูรย์ ผู้ว่าราชการจังหวัดอุบลราชธานี คนที่ 60 ผู้บริหารกรมโยธาธิการและผังเมือง โยธาธิการและผังเมืองจังหวัด 20 จังหวัดภาคตะวันออกเฉียงเหนือ นายนคร ศิริปริญญานันท์ ปลัดจังหวัดอุบลราชธานี นายสุริยา บุตรจินดา หัวหน้าสำนักงานจังหวัดอุบลราชธานี นายสมมาฏฐ์ โพธิ นายอำเภอพิบูลมังสาหาร ดร.ศิริมาเมธ์วดี ศิรธนิตรา นายกเทศมนตรีเมืองพิบูลมังสาหาร นายมนตรี ศรีคำภา นายกเทศมนตรีตำบลกุดชมภู และประชาชนผู้เข้าร่วมโครงการการจัดรูปที่ดิน เพื่อพัฒนาพื้นที่บริเวณถนนตามผังเมืองสาย ข 7 กว่า 500 คน ร่วมในงาน
โอกาสนี้ นายสุทธิพงษ์ จุลเจริญ ปลัดกระทรวงมหาดไทย และคณะ ร่วมรับชมการแสดงรำวงมหาดไทย โดยกลุ่มผู้สูงอายุ กลุ่มสตรี และกลุ่มเด็ก เยาวชน ในพื้นที่เทศบาลเมืองพิบูลมังสาหาร และการแสดงรำออนซอนดอกสำราญ โดยกลุ่มสตรีเทศบาลตำบลกุดชมภูและมอบเกียรติบัตรเพื่อเป็นการขอบคุณผู้ให้การสนับสนุนการดำเนินโครงการจัดรูปที่ดินเพื่อพัฒนาพื้นที่บริเวณถนนตามผังเมือง สาย ข7 อำเภอพิบูลมังสาหาร จังหวัดอุบลราชธานี
นายสุทธิพงษ์ จุลเจริญ กล่าวว่า ขอแสดงความยินดีกับพี่น้องชาวอำเภอพิบูลมังสาหาร โดยเฉพาะอย่างยิ่ง 13 ครอบครัวเจ้าของกรรมสิทธิ์ที่ดินที่เป็นผู้เสียสละพื้นที่เข้าร่วมโครงการ เพื่อช่วยกัน Change for Good ให้เกิดขึ้น ทั้งกับครอบครัว และต่อส่วนรวม เพราะถนนสาย ข7 เป็นถนนที่จะสร้างสรรค์ประโยชน์ให้กับคนไทยทั้งประเทศ ทั้งการติดต่อค้าขายและการท่องเที่ยว ด้วยความสะดวกสบายและปลอดภัย มีสาธารณูปโภคพื้นฐาน ทั้งไฟฟ้า ประปา และสิ่งอำนวยความสะดวกด้านอื่น ๆ
"โครงการจัดรูปที่ดินเพื่อพัฒนาพื้นที่บริเวณถนนตามผังเมือง สาย ข7 อำเภอพิบูลมังสาหาร จังหวัดอุบลราชธานีแห่งนี้ จะเป็นตัวอย่างให้กับชาวอุบลราชธานีและคนไทยอีก 75 จังหวัดทั่วประเทศ ได้เห็นเป็นต้นแบบว่า ถ้าพวกเราหันหน้าเข้าพูดคุยหารือกันและยอมสละประโยชน์บางส่วน เพื่อให้เกิดประโยชน์ต่อส่วนรวมที่เพิ่มมากขึ้น ด้วยการจัดรูปที่ดิน ก็จะก่อให้เกิดผลดี ดังที่ทุกท่านได้เห็นเป็นรูปธรรมว่า ราคาประเมินที่ดินเพิ่มขึ้นมา 2 เท่าจาก 8,000 บาทเป็น 16,000 บาท และจะเพิ่มขึ้นเรื่อย ๆ อันหมายความว่า "ชีวิตที่ดีกว่า" ดังเป้าหมายที่พวกเรามีร่วมกันว่า "ราษฎร์-รัฐ ร่วมพัฒนา" สิ่งดี ๆ ก็จะเกิดขึ้นเฉกเช่นที่นี่ ที่ทำให้พี่น้องประชาชนชาวพิบูลมังสาหารมีความสุขเพิ่มมากขึ้นจากการทำงานร่วมกันระหว่างพี่น้องประชาชน ผู้นำองค์กรปกครองส่วนท้องถิ่นและทางราชการ ภายใต้การขับเคลื่อนของกรมโยธาธิการและผังเมือง และหวังเป็นอย่างยิ่งว่ากิจกรรมดี ๆ เช่นนี้จะเกิดขึ้นเพิ่มมากขึ้นในทุก ๆ พื้นที่ของจังหวัดอุบลราชธานี" นายสุทธิพงษ์ฯ กล่าวในช่วงต้น
นายสุทธิพงษ์ จุลเจริญ กล่าวต่ออีกว่า หากพี่น้องประชาชนมีญาติมิตรหรือผู้นำในพื้นที่ ขอให้ได้ช่วยกันสร้างความรับรู้เข้าใจ ส่งข่าวสารบอกต่อกันให้ครบทุกอำเภอว่า "ถ้ามีที่ดินลักษณะเป็นที่ตาบอดที่เป็นอุปสรรคต่อการพัฒนาทางด้านอาชีพ ไม่สามารถพัฒนาได้ และมีเจ้าของที่หลาย ๆ ราย ซึ่งมีข้อตกลงเจตจำนงที่จะทำให้เกิดผลดีด้านเศรษฐกิจต่อครอบครัว และส่วนรวม เพื่อให้เกิดการพัฒนาเมืองในอนาคต สามารถแจ้งความประสงค์ผ่านท่านนายกองค์กรปกครองส่วนท้องถิ่น หรือกำนัน ผู้ใหญ่บ้าน นายอำเภอ หรือโยธาธิการและผังเมืองจังหวัด หรือโทร. 1567 ศูนย์ดำรงธรรมจังหวัด" เพื่อจังหวัดจะได้ประสานกรมโยธาธิการและผังเมืองมอบหมายหน่วยงานที่เกี่ยวข้องมาร่วมกับพี่น้องประชาชนในการสำรวจพื้นที่ และพูดคุยหาแนวทาง เพื่อจะทำให้เกิดสิ่งดี ๆ ในทุกพื้นที่ของจังหวัดอุบลราชธานี
นายสุทธิพงษ์ จุลเจริญ กล่าวเพิ่มเติมว่า ขอให้ท่านนายอำเภอพิบูลมังสาหาร ท่านนายกเทศมนตรีเมืองพิบูลมังสาหาร และนายกเทศมนตรีตำบลกุดชมภู ได้ร่วมกับพี่น้องประชาชน ทำให้ถนนผังเมืองสาย ข7 สายนี้ มีความสวยงาม เป็นประโยชน์เพิ่มพูนขึ้น ด้วยการพัฒนาสองฝั่งถนน ให้เป็นพื้นที่แห่งความอุดมสมบูรณ์และสวยงาม เป็นพื้นที่พักผ่อนหย่อนใจของพี่น้องประชาชน และเป็นที่ศึกษาเรียนรู้ของเด็ก เยาวชน ลูกหลานในพื้นที่ ด้วยการน้อมนำแนวพระราชดำริของสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี คือ "ทางนี้มีผลผู้คนรักกัน" และ "การอนุรักษ์พันธุกรรมพืชอันเนื่องมาจากพระราชดำริสมเด็จพระเทพรัตนราชสุดาฯ สยามบรมราชกุมารี (อพ.สธ.)" รวมทั้งแนวพระดำริด้านการพัฒนาเมืองที่ยั่งยืนของสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา มาทำให้ถนนที่เป็นถนนแห่งความรัก ความสามัคคี มีความสมบูรณ์แบบเพิ่มมากขึ้น อาทิ การปลูกต้นไม้ให้สีที่ใช้สำหรับให้ลูกหลานได้เรียนรู้และนำไปใช้ประโยชน์ในการย้อมสีผ้า อันเป็นการต่อยอดสร้างความยั่งยืนให้กับการย้อมผ้า ทอผ้า ของพิบูลมังสาหาร ที่เป็นหนึ่งในอาชีพที่มีชื่อเสียงลำดับต้น ๆ ของประเทศ รวมทั้งการทำศูนย์เรียนรู้เรื่องธนาคารน้ำใต้ดินระบบปิด การบริหารจัดการขยะ การจัดทำถังขยะเปียกลดโลกร้อน เพื่อต่อยอดสร้างคุณประโยชน์ที่เพิ่มพูนมากขึ้น อันจะนำไปสู่ความสำเร็จที่น่าภาคภูมิใจของพี่น้องประชาชนทุกคนอย่างยั่งยืน
นายพงศ์รัตน์ ภิรมย์รัตน์ อธิบดีกรมโยธาธิการและผังเมือง กล่าวว่า กรมโยธาธิการและผังเมือง ได้ดำเนินการจัดรูปที่ดินเพื่อพัฒนาพื้นที่ตามพระราชบัญญัติจัดรูปที่ดินเพื่อพัฒนาพื้นที่ พ.ศ. 2547 เป็นเครื่องมือในการพัฒนาพื้นที่เมือง/ชุมชน ด้วยการจัดรูปที่ดินฯ โดยนำแปลงที่ดินหลายแปลงมารวมกันแล้วจัดรูปแปลงที่ดินใหม่ให้เป็นระเบียบ สวยงาม พร้อมพัฒนาระบบโครงสร้างพื้นฐานให้ได้มาตรฐาน ซึ่งกรมโยธาธิการและผังเมือง มีนโยบายให้ทุกจังหวัดดำเนินโครงการก่อสร้างถนนตามผังเมืองรวม ด้วยวิธีการจัดรูปที่ดินฯ อย่างน้อยจังหวัดละ 1 โครงการฯ
นายพงศ์รัตน์ ภิรมย์รัตน์ กล่าวต่ออีกว่า สำนักงานโยธาธิการและผังเมืองจังหวัดอุบลราชธานี ร่วมกับ เทศบาลเมืองพิบูลมังสาหาร และเทศบาลตำบลกุดชมภู ดำเนินโครงการจัดรูปที่ดินเพื่อพัฒนาพื้นที่ตามนโยบายการจัดรูปที่ดิน เพื่อพัฒนาพื้นที่เมือง/ชุมชน และก่อสร้างถนนตามที่กำหนดไว้ในผังเมืองรวม ให้บรรลุตามวัตถุประสงค์ของการผังเมือง โดยโครงการจัดรูปที่ดินฯ ถนนสาย ข7 เป็นโครงการนำร่องของจังหวัดอุบลราชธานี อยู่ในเขตผังเมืองรวมเมืองพิบูลมังสาหาร มีพื้นที่โครงการ 96 ไร่ 2 งาน 87.90 ตารางวา แปลงที่ดิน 16 แปลง เจ้าของที่ดิน 13 ราย กรมโยธาธิการและผังเมือง ได้จัดสรรงบประมาณประจำปีงบประมาณ พ.ศ. 2561-2564 จำนวน 24,742,000 บาท เพื่อก่อสร้างถนน คสล. สายหลัก ขนาดเขตทาง 15 เมตร ระยะทาง 670 เมตร พร้อมระบบระบายน้ำ ขยายเขตไฟฟ้า ประปา ก่อสร้างสะพานข้ามลำห้วยซัน 1 แห่ง ก่อสร้างถนนลูกรัง สายรอง เขตทาง 6 เมตร ระยะทาง 315 เมตร การก่อสร้างผิวจราจร คสล.ถนนสายรอง และระบบระบายน้ำ มีเงินที่ได้จากการจำหน่ายที่ดินจัดหาประโยชน์ จำนวน 1,672,746 บาท เมื่อโครงการแล้วเสร็จ มีพื้นที่ถนนสาธารณะเพิ่มขึ้น 5 ไร่ 3 งาน 86.26 ตารางวา ช่วยให้พี่น้องประชาชนในพื้นที่ตำบลกุดชมกูและตำบลพิบูลมังสาหารเดินทางไปมาหาสู่กันได้สะดวกรวดเร็วและปลอดภัย
"การดำเนินโครงการฯ แล้วเสร็จ เป็นไปด้วยความเรียบร้อย ได้รับความร่วมมือร่วมใจ จากทุกภาคส่วน ทั้งส่วนราชการ องค์กรปกครองส่วนท้องถิ่น ภาคเอกชน เจ้าของที่ดิน และพี่น้องประชาชนในพื้นที่เป็นอย่างดียิ่ง ซึ่งโครงการจัดรูปที่ดินฯ ถนนสาย ข7 ได้ดำเนินการครบถ้วนทุกขั้นตอนตามที่กฎหมายกำหนด และได้ประกาศสิ้นสุดโครงการในราชกิจจานุเบกษาแล้ว เมื่อวันที่ 11 พฤศจิกายน 2565 กรมโยธาธิการและผังเมือง และจังหวัดอุบลราชธานี จึงได้จัดพิธีเปิดถนนโครงการจัดรูปที่ดินฯ ถนนสาย ข7 ในวันนี้ เพื่อเปิดการใช้ถนนอย่างเป็นทางการ และเผยแพร่ประชาสัมพันธ์วิธีการพัฒนาเมือง โดยการจัดรูปที่ดินเพื่อพัฒนาพื้นที่ ของกรมโยธาธิการและผังเมือง กระทรวงมหาดไทย ให้เป็นที่รู้จักกันอย่างแพร่หลายต่อไป" นายพงศ์รัตน์ฯ กล่าวเพิ่มเติม
นายสมเพชร สร้อยสระคู รองผู้ว่าราชการจังหวัดอุบลราชธานี กล่าวว่า จังหวัดอุบลราชธานี เป็นเมืองหลักของภาคตะวันออกเฉียงเหนือ เป็นพื้นที่ยุทธศาสตร์สำคัญในการพัฒนาประเทศ เป็นศูนย์กลางทางด้านเศรษฐกิจ การศึกษา การท่องเที่ยว และการคมนาคมขนส่ง เชื่อมโยงการค้าการลงทุนระหว่างกลุ่มจังหวัดภาคตะวันออกเฉียงเหนือ ตอนล่าง 2 และกลุ่มประเทศเพื่อนบ้าน ดังนั้น การส่งเสริมให้เกิดการใช้ประโยชน์ที่ดินให้เต็มศักยภาพ และการเชื่อมโยงโครงสร้างพื้นฐานระหว่างพื้นที่เศรษฐกิจหลักและพื้นที่โดยรอบ ให้มีการส่งเสริมเกื้อกูลกันอย่างสมดุล จึงเป็นปัจจัยสนับสนุนให้จังหวัดอุบลราชธานี เกิดการพัฒนาพื้นที่อย่างยั่งยืนต่อไป
"โครงการจัดรูปที่ดินฯ ถนนสาย ข7 เป็นโครงการนำร่องของจังหวัดอุบลราชธานีอยู่ในพื้นที่อำเภอพิบูลมังสาหาร ซึ่งเป็นเมืองที่มีความสำคัญและเจริญรุ่งเรืองมาแต่อดีตจนถึงปัจจุบัน มีบทบาทเป็นศูนย์กลางการค้า การบริการ การลงทุน การท่องเที่ยว มีความพร้อมในการรองรับการขยายตัวจากจังหวัดอุบลราชธานี และเชื่อมโยงไปยังศูนย์กลางความเจริญด้านตะวันออกของจังหวัด เป็นเส้นทางผ่านไปยังแหล่งท่องเที่ยว หลายแห่ง เช่น ด่านชายแดนช่องเม็ก เขื่อนสิรินธร วัดสิรินธรวรารามภูพร้าว แก่งตะนะ แม่น้ำสองสี ผาแต้ม ผาชะนะได สามพันโบก วัดปากแซง และถนนคนเดินเขมราฐ เป็นต้น สำหรับแหล่งท่องเที่ยวในพื้นที่อำเภอพิบูลมังสาหาร ที่สำคัญ ได้แก่ แก่งสะพือ วัดปากโดม วัดภูเขาแก้ว วัดดอนธาตุ การก่อสร้างถนนสาย ข7 จะช่วยส่งเสริมให้มีการพัฒนาที่ดิน และการใช้ประโยชน์ที่ดินตามผังเมืองรวม รองรับการขยายตัวของเมืองในอนาคต สร้างเมืองที่น่าอยู่ ปลอดภัย ประชาชนมีคุณภาพชีวิตที่ดี รัฐประหยัดงบประมาณในการเวนคืนที่ดิน เพื่อการก่อสร้างถนน และระบบสาธารณูปโภค เป็นการพัฒนาบ้านเมืองที่เกิดจากความร่วมมือของประชาชน องค์กรปกครองส่วนท้องถิ่น และส่วนราชการ ตามหลักการ "ราษฎร์-รัฐ ร่วมพัฒนา"" นายสมเพชรฯ กล่าว

ที่มา : https://www.thaigov.go.th/news/contents/details/65107