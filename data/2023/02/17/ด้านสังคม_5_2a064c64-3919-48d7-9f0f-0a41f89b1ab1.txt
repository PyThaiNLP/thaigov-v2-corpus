รัฐบาลไทย-ข่าวทำเนียบรัฐบาล-สธ.ดูแลคนไทยกลับจากเหตุแผ่นดินไหว “ตุรกี” 36 ราย เผยสุขภาพยังแข็งแรงดี ประสานส่งกลับภูมิลำเนา


วันศุกร์ที่ 17 กุมภาพันธ์ 2566
สธ.ดูแลคนไทยกลับจากเหตุแผ่นดินไหว “ตุรกี” 36 ราย เผยสุขภาพยังแข็งแรงดี ประสานส่งกลับภูมิลำเนา
กระทรวงสาธารณสุข ดูแลคนไทยกลับจากเหตุการณ์แผนดินไหวใน “ตุรกี” จำนวน 36 คน นำส่ง รพ.ภูมิพล 1 คน ที่เหลือจัดเข้าพักชั่วคราวใน Quarantine Center สถาบันบำราศนราดูร ระหว่างรอกลับภูมิลำเนา เผยผลตรวจสุขภาพยังแข็งแรงดี มีอาการตกใจเล็กน้อย
กระทรวงสาธารณสุข ดูแลคนไทยกลับจากเหตุการณ์แผนดินไหวใน “ตุรกี” จำนวน 36 คน นำส่ง รพ.ภูมิพล 1 คน ที่เหลือจัดเข้าพักชั่วคราวใน Quarantine Center สถาบันบำราศนราดูร ระหว่างรอกลับภูมิลำเนา เผยผลตรวจสุขภาพยังแข็งแรงดี มีอาการตกใจเล็กน้อย ประสานคมนาคมจัดรถรับส่ง ส่วนภารกิจทีม USAR เสร็จสิ้นแล้ว ยินดีสนับสนุนยา เวชภัณฑ์และทีมแพทย์
วันนี้ (17 กุมภาพันธ์ 2566) ที่อาคาร Quarantine Center สถาบันบำราศนราดูร จ.นนทบุรี นพ.โอภาส การย์กวินพงศ์ ปลัดกระทรวงสาธารณสุข พร้อมด้วย นพ.ธเรศ กรัษนัยรวิวงค์ อธิบดีกรมควบคุมโรค ได้ให้การต้อนรับและมอบถุงยาสามัญจำเป็นแก่คนไทยที่ประสบภัยจากเหตุแผ่นดินไหวประเทศตุรกี ซึ่งเดินทางกลับมาถึงประเทศไทยด้วยเครื่องบินของกองทัพ เมื่อคืนวันที่ 16 กุมภาพันธ์ที่ผ่านมา โดยได้รับการตรวจสุขภาพและเข้าพักค้างคืนที่อาคาร Quarantine Center เป็นการชั่วคราว
นพ.โอภาสกล่าวว่า รัฐบาลและนายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข ได้มอบหมายให้กระทรวงสาธารณสุข ร่วมกับหน่วยงานต่างๆ ติดตามตรวจสอบเหตุการณ์เพื่อให้การช่วยเหลือ พบว่ามีผู้เสียชีวิต 1 ราย ได้ประสานนำร่างกลับ ส่วนผู้ได้รับบาดเจ็บมีจำนวนเล็กน้อย ได้ดำเนินการ 3 ส่วน คือ การจัดส่งทีมค้นหากู้ภัย (USAR) ซึ่งมีบุคลากรทางการแพทย์ 3 คนจากกระทรวงสาธารณสุขเข้าร่วม ขณะนี้ภารกิจกู้ภัยน่าจะเสร็จสิ้นแล้ว, การจัดส่งยาและเวชภัณฑ์สนับสนุน เนื่องจากเหตุภัยพิบัติขนาดใหญ่จะมีปัญหาเรื่องที่อยู่อาศัย ประกอบกับอากาศหนาวเย็น จึงมีโอกาสเกิดโรคระบาดได้ง่าย ทั้งโรคติดต่อทางเดินหายใจ โรคติดต่อทางเดินอาหารและน้ำ รวมถึงมีการเตรียมทีมแพทย์ไปดูแลผู้ป่วยหากได้รับการประสานร้องขอจากตุรกี และการนำคนไทยที่ประสบภัยกลับประเทศ ซึ่งทันทีที่เดินทางมาถึง กระทรวงสาธารณสุขได้นำมาเข้าพักยังอาคาร Quarantine Center พร้อมตรวจสุขภาพร่างกายและดูแลด้านจิตใจ
“วันนี้ได้รับมอบหมายจากนายอนุทิน ให้มาดูแลต้อนรับคนไทยที่กลับจากตุรกี เบื้องต้นเดินทางกลับมาจำนวน 36 ราย มีอาการปวดหลัง 1 ราย นำส่งรักษาที่ รพ.ภูมิพลแล้ว ส่วนที่เหลือได้ตรวจร่างกายและตรวจสุขภาพ รวมถึงโรคโควิด 19 เบื้องต้นพบว่าทุกคนมีสุขภาพร่างกายแข็งแรง อาจจะมีตกใจอยู่บ้าง แต่สามารถเดินทางกลับภูมิลำเนาได้” นพ.โอภาสกล่าว
ด้าน นพ.ธเรศ กล่าวว่า กรมควบคุมโรคได้จัดเตรียมอาคาร Quarantine Center สถาบันบำราศนราดูร ไว้ดูแลคนไทยที่เดินทางกลับจากตุรกี เป็นที่พักชั่วคราวระหว่างรอเดินทางกลับภูมิลำเนาโดยไม่มีค่าใช้จ่าย โดยจัดไว้จำนวน 60 ห้อง และประสานการสนับสนุนอาหารจากครัวการบินไทยที่ได้รับรองฮาลาล พร้อมให้กำลังใจ ดูแลตรวจสุขภาพร่างกายและสุขภาพจิต ซึ่งวันนี้ทุกคนพร้อมเดินทางกลับภูมิลำเนา โดยมีญาติทยอยเดินทางมารับ และบางส่วนขึ้นรถที่กระทรวงคมนาคมจัดไว้ไปส่งตามจุดต่างๆ เพื่อเดินทางกลับภูมิลำเนา ทั้งชุมทางบางซื่อ นครชัยแอร์ และสถานีขนส่งหมอชิต โดยเหลือเพียง 1 คนที่ยังอยู่ระหว่างติดต่อญาติมารับกลับ
************************************** 17 กุมภาพันธ์ 2566

ที่มา : https://www.thaigov.go.th/news/contents/details/65085