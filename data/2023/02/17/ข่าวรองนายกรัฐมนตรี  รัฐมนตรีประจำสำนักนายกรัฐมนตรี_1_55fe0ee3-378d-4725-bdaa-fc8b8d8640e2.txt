รัฐบาลไทย-ข่าวทำเนียบรัฐบาล-พลเอก ประวิตร ฯ รองนายกรัฐมนตรี สนับสนุนกีฬามวยไทย สู่การแข่งขันโอลิมปิค เล็งสร้างภาพยนต์และเกมส์ เสริม Soft power จุดกระแสโลก สร้างมูลค่าเศรษฐกิจ


วันศุกร์ที่ 17 กุมภาพันธ์ 2566
17/02/2566
พิมพ์
พลเอก ประวิตร ฯ รองนายกรัฐมนตรี สนับสนุนกีฬามวยไทย สู่การแข่งขันโอลิมปิค เล็งสร้างภาพยนต์และเกมส์ เสริม Soft power จุดกระแสโลก สร้างมูลค่าเศรษฐกิจ
พลเอก ประวิตร ฯ รองนายกรัฐมนตรี สนับสนุนกีฬามวยไทย สู่การแข่งขันโอลิมปิค เล็งสร้างภาพยนต์และเกมส์ เสริม Soft power จุดกระแสโลก สร้างมูลค่าเศรษฐกิจ
วันนี้ (17 กุมภาพันธ์ 2566) เวลา 09.30 น. โฆษกคณะกรรมการโอลิมปิคแห่งประเทศไทย เปิดเผยว่า พลเอก ประวิตร วงษ์สุวรรณ รองนายกรัฐมนตรีและประธานกรรมการบริหารคณะกรรมการโอลิมปิคแห่งประเทศไทย ได้เป็นประธานการประชุมคณะกรรมการโอลิมปิคแห่งประเทศไทยฯ ครั้งที่ 1/66 ณ ห้องประชุมคณะกรรมการโอลิมปิคแห่งประเทศไทย ร่วมพิจารณาเรื่องสำคัญๆ ประกอบด้วย
1. การเห็นชอบ ผลักดันและอำนวยความสะดวกให้สหพันธ์กีฬาหรือองค์กรกีฬาระหว่างประเทศ ย้ายสำนักงานมาตั้งสาขาในประเทศไทย เพื่อพัฒนาและยกระดับการกีฬาไทยสู่สากล
2. เห็นชอบ ผลประเมินและประกาศความพร้อมของ กลุ่ม จว.กรุงเทพฯ ชลบุรี และสงขลา เป็นกลุ่ม จว.เจ้าภาพการจัดการแข่งขันกีฬาซีเกมส์ ครั้งที่ 33 ที่ประเทศไทย เป็นเจ้าภาพ และ จว.นครราชสีมา เป็นเจ้าภาพการจัดการแข่งขันกีฬาเอเชียนพาราเกมส์ เพราะมีความพร้อมในทุกด้านสำหรับนักกีฬาคนพิการ
3. เห็นชอบการมอบสิทธิ์การถ่ายทอดสด การแข่งขันกีฬาซีเกมส์ ครั้งที่ 32 ณ กัมพูชาให้กับ บริษัท ทรู คอปอเรชั่นจำกัด (มหาชน)
พร้อมทั้งรับทราบการจัดกิจกรรม เดิน - วิ่ง Olympic Day 2023 โดยมีกำหนดจัดกิจกรรมในพื้นที่ต่าง ๆ ดังนี้ 25 กุมภาพันธ์ 2566 ณ จว.น่าน  24 มิถุนายน 2566 ณ จว.มุกดาหาร 4 พฤศจิกายน 2566 ณ จว.เชียงใหม่ และ 16 ธันวาคม 2566 ณ จว.กาญจนบุรี โดยมุ่งส่งเสริมวัฒนธรรมโอลิมปิค ปลูกฝังการออกกำลังการและการอนุรักษ์สิ่งแวดล้อม รวมทั้งรับทราบ การสนับสนุนสร้างเครือข่ายที่จะช่วยกันขับเคลื่อนงานสตรีกับกีฬาอย่างกว้างขวาง และความเสมอภาคระหว่างเพศด้านกีฬา
ต่อจากนั้น พลเอก ประวิตร ฯ กำชับให้เดินหน้าผลักดันยกระดับกีฬามวยไทย เข้าสู่การแข่งขันกีฬาโอลิมปิค หลังจากมวยไทย ได้รับการรับรองแล้วจากทั้ง คณะกรรมการโอลิมปิค และคณะกรรมการพาราลิมปิค แห่งสหรัฐอเมริกา ( USOPC ) รวมทั้ง คณะกรรมการโอลิมปิคแห่งทวีปยุโรป ( EOC ) โดยเสนอให้มีการสนับสนุนสร้างภาพยนต์ศิลปะมวยไทย เป็นซอฟพาวเวอร์ เพื่อจุดกระแสความนิยมมวยไทยอย่างกว้างขวางสู่เวทีโลก โดยย้ำว่า “ศิลปะมวยไทย” ถือเป็นซอฟพาวเวอร์ของชาติที่สำคัญ ที่ต้องเร่งผลักดันยกระดับสู่สากลร่วมกันอย่างเป็นระบบ ซึ่งการรับรองจากคณะกรรมการโอลิมปิคนานาประเทศ ถือเป็นใบเบิกทางที่สำคัญ สู่การวางแผนผลักดันกีฬามวยไทยเข้าสู่การแข่งขันกีฬาโอลิมปิคต่อไป พร้อมๆไปกับการสร้างภาพยนต์หรือเกมส์ เพื่อจุดและสร้างกระแสมวยไทยสู่กระแสโลก ร่วมสร้างมูลค่าเพิ่มทางเศรษฐกิจด้านกีฬาและวัฒนธรรมที่เป็นจุดแข็งของไทยต่อไป
และในตอนท้าย พลเอก ประวิตร ฯ ได้ขอบคุณคณะกรรมการโอลิมปิคฯและสมาคมกีฬาทุกประเภท ที่ร่วมผลักดันส่งเสริมและยกระดับกีฬาของประเทศไทย สู่สากล พร้อมกำชับทุกสมาคมกีฬา มุ่งเน้นส่งเสริมใช้ประโยชน์จากวิทยาศาสตร์การกีฬาอย่างมีพัฒนาการให้มากขึ้น รวมทั้งต้องป้องกันและไม่ส่งเสริมการใช้สารต้องห้ามอย่างเด็ดขาดและจริงจัง

ที่มา : https://www.thaigov.go.th/news/contents/details/65090