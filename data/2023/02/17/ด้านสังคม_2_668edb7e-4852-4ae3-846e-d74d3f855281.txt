รัฐบาลไทย-ข่าวทำเนียบรัฐบาล-พม. รุดช่วยคนไทยประสบภัยแผ่นดินไหวในตุรกี หลังเดินทางกลับถึงไทย


วันศุกร์ที่ 17 กุมภาพันธ์ 2566
พม. รุดช่วยคนไทยประสบภัยแผ่นดินไหวในตุรกี หลังเดินทางกลับถึงไทย
พม. รุดช่วยคนไทยประสบภัยแผ่นดินไหวในตุรกี หลังเดินทางกลับถึงไทย
วันนี้ (17 ก.พ. 66) นางอภิญญา ชมภูมาศ ผู้ตรวจราชการกระทรวงการพัฒนาสังคมและความมั่นคงของมนุษย์ (พม.) เปิดเผยว่า วานนี้ (16 ก.พ. 66) เวลา 21.00 น. ตนพร้อมด้วยนายกิตติ อินทรกุล รองอธิบดีกรมพัฒนาสังคมและสวัสดิการ นำทีมเจ้าหน้าที่กระทรวง พม. ให้ความช่วยเหลือเยียวยาทันทีแก่คนไทยได้รับผลกระทบจากเหตุภัยพิบัติแผ่นดินไหวในตุรกีที่เดินทางกลับถึงประเทศไทย ณ ท่าอากาศยานทหาร 2 (บน.6) ดอนเมือง กรุงเทพฯ
นางอภิญญา กล่าวว่า นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) มีความห่วงใยพี่น้องคนไทยทุกคนที่ได้รับผลกระทบจากเหตุภัยพิบัติแผ่นดินไหวในตุรกี โดยได้มอบหมายให้ตน นำทีมเจ้าหน้าที่กระทรวง พม. บูรณาการการทำงานร่วมกับหน่วยงานที่เกี่ยวข้องให้ความช่วยเหลือเยียวยาคนไทยกลุ่มดังกล่าวทันทีที่เดินทางกลับถึงประเทศไทย ซึ่งกระทรวง พม. โดยกรมพัฒนาสังคมและสวัสดิการ (พส.) และ ศูนย์ช่วยเหลือสังคม สายด่วน พม. โทร. 1300 ได้จัดทีมเจ้าหน้าที่เข้าพูดคุยสอบถามปัญหาความเดือดร้อนต่างๆ เพื่อให้ความช่วยเหลือเยียวยาอย่างเร่งด่วน
เบื้องต้น ได้รับรายงานสถานการณ์ปัจจุบันจากกระทรวงการต่างประเทศว่า ยืนยันจำนวนคนไทยที่สามารถติดต่อได้ รวมทั้งสิ้น 48 คน ซึ่งมีผู้เสียชีวิต 1 ราย บาดเจ็บ 1 ราย และสูญหายอีก 1 ราย  ทั้งนี้ มีคนไทยที่แสดงความประสงค์กลับประเทศไทย จำนวน 36 ราย ซึ่งกองทัพอากาศได้จัดเที่ยวบินพิเศษเพื่ออพยพคนไทยและร่างผู้เสียชีวิตกลับประเทศ โดยเดินทางกลับมาถึงประเทศไทยเมื่อวานนี้ (16 ก.พ. 66) เวลา 21.00 น.
นางอภิญญา กล่าวเพิ่มเติมว่า การดำเนินการช่วยเหลือเยียวยาคนไทยที่ได้รับผลกระทบในครั้งนี้ รัฐบาลได้บูรณาการจากหลายภาคส่วนด้วยกัน โดยกระทรวง พม. ส่งทีมนักสังคมสงเคราะห์ให้คำปรึกษา พร้อมให้ความช่วยเหลือผู้ประสบภัยเป็นค่าเดินทางกลับภูมิลำเนา รวมถึงเงินอุดหนุนเพื่อช่วยเหลือผู้ประสบปัญหาทางสังคมกรณีฉุกเฉิน ในขณะที่ กระทรวงการต่างประเทศ อำนวยความสะดวกดูแลและประสานงานเรื่องการรับตัวคนไทยกลับประเทศ  กระทรวงสาธารณสุข ตั้งจุดคัดกรองโรคติดต่อที่เป็นอันตรายและตรวจรักษาเบื้องต้น  กระทรวงคมนาคม จัดยานพาหนะสำหรับขนส่งผู้ประสบภัย  กระทรวงแรงงาน ให้ความช่วยเหลือเป็นเงินกองทุนสำหรับคนไทยที่เดินทางไปทำงานถูกกฎหมาย และกองทุนเพื่อช่วยเหลือคนหางานไปทำงานในต่างประเทศ และ สภากาชาดไทย ช่วยเหลือในการนำร่างผู้เสียชีวิตกลับภูมิลำเนา (จังหวัดชัยภูมิ)
#ช่วย24ชั่วโมง
#พม24ชม
#ข่าวพม

ที่มา : https://www.thaigov.go.th/news/contents/details/65078