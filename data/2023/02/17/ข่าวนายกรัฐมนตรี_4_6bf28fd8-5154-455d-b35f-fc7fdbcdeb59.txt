รัฐบาลไทย-ข่าวทำเนียบรัฐบาล-นายกรัฐมนตรีเป็นประธานพิธีวันคล้ายวันสถาปนา กอ.รมน. ประจำปี 2566


วันศุกร์ที่ 17 กุมภาพันธ์ 2566
17/02/2566
พิมพ์
นายกรัฐมนตรีเป็นประธานพิธีวันคล้ายวันสถาปนา กอ.รมน. ประจำปี 2566
นายกรัฐมนตรีเป็นประธานพิธีวันคล้ายวันสถาปนา กอ.รมน. ประจำปี 2566
นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เผยว่า วันนี้ (17 กุมภาพันธ์ 2566) เวลา 08.15 น. ณ กองอำนวยการรักษาความมั่นคงภายในราชอาณาจักร (กอ.รมน.) สวนรื่นฤดี เขตดุสิต กรุงเทพมหานคร พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เป็นประธานพิธีวันคล้ายวันสถาปนากองอำนวยการรักษาความมั่นคงภายในราชอาณาจักร (กอ.รมน.) ประจำปี 2566 โดยมี พลเอก อนุพงษ์ เผ่าจินดา รัฐมนตรีว่าการกระทรวงมหาดไทย นายชัยวุฒิ ธนาคมานุสรณ์ รัฐมนตรีว่าการกระทรวงดิจิทัลเพื่อเศรษฐกิจและสังคม ผู้บัญชาการเหล่าทัพ คณะกรรมการ กอ.รมน. ข้าราชการทหารชั้นผู้ใหญ่ และเจ้าหน้าที่ที่เกี่ยวข้อง เข้าร่วมพิธี ซึ่งพลเอก ณรงค์พันธ์ จิตต์แก้วแท้ รองผู้อำนวยการรักษาความมั่นคงภายในราชอาณาจักร และพลเอก อุกฤษฎ์ บุญตานนท์ เลขาธิการกองอำนวยการรักษาความมั่นคงภายในราชอาณาจักร ให้การต้อนรับ
เมื่อนายกรัฐมนตรีเดินทางถึง กอ.รมน. นายกรัฐมนตรีไปยังพระตำหนักเพชรัตน์ ถวายพวงมาลัยกราบพระรัตนตรัย จากนั้น ถวายพวงมาลัยกราบสักการะพระบรมรูปสมเด็จพระนเรศวรมหาราช ถวายพวงมาลัยกราบสักการะพระบรมรูปรัชกาลที่ 6 ถวายพวงมาลัยกราบสักการะพระบรมรูปรัชกาลที่ 9 และถวายพวงมาลัยกราบสักการะพระบรมรูปสมเด็จเจ้าฟ้าเพชรรัตน์ฯ แล้ว นายกรัฐมนตรีขึ้นไปยังชั้น 3 อาคารรื่นฤดี ถวายพวงมาลัยสักการะพระบรมรูปรัชกาลที่ 6
จากนั้น ที่ห้องอเนกประสงค์ ชั้น 1 อาคารรื่นฤดี นายกรัฐมนตรีจุดธูปเทียนบูชาพระรัตนตรัยและจุดเครื่องทองน้อยหน้าโต๊ะตั้งโกศรายนามผู้เสียชีวิต เจ้าหน้าที่อาราธนาศีล พระสงฆ์ให้ศีล จบแล้ว นายกรัฐมนตรีถวายผ้าไตรจำนวน 10 ไตร แล้วนายกรัฐมนตรีกรวดน้ำ พระสงฆ์เจริญพระพุทธมนต์ นายกรัฐมนตรีและคณะกรรมการ กอ.รมน. ถวายเครื่องไทยธรรม พระสงฆ์สวดอนุโมทนา นายกรัฐมนตรีกรวดน้ำ ประธานสงฆ์ปะพรมน้ำพระพุทธมนต์ เสร็จพิธี นายกรัฐมนตรีเดินทางกลับ
สำหรับกองอำนวยการรักษาความมั่นคงภายในราชอาณาจักร จัดตั้งขึ้นตามพระราชบัญญัติการรักษาความมั่นคงภายในราชอาณาจักร พุทธศักราช 2551 มีอำนาจหน้าที่และรับผิดชอบเกี่ยวกับการรักษาความมั่นคงภายในราชอาณาจักร เป็นองค์กรหลักในการบูรณาการ อำนวยการ และกำกับดูแลการปฏิบัติงานป้องกันและแก้ไขปัญหาความมั่นคงภายในราชอาณาจักรอย่างมีประสิทธิภาพ เพื่อให้เกิดความสงบเรียบร้อยของประชาชน หรือความมั่นคงของรัฐ พร้อมทั้งดำเนินการเสริมสร้างให้ประชาชนตระหนักในหน้าที่ที่จะเทิดทูน พิทักษ์และรักษาไว้ซึ่งสถาบันชาติ ศาสนา และพระมหากษัตริย์ โดยให้ความสำคัญต่อการส่งเสริมให้ประชาชนเข้ามามีส่วนร่วม ทั้งในการป้องกันและแก้ไขปัญหาต่าง ๆ และสนับสนุนโครงการอันเนื่องมาจากพระราชดำริ ด้วยการน้อมนำแนวทางพระราชทาน “เข้าใจ เข้าถึง พัฒนา” และ “ปรัชญาของเศรษฐกิจพอเพียง”เป็นหลักในการดำเนินงาน
ทั้งนี้ ภายหลังจากที่มีการบังคับใช้พระราชบัญญัติการรักษาความมั่นคงภายในราชอาณาจักร พ.ศ. 2551 เป็นผลให้กองอำนวยการรักษาความมั่นคงภายในราชอาณาจักร เป็นส่วนราชการที่มีรูปแบบเฉพาะขึ้นในสำนักนายกรัฐมนตรี ภายใต้การบังคับบัญชาโดยขึ้นตรงกับนายกรัฐมนตรี มีนายกรัฐมนตรีเป็นผู้อำนวยการรักษาความมั่นคงภายในราชอาณาจักร มีรัฐมนตรีและหัวหน้าส่วนราชการด้านความมั่นคงเป็นคณะกรรมการอำนวยการรักษาความมั่นคงภายในราชอาณาจักร และเพื่อรองรับตามพระราชบัญญัติการรักษาความมั่นคงภายในราชอาณาจักร พ.ศ. 2551 โดยในปี พ.ศ. 2558 รัฐบาลได้ประกาศให้วันที่ 19 กุมภาพันธ์ 2551 เป็นวันสถาปนากองอำนวยการรักษาความมั่นคงภายในราชอาณาจักร เพื่อเป็นการระลึกถึงความสำคัญและเกิดความภาคภูมิใจในเกียรติประวัติความเป็นมา ตลอดจนผลการปฏิบัติภารกิจด้วยความมุ่งมั่น ทุ่มเทและเสียสละในอดีตที่ผ่านมา รวมทั้งเพื่อเป็นการรวมจิตใจของข้าราชการภายในหน่วยงานให้มีความรักความสามัคคี ความเป็นน้ำหนึ่งใจเดียวกันในการปฏิบัติงานและให้วันที่ 19 กุมภาพันธ์ของทุกปี เป็นวันคล้ายวันสถาปนากองอำนวยการรักษาความมั่นคงภายในราชอาณาจักร

ที่มา : https://www.thaigov.go.th/news/contents/details/65079