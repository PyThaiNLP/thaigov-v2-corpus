รัฐบาลไทย-ข่าวทำเนียบรัฐบาล-​นายกฯ ชี้แจงการปฏิรูปกองทัพและตำรวจ ยืนยันความจำเป็นในการเตรียมพร้อมด้านยุทโธปกรณ์ ย้ำการปฏิรูปตำรวจต้องทำทันที ให้ทันต่อการเปลี่ยนแปลงของโลก


วันพฤหัสบดีที่ 16 กุมภาพันธ์ 2566
16/02/2566
พิมพ์
​นายกฯ ชี้แจงการปฏิรูปกองทัพและตำรวจ ยืนยันความจำเป็นในการเตรียมพร้อมด้านยุทโธปกรณ์ ย้ำการปฏิรูปตำรวจต้องทำทันที ให้ทันต่อการเปลี่ยนแปลงของโลก
​นายกฯ ชี้แจงการปฏิรูปกองทัพและตำรวจ ยืนยันความจำเป็นในการเตรียมพร้อมด้านยุทโธปกรณ์ ย้ำการปฏิรูปตำรวจต้องทำทันที ให้ทันต่อการเปลี่ยนแปลงของโลก
วันนี้ (16 กุมภาพันธ์ 2566) เวลา 19.25 น. ณ ห้องประชุมสภาผู้แทนราษฎร ชั้น 2 อาคารรัฐสภา ถนนสามเสน เขตดุสิต กรุงเทพฯ พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ได้กล่าวชี้แจงในการประชุมสภาผู้แทนราษฎรประเด็นการปฏิรูปกองทัพและตำรวจ ซึ่งนายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยสาระสำคัญ ดังนี้
นายกรัฐมนตรีกล่าวถึงการปฏิรูปกองทัพ ภาพรวมการพัฒนากองทัพ และผลการปฏิบัติงานของกองทัพในด้านโครงสร้างการจัดหน่วยและด้านกำลังพล ว่า กระทรวงกลาโหมก็ได้ดำเนินการปรับลดอัตรากำลังลงอย่างต่อเนื่อง เพื่อให้กองทัพมีขนาดที่เหมาะสม สอดคล้องกับสภาวะแวดล้อมด้านความมั่นคง และเทคโนโลยีที่มีความทันสมัยมากขึ้น จากเดิมยอดกำลังพลที่มีอยู่ ได้กำหนดเป้าหมายปรับลดลงให้ได้ร้อยละ 5 ภายในเดือนกันยายน 2570 จะส่งผลให้สามารถลดกำลังพลได้ประมาณ 12,000 นาย นอกจากนี้ ยังมีการนำระบบข้าราชการพลเรือนกลาโหมมาใช้เพื่อลดจำนวนอัตราข้าราชการทหาร และแก้ปัญหาความคับคั่งในแต่ละชั้นยศ โดยเฉพาะชั้นยศระดับสูงในอนาคต โดยจะเป็นการบรรจุข้าราชการพลเรือนกลาโหมในตำแหน่งหน้าที่ที่ต้องใช้ความชำนาญเฉพาะทางในกลุ่มลักษณะงานต่าง ๆ ซึ่งหลายประเทศก็ทำเช่นนี้
นายกรัฐมนตรีกล่าวต่อไปถึงการตรวจเลือกทหารกองประจำการว่า ในปัจจุบันระบบการตรวจเลือกบุคคลเข้าประจำการเป็นทหารกองประจำการ ได้ใช้การผสมผสานระหว่างระบบการตรวจเลือก หรือเรียกว่าการเกณฑ์ และระบบสมัครใจ ผ่านออนไลน์และสมัครใจที่หน้าหน่วยตรวจเลือก โดยกระทรวงกลาโหมมีแนวคิดในการพัฒนาระบบการเข้าประจำการของทหารกองประจำการ ไปสู่เป้าหมายที่จะให้มีผู้สมัครใจเข้ารับราชการเป็นทหารกองประจำการได้อย่างสมบูรณ์ในระยะยาว ซึ่งวันนี้มีคนสมัครมากขึ้น และมีผู้สมัครที่ได้มีความก้าวหน้าเป็นนายสิบ นายร้อย ต่อไป อย่างไรก็ตาม จำนวนการเกณฑ์นี้ก็ไม่ถึง 50% ที่จะต้องเกณฑ์ ถือว่าเป็นการเกณฑ์ในระดับที่ต่ำสุดอยู่แล้ว คนที่จับได้ใบดำก็ไม่ต้องเป็นทหาร บางคนก็เรียนนักศึกษาวิชาทหาร ก็ไม่ถูกเกณฑ์ บางพื้นที่ก็ไม่ถูกเกณฑ์มากเพราะคนในพื้นที่สมัครใจ ทุกอย่างเคลื่อนที่ไปได้ด้วยดี หลายท่านบอกว่าไม่ต้องมีหรอกทหาร ถ้ามีเรื่องมาก็ขอให้ท่านไปเป็นแล้วกันถ้ามีเรื่องมา ไปอยู่ชายแดนให้ด้วย หรือมีเหตุการณ์อะไรต่าง ๆ ก็ขอให้ไปช่วยแก้ปัญหาด้วย อย่าพูดปากเปล่าเฉย ๆ วันนี้ท่านก็รู้ว่าโลกมีปัญหาอะไรอยู่ ความขัดแย้งพร้อมจะเกิดขึ้นตลอดเวลา
นายกรัฐมนตรีกล่าวถึงการพัฒนาและปรับปรุงระบบสวัสดิการกองทัพ กระทรวงกลาโหมได้เน้นการพัฒนาและส่งเสริมคุณภาพชีวิตของกำลังพล รวมถึงครอบครัวด้วยการสร้างขวัญและกำลังใจสิทธิกำลังพล สถานที่ปฏิบัติงาน บ้านพักอาศัย สิ่งอำนวยความสะดวกที่จำเป็นและสิทธิอื่น ๆ ที่พึงได้รับอย่างต่อเนื่อง โดยเฉพาะกำลังพลชั้นผู้น้อย การจัดสวัสดิการภายในส่วนราชการ ได้มีการดำเนินการขับเคลื่อนดูแลกำลังพลชั้นผู้น้อยมาโดยต่อเนื่อง โดยเรื่องการจัดสวัสดิการเป็นเรื่องสำคัญ ได้แบ่งการดำเนินงานตามประเภทการจัดสวัสดิการภายใน และสวัสดิการเชิงธุรกิจ ให้มีความชัดเจน สอดคล้องกับระเบียบ ประกาศ และคำสั่งที่เกี่ยวข้อง โดยในส่วนของการจัดสวัสดิการเชิงธรุกิจ ก็ได้ให้ผู้เชี่ยวชาญเข้ามาบริหารงาน ซึ่งอยู่ในกติกา กฎหมาย ระเบียบกระทรวงการคลังอยู่แล้ว
สำหรับในส่วนของการเตรียมความพร้อมด้านยุทโธปกรณ์ ยืนยันว่าจำเป็นต้องมีความพร้อม ถ้าบอกว่าไม่ต้องมีก็ได้ ถ้าซื้อแล้วจะทุจริตจะโกง นั้น คิดแบบนี้ไม่ได้ ถ้าโกงก็ต้องสอบสวน ลงโทษ ติดคุก ถ้าพูดแบบนี้แล้วกลายเป็นว่าไม่ต้องทำอะไรเลย ก็ขอเชิญท่านที่พูดไปขึ้นเครื่องบิน C130 จะกล้าขึ้นหรือไม่เพราะเครื่องบินแต่ละลำมีอายุ 40 ปีแล้ว นักบินทหารก็มีความเสี่ยง รถถัง เรือและอากาศยานที่ประจำการอยู่ มีอายุการใช้งานมากกว่า 40 ปีแล้ว กระทรวงกลาโหมมีแนวความคิดในการจัดหายุทโธปกรณ์ โดยคำนึงถึงภัยคุกคามใน 5-10 ปีข้างหน้า ในการรักษาอธิปไตย และความมั่นคงของชาติในรูปแบบต่าง ๆ ตลอดจนเพียงพอต่อการปฏิบัติภารกิจอื่น ๆ ที่ได้รับมอบหมาย มุ่งเน้นการซ่อมปรับปรุงเพื่อเพิ่มประสิทธิภาพและยืดอายุการใช้งานยุทโธปกรณ์ที่มีอยู่เดิม สำหรับการจัดหายุทโธปกรณ์ใหม่นั้น จะดำเนินการเฉพาะเท่าที่มีความจำเป็นเพื่อทดแทนยุทโธปกรณ์สำคัญที่เก่าล้าสมัย หมดอายุการใช้งาน และขาดแคลนชิ้นส่วนซ่อม รวมทั้งให้ความสำคัญในนโยบายพึ่งพาตนเอง เพื่อลดการจัดหาจากต่างประเทศ
“ไม่มีอะไรที่สำคัญหรือไม่สำคัญ ต้องมองในภาพรวม การเป็นรัฐบาลไม่ใช่จะหาเสียง ให้ ๆ แจก ๆ ต้องดูทุกคนทุกส่วนให้ได้ความยุติธรรม ให้เขามีความเจริญเติบโตก้าวหน้า ให้แข็งแรง เข้มแข็ง นี่คือศักยภาพของประเทศไทย อำนาจกำลังรบไม่มีตัวตนคือความรักความสามัคคีของคนไทย ความกล้าหาญ ยืนยันว่าจะดำเนินการในส่วนข้อมูลที่เป็นประโยชน์” นายกรัฐมนตรีกล่าว
นายกรัฐมนตรีกล่าวถึงกรณีเรือหลวงสุโขทัย กองทัพเรือได้ตั้งคณะกรรมการสอบสวนหาข้อเท็จจริง พร้อมทั้งได้ตั้งคณะทำงาน จำนวน 2 คณะ ได้แก่ 1) คณะทำงานตรวจสอบหาสาเหตุที่ทำให้เรือหลวงสุโขทัยอับปาง และ 2) คณะทำงานตรวจสอบขั้นตอนของการสละเรือใหญ่ การค้นหา และช่วยเหลือกำลังพลภายหลังประสบเหตุ ซึ่งในขณะนี้ คณะกรรมการทั้งสองคณะได้เร่งดำเนินการสอบผู้ที่เกี่ยวข้องเพื่อแสวงหาข้อเท็จจริงโดยเร็ว รวมทั้งได้ตั้งคณะกรรมการสอบข้อเท็จจริงความรับผิดทางละเมิดตามระเบียบที่เกี่ยวข้อง เพื่อตรวจสอบควบคู่ไปกับคณะกรรมการสอบสวนหาข้อเท็จจริง โดยในส่วนของการช่วยเหลือกำลังพลที่ประสบภัยและสูญเสียชีวิตนั้น กระทรวงกลาโหมโดยกองทัพเรือได้ช่วยเหลือกำลังพลและครอบครัว รวมถึงทายาท ตามสิทธิที่พึงได้รับในขั้นต้น พระมหากรุณาธิคุณจากพระบาทสมเด็จพระเจ้าอยู่หัว การเสนอเลื่อนชั้นเงินเดือน การเสนอขอพระราชทานยศ การเลื่อนยศสูงขึ้น การเสนอขอพระราชทานเครื่องราชอิสริยาภรณ์ บำเหน็จตกทอด บำนาญพิเศษ และการบรรจุทายาททดแทน
พร้อมกันนี้ นายกรัฐมนตรีกล่าวถึงการปฏิรูปตำรวจ เป็นเรื่องสำคัญ ต้องทำทันที ทันต่อการเปลี่ยนแปลงของโลก และไม่ไปสร้างปัญหาใหม่ องค์กรตำรวจ เป็นองค์การขนาดใหญ่ มีหน่วยงานหลายร้อย หลายพันทั่วประเทศ เกี่ยวข้องกับเจ้าหน้าที่นับแสน รัฐบาลได้ผลักดัน พ.ร.บ.ตำรวจแห่งชาติ ถือเป็นกฎหมายปฏิรูปตำรวจครั้งสำคัญของประเทศ ที่สังคมรอคอย โดยขจัดข้อบกพร่องเดิม ปิดจุดอ่อนจากกฎหมายเดิม จัดระบบการทำงานและแนวทางรับราชการ แบ่งเป็น 5 สายงาน ที่ชัดเจน การจัดสรรงบประมาณให้เพียงพอ การโยกย้ายยึดหลักอาวุโส และประสิทธิภาพในการทำงาน มีคณะกรรมการพิทักษ์คุณธรรม รับเรื่องร้องเรียน ถ้าใครคิดว่าเสียเงินแต่งตั้งตำรวจให้มาหานายกรัฐมนตรี เพราะนายกฯ ไม่เคยมีนโยบายให้ใครไปเรียกรับผลประโยชน์ ถ้าใครปล่อยปละละเลย มีหลักฐาน จะให้สอบสวนดำเนินการ โดยสั่งการให้สำนักงานตำรวจแห่งชาติดำเนินการแก้แก้ไขปัญหานี้อย่างเร่งด่วนแล้ว สิ่งสำคัญคือถ้าใครเรียกเงิน อย่าไปให้เขา ถ้าเขาเรียก ให้ไปแจ้งความร้องทุกข์กล่าวโทษ ในตอนท้าย นายกรัฐมนตรีกล่าวขอบคุณในการอภิปรายของสมาชิก พร้อมยืนยันในหลักการว่านายกรัฐมนตรีทำอย่างเต็มที่

ที่มา : https://www.thaigov.go.th/news/contents/details/65065