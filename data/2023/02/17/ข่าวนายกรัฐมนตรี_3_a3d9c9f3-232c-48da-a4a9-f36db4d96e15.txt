รัฐบาลไทย-ข่าวทำเนียบรัฐบาล-​นายกฯ ชี้แจงรัฐบาลขับเคลื่อน One Map แก้ปัญหาที่ดินทับซ้อน เกิดความเป็นธรรมทุกฝ่าย พร้อมดำเนินแนวทางการแก้ไขปัญหาผลกระทบที่อาจเกิดขึ้นกับประชาชน 


วันพฤหัสบดีที่ 16 กุมภาพันธ์ 2566
16/02/2566
พิมพ์
​นายกฯ ชี้แจงรัฐบาลขับเคลื่อน One Map แก้ปัญหาที่ดินทับซ้อน เกิดความเป็นธรรมทุกฝ่าย พร้อมดำเนินแนวทางการแก้ไขปัญหาผลกระทบที่อาจเกิดขึ้นกับประชาชน
​นายกฯ ชี้แจงรัฐบาลขับเคลื่อน One Map แก้ปัญหาที่ดินทับซ้อน เกิดความเป็นธรรมทุกฝ่าย พร้อมดำเนินแนวทางการแก้ไขปัญหาผลกระทบที่อาจเกิดขึ้นกับประชาชน จากการดำเนินงานปรับปรุงแผนที่แนวเขตที่ดินฯ One Map
วันนี้ (16 กุมภาพันธ์ 2566) เวลา 19.10 น. ณ ห้องประชุมสภาผู้แทนราษฎร ชั้น 2 อาคารรัฐสภา ถนนสามเสน เขตดุสิต กรุงเทพฯ พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ได้กล่าวชี้แจงในการประชุมสภาผู้แทนราษฎร ซึ่งนายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยสาระสำคัญ ดังนี้
นายกรัฐมนตรีกล่าวถึงการแก้ไขปัญหาที่ดินว่ารัฐบาลพยายามทำอย่างยิ่งยวด เพื่อให้เกิดความเป็นธรรมและเป็นไปตามกฎหมายที่กำหนดไว้ไม่ต้องการที่จะรังแกใครทั้งสิ้น โดยจะเห็นได้ว่าหลังจากนโยบายแรกที่ออกมา เรื่องของการดูแลผืนป่าของประเทศ จากนั้นก็มีการปรับเป็นคณะกรรมการนโยบายที่ดินแห่งชาติ (คทช.) ซึ่งจะให้ทุกอย่างเป็นโฉนดทั้งหมดคงเป็นไปได้ยาก แต่ตรงนี้ต้องดูว่าจะทำอย่างไรให้ถูกต้อง ให้ทุกคนสามารถมีที่อยู่ที่อาศัย ที่ทำกิน และสามารถให้กับทายาทได้แต่ ถ้าเป็นโฉนดก็จะหมดไปเรื่อย ๆ ก็จะไม่มีที่ดินที่เพียงพอให้กับใครต่อไป จึงขอชี้แจงให้ทราบในเรื่องนี้
นายกรัฐมนตรีกล่าวว่าในอดีตนั้นก็พยายามจะเร่งในการให้เกิดการเติบโตทางด้านเศรษฐกิจส่งผลทำให้มีการเข้าใช้ประโยชน์ที่ดินอย่างไม่เหมาะสม ทำให้เกิดความขัดแย้งระหว่างประชาชนกับภาครัฐ เกิดความเหลื่อมล้ำ ความไม่เป็นธรรมในการเข้าถึงทรัพยากรที่ดิน การกระจุกตัวของการถือครองที่ดิน การไร้ที่ดินทำกิน การบุกรุกที่ดินของรัฐ การใช้ประโยชน์ไม่ตรงตามศักยภาพของที่ดิน ตลอดจนการทิ้งร้างไม่ทำประโยชน์ ดังนั้นรัฐบาลจึงมีนโยบายในการบริหารจัดการที่ดินอย่างบูรณาการ
นายกรัฐมนตรีกล่าวว่า ในเรื่องของแผนการบริหารจัดการที่ดินและทรัพยากรดินของประเทศ พ.ศ. 2566 ถึง 2580 ก็เพื่อจะจัดทำแนวเขตที่ดินของรัฐให้มีความชัดเจน เพิ่มการรักษาพื้นที่ป่าธรรมชาติและป่าเศรษฐกิจ เพื่อใช้ประโยชน์ให้มีสัดส่วนร้อยละ 50 ของพื้นที่ประเทศ รวมทั้งนำที่ดินและทรัพยากรดินของประเทศมาใช้ให้เกิดประโยชน์สูงสุด กระจายการถือครองที่ดินของประเทศให้มีการกระจายตัวมากขึ้น โดยเป้าหมายระยะ 5 ปี (พ.ศ. 2566-2570) คือ การปรับปรุงแผนที่แนวเขตที่ดินของรัฐแบบบูรณาการมาตราส่วน 1 : 4000 (One Map) แล้วเสร็จ เป้าหมายระยะ 10 ปี (พ.ศ. 2571-2575) คือ การแก้ไขความขัดแย้ง/ข้อพิพาทระหว่างหน่วยงานของรัฐกับประชาชน และเป้าหมายระยะ 15 ปี (พ.ศ. 2576-2580) คือการเพิ่มพื้นที่ป่ามีสัดส่วนร้อยละ 50 ของพื้นที่ประเทศ ซึ่งคณะรัฐมนตรีได้มีมติเห็นชอบ (ร่าง) นโยบายและแผนการบริหารจัดการที่ดินแล้วเมื่อวันที่ 22 พ.ย. 2565
นายกรัฐมนตรีกล่าวถึงการปรับปรุงแผนที่แนวเขตที่ดินฯ One Map เป็นปรับปรุงแผนที่แนวเขตที่ดินเพื่อให้มีแนวเขตที่ดินของรัฐที่ถูกต้อง ทันสมัย อยู่บนมาตรฐานแผนที่มาตราส่วน 1 : 4000 เพื่อไม่ให้เกิดการทับซ้อนกันของที่ดินของรัฐโดยมีเป้าหมายการดำเนินงานแบ่งออกเป็น 7 กลุ่ม กลุ่มละ 11 จังหวัด ดังนี้
กลุ่มที่ 1 นนทบุรี นครปฐม อ่างทอง สิงห์บุรี สมุทรสงคราม กรุงเทพมหานคร สมุทรปราการ ปทุมธานี พระนครศรีอยุธยา สมุทรสาคร สุพรรณบุรี
กลุ่มที่ 2 จันทบุรี ฉะเชิงเทรา ชลบุรี ชัยนาท ตราด นครนายก นครสวรรค์ ระยอง ลพบุรี ศรีสะเกษ และสระบุรี ยกเว้นกรณี พื้นที่อุทยานแห่งชาติเขาแหลมหญ้าหมู่เกาะเสม็ด
กลุ่มที่ 3 นครราชสีมา บุรีรัมย์ ปราจีนบุรี มหาสารคาม ร้อยเอ็ด ชัยภูมิ สระแก้ว สุรินทร์  อุบลราชธานี เพชรบูรณ์ และเลย (ยกเว้นแนวเขตอุทยานแห่งชาติเขาใหญ่ในพื้นที่นครราชสีมาและปราจีนบุรี)
กลุ่มที่ 4 กาฬสินธุ์ ขอนแก่น นครพนม บึงกาฬ มุกดาหาร ยโสธร สกลนคร หนองคาย หนองบัวลำภู อำนาจเจริญ และอุดรธานี (อยู่ระหว่างดำเนินการ)
กลุ่มที่ 5 สุราษฎร์ธานี นครศรีธรรมราช กระบี่ ภูเก็ต ตรัง พัทลุง สตูล สงขลา ปัตตานี ยะลา และนราธิวาส (อยู่ระหว่างดำเนินการ)
กลุ่มที่ 6 เชียงใหม่ แม่ฮ่องสอน ลำพูน ตาก กาญจนบุรี ราชบุรี เพชรบุรี ประจวบคีรีขันธ์ ชุมพร ระนอง และพังงา (อยู่ระหว่างดำเนินการ)
กลุ่มที่ 7 เชียงราย พะเยา น่าน ลำปาง แพร่ อุตรดิตถ์ สุโขทัย กำแพงเพชร พิจิตร พิษณุโลก และอุทัยธานี (อยู่ระหว่างดำเนินการ)
นอกจากนี้ ครม. ได้มีมติเมื่อวันที่ 22 พ.ย. 65 เห็นชอบแนวทางการแก้ไขปัญหาผลกระทบที่อาจเกิดขึ้นกับประชาชนจากการดำเนินงานปรับปรุงแผนที่แนวเขตที่ดินฯ One Map โดยมีแนวทางสรุปได้ว่า การดำเนินการดังกล่าวไม่ได้เป็นการยกเลิกเพิกถอนเอกสารสิทธิ หรือสิทธิครอบครองตามประมวลกฎหมายที่ดินของประชาชนแต่อย่างใด โดยหากประชาชนได้รับกระทบจากการดำเนินการดังกล่าว หน่วยงานที่มีที่ดินของรัฐและหน่วยงานที่เกี่ยวข้องจะต้องบูรณาการแก้ไขปัญหาให้เป็นที่ยุติโดยเร็ว เช่น การตรวจสอบข้อเท็จจริง การเปิดให้ประชาชนที่ได้รับการจัดสรรที่ดินที่มีข้อโต้แย้ง สามารถพิจารณาดำเนินพิสูจน์สิทธิตามกฎหมายที่เกี่ยวข้อง
สำหรับการจัดที่ดินทำกินให้ชุมชน ตั้งแต่ปีงบประมาณ พ.ศ. 2558-2565 นั้น ครม. ได้มีมติเมื่อวันที่ 22 ธ.ค. 58 อนุมัติหลักการการจัดที่ดินทำกินให้ชุมชนตามนโยบายรัฐบาลในลักษณะแปลงรวมโดยมิให้กรรมสิทธิ์ แต่อนุญาตให้เข้าทำประโยชน์ในที่ดินของรัฐเป็นกลุ่มหรือชุมชน โดยมีพื้นที่เป้าหมาย 1,491 พื้นที่ 70 จังหวัด เนื้อที่ประมาณ 5,792,145-1-71.75 ไร่ ขณะนี้ออกหนังสืออนุญาตแล้ว 1.3 ล้านไร่ คนใช้ประโยชน์แล้ว 78,109 ราย โดยพื้นที่เป้าหมายที่ดำเนินการมีทั้งป่าสงวนแห่งชาติ ป่าตาม พ.ร.บป่าไม้ 2484 ป่าไม้ถาวร ป่าชายเลน ที่ดินเขตปฏิรูปที่ดิน ที่ดินสาธารณประโยชน์ ที่ดินราชพัสดุ นิคมสหกรณ์ ที่ดินสงวนเพื่อกิจการ ในนิคมสร้างตนเอง เป็นต้น ทั้งนี้ การดำเนินการทั้งหมดนี้ได้มีการดำเนินการมาอย่างเป็นระยะต่อเนื่อง ตามขั้นตอนและเห็นชอบขอบเขตแล้ว พื้นที่เป้าหมายหลังจากเห็นชอบขอบเขตแล้ว ออกหนังสืออนุญาต และมีการจัดคนเข้าใช้ประโยชน์ที่ดินแล้ว นอกจากนั้นยังมีการส่งเสริมพัฒนาอาชีพด้วย
นายกรัฐมนตรีกล่าวถึงกรณีที่สมาชิกฯ ระบุว่าไม่เคารพพระว่า การที่นายกรัฐมนตรีกำกับดูแลสำนักงานพระพุทธศาสนาแห่งชาติ โดยมีนายอนุชา นาคาศัย รัฐมนตรีประจำสำนักนายกรัฐมนตรีดูแลด้วย อย่างไรก็ตามจะตัดสินหรือสั่งการทั้งหมดคงไม่ได้ เพราะต้องปรึกษาอยู่ในการอนุมัติอนุญาต และเห็นชอบของกรรมการเถรสมาคม และในส่วนสำนักงานพระพุทธศาสนาฯ ก็เป็นเลขาฯ ของกรรมการเถรสมาคมด้วย ทั้งนี้ การที่ระบุว่านายกรัฐมนตรีไปโอบคอพระนั้น ความจริงแล้วเป็นการเดินไปด้วยกัน และท่านก็มาแตะหลังนายกรัฐมนตรี ซึ่งในขณะนั้นก็กลัวท่านล้ม นายกรัฐมนตรีจึงประคองท่าน แสดงให้เห็นว่านายกรัฐมนตรีไม่เคารพพระตรงไหน นอกจากนี้ เวลาเดินผ่านพระ นายกรัฐมนตรีก็ได้มีการพนมมือไหว้พระทุกครั้งด้วยความเคารพ จึงขอให้เข้าใจตรงนี้ด้วย เพราะตนเองก็เป็นคนไทยพุทธ แต่ก็ดูแลทุกศาสนา ให้มีความสุขอยู่ร่วมกันภายใต้สังคมพหุวัฒนธรรม

ที่มา : https://www.thaigov.go.th/news/contents/details/65066