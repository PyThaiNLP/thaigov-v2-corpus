รัฐบาลไทย-ข่าวทำเนียบรัฐบาล-รฟม. ร่วมกับ กฟผ. เปิดให้บริการสถานีชาร์จ EleX by EGAT ณ อาคารจอดแล้วจร สถานีแยกนนทบุรี 1 เชื่อมต่อการเดินทางสู่รถไฟฟ้า MRT สายสีม่วง


วันศุกร์ที่ 17 กุมภาพันธ์ 2566
รฟม. ร่วมกับ กฟผ. เปิดให้บริการสถานีชาร์จ EleX by EGAT ณ อาคารจอดแล้วจร สถานีแยกนนทบุรี 1 เชื่อมต่อการเดินทางสู่รถไฟฟ้า MRT สายสีม่วง
.....
นายวิทยา พันธุ์มงคล รองผู้ว่าการ (ปฏิบัติการ) การรถไฟฟ้าขนส่งมวลชนแห่งประเทศไทย (รฟม.) กระทรวงคมนาคม และ นายวฤต รัตนชื่น ผู้ช่วยผู้ว่าการวิจัย นวัตกรรม และพัฒนาธุรกิจ ในฐานะ Project Management Office การไฟฟ้าฝ่ายผลิตแห่งประเทศไทย (กฟผ.) ร่วมเป็นประธานในพิธีเปิดให้บริการสถานีชาร์จ EleX by EGAT แห่งแรกที่ให้บริการชาร์จรถยนต์พลังงานไฟฟ้า (EV) ณ อาคารจอดแล้วจร สถานีแยกนนทบุรี 1 ของรถไฟฟ้ามหานคร สายฉลองรัชธรรม (MRT สายสีม่วง) นอกจากนี้ ยังมีแผนเตรียมจะเปิดให้บริการสถานีชาร์จแห่งที่ 2 ณ ลานจอดแล้วจร สถานีสามย่าน ของรถไฟฟ้ามหานคร สายเฉลิมรัชมงคล (MRT สายสีน้ำเงิน) ภายในเดือนมีนาคม 2566 โดยในโอกาสพิเศษนี้ กฟผ. พร้อมมอบโปรโมชันให้แก่ลูกค้าที่นำรถ EV เข้ารับบริการที่สถานีชาร์จ EleX by EGAT ในระหว่างวันที่ 1 - 31 มีนาคม 2566 รับทันที! 200 EleXA Point เพื่อสะสมและแลกรับสิทธิพิเศษผ่านทางแอปพลิเคชัน EleXA พร้อมกันนี้ ยังสามารถรับถุงผ้าพับได้สมนาคุณจาก MRT เมื่อชำระค่าจอดรถและแสดงหลักฐานการชาร์จไฟจากแอปพลิเคชัน EleXA ต่อพนักงานเก็บเงินที่ตู้ขาออก (จำนวนจำกัด 50 ชุด)
การเปิดให้บริการสถานีชาร์จดังกล่าว เป็นความร่วมมือระหว่าง รฟม. และ กฟผ. ในการส่งเสริมให้ประชาชนหันมาใช้รถยนต์พลังงานไฟฟ้ากันมากขึ้น ทั้งยังสามารถเชื่อมต่อการเดินทางสู่ระบบรถไฟฟ้าขนส่งมวลชนได้อย่างสะดวกสบาย เพื่อช่วยลดการปล่อยมลพิษสู่สิ่งแวดล้อม และลดการใช้เชื้อเพลิงฟอสซิล ซึ่งเป็นการตอบสนองต่อนโยบายของรัฐบาล และกระทรวงคมนาคม ที่กำหนดให้หน่วยงานภาครัฐสนับสนุนการใช้ยานยนต์ไฟฟ้าภายในประเทศ โดยต่อจากนี้ รฟม. และ กฟผ. จะร่วมมือกันในการติดตั้งสถานีชาร์จเพื่อให้บริการผู้ใช้รถยนต์ EV ในอาคารและลานจอดแล้วจรของรถไฟฟ้า MRT ณ สถานีอื่น ๆ ต่อไป
สำหรับจุดให้บริการสถานีชาร์จ EleX by EGAT ณ อาคารจอดแล้วจร สถานีแยกนนทบุรี 1 ของรถไฟฟ้า MRT สายสีม่วง สามารถรองรับรถยนต์ EV ได้จำนวน 5 ช่องจอด แบ่งเป็นหัวชาร์จด้วยความเร็วปกติ (AC Normal Charge) ขนาด 7.4 kW จำนวน 3 หัวชาร์จ ที่บริเวณภายในอาคารจอดรถ และขนาด 22 kW จำนวน 2 หัวชาร์จ ที่บริเวณภายนอกอาคารจอดรถ ส่วนจุดให้บริการสถานีชาร์จ ณ ลานจอดแล้วจร สถานีสามย่าน ของรถไฟฟ้า MRT สายสีน้ำเงิน สามารถรองรับรถ EV ได้จำนวน 2 ช่องจอด โดยเป็นหัวชาร์จแบบ AC Normal Charge ขนาด 22 kW จำนวน 2 หัวชาร์จ กรณีต้องการสอบถามข้อมูลหรือแจ้งปัญหาเกี่ยวกับการใช้บริการสถานีชาร์จได้ที่ เว็บไซต์ www.elexaev.com เฟซบุ๊กแฟนเพจ EleXA EV Society หรือ Line OA: @EleXAEV และ Call Center EleXA โทร. 0 2114 3350
ทั้งนี้ ท่านสามารถติดตามข้อมูลข่าวสาร รฟม. เพิ่มเติมได้ที่ เว็บไซต์ รฟม. www.mrta.co.th เฟซบุ๊ก แฟนเพจการรถไฟฟ้าขนส่งมวลชนแห่งประเทศไทย หรือ Call Center รฟม. โทร. 0 2716 4044
“รฟม. ร่วมยกระดับเมืองด้วยโครงข่ายรถไฟฟ้าขนส่งมวลชนและนวัตกรรม เพื่ออนาคตที่ยั่งยืน”

ที่มา : https://www.thaigov.go.th/news/contents/details/65112