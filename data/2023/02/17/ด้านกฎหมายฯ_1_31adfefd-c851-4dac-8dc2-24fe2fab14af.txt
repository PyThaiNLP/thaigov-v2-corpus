รัฐบาลไทย-ข่าวทำเนียบรัฐบาล-การประชุมความยุติธรรมทางอาญาภูมิภาคเอเชียและแปซิฟิก ครั้งที่ ๒ (The Criminal Justice Forum for Asia and the Pacific: Crim-AP)


วันศุกร์ที่ 17 กุมภาพันธ์ 2566
17/02/2566
พิมพ์
การประชุมความยุติธรรมทางอาญาภูมิภาคเอเชียและแปซิฟิก ครั้งที่ ๒ (The Criminal Justice Forum for Asia and the Pacific: Crim-AP)
การประชุมความยุติธรรมทางอาญาภูมิภาคเอเชียและแปซิฟิก ครั้งที่ ๒ (The Criminal Justice Forum for Asia and the Pacific: Crim-AP)
พันตำรวจโท ประวุธ วงศ์สีนิล รองปลัดกระทรวงยุติธรรม เข้าร่วมการประชุมความยุติธรรมทางอาญาภูมิภาคเอเชียและแปซิฟิก ครั้งที่ ๒ (The 2nd Justice Forum for Asia and the Pacific: Crim-AP) ในฐานะหัวหน้าคณะผู้แทนไทย พร้อมด้วย นายวีระกิตติ์ หาญปริพรรณ์ อธิบดีกรมคุมประพฤติ ผู้แทนกรมราชทัณฑ์ ผู้แทนกองการต่างประเทศ สำนักงานปลัดกระทรวงยุติธรรม และผู้แทนสำนักงานอัยการสูงสุด ระหว่างวันที่ ๑๓ - ๑๔ กุมภาพันธ์ ๒๕๖๖ ณ โรงแรม Westin Tokyo กรุงโตเกียว ประเทศญี่ปุ่น
การประชุมฯ ครั้งนี้ มีกระทรวงยุติธรรมญี่ปุ่นเป็นเจ้าภาพร่วมกับสำนักงานว่าด้วยยาเสพติดและอาชญากรรมแห่งสหประชาชาติ (United Nations Office on Drugs and Crime: UNODC) ซึ่งจัดขึ้นในรูปแบบการประชุม ณ สถานที่จริง (in-person) และการประชุมแบบออนไลน์ โดยมี นายไซโตะ เคน (Mr. SAITO Ken) รัฐมนตรีว่าการกระทรวงยุติธรรมญี่ปุ่น กล่าวต้อนรับและเปิดการประชุมฯ ภายใต้หัวข้อหลัก “การดำเนินการตามปฏิญญาเกียวโต: การส่งเสริมความร่วมมือระหว่างประเทศเพื่อต่อต้านอาชญากรรมในภูมิภาคเอเชียแปซิฟิก (Implementing the Kyoto Declaration : Strengthening International Cooperation against Crime in the Asia-Pacific) เพื่อส่งเสริมความร่วมมือระหว่างประเทศใน ๒ ประเด็นหลัก ได้แก่ (๑) ความร่วมมือระหว่างประเทศในเรื่องทางอาญา และ (๒) ความร่วมมือด้านการปฏิบัติต่อผู้กระทำผิด และการฟื้นฟูผู้กระทำผิด โดยมีผู้เข้าร่วมการประชุมจากภูมิภาคเอเชียแปซิฟิก จำนวน ๑๘ ประเทศ
ทั้งนี้ การประชุม Crim-AP ครั้งที่ ๒ ประกอบด้วย การประชุมเชิงปฏิบัติการว่าด้วยความร่วมมือระหว่างประเทศในเรื่องทางอาญา (Working Group on Mutual Legal Assistance : WG-MLA) ภายใต้หัวข้อ รูปแบบเฉพาะของคำร้องขอความร่วมมือระหว่างประเทศในเรื่องทางอาญา - การขอพยานหลักฐานทางอิเล็กทรอนิกส์ และคำให้การของพยาน ซึ่งมี นายจุมพล พันธุ์สัมฤทธิ์ รองอัยการสูงสุด เป็นหัวหน้าคณะ WG-MLA และผู้แทนจากสำนักงานอัยการสูงสุดเข้าร่วม และการประชุมเชิงปฏิบัติการว่าด้วยการปฏิบัติต่อผู้กระทำผิดและการฟื้นฟูผู้กระทำผิด (Working Group on Offender Treatment and Rehabilitation : WG-OTR) ซึ่งมี นายวีระกิตติ์ หาญปริพรรณ์ อธิบดีกรมคุมประพฤติ เป็นหัวหน้าคณะ WG-OTR และผู้แทนจากกรมคุมประพฤติและกรมราชทัณฑ์ เข้าร่วม

ที่มา : https://www.thaigov.go.th/news/contents/details/65080