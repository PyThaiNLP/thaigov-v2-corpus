รัฐบาลไทย-ข่าวทำเนียบรัฐบาล-​กรมการกงสุลเพิ่มประสิทธิภาพบริการงานสัญชาติและนิติกรณ์เอกสาร เปิดบริการสำนักงาน ณ ศูนย์การค้า เอ็มบีเค เซ็นเตอร์ เต็มรูปแบบตั้งแต่ 1 มี.ค. เป็นต้นไป 


วันพุธที่ 22 กุมภาพันธ์ 2566
22/02/2566
พิมพ์
​กรมการกงสุลเพิ่มประสิทธิภาพบริการงานสัญชาติและนิติกรณ์เอกสาร เปิดบริการสำนักงาน ณ ศูนย์การค้า เอ็มบีเค เซ็นเตอร์ เต็มรูปแบบตั้งแต่ 1 มี.ค. เป็นต้นไป
​กรมการกงสุลเพิ่มประสิทธิภาพบริการงานสัญชาติและนิติกรณ์เอกสาร เปิดบริการสำนักงาน ณ ศูนย์การค้า เอ็มบีเค เซ็นเตอร์ เต็มรูปแบบตั้งแต่ 1 มี.ค. เป็นต้นไป และปิดบริการที่สถานีใต้ดิน MRT คลองเตย 25 ก.พ. นี้
วันที่ 22 กุมภาพันธ์ 2566 น.ส.ไตรศุลี  ไตรสรณกุล รองโฆษกประจำสำนักนายกรัฐมนตรี กล่าวว่า กรมการกงสุล กระทรวงการต่างประเทศ  ได้ดำเนินการเพิ่มประสิทธิภาพการให้บริการของสำนักงานสัญชาติและนิติกรณ์เพื่อรองรับความต้องการประชาชนในการรับรองเอกสารที่เกี่ยวข้องกับต่างประเทศมากขึ้น โดยได้เปิดสำนักงานสัญชาติและนิติกรณ์ ปทุมวัน อย่างเต็มรูปแบบตั้งแต่วันที่ 1 มี.ค. 66 เป็นต้นไป โดยตั้งอยู่ใกล้กับสำนักงานหนังสือเดินทาง ปทุมวัน ณ บริเวณชั้น 5  ศูนย์การค้า เอ็มบีเค เซ็นเตอร์
ทั้งนี้ สำนักงานสัญชาติและนิติกรณ์ ปทุมวัน จะรองรับการให้บริการของทั้งชาวไทยและต่างชาติในพื้นที่กรุงเทพฯ ชั้นใน ด้วยพื้นที่บริการที่กว้างขวางและการเดินทางที่สะดวกด้วยระบบขนส่งทั้งรถไฟฟ้า รถประจำทาง และรถยนต์ส่วนตัว
น.ส.ไตรศุลี กล่าวว่า จากการเปิดบริการที่ปทุมวันเต็มรูปแบบแล้ว กรมการกงสุล จะปิดบริการสำนักงานสัญชาติฯ ที่สถานีรถไฟฟ้าใต้ดิน MRT คลองเตย ตั้งแต่วันที่ 25 ก.พ. 66 เป็นต้นไป ซึ่งก่อนปิดจะรับการยื่นนิติกรณ์เอกสาร ในวันที่ 22 ก.พ. 66 เป็นวันสุดท้าย และจ่ายเอกสารคืนในวันที่ 24 ก.พ. 66 เป็นวันสุดท้าย  หากพ้นเวลาดังกล่าวประชาชนที่ยื่นนิติกรณ์เอกสารไว้ สามารถรับเอกสารคืนได้ที่สำนักงานสัญชาติฯ ปทุมวัน
ทั้งนี้ สำนักงานสัญชาติฯ ปทุมวัน จะตั้งอยู่ ณ ศูนย์การค้าเอ็มบีเค เซ็นเตอร์ ชั้น 5 โซน A (เลขที่ 5A-12 และ 5A-13) ให้บริการ ระหว่างเวลา 10.00 - 16.30 น. (ยกเว้นวันหยุดราชการ) ประชาชนสามารถสอบถามข้อมูลเพิ่มเติมเกี่ยวกับการให้บริการสำนักงานสัญชาติฯ แห่งใหม่ได้ที่ 08 3530 9126

ที่มา : https://www.thaigov.go.th/news/contents/details/65287