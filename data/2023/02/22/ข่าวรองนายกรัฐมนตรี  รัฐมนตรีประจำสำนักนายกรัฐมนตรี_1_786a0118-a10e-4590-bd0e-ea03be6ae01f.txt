รัฐบาลไทย-ข่าวทำเนียบรัฐบาล-“ธนกร” ลุย อีสาน นายกฯ มอบขับเคลื่อนขอนแก่น Smart City ผลักดันภาคอุตสาหกรรมรถไฟฟ้ารางเบา ร่วมกิจกรรม สื่อสารสร้างสรรค์ รัฐ-ประชาชน เน้นย้ำรัฐบาลมุ่งกระจายความเจริญสู่ภูมิภาค


วันพุธที่ 22 กุมภาพันธ์ 2566
22/02/2566
พิมพ์
“ธนกร” ลุย อีสาน นายกฯ มอบขับเคลื่อนขอนแก่น Smart City ผลักดันภาคอุตสาหกรรมรถไฟฟ้ารางเบา ร่วมกิจกรรม สื่อสารสร้างสรรค์ รัฐ-ประชาชน เน้นย้ำรัฐบาลมุ่งกระจายความเจริญสู่ภูมิภาค
“ธนกร” ลุย อีสาน นายกฯ มอบขับเคลื่อนขอนแก่น Smart City ผลักดันภาคอุตสาหกรรมรถไฟฟ้ารางเบา ร่วมกิจกรรม สื่อสารสร้างสรรค์ รัฐ-ประชาชน เน้นย้ำรัฐบาลมุ่งกระจายความเจริญสู่ภูมิภาคและท้องถิ่น
วันนี้ (22 กุมภาพันธ์ 2566) นายธนกร วังบุญคงชนะ รัฐมนตรีประจำสำนักนายกรัฐมนตรี เปิดเผยว่า พล.อ.ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ได้มอบหมายให้ตนลงพื้นที่ตรวจราชการ จังหวัดขอนแก่น ในวันพรุ่งนี้ (23 กุมภาพันธ์ 2566) โดยมีกำหนดการ ในช่วงเช้าจะตรวจติดตามความสำเร็จบริหารจัดการเมืองอัจฉริยะ (Smart City) ของเทศบาลนครขอนแก่น ณ โรงเรียนอนุบาลสาธิตเทศบาลนครขอนแก่น ต่อจากนั้นจะเดินทางไปยัง มหาวิทยาลัยเทคโนโลยีราชมงคลอีสาน วิทยาเขตขอนแก่น เพื่อติดตามความคืบหน้าโครงการระบบรถไฟรางเบา “แทรมน้อย” ซึ่งเป็นรถไฟฟ้ารางเบาต้นแบบขบวนแรกที่เป็นฝีมือการศึกษาวิจัยออกแบบโดยคนไทย
ส่วนในช่วงบ่ายรัฐมนตรีประจำสำนักนายกรัฐมนตรีจะเดินทางไปยัง ศาลากลางจังหวัดขอนแก่น เพื่อร่วมกิจกรรม สื่อสารสร้างสรรค์ รัฐ-ประชาชน ในตอน “มองอีสาน ผ่าน NBT” ซึ่งจะเป็นการเปิดพื้นที่รับฟังปัญหาของชาวบ้านที่สะท้อนมาสู่ภาครัฐ เพื่อให้ได้รับการแก้ปัญหาอย่างตรงจุด
“จังหวัดขอนแก่นเป็นจังหวัดที่มีศักยภาพสูง เป็นจุดศูนย์กลางหรือจุดภูมิศาสตร์สำคัญ ซึ่งท่านนายกฯ ให้ความสำคัญเป็นอย่างมากในการขับเคลื่อน ให้เป็นเมืองหลักของภูมิภาค ซึ่งขอนแก่นเป็นเมืองต้นแบบในการพัฒนาด้านต่าง ๆ อาทิ Smart City และ Mice Smart City โดยที่ผ่านมา รัฐบาลได้พยายามขับเคลื่อนให้เกิดการพัฒนาในหลาย ๆ มิติ เพื่อรองรับการเติบโตทั้งด้านการคมนาคมและโลจิสติกส์ระบบราง อากาศยานและโครงข่ายถนน ทั้งนี้ก็เพื่อยกระดับคุณภาพชีวิต กระจายความเจริญสู่พื้นที่ และลดความเหลื่อมล้ำ” นายธนกร กล่าว

ที่มา : https://www.thaigov.go.th/news/contents/details/65289