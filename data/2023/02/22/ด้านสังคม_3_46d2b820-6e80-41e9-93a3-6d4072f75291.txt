รัฐบาลไทย-ข่าวทำเนียบรัฐบาล-สธ.คว้ารางวัลในงาน Thailand Social Awards ครั้งที่ 11 จากผลงาน “หมอพร้อม” แบรนด์ที่มียอดชมสูงสุดบน LINE VOOM 


วันพุธที่ 22 กุมภาพันธ์ 2566
สธ.คว้ารางวัลในงาน Thailand Social Awards ครั้งที่ 11 จากผลงาน “หมอพร้อม” แบรนด์ที่มียอดชมสูงสุดบน LINE VOOM
กระทรวงสาธารณสุข ได้รับรางวัล BEST BRAND PERFORMANCE BY LINE ในงาน Thailand Social Awards ครั้งที่ 11 จากผลงาน “หมอพร้อม” แบรนด์โซเชียลมีเดียที่มียอดการเข้าชมสูงที่สุดบน LINE VOOM หลังพัฒนาจากการเป็นเครื่องมือประเมินอาการเมื่อรับวัคซีนโควิด
กระทรวงสาธารณสุข ได้รับรางวัล BEST BRAND PERFORMANCE BY LINE ในงาน Thailand Social Awards ครั้งที่ 11 จากผลงาน “หมอพร้อม” แบรนด์โซเชียลมีเดียที่มียอดการเข้าชมสูงที่สุดบน LINE VOOM หลังพัฒนาจากการเป็นเครื่องมือประเมินอาการเมื่อรับวัคซีนโควิด มาสู่การทำคอนเทนต์ให้ความรู้ บริการสุขภาพต่างๆ และเป็นแพลตฟอร์มสุขภาพของประเทศ
วันนี้ (22 กุมภาพันธ์ 2566) นพ.รุ่งเรือง กิจผาติ หัวหน้าที่ปรึกษาระดับกระทรวง (นายแพทย์ทรงคุณวุฒิ) และโฆษกกระทรวงสาธารณสุข เปิดเผยว่า ได้รับมอบหมายจาก นายแพทย์โอภาส การย์กวินพงศ์ ปลัดกระทรวงสาธารณสุข ให้เป็นผู้แทนของกระทรวงสาธารณสุขเข้ารับรางวัล BEST BRAND PERFORMANCE BY LINE สาขา HIGHESTY VIEW ON LINE VOOM หรือ แบรนด์ที่มียอดการเข้าชมสูงที่สุดบน LINE VOOM จากผลงาน “หมอพร้อม” ในงาน THAILAND SOCIAL AWARDS ครั้งที่ 11 ณ ทรู ไอคอน ฮอลล์ ไอคอนสยาม ซึ่งจัดโดย บริษัท ไวซ์ไซท์ (ประเทศไทย) จำกัด เพื่อให้ความสำคัญกับวงการโซเชียลมีเดียที่เป็นส่วนหนึ่งในการขับเคลื่อนธุรกิจและเศรษฐกิจภาพรวมของประเทศไทย ส่งเสริมให้มีการใช้โซเชียลมีเดียอย่างสร้างสรรค์และยกระดับวงการโซเชียล ผ่านการมอบรางวัลเพื่อเชิดชูแบรนด์และผู้ที่ใช้โซเชียลมีเดียยอดเยี่ยมในสาขาต่างๆ โดยมีการวัดผลจาก 3 เกณฑ์ คือ 1.Brand Metric วัดประสิทธิภาพการทำงานบนโซเชียลมีเดียของแบรนด์ 2.Content Metric วัดประสิทธิภาพการทำงานบนโซเชียลมีเดียของเนื้อหารายการ และ 3.Creator Metric วัดประสิทธิภาพการทำงานบนโซเชียลมีเดียของบุคคลที่มีผลงานหรือมีชื่อเสียง
นพ.รุ่งเรืองกล่าวต่อว่า กระทรวงสาธารณสุขร่วมกับภาคีเครือข่าย พัฒนาระบบ “หมอพร้อม” เป็นแพลตฟอร์มที่อยู่ในรูปของแอปพลิเคชัน และ Line Official Account (Line OA) เพื่อให้ผู้เข้ารับการฉีดวัคซีนโควิด 19 ประเมินอาการภายหลังการรับวัคซีน และมีการพัฒนาต่อยอดเรื่อยมาจนปัจจุบันเป็น Digital Health Platform ระดับประเทศ ให้บริการด้านสุขภาพ อาทิ การขอใบรับรองการฉีดวัคซีน ใบรับรองสุขภาพดิจิทัล การนัดรับบริการด้านสุขภาพต่างๆ รวมถึงการเป็นแหล่งข้อมูลความรู้ด้านสุขภาพ ซึ่งเป็นไปตามนโยบายของกระทรวงสาธารณสุขที่ให้นำเทคโนโลยีดิจิทัลมาสนับสนุนการจัดระบบบริการสุขภาพและสาธารณสุข เพื่อดูแลสุขภาพประชาชนไทย ทั้งนี้ กระทรวงสาธารณสุข ขอขอบคุณทุกภาคส่วนที่มีส่วนร่วมในการพัฒนา “หมอพร้อม” จนมีส่วนสำคัญที่ทำให้การรับมือสถานการณ์โควิด 19 ประสบความสำเร็จ และยังมีส่วนสำคัญที่จะร่วมดูแลสุขภาพพี่น้องประชาชนในอนาคตต่อไป
*************************************** 22 กุมภาพันธ์ 2566

ที่มา : https://www.thaigov.go.th/news/contents/details/65319