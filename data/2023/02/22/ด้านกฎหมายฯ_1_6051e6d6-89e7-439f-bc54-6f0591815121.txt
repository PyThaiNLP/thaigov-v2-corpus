รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม ลุยเองรับเรื่องชาวอุบล ร้องถูก ผญบ. โกงที่ดินแอบเอาโฉนดไปจำนองแล้วเบี้ยวหนี้จนถูกตามยึด สั่ง ดีเอสไอ-สยจ. ลงพื้นที่ช่วยด่วน


วันพุธที่ 22 กุมภาพันธ์ 2566
22/02/2566
พิมพ์
รัฐมนตรีว่าการกระทรวงยุติธรรม ลุยเองรับเรื่องชาวอุบล ร้องถูก ผญบ. โกงที่ดินแอบเอาโฉนดไปจำนองแล้วเบี้ยวหนี้จนถูกตามยึด สั่ง ดีเอสไอ-สยจ. ลงพื้นที่ช่วยด่วน
รัฐมนตรีว่าการกระทรวงยุติธรรม ลุยเองรับเรื่องชาวอุบล ร้องถูก ผญบ. โกงที่ดินแอบเอาโฉนดไปจำนองแล้วเบี้ยวหนี้จนถูกตามยึด สั่ง ดีเอสไอ-สยจ. ลงพื้นที่ช่วยด่วน ประสานบังคับคดีชะลอยึดที่ดิน พร้อมให้กองทุนยุติธรรมจัดหาทนายสู้คดี
เมื่อเวลา 12.00 น. ที่กระทรวงยุติธรรม นายสมศักดิ์ เทพสุทิน รัฐมนตรีว่าการกระทรวงยุติธรรม รับเรื่องร้องเรียนและพูดคุยกับตัวแทนกลุ่มชาวบ้าน อ.สว่างวีระวงศ์ จ.อุบลราชธานี ที่เดือดร้อนจากปัญหาถูกฉ้อโกงที่ดิน โดยมี ว่าที่ ร.ต.ธนกฤต จิตรอารีย์รัตน์​ เลขานุการ รมว.ยุติธรรม น.ส.ณัฐธ์ภัสส์ ยงใจยุทธ ผู้ช่วย รมว.ยุติธรรม ร.ต.อ.วิษณุ  ฉิมตระกูล รองอธิบดีกรมสอบสวนคดีพิเศษ นายษิทรา เบี้ยบังเกิด เลขาธิการมูลนิธิทีมงานทนายประชาชน และ นายกัณฐัศว์ พงศ์ไพบูลย์เวชย์ หรือกัน จอมพลัง
นายอมร ศรีตะคุ ตัวแทนชาวบ้านกล่าวว่า ที่ดินผืนนี้มีชาวบ้านอาศัยอยู่รวมกันกว่า 30 ราย โดยอยู่กันมานานประมาณ 50 ปีแล้ว โดยซื้อที่ดินจากผู้ใหญ่บ้านตั้งแต่ปี 2514 แต่ไม่มีสัญญาซื้อขาย เพราะเป็นที่ดินไม่มีโฉนด ต่อมาผู้ใหญ่บ้านกลับนำที่ดินนี้ไปออกโฉนดเป็นชื่อตัวเอง และนำไปจำนองกับนายทุนหลายราย แต่ไม่ชำระหนี้ ทำให้ที่ดินบางส่วนถูกยึดไปแล้ว และบางส่วนกำลังจะถูกยึด และมีการฟ้องร้องขับไล่ชาวบ้าน ซึ่งชาวบ้านบางรายก็ขอเช่าซื้อจากนายทุน แต่ก็มีราคามาก โดยวันนี้ทุกคนเดือดร้อน กินไม่ได้นอนไม่หลับ เพราะกลัวจะถูกไล่ที่ จนไม่มีที่อยู่
นายสมศักดิ์ กล่าวว่า ตนจะให้ กรมสอบสวนคดีพิเศษ ร่วมกับสำนักงานยุติธรรมจังหวัดอุบลราชธานี ลงพื้นที่อย่างเร่งด่วนเพื่อตรวจสอบในเรื่องนี้ ว่าเข้าข่ายฉ้อโกงประชาชนหรือไม่ อย่างไร และให้กองทุนยุติธรรม จัดหาทนายความเพื่อช่วยชาวบ้านในการสู้คดี ส่วนที่มีการฟ้องร้องยึดที่ดินกัน ก็ให้ประสานไปยังกรมบังคับคดีเพื่อชะลอเอาไว้ก่อน เรื่องนี้เป็นความทุกข์ของชาวบ้าน  หากเรื่องไหนทำได้ก็ให้ทำเลย หากเรื่องไหนทำไม่ได้ก็ประสานกับหน่วยงานที่เกี่ยวข้องเพื่อเร่งช่วยเหลือและหาทางออกอย่างเร่งด่วน
ทั้งนี้หลังที่นายสมศักดิ์ ได้ให้หน่วยงานต่างๆ เข้าช่วยเหลือ ชาวบ้านต่างดีใจที่มีความหวังในการที่จะได้ที่ดินของตัวเองกลับคืนมา และได้ขอถ่ายรูปคู่กับนายสมศักดิ์และคณะอีกด้วย

ที่มา : https://www.thaigov.go.th/news/contents/details/65313