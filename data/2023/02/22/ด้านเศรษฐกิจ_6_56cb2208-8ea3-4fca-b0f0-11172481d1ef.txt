รัฐบาลไทย-ข่าวทำเนียบรัฐบาล-ผู้ตรวจฯ ทาวัน ขับเคลื่อนนโยบาย MIND “ปั้นอุตสาหกรรมคู่ชุมชน” ลงพื้นที่บริษัท แวกซ์ กาเบ็จฯ และตรวจเยี่ยมโรงงานผลิตโอ่งมังกรราชบุรี


วันพุธที่ 22 กุมภาพันธ์ 2566
22/02/2566
พิมพ์
ผู้ตรวจฯ ทาวัน ขับเคลื่อนนโยบาย MIND “ปั้นอุตสาหกรรมคู่ชุมชน” ลงพื้นที่บริษัท แวกซ์ กาเบ็จฯ และตรวจเยี่ยมโรงงานผลิตโอ่งมังกรราชบุรี
นายทาวัน ทวีถาวรสวัสดิ์ ผู้ตรวจราชการกระทรวงอุตสาหกรรม ลงพื้นที่บริษัท แวกซ์ กาเบ็จฯ และตรวจเยี่ยมโรงงานผลิตโอ่งมังกรราชบุรี
เมื่อวันที่ 20 กุมภาพันธ์ พ.ศ. 2566 เวลา 17.30 น. นายทาวัน ทวีถาวรสวัสดิ์ ผู้ตรวจราชการกระทรวงอุตสาหกรรมและนายอานันท์ ฟักสังข์ อุตสาหกรรมจังหวัดราชบุรี พร้อมด้วยข้าราชการเจ้าหน้าที่สำนักงานอุตสาหกรรมจังหวัดราชบุรี ลงพื้นที่ตรวจเยี่ยมให้คำแนะนำบริษัท กรไทย จำกัด เป็นผู้ผลิตและจำหน่ายสินค้าเกี่ยวกับอาหารและเครื่องดื่ม เช่น ครีมเทียม กะทิผง ขิงผง เป็นต้น บริษัทได้ดำเนินกิจการมากว่า 35 ปี โดยมุ่งเน้นใช้วัตถุดิบจากเกษตรกรภายในประเทศ (Local Supply Chain) เพื่อลดการนำเข้าวัตถุดิบจากต่างประเทศ ช่วยสนับสนุนเกษตรกรไทย โดยผู้ตรวจราชการ ได้เน้นย้ำให้โรงงานฯ มีการจัดการกากอุตสาหกรรมที่เกิดจากกระบวนการผลิต อาทิ กากขิง กากมะพร้าว ให้เป็นไปตามข้อกฎหมาย ไม่ส่งผลกระทบต่อชุมชนและสิ่งแวดล้อม โดยนำหลักการของ BCG มาประยุกต์ใช้ ซึ่งโรงงานฯ สามารถนำกากของเสียดังกล่าว มาใช้เป็นวัตถุดิบในการทำเชื้อเพาะเห็ดให้แก่เกษตรกรในชุมนุมรอบโรงงานฯ ซึ่งจะเป็นการสร้างอาชีพและเพิ่มรายได้ให้แก่เกษตรกรหรือชุมชนรอบโรงงานต่อไป อีกทั้ง ยังแนะนำให้ใช้พลังงานสะอาด เช่น การติดตั้งระบบโซล่าเซลล์บนหลังคา (solar roof)
21 กุมภาพันธ์ พ.ศ. 2566 เวลา 09.30 น. นายทาวัน ทวีถาวรสวัสดิ์ ผู้ตรวจราชการกระทรวงอุตสาหกรรม และนายอานันท์ ฟักสังข์ อุตสาหกรรมจังหวัดราชบุรี พร้อมด้วยข้าราชการเจ้าหน้าที่สำนักงานอุตสาหกรรมจังหวัดราชบุรี (สอจ.ราชบุรี) ลงพื้นที่ตรวจติดตามผลการแก้ปัญหาความเดือดร้อนของประชาชน จากการประกอบกิจการของ บริษัท แวกซ์ กาเบ็จ รีไซเคิล เซ็นเตอร์ จำกัด ซึ่ง สอจ.ราชบุรี ร่วมกับ กรมโรงงานอุตสาหกรรม เข้าประเมินกากอุตสาหกรรมและของเสียวัตถุอันตรายที่ตกค้างในพื้นที่ของบริษัทฯ เมื่อวันที่ 15 กุมภาพันธ์ 2566 ที่ผ่านมา เพื่อเป็นการเตรียมความพร้อมในการประเมินราคากลาง และการจัดทำร่างขอบเขตการจ้าง (TOR) หากได้รับการจัดสรรงบประมาณจากภาครัฐ ทั้งนี้ ได้สั่งการ สอจ.ราชบุรี เร่งรัดจัดการกากอุตสาหกรรมที่ตกค้าง ให้เป็นไปตามข้อกฎหมาย เพื่อลดผลกระทบต่อชุมชน และสิ่งแวดล้อมในพื้นที่
ต่อมาเวลา 13.30 น. คณะผู้ตรวจฯ ทาวัน ได้ลงพื้นที่ตรวจเยี่ยม โรงโอ่งรัตนโกสินทร์ 1 ประกอบกิจการผลิตเครื่องปั้นดินเผา โดยมีผู้แทนสมาคมเครื่องเคลือบจังหวัดราชบุรี ให้การต้อนรับ ผลิตภัณฑ์ดังกล่าวส่งจำหน่ายทั้งในและต่างประเทศ และมีการใช้แรงงานจากชุมชนในพื้นที่ สร้างงานและรายได้ ที่ผ่านมาได้รับคำแนะนำจากกระทรวงอุตสาหกรรม ในการปรับปรุงเตาเผาโอ่ง (เตามังกร) เพื่อลดปัญหาการเกิดควัน ฝุ่นละอองขนาดเล็ก
ทั้งนี้ ผู้ประกอบการมีความประสงค์พัฒนาผลิตภัณฑ์เครื่องเคลือบ เพื่อสร้างความสามารถในการแข่งขัน และตอบสนองความต้องการของผู้บริโภค ที่ต้องการสินค้ามีความสวยงาม โดดเด่น สามารถเป็นของฝากของที่ระลึก ซึ่งเป็นอัตลักษณ์ของจังหวัดราชบุรี และช่วยส่งเสริมอุตสาหกรรมท่องเที่ยวเชิงวัฒนธรรม โดยได้มอบหมาย สอจ.ราชบุรีประสานหน่วยงานที่เกี่ยวข้อง ส่งเสริมผู้ประกอบการรายดังกล่าวอย่างต่อเนื่องให้มีความยั่งยืนต่อไป

ที่มา : https://www.thaigov.go.th/news/contents/details/65301