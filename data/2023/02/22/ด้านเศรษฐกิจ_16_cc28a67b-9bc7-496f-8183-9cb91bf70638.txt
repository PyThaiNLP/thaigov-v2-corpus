รัฐบาลไทย-ข่าวทำเนียบรัฐบาล-กรมการขนส่งทางราง ลงพื้นที่ติดตามความคืบหน้างานก่อสร้างรถไฟฟ้าสายสีม่วง ช่วงเตาปูน - ราษฎร์บูรณะ (วงแหวนกาญจนาภิเษก)


วันพุธที่ 22 กุมภาพันธ์ 2566
กรมการขนส่งทางราง ลงพื้นที่ติดตามความคืบหน้างานก่อสร้างรถไฟฟ้าสายสีม่วง ช่วงเตาปูน - ราษฎร์บูรณะ (วงแหวนกาญจนาภิเษก)
.....
วันนี้ (22 กุมภาพันธ์ 2566) นายอธิภู จิตรานุเคราะห์ รองอธิบดีกรมการขนส่งทางราง กระทรวงคมนาคม พร้อมด้วยเจ้าหน้าที่ กรมการขนส่งทางราง (ขร.) ลงพื้นที่ติดตามงานก่อสร้างโครงการรถไฟฟ้าสายสีม่วง ช่วงเตาปูน - ราษฎร์บูรณะ (วงแหวนกาญจนาภิเษก) หรือ สายสีม่วงใต้ เพื่อติดตามความก้าวหน้างานก่อสร้าง การบริหารจัดการจราจรบริเวณพื้นที่ก่อสร้าง มาตรการลดผลกระทบสิ่งแวดล้อม พร้อมทั้งมาตรการป้องกันอุบัติเหตุจากการก่อสร้าง การลงพื้นที่ครั้งนี้ ขร. ได้รับฟังการบรรยายสรุปการดำเนินการก่อสร้างโครงการ โดยรถไฟฟ้าสายม่วงใต้นี้ มีระยะทาง 23.63 กิโลเมตร จำนวน 17 สถานี แบ่งเป็น
1. โครงสร้างทางวิ่งใต้ดิน ระยะทาง 14.29 กิโลเมตร สถานีใต้ดิน 10 สถานี ได้แก่ สถานีรัฐสภา สถานีศรีย่าน สถานีวชิรพยาบาล สถานีหอสมุดแห่งชาติ สถานีบางขุนพรหม สถานีอนุสาวรีย์ประชาธิปไตย สถานีสามยอด สถานีสะพานพุทธ สถานีวงเวียนใหญ่ สถานีสำเหร่
2. โครงสร้างทางวิ่งยกระดับ ระยะทาง 9.34 กิโลเมตร สถานียกระดับ 7 สถานี ได้แก่  สถานีดาวคะนอง สถานีบางปะแก้ว สถานีบางปะกอก สถานีประชาอุทิศ สถานีราษฎร์บูรณะ สถานีพระประแดง และ สถานีครุใน
อีกทั้ง สามารถเชื่อมต่อการเดินไปยังรถไฟฟ้าสายอื่น ๆ ประกอบด้วย
1.สถานีอนุสาวรีย์ประชาธิปไตย เชื่อมต่อสถานีอนุสาวรีย์ประชาธิปไตยของรถไฟฟ้าสายสีส้ม (ช่วงศูนย์วัฒนธรรม - บางขุนนนท์)
2. สถานีสามยอด เชื่อมต่อสถานีสามยอดของสายสีน้ำเงิน ช่วงหัวลำโพง - บางแค (หลักสอง)
3.สถานีวงเวียนใหญ่ เชื่อมกับสถานีวงเวียนใหญ่ของสายสีเขียว (ช่วงสนามกีฬาแห่งชาติ - บางหว้า) และสถานีวงเวียนใหญ่ของรถไฟทางไกลสายแม่กลอง รวมทั้งมีอาคารจอดแล้วจร (Park & Ride) 2 แห่ง ที่สถานีบางปะกอกและสถานีราษฎร์บูรณะ สามารถรองรับได้ประมาณ 1,700 คัน โดยสัญญางานโยธา แบ่งออกเป็น 6 สัญญา ได้แก่
สัญญาที่ 1 ช่วงเตาปูน - หอสมุดแห่งชาติ
สัญญาที่ 2 ช่วงหอสมุดแห่งชาติ - ผ่านฟ้า
สัญญาที่ 3 ผ่านฟ้า - สะพานพุทธ
สัญญาที่ 4 สะพานพุทธ - ดาวคะนอง
สัญญาที่ 5 ดาวคะนอง - ครุใน
สัญญาที่ 6 งานระบบราง ปัจจุบัน
ปัจจุบันมีความคืบหน้างานโยธาในภาพรวม ณ เดือนกุมภาพันธ์ 2566 คิดเป็นร้อยละ 6.50
นอกจากการบรรยายสรุปแล้ว คณะ ขร. ยังได้ลงสำรวจความคืบหน้าสถานีใต้ดิน ได้แก่ สถานีรัฐสภา สถานีวชิรพยาบาล สถานีหอสมุดแห่งชาติ สถานีสะพานพุทธ สถานีวงเวียนใหญ่ และสถานียกระดับที่สถานีครุใน จากการสำรวจในครั้งนี้ พบปัญหาและอุปสรรคในการก่อสร้างโครงการรถไฟฟ้าสายสีม่วง ส่วนใหญ่เป็นเรื่องการบริหารจัดการจราจรบริเวณพื้นที่ก่อสร้าง ซึ่งทางการรถไฟฟ้าขนส่งมวลชนแห่งประเทศไทยได้ประสานกับกรุงเทพมหานครและกองบัญชาการตำรวจนครบาล เพื่ออำนวยความสะดวกในการสัญจรผ่านพื้นที่ก่อสร้าง รวมทั้งกำชับให้ผู้รับสัมปทานปฏิบัติตามมาตรฐานสิ่งแวดล้อมและความปลอดภัยเพื่อป้องกันอุบัติเหตุที่อาจเกิดจากการก่อสร้าง และอาจส่งผลกระทบต่อประชาชนผู้สัญจรบนท้องถนน โดยโครงการรถไฟสายสีม่วง ช่วงเตาปูน - ราษฎร์บูรณะ (วงแหวนกาญจนาภิเษก) คาดว่าจะเปิดให้บริการได้ในช่วงปี พ.ศ. 2570

ที่มา : https://www.thaigov.go.th/news/contents/details/65317