รัฐบาลไทย-ข่าวทำเนียบรัฐบาล-​รัฐบาลอยู่ระหว่างพิจารณาความช่วยเหลือชาวสวนยาง มอบ กยท.ทำรายละเอียดโครงการประกันรายได้ สินเชื่อหมุนเวียนผู้ประกอบการไม้ยางเสนอเข้า ครม.


วันพุธที่ 22 กุมภาพันธ์ 2566
22/02/2566
พิมพ์
​รัฐบาลอยู่ระหว่างพิจารณาความช่วยเหลือชาวสวนยาง มอบ กยท.ทำรายละเอียดโครงการประกันรายได้ สินเชื่อหมุนเวียนผู้ประกอบการไม้ยางเสนอเข้า ครม.
​รัฐบาลอยู่ระหว่างพิจารณาความช่วยเหลือชาวสวนยาง มอบ กยท.ทำรายละเอียดโครงการประกันรายได้ สินเชื่อหมุนเวียนผู้ประกอบการไม้ยางเสนอเข้า ครม.
วันที่ 22 กุมภาพันธ์ 2566 น.ส.ไตรศุลี ไตรสรณกุล รองโฆษกประจำสำนักนายกรัฐมนตรี กล่าวว่า พล.อ.ประยุทธ์ จันทร์โอชา นายกรัฐมนตรีและรมว.กลาโหมและรัฐบาลให้ความสำคัญกับการติดตามสถานการณ์ทั้งผลผลิตและราคาสินค้าเกษตรและมีมาตรการหรือแนวทางช่วยเหลือ ให้เกษตรมีระดับรายได้ที่สอดคล้องกับภาวะเศรษฐกิจ พร้อมกับมีมาตรการคู่ขนานเพื่อให้เกิดการดูแลสินค้าเกษตรแต่ละชนิดอย่างรอบด้าน
ล่าสุดรัฐบาลอยู่ระหว่างพิจารณาให้ความช่วยเหลือเกษตรกรชาวสวนยางซึ่งได้รับผลกระทบจากสถานการณ์ราคายางที่ปรับตัวลดลง ซึ่งสำนักงานคณะกรรมการเศรษฐกิจและสังคมแห่งชาติ(สศช.) ได้ระบุในรายงานภาวะเศรษฐกิจไตรมาส4/65 ถึงราคายางพาราที่ปรับตัวลดลงร้อยละ 13.7 โดยที่ประชุมคณะรัฐมนตรี(ครม.) เมื่อวันที่ 21 ก.พ. 66 ได้รับทราบตามที่กระทรวงเกษตรและสหกรณ์เสนอเกี่ยวกับการดำเนินการตามมติคณะกรรมการนโยบายยางธรรมชาติ (กนย.) ที่นายกรัฐมนตรีเป็นประธาน และมอบหมายให้การยางแห่งประเทศไทย(กยท.) จัดทำรายละเอียดเสนอให้ ครม. พิจารณาอนุมัติเพื่อดำเนินการตามขั้นตอนต่อไป
น.ส.ไตรศุลี กล่าวว่า การดำเนินการตามมติ กนย. ประกอบด้วย โครงการประกันรายได้เกษตรกรชาวสวนยาง ระยะที่ 4 โดยเป็นการประกันรายได้ให้ชาวสวนยางที่ขึ้นทะเบียนและแจ้งข้อมูลพื้นที่กับ กยท. ภายในวันที่ 30 มิ.ย. 2565 จำนวน 1,604,379 ราย แบ่งเป็น เจ้าของสวน ผู้เช่า ผู้ทำ 1,372,865 ราย และคนกรีดยาง 231,514 ราย โดยเป็นสวนยางอายุ 7 ปีขึ้นไปที่เปิดกรีดแล้ว พื้นที่รวม 18.18 ล้านไร่ ระยะเวลาประกันรายได้ 2 เดือน (ต.ค. – พ.ย.2565) ภายใต้กรอบงบประมาณรวม 7,643  ล้านบาท
พร้อมกันนี้มีโครงการสนับสนุนสินเชื่อเป็นเงินทุนหมุนเวียนแก่ผู้ประกอบกิจการไม้ยางและผลิตภัณฑ์ ระยะที่ 2วงเงิน 20,000 ล้านบาท ระยะเวลาดำเนินการของโครงการ 2 ปี โดยโครงการนี้รัฐบาลจะช่วยแบ่งเบาภาระผู้ประกอบการโดยการชดเชยดอกเบี้ย ตามโครงการฯ 1 ปี โดยชดเชยไม่เกินร้อยละ 3 ต่อปี
น.ส.ไตรศุลี กล่าวว่า ครม.ยังได้รับทราบถึงกรณีที่รัฐอิลลินอยส์ สหรัฐฯ ได้มีการบังคับใช้กฎหมายห้ามใช้ถุงมือยางลาเท็กซ์ในกลุ่มธุรกิจบริการอาหาร และกลุ่มการให้บริการทางการแพทย์ ซึ่งเรื่องนี้ กนย.ได้มอบหมายกระทรวงเกษตรฯ โดย กยท.  กระทรวงพาณิชย์ กระทรวงอุตสาหกรรม ร่วมกับหน่วยงานที่เกี่ยวข้อง เพื่อดำเนินการแก้ไขปัญหาในเรื่องนี้ โดยเร่งด่วน
รวมถึงรับทราบความคืบหน้าของแผนปฏิบัติการด้านยางพารา พ.ศ. 2566-80 (ระยะ 15 ปี) ซึ่งจะเป็นแผนที่เป็นกรอบการพัฒนายางพาราอย่างรอบด้าน โดย กยท. อยู่ระหว่างการปรับปรุงแผนละจะเริ่มนำแผนไปสู่การปฏิบัติตั้งแต่ปี 66 เป็นต้นไป

ที่มา : https://www.thaigov.go.th/news/contents/details/65286