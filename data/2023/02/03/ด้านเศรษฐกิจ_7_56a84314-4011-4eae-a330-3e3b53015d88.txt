รัฐบาลไทย-ข่าวทำเนียบรัฐบาล-กรมเจ้าท่า ลงพื้นที่ตรวจสอบเรือ WAN HAI 272 กรณีโดนกันบริเวณ​ร่องน้ำแม่น้ำเจ้าพระยา จ.สมุทร​ปราการ​ ก่อนทำการกู้เรือที่ติดตื้นให้แล้วเสร็จภายใน 10 วัน


วันศุกร์ที่ 3 กุมภาพันธ์ 2566
กรมเจ้าท่า ลงพื้นที่ตรวจสอบเรือ WAN HAI 272 กรณีโดนกันบริเวณ​ร่องน้ำแม่น้ำเจ้าพระยา จ.สมุทร​ปราการ​ ก่อนทำการกู้เรือที่ติดตื้นให้แล้วเสร็จภายใน 10 วัน
...
กรมเจ้าท่า ลงพื้นที่ตรวจสอบเรือ WAN HAI 272 กรณีโดนกันบริเวณ​ร่องน้ำแม่น้ำเจ้าพระยา จ.สมุทร​ปราการ​ ก่อนทำการกู้เรือที่ติดตื้นให้แล้วเสร็จภายใน 10 วัน
ตามนโยบายรัฐบาล และกระทรวงคมนาคม โดยรัฐมนตรีว่าการกระทรวงคมนาคม (นายศักดิ์สยาม ชิดชอบ) และรัฐมนตรีช่วยว่าการกระทรวงคมนาคม (ดร.อธิรัฐ รัตนเศรษฐ) ได้มอบหมายให้กรมเจ้าท่า ควบคุม กำกับ และอำนวยความปลอดภัยทางน้ำทั้งในส่วนกลางและภูมิภาคทั่วประเทศ
จากเหตุการณ์เมื่อวันที่ 28 มกราคม 2566 ที่ผ่านมา เรือ WAN HAI 272 ประเภทเรือบรรทุกสินค้าตู้คอนเทนเนอร์สัญชาติสิงคโปร์ โดนกับเรือชื่อ SANTA LOUKIA ประเภทเรือบรรทุกสินค้าตู้คอนเทนเนอร์ สัญชาติ MALTA บริเวณระหว่างทุ่นหมายเลข 9 กับทุ่นหมายเลข 11 ร่องน้ำแม่น้ำเจ้าพระยา​ จ.สมุทร​ปราการ​ ซึ่งขณะเกิดเหตุเป็นช่วงกระแสน้ำขึ้นไหลเชี่ยว จึงทำให้เรือโดนกัน โดยเรือ WAN HAI 272 เดินทางมาจากท่าเทียบเรือของการท่าเรือเเห่งประเทศไทย เพื่อเดินทางไปยังท่าเทียบเรือแหลมฉบัง จังหวัดชลบุรี และเรือชื่อ SANTA LOUKIA เดินทางมาจากท่าเทียบเรือแหลมฉบัง จังหวัดชลบุรี เพื่อเดินทางไปยังท่าเทียบเรือของการท่าเรือเเห่งประเทศไทย จากเหตุการณ์โดนกันไม่มีผู้บาดเจ็บหรือเสียชีวิตและไม่พบคราบน้ำมัน ซึ่ง​อยู่​ระหว่างสอบสวน​สาเหตุ​การเกิดอุบัติเหตุ​ในครั้งนี้นั้น
วันที่ 2 กุมภาพันธ์ 2566 นายสรพงศ์ ไพฑูรย์พงษ์ รักษาการอธิบดีกรมเจ้าท่า เปิดเผยว่า กรมเจ้าท่า ในฐานะที่มีอำนาจหน้าที่ในการควบคุมกำกับการขนส่งทางน้ำในราชอาณาจักรไทยเพื่อแก้ไขปัญหาเรือเกยตื้นภายใต้กฎหมายการเดินเรือในน่านน้ำไทย ผู้กำกับดูแลการนำร่องในน่านน้ำไทย และดูแลความปลอดภัยในการเดินเรือขนส่งสินค้า ได้มอบหมายให้นายภูริพัฒน์ ธีระกุลพิศุทธิ์ รองอธิบดีกรมเจ้าท่า(ด้านปลอดภัย) นายพิทักษ์ วัฒนพงษ์วิศาล ผู้อำนวยการสำนักความปลอดภัยและสิ่งแวดล้อมทางน้ำ และ เรือเอกภัทรชัย ไทยสยาม ผู้อำนวยการสำนักนำร่อง พร้อมด้วยนายฉัตรชัย เวชสาร ผู้อำนวยการสํานักงานเจ้าท่าภูมิภาคสาขาสมุทรปราการ  ผู้แทนเรือ WAN HAI 272 ผู้แทนประกันภัย P&I Club​ และบริษัท AZ จำกัด ลงพื้นที่ติดตาม ตรวจสอบแผนการกู้เรือ WAN HAI 272 ที่ติดตื้น โดยรองอธิบดีกรมเจ้าท่า​ ได้สั่งการให้ ตั้งคณะทำงานกู้เรือในครั้งนี้โดยเร่งด่วน พร้อมให้บริษัท​ที่กู้เรือ รวมไปถึงเจ้าของเรือ รายงานการดำเนินการกู้เรือให้ทราบ จนกว่าการกู้เรือจะแล้วเสร็จ
สำหรับแผนการกู้เรือในครั้งนี้ รองอธิบดีกรมเจ้าท่า เปิดเผยว่าได้หารือร่วมกับนายเรือ ตัวแทนเจ้าของเรือ รับฟังสรุปสถานการณ์และสถานะของเรือปัจจุบัน จากนั้นได้แจ้งให้นายเรือและตัวแทนเจ้าของเรือ รับทราบวัตถุประสงค์ของการลงพื้นที่ในครั้งนี้ พร้อมชี้แจงขั้นตอนและแผนการปฏิบัติวิธีการในการเคลื่อนย้ายเรือให้ออกจากจุดที่เรือติดตื้นโดยเร็วและด้วยความปลอดภัย โดยกำหนดระยะเวลาเคลื่อนย้ายเรือให้แล้วเสร็จภายใน 10 วัน ทั้งนี้ กรณีเรือ WAN HAI 272 เกยตื้นไม่กีดขวางหรือเป็นอุปสรรคต่อการเดินเรือในบริเวณดังกล่าวและยังไม่ส่งผลกระทบต่อสิ่งแวดล้อมทางน้ำ โดยหากประชาชนท่านใดพบเห็นเหตุการณ์ความไม่ปลอดภัยทางน้ำ และได้รับความเดือดร้อน โทร.สายด่วนอธิบดี กรมเจ้าท่า 1199 ตลอด 24 ชั่วโมง

ที่มา : https://www.thaigov.go.th/news/contents/details/64504