รัฐบาลไทย-ข่าวทำเนียบรัฐบาล-รัฐมนตรีว่าการกระทรวงคมนาคม ห่วงใยประชาชน กำชับ ขสมก. คุมเข้มตรวจวัดควันดำก่อนให้บริการ


วันพฤหัสบดีที่ 2 กุมภาพันธ์ 2566
รัฐมนตรีว่าการกระทรวงคมนาคม ห่วงใยประชาชน กำชับ ขสมก. คุมเข้มตรวจวัดควันดำก่อนให้บริการ
ลดปริมาณฝุ่น PM 2.5  ลดผลกระทบด้านสุขภาพ
นายศักดิ์สยาม ชิดชอบ รัฐมนตรีว่าการกระทรวงคมนาคม มีความห่วงใยประชาชน ที่ได้รับผลกระทบจากสถานการณ์ฝุ่นละอองขนาดเล็ก (PM 2.5) ในเขตพื้นที่กรุงเทพมหานครและปริมณฑล อยู่ในระดับเริ่มมีผลกระทบต่อสุขภาพ เนื่องจากเพดานอากาศต่ำ ทำให้เกิดสภาวะอากาศปิดอย่างต่อเนื่อง ส่งผลให้การสะสมของฝุ่นละอองขนาดเล็ก มีแนวโน้มเพิ่มขึ้น โดยได้กำชับให้ทุกหน่วยงานในสังกัด ปฏิบัติตามมาตรการแก้ปัญหาฝุ่นละอองขนาดเล็กอย่างเคร่งครัด
นายกิตติกานต์ จอมดวง จารุวรพลกุล ผู้อำนวยการองค์การขนส่งมวลชนกรุงเทพ (ขสมก.) เปิดเผยว่า ขสมก. ได้ปฏิบัติตามมาตรการแก้ปัญหาฝุ่นละอองขนาดเล็ก (PM 2.5) เพื่อลดปริมาณการปล่อยฝุ่นละอองขนาดเล็กสู่ชั้นบรรยากาศ  ช่วยลดผลกระทบด้านสุขภาพอนามัยของประชาชน ดังนี้
1. กำชับเขตการเดินรถที่ 1 - 8 ตรวจวัดค่าไอเสียรถโดยสารเครื่องยนต์ดีเซลทุกคัน ให้มีค่าไอเสีย อยู่ในเกณฑ์มาตรฐาน กรณีตรวจพบรถโดยสารมีค่าไอเสียเกินเกณฑ์มาตรฐาน จะงดให้บริการรถโดยสารคันดังกล่าว โดยนำส่งบริษัทเหมาซ่อมดำเนินการปรับปรุงแก้ไขทันที และดำเนินการตรวจสอบ ก่อนนำรถออกวิ่งให้บริการประชาชน
2. จัดเจ้าหน้าที่สายตรวจพิเศษ (สตพ.) กำกับดูแลการให้บริการรถโดยสารในเส้นทาง และสังเกตรถโดยสารที่มีปัญหาควันดำ กรณีตรวจพบรถที่มีปัญหาควันดำในเส้นทาง เจ้าหน้าที่จะดำเนินการตามขั้นตอน การนำรถเข้าซ่อมบำรุงทันที
3. ขอความร่วมมือประชาชน หากพบเห็นรถโดยสารของ ขสมก. มีควันดำผิดปกติ สามารถถ่ายภาพรถที่มีปัญหา ส่งมาได้ที่ เพจเฟซบุ๊ก ขสมก. พร้อมบวก เพื่อร่วมแก้ปัญหาฝุ่นละอองขนาดเล็ก (PM 2.5) ไปด้วยกัน

ที่มา : https://www.thaigov.go.th/news/contents/details/64491