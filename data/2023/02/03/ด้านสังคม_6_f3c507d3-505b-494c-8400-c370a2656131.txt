รัฐบาลไทย-ข่าวทำเนียบรัฐบาล-สธ.ออกข้อบังคับปรับเพิ่มค่าตอบแทน OT และเวรบ่ายดึกบุคลากร เจ้าหน้าที่มีผลบังคับใช้ทันที


วันศุกร์ที่ 3 กุมภาพันธ์ 2566
สธ.ออกข้อบังคับปรับเพิ่มค่าตอบแทน OT และเวรบ่ายดึกบุคลากร เจ้าหน้าที่มีผลบังคับใช้ทันที
รองปลัดกระทรวงสาธารณสุข ลงนามข้อบังคับและหลักเกณฑ์ วิธีการ และเงื่อนไขการจ่ายเงินค่าตอบแทนนอกเวลาเพิ่มขึ้นร้อยละ 8  และค่าตอบแทนการปฏิบัติงานผลัดบ่าย/ดึกเพิ่ม ร้อยละ 50 แล้ว หลังกระทรวงการคลังเห็นชอบ มีผลบังคับใช้ทันที
รองปลัดกระทรวงสาธารณสุข ลงนามข้อบังคับและหลักเกณฑ์ วิธีการ และเงื่อนไขการจ่ายเงินค่าตอบแทนนอกเวลาเพิ่มขึ้นร้อยละ 8  และค่าตอบแทนการปฏิบัติงานผลัดบ่าย/ดึกเพิ่ม ร้อยละ 50 แล้ว หลังกระทรวงการคลังเห็นชอบ มีผลบังคับใช้ทันที
วันนี้ (3 กุมภาพันธ์ 2566) นพ.ทวีศิลป์ วิษณุโยธิน รองปลัดกระทรวงสาธารณสุข กล่าวว่า หลังจากกระทรวงการคลังทำหนังสือตอบกลับมายังกระทรวงสาธารณสุข เมื่อวันที่ 2  กุมภาพันธ์ 2566 โดยเห็นชอบตามที่กระทรวงสาธารณสุขเสนอในการปรับปรุงหลักเกณฑ์ วิธีการ และเงื่อนไขการจ่ายเงินค่าตอบแทนฯ ฉบับที่ 5 โดยเพิ่มค่าตอบแทนทุกวิชาชีพในการปฏิบัติงานลักษณะเป็นเวรหรือเป็นผลัด (OT) ขึ้น ร้อยละ 8 และเพิ่มค่าตอบแทนผลัดบ่ายหรือผลัดดึก ที่เสมือนเป็นการปฏิบัติราชการในเวลาราชการปกติขึ้น ร้อยละ 50 และปรับเพิ่มรายการตำแหน่ง, วิชาชีพและสายงาน ที่ให้ได้รับค่าตอบแทน รวมทั้งกระทรวงการคลังได้เห็นชอบหลักเกณฑ์ค่าตอบแทนฉบับที่ 2, 10,  11 และ 12 ในอัตราเดิม และขอให้กระทรวงสาธารณสุขออกข้อบังคับ หลักเกณฑ์ วิธีการและเงื่อนไขการจ่ายเงินบำรุงในลักษณะค่าตอบแทนสำหรับเจ้าหน้าที่ที่ปฏิบัติงานให้กับหน่วยบริการในสังกัดกระทรวงสาธารณสุข ให้สอดคล้องกับอัตราค่าตอบแทนที่กระทรวงการคลังเห็นชอบต่อไป
นพ.ทวีศิลป์กล่าวต่อว่า ล่าสุด กระทรวงสาธารณสุข ได้ลงนามออกข้อบังคับ หลักเกณฑ์ วิธีการและเงื่อนไขการจ่ายเงินบำรุงในลักษณะค่าตอบแทนสำหรับเจ้าหน้าที่ที่ปฏิบัติงานให้กับหน่วยบริการในสังกัดกระทรวงสาธารณสุขแล้ว โดยค่าตอบแทนนอกเวลาที่เพิ่มขึ้นร้อยละ 8 และร้อยละ 50 ดังกล่าว จะมีผลบังคับใช้ทันที ซึ่งกระทรวงสาธารณสุขได้เร่งดำเนินการดังกล่าว เพื่อเป็นขวัญกำลังใจให้แก่บุคลากรทางการแพทย์และสาธารณสุขต่อไป
************************ 3 กุมภาพันธ์ 2566

ที่มา : https://www.thaigov.go.th/news/contents/details/64535