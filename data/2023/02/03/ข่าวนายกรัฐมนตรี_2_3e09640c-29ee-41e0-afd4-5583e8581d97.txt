รัฐบาลไทย-ข่าวทำเนียบรัฐบาล-นายกฯ กล่าวปราศรัยเนื่องในวันทหารผ่านศึก 3 กุมภาพันธ์ 2566 ยกย่องเชิดชูเกียรติ วีรกรรมอันยิ่งใหญ่ของทหารผ่านศึก ที่ร่วมแรงร่วมใจปกป้องเอกราช-อธิปไตยของชาติ 


วันศุกร์ที่ 3 กุมภาพันธ์ 2566
03/02/2566
พิมพ์
นายกฯ กล่าวปราศรัยเนื่องในวันทหารผ่านศึก 3 กุมภาพันธ์ 2566 ยกย่องเชิดชูเกียรติ วีรกรรมอันยิ่งใหญ่ของทหารผ่านศึก ที่ร่วมแรงร่วมใจปกป้องเอกราช-อธิปไตยของชาติ
นายกฯ กล่าวปราศรัยเนื่องในวันทหารผ่านศึก 3 กุมภาพันธ์ 2566 ยกย่องเชิดชูเกียรติ วีรกรรมอันยิ่งใหญ่ของทหารผ่านศึก ที่ร่วมแรงร่วมใจปกป้องเอกราช-อธิปไตยของชาติ ด้วยความกล้าหาญและเสียสละ
นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เผยว่า วันนี้ (3 กุมภาพันธ์ 2566) พลเอก ประยุทธ์ จันทร์โอชา นายกรัฐมนตรี และรัฐมนตรีว่าการกระทรวงกลาโหม/นายกสภาทหารผ่านศึก กล่าวคำปราศรัยเนื่องในวันทหารผ่านศึก วันที่ 3 กุมภาพันธ์ 2566 ดังนี้
พี่น้องทหารผ่านศึก และครอบครัวทหารผ่านศึก ที่รักทุกท่าน เนื่องในโอกาสที่วันทหารผ่านศึก ได้เวียนมาบรรจบครบรอบอีกวาระหนึ่ง ในวันที่ 3 กุมภาพันธ์ ศกนี้ ในฐานะนายกรัฐมนตรี และรัฐมนตรีว่าการกระทรวงกลาโหม/นายกสภาทหารผ่านศึก ขอส่งความระลึกถึงและความปรารถนาดีมายังพี่น้องทหารผ่านศึก ครอบครัวทหารผ่านศึก ทหารนอกประจำการ รวมทั้งผู้ที่กำลังปฏิบัติหน้าที่ในการปกป้องอธิปไตยและรักษาความมั่นคงของชาติในทุกพื้นที่ทั่วประเทศ
พี่น้องทหารผ่านศึกที่รักทุกท่าน ในอดีตที่ผ่านมา ท่านทั้งหลายได้ร่วมแรงร่วมใจกันปกป้อง             เอกราชและอธิปไตยของชาติ ด้วยความกล้าหาญและเสียสละ จนทำให้ประเทศไทยของเราคงความเป็นไทมาได้จนถึงทุกวันนี้ ซึ่งนับเป็นวีรกรรมอันยิ่งใหญ่ที่สมควรได้รับการยกย่องและเชิดชูเกียรติเป็นอย่างยิ่ง
ในปี พ.ศ. 2565 ที่ผ่านมา องค์การสงเคราะห์ทหารผ่านศึก ได้มีการปรับเพิ่มวงเงินสงเคราะห์ให้สอดคล้องกับภาวะเศรษฐกิจและค่าครองชีพที่สูงขึ้น รวมทั้งพัฒนาระบบงานสงเคราะห์ในหลายด้าน โดยการนำเทคโนโลยีสารสนเทศมาใช้ในการให้บริการ เพื่อเป็นการยกระดับฐานะความเป็นอยู่ของทหารผ่านศึกและครอบครัวให้มีคุณภาพชีวิตที่ดีขึ้นและสามารถดำรงชีพอยู่ในสังคมอย่างมีความสุข
ขอให้ท่านทั้งหลายมีกำลังใจอันเข้มแข็งในการประพฤติปฏิบัติตนเป็นพลเมืองที่ดี มีความขยันหมั่นเพียรในการประกอบอาชีพ มีความสมัครสมานสามัคคี และยึดมั่นในสถาบันชาติ ศาสนา พระมหากษัตริย์ เพื่อสร้างความเข้มแข็ง ความเจริญก้าวหน้าให้กับประเทศชาติของเราตลอดไป
ในโอกาสวันทหารผ่านศึก ขออาราธนาคุณพระศรีรัตนตรัย และสิ่งศักดิ์สิทธิ์ทั้งหลายในสากลโลก พลานุภาพแห่งองค์พระสยามเทวาธิราช อีกทั้งเดชะพระบารมีแห่งพระบาทสมเด็จพระเจ้าอยู่หัว                                 และสมเด็จพระนางเจ้าฯ พระบรมราชินี ได้โปรดดลบันดาลประทานพรให้พี่น้องทหารผ่านศึก ครอบครัวทหารผ่านศึก ทหารนอกประจำการ ตลอดจนผู้ที่กำลังปฏิบัติหน้าที่ในการป้องกันประเทศอยู่ในขณะนี้ จงประสบแต่ความสุขความเจริญ มีสุขภาพพลานามัยที่แข็งแรงสมบูรณ์ เป็นกำลังที่เข้มแข็งเพื่อปกป้องเอกราชและอธิปไตยของชาติ ให้มั่นคงถาวรสืบไป

ที่มา : https://www.thaigov.go.th/news/contents/details/64530