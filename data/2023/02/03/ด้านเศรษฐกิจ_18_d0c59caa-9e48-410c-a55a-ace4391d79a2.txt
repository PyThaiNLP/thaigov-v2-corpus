รัฐบาลไทย-ข่าวทำเนียบรัฐบาล-กรมทางหลวงชนบท ป้องกันฝุ่นละออง PM 2.5 ลดปัญหามลภาวะทางอากาศ เพื่อสุขภาพที่ดีของประชาชน


วันศุกร์ที่ 3 กุมภาพันธ์ 2566
กรมทางหลวงชนบท ป้องกันฝุ่นละออง PM 2.5 ลดปัญหามลภาวะทางอากาศ เพื่อสุขภาพที่ดีของประชาชน
คุมเข้มการตรวจวัดค่าไอเสียจากเครื่องจักรและยานพาหนะของหน่วยงานในสังกัดทั่วประเทศ ตามนโยบายของรัฐมนตรีว่าการกระทรวงคมนาคม
กรมทางหลวงชนบท (ทช.) กระทรวงคมนาคม โดยสำนักเครื่องกลและสื่อสาร ดำเนินการตามมาตรการป้องกันและลดมลพิษในอากาศจากควันไอเสีย เพื่อแก้ไขปัญหาฝุ่นละอองขนาดเล็ก (PM 2.5) ที่อาจจะส่งผลต่อการดำเนินชีวิตของประชาชน โดย ทช. ได้เข้าร่วมโครงการตรวจสอบมลพิษทางอากาศและเสียงรถราชการของกรมการขนส่งทางบก (ขบ.) ซึ่ง ขบ. ได้จัดส่งเจ้าหน้าที่พร้อมเครื่องมือตรวจวัดควันไอเสีย ตรวจวัดเครื่องความดังของเสียงเครื่องจักรกลและยานพาหนะของ ทช. ในเขตกรุงเทพฯ และปริมณฑลอย่างต่อเนื่อง สำหรับในพื้นที่ส่วนภูมิภาคประกอบด้วยสำนักงานทางหลวงชนบทที่ 1 - 18 และแขวงทางหลวงชนบทในสังกัด ทั่วประเทศ ได้ดำเนินการประสานสำนักงานขนส่งจังหวัดให้เข้าร่วมตรวจสอบควันไอเสียเครื่องจักรและยานพาหนะในสังกัดทั้งหมด เพื่อตรวจหาค่าไอเสีย ฝุ่น PM 2.5 ที่เกินกว่ามาตรฐานกำหนด เพื่อให้เครื่องจักรอยู่ในสภาพดีพร้อมใช้งาน โดยให้เปลี่ยนถ่ายน้ำมันเครื่องตามกำหนด เลือกใช้เกรดน้ำมันให้เหมาะสมตามมาตรฐาน เพื่อบรรเทาปัญหามลพิษทางอากาศ เพิ่มคุณภาพชีวิตที่ดีให้กับประชาชนอย่างยั่งยืน ตามนโยบายของนายศักดิ์สยาม ชิดชอบ รัฐมนตรีว่าการกระทรวงคมนาคม

ที่มา : https://www.thaigov.go.th/news/contents/details/64519