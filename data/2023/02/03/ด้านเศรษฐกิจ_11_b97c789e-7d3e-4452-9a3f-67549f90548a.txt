รัฐบาลไทย-ข่าวทำเนียบรัฐบาล-กรมเจ้าท่า รับฟังความคิดเห็นร่างระเบียบ หลักเกณฑ์ วิธีการ และเงื่อนการจดทะเบียนเรือประมงพาณิชย์เพื่อทำการประมง นอกน่านน้ำไทย


วันศุกร์ที่ 3 กุมภาพันธ์ 2566
กรมเจ้าท่า รับฟังความคิดเห็นร่างระเบียบ หลักเกณฑ์ วิธีการ และเงื่อนการจดทะเบียนเรือประมงพาณิชย์เพื่อทำการประมง นอกน่านน้ำไทย
...
กรมเจ้าท่า รับฟังความคิดเห็นร่างระเบียบ หลักเกณฑ์ วิธีการ และเงื่อนการจดทะเบียนเรือประมงพาณิชย์เพื่อทำการประมง นอกน่านน้ำไทย
จากนโยบายของกระทรวงคมนาคม โดยรัฐมนตรีว่าการกระทรวงคมนาคม นายศักดิ์สยาม ชิดชอบ รัฐมนตรีว่าการกระทรวงคมนาคม และรัฐมนตรีช่วยว่าการกระทรวงคมนาคม ดร.อธิรัฐ รัตนเศรษฐ ได้ออกประกาศกระทรวง เรื่องการงดจดทะเบียนเรือประมงเป็นการชั่วคราว (ฉบับที่ 5)  ให้นายทะเบียนเรืองดจดทะเบียนเรือประมงเป็นระยะเวลาหนึ่งปี เว้นแต่เป็นการจดทะเบียนเรือประมงพาณิชย์เพื่อทำการประมงนอกน่านน้ำไทย นั้น
นายสรพงศ์ ไพฑูรย์พงษ์ รักษาการอธิบดีกรมเจ้าท่า กระทรวงคมนาคม มอบหมายให้นายภูริพัฒน์ ธีระกุลพิศุทธิ์ รองอธิบดีกรมเจ้าท่า ด้านปลอดภัย เป็นประธานฯในการประชุมรับฟังความคิดเห็นผู้มีส่วนได้ส่วนเสีย เพื่อพิจารณาร่างระเบียบกรมเจ้าท่า ว่าด้วยหลักเกณฑ์ วิธีการ และเงื่อนไขในการจดทะเบียนเรือประมงพาณิชย์เพื่อทำการประมงนอกน่านน้ำ พ.ศ. ... อันจะส่งเสริมการจดทะเบียนเรือประมงพาณิชย์เพื่อทำการประมงนอกน่านน้ำไทย ให้เป็นไปอย่างถูกต้อง และมีประสิทธิภาพ โดยมี นายนรินทร์ศักย์ สัทธาประสิทธิ์ ผู้อำนวยการสำนักมาตรฐานทะเบียนเรือ พร้อมด้วยผู้แทนจากภาครัฐและเอกชน เข้าร่วมประชุม ณ ห้องประชุมสาครวิสัย ชั้น 4 อาคาร 162 ปี กรมเจ้าท่า และผ่านระบบ Video  Conference (Zoom) เมื่อวันที่ 2 กุมภาพันธ์ 2566
การรับฟังความคิดเห็นฯ ดังกล่าวจัดขึ้น โดยกลุ่มทะเบียนเรือและนิติกรรม สำนักมาตรฐานทะเบียนเรือ เพื่อให้ระเบียบกรมเจ้าท่า ว่าด้วยหลักเกณฑ์ วิธีการ และเงื่อนไขในการจดทะเบียนเรือประมงพาณิชย์ เพื่อทำการประมง นอกน่านน้ำ พ.ศ. ... เป็นไปด้วยความเรียบร้อย  ซึ่ง "เรือประมงพาณิชย์ เพื่อทำการประมงนอกน่านน้ำไทย" หมายถึง เรือกลประมงทะเลลึก ที่มีขนาดตั้งแต่หกสิบตันกรอสขึ้นไป ที่ใช้หรือเจตนาจะใช้หรือมีหรือติดตั้งเครื่องมือหรืออุปกรณ์ที่ใช้ทำการประมง เพื่อแสวงหาประโยชน์จากทรัพยากรสัตว์น้ำในทางการค้าในพื้นที่ทะเลหลวงที่อยู่พ้นจากทะเลนอกชายฝั่ง และหมายความรวมถึงทะเลที่อยู่ในเขตของรัฐชายฝั่งอื่นอีกด้วย และการจดทะเบียนเรือประมงพาณิชย์เพื่อทำการประมงนอกน่านน้ำไทยจะต้องได้รับหนังสือรับรองจากกรมประมงด้วย ทั้งนี้ ผู้มีส่วนได้ส่วนเสีย จากหน่วยงานภาครัฐและภาคเอกชน ได้ร่วมกันพิจารณาผลดี ผลเสีย รวมไปถึงให้ข้อคิดเห็นต่างๆ ก่อนกรมเจ้าท่าดำเนินการให้ระเบียบฯ ดังกล่าว มีผลบังคับใช้ต่อไป

ที่มา : https://www.thaigov.go.th/news/contents/details/64508