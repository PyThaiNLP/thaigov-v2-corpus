รัฐบาลไทย-ข่าวทำเนียบรัฐบาล- "ทิพานัน" โชว์ผลงาน “พล.อ.ประยุทธ์” พัฒนาภาคอีสาน  ไม่เกินมี.ค.66 โครงการพัฒนาสนามบินขอนแก่นแล้วเสร็จ   ขยายการขนส่ง เชื่อมโยงระหว่างประเทศ ช่วยยกระดับคุณภาพชีวิตประชาชน 


วันศุกร์ที่ 3 กุมภาพันธ์ 2566
03/02/2566
พิมพ์
"ทิพานัน" โชว์ผลงาน “พล.อ.ประยุทธ์” พัฒนาภาคอีสาน  ไม่เกินมี.ค.66 โครงการพัฒนาสนามบินขอนแก่นแล้วเสร็จ   ขยายการขนส่ง เชื่อมโยงระหว่างประเทศ ช่วยยกระดับคุณภาพชีวิตประชาชน
"ทิพานัน" โชว์ผลงาน “พล.อ.ประยุทธ์” พัฒนาภาคอีสาน  ไม่เกินมี.ค.66 โครงการพัฒนาสนามบินขอนแก่นแล้วเสร็จ   ขยายการขนส่ง เชื่อมโยงระหว่างประเทศ ช่วยยกระดับคุณภาพชีวิตประชาชน
วันที่ 3 กุมภาพันธ์ 2566 น.ส.ทิพานัน ศิริชนะ รองโฆษกประจำสำนักนายกรัฐมนตรี เปิดเผยว่า ตามที่รัฐบาลภายใต้การนำของพล.อ.ประยุทธ์ จันทร์โอชา นายกรัฐมนตรี และรัฐมนตรีว่าการกระทรวงกลาโหม เร่งเพิ่มขีดความสามารถท่าอากาศยานทั่วประเทศ เพื่อรองรับการเดินทางและขนส่งทั้งในและระหว่างประเทศเพิ่มขึ้น  สามารถรองรับการเดินทางเชื่อมโยงกับประเทศอื่น ๆ ในภูมิภาคได้อย่างมีประสิทธิภาพ เพื่อให้ประเทศไทย เป็นศูนย์กลางการบินแห่งการท่องเที่ยวและการขนส่งลำดับต้น ๆ ทั้งนี้คณะรัฐมนตรีเมื่อวันที่ 10 ตุลาคม 2560 ได้มีมติอนุมัติโครงการก่อสร้างอาคารที่พักผู้โดยสารท่าอากาศยานขอนแก่น มูลค่าโครงการก่อสร้าง 2,004,900,000 บาท
น.ส.ทิพานัน กล่าวว่า สำหรับโครงการก่อสร้างอาคารที่พักผู้โดยสารท่าอากาศยานขอนแก่น เป็นเป็นส่วนหนึ่งของแผนยุทธศาสตร์การพัฒนาโครงสร้างพื้นฐานด้านคมนาคมขนส่งของไทยในระยะ 8 ปี  ซึ่งประกอบด้วย งานก่อสร้างอาคารจอดรถยนต์หลังใหม่ และปรับปรุงอาคารจอดรถยนต์หลังเดิม งานก่อสร้างอาคารที่พักผู้โดยสารหลังใหม่ และปรับปรุงอาคารที่พักผู้โดยสารหลังเดิม จากเดิมมีเนื้อที่ขนาด 16,500 ตารางเมตร เป็น 44,500 ตารางเมตร รองรับผู้โดยสารได้ 1,000 คน ต่อชั่วโมง เป็น 2,000 คนต่อชั่วโมง หรือ 5 ล้านคนต่อปี อาคารจอดรถยนต์เดิม 5 ชั้น ปรับปรุงเป็น 7 ชั้น เดิมรองรับการจอดรถยนต์ได้ 450 คัน เป็น 1,160 คัน ซึ่งมีความคืบหน้าอย่างต่อเนื่องเกินกว่า 88% แล้ว โดยคาดว่าจะแล้วเสร็จทั้งโครงการและเชื่อมต่อทั้ง 2 อาคารภายในเดือนมีนาคม 2566   ซึ่งการพัฒนานี้ก็เพื่อความมั่นคงทางเศรษฐกิจและสังคม ด้วยการมีโครงสร้างพื้นฐานที่ดี เสริมสร้างความปลอดภัยในการเดินทางและการขนส่ง และเชื่อมโยงโครงข่ายกับประเทศเพื่อนบ้าน
“พล.อ.ประยุทธ์ได้ติดตามความคืบหน้าอย่างใกล้ชิด และเน้นย้ำให้การดำเนินการเป็นไปตามแผนงาน และมาตรการสนับสนุนต่างๆเพื่อให้มีความพร้อมในระดับมาตรฐานเมื่อเปิดให้บริการ ที่สำคัฐคือความปลอดภัยของพี่น้องประชาชน เมื่อโครงการแล้วเสร็จ นอกจากจะช่วยกระตุ้นเศรษฐกิจ ดึงดูดนักลงทุนและนักท่องเที่ยว จะช่วยยกระดับคุณภาพชีวิตของประชาชนในภูมิภาค”น.ส.ทิพานัน กล่าว

ที่มา : https://www.thaigov.go.th/news/contents/details/64501