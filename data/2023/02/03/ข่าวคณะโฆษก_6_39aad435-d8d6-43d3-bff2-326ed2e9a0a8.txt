รัฐบาลไทย-ข่าวทำเนียบรัฐบาล-​รัฐบาลย้ำเตือน แรงงานไทยผิดกฎหมายในเกาหลีใต้ให้รีบรายงานตัวกลับไทยถึง 28 ก.พ.นี้ หากไม่ไปรายงานตัว เจอค่าปรับ 30 ล้านวอน 


วันศุกร์ที่ 3 กุมภาพันธ์ 2566
03/02/2566
พิมพ์
​รัฐบาลย้ำเตือน แรงงานไทยผิดกฎหมายในเกาหลีใต้ให้รีบรายงานตัวกลับไทยถึง 28 ก.พ.นี้ หากไม่ไปรายงานตัว เจอค่าปรับ 30 ล้านวอน
​รัฐบาลย้ำเตือน แรงงานไทยผิดกฎหมายในเกาหลีใต้ให้รีบรายงานตัวกลับไทยถึง 28 ก.พ.นี้ หากไม่ไปรายงานตัว เจอค่าปรับ 30 ล้านวอน
วันที่ 3 กุมภาพันธ์ 2566 นางสาวรัชดา ธนาดิเรก รองโฆษกประจำสำนักนายกรัฐมนตรี เปิดเผยว่า จากข้อมูลจากสำนักงานตรวจคนเข้าเมืองของเกาหลีใต้ พบว่าปัจจุบันแรงงานไทยที่ลักลอบทำงานในเกาหลีใต้อย่างผิดกฎหมายมีจำนวนกว่าแสนคน ย้ำเตือนคนไทยที่ต้องการไปทำงานในเกาหลีใต้ขอให้เดินทางไปอย่างถูกต้องตามกฎหมายผ่านกรมการจัดหางาน อย่าหลงเชื่อคำชักชวนเข้าไปทำงานอย่างผิดกฎหมาย เพราะจะทำให้เข้าถึงสิทธิสวัสดิการทำได้ยาก ไม่มีประกันสุขภาพ ถูกเอาเปรียบในเรื่องของค่าจ้างและต้องอยู่อย่างหลบซ่อน
นางสาวรัชดา กล่าวว่า รัฐบาล โดยกรมการกงสุล กระทรวงการต่างประเทศ แจ้งเตือนคนไทยในเกาหลีใต้ที่เข้าเมืองผิดกฎหมาย ให้ไปรายงานตัวกลับไทยโดยสมัครใจถึง 28 กุมภาพันธ์ 2566 นี้ หลังทางการเกาหลีใต้เปิดให้รายงานตัวมาตั้งแต่วันที่ 7 พฤศจิกายน 2565 เป็นต้นมาโดยสามารถรายงานตัวที่สำนักงานตรวจคนเข้าเมืองหรือผ่านออนไลน์ที่ www.hikorea.go.kr พร้อมกับเอกสารประกอบ คือ พาสปอร์ต ใบแจ้งการเดินทาง และบัตรโดยสารเครื่องบิน สำหรับผู้ที่ไปรายงานตัวภายในระยะเวลาที่กำหนด จะได้รับการยกเว้นค่าปรับจำนวน 30 ล้านวอน หรือประมาณ 800,000 บาท และอาจเดินทางกลับเข้าเกาหลีใต้ได้อีก หากไม่ไปรายงานตัวภายในระยะเวลาที่กำหนด จะต้องชำระค่าปรับและจะถูกเพิ่มความเข้มงวดในการเดินทางกลับเข้าเกาหลีใต้
ทั้งนี้ สอบถามข้อมูลเพิ่มเติมได้ที่ Immigration Contact Center โทร.1345 (มีล่ามภาษาไทยบริการ) หรือติดต่อสถานเอกอัครราชทูต ณ กรุงโซล โทร. +82 10 6747 0095/ +82 10 3099 2955 หรือ Facebook: สถานเอกอัครราชทูต ณ กรุงโซล/ Royal Thai Embassy, Seoul หรือ E-mail : [email protected]

ที่มา : https://www.thaigov.go.th/news/contents/details/64502