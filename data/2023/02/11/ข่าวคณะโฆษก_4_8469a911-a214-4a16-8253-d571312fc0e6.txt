รัฐบาลไทย-ข่าวทำเนียบรัฐบาล-สุดสัปดาห์นี้รัฐบาลชวนเที่ยว 2 วันสุดท้ายงาน Bangkok Design Week 2023 ใน 9 ย่านเศรษฐกิจทั่วกรุงเทพฯ สร้างสรรค์กว่า 400 โปรแกรม 


วันเสาร์ที่ 11 กุมภาพันธ์ 2566
11/02/2566
พิมพ์
สุดสัปดาห์นี้รัฐบาลชวนเที่ยว 2 วันสุดท้ายงาน Bangkok Design Week 2023 ใน 9 ย่านเศรษฐกิจทั่วกรุงเทพฯ สร้างสรรค์กว่า 400 โปรแกรม
สุดสัปดาห์นี้รัฐบาลชวนเที่ยว 2 วันสุดท้ายงาน Bangkok Design Week 2023 ใน 9 ย่านเศรษฐกิจทั่วกรุงเทพฯ สร้างสรรค์กว่า 400 โปรแกรม ผลงานออกแบบ ดนตรี เวิร์คชอป ตลาดนัดให้เลือกเข้าร่วมตามความสนใจ
วันนี้ (11 ก.พ.66) น.ส.ไตรศุลี ไตรสรณกุล รองโฆษกประจำสำนักนายกรัฐมนตรี กล่าวว่า ตามที่สำนักงานส่งเสริมเศรษฐกิจสร้างสรรค์ (องค์การมหาชน) (สศส.) หน่วยงานภายใต้สำนักนายกรัฐมนตรี ได้ร่วมกับหน่วยงานรัฐ เอกชนสถาบันการศึกษา และองค์กรระหว่างประเทศรวมกว่า 60 หน่วยงาน ตลอดจนนักออกแบบและธุรกิจสร้างสรรค์กว่า2,000 ราย จัดเทศกาลงานออกแบบกรุงเทพฯ 2566 หรือ Bangkok Design Week 2023 ในพื้นที่ 9 ย่านเศรษฐกิจสร้างสรรค์ทั่วกรุงเทพฯ ซึ่งปีนี้จัดขึ้นระหว่างวันที่ 4-12 ก.พ. 66 โดยกิจกรรมใน 7 วันที่ผ่านไปมีผู้สนใจเข้าร่วมกิจกรรมในแต่ละย่านทั้งส่วนนักท่องเที่ยวชาวไทยและต่างชาติ
สำหรับสุดสัปดาห์นี้วันที่ 11-12 ก.พ. 66 จะเป็น 2 วันสุดท้ายของเทศกาล รัฐบาลจึงขอเชิญประชาชนทั่วไปเข้าร่วมเพื่อเป็นการท่องเที่ยวพักผ่อน ได้รับความบันเทิงไปพร้อมกับศึกษาเรียนรู้เกี่ยวกับการออกแบบที่มีความสำคัญต่อชีวิตประจำวัน โดยทั้ง 9 ย่านเศรษฐกิจสร้างสรรค์ ได้รวบรวมกิจกรรมไว้กว่า 400 โปรแกรมให้เลือกเข้าร่วมตามความสนใจ อาทิ การจัดแสดงผลงานและนิทรรศการจากนักสร้างสรรค์หลากหลายวงการ การแสดงดนตรีและศิลปะร่วมสมัย เวิร์คชอป เสวนาเพื่อการเติมเต็มความรู้และแนวคิดใหม่จากนักสร้างสรรค์และผู้เชี่ยวชาญทั้งชาวไทยและต่างประเทศ ตลอดจนการออกร้านตลาดนัดสร้างสรรค์ โดยผู้สนใจสามารถค้นหาพื้นที่และกิจกรรมของเทศกาล Bangkok Design Week 2023 ได้ที่เว็บไซต์ https://www.bangkokdesignweek.com/bkkdw2023
น.ส.ไตรศุลี กล่าวว่า สำหรับ 9 ย่านซึ่งเป็นสถานที่จัดเทศกาล ประกอบด้วย 1) เจริญกรุง - ตลาดน้อย 2) เยาวราช 3) สามย่าน - สยาม 4) อารีย์ - ประดิพัทธ์ 5) พระนคร / ปากคลองตลาด / นางเลิ้ง 6) วงเวียนใหญ่ - ตลาดพลู / คลองสาน 7) บางโพ 8) พร้อมพงษ์ 9) เกษตรฯ และพื้นที่อื่น ๆ  โดยทุกย่านดำเนินกิจกรรมภายใต้ธีมurban‘NICE’zation เมือง – มิตร – ดี เพื่อนำเสนอแนวคิดให้งานออกแบบทำให้เมืองดีขึ้น กระตุ้นให้ทุกคนร่วมกันพัฒนากรุงเทพฯ ให้ดีขึ้น
สำหรับ Bangkok Design Week ซึ่งปีนี้ดำเนินมาเป็นปีที่6 ถือเป็นงานเทศกาลงานออกแบบที่ใหญ่ที่สุดในเอเชียตะวันออกเฉียงใต้ และเป็นส่วนหนึ่งของการขับเคลื่อนเศรษฐกิจสร้างสรรค์ เป็นเวทีแสดงผลงานของนักออกแบบและธุรกิจทั้งในและต่างประเทศ รวมทั้งร่วมผลักดันกรุงเทพมฯ ให้เติบโตและโดดเด่นในฐานะเครือข่ายเมืองสร้างสรรค์ยูเนสโก (UNESCO Creative City Network) ในสาขาด้านการออกแบบ (Bangkok City of Design) และระหว่างการจัดงานยังส่งผลเชิงบวกต่อธุรกิจแวดล้อมอื่นๆ ไปพร้อมกัน  เช่น ร้านอาหาร ร้านกาแฟ ธุรกิจของฝาก-ของที่ระลึก โลจิสติกส์การท่องเที่ยว ที่พักโรงแรม บริการขนส่งมวลชน
————

ที่มา : https://www.thaigov.go.th/news/contents/details/64820