รัฐบาลไทย-ข่าวทำเนียบรัฐบาล-นายกรัฐมนตรีพอใจเงินเฟ้อเริ่มชะลอ ม.ค.66 อยู่ในระดับต่ำสุดในรอบ 9 เดือน ชี้แนวโน้มดีตามทิศทางราคาพลังงานโลกคลี่คลาย


วันเสาร์ที่ 11 กุมภาพันธ์ 2566
11/02/2566
พิมพ์
นายกรัฐมนตรีพอใจเงินเฟ้อเริ่มชะลอ ม.ค.66 อยู่ในระดับต่ำสุดในรอบ 9 เดือน ชี้แนวโน้มดีตามทิศทางราคาพลังงานโลกคลี่คลาย
นายกรัฐมนตรีพอใจเงินเฟ้อเริ่มชะลอ ม.ค.66 อยู่ในระดับต่ำสุดในรอบ 9 เดือน ชี้แนวโน้มดีตามทิศทางราคาพลังงานโลกคลี่คลาย พร้อมขอบคุณทุกหน่วยงานออกมาตรการดูแลประชาชนช่วงเผชิญค่าครองชีพสูง ผู้ประกอบการช่วยตรึงราคาสินค้า
วันนี้ (11 ก.พ.66) น.ส.ไตรศุลี ไตรสรณกุล รองโฆษกประจำสำนักนายกรัฐมนตรี กล่าวว่า  พล.อ.ประยุทธ์ จันทร์โอชานายกรัฐมนตรี และ รมว.กลาโหม พอใจกับสถานการณ์เงินเฟ้อตามที่กระทรวงพาณิชย์ได้รายงานล่าสุดว่า ในเดือนม.ค. 66 เงินเฟ้ออยู่ที่ร้อยละ 5.02 ชะลอลงจากร้อยละ 5.89 ในเดือนก่อนหน้า และเป็นระดับต่ำที่สุดในรอบ 9 เดือนและระยะต่อไปมีแนวโน้มดีขึ้นต่อเนื่องตามสถานการณ์ราคาพลังงานโลกที่คลายคลี่คลายเมื่อเทียบกับปี 2565 โดยกระทรวงพาณิชย์คาดว่าปีนี้เงินเฟ้อจะปรับลดลงมาเหลือร้อยละ 2-3 เมื่อเทียบกับร้อยละ 6.08 ในปีที่ผ่านมา
ทั้งนี้ เงินเฟ้อที่เริ่มชะลอลงได้ชี้ถึงแนวโน้มภาระด้านราคาหรือค่าครองชีพของประชาชนจะชะลอลงด้วย ซึ่งเป็นไปตามเป้าหมายทางนโยบายที่นายกรัฐมนตรีได้กำชับและมีข้อสั่งการหน่วยงานต่างๆ ที่เกี่ยวข้องในการออกมาตรการต่างๆเพื่อช่วยเหลือ ลดภาระที่ประชาชนต้องเผชิญกับค่าครองชีพที่สูงขึ้นในช่วงมีวิกฤตราคาพลังงานโลกตลอดปี 2565 ที่ผ่านมา
น.ส.ไตรศุลี กล่าวว่า  นายกรัฐมนตรีได้ขอบคุณทุกหน่วยงานทั้งหน่วยหลักที่ดูแลโครงการหรือมาตรการช่วยเหลือดูแลค่าครองชีพประชาชนและหน่วยงานสนับสนุน ตลอดจนผู้ประกอบการภาคธุรกิจที่ให้ความร่วมมือกับรัฐบาลในการตรึงราคาสินค้าโดยเฉพาะราคาสินค้าจำเป็นในชีวิตประจำวัน ซึ่งการที่ประชาชนยังมีกำลังซื้อที่ดีเห็นได้จากการบริโภคที่ยังขยายตัวเป็นผลสะท้อนความสำเร็จของความร่วมมือทุกภาคส่วนทั้งรัฐ ผู้ประกอบการเอกชนที่มีเป้าหมายเดียวกันคือการดูแลความเป็นอยู่ของประชาชนให้ผ่านพ้นช่วงวิกฤตไปด้วยกัน
“ปี 2565 ไทยต้องเผชิญกับวิกฤตพลังงานเช่นเดียวกับทุกประเทศทั่วโลกโดยเงินเฟ้อไทยเฉลี่ยร้อยละ 6.08 เป็นระดับสูงที่สุดในรอบ 24 ปี ซึ่งนายกรัฐมนตรีย้ำกับทุกหน่วยงานอย่างต่อเนื่องในการช่วยกันดูแลประชาชนทั้งเรื่องการแบ่งเบาภาระค่าครองชีพ การแก้ไขปัญหาหนี้สิน การปรับดอกเบี้ยอย่างค่อยเป็นค่อยไปสอดคล้องกับเศรษฐกิจ ควบคู่กับการดูแลวินัยการคลังของประเทศ ซึ่งในภาพรวมทุกหน่วยงานร่วมกันดูแลได้เป็นอย่างดีจนถึงขณะนี้ที่สถานการณ์ทั้งเศรษฐกิจภาพรวมและเงินเฟ้อเริ่มดีขึ้น” น.ส.ไตรศุลี กล่าว
—————

ที่มา : https://www.thaigov.go.th/news/contents/details/64821