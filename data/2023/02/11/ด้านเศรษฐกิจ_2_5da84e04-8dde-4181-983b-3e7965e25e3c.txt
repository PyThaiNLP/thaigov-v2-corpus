รัฐบาลไทย-ข่าวทำเนียบรัฐบาล-รัฐมนตรีเกษตรฯ เปิดงานเกษตรอีสานใต้ ประจำปี 2566 


วันศุกร์ที่ 10 กุมภาพันธ์ 2566
รัฐมนตรีเกษตรฯ เปิดงานเกษตรอีสานใต้ ประจำปี 2566
รัฐมนตรีเกษตรฯ เปิดงานเกษตรอีสานใต้ ประจำปี 2566 พร้อมผลักดันเกษตรกรให้มีความเข้มแข็ง เชื่อมั่นสามารถเป็นมหาอำนาจทางด้านอาหารได้
ดร.เฉลิมชัย ศรีอ่อน รัฐมนตรีว่าการกระทรวงเกษตรและสหกรณ์ ประธานเปิดงานเกษตรอีสานใต้ ประจำปี 2566 ซึ่งมหาวิทยาลัยอุบลราชธานี ร่วมกับกระทรวงเกษตรและสหกรณ์ สถาบันการศึกษา กระทรวงสาธารณสุข องค์กรปกครองส่วนท้องถิ่น และภาคเอกชน จัดขึ้น ภายใต้แนวคิด “โคก หนอง นา : ศาสตร์พระราชาเพื่อพัฒนาเกษตรที่ยั่งยืน” ระหว่างวันที่ 10 - 19 กุมภาพันธ์ 2566 ณ ลานกิจกรรมคณะเกษตรศาสตร์ มหาวิทยาลัยอุบลราชธานี
สำหรับการจัดงานดังกล่าว มีวัตถุประสงค์เพื่อเป็นการแสดงความรู้ ความก้าวหน้าทางเทคโนโลยี นวัตกรรมด้านการเกษตร การแปรรูปสร้างมูลค่า และการเสริมสร้างสุขภาวะที่ดีด้วยสินค้าเกษตรปลอดภัย อีกทั้งเป็นการสร้างอาชีพและการเป็นผู้ประกอบการรายใหม่ หรือ start up ให้แก่นักศึกษามหาวิทยาลัยอุบลราชธานี ซึ่งภายในงานกำหนดให้มีกิจกรรมต่าง ๆ ประกอบด้วย การจัดนิทรรศการความก้าวหน้าทางเทคโนโลยีการเกษตร การผลิตพืชและสัตว์เศรษฐกิจจากภาครัฐและเอกชน เครื่องจักรกลการเกษตร การให้ความรู้ด้านพืชเศรษฐกิจและพืชพลังงาน ให้แก่เกษตรกร การประกวดพืช สัตว์ การแปรรูปอาหาร การเผยแพร่ความรู้ทางการแพทย์ และสุขภาวะที่ดี อันมีรากฐานจากภูมิปัญญาไทย ภูมิปัญญาท้องถิ่น ตลอดจนการจำหน่ายพันธุ์ไม้ดอกไม้ประดับจากกลุ่มเกษตรกรกลุ่มต่าง ๆ จำนวนมากที่มาร่วมออกร้านครั้งนี้
นอกจากนี้ ยังมีการจัดนิทรรศการ “สุดยอด นิทรรศการเกษตรมีชีวิต” ที่ใหญ่ที่สุดในอีสานใต้ โคก หนอง นา สัตว์เศรษฐกิจ สัตว์เลี้ยงสวยงาม ทุ่งทานตะวัน สวนดอกไม้หลากสี อุโมงค์พืชผัก ระบบเพาะปลูกพืชไฮโดรโปนิค การผลิตมะเขือเทศในโรงเรือน นวัตกรรม ผลงานวิจัย ผลงานทางวิชาการ ผลผลิตจากการเรียนการสอน การให้คำปรึกษาจากหน่วยงานในสังกัดกระทรวงเกษตรและสหกรณ์ การแสดงสินค้าและการออกร้านจำหน่ายสินค้าของเกษตรกร บริษัทเอกชน เครื่องจักรกล อุปกรณ์ต่อพ่วง และเทคโนโลยีทางการเกษตร พันธุ์พืช พันธุ์สัตว์เลี้ยง สินค้ากลุ่มชุมชนและเกษตรกร การเสวนาวิชาการ การแลกเปลี่ยนเรียนรู้ การประกวดผลผลิตทางการเกษตร การอบรมเชิงปฏิบัติการ การแสดงศิลปวัฒนธรรมนักเรียน นักศึกษา เยาวชน และศิลปินมากมาย ตลอดจนการประกวดร้องเพลง การประกวดวงดนตรี และการประกวดธิดาสวนยาง เป็นต้น
"การจัดงานวันเกษตรอีสานใต้ในครั้งนี้มีความสำคัญกับภาคเกษตรเป็นอย่างมาก เพราะเป็นการบูรณาการร่วมกัน ทั้งภาครัฐ ภาคเอกชน สถาบันการศึกษา ประชาชน และเกษตรกร ซึ่งนอกจากจะเป็นสถานที่จำหน่ายสินค้าของพี่น้องเกษตรกรแล้ว ยังมีการถ่ายทอดเทคโนโลยีและนวัตกรรม เพื่อให้เกษตรกรสามารถนำไปพัฒนาในเรื่องการลดต้นทุน เพิ่มผลผลิต และรักษาคุณภาพสินค้าเกษตร อย่างไรก็ตาม เชื่อว่าภาคการเกษตรจะเปลี่ยนแปลงได้ต้องใช้คนรุ่นใหม่ โดยกระทรวงเกษตรฯ มี Smart Farmer และ Young Smart Farmer ที่เข้ามาปรับเปลี่ยนวิถีการทำการเกษตรของประเทศ โดยการใช้เทคโนโลยี การทำการตลาดด้วยตัวเอง ทั้งออนไลน์และออฟไลน์ ที่จะเป็นการยกระดับ พัฒนาคุณภาพชีวิต และเพิ่มรายได้ให้แก่เกษตรกร มั่นใจว่าถ้าเราช่วยกันสนับสนุนและผลักดันให้พี่น้องเกษตรกรมีความเข้มแข็ง ประเทศก็จะเข้มแข็ง และสามารถเป็นมหาอำนาจทางด้านอาหารได้" ดร.เฉลิมชัย กล่าว

ที่มา : https://www.thaigov.go.th/news/contents/details/64817