รัฐบาลไทย-ข่าวทำเนียบรัฐบาล- “ธนกร” เผย “บิ๊กตู่” มอบหมายลงพื้นที่นครศรีธรรมราชรับฟังปัญหาจากคนพื้นที่โดยตรง เพื่อวางแนวทางแก้ไขให้ตอบโจทย์และตรงจุด ตามนโยบายของนายกฯ ต้องไม่ทิ้งใครไว้ข้างหลัง


วันเสาร์ที่ 11 กุมภาพันธ์ 2566
11/02/2566
พิมพ์
“ธนกร” เผย “บิ๊กตู่” มอบหมายลงพื้นที่นครศรีธรรมราชรับฟังปัญหาจากคนพื้นที่โดยตรง เพื่อวางแนวทางแก้ไขให้ตอบโจทย์และตรงจุด ตามนโยบายของนายกฯ ต้องไม่ทิ้งใครไว้ข้างหลัง
“ธนกร” เผย “บิ๊กตู่” มอบหมายลงพื้นที่นครศรีธรรมราชรับฟังปัญหาจากคนพื้นที่โดยตรง เพื่อวางแนวทางแก้ไขให้ตอบโจทย์และตรงจุด ตามนโยบายของนายกฯ ต้องไม่ทิ้งใครไว้ข้างหลัง
วันนี้ (11 ก.พ.66) นายธนกร  วังบุญคงชนะ รัฐมนตรีประจำสำนักนายกรัฐมนตรี เปิดเผยว่า พล.อ.ประยุทธ์ จันทร์โอชานายกรัฐมนตรี และรัฐมนตรีว่าการกระทรวงกลาโหม มอบหมายให้ตนลงพื้นที่ตรวจราชการ จ.นครศรีธรรมราช ในวันพรุ่งนี้ (12 กุมภาพันธ์ 2566) เพื่อติดตามการดำเนินงานตามโครงการของรัฐ พร้อมทั้งพบปะผู้นำส่วนราชการ และภาคประชาชน เพื่อรับฟังปัญหาและความต้องการของประชาชนในพื้นที่ อ. จุฬาภรณ์ และ อ.ชะอวด เพื่อประสานกับหน่วยงานที่เกี่ยวข้องให้เร่งเข้าไปดำเนินการแก้ปัญหาให้กับประชาชนโดยเร็วที่สุด ทั้งนี้ เป็นวัตถุประสงค์ของท่านนายกฯ ที่ต้องการให้รัฐบาลลงพื้นที่เพื่อรับฟังปัญหาจากประชาชนอย่างใกล้ชิด เพื่อจะได้เข้าไปแก้ปัญหาได้ถูกจุด และตรงกับที่ประชาชนต้องการให้รัฐบาลเข้าไปช่วยเหลืออย่างแท้จริง
“ท่านนายกฯ รับทราบถึงปัญหาของประชาชนในพื้นที่ ซึ่งมักจะประสบปัญหาด้านทรัพยากรธรรมชาติ สิ่งแวดล้อมและภัยพิบัติ รวมถึงปัญหาด้านการเกษตรมาโดยตลอด ท่านนายกฯ จึงมอบหมายให้ผมลงพื้นที่ จ.นครศรีธรรมราชในครั้งนี้ เพื่อเข้าไปรับทราบปัญหาแบบลงลึกถึงประชาชน จะได้หาแนวทางในการช่วยเหลืออย่างถูกต้องต่อไป  อย่างไรก็ตาม ผมในฐานะลูกหลานชาวนครศรีธรรมราช พร้อมที่จะเข้าไปช่วยแก้ปัญหาให้กับพี่น้องชาวนครศรีธรรมราชอย่างเต็มที่ โดยแนวทางที่ผมวางไว้เบื้องต้นนั้น การเข้าไปแก้ปัญหาของรัฐบาลจะต้องตอบโจทย์และตรงจุดให้มากที่สุด ตามที่ท่านนายกฯ ได้ให้แนวทางไว้ว่า จะต้องไม่ทิ้งใครไว้ข้างหลัง” นายธนกร กล่าว
———————

ที่มา : https://www.thaigov.go.th/news/contents/details/64825