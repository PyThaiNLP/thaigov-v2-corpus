รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯ สั่งการให้ความช่วยเหลือตุรกีอย่างเต็มที่ รวมทั้งสั่งการหน่วยงานที่เกี่ยวข้องดูแลประชาชนไทยในพื้นที่ และให้ความช่วยเหลือในส่วนของการจัดการร่างผู้เสียชีวิตหญิงชาว


วันศุกร์ที่ 10 กุมภาพันธ์ 2566
10/02/2566
พิมพ์
โฆษกรัฐบาลเผย นายกฯ สั่งการให้ความช่วยเหลือตุรกีอย่างเต็มที่ รวมทั้งสั่งการหน่วยงานที่เกี่ยวข้องดูแลประชาชนไทยในพื้นที่ และให้ความช่วยเหลือในส่วนของการจัดการร่างผู้เสียชีวิตหญิงชาว
โฆษกรัฐบาลเผย นายกฯ สั่งการให้ความช่วยเหลือตุรกีอย่างเต็มที่ รวมทั้งสั่งการหน่วยงานที่เกี่ยวข้องดูแลประชาชนไทยในพื้นที่ และให้ความช่วยเหลือในส่วนของการจัดการร่างผู้เสียชีวิตหญิงชาวไทย ทั้งนี้ หวังเป็นอย่างยิ่งว่าทางตรุกีจะผ่านพ้นวิกฤตครั้งนี้ไปได้โดย
นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ทราบความคืบหน้าทีม USAR Thailand พร้อมด้วยสุนัขกู้ภัย เดินทางถึงสนามบินอิสตันบูลแล้ว ซึ่งนายกรัฐมนตรีได้สั่งการหน่วยงานที่เกี่ยวข้องประสานงานให้ความช่วยเหลือตามความต้องการแก่ตุรกีอย่างเต็มที่
โฆษกประจำสำนักนายกรัฐมนตรี กล่าวว่า รัฐบาลไทยได้พิจารณาให้ความช่วยเหลือด้านมนุษยธรรมแก่สาธารณรัฐตุรกี ภายใต้ปฏิบัติการ “Thailand for Turkiye” โดยส่งทีมค้นหาและกู้ภัยในเขตเมือง (Urban Search and Rescue) หรือทีม USAR Thailand จำนวน 42 คน และสุนัขกู้ภัย 2 ตัว พร้อมอุปกรณ์ค้นหาและกู้ภัย ครุภัณฑ์และเวชภัณฑ์ 215 รายการ ตามความต้องการของสถานเอกอัครราชทูตุรกี เพื่อเข้าร่วมสนับสนุนการให้ความช่วยเหลือผู้ประสบภัยจากเหตุแผ่นดินไหว ซึ่งเป็นการประกอบกำลังของกรมป้องกันและบรรเทาสาธารณภัย กระทรวงมหาดไทย สำนักป้องกันและบรรเทาสาธารณภัยกรุงเทพมหานคร ทีมสุนัขค้นหาและกู้ภัยจาก Thailand rescue Dog (THAI RDA) วิศวกรรมสถานแห่งประเทศไทย ในพระบรมราชูปถัมภ์ บริษัท เอ็นพีซี เซฟตี้ แอนด์ เอ็นไวรอน เมนทอล เซอร์วิส จำกัด โรงพยาบาลเลิดสิน และโรงพยาบาลราชวิถี
โฆษกประจำสำนักนายกรัฐมนตรี กล่าวเพิ่มเติมว่า จากเหตุการณ์ภัยพิบัติแผ่นดินไหวที่ตรุกี ในวันที่ 6 กุมภาพันธ์ 2566 ที่ผ่านมา ทำให้ตรุกีได้รับความเสียหายอย่างมาก และต้องใช้เวลาเพื่อนำไปสู่การฟื้นฟูที่สมบูรณ์ รัฐบาลไทยได้ให้ความช่วยเหลือทางตุรกี โดยเบื้องต้นได้ให้ความช่วยเหลือทางมนุษยธรรมในหลายๆ รูปแบบ โดยรัฐบาลไทยพร้อมให้ความช่วยเหลืออื่น ๆ ตามความต้องการของทางตุรกี
“นายกรัฐมนตรีตระหนักดีว่าตุรกีเป็นหนึ่งในมิตรประเทศที่สำคัญของไทย และเชื่อมั่นถึงความช่วยเหลือระหว่างกันในช่วงเวลาแห่งความท้าทาย โดยได้สั่งการหน่วยงานที่เกี่ยวข้องให้หารือแนวทางการให้ความช่วยเหลือที่จำเป็นเร่งด่วนและช่องทางการจัดส่งความช่วยเหลือในเบื้องต้น ซึ่งมีการดำเนินการแล้วในเบื้องต้น ตลอดจน นายกรัฐมนตรีได้สั่งการให้ประเมินการช่วยเหลือหากทางตุรกีร้องขอ โดยหวังเป็นอย่างยิ่งว่าทางตรุกีจะผ่านพ้นวิกฤตครั้งนี้ไปได้โดยเร็ว” นายอนุชาฯ กล่าว
ทั้งนี้ โฆษกประจำสำนักนายกรัฐมนตรีกล่าวว่า นายกรัฐมนตรีได้รับรายงานว่าสถานเอกอัครราชทูต ณ กรุงอังการา กระทรวงการต่างประเทศ ได้ติดต่อญาติผู้เสียชีวิตหญิงชาวไทย เพื่อดำเนินการเกี่ยวกับการจัดการร่างของผู้เสียชีวิต และได้สั่งการให้ดูแลและติดต่อ ประชาสัมพันธ์ความช่วยเหลือชาวไทยในพื้นที่อย่างต่อเนื่อง

ที่มา : https://www.thaigov.go.th/news/contents/details/64815