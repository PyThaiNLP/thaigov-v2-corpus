รัฐบาลไทย-ข่าวทำเนียบรัฐบาล-ดีอีเอส เตือน คนร้ายอ้างเป็นกรมพัฒนาธุรกิจการค้า หลอกให้อัปเดตข้อมูล


วันเสาร์ที่ 11 กุมภาพันธ์ 2566
ดีอีเอส เตือน คนร้ายอ้างเป็นกรมพัฒนาธุรกิจการค้า หลอกให้อัปเดตข้อมูล
ดีอีเอส เตือน คนร้ายอ้างเป็นกรมพัฒนาธุรกิจการค้า หลอกให้อัปเดตข้อมูล
นายเวทางค์ พ่วงทรัพย์ รองปลัดกระทรวงดิจิทัลเพื่อเศรษฐกิจและสังคม ในฐานะโฆษกกระทรวง เผยว่า ได้พบการหลอกลวงของคนร้ายอ้างเป็นเจ้าหน้าที่กรมพัฒนาธุรกิจการค้า แจ้งประชาชนผ่านการโทรไลน์ และ link ขอให้เข้าอัปเดทข้อมูลเพื่อให้เงินช่วยเหลือ
จากกรณีที่มีการเผยแพร่ว่า มีเจ้าหน้าที่กรมพัฒนาธุรกิจการค้าติดต่อประชาชนผ่านการโทรศัพท์ และให้กรอกข้อมูลผ่านช่องทางไลน์ เพื่อขอข้อมูลส่วนบุคคลหรือข้อมูลนิติบุคคลนำไปอัปเดท (Update) ฐานข้อมูลหรือให้เงินช่วยเหลือ ทางกรมพัฒนาธุรกิจการค้า กระทรวงพาณิชย์ ได้ตรวจสอบข้อมูลและชี้แจงว่ากรมพัฒนาธุรกิจการค้าไม่มีนโยบายในการโทรศัพท์เพื่อติดต่อหาประชาชน หรือส่งลิงก์ให้กรอกข้อมูลผ่านไลน์ รวมทั้งขอข้อมูลส่วนบุคคล และให้อัปเดตข้อมูลนิติบุคคลในการเสนอเงินช่วยเหลือธุรกิจแต่อย่างใด
ดังนั้นขอให้ประชาชนอย่าหลงเชื่อข้อมูลดังกล่าว และขอความร่วมมือไม่ส่ง หรือแชร์ข้อมูลดังกล่าวต่อในช่องทางสื่อสังคมออนไลน์ต่าง ๆ และเพื่อให้ประชาชนได้รับข้อมูลข่าวสารจากกรมพัฒนาธุรกิจการค้า สามารถติดตามได้ที่เว็บไซต์ https://www.dbd.go.th/ หรือโทร 1570 ซึ่งการกระทำของผู้ที่ผลิตข่าวปลอมและผู้ที่เผยแพร่ เป็นความผิดตาม พ.ร.บ.ว่าด้วยการกระทำความผิดเกี่ยวกับคอมพิวเตอร์ มาตรา 14(2),(5) มีอัตราโทษจำคุกไม่เกิน 5 ปี หรือปรับไม่เกิน 100,000 บาท หรือทั้งจำทั้งปรับ หรือกฎหมายอื่นๆ ที่เกี่ยวข้อง โดยหน่วยงานที่เกี่ยวข้อง จะดำเนินการตามกฎหมายกับผู้ที่ผลิตข่าวปลอมและผู้ที่เผยแพร่ทุกรายอย่างเด็ดขาดจริงจังและต่อเนื่องต่อไป
นอกจากนี้ หากพี่น้องประชาชนพบเบาะแสการกระทำความผิด สามารถแจ้งผ่าน 4 ช่องทาง ได้แก่ เว็บไซต์https://www.antifakenewscenter.com ,เฟซบุ๊ก ANTI-FAKE NEWS CENTER, ทวิตเตอร์ @AFNCThailand, ไลน์ @antifakenewscenter และช่องทางโทรศัพท์ โทรสายด่วน GCC 1111 ต่อ 87 ได้ตลอด 24 ชั่วโมง
_______________

ที่มา : https://www.thaigov.go.th/news/contents/details/64826