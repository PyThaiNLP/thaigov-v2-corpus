รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯ ปลื้ม หลังที่พักหลายแห่งของไทยได้รับรางวัล Traveller Review Awards 2023 


วันเสาร์ที่ 11 กุมภาพันธ์ 2566
โฆษกรัฐบาลเผย นายกฯ ปลื้ม หลังที่พักหลายแห่งของไทยได้รับรางวัล Traveller Review Awards 2023
จากการจัดอับดับของเว็บไซต์ Booking.com
วันนี้ (11 กุมภาพันธ์ 2566) นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ชื่นชมและแสดงความยินดีกับที่พักหลายแห่งในประเทศไทย ที่ได้รับรางวัล Traveller Review Awards 2023 ซึ่งเป็นการจัดอับดับจากรีวิวนักท่องเที่ยวของ Booking.com เป็นรางวัลยกย่องผู้ให้บริการด้านการเดินทางในจุดหมายปลายทางทั่วโลกที่ให้การต้อนรับผู้เดินทางอย่างโดดเด่น
โฆษกประจำสำนักนายกรัฐมนตรี กล่าวว่า การจัดอับดับนี้คัดเลือกมาจากรีวิวที่พักหรือบริการด้านการเดินทาง ได้แก่ พนักงานที่ให้บริการ ตำแหน่งที่ตั้ง และความสะอาดของที่พัก โดยประเทศไทยมีคะแนนรีวิวที่พักเฉลี่ยอยู่ที่ 8.6 คะแนน โดยประเภทของที่พัก ที่ได้รางวัลนี้แบ่งเป็นโรงแรม จำนวน 3,559 แห่ง รีสอร์ท จำนวน 2,192 แห่ง และที่พักอื่น ๆ เช่น อพาร์ตเมนต์ จำนวน 1,614 แห่ง และบ้านพัก จำนวน 1,264 แห่ง ซึ่งสำหรับประเทศไทย จังหวัดที่มีสัดส่วนที่พักที่ได้รางวัล มากที่สุด 5 อันดับ ได้แก่ พังงา กระบี่ ตราด เชียงราย และ เชียงใหม่ ตามลำดับ
“นายกรัฐมนตรีชื่นชมผู้ประกอบการด้านที่พักในประเทศไทยที่ได้รับรางวัล Traveller Review Awards 2023 สะท้อนมาตรฐานของที่พักและการบริการด้านการท่องเที่ยวของประเทศไทยที่ยังคงโดดเด่น เป็นที่ชื่นชอบของนักท่องเที่ยวจากทั่วโลก ทั้งนี้ นายกรัฐมนตรีขอบคุณไปยังผู้ประกอบการที่พัก ที่สามารถรักษามาตรฐานการบริการไว้ได้อย่างดี และขอให้พัฒนามาตรฐานการจัดการ มาตรฐานสถานที่ และมาตรฐานการให้บริการอย่างต่อเนื่อง รวมถึงขอบคุณคนไทยทุกคนที่ให้การต้อนรับนักท่องเที่ยวอย่างดีเสมอมา” นายอนุชาฯ กล่าว

ที่มา : https://www.thaigov.go.th/news/contents/details/64824