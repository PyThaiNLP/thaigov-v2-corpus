รัฐบาลไทย-ข่าวทำเนียบรัฐบาล-รองเลขาธิการนายกรัฐมนตรีฝ่ายการเมือง นายอนุชา ฯ พบหารือเอกอัครราชทูตสหรัฐฯ ประจำประเทศไทย หารือเพื่อกระชับ ตอกย้ำมิตรภาพระหว่างกันที่แนบแน่น โดยเฉพาะเพื่อเพิ่มประโยชน์ร่วมกันด้านเศ


วันศุกร์ที่ 10 กุมภาพันธ์ 2566
10/02/2566
พิมพ์
รองเลขาธิการนายกรัฐมนตรีฝ่ายการเมือง นายอนุชา ฯ พบหารือเอกอัครราชทูตสหรัฐฯ ประจำประเทศไทย หารือเพื่อกระชับ ตอกย้ำมิตรภาพระหว่างกันที่แนบแน่น โดยเฉพาะเพื่อเพิ่มประโยชน์ร่วมกันด้านเศ
รองเลขาธิการนายกรัฐมนตรีฝ่ายการเมือง นายอนุชา ฯ พบหารือเอกอัครราชทูตสหรัฐฯ ประจำประเทศไทย หารือเพื่อกระชับ ตอกย้ำมิตรภาพระหว่างกันที่แนบแน่น โดยเฉพาะเพื่อเพิ่มประโยชน์ร่วมกันด้านเศรษฐกิจ และการศึกษา
วันนี้ (10 กุมภาพันธ์ 2566) เวลา 16.00 น. ณ ห้องรับรอง 1 ตึกบัญชาการ 1 ทำเนียบรัฐบาล นายรอเบิร์ต เอฟ. โกเด็ก (H.E. Mr. Robert F. Godec) เอกอัครราชทูตสหรัฐอเมริกาประจำประเทศไทยเข้าพบหารือกับ นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี โดยมีสาระสำคัญจากการหารือ ดังนี้
รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี ได้หารือกับเอกอัครราชทูตสหรัฐฯ ในประเด็นที่เป็นประโยชน์กับทั้งสองประเทศในการกระชับความสัมพันธ์ระหว่างกัน ดังนี้
ทั้งสองฝ่ายได้หารือเกี่ยวกับการจัดกิจกรรมเพื่อเฉลิมฉลองในโอกาสที่ไทย-สหรัฐฯ ครบรอบ 190 ปี การสถาปนาความสัมพันธ์ทางการทูตระหว่างกัน ซึ่งทางสหรัฐฯ จะนำนักธุรกิจคณะใหญ่ที่สุดที่เรียกว่า “เทรดวินด์” (Trade Winds) มาเยือนประเทศสมาชิกอาเซียนในช่วงเดือนมีนาคม 2566 โดยจะใช้ประเทศไทยเป็นศูนย์กลางในการจัดกิจกรรม ซึ่งเป็นกิจกรรมที่สหรัฐฯ ประกาศกับไทยว่าจะจัดขึ้นตั้งแต่การเยือนสหรัฐฯ ของพลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เมื่อเดือนพฤษภาคม 2565 เพื่อเข้าร่วมการประชุมสุดยอดอาเซียน - สหรัฐฯ สมัยพิเศษ ครั้งที่ 2 (ASEAN - U.S. Special Summit) ณ กรุงวอชิงตัน ดี.ซี. ทั้งสองฝ่ายเชื่อมั่นว่าในกิจกรรมนี้ จะมีการพบปะหารือกันระหว่างนักธุรกิจหลายร้อยราย ทั้งธุรกิจขนาดใหญ่ ไปจนถึง SMEs ซึ่ง ทั้งสองฝ่ายได้ใช้โอกาสนี้ หารือกันเพื่อสร้างโอกาส และประโยชน์สูงสุดเพื่อกลุ่มธุรกิจของทั้งสองประเทศ โดยเอกอัครราชทูตฯ กล่าวว่าสหรัฐฯ ต้องการยืนยันว่านักธุรกิจสหรัฐฯ ให้ความสำคัญกับไทย และภูมิภาคนี้ ทั้งนี้ รองเลขาธิการนายกรัฐมนตรีฯ ยินดีที่จะหารือเรื่องการจัดกิจกรรมเพิ่มเติมอย่างต่อเนื่อง เพื่อให้กิจกรรมนี้เกิดประโยชน์สูงสุดกับระบบเศรษฐกิจของทั้งสองประเทศ
เอกอัครราชทูตสหรัฐฯ กล่าวถึงประเด็นที่เกี่ยวข้องกับความร่วมมือด้านการศึกษา ซึ่งฝ่ายสหรัฐฯ ต้องการเพิ่มศักยภาพความร่วมมือระหว่างกัน โดยจะได้หารือกับมหาวิทยาลัยต่างๆ เพิ่มโอกาส ทุนการศึกษาให้กับนักเรียนไทย ตลอดจนอาจมีโปรแกรมการศึกษาที่สามารถแลกเปลี่ยนความร่วมมือกันเพื่อประโยชน์ทางการศึกษา ในโอกาสนี้ รองเลขาธิการนายกรัฐมนตรีฯ เชื่อมั่นว่ารัฐบาลไทยพร้อมที่จะมีความร่วมมือด้านการศึกษากับสหรัฐฯ โดยที่นโยบายด้านการศึกษาเป็นนโยบายที่นายกรัฐมนตรีให้ความสำคัญมาโดยตลอด นายกรัฐมนตรีต้องการเปลี่ยนมุมมองของการศึกษาให้ความสำคัญกับการเรียนแบบ Active Learning และให้นักเรียนเข้าใจบทเรียน ได้เรียนรู้ทักษะในการคิดเชิงวิเคราะห์จากการเรียนการสอน มากกว่าการท่องจำ ทั้งนี้ รองเลขาธิการนายกรัฐมนตรีได้กล่าวถึงนโยบาย English for all ของนายกรัฐมนตรีที่ต้องการสอนภาษาอังกฤษจากครูผู้สอนที่เป็นครูเจ้าของภาษา (native speaker) ให้กับนักเรียนตั้งแต่เด็ก ซึ่งเป็นโครงการที่ได้ผลดี เห็นความสำเร็จมาก จึงขอความสนับสนุนสหรัฐฯ เพื่อหารือในการส่งครูผู้สอนภาษาอังกฤษมาสอนที่ไทย ซึ่งเอกอัครราชทูตฯ พร้อมที่จะอำนวยความสะดวกและจะได้หารือกันในรายละเอียดต่อไป
ในโอกาสนี้ รองเลขาธิการนายกรัฐมนตรีฯ ได้หยิบยกถึงข้อห่วงกังวลเกี่ยวกับประเด็นถุงมือยางของประเทศไทย ซึ่งรองเลขาธิการนายกรัฐมนตรีฯ ได้ยืนยันว่า ถุงมือยางธรรมชาติของไทยมีความปลอดภัยและมีคุณภาพที่ดี รวมทั้งขณะนี้ประเทศไทยสามารถผลิตถุงมือยางชนิดที่โปรตีนต่ำ ถุงมือยางชนิดที่ใส่แล้วไม่เกิดอาการแพ้เข้าสู่กระบวนการด้านอุตสาหกรรมแล้ว ซึ่งนายกรัฐมนตรีได้สั่งการให้หน่วยงานที่เกี่ยวข้องทำความเข้าใจกับประเด็นเหล่านี้ และทำเอกสารหรือชี้แจงแก่ผู้เกี่ยวข้อง เพื่อให้ถุงมือยางลาเท็กซ์สามารถส่งออกได้ต่อไป โดยเอกอัครราชทูตฯ รับที่จะพิจารณาประเด็นนี้ต่อไป

ที่มา : https://www.thaigov.go.th/news/contents/details/64814