รัฐบาลไทย-ข่าวทำเนียบรัฐบาล-ดีอีเอส เผยสถิติเฟคนิวส์รายสัปดาห์ ประชาชนแห่สนใจข่าวปลอมรักษาโรค ขณะที่ข่าวปลอมนโยบายรัฐยังนำโด่ง ควบคู่แบงค์พาณิชย์ปลอมระบาดหนัก


วันอังคารที่ 21 กุมภาพันธ์ 2566
ดีอีเอส เผยสถิติเฟคนิวส์รายสัปดาห์ ประชาชนแห่สนใจข่าวปลอมรักษาโรค ขณะที่ข่าวปลอมนโยบายรัฐยังนำโด่ง ควบคู่แบงค์พาณิชย์ปลอมระบาดหนัก
ดีอีเอส เผยสถิติเฟคนิวส์รายสัปดาห์ ประชาชนแห่สนใจข่าวปลอมรักษาโรค ขณะที่ข่าวปลอมนโยบายรัฐยังนำโด่ง ควบคู่แบงค์พาณิชย์ปลอมระบาดหนัก
กระทรวงดิจิทัลเพื่อเศรษฐกิจและสังคม (ดีอีเอส) เผยตัวเลขเฟคนิวส์รายสัปดาห์ แม้ข่าวปลอมนโยบายรัฐนำโด่ง แต่เรื่องของสุขภาพยังมาแรง พบประชาชนสนใจ และค้นหามากที่สุด ขณะที่ มิจฉาชีพปลอมตัวเป็นแบงค์พาณิชย์ไม่แผ่ว เตือนประชาชนอย่าเสียรู้โจร เช็คข้อมูลทุกด้านให้ดีก่อนหลงเชื่อ
นางสาวนพวรรณ หัวใจมั่น โฆษกกระทรวงดิจิทัลเพื่อเศรษฐกิจและสังคม ฝ่ายการเมือง (ดีอีเอส) กล่าวว่า สรุปผลการมอนิเตอร์ และรับแจ้งข่าวปลอมของศูนย์ต่อต้านข่าวปลอมประจำวันที่ 10 - 16 กุมภาพันธ์ 2566 พบข้อความที่เข้ามาทั้งหมด 3,234,788 ข้อความ โดยมีข้อความที่ต้องดำเนินการตรวจสอบ (Verify) ทั้งสิ้น 246 ข้อความ แบ่งเป็นข้อความที่มาจาก Social listening จำนวน 200 ข้อความ และข้อความที่มาจาก Line Official จำนวน 46 ข้อความ รวมเรื่องที่ต้องดำเนินการตรวจสอบ 123 เรื่อง
ทั้งนี้ ดีอีเอสได้แบ่งข่าวปลอมที่ได้รับความสนใจ เป็น 4 กลุ่ม ประกอบด้วย
กลุ่มที่ 1 ข่าวปลอมเรื่องนโยบายรัฐบาล ข่าวสารทางราชการ ความสงบเรียบร้อยของสังคม ขัดศีลธรรมอันดี และความมั่นคงภายในประเทศจำนวน 69 เรื่อง
กลุ่มที่ 2 ข่าวปลอมเรื่องผลิตภัณฑ์สุขภาพ วัตถุอันตราย เครื่องสำอาง รวมถึงสินค้าและบริการที่ผิดกฎหมาย จำนวน 27 เรื่อง
กลุ่มที่ 3 ข่าวปลอมเรื่องภัยพิบัติ จำนวน 6 เรื่อง
กลุ่มที่ 4 ข่าวปลอมเศรษฐกิจ จำนวน 21 เรื่อง
สำหรับข่าวปลอมทั้ง 4 กลุ่มมีความเกี่ยวเนื่องกับเรื่องโควิค-19 จำนวน 2 เรื่อง
“เมื่อพิจารณาจากข่าวปลอมที่ได้รับความสนใจลำดับต้นๆ ในสัปดาห์นี้ พบว่าภาพรวมที่ประชาชนสืบค้นส่วนใหญ่เป็นข่าวปลอมเกี่ยวกับเรื่องของสุขภาพและการรักษาโรค ซึ่งข้อความที่โพสต์นั้นมีความเกินจริงอยู่มาก จึงอยากให้ประชาชนตรวจสอบข้อมูลจากแหล่งที่เชื่อถือได้ เช่น โรงพยาบาล หรือสถานบริการด้านสาธารณสุข เพราะเป็นเรื่องของชีวิต และความเป็นความตาย อย่าหลงเชื่อและทำตามข้อความเหล่านั้น อีกเรื่องที่ดีอีเอสมีความเป็นห่วงคือ เรื่องโจรไซเบอร์ที่ปลอมตัวเป็นธนาคารพาณิชย์ และนับวันจะสร้างการปลอมแปลงที่ดูมีความน่าเชื่อถือมากขึ้นด้วย เช่น นำโลโก้ของธนาคารพาณิชย์ มาเป็นสัญลักษณ์ ผ่านข้อความเชิญชวนให้กู้เงินออนไลน์ หรือแอบอ้างเป็นผู้ให้บริการเงินกู้จากสถาบันการเงิน หลอกลวงประชาชน ผ่านช่องทางต่างๆ ทั้ง ข้อความในโทรศัพท์มือถือ สื่อสังคมออนไลน์ เช่น ไลน์ เฟสบุ๊ก และแอปพลิเคชั่นเงินกู้ จึงอยากเตือนให้ประชาชนอย่าหลงเชื่อ และขอให้ตรวจสอบให้แน่ใจว่าเป็นผู้ให้บริการที่ถูกต้องตามกฎหมาย เพื่อป้องกันการสูญเสียทรัพย์สิน” นางสาวนพวรรณ กล่าว
สำหรับข่าวปลอมที่มีคนสนใจสูงสุด 10 อันดับระหว่างวันที่ 10 - 16 กุมภาพันธ์ 2566 ดังนี้
อันดับที่ 1 เรื่อง ออมสิน เปิดให้กู้สินเชื่อธุรกิจบุคคลธรรมดา ผ่านเพจ Yayee GSB
อันดับที่ 2 เรื่อง กรมขนส่งเปิดอบรมใบขับขี่ออนไลน์ที่บ้าน
อันดับที่ 3 เรื่อง ออมสินเปิดกู้ SMEs เต็มสุข เต็มสิบ ผ่านเพจ Popppp
อันดับที่ 4 เรื่อง ดื่มน้ำต้มใบและดอกมะละกอ ช่วยรักษามะเร็ง
อันดับที่ 5 เรื่อง ห้ามกินลูกพลับต่อด้วยนมเปรี้ยวและกล้วยหอม จะทำให้เป็นพิษต่อร่างกาย
อันดับที่ 6 เรื่อง ผลิตภัณฑ์สมุนไพร G-Herb ป้องกันมะเร็งผิวหนัง กระตุ้นภูมิคุ้มกันให้แข็งแรง บำรุงร่างกาย ผื่นคัน เป็นหนอง
อันดับที่ 7 เรื่อง กระเจี๊ยบมอญหรือกระเจี๊ยบเขียว รักษาโรคโปรตีนรั่วได้
อันดับที่ 8 เรื่อง ผลิตภัณฑ์ P57 Hoodia ลดน้ำหนักได้สูงสุดถึง 10 กก. ต่อเดือน และช่วยลดการดูดซึมไขมัน เร่งการเผาผลาญ ยับยั้งความอยากอาหาร
อันดับที่ 9 เรื่อง ชาสมุนไพรธัมม์ดี บำรุงร่างกาย ต้านไวรัส บำรุงปอด ปรับสมดุลของความเป็นกรดและด่างในเลือด บำรุงเลือด ภูมิต้านทานดี ปรับสมดุลธาตุและล้างสารพิษ
อันดับที่ 10 เรื่อง ดื่มมะระขี้นกชงกับน้ำร้อน ช่วยกำจัดเซลล์มะเร็งเเละเนื้องอก
ทั้งนี้ กระทรวงดิจิทัลเพื่อเศรษฐกิจและสังคม ได้ติดตามความเคลื่อนไหวข้อความที่ผิดปกติในทุกช่องทาง และได้มีการติดตามการกระทำผิดอย่างต่อเนื่องเพื่อปกป้องประชาชนจากมิจฉาชีพในทุกรูปแบบ หากท่านได้รับการแจ้งข้อมูลที่ผิดปกติ ผ่านเอสเอ็มเอส หรือทางโทรศัพท์ เพื่อป้องกันความเสียหายที่จะเกิดขึ้น ขอให้ท่านตระหนักรู้เท่าทันข่าวปลอมที่ถูกแพร่กระจายอยู่บนโซเชียลมีเดีย และออนไลน์ โดยสามารถติดตามและแจ้งเบาะแสข่าวปลอม ได้ผ่านช่องทางต่างๆ ของศูนย์ต่อต้านข่าวปลอม ดังนี้ ไลน์ @antifakenewscenter เว็บไซต์ https://www.antifakenewscenter.com/ ทวิตเตอร์ https://twitter.com/AFNCThailand และช่องทางโทรศัพท์โทรสายด่วน GCC 1111 ต่อ 87
___________________

ที่มา : https://www.thaigov.go.th/news/contents/details/65234