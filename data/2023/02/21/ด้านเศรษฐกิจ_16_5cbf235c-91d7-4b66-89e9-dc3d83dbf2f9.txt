รัฐบาลไทย-ข่าวทำเนียบรัฐบาล-ผู้ตรวจทาวันฯ ลงพื้นที่ราชบุรี ตรวจราชการรอบ 1 พร้อมร่วมประชุมชี้แจงการดำเนินการขับเคลื่อนนโยบายสำคัญของรัฐบาล


วันอังคารที่ 21 กุมภาพันธ์ 2566
21/02/2566
พิมพ์
ผู้ตรวจทาวันฯ ลงพื้นที่ราชบุรี ตรวจราชการรอบ 1 พร้อมร่วมประชุมชี้แจงการดำเนินการขับเคลื่อนนโยบายสำคัญของรัฐบาล
ผู้ตรวจทาวันฯ ลงพื้นที่ราชบุรี ตรวจราชการรอบ 1 พร้อมร่วมประชุมชี้แจงการดำเนินการขับเคลื่อนนโยบายสำคัญของรัฐบาล กระทรวงอุตสาหกรรม และปรับการดำเนินสู่การขับเคลื่อนอุตสาหกรรมวิถีใหม่ใน 4 มิติ อย่างสมดุลและยั่งยืน
เมื่อวันจันทร์ที่ 20 กุมภาพันธ์ 2566 เวลา 10.30 น. นายทาวัน ทวีถาวรสวัสดิ์ ผู้ตรวจราชการกระทรวงอุตสาหกรรม ลงพื้นที่ราชบุรี ตรวจราชการกรณีปกติ รอบที่ 1 ประจำปีงบประมาณ พ.ศ. 2566 โดยมีนายอานันท์ ฟักสังข์ อุตสาหกรรมจังหวัดราชบุรี พร้อมด้วยเจ้าหน้าที่ เข้าร่วมประชุมรับการตรวจราชการพร้อมรับมอบนโยบายในการปฏิบัติงาน
ผู้ตรวจทาวันฯ ได้เน้นย้ำนโยบาย MIND ใช้ หัว และ ใจ ขับเคลื่อนแผนงานปี 2566 มุ่งยกระดับ “ปั้นอุตสาหกรรมคู่ชุมชน” 4 มิติ ประกอบด้วย ส่งเสริมธุรกิจ ดูแลชุมชน รักษาสิ่งแวดล้อม และกระจายรายได้ เพื่อคุณภาพชีวิตที่สมดุลกับสิ่งแวดล้อม พร้อมให้ข้อเสนอแนะการตรวจราชการ ดังนี้ 1) การตรวจกำกับดูแลโรงงานอุตสาหกรรม เน้นย้ำให้เร่งรัดการตรวจกำกับดูแล โรงงานอุตสาหกรรมที่มีน้ำเสีย มลพิษทางอากาศ และโรงงานอุตสาหกรรมที่มีความเสี่ยงจะเกิดผลกระทบสิ่งแวดล้อมจากการประกอบกิจการ ให้ปฏิบัติตามกฎหมาย พร้อมให้คำปรึกษาแนะนำแก่ผู้ประกอบการ หากมีปัญหาอุปสรรคในการประกอบธุรกิจในพื้นที่ 2) การดำเนินการพิจารณาอนุญาต อนุมัติให้เป็นไปตามกระบวนการ หากอยู่ในขั้นตอนส่งให้หน่วยงานอื่นพิจารณา ควรมีการติดตามความคืบหน้าการพิจารณาอย่างสม่ำเสมอ 3) การรับรองอุตสาหกรรมสีเขียว (GI) ให้ประชาสัมพันธ์เชิญชวนผู้ประกอบการสมัครเข้ารับการรับรอง GI ผลักดันโรงงานอุตสาหกรรมให้ได้การรับรอง GI ในระดับที่ 5 เพื่อส่งเสริมให้โรงงานในระบบ Supply Chain ยกระดับการขอรับรอง GI ในระดับที่ 2 ต่อไป
4) การขอแก้ไขเพิ่มเติมข้อกำหนดหรือบัญชีท้ายกฎกระทรวงให้ใช้บังคับผังเมืองรวมจังหวัดราชบุรี (ฉบับที่ 2) พ.ศ. 2558 นอกจากการเพิ่มประเภทโรงงานอุตสาหกรรม เพื่อให้ตอบสนองการเติบโตของภาคอุตสาหกรรมในกลุ่มแปรรูปเกษตร และห้องเย็นแล้ว ควรที่จะดูกลุ่มวิสาหกิจชุมชนที่สำนักงานอุตสาหกรรมจังหวัดราชบุรี ได้เข้าไปส่งเสริมให้เกิดการเติบโตในอนาคต ซึ่งต้องไม่ขัดต่อกฎหมายผังเมือง เพื่อให้เกิดการเติบโตอย่างยั่งยืน
และต่อมาเวลา 13.30 น. ผู้ตรวจทาวันฯ ได้เป็นประธานการประชุมชี้แจงการดำเนินการขับเคลื่อนนโยบายสำคัญของรัฐบาล กระทรวงอุตสาหกรรม และปรับการดำเนินสู่การขับเคลื่อนอุตสาหกรรมวิถีใหม่ใน 4 มิติ อย่างสมดุลและยั่งยืนตามนโยบายปลัดกระทรวงอุตสาหกรรมที่เกี่ยวข้องในเชิงพื้นที่ และรับฟังแนวทางการดำเนินงาน ปัญหาอุปสรรค ข้อเสนอแนะจากตัวแทนของภาคเอกชน โดยมีสภาอุตสาหกรรมจังหวัดราชบุรี หอการค้าจังหวัดราชบุรี ศูนย์ให้บริการ SMEs ครบวงจรจังหวัดราชบุรี สมาพันธ์ SMEs ไทย จังหวัดราชบุรี ธนาคารพัฒนาวิสาหกิจขนาดกลางและขนาดย่อมแห่งประเทศไทย สาขาราชบุรี และสาขาบ้านโป่ง เข้าร่วมการประชุม
ทั้งนี้ ขอให้สำนักงานอุตสาหกรรมจังหวัดราชบุรี ภาคีเครือข่ายภาคเอกชนในจังหวัดราชบุรี บูรณาการร่วมกันเพื่อก่อให้เกิดการขับเคลื่อนตามนโยบาย MIND อย่างเป็นรูปธรรม ควบคู่ไปกับการบริหารจัดการทรัพยากรในพื้นที่ การปฏิบัติกฎหมายผังเมือง ลดการสร้างปัญหามลภาวะ ซึ่งจะนำไปสู่ความสัมฤทธิ์ผลในการพัฒนาธุรกิจอุตสาหกรรมของจังหวัดราชบุรีในอนาคตได้อย่างเข้มแข็ง และอยู่ร่วมกับชุมชนได้ยั่งยืนต่อไป

ที่มา : https://www.thaigov.go.th/news/contents/details/65244