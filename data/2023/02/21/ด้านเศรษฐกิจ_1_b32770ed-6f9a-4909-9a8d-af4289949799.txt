รัฐบาลไทย-ข่าวทำเนียบรัฐบาล-ผู้ตรวจทาวันฯ จับมือเครือข่ายจังหวัดสกลนคร ร่วมขับเคลื่อนนโยบาย MIND “ปั้นอุตสาหกรรมคู่ชุมชน” ส่งเสริมธุรกิจดูแลชุมชน รักษาสิ่งแวดล้อม


วันจันทร์ที่ 20 กุมภาพันธ์ 2566
20/02/2566
พิมพ์
ผู้ตรวจทาวันฯ จับมือเครือข่ายจังหวัดสกลนคร ร่วมขับเคลื่อนนโยบาย MIND “ปั้นอุตสาหกรรมคู่ชุมชน” ส่งเสริมธุรกิจดูแลชุมชน รักษาสิ่งแวดล้อม
ผู้ตรวจทาวันฯ จับมือเครือข่ายจังหวัดสกลนคร ร่วมขับเคลื่อนนโยบาย MIND “ปั้นอุตสาหกรรมคู่ชุมชน” ส่งเสริมธุรกิจดูแลชุมชน รักษาสิ่งแวดล้อม
เมื่อวันที่ 16 กุมภาพันธ์ พ.ศ. 2566 เวลา 09.30 น.  นายทาวัน ทวีถาวรสวัสดิ์ ผู้ตรวจราชการกระทรวงอุตสาหกรรม  นายกิตติพงษ์  ชลิทธิกุล อุตสาหกรรมจังหวัดสกลนคร พร้อมด้วยข้าราชการเจ้าหน้าที่สำนักงานอุตสาหกรรมจังหวัดสกลนคร ลงพื้นที่ตรวจเยี่ยมบริษัท ศรีตรังแอโกรอินดัสทรี จำกัด (มหาชน) ประกอบกิจการ ผลิตยางแท่งเอสทีอาร์ 20 ยางผสม และยางเครป ซึ่งโรงงานฯ ดำเนินกิจกรรมอบรมด้านความปลอดภัยให้แก่โรงเรียนและชุมชน พร้อมทั้งบริจาคสิ่งของให้กับชุมชน โดยเฉพาะกลุ่มเปราะบาง อาทิ ผู้ป่วยติดเตียง ผู้สูงอายุ และเด็ก
.
ผู้ตรวจทาวันฯ ได้ชื่นชมสถานประกอบการว่าได้ดำเนินกิจกรรมช่วยเหลือชุมชนอย่างต่อเนื่อง พร้อมให้ข้อเสนอแนะโรงงานในการป้องกันและการจัดการปัญหาเรื่องกลิ่น โดยการทำความสะอาดโรงงานอย่างสม่ำเสมอและฆ่าเชื้อแบคทีเรีย พร้อมทั้งปลูกต้นไม้โดยเลือกชนิดไม้ที่ช่วยดูดซับกลิ่น และการจัดการกากอุตสาหกรรมให้ถูกต้องตามข้อกฎหมาย ไม่สร้างผลกระทบต่อชุมชนและสิ่งแวดล้อม โดยนำหลักการของ BCG มาใช้ ซึ่งโรงงานฯ สามารถนำกากของเสียที่ไม่เป็นอันตรายมาใช้เป็นสารปรับปรุงคุณภาพดินให้แก่เกษตรกรผู้ปลูกยางพาราและต้องขออนุญาตนำสิ่งปฏิกูลหรือวัสดุที่ไม่ใช้แล้วออกนอกบริเวณโรงงาน (สก.2) ต่อกรมโรงงานอุตสาหกรรม ซึ่งจะเป็นการลดรายจ่ายเพิ่มผลผลิตและรายได้ให้แก่เกษตรกรในพื้นที่
.
จากนั้น เวลา 13.30 น.  ผู้ตรวจราชการฯ พร้อมคณะลงพื้นที่ตรวจเยี่ยม บริษัท ไทยรุ่งเรืองอุตสาหกรรม จำกัด ประกอบกิจการทำน้ำตาลทรายดิบ น้ำตาลทรายขาว น้ำตาลทรายขาวบริสุทธิ์ ซึ่งโรงงานได้ส่งเสริมให้ชาวไร่อ้อยตัดอ้อยสด สะอาด ส่งโรงงานเพื่อลดปัญหาฝุ่นละอองขนาดเล็ก PM 2.5 จากการเผาอ้อยโดยดำเนินกิจกรรมรณรงค์ร่วมกับภาครัฐและกิจกรรมประชาสัมพันธ์ผ่านสื่อวิทยุท้องถิ่นคลื่น 94.75 FM พร้อมทั้งได้ส่งเสริมการใช้เครื่องจักรกลการเกษตรสำหรับการตัดอ้อยสด อีกทั้งโรงงานยังมีกิจกรรมสนับสนุนวิสาหกิจชุมชนผู้ผลิตผ้าครามโดยการนำผลิตภัณฑ์ผ้าครามมาเป็นของที่ระลึกมอบให้กับคู่ค้าทางธุรกิจในวาระวันสำคัญต่าง ๆ
ทั้งนี้ ผู้ตรวจราชการฯ ได้ชื่นชมโรงงานว่าได้ดำเนินกิจกรรมของโรงงานในการลดปัญหาการเผาอ้อยและฝุ่นละอองขนาดเล็ก PM 2.5 ทั้งให้ความสำคัญด้านสิ่งแวดล้อม และส่งเสริมสนับสนุนผลิตภัณฑ์สินค้าจากชุมชน พร้อมให้ข้อเสนอแนะเพิ่มมาตรการ การลดปัญหาฝุ่นละอองขนาดเล็ก PM 2.5 และการส่งเสริมการนำอ้อยสดเข้าหีบให้เป็นไปตามมติ ครม

ที่มา : https://www.thaigov.go.th/news/contents/details/65213