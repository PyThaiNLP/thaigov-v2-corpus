รัฐบาลไทย-ข่าวทำเนียบรัฐบาล-สธ. หารือคณะทำงานพัฒนาสวัสดิการลูกจ้างฯ นัดแรก หาทางออก 6 ข้อเรียกร้อง


วันอังคารที่ 21 กุมภาพันธ์ 2566
สธ. หารือคณะทำงานพัฒนาสวัสดิการลูกจ้างฯ นัดแรก หาทางออก 6 ข้อเรียกร้อง
รองปลัดกระทรวงสาธารณสุข หารือคณะทำงานพัฒนาสวัสดิการลูกจ้างชั่วคราวและ พกส. หาทางออก  6 ข้อเรียกร้อง เผย ค่าเสี่ยงภัย 3 จังหวัดชายแดนใต้ และค่าเสี่ยงภัยโควิด 19 อยู่ระหว่างดำเนินการ
รองปลัดกระทรวงสาธารณสุข หารือคณะทำงานพัฒนาสวัสดิการลูกจ้างชั่วคราวและ พกส. หาทางออก  6 ข้อเรียกร้อง เผย ค่าเสี่ยงภัย 3 จังหวัดชายแดนใต้ และค่าเสี่ยงภัยโควิด 19 อยู่ระหว่างดำเนินการ ส่วนการจ้าง พกส.ด้วยเงินงบประมาณและจ้างงานถึงอายุ 60 ปี ต้องหารือกับหน่วยงานที่เกี่ยวข้อง ขณะที่การปรับลูกจ้างเป็น พกส.ต้องทยอยดำเนินการ พร้อมมอบสมาพันธ์ฯ สำรวจภาระหนี้สินของพนักงานเป็นข้อมูลให้คณะกรรมการ พกส.ฯ วางแนวทางแก้ไขอย่างเป็นระบบและยั่งยืน
วันนี้ (21 กุมภาพันธ์ 2566) ที่กระทรวงสาธารณสุข จ.นนทบุรี นพ.ทวีศิลป์ วิษณุโยธิน รองปลัดกระทรวงสาธารณสุข เป็นประธานการประชุมคณะทำงานพัฒนาและปรับปรุงสวัสดิการของลูกจ้างชั่วคราวและพนักงานกระทรวงสาธารณสุข (พกส.) โดยมี นพ.สุพรรณ ศรีธรรมมา ที่ปรึกษาคณะทำงานฯ นพ.รุ่งเรือง กิจผาติหัวหน้าที่ปรึกษาระดับกระทรวงและผอ.ศูนย์บริหารจัดการเรื่องราวร้องทุกข์ สธ. นายโอสถ สุวรรณ์เศวต ประธานสมาพันธ์สมาคมลูกจ้างของรัฐแห่งประเทศไทยพร้อมคณะ และหน่วยงานที่เกี่ยวข้องเข้าร่วมประชุม เพื่อร่วมกันหาแนวทางตาม 6 ข้อเรียกร้องของกลุ่มลูกจ้างชั่วคราวและพกส.
นพ.ทวีศิลป์ กล่าวว่า การประชุมคณะทำงานพัฒนาและปรับปรุงสวัสดิการของลูกจ้างชั่วคราวและพนักงานกระทรวงสาธารณสุขในวันนี้ สืบเนื่องมาจากกลุ่มผู้แทนสหภาพลูกจ้างของรัฐแห่งประเทศไทย ตัวแทน พกส. ลูกจ้างชั่วคราว ลูกจ้างเหมาบริการ (รายวัน-รายเดือน) สายสนับสนุนบริการ 56 สายงาน ได้มายื่นหนังสือขอให้กระทรวงสาธารณสุขดูแลสวัสดิการ 6 ข้อ เมื่อวันที่ 6 กุมภาพันธ์ ที่ผ่านมา และได้มีมติให้ตั้งคณะทำงานร่วมกันเพื่อแก้ไขปัญหา ซึ่งขอย้ำว่า นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข และ นพ.โอภาส การย์กวินพงศ์ ปลัดกระทรวงสาธารณสุข มีนโยบายให้ความสำคัญในการดูแลขวัญและกำลังใจของบุคลากรผู้ปฏิบัติงานทุกคน โดยเรื่องใดดำเนินการได้ให้เร่งดำเนินการและต้องดูแลทุกวิชาชีพอย่างเป็นธรรม
นพ.ทวีศิลป์ กล่าวต่อว่า จากการหารือร่วมกันได้มีมติทั้ง 6 ข้อ ดังนี้ ข้อ 1. การขอให้ พกส. สายสนับสนุนบริการ เข้าสู่ระบบการจ้างด้วยเงินงบประมาณผ่านกระทรวงการคลังโดยตรง และข้อ 2. การให้ยกเลิกสัญญาจ้างระยะสั้น 4 ปี และปรับระบบสัญญาจ้างงานจนถึงอายุ 60 ปี ทั้ง 2 เรื่อง เกี่ยวข้องกับหลายหน่วยงานและเกินอำนาจการบริหารจัดการของกระทรวงฯ จะต้องมีการหารือกับหน่วยงานที่เกี่ยวข้องต่อไป ส่วนข้อ 3. การขอให้ยกเลิกการจ้างลูกจ้างชั่วคราว จ้างเหมาบริการ (รายเดือน/รายวัน) และปรับเป็นพกส. ทั้งหมดทั่วประเทศ กรณีนี้ไม่สามารถดำเนินการยกเลิกได้ทันที แต่จะทยอยลดการจ้างงานและผลักดันให้เข้าสู่ระบบการจ้างเป็น พกส. ต่อไป ข้อ 4. การขอให้พกส.และลูกจ้างที่ปฏิบัติงานใน 3 จังหวัดชายแดนใต้ ได้รับค่าเสี่ยงภัยเหมือนข้าราชการ ได้หารือกับกรมบัญชีกลางแล้ว อยู่ระหว่างการจัดทำข้อมูลเพื่อผลักดันค่าตอบแทนพิเศษ โดยแบ่งเป็น 2 ระดับ ได้แก่     ปริญญาตรี ค่าตอบแทน 1,000 บาท และต่ำกว่าปริญญาตรี 500 บาท โดยจ่ายจากเงินบำรุง ซึ่งจะได้รับทั้งข้าราชการและลูกจ้าง
ข้อ 5. การขอให้ พกส.และลูกจ้างทุกประเภท ได้รับค่าเสี่ยงภัยจากการปฏิบัติงานในสถานการณ์โควิด 19 ได้ดำเนินการขอรับงบประมาณสนับสนุนจากรัฐบาล ทั้งสายวิชาชีพและสายสนับสนุนทั้งหมด ซึ่งเรื่องอยู่ที่สำนักงบประมาณ เพื่อเตรียมนำเข้าที่ประชุมคณะรัฐมนตรีต่อไป และข้อ 6 การขอปรับค่าทำงานนอกเวลา (OT) ของพกส.และลูกจ้างชั่วคราว ให้ยึดหลักเกณฑ์ วิธีการ และเงื่อนไขการจ่ายเงินค่าตอบแทนฯ ฉบับที่ 5 เมื่อวันที่ 3 กุมภาพันธ์ 2566 ที่ผ่านมาก่อน โดยการเพิ่มอัตราค่าตอบแทนที่มากกว่าเกณฑ์ที่กำหนดไว้ เป็นอำนาจของแต่ละจังหวัด/เขต ซึ่งขึ้นอยู่กับสถานะเงินบำรุงของโรงพยาบาล ส่วนปัญหาความเหลื่อมล้ำค่าตอบแทนของแต่ละพื้นที่     ที่ไม่เท่ากัน ได้ขอให้ทางสมาพันธ์ฯ รวบรวมข้อมูล เพื่อดำเนินการแก้ไขเป็นรายจังหวัดต่อไป
นอกจากนี้ ยังได้ให้ทางสมาพันธ์ฯ สำรวจข้อมูลภาระหนี้ของพนักงาน เพื่อให้คณะกรรมการบริหารพนักงานกระทรวงสาธารณสุข ได้นำมาพิจารณาวางแนวทางแก้ไขอย่างเป็นระบบและยั่งยืน ทั้งนี้ หากบุคลากรในพื้นที่ใดไม่ได้รับความไม่เป็นธรรม สามารถแจ้งมายังศูนย์บริหารจัดการเรื่องราวร้องทุกข์ กระทรวงสาธารณสุข ได้ตามระบบ
************************************** 21 กุมภาพันธ์ 2566

ที่มา : https://www.thaigov.go.th/news/contents/details/65273