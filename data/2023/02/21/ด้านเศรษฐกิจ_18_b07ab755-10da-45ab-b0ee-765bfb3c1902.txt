รัฐบาลไทย-ข่าวทำเนียบรัฐบาล-ผู้ตรวจวีระกิตติ์ฯ ลงพื้นที่ตาก ตรวจราชการรอบ 1 พร้อมร่วมพบปะและรับฟังข้อคิดเห็น


วันอังคารที่ 21 กุมภาพันธ์ 2566
21/02/2566
พิมพ์
ผู้ตรวจวีระกิตติ์ฯ ลงพื้นที่ตาก ตรวจราชการรอบ 1 พร้อมร่วมพบปะและรับฟังข้อคิดเห็น
ผู้ตรวจวีระกิตติ์ฯ ลงพื้นที่ตาก ตรวจราชการรอบ 1 พร้อมร่วมพบปะและรับฟังข้อคิดเห็น ข้อเสนอแนะในการพัฒนาอุตสาหกรรมและบูรณาการการทำงานจากตัวแทนภาคเอกชนและหน่วยงานต่าง ๆ ในพื้นที่
เมื่อวันที่ 20 กุมภาพันธ์ 2566 เวลา 10.30 น. นายวีระกิตติ์ รันทกิจธนวิชญ์ ผู้ตรวจราชการกระทรวงอุตสาหกรรม ลงพื้นที่จังหวัดตาก ตรวจราชการและการดำเนินงานของสำนักงานอุตสาหกรรมจังหวัดตาก ประจำปีงบประมาณ พ.ศ.2566 รอบที่ 1 ซึ่งมี นายนภัทร เตชะสิรภัทร อุตสาหกรรมจังหวัดตากและเจ้าหน้าที่เข้าร่วม
โดยผู้ตรวจวีระกิตติ์ฯ ได้ชี้แจงนโยบายและแผนการตรวจราชการ และเน้นย้ำให้เจ้าหน้าที่ดำเนินงานตามนโยบาย MIND ของกระทรวงอุตสาหกรรม ทั้ง 4 มิติ ได้แก่ 1.ความสำเร็จของธุรกิจ 2.ชุมชน สังคม 3.สิ่งแวดล้อม และ 4.การกระจายรายได้ให้กับชุมชน ให้มีประสิทธิภาพและเกิดผลสัมฤทธิ์ให้เห็นเป็นรูปธรรม ตามแนวคิด "ใช้ หัว และ ใจ ปั้นอุตสาหกรรมคู่ชุมชน" พร้อมมอบนโยบายและข้อเสนอแนะในการปฏิบัติงาน อาทิ เน้นย้ำการตรวจกำกับดูแลสถานประกอบกิจการโรงงานให้ได้ 100% โดยมุ่งเน้นสถานประกอบกิจการโรงงานที่มีอาจจะก่อให้เกิดผลกระทบต่อชุมชน การติดตามโรงงานที่เข้าข่ายต้องประเมินความเสี่ยงฯ ตามกฎหมาย การขออนุญาตและการรายงานการจัดการของเสีย (สก.1,2,3) ให้เป็นไปตามที่กฎหมายกำหนด เร่งรัดการส่งเสริมโรงงานให้ได้การรับรองอุตสาหกรรมสีเขียวที่เป็นไปตามเป้าหมายที่ 80% การติดตามโรงงานที่มีการร้องเรียนและฟ้องร้อง
การประชาสัมพันธ์การแจ้งข้อมูลการประกอบกิจการโรงงานรายเดือน (รง.8) และรายปี (รง.9) ตามกฎหมาย ตามแบบ Single Form เน้นย้ำการเบิกจ่ายงบประมาณให้เป็นไปตามมาตรการเร่งรัดการเบิกจ่ายงบประมาณ ตามมติ ครม. ดำเนินงานเกี่ยวกับโครงการต่าง ๆ ที่ได้รับงบประมาณให้เป็นไปตามเป้าหมายที่กำหนดไว้
นอกจากนี้ ยังได้พบปะและรับฟังข้อคิดเห็น ข้อเสนอแนะ ในการพัฒนาอุตสาหกรรมและบูรณาการการทำงานในพื้นที่จากตัวแทนภาคเอกชนและหน่วยงานต่าง ๆ ที่อยู่ภายใต้กระทรวงอุตสาหกรรม อาทิ ประธานสภาอุตสาหกรรมจังหวัดตาก ประธานหอการค้าจังหวัดตาก และธนาคารพัฒนาวิสาหกิจขนาดกลางและขนาดย่อมแห่งประเทศไทย สาขาจังหวัดตาก
และในเวลา 14.30 น. ผู้ตรวจวีระกิตติ์ฯ ได้ลงพื้นที่ตรวจราชการ ณ โรงไฟฟ้าเขื่อนภูมิพล อำเภอสามเงา จังหวัดตาก โรงไฟฟ้าเขื่อนภูมิพล ได้ดำเนินกิจการที่มีความสอดคล้องกับนโยบาย MIND ของกระทรวงอุตสาหกรรม ทั้ง 4 มิติ มีการเข้าร่วมและผ่านเกณฑ์การประเมินธรรมาภิบาลสิ่งแวดล้อม มีการดูแลรักษาสิ่งแวดล้อมที่ตอบโจทย์ไทยและประชาคมโลกโดยมีการผลิตไฟฟ้าที่เป็นพลังสะอาดได้ประมาณ 7 หมื่นล้านหน่วย หรือคิดเป็นก๊าซคาร์บอนไดออกไซด์ที่ลดได้ประมาณ 4 หมื่นล้านตันคาร์บอนไดออกไซด์เทียบเท่า ทั้งยังได้รับการรับรองอุตสาหกรรมสีเขียวในระดับที่ 4 และได้ขอยื่นการรับรองในระดับที่ 5 และมีการกระจายรายได้ให้กับประชาชนและชีวิตความเป็นอยู่ที่ดีขึ้นโดยการจัดสถานที่จำหน่ายสินค้าในบริเวณสันเขื่อนให้กับชาวบ้านในพื้นที่ในช่วงเทศกาลต่าง ๆ อีกด้วย

ที่มา : https://www.thaigov.go.th/news/contents/details/65246