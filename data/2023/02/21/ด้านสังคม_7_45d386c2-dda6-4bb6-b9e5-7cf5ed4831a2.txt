รัฐบาลไทย-ข่าวทำเนียบรัฐบาล-พม. จับมือไอโอเอ็ม ขับเคลื่อนกลไกการส่งต่อระดับชาติใน 12 จังหวัดอีสาน ยกระดับแก้ปัญหาค้ามนุษย์


วันอังคารที่ 21 กุมภาพันธ์ 2566
พม. จับมือไอโอเอ็ม ขับเคลื่อนกลไกการส่งต่อระดับชาติใน 12 จังหวัดอีสาน ยกระดับแก้ปัญหาค้ามนุษย์
พม. จับมือไอโอเอ็ม ขับเคลื่อนกลไกการส่งต่อระดับชาติใน 12 จังหวัดอีสาน ยกระดับแก้ปัญหาค้ามนุษย์
วันนี้ (21 ก.พ. 66) เวลา 09.30 น. นายอนุกูล ปีดแก้ว ปลัดกระทรวงการพัฒนาสังคมและความมั่นคงของมนุษย์ (ปลัด พม.) เป็นประธานเปิดการประชุมชี้แจงถ่ายทอดแนวทางการขับเคลื่อนกลไกการส่งต่อระดับชาติ (National Referral Mechanism : NRM) สำหรับผู้มีหน้าที่คัดแยก (Competence Authority : CA) ซึ่งจัดโดยกองต่อต้านการค้ามนุษย์ สำนักงานปลัดกระทรวง พม. ร่วมกับองค์การระหว่างประเทศเพื่อการโยกย้ายถิ่นฐาน (ไอโอเอ็ม) ประเทศไทย โดยมี นายไกรสร กองฉลาด ผู้ว่าราชการจังหวัดขอนแก่น กล่าวต้อนรับ และ นางภิญญา จำรูญศาสน์ ผู้อำนวยการกองต่อต้านการค้ามนุษย์ กล่าวรายงาน ทั้งนี้ นายประวิทย์ ร้อยแก้ว รองอธิบดีอัยการ สำนักงานคดีค้ามนุษย์ และประธานคณะอนุกรรมการขับเคลื่อนกลไกการส่งต่อระดับชาติ  และคุณอามง เรซี เจ้าหน้าที่ฝ่ายโปรแกรม (งานต่อต้านการค้ามนุษย์) แผนกช่วยเหลือผู้โยกย้ายถิ่นฐานและต่อต้านการค้ามนุษย์ ไอโอเอ็ม ประเทศไทย พร้อมด้วยผู้แทนหน่วยงานที่เกี่ยวข้องจาก 12 จังหวัดภาคตะวันออกเฉียงเหนือ ได้แก่ จังหวัดขอนแก่น อุดรธานี อุบลราชธานี หนองคาย บึงกาฬ มุกดาหาร นครพนม เลย สุรินทร์ อำนาจเจริญ และร้อยเอ็ด ประกอบด้วย พัฒนาสังคมและความมั่นคงของมนุษย์จังหวัด ผู้บังคับการตำรวจภูธรจังหวัด หัวหน้าด่านตรวจคนเข้าเมืองจังหวัดหรือตรวจคนเข้าเมืองจังหวัด สวัสดิการและคุ้มครองแรงงานจังหวัด และปลัดจังหวัด ซึ่งเป็นผู้ปฏิบัติงานในฐานะผู้มีอำนาจในกระบวนการคัดแยกตามกลไกการส่งระดับชาติ รวมจำนวนทั้งสิ้น 60 คน เข้าร่วม ณ โรงแรมอวานี ขอนแก่น โฮเทล แอนด์ คอนเวนชั่น เซ็นเตอร์  จังหวัดขอนแก่น
นายอนุกูล กล่าวว่า รัฐบาลมีความมุ่งมั่นในการดำเนินการป้องกันและแก้ไขปัญหาการค้ามนุษย์อย่างต่อเนื่อง โดยมีประเด็นที่เป็นข้อท้าทายในการดำเนินงานมาโดยตลอด คือ ประเด็นเรื่องของการคัดกรอง คัดแยก ระบุตัวผู้เสียหายจากการค้ามนุษย์ ซึ่งประเทศไทยได้รับข้อเสนอแนะจากรายงานสถานการณ์การค้ามนุษย์ของกระทรวงการต่างประเทศ สหรัฐอเมริกา ทั้งนี้ กระทรวง พม. ในฐานะหน่วยประสานงานตามกลไกการส่งต่อระดับชาติ ได้ร่วมกับหน่วยงานที่เกี่ยวข้องขับเคลื่อนกลไกการส่งต่อระดับชาติ เพื่อช่วยเหลือคุ้มครองผู้เสียหายจากการค้ามนุษย์  โดยได้รับความร่วมมือจากไอโอเอ็ม สนับสนุนการพัฒนากลไกดังกล่าวอย่างต่อเนื่อง จนสามารถนำเสนอกลไกการส่งต่อระดับชาติ ผ่านการเห็นชอบจากคณะกรรมการป้องกันและปราบปรามการค้ามนุษย์ หรือ คณะกรรมการ ปคม. ที่นายกรัฐมนตรี (พลเอก ประยุทธ์  จันทร์โอชา) ได้มอบหมายรองนายกรัฐมนตรี (พลเอกประวิตร วงษ์สุวรรณ) เป็นประธาน
นายอนุกูล กล่าวต่อไปว่า กลไกการส่งต่อระดับชาติ เป็นกลไกสำคัญในการช่วยยกระดับการป้องกันและแก้ไขปัญหาการค้ามนุษย์ของประเทศไทยให้ดีขึ้น โดยเฉพาะในรายงานสถานการณ์การค้ามนุษย์ของสหรัฐอเมริกา ประจำปี 2022 มีการจัดให้ประเทศไทยอยู่ในระดับ Tier 2  ซึ่งยกระดับขึ้นจากระดับ Tier 2 Watch List ในปีที่ผ่านมา  พร้อมทั้งระบุในภาพรวมว่า รัฐบาลไทยได้แสดงให้เห็นถึงความพยายามที่เพิ่มมากขึ้นอย่างมีนัยสำคัญในการปราบปรามการค้ามนุษย์ ซึ่งได้กล่าวถึงพัฒนาการสำคัญในการดำเนินการที่เกี่ยวข้องของไทย โดยมีการจัดทำกลไกการส่งต่อระดับชาติเสร็จสมบูรณ์  ซึ่งเป็นเหตุผลหนึ่งที่ทำให้ประเทศไทยได้รับการยกระดับ รวมไปถึงข้อสั่งการของ คณะกรรมการ ปคม. โดยรองนายกรัฐมนตรี (พลเอกประวิตร วงษ์สุวรรณ) ได้ให้ความสำคัญต่อการขับเคลื่อนกลไกการส่งต่อระดับชาติ และให้หน่วยงานที่เกี่ยวข้องในกลไกดังกล่าว ดำเนินการตามแนวทางให้เป็นไปอย่างมีประสิทธิภาพและเกิดผลลัพธ์อย่างเป็นรูปธรรม
นายอนุกูล กล่าวเพิ่มเติมว่า กระทรวง พม. ขอเน้นย้ำว่ากลไกการส่งต่อระดับชาติ เป็นกลไกสำคัญเพื่อให้ทุกหน่วยงานที่เกี่ยวข้องนำไปใช้ โดยคำนึงถึงการคุ้มครองบุคคลที่อาจจะเป็นผู้เสียหายจากการค้ามนุษย์ รวมถึงบุคคลที่ถูกระบุว่าเป็นผู้เสียหายแล้ว ให้ได้รับการคุ้มครองตามหลักการสากลของหลักสิทธิมนุษยชน และป้องกันไม่ให้บุคคลกลุ่มเสี่ยงตกเข้าสู่กระบวนการค้ามนุษย์ ซึ่งกระทรวง พม. พร้อมเป็นหน่วยงานสนับสนุนการดำเนินงานในพื้นที่ โดยเฉพาะในเรื่องของการคุ้มครองช่วยเหลือ การเยียวยาฟื้นฟู ทั้งในช่วงการคัดแยกและภายหลังการคัดแยกอย่างเป็นทางการแล้ว โดยหน่วยงานของกระทรวง พม. ในพื้นที่ พร้อมสนับสนุนการดำเนินการอย่างเต็มที่ เพื่อให้การดำเนินการเป็นไปตามกลไกฯ อย่างมีประสิทธิภาพต่อไป
#ช่วย24ชั่วโมง  #พม24ชม  #ข่าวพม

ที่มา : https://www.thaigov.go.th/news/contents/details/65280