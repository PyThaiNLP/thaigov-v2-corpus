รัฐบาลไทย-ข่าวทำเนียบรัฐบาล-หน.ผู้ตรวจราชการ ก.อุตฯ  ลงพื้นที่ตรวจราชการอุบลราชธานี เน้นย้ำนโยบาย MIND ใช้หัวและใจขับเคลื่อนแผนงานปี 2566 มุ่งยกระดับ “ปั้นอุตสาหกรรมคู่ชุมชน”


วันจันทร์ที่ 20 กุมภาพันธ์ 2566
20/02/2566
พิมพ์
หน.ผู้ตรวจราชการ ก.อุตฯ  ลงพื้นที่ตรวจราชการอุบลราชธานี เน้นย้ำนโยบาย MIND ใช้หัวและใจขับเคลื่อนแผนงานปี 2566 มุ่งยกระดับ “ปั้นอุตสาหกรรมคู่ชุมชน”
หน.ผู้ตรวจราชการ ก.อุตฯ  ลงพื้นที่ตรวจราชการอุบลราชธานี เน้นย้ำนโยบาย MIND ใช้หัวและใจขับเคลื่อนแผนงานปี 2566 มุ่งยกระดับ “ปั้นอุตสาหกรรมคู่ชุมชน”
วันนี้ (20 กุมภาพันธ์ 2566) นายวิษณุ ทับเที่ยง หัวหน้าผู้ตรวจราชการกระทรวงอุตสาหกรรม ลงพื้นที่ตรวจราชการกรณีปกติ รอบที่ 1 ประจำปีงบประมาณ พ.ศ. 2566 ณ สำนักงานอุตสาหกรรมจังหวัดอุบลราชธานี  โดยมีนายวรรณเวทย์ ศิวารัตน์  อุตสาหกรรมจังหวัดอุบลราชธานี พร้อมด้วยเจ้าหน้าที่ เข้าร่วมประชุมรับการตรวจราชการพร้อมรับมอบนโยบายในการปฏิบัติงาน
โดยหัวหน้าผู้ตรวจฯ  ได้ถ่ายทอดและเน้นย้ำนโยบาย MIND ที่ท่านปลัดกระทรวงอุตสาหกรรมได้ให้ไว้เป็นแนวการทำงานของทุกหน่วยงาน MIND ใช้หัวและใจขับเคลื่อนแผนงานปี 2566 มุ่งยกระดับ “ปั้นอุตสาหกรรมคู่ชุมชน” 4 มิติ 1) ความสำเร็จทางธุรกิจ การปรับธุรกิจให้เหมาะสมกับโลกอนาคต  2) การดูแลสังคมโดยรอบโรงงานอุตสาหกรรม ทั้งยามปกติ และเมื่อเกิดวิกฤต 3) การดูแลรักษาสิ่งแวดล้อมที่ตอบโจทย์ไทยและประชาคมโลก 4) การกระจายรายได้ให้แก่ประชาชน และมีชีวิตความเป็นอยู่ที่ดีขึ้น เน้น “การสร้างงาน สร้างอาชีพ” และกระตุ้นผู้ประกอบการให้ดำเนินธุรกิจเพื่อสังคม (Social Enterprise : SE) ทำงานร่วมกับชุมชน และเครือข่ายเพื่อพัฒนาคุณภาพชีวิตให้ประชาชนในพื้นที่อย่างจริงจัง
พร้อมให้ข้อเสนอแนะการตรวจราชการ ดังนี้  1) การตรวจกำกับดูแลโรงงานอุตสาหกรรม เน้นย้ำให้เร่งรัดการตรวจกำกับดูแล โรงงานอุตสาหกรรมที่มีน้ำเสีย มลพิษทางอากาศ และโรงงานอุตสาหกรรมที่มีความเสี่ยงจะเกิดผลกระทบสิ่งแวดล้อมจากการประกอบกิจการ ให้ปฏิบัติตามกฎหมาย (ซึ่งต้องการให้มีการตรวจกำกับ 100%)  พร้อมให้คำปรึกษาแนะนำแก่ผู้ประกอบการหากมีปัญหาอุปสรรคในการประกอบธุรกิจในพื้นที่  2) ขอให้ สำนักงานอุตสาหกรรมจังหวัด ประชาสัมพันธ์และพร้อมเป็นผู้ที่สามารถให้คำปรึกษาเกี่ยวกับการใช้ระบบและการกรอกข้อมูลลงใน I - Single Form ต่อผู้ประกอบการภาคอุตสาหกรรมในพื้นที่  3). เร่งประชาสัมพันธ์ ชี้แจงถึงความสำคัญของการเข้าร่วมโครงการอุตสาหกรรมสีเขียวพร้อมเชิญชวนสมัครเข้าร่วมโครงการฯ และเตรียมยกระดับการขอรับรองอุตสาหกรรมสีเขียวให้ผู้ประกอบการ  4) เน้นย้ำให้ กำกับ ติดตาม ควบคุมอย่างเข้มงวดเพื่อป้องกัน การเผาอ้อยในพื้นที่ และการขนส่งอ้อยเข้าโรงงานให้เป็นไปตามกฎหมาย พร้อมทั้งบูรณาการการทำงานร่วมกับหน่วยงานทุกภาคส่วนในจังหวัด ในการปราบปรามการเผาอ้อยให้หมดไป และ 5) ช่วยประชาสัมพันธ์ พร้อมคัดเลือกและเสนอรายชื่อโรงงานในพื้นที่ ที่มีการประกอบการที่ดีเป็นแบบอย่างได้ เพื่อเข้าร่วมกิจกรรมคัดเลือกรางวัลอุตสาหกรรมดีเด่นและอุตสาหกรรมยอดเยี่ยมของกระทรวงอุตสาหกรรม
สุดท้าย ได้ให้กำลังใจในการปฏิบัติงาน และขอให้ปฏิบัติงานอย่างบูรณาการกับทุกภาคส่วน เพื่อให้เกิดประสิทธิภาพประสิทธิผลในการปฏิบัติหน้าที่ในการให้บริการแก่ผู้ประกอบการ ประชาชน ต่อไป

ที่มา : https://www.thaigov.go.th/news/contents/details/65220