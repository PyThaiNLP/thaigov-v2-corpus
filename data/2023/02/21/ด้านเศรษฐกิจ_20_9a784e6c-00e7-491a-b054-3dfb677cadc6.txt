รัฐบาลไทย-ข่าวทำเนียบรัฐบาล-สำนักงานเจ้าท่าภูมิภาคสาขาสมุทรปราการ เข้าตรวจสอบเรือ EA ไฟไหม้ บริเวณพระประแดง จังหวัดสมุทรปราการ


วันอังคารที่ 21 กุมภาพันธ์ 2566
สำนักงานเจ้าท่าภูมิภาคสาขาสมุทรปราการ เข้าตรวจสอบเรือ EA ไฟไหม้ บริเวณพระประแดง จังหวัดสมุทรปราการ
...
สำนักงานเจ้าท่าภูมิภาคสาขาสมุทรปราการ เข้าตรวจสอบเรือ EA ไฟไหม้ บริเวณพระประแดง
จากนโยบายรัฐบาล และกระทรวงคมนาคม โดยรัฐมนตรีว่าการกระทรวงคมนาคม (นายศักดิ์สยาม ชิดชอบ) และรัฐมนตรีช่วยว่าการกระทรวงคมนาคม (ดร.อธิรัฐ รัตนเศรษฐ) มอบหมายให้กรมเจ้าท่า ดูแลความปลอดภัยทางน้ำทั่วประเทศ
นายสรพงศ์ ไพฑูรย์พงษ์ รักษาการอธิบดีกรมเจ้าท่า กระทรวงคมนาคม มอบหมายให้ นายภูริพัฒน์ ธีระกุลพิศุทธิ์ รองอธิบดีกรมเจ้าท่าด้านปลอดภัย และนายวิเชียร เปมานุกรรักษ์ รองอธิบดีกรมเจ้าท่า ด้านปฏิบัติการ สั่งการให้สำนักงานเจ้าท่าภูมิภาคสาขาสมุทรปราการ เข้าพื้นที่ตรวจสอบเรือไฟไหม้ พระประแดง และเร่งรัดดำเนินการสอบสวนผู้เกี่ยวข้อง พร้อมตั้งคณะกรรมการสอบสวน และหาสาเหตุที่เกิดขึ้นภายใน 7 วัน
วันที่ 21 กุมภาพันธ์ 2566 เวลาประมาณ 07.30 น. สำนักงานเจ้าท่าภูมิภาคสาขาสมุทรปราการ ได้รับแจ้งเหตุเรือระเบิดและไฟไหม้ ริมแม่น้ำเจ้าพระยา บริเวณหน้าบริษัท ปิยะศิริวานิช จำกัด อำเภอพระประแดง จังหวัดสมุทรปราการ ซึ่งในบริเวณดังกล่าวมีเรือไฟฟ้านำเที่ยวจอดเทียบท่าอยู่ จำนวน 11 ลำ เกิดเพลิงไหม้เสียหาย 3 ลำ ได้แก่ เรือ MINE SMART FERRY 27 เรือ MINE SMART FERRY 28 และเรือ MINE SMART FERRY 29 โดยผู้ดูแล (คุณวันสวัสดิ์ หมายเลขโทรศัพท์ 08 1830 3603) แจ้งว่าเรือที่ได้รับความเสียหายยังไม่ได้จดทะเบียนเรือ รอการส่งมอบและตรวจรับเรือให้บริษัท เกิดเหตุเพลิงไหม้เวลา 07.00 น. และสามารถควบคุมเพลิงได้เมื่อเวลา 08.30 น. จากเหตุเพลิงไหม้ไม่มีผู้ที่ได้รับบาดเจ็บหรือเสียชีวิตและไม่มีน้ำมันรั่วไหลลงสู่แม่น้ำแต่อย่างใด สํานักงานเจ้าท่าภูมิภาคสาขาสมุทรปราการ อยู่ระหว่างการเชิญผู้ที่เกี่ยวข้องมาให้ถ้อยคํา เพื่อสอบสวนหาสาเหตุ ภายใน 7 วัน และป้องกันมิให้เกิดเหตุซ้ําอีก หากมีความคืบหน้าเพิ่มเติมจะรายงานให้ทราบในโอกาสต่อไป
ทั้งนี้ ท่าน รัฐมนตรีว่าการกระทรวงคมนาคม นายศักดิ์สยาม ชิดชอบ มีความห่วงใยประชาชน ที่อาศัยโดยรอบ สั่งการให้ จท. ลงพื้นที่ดูแลสถานการณ์โดยด่วน

ที่มา : https://www.thaigov.go.th/news/contents/details/65249