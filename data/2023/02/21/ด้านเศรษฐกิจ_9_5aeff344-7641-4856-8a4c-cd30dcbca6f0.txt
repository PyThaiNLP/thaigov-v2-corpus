รัฐบาลไทย-ข่าวทำเนียบรัฐบาล-ปลัดฯ ณัฐพล นำทีม ตรวจเยี่ยม กนอ. ย้ำหาแนวทาง “ทำให้ชุมชนรักนิคมฯ” 


วันจันทร์ที่ 20 กุมภาพันธ์ 2566
20/02/2566
พิมพ์
ปลัดฯ ณัฐพล นำทีม ตรวจเยี่ยม กนอ. ย้ำหาแนวทาง “ทำให้ชุมชนรักนิคมฯ”
ปลัดฯ ณัฐพล นำทีม ตรวจเยี่ยม กนอ. ย้ำหาแนวทาง “ทำให้ชุมชนรักนิคมฯ”
วันที่ 17 กุมภาพันธ์ 2566 ดร.ณัฐพล รังสิตพล ปลัดกระทรวงอุตสาหกรรม นำคณะผู้บริหารกระทรวงอุตสาหกรรม ประกอบด้วย นางสาวณัฏฐิญา เนตยสุภา รองอธิบดีกรมส่งเสริมอุตสาหกรรม รักษาราชการแทนรองปลัดกระทรวงอุตสาหกรรม นายวิษณุ ทับเที่ยง หัวหน้าผู้ตรวจราชการกระทรวงอุตสาหกรรม และผู้บริหารกระทรวงอุตสาหกรรม เข้าตรวจเยี่ยม  การนิคมอุตสาหกรรมแห่งประเทศไทย (กนอ.) โดยมีนายวีริศ อมรปาล พร้อมด้วยผู้บริหารและเจ้าหน้าที่ กนอ. ให้การต้อนรับ ณ ห้องประชุมอุทัยชั้น 6 อาคารการนิคมอุตสาหกรรมแห่งประเทศไทย
การนิคมอุตสาหกรรมแห่งประเทศไทย  เป็นรัฐวิสาหกิจสังกัดกระทรวงอุตสาหกรรม ทำหน้าที่จัดหาที่ดินและพัฒนาจัดตั้งนิคมอุตสาหกรรม พัฒนาท่าเรืออุตสาหกรรม ดูแลระบบสาธารณูปโภคและสิ่งอำนวยความสะดวกในนิคม รวมถึงอนุมัติ อนุญาต และกำกับดูแลการประกอบกิจการอุตสาหกรรม กำกับดูแล ด้านสิ่งแวดล้อม และความปลอดภัย ส่งเสริมและสนับสนุนให้เอกชนลงทุน ให้บริการ สิทธิประโยชน์ที่สอดคล้องกับความต้องการของผู้ประกอบการในนิคม โดย กนอ. วางแนวทางในอนาคตเป็น การนิคมอุตสาหกรรมแบบอัจฉริยะ พร้อมนำระบบ IEAT- Connect มาใช้เชื่อมต่อข้อมูลกับ อก.
ปลัดกระทรวงอุตสาหกรรม กล่าวว่า กระทรวงอุตสาหกรรม ให้ความสำคัญกับการปฏิรูปอุตสาหกรรมไทยสู่อุตสาหกรรมยุคใหม่ให้เติบโตอย่างยั่งยืน ภายใต้แนวคิด “MIND" ปั้นอุตสาหกรรมคู่ชุมชน ผ่านแนวทาง 4 มิติ คือ สำเร็จทางธุรกิจ ชุมชนและสังคม สิ่งแวดล้อม และการกระจายรายได้ โดย กนอ. มีการดำเนินงานที่ตอบโจทย์ในมิติต่าง ๆ ครบถ้วน อย่างไรก็ตามในด้านมิติของชุมชนและสังคม ควรคำนึกถึงผลกระทบที่อาจส่งผลกับชุมชนโดยรอบนิคมอุตสาหกรรม โดยมีการรวบรวมโรงงานที่อยู่ภายนอกนิคมอุตสาหกรรมให้มาอยู่ภายใต้การบริหารงานของนิคมอุตสาหกรรม ซึ่งมีระบบการบริหารงาน และมาตรฐานการควบคุมการทำงานที่ดี และมีการกำกับดูแลโรงงานภายใต้ พ.ร.บ.โรงงาน พ.ศ.2535 ขณะเดียวกัน ควรมุ่งเน้นพัฒนาในมิติที่ 4 รักษาวิถีชีวิต สร้างประโยชน์ พัฒนาชุมชนรอบอุตสาหกรรม และต่อยอดอาชีพ เพื่อทำให้ “คนรักนิคมอุตสาหกรรม” มากยิ่งขึ้น
ด้าน รสอ.รก.รปอ. กล่าวเสริมว่า ในส่วนของมิติที่ 4 ควรสร้างความร่วมมือกิจกรรม และโครงการต่าง ๆ ระหว่างกระทรวงอุตสาหกรรม และ กนอ. โดยเฉพาะการขอความร่วมมือโรงงานอุตสาหกรรมในนิคมฯ เพื่อนำวัสดุเหลือใช้ หรือของเสียที่ไม่ใช่แล้ว นำไปแปรรูปเพื่อสร้างมูลค่าและสร้างรายได้ให้กับชุมชนโดยรอบ ขณะเดียวกันได้ฝากย้ำมิติด้านสิ่งแวดล้อม ที่กระทรวงอุตสาหกรรมดำเนินการอยู่ ได้แก่ โครงการเครือข่ายอุตสาหกรรมรักษ์สิ่งแวดล้อม และโครงการธรรมาภิบาลสิ่งแวดล้อม ส่วน กนอ. ก็มีโครงการธรรมาภิบาลสิ่งแวดล้อม (ธงขาวดาวเขียว) ที่น่าจะสอดรับการปฏิบัติงานร่วมกันได้เป็นอย่างดี นอกจากนี้ เพื่อให้การดำเนินการต่าง ๆ เป็นไปอย่างมีประสิทธิภาพ ควรนำระบบ iSingle Form มาใช้ในสนับสนุนการจัดเก็บข้อมูล เพื่อการนำไปวิเคราะห์และใช้ประโยชน์ร่วมกันต่อไป
ส่วน หน.ผตร.วิษณุ ได้แสดงความเห็นในการสนับสนุนแนวคิดของ กนอ. ด้านการนำโรงงานประเภทที่มีความเสี่ยงให้เข้ามาอยู่ในนิคมฯ เพื่อการควบคุมและบริหารจัดการที่มีประสิทธิภาพ ไม่ให้เกิดปัญหาเรื่องการลักลอบทิ้งกาก หรือการปล่อยน้ำเสียสู่แหล่งน้ำธรรมชาติ

ที่มา : https://www.thaigov.go.th/news/contents/details/65223