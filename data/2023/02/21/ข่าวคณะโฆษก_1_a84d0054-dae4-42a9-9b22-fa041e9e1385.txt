รัฐบาลไทย-ข่าวทำเนียบรัฐบาล-​วิ่งเทรลเบตงระดับWorld Series นายกฯสนับสนุนไปต่ออีกหกปี กระตุ้นเศรษฐกิจส่งเสริมภาพลักษณ์จังหวัดชายแดนใต้


วันอังคารที่ 21 กุมภาพันธ์ 2566
21/02/2566
พิมพ์
​วิ่งเทรลเบตงระดับWorld Series นายกฯสนับสนุนไปต่ออีกหกปี กระตุ้นเศรษฐกิจส่งเสริมภาพลักษณ์จังหวัดชายแดนใต้
​วิ่งเทรลเบตงระดับWorld Series นายกฯสนับสนุนไปต่ออีกหกปี กระตุ้นเศรษฐกิจส่งเสริมภาพลักษณ์จังหวัดชายแดนใต้
วันที่ 21 กุมภาพันธ์ 2566 นางสาวรัชดา ธนาดิเรก รองโฆษกประจำสำนักนายกรัฐมนตรี ในฐานะกรรมการผู้แทนพิเศษของรัฐบาลในการแก้ปัญหาจังหวัดชายแดนใต้ เปิดเผยว่า จากความสำเร็จของการจัดการแข่งขันวิ่งเทรลสนามระดับโลก “Amazean Jungle Thailand by UTMB 2023” ระหว่างวันที่ 17-19 ก.พ. ที่ผ่านมา ณ อำเภอเบตง จังหวัดยะลา โดยรัฐบาลให้การสนับสนุนงบประมาณ มีผู้เข้าร่วมแข่งขันจากสามสิบชาติ จำนวนนักวิ่งรวมทุกประเภท สองพันกว่าคน ซึ่งพลเอกประยุทธ์ จันทร์โอชา นายกรัฐมนตรี ได้ขอบคุณทุกภาคส่วนที่ร่วมกันเป็นเจ้าภาพอย่างอบอุ่น และเจ้าหน้าที่ฝ่ายความมั่นคงที่เข้าดูแลพื้นที่สร้างความมั่นใจแก่นักกีฬาและนักท่องเที่ยวผู้มาเยือน ทั้งนี้ ความสำเร็จของการจัดงาน นอกจากจะสามารถกระตุ้นเศรษฐกิจท้องถิ่นอย่างมากแล้ว ยังเป็นการเผยแพร่ภาพลักษณ์และความสวยงามของจังหวัดชายแดนภาคใต้ ที่มีความน่าอยู่ อุดมสมบูรณ์ หลากหลายวัฒนธรรม ปลอดภัย และน่าสัมผัส สู่สายตาคนไทยและประชากรโลกด้วย  อนึ่ง นายกฯยังให้ความเชื่อมั่นว่า ในอนาคตอันใกล้  สนามวิ่งเทรลเบตงจะสามารถยกระดับก้าวขึ้นเป็นหนึ่งในสนามเมเจอร์ของโลก  ที่จะสร้างรายได้ในแต่ละปีนับร้อยล้านบาทให้กับจังหวัดชายแดนใต้
นางสาวรัชดา กล่าวว่า รัฐบาลได้อนุมัติการสนับสนุนการจัดวิ่งเทรล Amazean Jungle Thailand เป็นระยะเวลาเจ็ดปี โดยได้เริ่มทดลองจัดเมื่อปีที่แล้ว เป็นการเตรียมความพร้อมเพื่อให้ได้การรับรองจาก UTMB ในการเป็นสนามระดับโลก สำหรับปี2566 นี้ ถือเป็นปีที่หนึ่งอย่างเป็นทางการ  และได้จัดวิ่งระยะทางเต็มพิกัด คือ 160 กิโลเมตร และ 100 กิโลเมตร เส้นทางวิ่งชมเมืองเบตง  ผ่าน 18 จุดสำคัญ ลัดเลาะผ่านผืนป่าฮาลาบาลา ผ่านจุดชมวิวทะเลหมอกอัยเยอร์เวง และจุดชมวิวทะเลหมอกฆูนุงสิลิปัต โดยในปีหน้า คาดว่าจะจัดเส้นทางให้สามารถวิ่งข้ามประเทศ ไทย-มาเลเซียได้
นางสาวรัชดา ยังกล่าวถึงเรื่องความปลอดภัยว่า หน่วยงานความมั่นคงในพื้นที่ พร้อมด้วย จังหวัดยะลา อำเภอเบตง ได้ระดมสรรพกำลังทั้งเจ้าหน้าที่ทหาร ตำรวจ อาสาสมัคร กำนันผู้ใหญ่บ้าน และประชาชนในพื้นที่ เข้าดูแลเส้นทางวิ่ง มีจุดเช็คพอยท์หลัก 14 จุด และมีเจ้าหน้าที่ลาดตระเวนดูแล รวมถึงมีหน่วยแพทย์พร้อมดูแลนักกีฬาตลอด 24 ชั่วโมง และจากที่ได้พูดคุยกับผู้จัดจาก UTMB ซึ่งมีความมั่นใจในการจัดการระบบความปลอดภัยในเส้นทางวิ่งและการอำนวยความสะดวกในทุกๆด้าน โดยเขาเชื่อมั่นว่า ปีต่อๆไปจะมีผู้เข้าร่วมแข่งขั้นวิ่งเทรลเพิ่มมากขึ้นอย่างแน่นอน ทั้งด้วยความท้าทายน่าตื่นเต้นของเส้นทางวิ่ง ความงามธรรมชาติที่สวยงาม และความน่าอยู่ของเบตง
“การจัดทัวร์นาเมนท์กีฬาระดับ World Series เป็นหนึ่งในหมุดหมายการส่งเสริมSoft Power เพื่อกระตุ้นเศรษฐกิจของรัฐบาล ซึ่งการจัดกิจกรรม Amazean Jungle Thailand by UTMB 2023 เป็นการบูรณาการนำการกีฬา มาผนวกกับกิจกรรมการท่องเที่ยว ส่งผลให้ด่านพรมแดนเบตง และ อ.เบตง ครึกครื้นไปด้วยนักท่องเที่ยวทั้งไทยและต่างชาติโดยเฉพาะมาเลเซียและสิงคโปร์ นำไปสู่การเพิ่มขึ้นของรายได้ท้องถิ่น ยกระดับคุณภาพชีวิตคนในพื้นที่ และเป็นการเผยแพร่ภาพลักษณ์ความเป็นเมืองน่าอยู่ หลากหลายวัฒนธรรม ซึ่งเป็นเอกลักษณ์ของจังหวัดชายแดนใต้ ดึงดูดให้ผู้คนมาสนใจมาเยือนมากขึ้น” นางสาวรัชดา กล่าว

ที่มา : https://www.thaigov.go.th/news/contents/details/65225