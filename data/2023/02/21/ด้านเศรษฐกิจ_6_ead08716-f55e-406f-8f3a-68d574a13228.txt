รัฐบาลไทย-ข่าวทำเนียบรัฐบาล-ปลัดฯ ณัฐพล เปิดงานยิ่งใหญ่เมืองยุทธหัตถี "อุตสาหกรรมแฟร์ สุพรรณบุรี " เพิ่มศักยภาพการผลิต กระจายรายได้สู่ชุมชน ภายใต้นโยบาย MIND ใช้ หัว และ ใจ ปั้นอุตสาหกรรมคู่ชุมชน 


วันจันทร์ที่ 20 กุมภาพันธ์ 2566
20/02/2566
พิมพ์
ปลัดฯ ณัฐพล เปิดงานยิ่งใหญ่เมืองยุทธหัตถี "อุตสาหกรรมแฟร์ สุพรรณบุรี " เพิ่มศักยภาพการผลิต กระจายรายได้สู่ชุมชน ภายใต้นโยบาย MIND ใช้ หัว และ ใจ ปั้นอุตสาหกรรมคู่ชุมชน
ปลัดฯ ณัฐพล เปิดงานยิ่งใหญ่เมืองยุทธหัตถี "อุตสาหกรรมแฟร์ สุพรรณบุรี " เพิ่มศักยภาพการผลิต กระจายรายได้สู่ชุมชน ภายใต้นโยบาย MIND ใช้ หัว และ ใจ ปั้นอุตสาหกรรมคู่ชุมชน
วันที่ 18 กุมภาพันธ์ 2566 เวลา 15.30 น. ดร.ณัฐพล รังสิตพล ปลัดกระทรวงอุตสาหกรรม เป็นประธานเปิดงาน “อุตสาหกรรมแฟร์ สุพรรณบุรี” ครั้งที่ 1 โดยมีนางสาวณัฏฐิญา เนตยสุภา รองอธิบดีกรมส่งเสริมอุตสาหกรรม รักษาราชการแทนรองปลัดกระทรวงอุตสาหกรรม นายวิษณุ ทับเที่ยง หัวหน้าผู้ตรวจราชการกระทรวงอุตสาหกรรม นางสาวณิรดา วิสุทธิชาติธาดา ผู้ช่วยปลัดกระทรวงอุตสาหกรรม และผู้บริหารกระทรวงอุตสาหกรรม ร่วมลงพื้นที่ และมีนายธีรยุทธ์ จันทร์ดิษฐวงษ์ รองผู้ว่าราชการจังหวัดสุพรรณบุรี นายสุพจน์ พินิตกิตติสกุล อุตสาหกรรมจังหวัดสุพรรณบุรี นายพิเชษฐ์ มงคลศิริวัฒนา ผู้ช่วยประธานกลุ่มธุรกิจอาหารสัตว์ บริษัทไทยฟู้ดส์ อาหารสัตว์ จํากัด หน่วยงานภาครัฐ ภาคเอกชน ในพื้นที่ ให้การต้อนรับ
ปลัดกระทรวงอุตสาหกรรม กล่าวว่า กระทรวงอุตสาหกรรม มีนโยบาย MIND ใช้หัวและใจ ปั้นอุตสาหกรรมคู่ชุมชน ซึ่งประกอบด้วย 4 มิติ ได้แก่ ความสำเร็จทางธุรกิจ การได้รับการยอมรับจากชุมชน การดูแลรักษาสิ่งแวดล้อมที่ตอบโจทย์ไทยและประชาคมโลก และการกระจายรายได้สู่ชุมชน เพื่อเป็นกลไกขับเคลื่อนติดปีกภาคธุรกิจและอุตสาหกรรมให้มีขีดความสามารถในการแข่งขัน ที่คำนึงถึงสิ่งแวดล้อม สอดรับกับการเปลี่ยนแปลงของอุตสาหกรรม เทคโนโลยี และข้อตกลง กติกาใหม่ของโลก พร้อมกับการผลักดันให้เกิดผลสัมฤทธิ์ของ “ชุมชนรักโรงงาน โรงงานรักชุมชน และสร้างการกระจายรายได้สู่ชุมชน โดยกระทรวงอุตสาหกรรมมีความพยายามให้ทุกหน่วยงานใช้ความคิดและใช้ใจให้มากยิ่งขึ้น เพื่อทำให้ภาคอุตสาหกรรมและประชาชนมีความเข้มแข็งและยั่งยืน การจัดงานครั้งนี้มุ่งหวังให้ประชาชนได้รู้จักผู้ประกอบการที่มีความทุ่มเท เสียสละ ให้ความช่วยเหลือชุมชน โดยได้จัดพื้นที่จำหน่ายสินค้าให้กับผู้ประกอบการรายเล็ก ๆ เพื่อการกระจายรายได้สู่ชุมชน สำหรับผู้ประกอบการ วิสาหกิจชุมชน และผู้ต้องการมีอาชีพ หากต้องการความช่วยเหลือ ทั้งในด้านการออกแบบผลิตภัณฑ์ บรรจุภัณฑ์ กระบวนการผลิต กระทรวงอุตสาหกรรม มีสำนักงานอุตสาหกรรมจังหวัด และศูนย์ส่งเสริมอุตสาหกรรมภาคต่างๆ ทั่วประเทศที่ค่อยให้ความช่วยเหลือในจังหวัดต่างๆ  ทั้งนี้ หากผู้ประกอบการขนาดใหญ่ที่มีความพร้อมและใจช่วยเหลือสังคม ดูแลสิ่งแวดล้อม และกระจายรายได้ไปสู่ชุมชน กระทรวงอุตสาหกรรม พร้อมให้การสนับสนุนเชื่อมโยงเพื่อพัฒนาให้ทุกภาคส่วนเติบโตไปพร้อมกับภาคอุตสาหกรรมและชุมชน ตลอดไป
สำหรับงาน "อุตสาหกรรมแฟร์ สุพรรณบุรี" จัดขึ้นระหว่างวันที่ 18 – 19 กุมภาพันธ์ 2566 ณ บริษัทไทยฟู้ดส์ อาหารสัตว์ จํากัด (สาขาสุพรรณบุรี) ตําบลสระพังลาน อําเภออู่ทอง จังหวัดสุพรรณบุรี จัดโดยสำนักงานอุตสาหกรรมจังหวัดสุพรรณบุรี บูรณาการร่วมกับ บริษัทไทยฟู้ดส์ อาหารสัตว์ จำกัด (สาขาสุพรรณบุรี) หน่วยงานภาครัฐและภาคเอกชน ในจังหวัดสุพรรณบุรี อาทิ สภาอุตสาหกรรมจังหวัดสุพรรณบุรี หอการค้าจังหวัดสุพรรณบุรี และเครือข่ายประชาสังคมจังหวัดสุพรรณบุรี เพื่อขับเคลื่อนฟื้นฟูเศรษฐกิจ ของจังหวัดสุพรรณบุรี ภายใต้การปรับเปลี่ยนอุตสาหกรรมเข้าสู่วิถีใหม่ “MIND ใช้ หัว และ ใจ ปั้นอุตสาหกรรมคู่ชุมชน”
ภายในงานประกอบด้วย กิจกรรมจัดแสดงนวัตกรรมการผลิตและจำหน่ายผลิตภัณฑ์ จำนวนรวมทั้งสิ้น 62 บูธ แบ่งเป็นผลิตภัณฑ์ของผู้ประกอบการโรงงานอุตสาหกรรมจำนวน 14 บูธ ผู้ผลิตผลิตภัณฑ์ที่ได้รับการรับรองมาตรฐานผลิตภัณฑ์ชุมชน (มผช.) จำนวน 11 บูธ ผลิตภัณฑ์ชุมชนในจังหวัดสุพรรณบุรี จำนวน 25 บูธ และผู้ประกอบการที่ได้รับการส่งเสริมพัฒนาภายใต้การขับเคลื่อนของกระทรวงอุตสาหกรรม จำนวน 8 บูธ กิจกรรมการฝึกอบรมอาชีพให้กับชุมชนภายใต้กิจกรรมนักส่งเสริมอาชีพดีพร้อม จากหน่วยงานภายใต้กระทรวงอุตสาหกรรม ได้แก่ สำนักงานอุตสาหกรรมจังหวัดสุพรรณบุรี ศูนย์ส่งเสริมอุตสาหกรรมภาคที่ 8 ธนาคารพัฒนาวิสาหกิจขนาดกลางและขนาดย่อมแห่งประเทศไทย สาขาสุพรรณบุรี สำนักงานส่งเสริมวิสาหกิจขนาดกลางและขนาดย่อมสาขาสุพรรณบุรี จำนวน 4 บูธ และการจัดแสดงนวัตกรรมการผลิตของผู้ประกอบการในจังหวัดสุพรรณบุรี อาทิ บริษัท โชคนำชัยออโต้เพรสซิ่ง จำกัด บริษัท โตว่องไว จากัด และศูนย์การเรียนรู้นาเฮียใช้ เป็นต้น เพื่อถ่ายทอดองค์ความรู้ด้านการผลิตให้แก่ประชาชน ชุมชน และผู้ประกอบการเอสเอ็มอี กิจกรรมนาทีทองและกิจกรรมชิงโชคแจกของรางวัลแก่ผู้เข้าร่วมงาน
ทั้งนี้ผลการจัดงานในครั้งนี้จะเป็นการเพิ่มศักยภาพการผลิตและเพิ่มช่องทางการตลาดเชิงรุกให้กับผู้ประกอบการโรงงานอุตสาหกรรม ผู้ผลิตผลิตภัณฑ์ที่ได้รับการรับรองมาตรฐานผลิตภัณฑ์ชุมชน (มผช.) และผลิตภัณฑ์ชุมชนในจังหวัดสุพรรณบุรี ประชาชนจะได้อุปโภคบริโภคสินค้าราคาโรงงาน ลดภาระค่าใช้จ่าย เป็นการกระตุ้นเศรษฐกิจของจังหวัดสุพรรณบุรี นอกจากนี้ประชาชนยังจะได้รับความรู้และทักษะในการประกอบอาชีพจากกิจกรรมการฝึกอบรม เกิดการกระจายรายได้สู่ชุมชน และเกิดการเชื่อมโยงอุตสาหกรรมให้อยู่ร่วมกับสังคม ชุมชนอย่างเกื้อกูล สอดคล้องตามนโยบายปฏิรูปการทำงานตามแนวคิด MIND ใช้ หัว และ ใจ ปั้นอุตสาหกรรมคู่ชุมชน เกิดผลสัมฤทธิ์ “ชุมชนรักโรงงาน โรงงานรักชุมชนและสร้างการกระจายรายได้สู่ชุมชน”

ที่มา : https://www.thaigov.go.th/news/contents/details/65219