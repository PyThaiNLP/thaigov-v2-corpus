รัฐบาลไทย-ข่าวทำเนียบรัฐบาล-ผู้ตรวจสมพลฯ ลงพื้นที่ตราดตรวจราชการ รอบที่ 1 เน้นย้ำให้เจ้าหน้าที่ดำเนินงานตาม MIND ของกระทรวงอุตสาหกรรม ใช้หัวและใจขับเคลื่อนแผนงานปี 2566


วันอังคารที่ 21 กุมภาพันธ์ 2566
21/02/2566
พิมพ์
ผู้ตรวจสมพลฯ ลงพื้นที่ตราดตรวจราชการ รอบที่ 1 เน้นย้ำให้เจ้าหน้าที่ดำเนินงานตาม MIND ของกระทรวงอุตสาหกรรม ใช้หัวและใจขับเคลื่อนแผนงานปี 2566
ผู้ตรวจสมพลฯ ลงพื้นที่ตราดตรวจราชการ รอบที่ 1 เน้นย้ำให้เจ้าหน้าที่ดำเนินงานตาม MIND ของกระทรวงอุตสาหกรรม ใช้หัวและใจขับเคลื่อนแผนงานปี 2566 มุ่งยกระดับ “อุตสาหกรรมดีอยู่คู่กับชุมชนอย่างยั่งยืน” ทั้ง 4 มิติ
เมื่อวันที่ 20 กุมภาพันธ์ 2566 นายสมพล โนดไธสง ผู้ตรวจราชการกระทรวงอุตสาหกรรม ลงพื้นที่จังหวัดตราด ตรวจราชการกรณีปกติ รอบที่ 1 ประจำปีงบประมาณ พ.ศ.2566 โดยมี นายวสันต์ นิสัยมั่น อุตสาหกรรมจังหวัดตราด และเจ้าหน้าที่ เข้าร่วมรับการตรวจราชการและรายงานตามประเด็นการตรวจราชการกรณีการตรวจกำกับ เร่งรัด ติดตาม เพื่อขับเคลื่อนการดำเนินงานที่สำคัญ และโครงการสำคัญของกระทรวงอุตสาหกรรม
ทั้งนี้ ผู้ตรวจสมพลฯ ได้มอบนโยบายและเน้นย้ำให้เจ้าหน้าที่ทุกคนดำเนินการตาม MIND ของกระทรวงอุตสาหกรรม ใช้หัวและใจขับเคลื่อนแผนงานปี 2566 มุ่งยกระดับ “อุตสาหกรรมดีอยู่คู่กับชุมชนอย่างยั่งยืน” ทั้ง 4 มิติ ได้แก่ 1.ความสำเร็จของธุรกิจ 2.ชุมชน สังคม 3.สิ่งแวดล้อม และ 4.การกระจายรายได้ให้กับชุมชน พร้อมข้อเสนอแนะในการปฏิบัติงาน รวมทั้งแนวทางปฏิบัติงานตามข้อสั่งการที่จะต้องปฏิบัติอย่างเคร่งครัด อาทิ การเบิกจ่ายงบประมาณให้เป็นไปตามแผนที่กำหนดและเป็นไปตามมาตรการเร่งรัดการเบิกจ่ายงบประมาณ ตามมติ ครม. รวมทั้งจะต้องจัดสรรและบริหารจัดการการใช้จ่ายงบประมาณอย่างรอบคอบ การรับรองอุตสาหกรรมสีเขียว (GI) ให้ติดตามเร่งรัดการดำเนินการ รวมทั้งประชาสัมพันธ์ ชี้แจงถึงความสำคัญของการเข้าร่วมโครงการ พร้อมเชิญชวนสมัครเข้าร่วมโครงการฯ การอำนวยความสะดวกในการพิจารณาอนุญาตฯ จะต้องดำเนินการให้อยู่ในกรอบระยะเวลาและอำนาจหน้าที่ โครงการแปรรูปสินค้าเกษตรอุตสาหกรรม 1 จังหวัด 1 ชุมชน (OPOAI-C) เจ้าหน้าที่จะต้องให้ความสำคัญกับการดำเนินโครงการเนื่องจากเป็นโครงการที่สร้างมูลค่าทางเศรษฐกิจให้กับผู้ประกอบการ
นอกจากนี้ ยังได้รับฟังแนวทางการดำเนินงานและข้อเสนอแนะจากตัวแทนของภาคเอกชน ได้แก่ สภาอุตสาหกรรมจังหวัดตราด หอการค้าจังหวัดตราด และ ธนาคารพัฒนาวิสาหกิจขนาดกลางและขนาดย่อมแห่งประเทศไทย สาขาตราด
สุดท้ายนี้ ผู้ตรวจสมพลฯ ได้ให้กำลังใจในการปฏิบัติงาน และขอให้ปฏิบัติงานอย่างเต็มความสามารถในทุกด้าน เพื่อผู้ประกอบการ ประชาชนและกระทรวงอุตสาหกรรม

ที่มา : https://www.thaigov.go.th/news/contents/details/65241