รัฐบาลไทย-ข่าวทำเนียบรัฐบาล-ครม. อนุมัติ 445 ล้านบาท จัดหากล้องบันทึกภาพและเสียงของ ตช. ตาม พ.ร.บ. ป้องกันและปราบปรามการทรมานและการกระทำให้บุคคลสูญหาย พ.ศ.  2565 


วันอังคารที่ 21 กุมภาพันธ์ 2566
21/02/2566
พิมพ์
ครม. อนุมัติ 445 ล้านบาท จัดหากล้องบันทึกภาพและเสียงของ ตช. ตาม พ.ร.บ. ป้องกันและปราบปรามการทรมานและการกระทำให้บุคคลสูญหาย พ.ศ.  2565
ครม. อนุมัติ 445 ล้านบาท จัดหากล้องบันทึกภาพและเสียงของ ตช. ตาม พ.ร.บ. ป้องกันและปราบปรามการทรมานและการกระทำให้บุคคลสูญหาย พ.ศ.  2565
นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี แถลงมติคณะรัฐมนตรี วันนี้ (21 กุมภาพันธ์  2566) อนุมัติ  444.81 ล้านบาท  ให้สำนักงานตำรวจแห่งชาติ (ตช.) เพื่อดำเนินโครงการ จัดหากล้องบันทึกภาพและเสียงตาม พ.ร.บ. ป้องกันและปราบปรามการทรมานและการกระทำให้บุคคลสูญหาย พ.ศ. 2565  โดยจะจัดหากล้องบันทึกภาพและเสียง จำนวน  48,568 ชุด แบ่งเป็น 3 รายการ ได้แก่
-กล้องบันทึกภาพและเสียงชนิดติดบนตัวเจ้าหน้าที่ตำรวจ   จำนวน 37,624  ชุด   งบประมาณ  338.62 ล้านบาท  สำหรับเจ้าหน้าที่ตำรวจ 3 กลุ่มสายงาน ได้แก่  สายงานป้องกันปราบปรามและสายงานจราจร  จำนวน 16,945 ชุด  และสายงานสืบสวนสอบสวน จำนวน 20,679 ชุด     (ซึ่งได้รับการจัดสรรเป็นครั้งแรก)
-กล้องบันทึกภาพและเสียงแบบมือถือ พร้อมอุปกรณ์เพื่อใช้ในห้องสอบสวนและห้องควบคุม จำนวน 9,366  ชุด   งบประมาณ 93.57 ล้านบาท   สำหรับสถานีตำรวจทั่วประเทศ จำนวน 1,484 สถานี และสำนักงานตรวจคนเข้าเมือง จำนวน 77 หน่วยงาน
-กล้องบันทึกภาพและเสียงชนิดติดตั้งภายในรถยนต์ จำนวน 1,578 ชุด   งบประมาณ  12.62  ล้านบาท   สำหรับติดตั้งในรถยนต์ของกองบัญชาการตำรวจนครบาลและตำรวจภูธรภาค 1-9
เนื่องจาก พ.ร.บ. ป้องกันและปราบปรามการทรมานและการกระทำให้บุคคลสูญหาย พ.ศ. 2565 ซึ่งจะมีผล บังคับใช้ในวันพรุ่งนี้ ( 22 กุมภาพันธ์ 2566)  บัญญัติให้ เจ้าหน้าที่ตำรวจจะต้องทำการบันทึกภาพและเสียงผู้ต้องหาตั้งแต่เริ่มดำเนินการควบคุมตัว ผู้ต้องหาอย่างต่อเนื่องตลอดเวลา  จึงเป็นความจำเป็นที่จะต้องจัดหากล้องบันทึกภาพและเสียง เพื่อให้เจ้าหน้าที่ตำรวจฝ่ายปฏิบัติการทุกนายใช้ในการปฏิบัติงานตามหน้าที่โดยเร่งด่วนและทันที
โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา  นายกรัฐมนตรีและรัฐมนตรีว่าการกระทรวงกลาโหม ได้ย้ำถึงการดำเนินการจัดหา  ต้องดำเนินการให้ทุจริต โปร่งใส ตรวจสอบได้  และต้องกันไม่ให้ผลประโยชน์ตกแก่บุคคลใด สำหรับหน่วยงานที่มีเจ้าหน้าที่ที่เกี่ยวข้องต้อง ปฏิบัติ ตามพ.ร.บ. ดังกล่าว เช่น  กระทรวงมหาดไทย กระทรวงกลาโหม ให้เร่งจัดลำดับความจำเป็นด้วย

ที่มา : https://www.thaigov.go.th/news/contents/details/65268