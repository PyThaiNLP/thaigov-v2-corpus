รัฐบาลไทย-ข่าวทำเนียบรัฐบาล-หน.ผู้ตรวจราชการ ก.อุตฯ ลงพื้นที่ตรวจราชการอำนาจเจริญ พร้อมมอบนโยบายในการปฏิบัติงาน


วันอังคารที่ 21 กุมภาพันธ์ 2566
21/02/2566
พิมพ์
หน.ผู้ตรวจราชการ ก.อุตฯ ลงพื้นที่ตรวจราชการอำนาจเจริญ พร้อมมอบนโยบายในการปฏิบัติงาน
หน.ผู้ตรวจราชการ ก.อุตฯ ลงพื้นที่ตรวจราชการอำนาจเจริญ พร้อมมอบนโยบายในการปฏิบัติงาน เน้นนโยบาย MIND ใช้หัวและใจขับเคลื่อนแผนงานปี 2566 มุ่งยกระดับ “ปั้นอุตสาหกรรมคู่ชุมชน”
วันนี้ (21 กุมภาพันธ์ 2566) นายวิษณุ ทับเที่ยง หัวหน้าผู้ตรวจราชการกระทรวงอุตสาหกรรม ลงพื้นที่จังหวัดอำนาจเจริญตรวจราชการกรณีปกติ รอบที่ 1 ประจำปีงบประมาณ พ.ศ. 2566 โดยมีนายปิยะ ท้วมเกร็ด อุตสาหกรรมจังหวัดอำนาจเจริญ พร้อมด้วยเจ้าหน้าที่ เข้าร่วมประชุมรับการตรวจราชการพร้อมรับมอบนโยบายในการปฏิบัติงาน
โดย หน.ผู้ตรวจฯ ได้ถ่ายทอดและเน้นย้ำนโยบาย MIND ของกระทรวงอุตสาหกรรม ให้ไว้เป็นแนวการทำงานของทุกหน่วยงาน MIND ใช้หัวและใจขับเคลื่อนแผนงานปี 2566 มุ่งยกระดับ “ปั้นอุตสาหกรรมคู่ชุมชน” 4 มิติ คือ 1) ความสำเร็จทางธุรกิจ การปรับธุรกิจให้เหมาะสมกับโลกอนาคต 2) การดูแลสังคมโดยรอบโรงงานอุตสาหกรรม ทั้งยามปกติ และเมื่อเกิดวิกฤต 3) การดูแลรักษาสิ่งแวดล้อมที่ตอบโจทย์ไทยและประชาคมโลก 4) การกระจายรายได้ให้แก่ประชาชน และมีชีวิตความเป็นอยู่ที่ดีขึ้น เน้น “การสร้างงาน สร้างอาชีพ” และกระตุ้นผู้ประกอบการให้ดำเนินธุรกิจเพื่อสังคม (Social Enterprise : SE) ทำงานร่วมกับชุมชน และเครือข่ายเพื่อพัฒนาคุณภาพชีวิตให้ประชาชนในพื้นที่อย่างจริงจัง
พร้อมนี้ หน.ผู้ตรวจฯ ได้ให้ข้อเสนอแนะการตรวจราชการ ดังนี้ 1. การตรวจกำกับดูแลโรงงานอุตสาหกรรม เน้นย้ำให้เร่งรัดการตรวจกำกับดูแล โรงงานอุตสาหกรรมที่มีน้ำเสีย มลพิษทางอากาศ และโรงงานอุตสาหกรรมที่มีความเสี่ยงจะเกิดผลกระทบสิ่งแวดล้อมจากการประกอบกิจการ ให้ปฏิบัติตามกฎหมาย (ซึ่งต้องการให้มีการตรวจกำกับ 100% ของโรงงานในพื้นที่) เพื่อป้องกันปัญหาข้อร้องเรียนของชุมชนด้านปัญหาสิ่งแวดล้อมและเหตุเดือดร้อนรำคาญ ซึ่งเกิดจากประกอบการของโรงงาน พร้อมให้คำปรึกษาแนะนำแก่ผู้ประกอบการหากมีปัญหาอุปสรรคในการประกอบธุรกิจในพื้นที่ 2. การรับรองอุตสาหกรรมสีเขียว (GI) เน้นย้ำให้เร่งประชาสัมพันธ์ ชี้แจงถึงความสำคัญของการเข้าร่วมโครงการพร้อมเชิญชวนสมัครเข้าร่วมโครงการฯ พร้อมเตรียมยกระดับการขอรับรองอุตสาหกรรมสีเขียวให้ผู้ประกอบการต่อไป 3. เน้นย้ำให้ สอจ. กำกับ ติดตาม ควบคุมอย่างเข้มงวดเพื่อป้องกัน การเผาอ้อยในพื้นที่ และการขนส่งอ้อยเข้าโรงงานให้เป็นไปตามกฎหมาย พร้อมทั้งบูรณาการการทำงานร่วมกับหน่วยงานทุกภาคส่วนในจังหวัด ในการปราบปรามการเผาอ้อยให้หมดไป
4. การเน้นย้ำให้ สอจ. ประชาสัมพันธ์ พร้อมช่วยคัดเลือกและเสนอรายชื่อโรงงานในพื้นที่ ที่มีการประกอบการที่ดีเป็นแบบอย่างได้ เพื่อเข้าร่วมคัดเลือกรางวัลอุตสาหกรรมดีเด่นและอุตสาหกรรมยอดเยี่ยมของกระทรวงอุตสาหกรรม
พร้อมนี้ ในเวลา 11.30 น. ห้องประชุมสำนักงานอุตสาหกรรมจังหวัดอำนาจเจริญ หน.ผู้ตรวจฯ ได้ร่วมประชุมชี้แจงการดำเนินการขับเคลื่อนนโยบายสำคัญของรัฐบาล กระทรวงอุตสาหกรรม และปรับการดำเนินสู่การขับเคลื่อนอุตสาหกรรมวิถีใหม่ใน 4 มิติ อย่างสมดุลและยั่งยืนตามนโยบายปลัดกระทรวงอุตสาหกรรมที่เกี่ยวข้องในเชิงพื้นที่ และรับฟังแนวทางการดำเนินงานและความร่วมมือในการบูรณาการการทำงานระหว่างหน่วยงานในพื้นที่ ปัญหาอุปสรรค ข้อเสนอแนะจากหน่วยงานต่างๆ ได้แก่ ผู้จัดการธนาคารพัฒนาวิสาหกิจขนาดกลางและขนาดย่อมแห่งประเทศไทย สาขาอำนาจเจริญ (น.ส. คำปิ่น พิมพ์พร) ผู้แทนสภาอุตสาหกรรมจังหวัดอุบลราชธานี (นางภัสนารินทร์ ชินภัทรจีรัสถ์) โดยเน้นสร้างความร่วมมือของภาคีเครือข่ายภาคเอกชนในจังหวัดอำนาจเจริญ บูรณาการร่วมกันเพื่อก่อให้เกิดการขับเคลื่อนตามนโยบาย MIND อย่างเป็นรูปธรรม ควบคู่ไปกับการอำนวยความสะดวก และจัดทำโครงการให้ตอบสนองต่อความต้องการของผู้ประกอบการในพื้นที่ ลดการสร้างปัญหาสิ่งแวดล้อม สร้างความร่วมมือระหว่างโรงงานและชุมชนโดยรอบโรงงานให้อยู่ร่วมกันได้อย่างมีความสุข ภายใต้แนวคิด "ชุมชนรักอุตสาหกรรม" ซึ่งจะนำไปสู่ความสัมฤทธิ์ผลในการพัฒนาธุรกิจอุตสาหกรรมของจังหวัดอำนาจเจริญในอนาคตได้อย่างยั่งยืนต่อไป

ที่มา : https://www.thaigov.go.th/news/contents/details/65274