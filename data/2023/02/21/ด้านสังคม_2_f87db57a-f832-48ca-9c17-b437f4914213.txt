รัฐบาลไทย-ข่าวทำเนียบรัฐบาล-รมว.พม. เตรียมหนุนโรงเรียนทีปังกรวิทยาพัฒน์ (ทวีวัฒนา) ในพระราชูปถัมภ์ฯ นำร่องทำ "แซนด์บ็อกซ์" พัฒนาทุนมนุษย์ พร้อมตั้งศูนย์ช่วยเหลือสังคมชุมชน


วันอังคารที่ 21 กุมภาพันธ์ 2566
รมว.พม. เตรียมหนุนโรงเรียนทีปังกรวิทยาพัฒน์ (ทวีวัฒนา) ในพระราชูปถัมภ์ฯ นำร่องทำ "แซนด์บ็อกซ์" พัฒนาทุนมนุษย์ พร้อมตั้งศูนย์ช่วยเหลือสังคมชุมชน
รมว.พม. เตรียมหนุนโรงเรียนทีปังกรวิทยาพัฒน์ (ทวีวัฒนา) ในพระราชูปถัมภ์ฯ นำร่องทำ "แซนด์บ็อกซ์" พัฒนาทุนมนุษย์ พร้อมตั้งศูนย์ช่วยเหลือสังคมชุมชน
เมื่อวันที่ 20 ก.พ. 66 เวลา 14.30 น. นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) นำคณะผู้บริหารกระทรวง พม. ลงพื้นที่ ณ โรงเรียนทีปังกรวิทยาพัฒน์ (ทวีวัฒนา) ในพระราชูปถัมภ์ฯ เขตทวีวัฒนา กรุงเทพฯ  เพื่อเยี่ยมให้กำลังใจแกนนำยุวทูตคุณธรรมในศตวรรษที่ 21 และรับฟังการนำเสนอภาพรวมการต่อยอดโครงการยุวทูตคุณธรรมสู่สถานศึกษา อีกทั้งประชุมหารือถึงแนวทางความร่วมมือต่างๆ กับคณะผู้บริหารโรงเรียนฯ
นายจุติ กล่าวว่า ยุวทูตคุณธรรมในศตวรรษที่ 21 เป็นแกนนำเด็กและเยาวชนที่ผ่านการอบรมจากการประชุมเชิงปฏิบัติการพัฒนาแกนนำเด็กและเยาวชนเพื่อเป็นยุวทูตคุณธรรมในศตวรรษที่ 21 ซึ่งกระทรวง พม. โดยกรมกิจการเด็กและเยาวชน (ดย.) ร่วมกับภาคีเครือข่าย จัดขึ้นเพื่อให้ความรู้ สร้างความเข้าใจ เสริมทักษะ ให้กับแกนนำเด็กและเยาวชนจากทั่วประเทศ ในการเป็นจิตอาสาทำความดี อีกทั้งเป็นการสร้างแกนนำเด็กและเยาวชนให้เป็นยุวทูตคุณธรรมในการขับเคลื่อนกิจกรรมการพัฒนาและแก้ไขปัญหาในสังคมไทยทั้งระดับประเทศและสังคมโลกอย่างเข้มแข็งต่อไป
นายจุติ กล่าวต่อไปว่า ตนได้เชิญชวนโรงเรียนฯ มาร่วมกันทำแซนด์บ็อกซ์ (Sandbox) พัฒนาทุนมนุษย์ ซึ่งจะมีการฝึกอบรมครูให้เป็นแม่แบบในการสร้างคนดีก่อนคนเก่ง สร้างคนที่เห็นประโยชน์ส่วนรวมมากกว่าส่วนตน ส่งเสริมทุนมนุษย์ที่เป็นเด็กและเยาวชนให้ขยัน มีความซื่อสัตย์สุจริต สร้างคนที่รักชาติ สถาบันพระมหากษัตริย์ และช่วยกันเป็นฐานผลิตคนดีสู่ประเทศ เพื่อให้เด็กเติบโตอย่างมีคุณภาพ มีวินัย มีอาชีพที่สุจริต สามารถเลี้ยงดูตนเองและครอบครัวได้ในอนาคต
นอกจากนี้ จากการรับฟังรายงานของโรงเรียนฯ พบปัญหาว่ามีเด็กในครอบครัวเปราะบาง ขาดผู้อุปการะเนื่องจากพ่อแม่อพยพกลับภูมิลำเนา เด็กไม่มีสัญชาติ ครอบครัวมีฐานะยากจน เป็นต้น ทั้งนี้ จึงมีความเห็นร่วมกันในการจัดตั้งศูนย์ช่วยเหลือสังคมชุมชนที่โรงเรียนฯ โดยจะให้ครูและนักเรียนเป็นจิตอาสาของศูนย์ฯ โดยเฉพาะครูจะให้เข้าอบรมหลักสูตรของกระทรวง พม.  เพื่อเป็นผู้จัดการรายกรณี (Case Manager) หรือ CM คอยช่วยเหลือผู้ประสบปัญหาความเดือดร้อนในชุมชนต่อไป
นายจุติ กล่าวเพิ่มเติมว่า นอกจากนี้ ตนพร้อมด้วยคณะผู้บริหารกระทรวง พม. ลงพื้นที่เยี่ยมบ้านให้กำลังใจคุณยาย อายุ 73 ปี พิการทางการเคลื่อนไหว อาศัยอยู่กับลูกชายและหลานสาวในบ้านสภาพเก่าทรุดโทรมในชุมชนติดกับโรงเรียนฯ ครอบครัวมีฐานะยากจน มีรายได้จากเบี้ยยังชีพผู้สูงอายุและเบี้ยความพิการ ทั้งนี้ พบปัญหาว่า ห้องน้ำมีสภาพไม่เหมาะสมกับคุณยายที่เป็นทั้งผู้สูงอายุและคนพิการ ในเบื้องต้น จึงได้บรรเทาความเดือดร้อนด้วยการมอบ เครื่องอุปโภคบริโภคที่จำเป็น และให้คำปรึกษาแนะนะด้านสิทธิสวัสดิการของรัฐ โดยเฉพาะเตรียมช่วยเหลือในเรื่องการปรับปรุงซ่อมแซมห้องน้ำและสภาพแวดล้อมให้เหมาะสมต่อไป
#ช่วย24ชั่วโมง  #พม24ชม  #ข่าวพม

ที่มา : https://www.thaigov.go.th/news/contents/details/65232