รัฐบาลไทย-ข่าวทำเนียบรัฐบาล-ไทยพร้อมร่วมมือสมาชิกเอเปคสร้างความเข้มแข็งระบบสุขภาพภูมิภาคเอเชีย - แปซิฟิก


วันอาทิตย์ที่ 19 กุมภาพันธ์ 2566
ไทยพร้อมร่วมมือสมาชิกเอเปคสร้างความเข้มแข็งระบบสุขภาพภูมิภาคเอเชีย - แปซิฟิก
รองปลัดกระทรวงสาธารณสุข เป็นประธานการประชุมคณะทำงานด้านสุขภาพของเอเปค ที่สหรัฐอเมริกา มุ่งเสริมสร้างความเข้มแข็งของระบบสุขภาพเพื่อพร้อมรับมือกับโรคระบาด และการสร้างความเท่าเทียมในการเข้าถึงวัคซีนและบริการสุขภาพของภูมิภาคเอเชีย - แปซิฟิก
รองปลัดกระทรวงสาธารณสุข เป็นประธานการประชุมคณะทำงานด้านสุขภาพของเอเปค ที่สหรัฐอเมริกา มุ่งเสริมสร้างความเข้มแข็งของระบบสุขภาพเพื่อพร้อมรับมือกับโรคระบาด และการสร้างความเท่าเทียมในการเข้าถึงวัคซีนและบริการสุขภาพของภูมิภาคเอเชีย - แปซิฟิก
นายแพทย์ณรงค์ อภิกุลวณิช รองปลัดกระทรวงสาธารณสุข เปิดเผยว่า วันที่ 18 กุมภาพันธ์ 2566 ที่ผ่านมา ได้ทำหน้าที่เป็นประธานการประชุมคณะทำงานด้านสุขภาพของเอเปค (APEC Health Working Group) ซึ่งปีนี้สหรัฐอเมริกาเป็นเจ้าภาพจัดการประชุม ระหว่างวันที่ 18-20 กุมภาพันธ์ 2566 ณ เมืองปาล์มสปริงส์ รัฐแคลิฟอร์เนีย สหรัฐอเมริกา โดยมีสมาชิกเขตเศรษฐกิจเอเปคเข้าร่วมประชุมทั้งหมด 21 เขตเศรษฐกิจ รวมทั้งไทย ภายใต้หัวข้อหลัก ”Creating a resilient and sustainable future for all” หรือ การสร้างอนาคตที่มีความยืดหยุ่นและยั่งยืนสำหรับทุกคน โดยเน้นการสร้างความเชื่อมโยง นวัตกรรมและความครอบคลุม มีวาระการประชุมครั้งนี้มากกว่า20 วาระ และมีวาระการประชุมที่สำคัญคือ การพิจารณาแผนการดำเนินงานของคณะทำงานปี ค.ศ. 2030 การสร้างความเชื่อมั่นในวัคซีน การเสริมสร้างความเข้มแข็งของระบบสุขภาพให้พร้อมรับมือกับโรคระบาด และการนำเทคโนโลยีมาแก้ปัญหาสุขภาพของภูมิภาคเอเชีย - แปซิฟิก ซึ่งผู้แทนไทยได้แลกเปลี่ยนประสบการณ์ของไทยในการแก้ไขปัญหาสุขภาพในประเด็นดังกล่าวกับที่ประชุมและแสดงความพร้อมในการทำงานร่วมกับทุกเขตเศรษฐกิจเพื่อพัฒนาสุขภาพของประชาชนของเอเชีย - แปซิฟิก
“ได้ใช้โอกาสที่ประเทศไทยทำหน้าที่เป็นประธานของคณะทำงานด้านสุขภาพของเอเปคครั้งนี้ ผลักดันให้เขตเศรษฐกิจมีความร่วมมือกันอย่างใกล้ชิดมากขึ้นในการสร้างเสริมความเข้มแข็งของระบบสุขภาพของภูมิภาคเอเชีย - แปซิฟิกให้พร้อมรับกับภาวะฉุกเฉินด้านสุขภาพ และทำงานร่วมกับภาคส่วนต่างๆ ให้เข้มแข็งยิ่งขึ้น โดยต่อยอดจากเป้าหมายกรุงเทพว่าด้วยเศรษฐกิจ BCG และการสร้างความสมดุลระหว่างสุขภาพและเศรษฐกิจซึ่งเป็นผลลัพธ์สำคัญของการประชุมที่ไทยเป็นเจ้าภาพในปีที่ผ่านมา” นายแพทย์ณรงค์กล่าว
ทั้งนี้ การประชุมคณะทำงานด้านสุขภาพของเอเปค จัดขึ้นเป็นประจำทุกปี ปีละ 2 ครั้ง ในเดือนกุมภาพันธ์ระหว่างการประชุมเจ้าหน้าที่อาวุโสเอเปคช่วงที่ 1 (SOM 1) และในเดือนสิงหาคมระหว่างการประชุมของเจ้าหน้าที่อาวุโสในช่วงที่ 3 (SOM 3) ซึ่งประเทศไทย  นายแพทย์ณรงค์ อภิกุลวณิช รองปลัดกระทรวงสาธารณสุข ได้รับการคัดเลือกเป็นประธานของคณะทำงานด้านสุขภาพเอเปค มีวาระ 2 ปี (ค.ศ. 2022-2023)
*********************************************** 19 กุมภาพันธ์ 2566

ที่มา : https://www.thaigov.go.th/news/contents/details/65148