รัฐบาลไทย-ข่าวทำเนียบรัฐบาล-รัฐบาลต้อนรับทีม USAR Thailand กลับจากภารกิจ Thailand for Turkiye ช่วยเหลือผู้ประสบภัยแผ่นดินไหวตุรกี


วันเสาร์ที่ 18 กุมภาพันธ์ 2566
18/02/2566
พิมพ์
รัฐบาลต้อนรับทีม USAR Thailand กลับจากภารกิจ Thailand for Turkiye ช่วยเหลือผู้ประสบภัยแผ่นดินไหวตุรกี
รัฐบาลต้อนรับทีม USAR Thailand กลับจากภารกิจ Thailand for Turkiye ช่วยเหลือผู้ประสบภัยแผ่นดินไหวตุรกี
วันนี้ (18 ก.พ.66) เวลา 10.30 น. ที่ท่าอากาศยานสุวรรณภูมิ กรุงเทพฯ พลเอก ประยุทธ์ จันทร์โอชา นายกรัฐมนตรี และพลเอก อนุพงษ์ เผ่าจินดา รัฐมนตรีว่าการกระทรวงมหาดไทย ร่วมต้อนรับทีม USAR Thailand กลับจากการปฏิบัติภารกิจ Thailand for Turkiye ในการให้ความช่วยเหลือผู้ประสบภัยจากเหตุแผ่นดินไหวที่สาธารณรัฐตุรกี โดยมี Mrs. Serap Ersoy เอกอัครราชทูตตุรกีประจำประเทศไทย นายโชตินรินทร์ เกิดสม รองปลัดกระทรวงมหาดไทย นายบุญธรรม เลิศสุขีเกษม อธิบดีกรมป้องกันและบรรเทาสาธารณภัย นายแพทย์มานัส โพธาภรณ์ รองอธิบดีกรมการแพทย์ แพทย์หญิงนฤมล สวรรค์ปัญญาเลิศ ผู้ทรงคุณวุฒิกรมการแพทย์ นางสาวสมฤดี พู่พรอเนก รองอธิบดีกรมยุโรป นายขจิต ชัชวานิชย์ ปลัดกรุงเทพมหานคร ดร.ธเนศ วีระศิริ ที่ปรึกษาวิศวกรรมสถานแห่งประเทศไทยฯ นายประกาศ บุตตะมาศ กรรมการผู้จัดการ บริษัท NPC ผู้แทนมูลนิธิ พลเอกชาติชาย (K-9) ผู้บริหารและผู้แทนหน่วยงานที่เกี่ยวข้อง ร่วมให้การต้อนรับ
จากเหตุแผ่นดินไหวขนาด 7.8 ศูนย์กลางใกล้เมืองกาซีอันเท็พ ทางภาคตะวันออกเฉียงใต้ของสาธารณรัฐตุรกี สร้างความเสียหายเป็นวงกว้าง ซึ่งเมื่อวันที่ 9 กุมภาพันธ์ 2566 ที่ผ่านมา รัฐบาลไทยได้ส่งความช่วยเหลือด้านมนุษยธรรมแก่ ภายใต้ชื่อปฏิบัติการ “Thailand for Turkiye” โดยส่งทีมค้นหาและกู้ภัยในเขตเมือง (Urban Search and Rescue) หรือ USAR Thailand จำนวน 42 คน และสุนัขค้นหา K-9 จำนวน 2 ตัว พร้อมด้วยอุปกรณ์ค้นหาและกู้ภัยกว่า 200 ชิ้น ร่วมสนับสนุนการให้ความช่วยเหลือผู้ประสบภัยจากเหตุแผ่นดินไหว โดยได้ตั้งฐานปฏิบัติการในเขต Antakya จังหวัด Hatay ซึ่งได้ออกสำรวจและค้นหาผู้ที่ติดอยู่ใต้ซากอาคาร โดยใช้อุปกรณ์โซนาร์และสุนัขค้นหา K-9 ในการระบุตำแหน่งผู้ที่ติดอยู่ใต้ซากอาคารเพื่อให้ทีมท้องถิ่นนำร่างออกมาได้จำนวน 25 ราย รวมถึงยังได้ให้บริการทางการแพทย์และปฐมพยาบาลแก่ผู้ประสบภัยที่ได้รับบาดเจ็บ และเมื่อวันที่ 15 กุมภาพันธ์ 2566 ทีม USAR Thailand ได้ยุติการค้นหาผู้ประสบภัย เนื่องจากสิ้นสุดวงรอบการปฏิบัติการค้นหาและกู้ภัย พร้อมทั้งส่งมอบภารกิจให้ทีมกู้ภัยท้องถิ่นดำเนินการต่อไป ทั้งนี้ ทีม USAR Thailand ได้ปฏิบัติภารกิจค้นหาและกู้ภัยร่วมกับทีมกู้ภัยนานาชาติจำนวน 86 ทีม สามารถช่วยชีวิตผู้ประสบภัยได้กว่า 300 คน ซึ่งเจ้าหน้าที่ทีม USAR Thailand ได้ปฏิบัติหน้าที่ในนามของคนไทยทั้งประเทศด้วยความเข้มแข็งและหัวใจที่ยิ่งใหญ่เพื่อให้ความช่วยเหลือผู้ประสบภัย
สำหรับชุดค้นหาและกู้ภัยในเขตเมืองแห่งชาติ (National Urban Search and Rescue: USAR) กรมป้องกันและบรรเทาสาธารณภัย กระทรวงมหาดไทย ได้พัฒนาศักยภาพของทีม USAR อย่างต่อเนื่องมาตั้งแต่ปี 2557 และทำการฝึกซ้อมอย่างสม่ำเสมอมาโดยตลอด เพื่อให้เป็นทีมที่มีศักยภาพในการปฏิบัติการค้นหาและกู้ภัยในเขตเมือง และขีดความสามารถในการรองรับสาธารณภัยขนาดใหญ่ทั้งในประเทศและระหว่างประเทศ ซึ่งได้รับการแต่งตั้งอย่างเป็นทางการเมื่อวันที่ 2 กุมภาพันธ์ 2565 ตามคำสั่งของกองบัญชาการป้องกันและบรรเทาสาธารณภัยแห่งชาติ โดยบูรณาการความร่วมมือจากผู้เชี่ยวชาญด้านการค้นหาและกู้ภัยจากหน่วยงานที่เกี่ยวข้องมาประกอบกำลังกัน ทั้งจากกรมป้องกันและบรรเทาสาธารณภัย กระทรวงมหาดไทย, กรมการแพทย์ กระทรวงสาธารณสุข, สำนักป้องกันและบรรเทาสาธารณภัยกรุงเทพมหานคร วิศวกรรมสถานแห่งประเทศไทย ในพระบรมราชูปถัมภ์, มูลนิธิพลเอกชาติชาย ชุณหะวัณ (สุนัข K-9) และบริษัท เอ็นพีซี เซฟตี้ แอนด์ เอ็นไวรอน เมนทอล เซอร์วิส จำกัด โดยภารกิจ ของ USAR จะต้องปฏิบัติงานร่วมกับชุด USAR ของประเทศต่าง ๆ เพื่อให้ความช่วยเหลือด้านมนุษยธรรมในด้านการค้นหาและกู้ภัยแก่ประเทศที่ประสบสาธารณภัยตามที่ได้รับการร้องขอ
ทั้งนี้ กรมป้องกันและบรรเทาสาธารณภัย กระทรวงมหาดไทย จะได้ร่วมกับหน่วยงานที่เกี่ยวข้องยกระดับศักยภาพของ ทีม USAR Thailand สู่มาตรฐานสากล ซึ่งเป็นหนึ่งในแนวทางขับเคลื่อนการการจัดการสาธารณภัยของประเทศไทยตามแผนการป้องกันและบรรเทาสาธารณภัยแห่งชาติ พ.ศ.2564 – 2570 ที่ได้กำหนดยุทธศาสตร์ให้มีการยกระดับมาตรฐานการปฏิบัติงานด้านมนุษยธรรม และพัฒนาศักยภาพชุดค้นหาและกู้ภัยในเขตเมืองที่มีสมรรถสูงตามมาตรฐานสากลอย่างมีประสิทธิภาพ

ที่มา : https://www.thaigov.go.th/news/contents/details/65137