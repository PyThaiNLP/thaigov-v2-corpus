รัฐบาลไทย-ข่าวทำเนียบรัฐบาล-“ธนกร” เผย คนนครศรีฯ สุดปลื้ม นายกฯ เตรียมลงพื้นที่ติดตามโครงการในพื้นที่ พร้อมลุยแก้ปัญหาน้ำท่วมซ้ำซาก และการบริหารจัดการน้ำให้ 


วันอาทิตย์ที่ 19 กุมภาพันธ์ 2566
19/02/2566
พิมพ์
“ธนกร” เผย คนนครศรีฯ สุดปลื้ม นายกฯ เตรียมลงพื้นที่ติดตามโครงการในพื้นที่ พร้อมลุยแก้ปัญหาน้ำท่วมซ้ำซาก และการบริหารจัดการน้ำให้
“ธนกร” เผย คนนครศรีฯ สุดปลื้ม นายกฯ เตรียมลงพื้นที่ติดตามโครงการในพื้นที่ พร้อมลุยแก้ปัญหาน้ำท่วมซ้ำซาก และการบริหารจัดการน้ำให้ เชื่อได้รับฟังต้นตอปัญหาจากปากชาวบ้าน จะช่วยให้วางแนวทางแก้ปัญหาอย่างยั่งยืนได้แน่นอน
วันที่ 19 กุมภาพันธ์ 2566 นายธนกร  วังบุญคงชนะ รัฐมนตรีประจำสำนักนายกรัฐมนตรี เปิดเผยว่า พล.อ.ประยุทธ์ จันทร์โอชา นายกรัฐมนตรี และรัฐมนตรีว่าการกระทรวงกลาโหม จะลงพื้นที่จังหวัดนครศรีธรรมราช ในวันที่ 20 ก.พ. เพื่อติดตามผลการดำเนินงานตามนโยบายของรัฐบาล รวมถึงข้อสั่งการต่าง ๆ ในการแก้ไขปัญหาพื้นที่ประสบอุทกภัยซ้ำซาก และการบริหารจัดการน้ำ ซึ่งทันทีที่พี่น้องชาวนครศรีธรรมราชทราบข่าว ต่างสื่อสารผ่านตนในช่องทางต่าง ๆ ในฐานะที่ตนก็เป็นลูกหลานคนนครศรีธรรมราชเช่นกันว่า ในวันดังกล่าวจะเดินทางไปต้อนรับท่านนายกฯ ด้วย เพราะดีใจที่ท่านนายกฯ มองเห็นถึงความเดือดร้อน และให้ความสำคัญกับพี่น้องชาวนครศรีธรรมราช ที่ต้องทนทุกข์กับปัญหาน้ำท่วมซ้ำซากมาอย่างยาวนาน แม้ว่ารัฐบาลที่ผ่าน ๆ มาอาจจะให้ความช่วยเหลือบ้าง แต่ก็น้อยครั้งมากที่จะลงมารับฟังปัญหาจากปากของชาวบ้านด้วยตัวเองแบบนี้ เชื่อว่ารัฐบาลจะได้ทราบถึงต้นตอของปัญหาที่แท้จริง เพื่อที่จะสามารถวางแนวทางแก้ไขปัญหาได้อย่างยั่งยืนต่อไป ไม่ว่าจะเป็นแผนระยะสั้นหรือระยะยาวก็ตาม
“การลงพื้นที่จังหวัดนครศรีธรรมราชของท่านนายกฯ ครั้งนี้ เป็นการแสดงให้พี่น้องชาวนครศรีธรรมราชได้เห็นว่า ความทุกข์ของคนนครศรีฯ ที่ต้องเจอกับปัญหาน้ำท่วมซ้ำซากนั้น จะได้รับการแก้ไขโดยเร็วที่สุดอย่างแน่นอน เหมือนกับที่ท่านนายกฯ มักพูดเสมอว่า ปัญหาของพี่น้องประชาชน รัฐบาลต้องเข้าไปแก้ไขโดยเร็วที่สุดเท่าที่กฎหมายเอื้ออำนวยให้ นอกจากนี้ ยังจะเป็นการรับฟังความต้องการของพี่น้องคนใต้ด้วยว่า ต้องการให้รัฐบาลวางโครงสร้างพื้นฐาน และสนับสนุนงบประมาณเพื่อช่วยเหลือและบรรเทาความเดือดร้อนให้กับพี่น้องอย่างไรอีกด้วย” นายธนกร กล่าว

ที่มา : https://www.thaigov.go.th/news/contents/details/65146