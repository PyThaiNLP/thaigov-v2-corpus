รัฐบาลไทย-ข่าวทำเนียบรัฐบาล-กรมเจ้าท่า คุมเข้มความปลอดภัยทางน้ำ กำชับนักท่องเที่ยวต้องสวมเสื้อชูชีพก่อนออกเรือ เพื่อความปลอดภัย


วันอาทิตย์ที่ 19 กุมภาพันธ์ 2566
กรมเจ้าท่า คุมเข้มความปลอดภัยทางน้ำ กำชับนักท่องเที่ยวต้องสวมเสื้อชูชีพก่อนออกเรือ เพื่อความปลอดภัย
...
กรมเจ้าท่า คุมเข้มความปลอดภัยทางน้ำ กำชับนักท่องเที่ยวต้องสวมเสื้อชูชีพก่อนออกเรือ เพื่อความปลอดภัย
ตามนโยบายรัฐบาล และกระทรวงคมนาคม โดยรัฐมนตรีว่าการกระทรวงคมนาคม (นายศักดิ์สยาม ชิดชอบ) และรัฐมนตรีช่วยว่าการกระทรวงคมนาคม (ดร.อธิรัฐ รัตนเศรษฐ) ได้มอบหมายให้กรมเจ้าท่า ควบคุม กำกับ และอำนวยความสะดวกและความปลอดภัยทางน้ำแก่ประชาชนและนักท่องเที่ยว
นายสรพงศ์ ไพฑูรย์พงษ์ รักษาการอธิบดีกรมเจ้าท่า กระทรวงคมนาคม เปิดเผยว่าได้มอบหมายให้นายวิเชียร เปมานุกรรักษ์ รองอธิบดีกรมเจ้าท่า (ด้านปฏิบัติการ) กำกับ ดูแล ตรวจตราความปลอดภัยทางน้ำ เน้นย้ำประชาชนและนักท่องเที่ยวต้องสวมใส่เสื้อชูชีพขณะเดินทางทางน้ำตลอดเวลา โดยเฉพาะอย่างยิ่งช่วงวันหยุดที่จะมีการใช้บริการเรือโดยสารและเรือท่องเที่ยวไปตามแหล่งท่องเที่ยวต่าง ๆ อย่างหนาแน่น โดยในส่วนของการท่องเที่ยวในภูมิภาคที่ 3 และ 7 ได้มีการกำกับดูแล ควบคุม คุมเข้มความปลอดภัยแก่ประชาชนและนักท่องเที่ยว ดังนี้
สำนักงานเจ้าท่าภูมิภาคที่ 3 ได้จัดชุดตรวจการณ์ เพื่อลงตรวจสอบเรือบรรทุกคนโดยสารในพื้นที่ตลาดน้ำดำเนินสะดวก จำนวน 22 ท่าเรือ เรือ 228 ลำ โดยตรวจสอบเอกสารประจำเรือ สภาพตัวเรือต้องมีความแข็งแรง ปลอดภัย อุปกรณ์ประจำเรือ เสื้อชูชีพ ครบถ้วน ถูกต้อง ผู้ควบคุมเรือมีหนังสือรับรองความรู้ความสามารถตามระเบียบฯ รวมทั้งประชาสัมพันธ์ให้ความรู้ด้านความปลอดภัยในการบริการนักท่องเที่ยว ทั้งนี้ ได้ตรวจพบผู้กระทำความผิดจำนวน 9 ราย คิดเป็นร้อยละ 3.9 ของจำนวนเรือที่ตรวจ พร้อมกันนี้ได้ดำเนินการตามกฎหมายเน้นย้ำให้ทุกสาขาในเขตพื้นที่ของ จภ.3 ที่มีแหล่งท่องเที่ยวทางน้ำ ประชาสัมพันธ์ให้ผู้ประกอบการเรือโดยสาร และผู้ควบคุมเรือปฏิบัติตามมาตรการความปลอดภัยอย่างเคร่งครัด
สำนักงานเจ้าท่าภูมิภาคที่ 7 ได้จัดชุดตรวจการณ์ออกตรวจตราความปลอดภัยทางน้ำ บริเวณท่าเรือสำคัญต่าง ๆ ที่มีประชาชนและนักท่องเที่ยวใช้บริการจำนวนมาก อาทิ
- ท่าเรือวัดพระธาตุหล้าหนอง เรือโดยสาร จำนวน 7 ลำ 61 เที่ยว ผู้โดยสาร 197 คน
- ท่าเรือเทศบาลตำบลบึงโขงหลง เรือโดยสาร จำนวน 115 ลำ เที่ยวไป 75 เที่ยว ผู้โดยสาร 645 คน
- ท่าเรือทะเลบัวแดง เรือโดยสาร จำนวน 54 ลำ 82 เที่ยว ผู้โดยสาร 1048 คน
- ท่าเรือด่านศุลกากรบึงกาฬ เรือโดยสาร จำนวน 6 ลำ ไม่มีผู้ใช้บริการ
- ท่าเรือศุลกากรปากชม เรือโดยสาร จำนวน 5 ลำ เที่ยวไป 3 เที่ยว ผู้โดยสาร 15 คน เที่ยวกลับ 5 เที่ยว ผู้โดยสาร 42 คน
- ท่าเทียบเรือและโดยสารเทศบาลนครพนม อำเภอเมืองนครพนม จังหวัดนครพนม โดยสารขาเข้า 16 เที่ยว 499 คน โดยสารขาออก 14 เที่ยว จำนวนผู้โดยสาร 361 คน
รักษาการอธิบดีกรมเจ้าท่า กล่าวเพิ่มเติมว่า จากมาตรการด้านความปลอดภัยทางน้ำ กรมเจ้าท่า กระทรวงคมนาคม ได้จัดเรือตรวจการณ์พร้อมเจ้าหน้าที่ ออกตรวจตรา อำนวยความสะดวก ความปลอดภัยทางน้ำ อย่างเคร่งครัด โดยเรือต้องมีอุปกรณ์ความปลอดภัยประจำเรือครบถ้วน ผู้ควบคุมเรือโดยสารต้องมีความพร้อมไม่เสพติดของมึนเมา ท่าเรือต้องปลอดภัยมีอุปกรณ์ประจำท่าเรือ อาทิ พวงชูชีพ พร้อมระบุจำนวนผู้โดยสาร มีการประชาสัมพันธ์การสวมใส่เสื้อชูชีพ และให้ปฏิบัติตามคำแนะนำของเจ้าหน้าที่ประจำท่าเรืออย่างเคร่งครัด เพื่อความปลอดภัย ทั้งนี้ หากพบเห็นความไม่ปลอดภัยทางน้ำ สามารถแจ้งสายด่วนกรมเจ้าท่า 1199 ตลอด 24 ชั่วโมง

ที่มา : https://www.thaigov.go.th/news/contents/details/65153