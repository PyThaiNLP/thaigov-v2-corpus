รัฐบาลไทย-ข่าวทำเนียบรัฐบาล-รัฐบาลเชิญชวนผู้มีความรู้ประสบการณ์ด้านเศรษฐกิจ สังคม สิ่งแวดล้อม วิชาการ ใน 34 จังหวัดสมัครรับการสรรหาเป็นที่ปรึกษาผู้ตรวจราชการภาคประชาชน


วันอาทิตย์ที่ 19 กุมภาพันธ์ 2566
19/02/2566
พิมพ์
รัฐบาลเชิญชวนผู้มีความรู้ประสบการณ์ด้านเศรษฐกิจ สังคม สิ่งแวดล้อม วิชาการ ใน 34 จังหวัดสมัครรับการสรรหาเป็นที่ปรึกษาผู้ตรวจราชการภาคประชาชน
รัฐบาลเชิญชวนผู้มีความรู้ประสบการณ์ด้านเศรษฐกิจ สังคม สิ่งแวดล้อม วิชาการ ใน 34 จังหวัดสมัครรับการสรรหาเป็นที่ปรึกษาผู้ตรวจราชการภาคประชาชน
วันที่ 19 กุมภาพันธ์ 2566 น.ส.ไตรศุลี ไตรศุลี ไตรสรณกุล กล่าวว่า สำนักงานปลัดประจำสำนักนายกรัฐมนตรีได้ประกาศรับสมัครบุคคลเข้ารับการสรรหาเป็นที่ปรึกษาผู้ตรวจราชการภาคประชาชน (ทปษ.ภาคประชาชน) ครั้งที่2 เพื่อเข้ารับตำแหน่งที่ยังไม่ครบอีก 48 ตำแหน่ง ใน 34 จังหวัด รัฐบาลจึงขอเชิญชวนประชาชนที่มีความรู้และประสบการณ์ด้านเศรษฐกิจ สังคม สิ่งแวดล้อม หรือ วิชาการเข้ารับการสรรหาซึ่งจะเป็นโอกาสในการร่วมเป็นหนึ่งในกลไกของส่วนราชการในการตรวจสอบการทำงานของหน่วยงานต่างๆ ในพื้นที่และนำไปสู่การพัฒนาที่เกิดประโยชน์ต่อประชาชนแต่ละจังหวัดอย่างทั่วถึง
การรับสมัครบุคคลเพื่อรับการสรรหาเป็น ทปษ.ภาคประชาชนนี้ เป็นไปตามระเบียบสำนักนายกรัฐมนตรีว่าด้วยที่ปรึกษาผู้ตรวจราชการภาคประชาชน พ.ศ.2562 ซึ่งส่งเสริมสร้างการมีส่วนร่วมของภาคประชาชนในการตรวจราชการ ช่วยให้ผู้ตรวจราชการได้รับทราบข้อมูลในพื้นที่ที่ครอบคลุมในทุกมิติ เป็นประโยชน์ต่อการติดตามการปฏิบัติราชการให้เป็นไปตามนโยบายรัฐบาล บรรลุเป้าหมาย วัตถุประสงค์ อย่างมีประสิทธิภาพประสิทธิผล คุ้มค่า โปร่งใส และเป็นไปตามกฎหมายว่าด้วยหลักเกณฑ์และการบริหารจัดการบ้านเมืองที่ดี
น.ส.ไตรศุลี กล่าวว่า ในแต่ละจังหวัดจะประกอบไปด้วย ทปษ.ภาคประชาชน 4 ด้าน ได้แก่ ด้านเศรษฐกิจ สังคม สิ่งแวดล้อมและวิชาการ ด้านละไม่เกิน 3 คน มีวาระดำรงตำแหน่ง 3 ปี นับแต่วันที่ปลัดสำนักนายกรัฐมนตรีแต่งตั้ง โดยจะคัดเลือกจากผู้ที่อาศัยอยู่ในจังหวัดนั้น ๆ ไม่น้อยกว่า 3 ปี มีความรู้และประสบการณ์ในแต่ละด้านดังกล่าว
นอกจากคุณสมบัติเฉพาะของ 4 ด้านแล้ว ยังกำหนดคุณสมบัติทั่วไป เช่น ต้องไม่เป็นข้าราชการ พนักงานราชการหรือลูกจ้างหน่วยงานของรัฐ ผู้ดำรงตำแหน่งทางการเมือง ที่ปรึกษาพรรคการเมือง เจ้าหน้าที่พรรคการเมือง สมาชิกสภาท้องถิ่น ผู้บริหารท้องถิ่น รวมถึงเจ้าหน้าที่หน่วยงานอื่นของรัฐ ไม่เป็นบุคคลล้มละลาย บุคคลไร้ความสามารถ ต้องไม่เคยรับโทษจำคุกโดยคำพิพากษา เป็นต้น โดยแต่ละคนสามารถสมัครได้ 1 ด้าน โดยประชาชนผู้สนใจสามารถสมัครได้ตั้งแต่วันที่ 15 ก.พ. - 16 มี.ค. 66  ผ่านระบบออนไลน์ตาม QR Code หรือที่เว็บไซต์ https://eform.opm.go.th/q/2UWml6
ทั้งนี้ สามารถศึกษารายละเอียดของประกาศรับสมัคร เงื่อนไข คุณสมบัติทั่วไป คุณสมบัติเฉพาะแต่ละด้าน เอกสารประกอบการสมัคร เกณฑ์การคัดเลือก ตลอดจนช่องทางการประกาศผลได้ที่ http://bit.ly/3ka10Vq
น.ส.ไตรศุลี กล่าวว่า สำหรับ 34 จังหวัดที่เปิดรับสมัครผู้เข้ารับการสรรหา ทปษ.ภาคประชาชน ครั้งที่ 2  มีดังนี้ กาญจนบุรี กำแพงเพชร ขอนแก่น จันทบุรี ชุมพร เชียงราย นครสวรรค์ นราธิวาส น่าน บุรีรัมย์ ปทุมธานี ปราจีนบุรี ปัตตานี พระนครศรีอยุธยา พังงา เพชรบูรณ์ แม่ฮ่องสอน ยโสธร ยะลา ร้อยเอ็ด ราชบุรี ลพบุรี ลำปาง เลย สกลนคร สตูล สมุทรสาคร สิงห์บุรี สุพรรบุรี หนองคาย หนองบัวลำภู อ่างทอง อุทัยธานี และอุบลราชธานี

ที่มา : https://www.thaigov.go.th/news/contents/details/65150