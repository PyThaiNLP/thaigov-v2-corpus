รัฐบาลไทย-ข่าวทำเนียบรัฐบาล-จ.ชัยนาทบูรณาการร่วมทุกภาคีเครือข่ายขับเคลื่อนกิจกรรม “จิตอาสาพัฒนากำจัดผักตบชวาในแหล่งน้ำสาธารณะ บุ่งหาดสิน” เพื่อสร้างสิ่งแวดล้อมที่เหมาะสม ประชาชนมีคุณภาพชีวิตที่ดีอย่างยั่งยืน


วันเสาร์ที่ 18 กุมภาพันธ์ 2566
18/02/2566
พิมพ์
จ.ชัยนาทบูรณาการร่วมทุกภาคีเครือข่ายขับเคลื่อนกิจกรรม “จิตอาสาพัฒนากำจัดผักตบชวาในแหล่งน้ำสาธารณะ บุ่งหาดสิน” เพื่อสร้างสิ่งแวดล้อมที่เหมาะสม ประชาชนมีคุณภาพชีวิตที่ดีอย่างยั่งยืน
จังหวัดชัยนาทบูรณาการร่วมทุกภาคีเครือข่ายขับเคลื่อนกิจกรรม “จิตอาสาพัฒนากำจัดผักตบชวาในแหล่งน้ำสาธารณะ บุ่งหาดสิน” เพื่อสร้างสิ่งแวดล้อมที่เหมาะสม ประชาชนมีคุณภาพชีวิตที่ดีอย่างยั่งยืน
เมื่อวันที่ 17 ก.พ. 66 เวลา 08.30 น. ที่บุ่งหาดกองสิน บริเวณวัดลัดเสนาบดี (วัดเกาะ) ตำบลเขาท่าพระ อำเภอเมืองชัยนาท จังหวัดชัยนาท นายนที มนตริวัต ผู้ว่าราชการจังหวัดชัยนาท เป็นประธานในกิจกรรม “จิตอาสาพัฒนากำจัดผักตบชวาในแหล่งน้ำสาธารณะ” ภายใต้โครงการ “รวมใจชัยนาท เพื่อแหล่งน้ำสะอาด บุ่งหาดกองสิน” โดยมี จิตอาสาจากภาคีเครือข่ายในพื้นที่กว่า 150 คน ร่วมกันทำกิจกรรม
"กิจกรรมจิตอาสาพัฒนาในวันนี้ ได้มีวิทยากรจากสถานีพัฒนาที่ดินจังหวัดชัยนาท บรรยายให้ความรู้ ประชาสัมพันธ์ข้อมูล และสาธิตการใช้ประโยชน์จากการนำผักตบชวาไปแปรรูปทำปุ๋ย รวมถึงมีการวางแผนการขนย้ายซากผักตบชวา โดยได้รับการสนับสนุนรถบรรทุกจากองค์การบริหารส่วนจังหวัดชัยนาทและภาคีเครือข่ายภาคเอกชนทำการขนย้ายซากผักตบชวาไปยังพื้นที่เขาขยาย ตำบลเขาท่าพระ ซึ่งเป็นพื้นที่สาธารณะประโยชน์ เพื่อใช้ในการแปรรูปเป็นปุ๋ยสำหรับบำรุงดินให้อุดมสมบูรณ์ และเป็นการลดผลกระทบที่อาจเกิดขึ้นในพื้นที่ชุมชนที่จะส่งผลกระทบต่อประชาชน เช่น ปัญหากลิ่นเหม็นจากซากผักตบชวา เป็นต้น" ผวจ.ชัยนาท กล่าว
นายนที มนตริวัต ผู้ว่าราชการจังหวัดชัยนาท กล่าวต่ออีกว่า จังหวัดชัยนาทได้ดำเนินการขับเคลื่อนแก้ไขปัญหาความเดือดร้อนของประชาชนในพื้นที่ตำบลเขาท่าพระ บริเวณแหล่งน้ำบุ่งหาดกองสิน ซึ่งมีผักตบชวาและวัชพืชเป็นจำนวนมากถึง 24,000 ตัน บนพื้นที่ผิวน้ำรวม 546 ไร่ โดยได้เริ่มดำเนินการตั้งเเต่เมื่อวันที่ 26 มกราคม 2566 ที่ผ่านมา ด้วยเรือกำจัดผักตบชวา จำนวน 2 ลำ ซึ่งได้รับการสนับสนุนงบประมาณและกำลังคนจากกรมเจ้าท่า และเครื่องจักรสำหรับขนย้ายจากภาคีเครือข่ายภาคเอกชน ส่วนราชการ และองค์กรปกครองส่วนท้องถิ่นในพื้นที่ โดยคาดว่า เมื่อการดำเนินการแล้วเสร็จ จะส่งผลทำให้แหล่งน้ำบุ่งหาดกองสินมีความสวยงาม น้ำมีคุณภาพที่ดี ที่สามารถใช้เป็นแหล่งเพาะพันธุ์ปลาและปรับปรุงพัฒนาเป็นสถานที่พักผ่อนหย่อนใจในอนาคต นอกจากนี้ ยังสามารถใช้เป็นที่พักน้ำสำรองไว้ใช้ในช่วงฤดูเเล้ง และเป็นพื้นที่สำหรับรองรับน้ำส่วนเกินในฤดูน้ำหลากปริมาณกว่า 2.2 ล้านลูกบาศก์เมตร
"นับเป็นความน่าภาคภูมิใจของพี่น้องประชาชนชาวชัยนาทอย่างยิ่ง ที่ได้ร่วมมือ ร่วมแรง ร่วมใจของภาคีเครือข่ายในพื้นที่จังหวัดชัยนาท โดยเฉพาะอย่างยิ่งภาครัฐ ภาคเอกชน และประชาชนในพื้นที่อย่างแท้จริง สอดคล้องตามเป้าหมายการพัฒนาที่ยั่งยืนข้อที่ 17 ในด้านการเสริมสร้างความร่วมมือ (Partnership) ทั้งนี้ การดำเนินการ ต้องไม่ใช่ทำแค่ครั้งเดียวแล้วเสร็จสิ้นไป หากแต่ต้องได้รับความร่วมมือจากพี่น้องประชาชนในพื้นที่ ร่วมกันดูแลรักษาพื้นที่อย่างต่อเนื่อง ทยอยเก็บเล็ก เก็บน้อย กำจัดผักตบชวาด้วยตัวเราอย่างสม่ำเสมอ และต้องไม่ทิ้งขยะลงในแหล่งน้ำ และรณรงค์สร้างจิตสำนึก สร้างพลังภาคีเครือข่ายในการช่วยกันดูแลรักษาอย่างต่อเนื่อง เพื่อทำให้สภาพแวดล้อมเหมาะสม มีสถานที่ที่สวยงาม และอุดมสมบูรณ์ไปด้วยระบบนิเวศที่ดี อันจะส่งผลทำให้มีคุณภาพชีวิตที่ดีอย่างยั่งยืนต่อไป" ผวจ.ชัยนาท กล่าว

ที่มา : https://www.thaigov.go.th/news/contents/details/65136