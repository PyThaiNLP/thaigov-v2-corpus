รัฐบาลไทย-ข่าวทำเนียบรัฐบาล-“นายกฯ” มอบ “ธนกร” ลงพื้นที่ จ. ราชบุรี ส่งเสริมเศรษฐกิจฐานราก ติดตามการแก้ปัญหาสถานการณ์น้ำ รับฟังปัญหา บูรณาการหน่วยงานเชิงรุก


วันพฤหัสบดีที่ 16 กุมภาพันธ์ 2566
16/02/2566
พิมพ์
“นายกฯ” มอบ “ธนกร” ลงพื้นที่ จ. ราชบุรี ส่งเสริมเศรษฐกิจฐานราก ติดตามการแก้ปัญหาสถานการณ์น้ำ รับฟังปัญหา บูรณาการหน่วยงานเชิงรุก
“นายกฯ” มอบ “ธนกร” ลงพื้นที่ จ. ราชบุรี ส่งเสริมเศรษฐกิจฐานราก ติดตามการแก้ปัญหาสถานการณ์น้ำ รับฟังปัญหา บูรณาการหน่วยงานเชิงรุก
วันนี้ (16 ก.พ.66) นายธนกร วังบุญคงชนะ รัฐมนตรีประจำสำนักนายกรัฐมนตรี เปิดเผยว่า พล.อ. ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ได้มอบหมายให้ตนลงพื้นที่ตรวจราชการ ณ จ. ราชบุรี ในวันพรุ่งนี้ (17 กุมภาพันธ์ 2566) โดยในช่วงเช้า รัฐมนตรีประจำสำนักนายกรัฐมนตรีจะเดินทางไปยัง ศาลากลาง จ.ราชบุรี เพื่อรับฟังรายงานสรุปจากส่วนราชการที่เกี่ยวข้อง ต่อจากนั้น จะเดินทางไปตรวจราชการโครงการพัฒนาพื้นที่เพื่อส่งเสริมการท่องเที่ยวทางน้ำเชิงประวัติศาสตร์และวัฒนธรรม ณ บริเวณริมเขื่อนวัดช่องลม อ.เมือง จ.ราชบุรี  จากนั้นจะเดินทางไปยัง เขื่อนรัฐประชาพัฒนา อ.เมือง จ.ราชบุรี เพื่อติดตามการดำเนินงานโครงการที่เกี่ยวข้องตามผลการประชุมระหว่างนายกรัฐมนตรีกับผู้ว่าราชการจังหวัด ผู้แทนภาคเอกชน และผู้บริหารท้องถิ่น เพื่อขับเคลื่อนการพัฒนากลุ่มจังหวัดภาคกลางตอนล่าง 1 (กาญจนบุรี ราชบุรี และสุพรรณบุรี)
ช่วงบ่าย รัฐมนตรีประจำสำนักนายรัฐมนตรีจะเดินทางไปยัง อุทยานหินเขางู เทศบาลตำบลเขางู อ.เมือง จ.ราชบุรี เพื่อตรวจราชการและติดตามการดำเนินงานโครงการพัฒนาพื้นที่แหล่งท่องเที่ยวธรรมชาติชุมชนอย่างยั่งยืน “อุทยานหินเขางู” พร้อมทั้งพบปะผู้นำส่วนราชการ และภาคประชาชน เพื่อรับฟังสภาพปัญหาและความต้องการของประซาชนในพื้นที่
“การลงพื้นที่ จ.ราชบุรี ในครั้งนี้ ท่านนายกฯ มอบหมายให้ติดตามความคืบหน้าในหลายๆประเด็นอาทิ แนวทางการส่งเสริมการท่องเที่ยวเพื่อการเชื่อมโยงกับการเสริมสร้างเศรษฐกิจฐานราก การแก้ปัญหาสถานการณ์น้ำทั้งน้ำท่วม ภัยแล้ง ซึ่งรัฐบาล แนวทางการส่งเสริมพัฒนาตาม BCG Model ตลอดจน การขับเคลื่อนเกษตรมูลค่าสูง เพื่อส่งเสริมให้เกษตรกรในพื้นที่มีรายได้ที่สูงขึ้น ซึ่งรัฐบาลมุ่งส่งเสริมและพัฒนาการเกษตรสีเขียวแบบครบวงจรสู่เมืองอาหารปลอดภัยอย่างมั่นคงและยั่งยืน พร้อมสร้างมูลค่าเพิ่มจากการท่องเที่ยวและบริการวิถีใหม่อย่างมีคุณภาพบนฐานอัตลักษณ์ชุมชนเชิงสร้างสรรค์ ซึ่งรัฐบาล ตั้งเป้าหมายการพัฒนา จังหวัดราชบุรี พ.ศ. 2566-2570 ให้เป็น เมืองเกษตรสีเขียว เศรษฐกิจเข้มแข็ง สังคมคุณภาพ”  นายธนกร กล่าว
--------------------

ที่มา : https://www.thaigov.go.th/news/contents/details/65052