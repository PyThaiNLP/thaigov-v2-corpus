รัฐบาลไทย-ข่าวทำเนียบรัฐบาล-รองปลัดกระทรวงยุติธรรม หารือทวิภาคีร่วมกับกระทรวงยุติธรรมญี่ปุ่น เรื่อง แนวทางการดำเนินงานตามบันทึกข้อตกลงความร่วมมือระหว่างกระทรวงยุติธรรมไทยกับญี่ปุ่น


วันพฤหัสบดีที่ 16 กุมภาพันธ์ 2566
16/02/2566
พิมพ์
รองปลัดกระทรวงยุติธรรม หารือทวิภาคีร่วมกับกระทรวงยุติธรรมญี่ปุ่น เรื่อง แนวทางการดำเนินงานตามบันทึกข้อตกลงความร่วมมือระหว่างกระทรวงยุติธรรมไทยกับญี่ปุ่น
รองปลัดกระทรวงยุติธรรม หารือทวิภาคีร่วมกับ ผู้ช่วยปลัดกระทรวงยุติธรรม กระทรวงยุติธรรมญี่ปุ่น เกี่ยวกับแนวทางการดำเนินงานตามบันทึกข้อตกลงความร่วมมือระหว่างกระทรวงยุติธรรมไทยกับกระทรวงยุติธรรมญี่ปุ่น ในสาขากฎหมายและการบริหารงานยุติธรรม
เมื่อวันที่ ๑๔ กุมภาพันธ์ ๒๕๖๖ ในห้วงการประชุมเตรียมการสำหรับการประชุมรัฐมนตรียุติธรรมอาเซียน - ญี่ปุ่น สมัยพิเศษ (Preparatory Meeting for the ASEAN-Japan Special Meeting of Justice Ministers) พันตํารวจโท ประวุธ วงศ์สีนิล รองปลัดกระทรวงยุติธรรม ได้เข้าร่วมหารือทวิภาคีร่วมกับ นางสาวโนริโกะ ชิบาตะ (Ms. Noriko Shibata) ผู้ช่วยปลัดกระทรวงยุติธรรม กระทรวงยุติธรรมญี่ปุ่น เกี่ยวกับแนวทางการขับเคลื่อนบันทึกข้อตกลงความร่วมมือระหว่างกระทรวงยุติธรรมไทยกับกระทรวงยุติธรรมญี่ปุ่น ในสาขากฎหมายและการบริหารงานยุติธรรม (Memorandum of Cooperation (MOC) between the Ministry of Justice of Japan and the Ministry of Justice of the Kingdom of Thailand in the Field of Legal and Justice Administration) ซึ่งได้ลงนามโดยรัฐมนตรีว่าการกระทรวงยุติธรรมของทั้งสองประเทศ เมื่อวันที่ ๑๓ ธันวาคม ๒๕๖๒ โดยทั้งสองฝ่ายเห็นพ้องที่จะเสริมสร้างความร่วมมือระหว่างกันในประเด็นสำคัญ อาทิ การพัฒนาแนวทางในการปฏิบัติต่อผู้กระทำผิด และการป้องกันการกระทำผิดซ้ำ ซึ่งอาจพิจารณาการจัดทำแผนงาน (Work Plan) ระยะ ๒ ปี เพื่อขับเคลื่อนการดำเนินงานภายใต้ MOC ให้เกิดผลเป็นรูปธรรม
ในโอกาสนี้ รองปลัดกระทรวงยุติธรรม ได้เสนอให้ทั้งสองฝ่ายพิจารณาแนวทางการส่งเสริมความร่วมมือในด้านการป้องกันอาชญากรรม โดยเฉพาะอย่างยิ่ง ความมั่นคงทางไซเบอร์ (cybersecurity) และการฟอกเงิน (money laundering) ผ่านสกุลเงินดิจิทัล เป็นต้น ซึ่งเป็นช่องทางและแหล่งทุนขององค์กรอาชญากรรม โดยฝ่ายญี่ปุ่นเห็นพ้องว่า การสืบพยานหลักฐานทางอิเล็กทรอนิกส์ เป็นเรื่องที่มีความท้าทายและประเด็นสำคัญในการป้องกันปราบปรามอาชญากรรมไซเบอร์ (cybercrime) ดังนั้น จึงยินดีที่ทั้งสองฝ่ายจะส่งเสริมความร่วมมือในเรื่องดังกล่าว

ที่มา : https://www.thaigov.go.th/news/contents/details/65050