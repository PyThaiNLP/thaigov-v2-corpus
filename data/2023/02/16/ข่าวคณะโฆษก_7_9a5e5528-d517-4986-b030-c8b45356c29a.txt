รัฐบาลไทย-ข่าวทำเนียบรัฐบาล-คณะ ส.ส. เยอรมนี เข้าพบรองเลขาธิการนายกรัฐมนตรีฝ่ายการเมือง นายอนุชา ฯ มุ่งกระชับความสัมพันธ์ เพื่อมิตรภาพและผลประโยชน์ของทั้งสองประเทศ


วันพฤหัสบดีที่ 16 กุมภาพันธ์ 2566
คณะ ส.ส. เยอรมนี เข้าพบรองเลขาธิการนายกรัฐมนตรีฝ่ายการเมือง นายอนุชา ฯ มุ่งกระชับความสัมพันธ์ เพื่อมิตรภาพและผลประโยชน์ของทั้งสองประเทศ
คณะ ส.ส. เยอรมนี เข้าพบรองเลขาธิการนายกรัฐมนตรีฝ่ายการเมือง นายอนุชา ฯ มุ่งกระชับความสัมพันธ์ เพื่อมิตรภาพและผลประโยชน์ของทั้งสองประเทศ
วันนี้ (16 กุมภาพันธ์ 2566) เวลา 14.30 น. ณ ห้องรับรอง 1 ตึกบัญชาการ 1 ทำเนียบรัฐบาล นายเก-ออร์ค ชมิท ( H.E. Mr. Georg Schmidt) เอกอัครราชทูตสหพันธ์สาธารณรัฐเยอรมนีประจำประเทศไทย พร้อมคณะสมาชิกสภาผู้แทนราษฎรสหพันธ์สาธารณรัฐเยอรมนี พบหารือกับนายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี สรุปสาระสำคัญดังนี้
รองเลขาธิการนายกรัฐมนตรีฯ กล่าวต้อนรับคณะสมาชิกสภาผู้แทนราษฎรสหพันธ์สาธารณรัฐเยอรมนี สู่ทำเนียบรัฐบาลในโอกาสเดินทางเยือนประเทศไทย พร้อมแสดงความยินดีที่ไทยและเยอรมนีมีความสัมพันธ์อันดีต่อกันมายาวนาน ทั้งนี้ ประเทศไทยชื่นชมเยอรมนีในฐานะประเทศที่มีความเชี่ยวชาญทางด้านเทคโนโลยี นวัตกรรม ยานยนต์ไฟฟ้า และการศึกษา โดยเฉพาะอย่างยิ่งด้านอาชีวศึกษา หวังว่าไทยและเยอรมนีจะร่วมมือมากขึ้นในอนาคตในสาขาดังกล่าว
ด้านนาง Gabriele Katzmarek หัวหน้าคณะ ส.ส. เยอรมนี รู้สึกยินดีที่ได้มาพบปะกันในวันนี้ ซึ่งเป็นโอกาสในการหารือถึงความร่วมมือระหว่างไทยและเยอรมนี รวมถึงแลกเปลี่ยนเรียนรู้ซึ่งกันและกัน พร้อมยินดีที่ทั้งสองฝ่ายครบรอบ 160 ปี ของการสถาปนาความสัมพันธ์ทางการทูตระหว่างกันในปี 2565 เยอรมนียินดีขับเคลื่อนความร่วมมือระหว่างไทยกับเยอรมนีในทุกมิติ ทั้งในระดับรัฐบาลและรัฐสภา เพื่อมิตรภาพและผลประโยชน์ของทั้งสองประเทศ
ทั้งสองฝ่ายยังได้แลกเปลี่ยนข้อคิดเห็นในประเด็นที่ทั้งสองฝ่ายสนใจร่วมกัน โดยนาง Gabriele Katzmarek ได้หารือถึงกฎหมายการเลือกตั้ง ระบบการเลือกตั้งของไทย และการจัดการเลือกตั้งทั่วไปที่จะเกิดขึ้น ซึ่งเยอรมนีหวังว่าไทยจะสามารถจัดการเลือกตั้งทั่วไปได้อย่างราบรื่น โปร่งใส และยุติธรรม โอกาสนี้ รองเลขาธิการนายกรัฐมนตรีฯ ยังกล่าวยืนยันถึงความพร้อมของไทยฟื้นการเจรจาความตกลงการค้าเสรี (FTA) ไทย – สหภาพยุโรป ซึ่งในการประชุม ASEAN - EU Commemorative Summit ณ กรุงบรัสเซลส์ ไทยและสหภาพยุโรปได้บรรลุการเจรจาความตกลงว่าด้วยความเป็นหุ้นส่วนและความร่วมมือรอบด้าน (Partnership and Cooperation Agreement: PCA) ซึ่งจะเป็นโอกาสอันดีที่จะเป็นพื้นฐานสำคัญไปสู่การเปิดการเจรจาความตกลงเขตการค้าเสรี (FTA) ไทย-อียู รอบใหม่
ทั้งสองฝ่ายได้แลกเปลี่ยนความคิดเห็นอย่างเปิดกว้างและสร้างสรรค์ในประเด็นต่าง ๆ ร่วมกัน ทั้งสถานการณ์การเมืองของไทย นโยบายของรัฐบาลไทยและเยอรมนี การมีส่วนร่วมทางการเมืองของคนไทย สถานการณ์ในเมียนมา และความขัดแย้งระหว่างรัสเซีย-ยูเครน ซึ่งทั้งสองฝ่ายมีความเห็นร่วมกันคือต้องการเห็นความสงบสุข และประชาชนทุกคนอยู่ดีกินดี

ที่มา : https://www.thaigov.go.th/news/contents/details/65053