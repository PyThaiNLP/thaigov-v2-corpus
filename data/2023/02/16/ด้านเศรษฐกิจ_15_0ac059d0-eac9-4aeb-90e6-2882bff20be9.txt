รัฐบาลไทย-ข่าวทำเนียบรัฐบาล-รฟม. เตรียมจัดการประชุมกลุ่มย่อย (การประชุมเพื่อพิจารณารูปแบบโครงการ) งานจ้างที่ปรึกษาเพื่อศึกษาทบทวนรายละเอียดความเหมาะสม ปรับปรุงแบบ โครงการระบบขนส่งมวลชนจังหวัดภูเก็ต ระยะที่ 1 


วันพฤหัสบดีที่ 16 กุมภาพันธ์ 2566
รฟม. เตรียมจัดการประชุมกลุ่มย่อย (การประชุมเพื่อพิจารณารูปแบบโครงการ) งานจ้างที่ปรึกษาเพื่อศึกษาทบทวนรายละเอียดความเหมาะสม ปรับปรุงแบบ โครงการระบบขนส่งมวลชนจังหวัดภูเก็ต ระยะที่ 1
ช่วงท่าอากาศยานนานาชาติภูเก็ต - ห้าแยกฉลองและส่วนต่อขยายไปท่าฉัตรไชย
การรถไฟฟ้าขนส่งมวลชนแห่งประเทศไทย (รฟม.) กระทรวงคมนาคม เตรียมลงพื้นที่จังหวัดภูเก็ต จัดการประชุมกลุ่มย่อย (การประชุมเพื่อพิจารณารูปแบบโครงการ) งานศึกษาทบทวนรายละเอียด ความเหมาะสม ปรับปรุงโครงการระบบขนส่งมวลชนจังหวัดภูเก็ต ระยะที่ 1 ช่วงท่าอากาศยานนานาชาติภูเก็ต - ห้าแยกฉลอง และส่วนต่อขยายไปท่าฉัตรไชย ระหว่างวันที่ 20-21 กุมภาพันธ์ 2566 เพื่อประชาสัมพันธ์ข้อมูลรายละเอียดโครงการฯ พร้อมรับฟังความคิดเห็นและข้อเสนอแนะจากผู้มีส่วนได้เสียในพื้นที่
นายภคพงศ์ ศิริกันทรมาศ ผู้ว่าการการรถไฟฟ้าขนส่งมวลชนแห่งประเทศไทย  เปิดเผยว่า การจัดการประชุมกลุ่มย่อยฯ ในครั้งนี้ เป็นการนำเสนอข้อมูลผลการศึกษารูปแบบทางเลือกในการพัฒนาโครงการฯ ในมิติต่าง ๆ อาทิ รูปแบบโครงสร้างของโครงการฯ ระบบเทคโนโลยีรถไฟฟ้าที่เหมาะสม และการขยายแนวเส้นทางต่อไปยังท่าฉัตรไชย เพื่อให้พร้อมรองรับการเดินทางของผู้เข้าร่วมชมงาน Specialised Expo 2028 ซึ่งประเทศไทยอยู่ระหว่างการเสนอเพื่อเป็นเจ้าภาพจัดงาน โดยการประชุมฯ ดังกล่าว เปิดโอกาสให้ประชาชนในพื้นที่จังหวัดภูเก็ตที่อาศัยอยู่ตามแนวเส้นทางของโครงการฯ และบริเวณใกล้เคียง เข้าร่วมรับฟัง พิจารณารูปแบบทางเลือก รวมถึงแลกเปลี่ยนความคิดเห็นและข้อเสนอแนะที่มีต่อโครงการฯ ทั้งนี้ ได้แบ่งการประชุมออกเป็น 3 เวที โดยในวันที่ 20 กุมภาพันธ์ 2566 จะจัดการประชุมฯ ระหว่างเวลา 09.00 - 12.00 น. ณ ห้องประชุมระแงง เทศบาลตำบลวิชิต และระหว่างเวลา 14.00 - 17.00 น. ณ ห้องประชุมเทศบาลนครภูเก็ต อำเภอเมืองภูเก็ต สำหรับวันที่ 21 กุมภาพันธ์ 2566 จะจัดการประชุมฯ ระหว่างเวลา 09.00-12.00 น. ณ หอประชุมที่ว่าการอำเภอถลาง อำเภอถลาง จังหวัดภูเก็ต เพื่อให้ครอบคลุมกลุ่มผู้มีส่วนได้เสียในพื้นที่ และสามารถเปิดรับข้อมูลอันเป็นประโยชน์ ประเด็นปัญหาหรือข้อห่วงกังวลได้อย่างครบถ้วน
ทั้งนี้ รฟม. จะรับฟังความคิดเห็นต่อผลการศึกษาเปรียบเทียบระบบเทคโนโลยีรถไฟฟ้าดังกล่าว พร้อมข้อเสนอแนะต่าง ๆ จากผู้มีส่วนได้เสีย เพื่อนำไปพิจารณาปรับปรุงผลการศึกษาให้มีความครบถ้วนสมบูรณ์ สอดคล้องตามระบบเทคโนโลยีรถไฟฟ้าที่เหมาะสมต่อไป ก่อนเปิดเวทีการประชุมสัมมนาสรุปผลการศึกษาโครงการฯ อีกครั้งภายหลังการประชุมกลุ่มย่อยฯ และจัดทำรายงานผลการศึกษาฯ เพื่อรายงานต่อกระทรวงคมนาคมพิจารณาในลำดับถัดไป
สำหรับโครงการระบบขนส่งมวลชนจังหวัดภูเก็ต ช่วงท่าอากาศยานนานาชาติภูเก็ต - ห้าแยกฉลอง และส่วนต่อขยายไปท่าฉัตรไชย มีระยะทางรวมของโครงการประมาณ 58.5 กิโลเมตร จำนวนสถานีทั้งหมด 23 สถานี มีจุดเริ่มต้นโครงการระยะที่ 1ฯ บริเวณท่าอากาศยานนานาชาติภูเก็ต ไปสิ้นสุดที่สถานีฉลอง ซึ่งอยู่ใกล้กับห้าแยกฉลอง โดยมีศูนย์ซ่อมบำรุงตั้งอยู่บริเวณสถานีถลาง และมีอาคารจอดแล้วจร จำนวน 2 แห่ง ที่บริเวณสถานีสถานีขนส่งผู้โดยสารจังหวัดภูเก็ต แห่งที่ 2  และสถานีฉลอง สำหรับเส้นทางของส่วนต่อขยายไปยังท่าฉัตรไชย จะมีจุดเริ่มต้นที่บริเวณสถานีเมืองใหม่ ไปสิ้นสุดที่สถานีท่าฉัตรไชย ทั้งนี้ เมื่อโครงการแล้วเสร็จสมบูรณ์จะช่วยเพิ่มทางเลือกในการเดินทางที่มีประสิทธิภาพและมาตรฐาน พร้อมรองรับการเดินทางและการท่องเที่ยวของจังหวัดภูเก็ตในอนาคต ติดตามข้อมูลข่าวสารประชาสัมพันธ์ที่น่าสนใจของโครงการฯ เพิ่มเติมผ่านทางเฟซบุ๊กแฟนเพจ โครงการระบบขนส่งมวลชนจังหวัดภูเก็ต ระยะที่ 1ฯ
ติดตามข้อมูลข่าวสาร รฟม. เพิ่มเติมได้ที่ เว็บไซต์ รฟม. (www.mrta.co.th) เฟซบุ๊กแฟนเพจ การรถไฟฟ้าขนส่งมวลชนแห่งประเทศไทย และ Call Center รฟม. โทร. 0 2716 4044

ที่มา : https://www.thaigov.go.th/news/contents/details/65051