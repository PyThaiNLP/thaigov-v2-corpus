รัฐบาลไทย-ข่าวทำเนียบรัฐบาล-ผู้ตรวจสมพลฯ ตรวจเยี่ยมสถานประกอบการผลิตสมุนไพร ต้นแบบการประกอบกิจการที่ดำเนินการตามนโยบาย MIND ใน 4 มิติ


วันพฤหัสบดีที่ 16 กุมภาพันธ์ 2566
16/02/2566
พิมพ์
ผู้ตรวจสมพลฯ ตรวจเยี่ยมสถานประกอบการผลิตสมุนไพร ต้นแบบการประกอบกิจการที่ดำเนินการตามนโยบาย MIND ใน 4 มิติ
นายสมพล โนดไธสง ผู้ตรวจราชการกระทรวงอุตสาหกรรม ตรวจเยี่ยมสถานประกอบการผลิตสมุนไพร ต้นแบบการประกอบกิจการที่ดำเนินการตามนโยบาย MIND ใน 4 มิติ
เมื่อวันที่ 15 กุมภาพันธ์ 2566 เวลา 13.30 น. นายสมพล โนดไธสง ผู้ตรวจราชการกระทรวงอุตสาหกรรม พร้อมด้วยนายพัตทอง กิตติวัฒน์ อุตสาหกรรมจังหวัดปราจีนบุรี และลงพื้นที่ตรวจเยี่ยมสถานประกอบการอุตสาหกรรม บริษัท อุทัยประสิทธิ์ จำกัด จังหวัดปราจีนบุรี ประกอบกิจการผลิตสมุนไพร กลุ่มยาแก้ไข้ กลุ่มยาบำรุงหัวใจและหลอดเลือด กลุ่มยาบำรุงร่างกาย กลุ่มยาเกี่ยวกับระบบทางเดินอาหาร และกลุ่มยาใช้ภายนอก ซึ่งการประกอบกิจการได้ดำเนินการตามนโยบาย MIND ใน 4 มิติ
มิติที่ 1 ความสำเร็จทางธุรกิจ ผลิตและจัดจำหน่ายยาแผนโบราณ ยอดขายผลิตภัณฑ์ต่อเดือน จำนวน 3 ล้านบาท มิติที่ 2 การดูแลสังคมโดยรอบโรงงาน ยกระดับคุณภาพชีวิตความเป็นอยู่ของคนในชุมชน สนับสนุนทุนการศึกษาเพื่อยกระดับคุณภาพชีวิตของเยาวชนในชุมชน เป็นแหล่งเรียนรู้และฝึกงาน มิติที่ 3 การดูแลรักษาสิ่งแวดล้อม ลดขยะ สิ่งปฏิกูล และการบำบัดน้ำเสียก่อนปล่อยสู่สิ่งแวดล้อม ควบคุมคุณภาพเพื่อลดของเสียในกระบวนการผลิต มิติที่ 4 การกระจายรายได้ให้กับประชาชน สร้างรายได้ให้กับชุมชนโดยการจ้างงานบริเวณชุมชนรอบโรงงาน รับซื้อวัตถุดิบสมุนไพรจากโรงงาน รวมทั้งสถานประกอบการดังกล่าวได้รับการสนับสนุนกองทุนพัฒนาเอสเอ็มอีตามแนวประชารัฐ โครงการสินเชื่อ SMEs โตไว ไทยยั่งยืน
ทั้งนี้ ผู้ตรวจสมพลฯ ได้ให้ความรู้เกี่ยวกับการประกอบการและให้กำลังใจในการประกอบการ พร้อมได้เชิญชวนเข้าร่วมโครงการต่างๆ ของกระทรวงอุตสาหกรรมเพื่อประโยชน์แก่ผู้ประกอบการและช่วยเพิ่มศักยภาพให้ธุรกิจ

ที่มา : https://www.thaigov.go.th/news/contents/details/65060