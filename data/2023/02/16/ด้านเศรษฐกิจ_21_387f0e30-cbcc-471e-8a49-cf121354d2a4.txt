รัฐบาลไทย-ข่าวทำเนียบรัฐบาล-ผู้ตรวจภาสกรฯ ลงพื้นที่สงขลา ตรวจราชการรอบ 1 เน้นย้ำการทำงานตามนโยบาย MIND ใช้ "หัว" และ "ใจ" ปั้นอุตสาหกรรมคู่ชุมชน


วันพฤหัสบดีที่ 16 กุมภาพันธ์ 2566
16/02/2566
พิมพ์
ผู้ตรวจภาสกรฯ ลงพื้นที่สงขลา ตรวจราชการรอบ 1 เน้นย้ำการทำงานตามนโยบาย MIND ใช้ "หัว" และ "ใจ" ปั้นอุตสาหกรรมคู่ชุมชน
ผู้ตรวจภาสกรฯ ลงพื้นที่สงขลา ตรวจราชการรอบ 1 เน้นย้ำการทำงานตามนโยบาย MIND ใช้ "หัว" และ "ใจ" ปั้นอุตสาหกรรมคู่ชุมชน ขับเคลื่อนสู่เป้าหมาย "อุตสาหกรรมดี ชุมชนดี หน่วยงานดี" สู่ความสำเร็จ 4 มิติ
เมื่อวันที่ 15 กุมภาพันธ์ 2566 นายภาสกร ชัยรัตน์ รองอธิบดีกรมส่งเสริมอุตสาหกรรม รักษาการในตำแหน่งผู้ตรวจราชการกระทรวงอุตสาหกรรม ลงพื้นที่ตรวจติดตามงานเขตตรวจราชการที่ 5 ภาคใต้ฝั่งอ่าวไทย จังหวัดสงขลา ได้ประชุมตรวจติดตามงานตามประเด็นการตรวจราชการกระทรวงอุตสาหกรรม รอบที่ 1 ปีงบประมาณ พ.ศ. 2566 ณ ห้องประชุมสำนักงานอุตสาหกรรมจังหวัดฯ โดยมีกลุ่มเป้าหมายประกอบด้วย สำนักงานอุตสาหกรรมจังหวัด สภาอุตสาหกรรมจังหวัด,ผู้จัดการ SME D Bank เขต 27/สาขาหาดใหญ่/สาขาสงขลา, ศูนย์ส่งเสริมอุตสาหกรรมภาคที่ 11 สำนักงานอุตสาหกรรมพื้นฐานและการเหมืองแร่เขต 1 ศูนย์วิจัยและเตือนภัยมลพิษโรงงานภาคใต้ การนิคมอุตสาหกรรมภาคใต้ และเครือข่ายอุตสาหกรรมรักษ์สิ่งแวดล้อมจังหวัด ได้รับทราบผลการดำเนินงานปัญหาอุปสรรค พร้อมทั้งภาพรวมศักยภาพทิศทางการพัฒนาเศรษฐกิจอุตสาหกรรมของจังหวัดฯ จากภาคเอกชน/ภาคประชาชน ซึ่งเป็นศูนย์กลางภาคอุตสาหกรรมภาคใต้
ในการนี้ได้ให้ข้อแนะนำในการส่งเสริมและพัฒนาอุตสาหกรรม นำนโยบายท่านปลัดกระทรวงอุตสาหกรรม MIND ใช้ "หัว" และ "ใจ" ปั้นอุตสาหกรรมคู่ชุมชน ขับเคลื่อนสู่เป้าหมาย ภายใต้หลักการ "อุตสาหกรรมดี ชุมชนดี หน่วยงานดี" สู่ความสำเร็จ 4 มิติ (ความสำเร็จทางธุรกิจ การประกอบกิจการไม่สร้างผลกระทบชุมชน การดูแลสิ่งแวดล้อมตอบโจทย์ประชาคมโลก และการกระจายรายได้สร้างอาชีพดีพร้อม) หลังจากนั้นได้ตรวจสอบบ้านพักฯ ซึ่งมีอายุมากกว่า 40 ปี มีความชำรุดเสียหายพอสมควร จึงได้มอบหมายอุตสาหกรรมจังหวัดจัดทำคำของบประมาณเพื่อเสนอซ่อม สร้างบ้านพักฯ ให้เรียบร้อยต่อไป ทั้งนี้ ได้รับความร่วมมือจากอุตสาหกรรมจังหวัดสงขลา นางจันทร์จิรา บางแสน และคณะหน่วยงานร่วมภาครัฐและเอกชนเป็นอย่างดี ซึ่งจะได้รวบรวมข้อมูลรายงานท่านปลัดกระทรวงอุตสาหกรรม เพื่อโปรดทราบและพิจารณาต่อไป

ที่มา : https://www.thaigov.go.th/news/contents/details/65061