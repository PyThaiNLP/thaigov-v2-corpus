รัฐบาลไทย-ข่าวทำเนียบรัฐบาล-กรมทางหลวง ชี้แจงกรณีประเด็นอภิปรายพาดพิงกรมทางหลวง เมื่อวันที่ 15 กุมภาพันธ์ 2566


วันพฤหัสบดีที่ 16 กุมภาพันธ์ 2566
กรมทางหลวง ชี้แจงกรณีประเด็นอภิปรายพาดพิงกรมทางหลวง เมื่อวันที่ 15 กุมภาพันธ์ 2566
.....
กรมทางหลวง (ทล.) กระทรวงคมนาคม ชี้แจงกรณีนายพัฒนา สัพโส สมาชิกสภาผู้แทนราษฎร พรรคเพื่อไทย ได้อภิปรายพาดพิง เมื่อวันที่ 15 กุมภาพันธ์ 2566 ดังนี้
1. การทำผิวทางลาดยางแบบพาราแอสฟัลต์ (Para AC.) เป็นการนำยางพารามาผสมกับยางมะตอยที่โรงงานผลิต แล้วนำมาใช้ทำเป็นผิวถนนชั้นบน คุณภาพดี แต่ราคาสูงกว่าผิวทางลาดยางที่ใช้อยู่ การทำผิวทางแบบพาราแอสฟัลต์เกษตรกรชาวสวนยางได้รับประโยชน์เพียง 5% ปัจจุบัน ทล. ไม่มีการก่อสร้างผิวทางลาดยางแบบพาราแอสฟัลต์แล้ว โดยในปี 2563 รัฐบาลมีนโยบายให้หน่วยงานต่าง ๆ ช่วยเหลือเกษตรกร ชาวสวนยาง กระทรวงคมนาคมจึงได้ตั้งคณะกรรมการ และมอบหมายให้ ทล. และกรมทางหลวงชนบท พิจารณานำงานวิจัยของอาจารย์มหาวิทยาลัยสงขลานครินทร์ที่ได้ศึกษาทดลองการนำยางพารามาทำหลักนำทางยางพารา และแผ่นยางครอบแท่งแบริเออร์ เพื่อเพิ่มความปลอดภัย และลดความรุนแรงจากการเกิดอุบัติเหตุ ทำให้เกษตรกรชาวสวนยางได้รับประโยชน์โดยตรงเป็นสัดส่วนมากถึง 70% และตั้งแต่มีการก่อสร้างแท่งแบริเออร์คอนกรีตในปี 2564 ยังไม่มีการเกิดอุบัติเหตุการชนประสานงาจากการที่รถเสียหลักวิ่งข้ามเลนบริเวณที่มีการติดตั้งแท่งแบริเออร์คอนกรีต
2. การขอตั้งงบประมาณของ ทล. คำนึงถึงความคุ้มค่า ความพร้อมในการก่อสร้าง ความสำคัญของโครงข่าย ความต้องการของจังหวัดและกลุ่มจังหวัด การแก้ไขปัญหาที่ได้รับข้อร้องเรียนและข้อเสนอแนะ ความต้องการของประชาชนในพื้นที่ การซ่อมแซมบำรุงรักษาเส้นทางที่มีความเสียหาย การติดตั้งอุปกรณ์เสริมความปลอดภัย การแก้ไขปัญหาจุดเสี่ยงจุดอันตราย เพื่อให้ผู้ใช้เส้นทางได้รับความสะดวก รวดเร็วและปลอดภัย การจัดงบประมาณกระจายอย่างทั่วถึงทุกจังหวัดทุกภาค โดยการก่อสร้างโครงการขนาดใหญ่เป็นการพัฒนาปรับปรุงเส้นทางต่อเนื่องเป็นโครงข่ายทางหลวง หรือแก้ไขปัญหาจุดตัดทางแยกขนาดใหญ่ รวมถึงแก้ไขปัญหาจราจร ตามแผนพัฒนาทางหลวง ส่วนโครงการขนาดเล็กมุ่งแก้ไขปัญหาเฉพาะจุดที่มีความเสียหาย มีความจำเป็นเร่งด่วน และป้องกันแก้ไขอันตรายในการเดินทางเป็นหลัก
3. จากกรณีกล่าวหาว่ามีการลักลอบขุดดินจากที่ สปก. มาก่อสร้างถนนสายท่าดอกแก้ว - ศรีสงคราม จังหวัดนครพนม นั้น กรมทางหลวงได้ตรวจสอบข้อเท็จจริงไปแล้วเมื่อเดือนพฤษภาคม 2565 ขอเรียนให้ทราบว่า บ่อดินที่ใช้ในโครงการก่อสร้างของ ทล. ต้องเป็นบ่อดินที่มีเอกสารสิทธิ์ มีคุณภาพ และต้องได้รับความเห็นชอบจาก ทล. ก่อนนำมาใช้ ซึ่งบ่อดินที่ใช้ในการก่อสร้างโครงการสายท่าดอกแก้ว - ศรีสงคราม นั้น มีเอกสารสิทธิ์เป็นโฉนดที่ดิน และผ่านการทดสอบได้คุณภาพตามข้อกำหนดมาตรฐาน ทล. การขุดดินจากที่ สปก. ดังกล่าว ไม่มีส่วนเกี่ยวข้องกับโครงการก่อสร้างนี้แต่อย่างใด
4. สำหรับประเด็นสอบถามของนายกฤษฎา ตันเทิดทิตย์ สมาชิกสภาผู้แทนราษฎร หนองคาย พรรคเพื่อไทย ว่า โครงการก่อสร้างทางหลวงพิเศษระหว่างเมือง สายบางปะอิน - นครราชสีมา จะก่อสร้างเสร็จสมบูรณ์เมื่อใด นั้น ขอเรียนให้ทราบว่า เมื่อวันที่ 7 กุมภาพันธ์ 2566 คณะรัฐมนตรีได้อนุมัติวงเงินค่าก่อสร้างงานโยธาเพิ่มเติมในโครงการทางหลวงพิเศษระหว่างเมืองหมายเลข 6 (มอเตอร์เวย์) สายบางปะอิน - สระบุรี -นครราชสีมา วงเงิน 4,970 ล้านบาท ซึ่งยังอยู่ในกรอบวงเงินงานโยธาทั้งโครงการที่ ครม. อนุมัติไว้ในปี 2559  ทั้งนี้ นายศักดิ์สยาม ชิดชอบ รัฐมนตรีว่าการกระทรวงคมนาคม ได้สั่งการให้ ทล. เร่งรัดเดินหน้าก่อสร้างอย่างเต็มที่ โดยเน้นย้ำถึงคุณภาพให้เป็นไปตามมาตรฐาน คาดว่าปลายปี 2566 จะสามารถเปิดทดลองวิ่งช่วงปากช่องถึงปลายทางที่ทางเลี่ยงเมืองนครราชสีมา ยาวต่อเนื่องเป็นระยะทางยาวประมาณ 80 กิโลเมตร รวมถึงการส่งมอบพื้นที่ก่อสร้างให้เอกชนคู่สัญญาร่วมลงทุน (PPP) การดำเนินงานและบำรุงรักษา (O&M) เพื่อเร่งรัดงานติดตั้งระบบต่าง ๆ เช่น ระบบจัดเก็บค่าผ่านทาง M-FLOW ระบบบริหารควบคุมการจราจร โดยจะเริ่มทดสอบระบบ พร้อมทยอยเปิดทดลองให้บริการได้ในปี 2567 และเปิดใช้งานมอเตอร์เวย์บางปะอิน - สระบุรี - นครราชสีมา อย่างเต็มรูปแบบในปี 2568 ต่อไป
ทั้งนี้ ทล. ขอยืนยันว่า การดำเนินการในการพัฒนาโครงสร้างพื้นฐานทางถนน ทั้งโครงการก่อสร้างขนาดใหญ่ และการซ่อมบำรุงรักษาทางหลวง ถูกต้องตามหลักทางวิศวกรรม เพื่อความสะดวก และความปลอดภัย  มีความคุ้มค่ากับการใช้เงินงบประมาณ ประชาชนได้รับประโยชน์อย่างสูงสุด เป็นไปตามระเบียบกฎหมาย มติคณะรัฐมนตรี โปร่งใส ตรวจสอบได้ รับฟังความคิดเห็นประชาชน โดยยึดหลักธรรมาภิบาล อย่างเคร่งครัด

ที่มา : https://www.thaigov.go.th/news/contents/details/65047