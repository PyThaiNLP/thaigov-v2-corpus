รัฐบาลไทย-ข่าวทำเนียบรัฐบาล-นราพัฒน์ฯ ผช.รมต.กษ. ส่งเสริมการพัฒนาคุณภาพชีวิตคนพิการทางการเห็นด้านการเกษตร


วันพฤหัสบดีที่ 16 กุมภาพันธ์ 2566
นราพัฒน์ฯ ผช.รมต.กษ. ส่งเสริมการพัฒนาคุณภาพชีวิตคนพิการทางการเห็นด้านการเกษตร
นราพัฒน์ฯ ผช.รมต.กษ. ส่งเสริมการพัฒนาคุณภาพชีวิตคนพิการทางการเห็นด้านการเกษตร
นายนราพัฒน์ แก้วทอง ผู้ช่วยรัฐมนตรีประจำกระทรวงเกษตรและสหกรณ์ พร้อมด้วย นายสุรเดช สมิเปรม รองปลัดกระทรวงเกษตรและสหกรณ์ และผู้แทนจากกรมประมง กรมปศุสัตว์ กรมส่งเสริมการเกษตร ร่วมประชุมหารือแนวทางการส่งเสริมและพัฒนาคุณภาพชีวิตคนพิการทางการเห็นด้านการเกษตร ร่วมกับนายกสมาคมคนตาบอดไทย เพื่อให้คนพิการทางการเห็นมีส่วนร่วมดำเนินกิจกรรมทางเศรษฐกิจและสังคม โดยมุ่งเน้นการพัฒนา 3 ด้านหลัก ได้แก่ 1) การส่งเสริมและสนับสนุนให้คนพิการทำการเกษตรแบบ “เศรษฐกิจพอเพียง” ในการเลี้ยงสัตว์ เพาะปลูกพืช และเลี้ยงสัตว์น้ำ 2) การส่งเสริมการรวมกลุ่มของคนพิการในรูปแบบสหกรณ์ และ 3) การจัดตั้งศูนย์เรียนรู้ด้านการเกษตรสำหรับคนพิการ
ผู้ช่วยรัฐมนตรีประจำกระทรวงเกษตรและสหกรณ์ เปิดเผยว่า การหารือในวันนี้เป็นจุดเริ่มต้นที่ดีในการให้ความช่วยเหลือในอาชีพเกษตรกรรมและพัฒนาชีวิตให้กับคนพิการด้านการมองเห็น โดยได้มอบหมายให้หน่วยงานที่เกี่ยวข้อง ได้แก่ กรมประมง กรมปศุสัตว์ กรมส่งเสริมการเกษตร และกรมส่งเสริมสหกรณ์ ประสานงานกับทางสมาคมอย่างใกล้ชิดเพื่อขับเคลื่อนโครงการให้เกิดผลเป็นรูปธรรม โดยเฉพาะเรื่องการจัดหาพันธุ์พืช สัตว์ และประมง สำหรับประเด็นเรื่องการจัดตั้งศูนย์เรียนรู้ด้านการเกษตรสำหรับคนพิการ อาจขอให้ทางสมาคมพิจารณาดำเนินการหารือในรายละเอียดเพิ่มเติมร่วมกับกรมส่งเสริมการเกษตร เนื่องจากกระทรวงเกษตรและสหกรณ์มีศูนย์การเรียนรู้ด้านการเกษตรในทุกจังหวัดทั่วประเทศ ซึ่งสามารถบูรณาการความร่วมมือและต่อยอดศูนย์การเรียนรู้สำหรับคนพิการเพิ่มขึ้นด้วย

ที่มา : https://www.thaigov.go.th/news/contents/details/65044