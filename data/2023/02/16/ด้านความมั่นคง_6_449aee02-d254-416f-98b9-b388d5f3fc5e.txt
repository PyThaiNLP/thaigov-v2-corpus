รัฐบาลไทย-ข่าวทำเนียบรัฐบาล-​รมว.สุชาติ สั่ง กสร. เร่งตรวจสอบเหตุเครื่องอัดกระดาษทำลูกจ้างเสียชีวิตที่ปราจีนบุรี


วันพฤหัสบดีที่ 16 กุมภาพันธ์ 2566
16/02/2566
พิมพ์
​รมว.สุชาติ สั่ง กสร. เร่งตรวจสอบเหตุเครื่องอัดกระดาษทำลูกจ้างเสียชีวิตที่ปราจีนบุรี
รัฐมนตรีว่าการกระทรวงแรงงาน ห่วงใย เหตุลูกจ้างถูกเครื่องอัดกระดาษทำให้เสียชีวิตที่จังหวัดปราจีนบุรี สั่งกรมสวัสดิการและคุ้มครองแรงงาน (กสร.) เร่งตรวจสอบหาสาเหตุและข้อเท็จจริง โดยเชิญนายจ้างสอบ 20 กุมภาพันธ์นี้
นายสุชาติ ชมกลิ่น รัฐมนตรีว่าการกระทรวงแรงงาน เปิดเผยถึงกรณีสื่อมวลชนนำเสนอข่าว ลูกจ้างถูกเครื่องอัดกระดาษอัดร่างทำให้เสียชีวิตที่จังหวัดปราจีนบุรี ว่า ก่อนอื่นผมต้องขอแสดงความเสียใจกับครอบครัวของลูกจ้างผู้เสียชีวิตมา ณ ที่นี้ และผมได้สั่งการให้กรมสวัสดิการและคุ้มครองแรงงาน (กสร.) เร่งตรวจสอบหาสาเหตุการเกิดอุบัติเหตุดังกล่าว เบื้องต้นได้รับรายงานจากพนักงานตรวจความปลอดภัย สำนักงานสวัสดิการและคุ้มครองแรงงานจังหวัดปราจีนบุรี และศูนย์ความปลอดภัยในการทำงานเขต 2 (ชลบุรี) ว่า เหตุเกิดเมื่อวันที่ 15 กุมภาพันธ์ 2566 เวลาประมาณ 15.48 น. สถานที่เกิดเหตุเป็นโรงงานรีไซเคิลกระดาษแห่งหนึ่ง ในพื้นที่ตำบลดงขี้เหล็ก อำเภอเมืองปราจีนบุรี จังหวัดปราจีนบุรี ลูกจ้างผู้เสียชีวิต ชื่อ นายพุทธิพงษ์ แย้มศรี มีหน้าที่อัดกระดาษประจำเครื่องอัดกระดาษ ขณะเกิดเหตุนายพุทธิพงษ์ฯ ได้นำกระดาษใส่จนเต็มหลุมแล้วเครื่องกำลังอัดกระดาษส่งเข้าไปเครื่องมัดลวด ซึ่งจะต้องนำฝาปิดใส่ลงในหลุมเพื่อส่งเข้าเครื่องปิดมัดกระดาษ แต่นายพุทธิพงษ์ฯ ได้ลงไปอยู่ในหลุมโดยไม่ปิดสวิตช์การทำงานของเครื่องอัด ทำให้เครื่องอัดเลื่อนมาอัดร่างของนายพุทธิพงษ์ฯ เพื่อนร่วมงานที่เห็นเหตุการณ์จึงปิดสวิตช์เครื่องและเข้าช่วยเหลือแต่ไม่สามารถช่วยชีวิตไว้ได้ อย่างไรก็ตาม ผมได้สั่งให้หน่วยงานสังกัดกระทรวงแรงงานจังหวัดปราจีนร่วมกันดำเนินการให้ความช่วยเหลือสิทธิประโยชน์ต่าง ๆ ที่ครอบครัว ญาติของลูกจ้างผู้เสียชีวิตพึงได้รับตามกฎหมายต่อไป
ด้าน นายนิยม สองแก้ว อธิบดีกรมสวัสดิการและคุ้มครองแรงงาน (กสร.) กล่าวเพิ่มเติมว่า พนักงานตรวจความปลอดภัย สำนักงานสวัสดิการและคุ้มครองแรงงานจังหวัดปราจีนบุรี และศูนย์ความปลอดภัยในการทำงานเขต 2 (ชลบุรี) ได้มีหนังสือเชิญนายจ้างและผู้ที่เกี่ยวข้องมาสอบข้อเท็จจริงเพิ่มเติม ในวันที่ 20 กุมภาพันธ์ 2566 ว่า นายจ้างมีการฝ่าฝืนไม่ปฏิบัติตามกฎหมายหรือพระราชบัญญัติความปลอดภัย อาชีวอนามัย และสภาพแวดล้อมในการทำงาน พ.ศ. 2554 และกฎกระทรวงกำหนดมาตรฐานในการบริหาร จัดการ และดำเนินการด้านความปลอดภัย อาชีวอนามัยและสภาพแวดล้อมในการทำงานเกี่ยวกับเครื่องจักร ปั้นจั่น และหม้อน้ำ พ.ศ.2564 หรือไม่ หากนายจ้างไม่ปฏิบัติตามกฎหมายดังกล่าว จะดำเนินการตามกฎหมายต่อไป ทั้งนี้ ขอเน้นย้ำนายจ้าง/สถานประกอบกิจการขอให้ปฏิบัติตามกฎหมายอย่างเคร่งครัด หากมีข้อสงสัยเกี่ยวกับการปฏิบัติตามกฎหมายความปลอดภัยในการทำงาน สามารถสอบถามข้อมูลเพิ่มเติมได้ที่ กองความปลอดภัยแรงงาน โทรศัพท์ 0 2448 9128-39 หรือโทรศัพท์สายด่วน 1506 กด 3 และ 1546
***************

ที่มา : https://www.thaigov.go.th/news/contents/details/65054