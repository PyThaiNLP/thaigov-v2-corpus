รัฐบาลไทย-ข่าวทำเนียบรัฐบาล-​นายกรัฐมนตรีขอบคุณทีม USAR  Thailand เป็นตัวแทนคนไทยร่วมนานาชาติร่วมปฏิบัติการช่วยผู้ประสบภัยแผ่นดินไหวในตุรกี ล่าสุดสิ้นสุดภารกิจเดินทางกลับถึงไทย  18 ก.พ.นี้


วันพฤหัสบดีที่ 16 กุมภาพันธ์ 2566
16/02/2566
พิมพ์
​นายกรัฐมนตรีขอบคุณทีม USAR  Thailand เป็นตัวแทนคนไทยร่วมนานาชาติร่วมปฏิบัติการช่วยผู้ประสบภัยแผ่นดินไหวในตุรกี ล่าสุดสิ้นสุดภารกิจเดินทางกลับถึงไทย  18 ก.พ.นี้
​นายกรัฐมนตรีขอบคุณทีม USAR  Thailand เป็นตัวแทนคนไทยร่วมนานาชาติร่วมปฏิบัติการช่วยผู้ประสบภัยแผ่นดินไหวในตุรกี ล่าสุดสิ้นสุดภารกิจเดินทางกลับถึงไทย  18 ก.พ.นี้
วันที่ 16 กุมภาพันธ์ 2566 น.ส.ไตรศุลี ไตรสรณกุล รองโฆษกประจำสำนักนายกรัฐมนตรี กล่าวว่า  พล.อ.ประยุทธ์ จันทร์โอชา นายกรัฐมนตรี และรมว.กลาโหม ได้รับทราบรายงานการสิ้นสุดภารกิจเข้าร่วมค้นหาผู้รอดชีวิตจากเหตุการแผ่นดินไหวในประเทศตุรกี ของชุดค้นหาและกู้ภัยในเมืองแห่งชาติ (Urban Search and Rescue) หรือทีม USAR Thailand เช่นเดียวกับทีมกู้ภัยนานาชาติ ตามการปรับแผนการช่วยเหลือผู้ประสบภัย และจะเดินทางกลับถึงประเทศไทยในวันที่ 18 ก.พ. 66 นี้
นายกรัฐมนตรีได้ชื่นชมพร้อมกับแสดงความขอบคุณทีม USAR  Thailand ซึ่งประกอบด้วยบุคลากรเจ้าหน้าที่ 42 คน และสุนัขกู้ภัย 2 ตัว ที่เป็นตัวแทนคนไทยในการเข้าร่วมกับนานาชาติปฏิบัติภารกิจเพื่อมนุษยธรรมอย่างกล้าหาญ ซึ่งนอกจากจะเป็นความภูมิใจของคนไทยแล้ว การเข้าร่วมภารกิจครั้งยังเป็นโอกาสที่เจ้าหน้าที่จะได้ถอดบทเรียนการให้ความช่วยเหลือกู้ภัยในเหตุภัยพิบัติขนาดใหญ่  เพื่อเป็นองค์ความรู้ด้านการช่วยเหลือในภาวะภัยพิบัติของไทยต่อไป
น.ส.ไตรศุลี กล่าวว่า ทีม USAR Thailand ได้เดินออกทางเพื่อเข้าร่วมการค้นหาผู้รอดชีวิตในภารกิจชื่อ Thailand for Türkiye เมื่อวันที่ 9 ก.พ. 66 ที่ผ่านมา ก่อนจะได้ยุติภารกิจเช่นเดียวกับทีมกู้ภัยจากนานาชาติ เนื่องจากรัฐบาลประเทศผู้ประสบภัยได้ปรับแผนจากการค้นหาผู้รอดชีวิตไปสู่การให้ความช่วยเหลือผู้รอดชีวิตที่ขณะนี้ได้เป็นผู้ไร้ที่อยู่อาศัยจำนวนมาก ซึ่งนายกรัฐมนตรีย้ำถึงแนวทางของประเทศไทยที่จะให้ความร่วมมือในการให้ความช่วยเหลือประเทศผู้ประสบภัยตามกรอบที่นานาชาติกำหนดให้ความช่วยเหลือต่อไป
ทั้งนี้ ทีม USAR Thailand มีกำหนดเดินทางถึงท่าอากาศยานสุวรรณภูมิ โดยสายการบิน Turkish Airlines เที่ยวบิน TK64  ในเวลา 10.10 น. ของวันที่ 18 ก.พ. 66

ที่มา : https://www.thaigov.go.th/news/contents/details/65021