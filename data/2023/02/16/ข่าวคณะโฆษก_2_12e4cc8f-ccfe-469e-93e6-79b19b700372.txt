รัฐบาลไทย-ข่าวทำเนียบรัฐบาล-​รัฐบาล เชิญชวนครู-บุคลากรการศึกษา ร่วม “มหกรรมการเงินเพื่อครูไทย” 4 ภูมิภาค นำร่อง “อีสาน” 18–19 ก.พ.นี้


วันพฤหัสบดีที่ 16 กุมภาพันธ์ 2566
16/02/2566
พิมพ์
​รัฐบาล เชิญชวนครู-บุคลากรการศึกษา ร่วม “มหกรรมการเงินเพื่อครูไทย” 4 ภูมิภาค นำร่อง “อีสาน” 18–19 ก.พ.นี้
​รัฐบาล เชิญชวนครู-บุคลากรการศึกษา ร่วม “มหกรรมการเงินเพื่อครูไทย” 4 ภูมิภาค นำร่อง “อีสาน” 18–19 ก.พ.นี้
วันที่ 16 ก.พ.66 น.ส.ไตรศุลี ไตรสรณกุล รองโฆษกประจําสํานักนายกรัฐมนตรี กล่าวว่า รัฐบาลเชิญชวนข้าราชการครูและบุคลากรทางการศึกษาทุกกลุ่ม ร่วมงานมหกรรมการเงินเพื่อครูไทย ซึ่งจัดขึ้นใน 4 ภูมิภาค ทั่วประเทศ นำร่องภาคตะวันออกเฉียงเหนือ เป็นครั้งที่ 1 วันที่ 18 – 19 ก.พ. 2566 ณ หอประชุมโรงเรียนกมลาไสย อำเภอกมลาไสย จังหวัดกาฬสินธุ์ ครั้งที่ 2 วันที่ 4 – 5 มี.ค. 2566 ณ หอประชุมราชภัฏอุดรธานี จังหวัดอุดรธานี ภาคตะวันออก ครั้งที่ 3 วันที่ 11 – 12 มี.ค.2566 ณ จังหวัดสระแก้ว ภาคเหนือ ครั้งที่ 4 วันที่ 18 – 19 มี.ค. 2566 ณ หอประชุมวชิรโชติ มหาวิทยาลัยราชภัฏพิบูลสงคราม จังหวัดพิษณุโลก และภาคใต้ ครั้งที่ 5 วันที่ 25 – 26 มี.ค. 2566 ณ หอประชุมสุราษฎร์ธานีวชิราลงกรณ์ จังหวัดสุราษฎร์ธานี
น.ส.ไตรศุลี กล่าวว่า งานมหกรรมการเงินเพื่อครูไทย เป็นความร่วมมือของกระทรวงศึกษาธิการ ร่วมกับหน่วยงานที่เกี่ยวข้อง ไม่ว่าจะเป็น กระทรวงการคลัง, กระทรวงยุติธรรม, กรมส่งเสริมสหกรณ์, ธนาคารแห่งประเทศไทย, สำนักงานคณะกรรมการกำกับหลักทรัพย์และตลาดหลักทรัพย์, กองทุนบำเหน็จบำนาญข้าราชการ, บริษัทข้อมูลเครดิตแห่งชาติ, สมาคมธนาคารไทย, สมาคมสถาบันการเงินของรัฐ, ธนาคารออมสิน, ธนาคารอาคารสงเคราะห์, ธนาคารกรุงไทย, กองทุนเงินให้กู้ยืมเพื่อการศึกษา ฯลฯ จัดขึ้นเพื่อให้คำปรึกษา ปรับโครงสร้าง ไกล่เกลี่ยหนี้ ส่งเสริมการออมและการลงทุน และให้ความรู้ด้านการบริหารและจัดการการเงิน ให้แก่ข้าราชการครูและบุคลากรทางการศึกษา รวมถึงเพื่อเป็นการเปิดโอกาสให้ข้าราชการครูและบุคลากรทางการศึกษาทุกกลุ่มได้เข้าถึงมาตรการความช่วยเหลือการแก้ไขปัญหาหนี้สินภายใต้เงื่อนไขพิเศษ ไม่ว่าจะเป็น ลดอัตราดอกเบี้ยเงินกู้ กรณีลูกหนี้ NPL ลดภาะผู้ค้ำประกัน ปรับโครงการหนี้ลดหรือพักดอกเบี้ย เป็นต้น
น.ส.ไตรศุลี กล่าวว่า มหกรรมการเงินเพื่อครูไทย เป็นการต่อยอดจากการจัดจัดงานมหกรรมการเงินเพื่อครูไทย “Unlock a better life” ซึ่งจัดขึ้นในวันที่ 17-18 ธ.ค.2565 ที่ผ่านมา ตามนโยบายของรัฐบาลที่ให้ความสำคัญของการแก้ไขปัญหาหนี้สินข้าราชการครูและบุคลากรทางการศึกษา โดยได้กำหนดเป็นแนวทางแก้ไขปัญหาอย่างเร่งด่วนเพื่อลดความเดือดร้อนของข้าราชการครูและบุคลากรทางการศึกษา

ที่มา : https://www.thaigov.go.th/news/contents/details/65022