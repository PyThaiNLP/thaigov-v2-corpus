รัฐบาลไทย-ข่าวทำเนียบรัฐบาล-​ครม.อนุมัติลงนาม MOU ไทย-เวียดนาม แลกเปลี่ยนข้อมูลต่อต้านทำประมงผิดกฎหมาย เน้นการรุกล้ำน่านน้ำ ตรวจสอบย้อนกลับ ใบรับรองจับสัตว์น้ำ


วันพุธที่ 15 กุมภาพันธ์ 2566
15/02/2566
พิมพ์
​ครม.อนุมัติลงนาม MOU ไทย-เวียดนาม แลกเปลี่ยนข้อมูลต่อต้านทำประมงผิดกฎหมาย เน้นการรุกล้ำน่านน้ำ ตรวจสอบย้อนกลับ ใบรับรองจับสัตว์น้ำ
​ครม.อนุมัติลงนาม MOU ไทย-เวียดนาม แลกเปลี่ยนข้อมูลต่อต้านทำประมงผิดกฎหมาย เน้นการรุกล้ำน่านน้ำ ตรวจสอบย้อนกลับ ใบรับรองจับสัตว์น้ำ
วันที่ 15 กุมภาพันธ์ 2566 นางสาวรัชดา ธนาดิเรก รองโฆษกประจำสำนักนายกรัฐมนตรี เปิดเผยผลการประชุมคณะรัฐมนตรี (ครม.) เมื่อวันที่ 14 กุมภาพันธ์ 2566 ว่า  ครม.อนุมัติลงนามบันทึกความเข้าใจว่าด้วยความร่วมมือด้านการแลกเปลี่ยนข้อมูลการต่อต้านการทำการประมงผิดกฎหมาย ระหว่างกรมประมง กระทรวงเกษตรและสหกรณ์แห่งราชอาณาจักรไทย และกรมประมง กระทรวงเกษตรและพัฒนาชนบทแห่งสาธารณรัฐสังคมนิยมเวียดนาม ตามที่กระทรวงเกษตรและสหกรณ์เสนอ โดยจะมีการลงนามบันทึกความเข้าใจระหว่างการประชุมคณะทำงานร่วมกลุ่มย่อยด้านการประมงระหว่างไทยและเวียดนาม ครั้งที่ 7 ซึ่งเวียดนามเป็นเจ้าภาพจัดการประชุม คาดว่า จะจัดขึ้นประมาณเดือนมีนาคม 2566
บันทึกความเข้าใจว่าด้วยความร่วมมือด้านการแลกเปลี่ยนข้อมูลการต่อต้านการทำการประมงผิดกฎหมายฉบับนี้ มีวัตถุประสงค์เพื่อแลกเปลี่ยนข้อมูลการทำการประมงผิดกฎหมาย (IUU Fishing) โดยเฉพาะข้อมูลเรือประมงรุกล้ำน่านน้ำ ข้อมูลการตรวจสอบย้อนกลับและใบรับรองการจับสัตว์น้ำ เพื่อไม่ให้มีสินค้าประมงจากการทำการประมงผิดกฎหมายเข้าสู่ห่วงโซ่การผลิต โดยทั้งสองฝ่ายจะดำเนินการภายใต้ขอบเขตความร่วมมือด้านต่างๆ อาทิ 1.แลกเปลี่ยนข้อมูลการขนถ่ายสัตว์น้ำและการนาสัตว์น้ำขึ้นท่าเรือ การตรวจสอบย้อนกลับและการตรวจสอบใบรับรองการจับสัตว์น้ำ 2.ส่งเสริมการสร้างขีดความสามารถในกิจกรรมเพื่อต่อต้านการทำประมงผิดกฎหมาย เช่น การปฏิบัติตามมาตรการรัฐเจ้าของท่า และการตรวจตรา ควบคุม และเฝ้าระวัง 3.ร่วมมือและแลกเปลี่ยนข้อมูลเรือประมงผิดกฎหมายภายใต้กลไกของเครือข่ายอาเซียน ส่วนขั้นตอนการดำเนินการนั้น ทั้งสองประเทศจะต้องรายงานข้อมูลของเรือประมงผิดกฎหมาย ตามแบบฟอร์มรายงานที่กำหนดขึ้น เพื่อแลกเปลี่ยนข้อมูลระหว่างคู่ภาคี โดยมีระยะเวลาดำเนินการ 5 ปี
นางสาวรัชดา กล่าวด้วยว่า ที่ผ่านมา กระทรวงเกษตรและสหกรณ์ โดยกรมประมง ได้มีการจัดทำความตกลงหรือบันทึกความเข้าใจในประเด็นที่เกี่ยวกับการส่งเสริมการป้องกันการทำประมงผิดกฎหมาย ขาดการรายงาน และไร้การควบคุม (IUU Fishing) กับประเทศต่าง ๆ แล้ว อาทิ ฟิจิ เกาหลีใต้ เมียนมา ญี่ปุ่น และกัมพูชา

ที่มา : https://www.thaigov.go.th/news/contents/details/64963