รัฐบาลไทย-ข่าวทำเนียบรัฐบาล-นายชยธรรม์ พรหมศร ปลัดกระทรวงคมนาคม เป็นประธานการประชุมคณะอนุกรรมการส่งเสริมคุณธรรมกระทรวงคมนาคม ครั้งที่ 1/2566 เพื่อขับเคลื่อนและพัฒนาองค์กรคุณธรรมของกระทรวงคมนาคม


วันพุธที่ 15 กุมภาพันธ์ 2566
นายชยธรรม์ พรหมศร ปลัดกระทรวงคมนาคม เป็นประธานการประชุมคณะอนุกรรมการส่งเสริมคุณธรรมกระทรวงคมนาคม ครั้งที่ 1/2566 เพื่อขับเคลื่อนและพัฒนาองค์กรคุณธรรมของกระทรวงคมนาคม
ประจำปีงบประมาณ พ.ศ. 2566 ให้เป็นไปอย่างมีประสิทธิภาพ โปร่งใส ตรวจสอบได้ โดยมีผู้บริหารระดับสูงหน่วยงานในสังกัดกระทรวงคมนาคม เข้าร่วมประชุม ในวันที่ 14 กุมภาพันธ์ 2566 ณ ห้องประชุมกระทรวงคมนาคม
นายชยธรรม์ พรหมศร กล่าวว่า ตามนโยบายของนายศักดิ์สยาม ชิดชอบ รัฐมนตรีว่าการกระทรวงคมนาคม ที่เน้นย้ำให้ทุกหน่วยงานในสังกัดกระทรวงคมนาคมปฏิบัติหน้าที่ตามระเบียบ กฎหมาย โดยยึดหลักธรรมาภิบาล (Good Governance) เสมอมา เพื่อให้การขับเคลื่อนการพัฒนาองค์กรคุณธรรมของกระทรวงคมนาคม ประจำปีงบประมาณ พ.ศ. 2566 เป็นไปอย่างมีประสิทธิภาพ โปร่งใส่ ตรวจสอบได้ และสอดคล้องกับแผนปฏิบัติการด้านการส่งเสริมคุณธรรมแห่งชาติ ระยะที่ 2 (พ.ศ. 2566 - 2570) กระทรวงจึงได้จัดประชุมคณะอนุกรรมการส่งเสริมคุณธรรมกระทรวงคมนาคม ครั้งที่ 1/2566 เพื่อให้ทุกภาคส่วนเข้ามามีส่วนร่วมในการส่งเสริมสภาพแวดล้อมที่เอื้อต่อการส่งเสริมคุณธรรมการทำความดี ที่เหมาะสมกับบริบทของสังคมไทยเพื่อให้ทุกภาคส่วนโดยเฉพาะภาครัฐได้พัฒนาระบบและการเสริมสร้างขีดความสามารถของกลไกเพื่อการขับเคลื่อนและส่งเสริมคุณธรรม และเพื่อให้ทุกภาคส่วนเข้ามามีส่วนร่วมส่งเสริมการเรียนรู้ และการพัฒนาศักยภาพบุคลากรและองค์กร โดยปลัดกระทรวงคมนาคมได้มอบนโยบายให้ทุกหน่วยงาน ให้ความสำคัญในเรื่องการส่งเสริมคุณธรรม และมุ่งหวังให้ทุกหน่วยงานมีผลประเมินและผ่านการประเมินองค์กรคุณธรรม ในระดับที่ 3 คือ ระดับองค์กรคุณธรรมต้นแบบ
ในที่ประชุม ได้มีการหารือในประเด็นต่าง ๆ ได้แก่ เรื่องแจ้งเพื่อทราบคำสั่งแต่งตั้งคณะอนุกรรมการส่งเสริมคุณธรรมกระทรวงคมนาคม ตามคำสั่งกระทรวงคมนาคมที่ 918/2565 ลงวันที่ 31 สิงหาคม 2565 รวมถึงได้มีการชี้แจงหลักการแผนปฏิบัติการด้านการส่งเสริมคุณธรรมแห่งชาติ ระยะที่ 2
(พ.ศ. 2566 – 2570) โดยมีเป้าหมายหลัก คือ คนไทยมีพฤติกรรมที่สะท้อนการมีคุณธรรมเพิ่มขึ้น มุ่งสู่สังคม
ที่คนไทยอยู่ร่วมกันด้วยความสมานฉันท์ ภายใต้หลักธรรมทางศาสนา หลักปรัชญาเศรษฐกิจพอเพียง วิถีวัฒนธรรมไทยที่ดีงาม และประเทศไทยปลอดทุจริตและประพฤติมิชอบ มีการรายงานผลการเปรียบเทียบข้อมูลการประเมินองค์กรคุณธรรม ปีงบประมาณ พ.ศ 2562 – 2565 ให้ที่ประชุมทราบ ซึ่งพบว่าในภาพรวมกระทรวงคมนาคมมีความสำเร็จ ในการขับเคลื่อนการประเมินองค์กรคุณธรรมในระดับหนึ่งโดยมีหน่วยงานในสังกัดเข้าร่วมการประเมินและผ่านการประเมินองค์กรคุณธรรมเพิ่มขึ้นทุกปี และมีจำนวนหน่วยงานที่ผ่านการประเมินองค์กรคุณธรรมในระดับที่ 2 คือ ระดับองค์กรคุณธรรม และระดับที่ 3 คือ ระดับองค์กรคุณธรรมต้นแบบ ซึ่งเป็นระดับสูงสุดเพิ่มมากขึ้น พร้อมชี้แจงตัวชี้วัดและเกณฑ์การประเมินองค์กรคุณธรรม สำหรับประจำปีงบประมาณ พ.ศ. 2566
ให้คณะอนุกรรมการทราบ
สำหรับกรอบระยะเวลาการดำเนินการขับเคลื่อนการประเมินองค์กรคุณธรรม ประจำปีงบประมาณ พ.ศ. 2566 หน่วยงานในสังกัดกระทรวงคมนาคมจะจัดส่งผลการประเมินองค์กรคุณธรรมของหน่วยงานซึ่งได้รับความเห็นชอบจากคณะทำงานกลั่นกรองผลการประเมินองค์กรคุณธรรมของหน่วยงานแล้วในช่วงเดือน กรกฎาคม พ.ศ. 2566 ให้ศูนย์ปฏิบัติการต่อต้านการทุจริต สำนักงานปลัดกระทรวงคมนาคม และจัดส่งผลการประเมินองค์กรคุณธรรมของกระทรวงคมนาคม ไปยังกรมการศาสนา กระทรวงวัฒนธรรม ในช่วงเดือน สิงหาคม พ.ศ. 2566 ต่อไป

ที่มา : https://www.thaigov.go.th/news/contents/details/64961