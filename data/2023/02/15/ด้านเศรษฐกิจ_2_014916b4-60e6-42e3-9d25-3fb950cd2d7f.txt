รัฐบาลไทย-ข่าวทำเนียบรัฐบาล-ดร.ณัฐพล เคาะ“คนดีมี MIND” และข้าราชการพลเรือนดีเด่น ประจำปี พ.ศ.2565


วันพุธที่ 15 กุมภาพันธ์ 2566
15/02/2566
พิมพ์
ดร.ณัฐพล เคาะ“คนดีมี MIND” และข้าราชการพลเรือนดีเด่น ประจำปี พ.ศ.2565
ดร.ณัฐพล รังสิตพล ปลัดกระทรวงอุตสาหกรรม เคาะ“คนดีมี MIND” และข้าราชการพลเรือนดีเด่น ประจำปี พ.ศ.2565
เมื่อวันที่ 13 กุมภาพันธ์ 2566 ดร.ณัฐพล รังสิตพล ปลัดกระทรวงอุตสาหกรรม เป็นประธานคณะกรรมการพิจารณาคัดเลือกข้าราชการพลเรือนดีเด่น ครั้งที่ 2/2566 พร้อมด้วยนางสาวณัฏฐิญา เนตยสุภา รองอธิบดีกรมส่งเสริมอุตสาหกรรม รักษาราชการแทนรองปลัดกระทรวงอุตสาหกรรม ร่วมด้วย คณะผู้บริหาร และคณะกรรมการพิจารณาคัดเลือก ข้าราชการพลเรือนดีเด่น และ “คนดีมี MIND” ประจำปี พ.ศ.2565 ณ ห้องประชุมชุณหะวัณ ชั้น 3 สำนักงานปลัดกระทรวงอุตสาหกรรม
การประชุมครั้งนี้ ผู้เข้าประชุมได้ร่วมกันพิจารณาบริบทของการดำเนินงานด้านต่าง ๆ ได้แก่ แผนการดำเนินการ หลักเกณฑ์ และขั้นตอนการพิจารณาคัดเลือกพิจารณาคัดเลือก การคัดเลือกข้าราชการพลเรือนดีเด่น และ “คนดีมี MIND” ประจำปี พ.ศ.2565
ซึ่งสำหรับบุคคลที่ได้รับตำแหน่งคนดีมี MIND จะต้องเป็นผู้ที่มีความมุ่งมั่นในการทำงานให้กับราชการอย่างเต็มกำลัง ส่งผลต่อภาพรวมและเกี่ยวเนื่องถึงประโยชน์ของบ้านเมือง และประชาชนทุกคน นอกจากการจะเป็นคนเก่งแล้ว จะต้องเป็นคนดี และมีจิตสาธารณะ มีการร่วมมือร่วมใจกันเป็นหนึ่งเดียวของข้าราชการทุกกรมในสังกัด เพื่อให้งานในภารกิจของกระทรวงอุตสาหกรรมสำเร็จตามเป้าหมาย รวมถึงการสร้างเครือข่ายการทำงานร่วมกัน ตามนโยบาย MIND ของท่านปลัดกระทรวงอุตสาหกรรม โดยเน้นให้เจ้าหน้าที่ใช้ "หัว" และ "ใจ" ทำงาน เพื่อปั้นอุตสาหกรรมคู่ชุมชน ภายใต้ 4 มิติ คือ การส่งเสริมธุรกิจอุตสาหกรรม การดูแลสังคมโดยรอบ การรักษาสิ่งแวดล้อม และการกระจายรายได้สู่ประชาชน เพื่อเป็นการเชิดชูเกียรติและเป็นขวัญกำลังใจแก่ข้าราชการ พนักงานราชการ และลูกจ้าง ในการปฏิบัติงานราชการอย่างเต็มประสิทธิภาพ ทั้งนี้ การพิจารณาคัดเลือกดังกล่าว จะต้องสอดคล้องกับแนวทางของกระทรวงศึกษาธิการที่ได้กำหนดให้เป็นดุลพินิจของคณะกรรมการคัดเลือกข้าราชการพลเรือนดีเด่นของแต่ละส่วนราชการที่จะดำเนินการให้ทั่วถึงและเป็นธรรม โดยมีเป้าหมายและผลการคัดเลือกข้าราชการพลเรือนดีเด่นของแต่ละส่วนราชการเป็นที่ยอมรับ สร้างคุณค่า คุณภาพของแต่ละส่วนราชการเป็นสำคัญ ต่อไป

ที่มา : https://www.thaigov.go.th/news/contents/details/64968