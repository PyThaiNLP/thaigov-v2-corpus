รัฐบาลไทย-ข่าวทำเนียบรัฐบาล-รฟท. แจงข่าว “16 ก.พ. จองตั๋วรถไฟ ต้องใช้บัตรเครดิตและเดบิตเท่านั้น” เป็น เฟคนิวส์  ย้ำประชาชนจองหรือซื้อตั๋วได้ทุกสถานี ชำระเป็นเงินสด ทรูมันนี่ ตลอดจนบัตรเครดิต เดบิต ได้ตามปกติ


วันพุธที่ 15 กุมภาพันธ์ 2566
รฟท. แจงข่าว “16 ก.พ. จองตั๋วรถไฟ ต้องใช้บัตรเครดิตและเดบิตเท่านั้น” เป็น เฟคนิวส์  ย้ำประชาชนจองหรือซื้อตั๋วได้ทุกสถานี ชำระเป็นเงินสด ทรูมันนี่ ตลอดจนบัตรเครดิต เดบิต ได้ตามปกติ
จากกรณีที่มีสื่อออนไลน์แห่งหนึ่งได้นำเสนอภาพประกอบข่าว โดยระบุว่า “16 ก.พ. จองตั๋วรถไฟ ต้องใช้บัตรเครดิตและเดบิตเท่านั้น” จนทำให้ประชาชนเกิดความสับสน และมีการวิพากษ์วิจารณ์กันอย่างกว้างขวางนั้น
นายเอกรัช ศรีอาระยันพงษ์ ผู้อำนวยการศูนย์ประชาสัมพันธ์ การรถไฟแห่งประเทศไทย (รฟท.) กระทรวงคมนาคม เปิดเผยว่า รฟท. ขอชี้แจงว่าการนำเสนอภาพประกอบข่าวดังกล่าวไม่เป็นเรื่องจริง โดยถือเป็น ”เฟคนิวส์” ที่บิดเบือนจากข้อเท็จจริง ซึ่ง รฟท. ขอแจ้งให้ทราบถึงข้อเท็จจริงว่า ผู้โดยสารทุกคนที่ต้องการซื้อตั๋วโดยสาร หรือสำรองที่นั่งล่วงหน้า ยังสามารถเลือกซื้อตั๋วโดยสาร หรือสำรองที่นั่งได้ที่สถานีรถไฟ หรือผ่านทางโทรศัพท์สายด่วน 1690  สามารถชำระเป็นเงินสดหรือเลือกชำระผ่านรูปแบบระบบทรูมันนี่ รวมถึงบัตรเครดิต/เดบิต ได้ทุกสถานีทั่วประเทศเป็นปกติ ไม่ได้มีการปิดกั้นหรือบังคับให้ชำระได้เฉพาะบัตรเครดิต หรือบัตรเดบิตแต่อย่างใด
ส่วนกรณีที่ รฟท. มีการปรับเปลี่ยนวิธีการชำระเงินเป็นบัตรเครดิตและบัตรเดบิต ได้ปรับเปลี่ยนเฉพาะการซื้อตั๋วและสำรองที่นั่งผ่านระบบ D-Ticket ทั้งเว็บไซต์ D-Ticket (https://dticket.railway.co.th) และแอปพลิเคชัน D-Ticket (ระบบ Android และ IOS) เท่านั้น ทั้งนี้เพื่อเป็นการช่วยกระจายโอกาสในการซื้อตั๋วแก่ผู้โดยสารทุกคนอย่างทั่วถึง โดยเริ่มตั้งแต่ 16 กุมภาพันธ์ 2566 เป็นต้นไป เนื่องจากที่ผ่านมามีผู้สำรองที่นั่งผ่านช่องทางระบบ D-Ticket และไม่นำรหัสการจองตั๋วมาชำระเงินภายในระยะเวลาที่กำหนดจำนวนมาก จนส่งผลให้ผู้โดยสารท่านอื่นๆ ขาดโอกาส ไม่สามารถเข้าถึงสิทธิ์การสำรองที่นั่งที่ต้องการในช่วงระยะเวลานั้นๆได้
ท้ายนี้ ขอย้ำว่า รฟท. มีความมุ่งมั่นในการพัฒนาการให้บริการที่ดีแก่ผู้โดยสารเสมอมา โดยคำนึงถึงประโยชน์ของประชาชนส่วนรวมเป็นที่ตั้ง  ขณะเดียวกัน รฟท. ขอความร่วมมือสื่อมวลชนดังกล่าว ให้นำเสนอข่าวสารหรือภาพประกอบที่ตั้งอยู่บนพื้นฐานของข้อเท็จจริง ตามหลักจรรยาบรรณของสื่อมวลชน ไม่ควรบิดเบือน หรือหยิบยกบางประโยค หรือบางประเด็นมานำเสนอ จนทำให้ภาพรวมของเนื้อหาคลาดเคลื่อนจากความเป็นจริง และทำให้ประชาชนเกิดความสับสน ตลอดจนสร้างความเสียหายต่อ รฟท.
สำหรับผู้ที่ต้องการข้อมูลเพิ่มเติม สอบถามได้ที่ ศูนย์บริการลูกค้าสัมพันธ์ โทร. 1690 ตลอด 24 ชั่วโมง หรือเว็บไซต์ www.railway.co.th หรือเฟซบุ๊กแฟนเพจ ทีมพีอาร์การรถไฟแห่งประเทศไทย

ที่มา : https://www.thaigov.go.th/news/contents/details/64972