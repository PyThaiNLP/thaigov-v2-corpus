รัฐบาลไทย-ข่าวทำเนียบรัฐบาล-ปลัดฯ ณัฐพล ตรวจเยี่ยม สปอ. ย้ำใช้ 4 มิติ ขับเคลื่อนผู้ประกอบการ พร้อมนำ iSingle Form สร้างฐานข้อมูลทั้งระบบ


วันพุธที่ 15 กุมภาพันธ์ 2566
15/02/2566
พิมพ์
ปลัดฯ ณัฐพล ตรวจเยี่ยม สปอ. ย้ำใช้ 4 มิติ ขับเคลื่อนผู้ประกอบการ พร้อมนำ iSingle Form สร้างฐานข้อมูลทั้งระบบ
ดร.ณัฐพล รังสิตพล ปลัดกระทรวงอุตสาหกรรม ตรวจเยี่ยม สปอ. ย้ำใช้ 4 มิติ ขับเคลื่อนผู้ประกอบการ พร้อมนำ iSingle Form สร้างฐานข้อมูลทั้งระบบ
เมื่อวันที่ 13 กุมภาพันธ์ 2566 ดร.ณัฐพล รังสิตพล ปลัดกระทรวงอุตสาหกรรม ตรวจเยี่ยมสำนักงานปลัดกระทรวงอุตสาหกรรม โดยมีผู้บริหารระดับสูงของกระทรวงอุตสาหกรรมประกอบด้วย นายสุรพล ชามาตย์ นายวันชัย พนมชัย รองปลัดกระทรวงอุตสาหกรรม นายเอกภัทร วังสุวรรณ เลขาธิการคณะกรรมการอ้อยและน้ำตาลทราย รักษาราชการแทน รองปลัดกระทรวงอุตสาหกรรม นางสาวณัฏฐิญา เนตยสุภา รองอธิบดีกรมส่งเสริมอุตสาหกรรม รักษาราชการแทนรองปลัดกระทรวงอุตสาหกรรม นายวิษณุ ทับเที่ยง หัวหน้าผู้ตรวจราชการกระทรวงอุตสาหกรรม พร้อมด้วยผู้บริหารระดับสูง และเจ้าหน้าที่ สปอ. ให้การต้อนรับและร่วมประชุม ณ ห้องประชุม อก.1 ชั้น 2 อาคารสำนักงานปลัดกระทรวงอุตสาหกรรม และผ่านระบบ Zoom Meeting
โดย รสอ.รก.รปอ.ณัฏฐิญา ได้นำเสนอต่อที่ประชุมว่า สำนักงานปลัดกระทรวงอุตสาหกรรม (สปอ.) ประกอบด้วยหน่วยงานส่วนกลาง และหน่วยงานส่วนภูมิภาค ทำหน้าที่กำกับ เร่งรัด ติดตาม และประเมินผล รวมทั้งประสานการปฏิบัติงานของหน่วยงานในสังกัดกระทรวงอุตสาหกรรม พร้อมส่งเสริม สนับสนุน กำกับ ดูแล และพัฒนาการประกอบกิจการอุตสาหกรรมในส่วนภูมิภาคให้เป็นไปตามกฎหมายว่าด้วยโรงงาน กฎหมายว่าด้วยแร่ กฎหมายว่าด้วยมาตรฐานผลิตภัณฑ์อุตสาหกรรม กฎหมายว่าด้วยการจดทะเบียนเครื่องจักร และกฎหมายอื่น ๆ ที่เกี่ยวข้อง
ทั้งนี้ ในการดำเนินงานมุ่งเน้นแนวทางตามนโยบายของปลัดกระทรวงอุตสาหกรรม เพื่อตอบโจทย์ MIND ต้องทำให้ สปอ. แข็งแกร่ง ด้วยการยกระดับการบริหารจัดการและการบัญชี ด้วยการใช้เทคโนโลยีและนวัตกรรม ด้าน IT เข้ามาประยุกต์ใช้ในการบริหารจัดการให้เกิดประสิทธิภาพสูงสุด ควบคู่กับการพัฒนาบุคลากรทั่วทั้งองค์กรให้มีทักษะและความเชี่ยวชาญ เป็นที่ยอมรับของผู้ประกอบการ พร้อมเดินหน้าด้วย 5 กลยุทธ์ คือ 1.เพิ่มขีดข่าวกรองนำร่องเปลี่ยนผ่านอุตสาหกรรม 4.0  2.ปั้นชุมชน สร้างแนวร่วม เช่น การปรับโครงการ OPOAI-C โดยประสานความร่วมมือกับร้านค้า 7-11 นำสินค้าของผู้ประกอบการไปวางจำหน่าย 3.บูรณาการแก้ปัญหาปรับลด Carbon Emission เช่น การดำเนินโครงการ BCG การปฏิรูป Green Industry ลดข้อร้องเรียน 4.สร้างโอกาสเพิ่มความสุข ด้วยแนวทาง DIPROM HERO และการจัดงานอุตสาหกรรมแฟร์ 5.อุตสาหกรรมดีมี MIND คือการบูรณาการรางวัลอุตสาหกรรมดีเด่น/ยอดเยี่ยมใหม่ ซึ่งผู้ที่ได้รับรางวัลจะต้องช่วยเป็นพี่เลี้ยงให้กับผู้ประกอบการรายอื่น ๆ ต่อไป อย่างไรก็ดี เพื่อให้การดำเนินการต่าง ๆ เป็นไปอย่างมีประสิทธิภาพ สปอ. ต้องมีการบูรณาการการทำงานร่วมกันกับหน่วยงานต่าง ๆ ภายใต้การกำกับของ อก. ทั้งในระดับกรมฯ กนอ. ธพว. และสถาบันเครือข่าย รวมถึงหน่วยงานภายนอก อาทิ กระทรวงพาณิชย์ และกระทรวงทรัพยากรธรรมชาติและสิ่งแวดล้อม นอกจากนี้ ยังต้องมีการนำระบบ iSingle Form มาใช้ในการสนับสนุนการจัดเก็บข้อมูล เพื่อการนำไปวิเคราะห์และใช้ประโยชน์ต่อไป
ปลัดกระทรวงอุตสาหกรรม ได้ให้ข้อคิดเห็นว่า การมอบรางวัลอุตสาหกรรมดีเด่น/ยอดเยี่ยม จะต้องคัดเลือกสถานประกอบการที่นำนโยบาย 4 มิติ ไปใช้อย่างเป็นรูปธรรมและสามารถเป็นตัวอย่างให้กับผู้ประกอบการรายอื่น ๆ ได้ เพื่อสร้างคุณค่าให้กับรางวัลอุตสาหกรรมอย่างแท้จริง และเน้นย้ำเรื่องการใช้ระบบ i-industry และ iSingle Form ในการปฏิบัติงาน โดยเฉพาะอย่างยิ่งในการตรวจติดตามราชการ เพื่อให้การดึงข้อมูลส่วนกลางออกมาใช้ได้ในทุกเวลา นอกจากนี้ ในอนาคตควรมีการจัดทำคู่มือตรวจกำกับโรงงานให้เป็นมาตรฐาน เพื่อให้การตรวจติดตามโรงงานทั่วประเทศเป็นไปในทิศทางเดียวกันและง่ายต่อการแก้ไขปัญหาอย่างทันท่วงที

ที่มา : https://www.thaigov.go.th/news/contents/details/64983