รัฐบาลไทย-ข่าวทำเนียบรัฐบาล-สำนักงานเจ้าท่าภูมิภาคสาขาชลบุรี รายงานความคืบหน้าการขจัดคราบน้ำมันรั่วไหลข้างเรือ MSC ALXEA 


วันพุธที่ 15 กุมภาพันธ์ 2566
สำนักงานเจ้าท่าภูมิภาคสาขาชลบุรี รายงานความคืบหน้าการขจัดคราบน้ำมันรั่วไหลข้างเรือ MSC ALXEA
...
สำนักงานเจ้าท่าภูมิภาคสาขาชลบุรี รายงานความคืบหน้าการขจัดคราบน้ำมันรั่วไหลข้างเรือ MSC ALXEA จากการปั๊มน้ำอับเฉาเรือออก 2,000 ลิตร ให้เข้าสู่สภาพปกติ
นายสรพงศ์ ไพฑูรย์พงษ์ รักษาการอธิบดีกรมเจ้าท่า กระทรวงคมนาคม ได้มอบหมายให้นายภูริพัฒน์ ธีระกุลพิศุทธิ์ รองอธิบดีกรมเจ้าท่า (ด้านปลอดภัย) สั่งการให้สํานักงานเจ้าท่าภูมิภาคสาขาชลบุรี เร่งขจัดคราบน้ำมันให้เสร็จโดยเร็ว ลดผลกระทบต่อสิ่งแวดล้อม ดำเนินการตามกฎหมายอย่างเคร่งครัด และห้ามปล่อยเรือออกจากท่าเด็ดขาด เป็นไปตามนโยบายรัฐบาล และกระทรวงคมนาคม โดยรัฐมนตรีว่าการกระทรวงคมนาคม (นายศักดิ์สยาม ชิดชอบ) และรัฐมนตรีช่วยว่าการกระทรวงคมนาคม (ดร.อธิรัฐ รัตนเศรษฐ)
วันที่ 15 กุมภาพันธ์ 2566 สำนักงานเจ้าท่าภูมิภาคสาขาชลบุรี ได้รายงานความคืบหน้ากรณี เรือ MSC ALEXA ทำน้ำมันรั่วไหลลงทะเล 2,000 ลิตร (เพิ่มเติม) สถานการณ์ในพื้นที่ขณะนี้ ได้ดำเนินการขจัดคราบน้ำมันเรียบร้อยแล้ว แต่ยังคงเหลือฟิลม์น้ำมันบางๆเล็กน้อย ผู้อำนวยการสำนักงานเจ้าท่าภูมิภาคสาขาชลบุรี และผู้อำนวยการสำนักงานควบคุมการจราจรและความปลอดภัยทางทะเล ได้ประชุมร่วมกับตัวแทนเรือ ประกันภัย เพื่อสรุปผลเรื่องการชดใช้ค่าเสียหาย พร้อมเก็บรายละเอียดการทำความสะอาดเพิ่มเติม และในวันนี้สถานีตำรวจภูธรแหลมฉบัง เรียกนายเรือเข้ารับทราบข้อกล่าวหา คาดว่าจะมีการสั่งฟ้องกรณีดังกล่าวฯ พร้อมนี้ กรมเจ้าท่าจะควบคุมให้หน่วยงานที่เกี่ยวข้องดำเนินการเก็บความเรียบร้อยในการขจัดคราบน้ำมันต่อเนื่อง เพื่อให้เรือในพื้นที่ใกล้เคียงสามารถดำเนินการด้านสินค้าและออกเรือได้ตามปกติ รวมถึงทำความสะอาดข้างเรือและเฟนเดอร์ท่าเรือให้พื้นที่เกิดเหตุกลับเข้าสู่สภาพปกติต่อไป

ที่มา : https://www.thaigov.go.th/news/contents/details/65001