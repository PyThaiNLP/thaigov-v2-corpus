รัฐบาลไทย-ข่าวทำเนียบรัฐบาล-ผู้ตรวจทาวันฯ ตรวจติดตามการปฏิบัติงานของสำนักงานอุตสาหกรรมจังหวัดมุกดาหาร เน้นย้ำการขับเคลื่อนนโยบาย MIND ใช้หัวและใจ เป็นแนวทางการปฏิบัติงานปี 2566


วันพุธที่ 15 กุมภาพันธ์ 2566
15/02/2566
พิมพ์
ผู้ตรวจทาวันฯ ตรวจติดตามการปฏิบัติงานของสำนักงานอุตสาหกรรมจังหวัดมุกดาหาร เน้นย้ำการขับเคลื่อนนโยบาย MIND ใช้หัวและใจ เป็นแนวทางการปฏิบัติงานปี 2566
กระทรวงอุตสาหกรรมมุ่งยกระดับ “ปั้นอุตสาหกรรมคู่ชุมชน” 4 มิติ ส่งเสริมธุรกิจ ดูแลชุมชน รักษาสิ่งแวดล้อม และกระจายรายได้
เมื่อวันที่ 14 กุมภาพันธ์ 2566 นายทาวัน ทวีถาวรสวัสดิ์ ผู้ตรวจราชการกระทรวงอุตสาหกรรม ลงพื้นที่มุกดาหาร ตรวจราชการกรณีปกติ รอบที่ 1 ประจำปีงบประมาณ พ.ศ. 2566 ณ สำนักงานอุตสาหกรรมจังหวัดมุกดาหาร โดยมี นายบุญรวย เลิศวนิชย์ทิพย์ อุตสาหกรรมจังหวัดมุกดาหาร พร้อมด้วยข้าราชการ เจ้าหน้าที่ เข้าร่วมประชุมรับการตรวจราชการพร้อมรับมอบนโยบายในการปฏิบัติงาน ทั้งนี้ ผู้ตรวจราชการฯ ได้เน้นย้ำการขับเคลื่อนนโยบาย MIND ใช้หัวและใจ เป็นแนวทางการปฏิบัติงานปี 2566 มุ่งยกระดับ “ปั้นอุตสาหกรรมคู่ชุมชน” 4 มิติ ส่งเสริมธุรกิจ ดูแลชุมชน รักษาสิ่งแวดล้อม และกระจายรายได้
พร้อมให้ข้อเสนอแนะการปฏิบัติงานจากการตรวจราชการ ดังนี้ 1) การตรวจกำกับดูแลโรงงานอุตสาหกรรม เน้นย้ำให้ตรวจกำกับดูแลโรงงานอุตสาหกรรมที่มีความเสี่ยงจะเกิดผลกระทบกับสิ่งแวดล้อมจากการประกอบกิจการ กำกับให้โรงงานปฏิบัติตามกฎหมาย เพื่อไม่ให้เกิดผลกระทบต่อชุมชนโดยรอบโรงงานพร้อมให้คำปรึกษาแนะนำแก่ผู้ประกอบการหากมีปัญหาอุปสรรคในการประกอบธุรกิจในพื้นที่ 2) การอำนวยความสะดวก การสร้างความสำเร็จให้ธุรกิจ เน้นย้ำการพิจารณาอนุมัติ อนุญาต ให้เป็นไปตามกระบวนการ /กฎหมาย หากอยู่ในขั้นตอนส่งให้หน่วยงานอื่นพิจารณา ควรมีการติดตามความคืบหน้าการพิจารณาอย่างสม่ำเสมอ พร้อมแจ้งให้ผู้ประกอบการทราบ 3) การรับรองอุตสาหกรรมสีเขียว (GI) เน้นย้ำให้เร่งประชาสัมพันธ์ ชี้แจงถึงความสำคัญของการเข้าร่วมโครงการ พร้อมยกระดับการขอรับรองอุตสาหกรรมให้ผู้ประกอบการในพื้นที่เมืองอุตสาหกรรมเชิงนิเวศต่อไป 4) การปรับปรุงแก้ไขปัญหาผังเมืองรวมจังหวัด ซึ่งปัจจุบันได้มีการปรับแก้ไขประเภทโรงงานอุตสาหกรรม ตามบัญชีแนบท้ายกฎกระทรวงฯ ตาม พ.ร.บ โรงงาน ปี 2535 ฉบับปรับปรุงแก้ไข พ.ศ. 2562 ควรปรับปรุงแก้ไขบัญชีแนบท้าย กฎกระทรวงผังเมืองรวมจังหวัดให้เป็นปัจจุบันเพื่อสนับสนุนให้เกิดการลงทุนในพื้นที่
สุดท้ายนี้ ได้ให้กำลังใจในการปฏิบัติงาน และขอให้ปฏิบัติงานอย่างบูรณาการกับทุกภาคส่วน เพื่อให้เกิดประสิทธิภาพประสิทธิผลในการปฏิบัติหน้าที่ในการให้บริการแก่ผู้ประกอบการ และประชาชน

ที่มา : https://www.thaigov.go.th/news/contents/details/65000