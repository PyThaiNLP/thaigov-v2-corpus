รัฐบาลไทย-ข่าวทำเนียบรัฐบาล-​รมว.สุชาติ ห่วงใย เคสเครื่องจักรหนีบลูกจ้างเสียชีวิต สั่ง กสร.จับมือ สปส.สอบข้อเท็จจริงพร้อมเร่งช่วยเหลือตามสิทธิพึงได้     


วันพุธที่ 15 กุมภาพันธ์ 2566
15/02/2566
พิมพ์
​รมว.สุชาติ ห่วงใย เคสเครื่องจักรหนีบลูกจ้างเสียชีวิต สั่ง กสร.จับมือ สปส.สอบข้อเท็จจริงพร้อมเร่งช่วยเหลือตามสิทธิพึงได้
รมว.แรงงาน ห่วงเหตุลูกจ้างถูกเครื่องโรยยางหนีบเสียชีวิต สั่งกรมสวัสดิการและคุ้มครองแรงงาน (กสร.) ร่วมกับสำนักงานประกันสังคม (สปส.) ลงพื้นที่ จ.อุดรธานี ตรวจสอบสาเหตุ พร้อมเร่งช่วยเหลือตามสิทธิพึงได้ เตรียมเรียกนายจ้างสอบ 17 กุมภาพันธ์นี้
นายสุชาติ ชมกลิ่น รัฐมนตรีว่าการกระทรวงแรงงาน เปิดเผยถึง กรณีลูกจ้างโรงงานผลิตยางพารา จ.อุดรธานี ถูกเครื่องจักรหนีบเสียชีวิต ว่า ผมได้สั่งการให้กรมสวัสดิการและคุ้มครองแรงงาน และสำนักงานประกันสังคมจังหวัดอุดรธานี ลงพื้นที่หาสาเหตุการเกิดอุบัติเหตุในครั้งนี้ทันที เบื้องต้นได้รับรายงานจากพนักงานตรวจความปลอดภัย สำนักงานสวัสดิการและคุ้มครองแรงงานจังหวัดอุดรธานีว่า เหตุดังกล่าวเกิดขึ้นเมื่อวันที่ 14 กุมภาพันธ์ 2566 เวลา 12.25 น. ขณะที่นายเนตร เครือสี อายุ 35 ปี ลูกจ้างซึ่งในทำงานตำแหน่งผู้ช่วยช่าง นำด้ามเหล็กขึ้นไปเขี่ยแซะยางที่ตะแกรงเหล็กบริเวณเครื่องโรยยาง ใบพัดของเครื่องโรยยางได้ดึงและหนีบตัวลูกจ้างเข้าไปในเครื่อง ทำให้ลูกจ้างเสียชีวิตทันที  ขณะเกิดเหตุลูกจ้างที่เป็นหัวหน้ากะและเป็นเจ้าหน้าที่ความปลอดภัยในการทำงานระดับหัวหน้างาน ได้เข้าไปช่วยเหลือและนำร่างลูกจ้างผู้เสียชีวิตไปชันสูตรพลิกศพ ณ โรงพยาบาลหนองหาน อำเภอหนองหาน จังหวัดอุดรธานี  ผมขอแสดงความเสียใจกับครอบครัว ญาติของลูกจ้างผู้เสียชีวิตมา ณ ที่นี้ ทั้งนี้ผมได้สั่งการให้สำนักงานประกันสังคมจังหวัดอุดรธานี เร่งดำเนินการช่วยเหลือครอบครัว ญาติของลูกจ้างผู้เสียชีวิตให้ได้รับสิทธิประโยชน์ตามกฎหมาย เช่น ค่าทำศพ เงินทดแทนกรณีเสียชีวิต โดยเร็ว
ด้าน นายนิยม สองแก้ว อธิบดีกรมสวัสดิการและคุ้มครองแรงงาน (กสร.) กล่าวว่า พนักงานตรวจความปลอดภัย สนง.สวัสดิการและคุ้มครองแรงงานจังหวัดอุดรธานี และ ศูนย์ความปลอดภัยในการทำงานเขต 4 จะร่วมกันตรวจสอบหาสาเหตุ โดยเชิญนายจ้างและผู้ที่เกี่ยวข้องมาสอบข้อเท็จจริงเพิ่มเติม ในวันที่ 17 กุมภาพันธ์ 2566 ว่ามีการฝ่าฝืนไม่ปฏิบัติตามกฎหมายหรือพระราชบัญญัติความปลอดภัย อาชีวอนามัย และสภาพแวดล้อมในการทำงาน พ.ศ. 2554 และกฎกระทรวง กำหนดมาตรฐานในการบริหาร จัดการ และดำเนินการด้านความปลอดภัย อาชีวอนามัย และสภาพแวดล้อมในการทำงานเกี่ยวกับเครื่องจักร ปั้นจั่น และหม้อน้ำ พ.ศ. 2564 หรือไม่ หากพบว่านายจ้างไม่ปฏิบัติตามกฎหมายดังกล่าวจะดำเนินการตามกฎหมายต่อไป
ทางด้าน นายบุญสงค์ ทัพชัยยุทธ์ เลขาธิการสำนักงานประกันสังคม (สปส.) กล่าวเพิ่มว่า ในส่วนของสำนักงานประกันสังคมจังหวัดอุดรธานี ตรวจสอบพบว่า นายเนตร เครือศรี ลูกจ้างผู้เสียชีวิต เป็นผู้ประกันตนทายาทจะได้รับสิทธิประโยชน์กรณีเสียชีวิตเนื่องจากการทำงานเป็น ค่าทำศพจำนวน 50,000 บาท เงินทดแทนกรณีเสียชีวิต จำนวน 716,352 บาท และเงินบำเหน็จชราภาพ จำนวนเงิน 22,542 บาท (ยังไม่รวมดอกผล) รวมเป็นจำนวนเงินทั้งสิ้น 788,894 บาท

ที่มา : https://www.thaigov.go.th/news/contents/details/64981