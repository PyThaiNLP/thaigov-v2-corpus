รัฐบาลไทย-ข่าวทำเนียบรัฐบาล-รฟม. โครงการรถไฟฟ้าสายสีม่วง ช่วงเตาปูน - ราษฎร์บูรณะ (วงแหวนกาญจนาภิเษก)


วันพุธที่ 15 กุมภาพันธ์ 2566
รฟม. โครงการรถไฟฟ้าสายสีม่วง ช่วงเตาปูน - ราษฎร์บูรณะ (วงแหวนกาญจนาภิเษก)
ลงพื้นที่ตรวจสอบการดำเนินงานด้านความปลอดภัยการก่อสร้างในช่วงเวลากลางวัน (Day Audit) และกลางคืน (Night Audit)
การรถไฟฟ้าขนส่งมวลชนแห่งประเทศไทย (รฟม.) กระทรวงคมนาคม โดย สำนักงานความปลอดภัย อาชีวอนามัยและสภาพแวดล้อมในการทำงาน (สปอ.) ลงพื้นที่ตรวจสอบการดำเนินงานด้านความปลอดภัย การก่อสร้างโครงการรถไฟฟ้าสายสีม่วง ช่วงเตาปูน - ราษฎร์บูรณะ (วงแหวนกาญจนาภิเษก) ในช่วงเวลากลางวัน (Day Audit) บริเวณสถานีสามยอด สถานีวงเวียนใหญ่ สถานีครุใน และจุดทดสอบเสาเข็มบริเวณซอยสุขสวัสดิ์ 21 ถึงซอยสุขสวัสดิ์ 23 และในช่วงเวลากลางคืน (Night Audit) บริเวณสถานีพระประแดง และสถานีครุใน โดยการลงพื้นที่ในครั้งนี้ รฟม. ได้ตรวจสอบการติดตั้งแผงผ้าใบแบริเออร์ ไฟส่องสว่าง ไฟสัญญาณเตือน การยึดวัสดุอุปกรณ์และการติดป้ายปิดเบี่ยงจราจร รวมถึงป้ายเตือนต่างๆ ให้อยู่ในความเรียบร้อย มีความมั่นคงแข็งแรงและอยู่ในตำแหน่งที่ปลอดภัย สามารถเห็นได้อย่างชัดเจน และเกิดความปลอดภัยต่อประชาชนมากที่สุด พร้อมทั้งเน้นย้ำให้เจ้าหน้าที่และผู้เกี่ยวข้องทุกคนปฏิบัติตามมาตรฐานความปลอดภัยอย่างเคร่งครัด เพื่อให้สอดคล้องตาม “ปฏิญญาว่าด้วยความปลอดภัยในการก่อสร้างโครงการระบบรถไฟฟ้าขนส่งมวลชน Zero Fatal Accident” ซึ่งเป็นการเเสดงออกถึงความมุ่งมั่นอย่างเเน่วเเน่ของ รฟม. ในการกำกับดูเเลการก่อสร้างโครงการระบบขนส่งมวลชนในความรับผิดชอบ เพื่อให้บุคลากร ประชาชน ทรัพย์สินสาธารณะ เเละสิ่งเเวดล้อม มีความปลอดภัย อาชีวอนามัยเเละสภาพเเวดล้อมในการทำงานที่ดีป้องกันไม่ให้เกิดเหตุอันไม่พึงประสงค์ ทั้งต่อบุคลากรของโครงการฯ และประชาชนผู้สัญจรบนถนนสาธารณะ นอกจากนี้ ยังได้เน้นย้ำให้เจ้าหน้าที่ยังคงปฏิบัติตนตามมาตรการ D-M-H-T-T ซึ่งเป็นแนวทางปฏิบัติที่กระทรวงสาธารณสุขแนะนำอย่างต่อเนื่อง
สามารถติดตาม สอบถามข้อมูลโครงการฯ ได้ที่ Facebook โครงการรถไฟฟ้าสายสีม่วง ช่วงเตาปูน - ราษฎร์บูรณะ และ Line @mrtpurpleline หรือติดตามข้อมูลข่าวสาร รฟม.เพิ่มเติมได้ที่เว็บไซต์ รฟม. www.mrta.co.th และเฟซบุ๊กแฟนเพจการรถไฟฟ้าขนส่งมวลชนแห่งประเทศไทย หรือ Call Center รฟม. โทรศัพท์ 0 2716 4044

ที่มา : https://www.thaigov.go.th/news/contents/details/64997