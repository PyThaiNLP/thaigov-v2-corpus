รัฐบาลไทย-ข่าวทำเนียบรัฐบาล-​นายกรัฐมนตรีชี้แจงต่อสภาผู้แทนราษฎร ยืนยันรัฐบาลทำงานตามหลักการ หลักเกณฑ์ ไม่ละเว้น เป็นไปตามกฎหมาย 


วันพุธที่ 15 กุมภาพันธ์ 2566
15/02/2566
พิมพ์
​นายกรัฐมนตรีชี้แจงต่อสภาผู้แทนราษฎร ยืนยันรัฐบาลทำงานตามหลักการ หลักเกณฑ์ ไม่ละเว้น เป็นไปตามกฎหมาย
ไม่เอื้อประโยชน์หรือละเว้นการตรวจสอบให้กับใคร
วันนี้ (วันที่ 15 กุมภาพันธ์ 2566) เวลา 15.54 น. ณ ห้องประชุมสภาผู้แทนราษฎร ชั้น 2 อาคารรัฐสภา ถนนสามเสน เขตดุสิต กรุงเทพฯ พลเอก ประยุทธ์ จันทร์โอชา นายกรัฐมนตรี และรัฐมนตรีว่าการกระทรวงกลาโหม ได้กล่าวชี้แจงในการประชุมสภาผู้แทนราษฎร ซึ่งนายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยสาระสำคัญ ดังนี้
นายกรัฐมนตรีกล่าวถึงการอภิปรายของสมาชิกสภาผู้แทนราษฎร ซึ่งได้รับฟังมาตั้งแต่เริ่มต้น มีการแสดงความคิดเห็น กล่าวตักเตือน และกล่าวหา หลายเรื่องไม่ถูกต้อง ทั้งนี้ รัฐบาลได้ดำเนินการในหลาย ๆ เรื่อง เพื่อช่วยเหลือพี่น้องประชาชนมาอย่างต่อเนื่องแล้ว ตั้งแต่ในระดับฐานราก SMEs วิสาหกิจชุมชน สหกรณ์ กองทุนหมู่บ้าน ประชาชนผู้มีรายได้น้อย แก้ปัญหาความยากจนแบบมุ่งเป้า เป็นต้น จึงขอให้ศึกษาและติดตามผลการดำเนินงานของรัฐบาลด้วย
สำหรับการทุจริต นายกรัฐมนตรียืนยันว่าไม่มีความเกี่ยวโยงกับบุคคลต่างๆ ที่ฝ่ายค้านได้กล่าวถึง และเน้นย้ำว่าไม่เคยเอื้อประโยชน์ หรือละเว้นการตรวจสอบให้กับใคร สามารถตรวจสอบได้ และจะให้หน่วยงานที่เกี่ยวข้องชี้แจงต่อไป สำหรับเรื่องที่ดีๆ รัฐบาลจะรับไว้ ส่วนประเด็นใดที่ไม่ถูกต้อง จะให้ส่วนที่เกี่ยวข้องชี้แจงต่อไป ทั้งนี้ นายกรัฐมนตรีขอให้การอภิปรายอยู่ในกรอบ ไม่ใช้โอกาสในการหาเสียงให้กับพรรคตนเอง ขอให้เป็นไปตามกติกา มารยาทของสภาผู้แทนราษฎร ยืนยันรัฐบาลทำงานตามหลักการหลักเกณฑ์ ไม่เคยปล่อยปะละเว้น เป็นไปตามกฎหมาย ขอให้เคารพกระบวนการยุติธรรม นายกรัฐมนตรีไม่ต้องการให้อำนาจนิติบัญญัติเข้ามายุ่งกับฝ่ายบริหารมากเกินไป บางเรื่องที่เป็นเรื่องการบริหารแผ่นดิน ก็ขอให้เป็นเรื่องของฝ่ายบริหารได้จัดการ หากไม่ดีขอให้ไปร้องทุกข์ตามกระบวนการ

ที่มา : https://www.thaigov.go.th/news/contents/details/65013