รัฐบาลไทย-ข่าวทำเนียบรัฐบาล-ผู้ตรวจวีระกิตติ์ฯ ลงพื้นที่ปทุมธานี เยี่ยมชมการดำเนินงานของสวนอุตสาหกรรมบางกะดี จำกัด ต้นแบบสถานประกอบการที่ดำเนินงานสอดคล้องกับนโยบาย MIND


วันพุธที่ 15 กุมภาพันธ์ 2566
15/02/2566
พิมพ์
ผู้ตรวจวีระกิตติ์ฯ ลงพื้นที่ปทุมธานี เยี่ยมชมการดำเนินงานของสวนอุตสาหกรรมบางกะดี จำกัด ต้นแบบสถานประกอบการที่ดำเนินงานสอดคล้องกับนโยบาย MIND
นายวีระกิตติ์ รันทกิจธนวิชญ์ ผู้ตรวจราชการกระทรวงอุตสาหกรรม ลงพื้นที่ปทุมธานี เยี่ยมชมการดำเนินงานของสวนอุตสาหกรรมบางกะดี จำกัด ต้นแบบสถานประกอบการที่ดำเนินงานสอดคล้องกับนโยบาย MIND ของกระทรวงอุตสาหกรรม ทั้ง 4 มิติ
เมื่อวันที่ 13 กุมภาพันธ์ 2566 เวลา 9.00 น. นายวีระกิตติ์ รันทกิจธนวิชญ์ ผู้ตรวจราชการกระทรวงอุตสาหกรรม ลงพื้นที่ จังหวัดปทุมธานี ได้ลงพื้นที่ตรวจราชการและเยี่ยมชมการดำเนินงานของ บริษัท สวนอุตสาหกรรมบางกะดี จำกัด จังหวัดปทุมธานี
บริษัท สวนอุตสาหกรรมบางกะดี จำกัด ได้ดำเนินกิจการที่มีความสอดคล้องกับนโยบาย MIND ของกระทรวงอุตสาหกรรม ทั้ง 4 มิติ มีการส่งเสริมและสร้างรายได้ให้แก่ชุมชน เช่น ส่งเสริมการทำกระยาสาทของกลุ่มแม่บ้านเมืองบางกะดี การดำเนินงานด้านการช่วยเหลือสังคม เช่น การจัดตั้งกองทุนสำหรับนักเรียนนักศึกษาในชุมชนบางกะดี ซึ่งเป็นทรัพยากรบุคคลที่มีคุณค่าเพื่อสร้างบุคลากรที่มีธรรมาภิบาลและจบมาพัฒนาชุมชนบางกะดีต่อไป การให้ความสำคัญกับการรับพนักงานที่อาศัยอยู่ในพื้นที่ การส่งเสริมและสนับสนุนให้ผู้ประกอบการภายในสวนอุตสาหกรรมบางกะดีประกอบกิจการโรงงานให้เป็นไปตามกฎหมายว่าด้วยโรงงานอย่างเคร่งครัด การติดตั้งระบบโซล่าโฟลทติ้ง (Floating Solar Mounting Component) บนบ่อบำบัดนำเสีย เพื่อตอบสนองนโยบายประเทศในเรื่องความเป็นกลางทางคาร์บอน (Carbon Neutrality) เป็นต้น
และในเวลา 13.00 น. ผู้ตรวจวีระกิตติ์ฯ ได้ตรวจราชการและการดำเนินงานของสำนักงานอุตสาหกรรมจังหวัดปทุมธานี ประจำปีงบประมาณ พ.ศ.2566 รอบที่ 1 ซึ่งมี นายอุดม สอนจิตต์ อุตสาหกรรมจังหวัดปทุมธานีและเจ้าหน้าที่จังหวัดปทุมธานีเข้าร่วม
โดย ผู้ตรวจวีระกิตติ์ฯ ได้ชี้แจงนโยบายและแผนการตรวจราชการ และเน้นย้ำให้เจ้าหน้าที่ทุกคนดำเนินงานตามนโยบาย MIND ของกระทรวงอุตสาหกรรม ทั้ง 4 มิติ ได้แก่ 1.ความสำเร็จของธุรกิจ 2.ชุมชน สังคม 3.สิ่งแวดล้อม และ 4.การกระจายรายได้ให้กับชุมชน ให้มีประสิทธิภาพและเกิดผลสัมฤทธิ์ให้เห็นเป็นรูปธรรม ตามแนวคิด "ใช้ หัว และ ใจ ปั้นอุตสาหกรรมคู่ชุมชน" พร้อมเร่งรัดและติดตามงานเกี่ยวกับ การประชาสัมพันธ์การแจ้งข้อมูลการประกอบกิจการโรงงานรายเดือน (รง.8) และรายปี (รง.9) ตามกฎหมาย ตามแบบ i-Single Form การเบิกจ่ายงบประมาณให้เป็นไปตามมาตรการเร่งรัดการเบิกจ่ายงบประมาณ ตามมติ ครม. การส่งเสริมโรงงานให้ได้การรับรองอุตสาหกรรมสีเขียวที่เป็นไปตามเป้าหมายที่ 80% การตรวจกำกับดูแลสถานประกอบกิจการโรงงานให้ได้ 100% โดยมุ่งเน้นสถานประกอบกิจการโรงงานที่มีนัยสำคัญ การขออนุญาตและการรายงานการจัดการของเสีย (สก.1,2,3) ให้เป็นไปตามที่กฎหมายกำหนด การดำเนินงานการประเมินคุณธรรมและความโปร่งใสในการดำเนินงานภาครัฐ (ITA) โดยให้มีคะแนนที่เพิ่มขึ้นจากปีที่ผ่านมา การติดตามโรงงานที่มีการร้องเรียนและฟ้องร้อง การติดตามโรงงานที่เข่าข่ายต้องประเมินความเสี่ยงฯ ตามกฎหมาย การดำเนินงานเกี่ยวกับโครงการต่าง ๆ ที่ได้รับงบประมาณให้เป็นไปตามเป้าหมายที่กำหนดไว้
นอกจากนี้ ยังได้พบปะและรับฟังข้อคิดเห็น ข้อเสนอแนะ ในการพัฒนาอุตสาหกรรมและบูรณาการการทำงานในพื้นที่จากตัวแทนภาคเอกชนและหน่วยงานต่าง ๆ ที่อยู่ภายใต้กระทรวงอุตสาหกรรม อาทิ ประธานสภาอุตสาหกรรมจังหวัดปทุมธานี ประธานหอการค้าจังหวัดปทุมธานี และธนาคารพัฒนาวิสาหกิจขนาดกลางและขนาดย่อมแห่งประเทศไทย สาขาปทุมธานี

ที่มา : https://www.thaigov.go.th/news/contents/details/64989