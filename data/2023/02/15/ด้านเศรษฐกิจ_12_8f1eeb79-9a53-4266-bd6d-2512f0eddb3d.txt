รัฐบาลไทย-ข่าวทำเนียบรัฐบาล-ธอส. จัดประกวดแบบบ้านประหยัดพลังงาน ภายใต้โครงการบ้านอยู่เย็น เป็นสุข ชิงเงินรางวัลรวมมากกว่า 1 ล้านบาท ส่งผลงานได้ถึง 31 มีนาคม 2566


วันพุธที่ 15 กุมภาพันธ์ 2566
15/02/2566
พิมพ์
ธอส. จัดประกวดแบบบ้านประหยัดพลังงาน ภายใต้โครงการบ้านอยู่เย็น เป็นสุข ชิงเงินรางวัลรวมมากกว่า 1 ล้านบาท ส่งผลงานได้ถึง 31 มีนาคม 2566
ธอส. แถลงข่าวการจัด “ประกวดแบบบ้านประหยัดพลังงาน” ภายใต้โครงการบ้านอยู่เย็น เป็นสุข ส่งผลงานการออกแบบบ้านมุ่งเน้นความคิดสร้างสรรค์ด้านการออกแบบที่สอดคล้องกับสภาพแวดล้อมและประหยัดพลังงาน ตั้งแต่วันที่ 15 กุมภาพันธ์ – 31 มีนาคม 2566
ธนาคารอาคารสงเคราะห์ (ธอส.) แถลงข่าวการจัด “ประกวดแบบบ้านประหยัดพลังงาน” ภายใต้โครงการบ้านอยู่เย็น เป็นสุข เปิดโอกาสให้นิสิต นักศึกษา และบุคคลทั่วไป หรือคณะบุคคลที่มีใบอนุญาตประกอบวิชาชีพสถาปนิกทั่วประเทศ ร่วมส่งผลงานการออกแบบบ้านมุ่งเน้นความคิดสร้างสรรค์ด้านการออกแบบที่สอดคล้องกับสภาพแวดล้อมและประหยัดพลังงาน ชิงทุนการศึกษาและเงินรางวัลมูลค่ารวมมากกว่า 1 ล้านบาท ส่งผลงานได้ ตั้งแต่วันที่ 15 กุมภาพันธ์ – 31 มีนาคม 2566 และประกาศผลการตัดสินรอบสุดท้ายวันที่ 12 พฤษภาคม 2566
นายฉัตรชัย ศิริไล กรรมการผู้จัดการ ธนาคารอาคารสงเคราะห์ (ธอส.) เปิดเผยว่า ธอส. ในฐานะสถาบันการเงินเฉพาะกิจของรัฐ ที่มีพันธกิจ ทำให้คนไทยมีบ้าน ขอเชิญชวนนิสิต นักศึกษา และบุคคลทั่วไป หรือคณะบุคคลที่มีใบอนุญาตประกอบวิชาชีพสถาปนิกทั่วประเทศ ที่สนใจส่งผลงานเข้า “ประกวดแบบบ้านประหยัดพลังงาน” ภายใต้โครงการบ้านอยู่เย็น เป็นสุข ซึ่ง ธอส. ได้จัดทำขึ้นเพื่อเป็นส่วนหนึ่งของการสนับสนุนวิสัยทัศน์ของธนาคาร "ธนาคารที่ดีที่สุด สำหรับการมีบ้าน" ที่มุ่งสู่การเป็นธนาคารที่มีความยั่งยืนในระยะยาว โดยมุ่งมั่นส่งเสริมให้ความสำคัญด้านสิ่งแวดล้อมและด้านสังคมด้วยการมอบผลิตภัณฑ์ บริการที่เป็นมิตรกับสิ่งแวดล้อม เพื่อคุณภาพชีวิตและความเป็นอยู่ที่ดีขึ้นของลูกค้าประชาชน โดยเปิดโอกาสให้นิสิต นักศึกษาที่กำลังศึกษาอยู่ในสายวิชาสถาปัตยกรรม และบุคคล คณะบุคคลที่ประกอบอาชีพสถาปนิก ที่มีใบประกอบวิชาชีพสถาปัตยกรรมทั่วประเทศ ได้สร้างสรรค์ผลงานแบบบ้านประหยัดพลังงานและใส่ใจสิ่งแวดล้อมที่ทุกคนเข้าถึงได้ รวมถึงสอดคล้องกับพฤติกรรมหรือสภาพแวดล้อมในการอยู่อาศัยของประชาชนและครอบครัวคนรุ่นใหม่ในปัจจุบัน ด้วยการใช้วัสดุก่อสร้างที่ประหยัดพลังงาน ซึ่งประชาชนทั่วไปยังสามารถดาวน์โหลดแบบบ้านที่ได้รับการคัดเลือกจากการประกวดในครั้งนี้ได้ฟรี!! เพื่อนำไปใช้ในการปลูกสร้างและยื่นคำขอสินเชื่อกับธนาคารได้อีกด้วย สำหรับผลงานที่ส่งเข้าประกวด จะได้รับการตัดสินโดยคณะกรรมการผู้ทรงคุณวุฒิจากสภาวิศวกร สภาสถาปนิก สมาคมสถาปนิกสยามในพระบรมราชูปถัมภ์ สถาบันอาคารเขียวไทย และผู้เชี่ยวชาญด้านสถาปัตยกรรม
สำหรับการประกวดจะแบ่งออกเป็น 2 ประเภท ได้แก่ 1.ประเภทนิสิต นักศึกษาที่กำลังศึกษาอยู่ในสายวิชาสถาปัตยกรรม (แบบเดี่ยว หรือแบบกลุ่มไม่เกิน 3 คน) : สามารถส่งผลงานการออกแบบบ้านประหยัดพลังงานขนาดเล็ก พื้นที่ใช้สอยไม่เกิน 150 ตารางเมตร งบประมาณการก่อสร้างไม่เกิน 3 ล้านบาท และ 2.ประเภทบุคคล คณะบุคคลที่ประกอบอาชีพสถาปนิก ที่มีใบประกอบวิชาชีพสถาปัตยกรรมทั่วประเทศ (แบบเดี่ยว หรือแบบกลุ่มไม่เกิน 3 คน) : ส่งผลงานออกแบบบ้านประหยัดพลังงานขนาดใหญ่ พื้นที่ใช้สอย 150 ตารางเมตรขึ้นไป งบประมาณการก่อสร้างไม่เกิน 5 ล้านบาท โดยมีเงินรางวัลรวม 1,040,000 บาท แบ่งออกเป็น 2 กลุ่ม ดังนี้
1.นิสิต นักศึกษาที่กำลังศึกษาอยู่ในสายวิชาสถาปัตยกรรม
- รางวัลที่ 1 จำนวน 1 รางวัล   ได้รับเงินรางวัล 150,000 บาท   พร้อมใบประกาศเกียรติคุณ
- รางวัล ที่ 2  จำนวน 1 รางวัล  ได้รับเงินรางวัล  100,000  บาท    พร้อมใบประกาศเกียรติคุณ
- รางวัล ที่ 3  จำนวน 1 รางวัล   ได้รับเงินรางวัล    50,000 บาท     พร้อมใบประกาศเกียรติคุณ
- รางวัลชมเชย จำนวน 2 รางวัล  ได้รับเงินรางวัล  20,000 บาท    พร้อมใบประกาศเกียรติคุณ
2.กลุ่มบุคคล คณะบุคคลที่มีใบประกอบวิชาชีพสถาปัตยกรรม
- รางวัลที่ 1 จำนวน 1 รางวัล  ได้รับเงินรางวัล  300,000 บาท  พร้อมใบประกาศเกียรติคุณ
- รางวัล ที่ 2  จำนวน 1 รางวัล  ได้รับเงินรางวัล     200,000 บาท   พร้อมใบประกาศเกียรติคุณ
- รางวัล ที่ 3  จำนวน 1 รางวัล  ได้รับเงินรางวัล     100,000 บาท   พร้อมใบประกาศเกียรติคุณ
- รางวัลชมเชย จำนวน 2 รางวัล  ได้รับเงินรางวัล    50,000 บาท  พร้อมใบประกาศเกียรติคุณ
ทั้งนี้ ภายในงานแถลงข่าวธนาคารยังได้จัดเสวนาในหัวข้อ “ทิศทางการสร้างที่อยู่อาศัยประหยัดพลังงานในประเทศไทย”  โดย นายสมศักย์ ปรางทอง ผู้อำนวยการฝ่ายบริหารด้านการใช้ไฟฟ้าและกิจการเพื่อสังคม การไฟฟ้าฝ่ายผลิตแห่งประเทศไทย นายกิตติพงษ์ วีระโพธิ์ประสิทธิ์ อุปนายกสภาวิศวกร นายคมสัน สกุลอำนวยพงศา นายทะเบียนสมาคมสถาปนิกสยาม ในพระบรมราชูปถัมภ์ ศ.ดร.กิจชัย จิตขจรวานิช กรรมการสถาบันอาคารเขียวไทย ผศ.ศุภวัฒน์ หิรัญธนวิวัฒน์ อาจารย์และสถาปนิก นายณัฏฐ์ กิจจริต สถาปนิกและนักแสดง เพื่อให้ความรู้เกี่ยวกับที่อยู่อาศัยประหยัดพลังงานในประเทศไทยให้แก่ผู้ที่สนใจส่งผลงานเข้าประกวดอีกด้วย
สำหรับผลงานที่ชนะการประกวดจะถูกนำไปเผยแพร่ผ่านทางเว็บไซต์ธนาคาร ให้ประชาชนทั่วไปที่ต้องการสร้างบ้าน สามารถดาวน์โหลดแบบบ้านประหยัดพลังงาน ฟรี!!!!  ทั้งนี้ เพื่อช่วยให้ลูกค้าธนาคารประหยัดค่าใช้จ่ายในการออกแบบบ้านและยังได้แบบบ้านที่มีคุณภาพตามหลักสถาปัตยกรรม อีกทั้งธนาคารยังได้ช่วยส่งเสริมให้ลูกค้าใส่ใจสิ่งแวดล้อมด้วยการใช้วัสดุก่อสร้างที่ประหยัดพลังงาน โดยผู้ที่สนใจสามารถติดตามรายละเอียดหลักเกณฑ์และการส่งผลงานเข้าประกวดได้ที่ Facebook “โครงการประกวดแบบบ้านประหยัดพลังงาน บ้านอยู่เย็นเป็นสุข ธนาคารอาคารสงเคราะห์” หรือ ส่งผลงานเข้าประกวดได้ทาง  https://forms.gle/tLtf4fSzqK26aUpKA ตั้งแต่วันที่ 15 กุมภาพันธ์ – 31 มีนาคม 2566 โดยธนาคารจะประกาศรายชื่อผู้เข้ารอบ 10 ทีม ในวันที่ 7 เมษายน 2566 นำเสนอผลงานรอบสุดท้ายและประกาศผลการตัดสินในวันที่ 12 พฤษภาคม 2566  สอบถามรายละเอียดเพิ่มเติมได้ที่ G H Bank Call Center โทร 0-2645-9000 หรือ Facebook Fanpage ธนาคารอาคารสงเคราะห์ และติดตามข่าวสารของธนาคาร ได้ที่ Mobile Application : GHB ALL, GHB ALL GEN และ www.ghbank.co.th

ที่มา : https://www.thaigov.go.th/news/contents/details/64986