รัฐบาลไทย-ข่าวทำเนียบรัฐบาล-กรมเจ้าท่าส่วนภูมิภาค คุมเข้มความปลอดภัยทางน้ำ กำชับนักท่องเที่ยวต้องสวมชูชีพก่อนโดยสารเรือทุกครั้ง 


วันพุธที่ 15 กุมภาพันธ์ 2566
กรมเจ้าท่าส่วนภูมิภาค คุมเข้มความปลอดภัยทางน้ำ กำชับนักท่องเที่ยวต้องสวมชูชีพก่อนโดยสารเรือทุกครั้ง
...
กรมเจ้าท่าส่วนภูมิภาค คุมเข้มความปลอดภัยทางน้ำ กำชับนักท่องเที่ยวต้องสวมชูชีพก่อนโดยสารเรือทุกครั้ง
จากนโยบายรัฐบาล และกระทรวงคมนาคม โดยรัฐมนตรีว่าการกระทรวงคมนาคม (นายศักดิ์สยาม ชิดชอบ) และรัฐมนตรีช่วยว่าการกระทรวงคมนาคม (ดร.อธิรัฐ รัตนเศรษฐ) มอบหมายให้กรมเจ้าท่าตรวจตรา คุมเข้ม ดูแลด้านความปลอดภัยทางน้ำ ในส่วนกลางและส่วนภูมิภาค
นายสรพงศ์ ไพฑูรย์พงษ์ รักษาการอธิบดีกรมเจ้าท่า กระทรวงคมนาคม เปิดเผยว่า ให้กรมเจ้าท่าในส่วนภูมิภาคที่ 1 - 7 ตรวจตรา ความปลอดภัยทางน้ำ เน้นย้ำประชาชนและนักท่องเที่ยวต้องสวมใส่ชูชีพก่อนลงเรือทุกครั้ง โดยสำนักงานเจ้าท่าภูมิภาคที่ 1 และสำนักงานเจ้าท่าภูมิภาคที่ 4 ได้จัดเจ้าหน้าที่ออกตรวจตรา ดูแลความปลอดภัยทางน้ำ เช่น จังหวัดชุมพร เกาะพะงัน จังหวัดสุราษฎร์ธานี และ จังหวัดพิษณุโลก ดังนี้
1. อำนวยความสะดวกแก่ประชาชน พร้อมดูแลความปลอดภัยบริเวณท่าเทียบเรือ แพโดยสาร
2. กำชับให้เจ้าของเรือ ผู้ควบคุมเรือ ตรวจสภาพอุปกรณ์ประจำเรือ แพชูชีพ พวงชูชีพ เสื้อชูชีพให้พร้อมใช้งาน ห้ามบรรทุกผู้โดยสารเกินกว่าที่ได้รับอนุญาต และปฏิบัติตามกฎหมายอย่างเคร่งครัด
3. ติดตามข้อมูลข่าวสารสภาพอากาศ ข่าวพยากรณ์อากาศก่อนออกเดินเรือ พร้อมติดตามประกาศจากหน่วยงานราชการอย่างใกล้ชิด หากพบเห็นเหตุการณ์ความไม่ปลอดภัยทางน้ำ โทรสายด่วนกรมเจ้าท่า 1199 ได้ตลอด 24 ชั่วโมง

ที่มา : https://www.thaigov.go.th/news/contents/details/64985