รัฐบาลไทย-ข่าวทำเนียบรัฐบาล-กรมทางหลวงชนบท จัดแข่งขันประกอบสะพานเบลีย์หน่วยงานในสังกัด 18 แห่ง มุ่งพัฒนาทักษะของบุคลากรให้มีความชำนาญ


วันพุธที่ 15 กุมภาพันธ์ 2566
กรมทางหลวงชนบท จัดแข่งขันประกอบสะพานเบลีย์หน่วยงานในสังกัด 18 แห่ง มุ่งพัฒนาทักษะของบุคลากรให้มีความชำนาญ
เข้าช่วยเหลือประชาชนได้อย่างทันท่วงทีเมื่อเกิดเหตุอุทกภัย ตามนโยบายของรัฐมนตรีว่าการกระทรวงคมนาคม
กรมทางหลวงชนบท (ทช.) กระทรวงคมนาคม จัดโครงการแข่งขันประกอบสะพานเหล็กสำเร็จรูป หรือสะพานเบลีย์ (Bailey Bridge) สำหรับสำนักงานทางหลวงชนบทที่ 1 - 18 ครอบคลุมทั่วประเทศ มุ่งพัฒนาทักษะของบุคลากรในการประกอบสะพานเหล็กสำเร็จรูปให้มีความชำนาญมากยิ่งขึ้น เพื่อเข้าช่วยเหลือและบรรเทาความเดือดร้อนให้กับประชาชนที่ได้รับผลกระทบจากเหตุอุทกภัยให้สัญจรได้โดยเร็ว เนื่องจากทุกปีที่ผ่านมาถนนและสะพานที่อยู่ในความรับผิดชอบของ ทช. ได้รับผลกระทบจากเหตุอุทกภัยส่งผลให้ประชาชนในพื้นที่ได้รับความเดือดร้อนในการเดินทาง ทั้งนี้ เพื่อเป็นการช่วยเหลือและบรรเทาความเดือดร้อนให้ประชาชนสามารถสัญจรได้อย่างสะดวกรวดเร็ว ตามนโยบายของนายศักดิ์สยาม ชิดชอบ รัฐมนตรีว่าการกระทรวงคมนาคม
โครงการแข่งขันประกอบสะพานเหล็กสำเร็จรูป หรือสะพานเบลีย์ (Bailey Bridge) สำหรับสำนักงานทางหลวงชนบทที่ 1 - 18 เพื่อเตรียมความพร้อม ทบทวน พัฒนาทักษะของบุคลากรในการประกอบสะพานเหล็กสำเร็จรูป ในการเข้าช่วยเหลือและบรรเทาความเดือดร้อนให้กับประชาชนที่ได้รับผลกระทบให้สามารถสัญจรได้อย่างทันท่วงทีเมื่อเกิดเหตุอุทกภัย สำหรับการแข่งขันจะจัดขึ้นในวันที่ 28 กุมภาพันธ์ 2566 ผู้เข้าร่วมต้องทำการประกอบสะพานเหล็กสำเร็จรูปทั้งหมด 4 ช่วง (ความยาวรวม 12 เมตร) จะต้องประกอบชิ้นส่วนให้ครบตามกำหนด ภายในระยะเวลา 4 ชั่วโมง โดยมีผู้เข้าร่วมแข่งขันไม่เกินทีมละ 15 คน และจะคัดเลือกทีมที่ทำผลงานได้ผ่านเกณฑ์ตามที่กำหนด จำนวน 3 ทีม เพื่อเข้ารับโล่รางวัล เป็นขวัญกำลังใจในการทำงานให้กับบุคลากรของ ทช. ต่อไป

ที่มา : https://www.thaigov.go.th/news/contents/details/65003