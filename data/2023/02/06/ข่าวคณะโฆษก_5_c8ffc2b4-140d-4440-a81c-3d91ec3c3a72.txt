รัฐบาลไทย-ข่าวทำเนียบรัฐบาล-"ทิพานัน" โชว์ผลงาน “พล.อ.ประยุทธ์”  วางโครงสร้างคมนาคมอย่างครอบคลุม ยกโครงการก่อสร้างมอเตอร์เวย์สายบางใหญ่-กาญจนบุรี คืบหน้ากว่า 88% แล้ว  พร้อมทดสอบบริการปีใหม่ 2567 


วันจันทร์ที่ 6 กุมภาพันธ์ 2566
06/02/2566
พิมพ์
"ทิพานัน" โชว์ผลงาน “พล.อ.ประยุทธ์”  วางโครงสร้างคมนาคมอย่างครอบคลุม ยกโครงการก่อสร้างมอเตอร์เวย์สายบางใหญ่-กาญจนบุรี คืบหน้ากว่า 88% แล้ว  พร้อมทดสอบบริการปีใหม่ 2567
"ทิพานัน" โชว์ผลงาน “พล.อ.ประยุทธ์”  วางโครงสร้างคมนาคมอย่างครอบคลุม ยกโครงการก่อสร้างมอเตอร์เวย์สายบางใหญ่-กาญจนบุรี คืบหน้ากว่า 88% แล้ว  พร้อมทดสอบบริการปีใหม่ 2567 ย้ำรัฐบาลวางโครงข่ายคมนาคมเพื่อแข่งขันทั้งในภูมิภาคและระดับโลก
วันที่ 6 กุมภาพันธ์ 2566 น.ส.ทิพานัน ศิริชนะ รองโฆษกประจำสำนักนายกรัฐมนตรี เปิดเผยว่า พล.อ.ประยุทธ์ จันทร์โอชา นายกรัฐมนตรี เร่งผลักดันโครงการก่อสร้างพื้นฐานเพื่อรองรับการเติบโตของเศรษฐกิจ และยกระดับคุณภาพชีวิตของพี่น้องประชาชน เชื่อมต่อการเดินทางทั้งทางถนน ราง เรือ และอากาศ โดยเฉพาะทางถนนคณะรัฐมนตรี เมื่อวันที่ 14 กรกฎาคม 2558 ได้มีมติเห็นชอบโครงการก่อสร้างทางหลวงพิเศษระหว่างเมือง (มอเตอร์เวย์) สายบางใหญ่-กาญจนบุรี เพื่อเป็นทางเลือกในการเดินทางและส่งเสริมระบบขนส่ง โลจิสติกส์ และการท่องเที่ยว
น.ส.ทิพานัน กล่าวว่า โครงการก่อสร้างทางหลวงพิเศษระหว่างเมือง (มอเตอร์เวย์) สายบางใหญ่-กาญจนบุรี มีพื้นที่ผ่าน 3 จังหวัด คือ จ.นนทุบรี จ.นครปฐม  และจ.กาญจนบุรี ระยะทาง 96.41 กิโลเมตร  วงเงินลงทุน 61,034 ล้านบาท ปัจจุบันมีความคืบหน้าด้านงานโยธาก่อสร้างแล้วเสร็จ 13 สัญญา จาก 25 สัญญา ภาพรวมคืบหน้าไปมากกว่า 88 % ส่วนงานระบบหรือ O&M  มีความคืบหน้าอย่างต่อเนื่องโดยเข้าพื้นที่ทั้งหมด 8 ด่านเป็นที่เรียบร้อย ประกอบด้วย ด่านบางใหญ่ ด้านศีรษะทอง ด่านนครชัยศรี ด้านนครปฐม ฝั่งตะวันออก ด่านนครปฐม ฝั่งตะวันตก ด่านท่ามะกา ด่านท่าม่วง ภาพรวมคืบหน้า 12% อย่างไรก็ตาม พล.อ.ประยุทธ์ได้ติดตามความคืบหน้าโครงการดังกล่าวอย่างใกล้ชิด เพื่อให้มีความปลอดภัย ได้มาตรฐาน โดยเฉพาะในการเตรียมความพร้อมเพื่อให้พี่น้องประชาชนได้ทดสอบใช้บริการสายทางชั่วคราวช่วงปีใหม่ 2567 โดยคาดว่าสามารถเปิดให้บริการเต็มรูปแบบได้ในช่วงหลังปีใหม่ 2568
รองโฆษกประจำสำนักนายกรัฐมนตรี กล่าวว่า โครงการดังกล่าวเมื่อแล้วเสร็จจะช่วยส่งเสริมการเดินทางจากกรุงเทพมหานครและปริมณฑลไปยังภาคตะวันตกของประเทศให้ เป็นไปด้วยความสะดวก รวดเร็ว รวมทั้งเชื่อมต่อเขตพัฒนาเศรษฐกิจพิเศษชายแดน จ.กาญจนบุรี และเชื่อมต่อไปยังประเทศเพื่อนบ้านได้อย่างรวดเร็ว “ตลอดระยะเวลาที่ผ่านมา พล.อ.ประยุทธ์ได้วางรากฐานให้ประเทศไทย เติบโตอย่างเข้มแข็งและยั่งยืน กระจายความเจริญไปยังภูมิภาคต่างๆ  ที่สำคัญอนาคตอันใกล้นี้ ระบบการขนส่งเพื่อการค้าการลงทุนก็จะเชื่อมโยงกันครอบคลุม ทั้ง รถ ราง เรือ เครื่องบิน  ก็จะสามารถเพิ่มการแข่งขันในภูมิภาคและระดับโลกในอนาคตได้แน่นอน ”รองโฆษกประจำสำนักนายกรัฐมนตรี กล่าว

ที่มา : https://www.thaigov.go.th/news/contents/details/64573