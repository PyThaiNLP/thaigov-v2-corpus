รัฐบาลไทย-ข่าวทำเนียบรัฐบาล-​รัฐบาลหนุนภาคอุตสาหกรรมใช้ “ปูนซีเมนต์ไฮดรอลิก” ผลิตคอนกรีต ช่วยลดปริมาณก๊าซเรือนกระจก แก้ปัญหาโลกร้อน


วันจันทร์ที่ 6 กุมภาพันธ์ 2566
06/02/2566
พิมพ์
​รัฐบาลหนุนภาคอุตสาหกรรมใช้ “ปูนซีเมนต์ไฮดรอลิก” ผลิตคอนกรีต ช่วยลดปริมาณก๊าซเรือนกระจก แก้ปัญหาโลกร้อน
​รัฐบาลหนุนภาคอุตสาหกรรมใช้ “ปูนซีเมนต์ไฮดรอลิก” ผลิตคอนกรีต ช่วยลดปริมาณก๊าซเรือนกระจก แก้ปัญหาโลกร้อน
วันที่ 6 กุมภาพันธ์ 2566 นางสาวรัชดา ธนาดิเรก รองโฆษกประจำสำนักนายกรัฐมนตรี เปิดเผยว่า รัฐบาลให้ความสำคัญอย่างยิ่งในการแก้ไขปัญหาก๊าซเรือนกระจกลดภาวะโลกร้อน เพื่อตอบโจทย์เป้าหมายการพัฒนาที่ยั่งยืน ผ่านการดำเนินโครงการและมาตรการต่าง ๆ มาอย่างต่อเนื่อง ทั้งนี้ ในส่วนของกระทรวงอุตสาหกรรมเดินหน้าขับเคลื่อนนโยบายของรัฐบาล ส่งเสริมสนับสนุนภาคอุตสาหกรรมให้หันมาใช้ปูนซีเมนต์ไฮดรอลิกซึ่งเป็นวัตถุดิบในการทำผลิตภัณฑ์คอนกรีตต่างๆ แทนการใช้ปูนซีเมนต์ปอร์ตแลนด์ เพื่อช่วยลดปริมาณก๊าซเรือนกระจก เนื่องจากการผลิตปูนซีเมนต์ไฮดรอลิกทำให้เกิดก๊าซคาร์บอนไดออกไซด์น้อยกว่า  ซึ่งมีส่วนประกอบของปูนเม็ดในอัตราส่วนที่น้อยกว่าปูนซีเมนต์ปอร์ตแลนด์ ประมาณร้อยละ 10 ของปริมาณทั้งหมด โดยใช้วัสดุอื่นมาผสมทดแทน เช่น หินปูน กากถลุง และปอซโซลาน เป็นต้น แต่มีคุณสมบัติและประสิทธิภาพในการนำไปใช้งานที่ดีเทียบเท่ากับปูนซีเมนต์ปอร์ตแลนด์ อีกทั้งการผลิตยังทำให้เกิดก๊าซคาร์บอนไดออกไซด์น้อยลงด้วย หากประมาณการการผลิตปูนซีเมนต์ไฮดรอลิก 1 ตัน จะสามารถลดการปล่อยก๊าซคาร์บอนไดออกไซด์ได้ถึง 0.05 ตัน (CO2) เมื่อเทียบกับการผลิตปูนซีเมนต์ปอร์ตแลนด์ในปริมาณที่เท่ากัน
สำหรับแนวทางการส่งเสริมการใช้งานในภาคอุตสาหกรรม ขณะนี้ สำนักงานมาตรฐานผลิตภัณฑ์อุตสาหกรรม (สมอ.) ได้กำหนดมาตรฐานผลิตภัณฑ์อุตสาหกรรมปูนซีเมนต์ไฮดรอลิก มอก. 2594-2556 โดยระบุเกณฑ์กำหนดคุณลักษณะด้านต่าง ๆ และมีการแบ่งชนิดครอบคลุมการใช้งานที่แตกต่างกัน ทั้งการใช้งานทั่วไป งานที่ต้องการแรงอัดต้นสูง งานที่ทนต่อการกัดกร่อนของซัลเฟต และงานโครงสร้างขนาดใหญ่ พร้อมทั้งแก้ไขมาตรฐานให้สามารถใช้ปูนซีเมนต์ไฮดรอลิก ในการทำผลิตภัณฑ์คอนกรีตต่าง ๆ แล้ว จำนวน 71 มาตรฐาน อาทิ คอนกรีตทนไฟ กระเบื้องซีเมนต์เส้นใยแผ่นลอน  ท่อคอนกรีตเสริมเหล็กหล่อสำเร็จรูป  คอนกรีตบล็อกกลวงรับน้ำหนัก และคอนกรีตผสมเสร็จ กระเบื้องคอนกรีตปูพื้น  กระเบื้องหินขัดชนิดสองชั้น  เสาเข็มคอนกรีตเสริมเหล็กอัดแรงหล่อสําเร็จ กระเบื้องซีเมนต์ปูพื้น  และคอนกรีตบล็อกประสานปูพื้น เป็นต้น
“ผู้ประกอบการผลิตภัณฑ์คอนกรีตสามารถยื่นขออนุญาตใช้ปูนซีเมนต์ไฮดรอลิกเป็นวัตถุดิบในการผลิต และขอรับใบอนุญาตให้แสดงเครื่องหมายมาตรฐาน มอก. บนผลิตภัณฑ์ ผ่านออนไลน์ในระบบ e-license ของ สมอ. ได้ที่ www.tisi.go.th ตลอด 24 ชั่วโมง” นางสาวรัชดา กล่าว

ที่มา : https://www.thaigov.go.th/news/contents/details/64569