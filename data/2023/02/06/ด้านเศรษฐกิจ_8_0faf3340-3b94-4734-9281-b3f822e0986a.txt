รัฐบาลไทย-ข่าวทำเนียบรัฐบาล-ธ.ก.ส. เตือนภัย มิจฉาชีพแอบอ้างเป็นหน่วยงานราชการหลอกโอนเงินออกจากบัญชีธนาคาร


วันจันทร์ที่ 6 กุมภาพันธ์ 2566
06/02/2566
พิมพ์
ธ.ก.ส. เตือนภัย มิจฉาชีพแอบอ้างเป็นหน่วยงานราชการหลอกโอนเงินออกจากบัญชีธนาคาร
ธ.ก.ส. เตือนภัย ระวังมิจฉาชีพแอบอ้างเป็นหน่วยงานราชการส่งลิงก์ให้คลิกและติดตั้งแอปพลิเคชันปลอมที่แฝงมากับมัลแวร์ ผ่านทาง SMS และสื่อสังคมออนไลน์ ซึ่งเปิดโอกาสให้มิจฉาชีพสามารถควบคุมโทรศัพท์และทำการโอนเงินออกจากบัญชีธนาคาร
ธ.ก.ส. เตือนภัย ! ระวังมิจฉาชีพแอบอ้างเป็นหน่วยงานราชการส่งลิงก์ให้คลิกและติดตั้งแอปพลิเคชันปลอมที่แฝงมากับมัลแวร์ ผ่านทาง SMS และสื่อสังคมออนไลน์ ซึ่งเปิดโอกาสให้มิจฉาชีพสามารถควบคุมโทรศัพท์และทำการโอนเงินออกจากบัญชีธนาคาร จึงควรใช้ความระมัดระวังในการติดต่อหรือทำธุรกรรมออนไลน์
นายไพศาล หงษ์ทอง ผู้ช่วยผู้จัดการธนาคารเพื่อการเกษตรและสหกรณ์การเกษตร (ธ.ก.ส.) เปิดเผยว่า ด้วยขณะนี้มีกลุ่มมิจฉาชีพใช้ช่องทางสื่อสังคมออนไลน์และการส่งข้อความ SMS แอบอ้างเป็นหน่วยงานราชการ โดยให้คลิกลิงก์และติดตั้งแอปพลิเคชันปลอมที่แฝงมากับมัลแวร์ หลอกลวงให้กรอกข้อมูลส่วนตัวและข้อมูลทางการเงิน โดยมิจฉาชีพมักแอบอ้างว่า จะทำการตรวจสอบข้อมูลบัญชีธนาคารและการชำระภาษีของท่าน หรืออ้างว่าสามารถช่วยลดหย่อนภาษีหรือ ไม่ต้องเสียภาษีย้อนหลังได้ผ่านแอปพลิเคชันปลอมดังกล่าว ซึ่งหากหลงเชื่อคลิกลิงก์ก็จะเป็นการเปิดโอกาสให้มิจฉาชีพสามารถเข้ามาควบคุมโทรศัพท์ด้วยวิธีการรีโมต เช่น การทำให้โทรศัพท์สมาร์ตโฟนทำงานผิดปกติ หรือจอดับชั่วคราว จากนั้นมิจฉาชีพจะนำข้อมูลส่วนตัวไปใช้ในทางที่ผิดกฎหมาย จนถึงการทำธุรกรรมการเงินผ่านแอปพลิเคชันธนาคารต่าง ๆ ทำให้สูญเสียทั้งทรัพย์สินและชื่อเสียง
สำหรับแนวทางการป้องกันมิจฉาชีพเบื้องต้น ธ.ก.ส. ขอให้เกษตรกรลูกค้าและประชาชนทั่วไปอย่าหลงเชื่อหรือคลิกเข้าไปในลิงก์และติดตั้งแอปพลิเคชันปลอมตามข้อมูลดังกล่าว พึงระมัดระวังการอนุญาตเข้าถึงข้อมูลต่าง ๆ ในอุปกรณ์สื่อสารของท่าน เช่น ข้อมูลส่วนตัว รายชื่อผู้ติดต่อ และตำแหน่งที่ตั้ง (GPS) เป็นต้น และระวังการกรอกข้อมูลส่วนตัว การทำธุรกรรมการเงินในลิงก์ที่ไม่ได้รับการยืนยันหรือแอปพลิเคชันปลอม รวมถึงการตรวจสอบที่มาของเว็บไซต์และแอปพลิเคชันผ่าน Playstore หรือ Appstore
นายไพศาล กล่าวต่อไปว่า ธ.ก.ส. กำหนดช่องทางการสื่อสารที่เป็นทางการในระบบออนไลน์คือ เว็บไซต์ www.baac.or.th Facebook Page “ธกส BAAC Thailand” และ “ธกส บริการด้วยใจ” เพื่อเป็นช่องทางในการสื่อสารข้อมูลด้านผลิตภัณฑ์ การให้บริการหรือข้อมูลข่าวสารสำคัญไปยังลูกค้า รวมถึงการสอบถามข้อมูลต่าง ๆ และ LINE Official Account : @baacfamily ที่เป็นช่องทางในการสื่อสารข้อมูลข่าวสารด้านผลิตภัณฑ์ การให้บริการไปยังลูกค้า รวมถึงการแจ้งความประสงค์เบื้องต้นในการขอใช้บริการสินเชื่อบางประเภทกับ ธ.ก.ส. เท่านั้น ซึ่งหากถูกต้องตามหลักเกณฑ์ธนาคารจึงจะนัดหมายทำสัญญาที่สาขา ธ.ก.ส. ต่อไป ทั้งนี้ จุดสังเกต LINE Official Account : @baacfamily จะมีโลโก้ ธ.ก.ส. และสัญลักษณ์รูปโล่สีเขียวบริเวณหน้าชื่อและมียอดผู้ติดตามปัจจุบันกว่า 11 ล้านคน
ทั้งนี้ หากพบเห็นมิจฉาชีพทำการแอบอ้างชื่อเสียงธนาคาร หรือต้องการสอบถามรายละเอียดเพิ่มเติมเกี่ยวกับผลิตภัณฑ์และบริการ ติดต่อได้ที่ Call Center 02 555 0555 ได้ตลอด 24 ชั่วโมง รวมถึงเว็บไซต์ www.baac.or.th และ Facebook Page “ธกส BAAC Thailand” และ “ธกส บริการด้วยใจ”

ที่มา : https://www.thaigov.go.th/news/contents/details/64593