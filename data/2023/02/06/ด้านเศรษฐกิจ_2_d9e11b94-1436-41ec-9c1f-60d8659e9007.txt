รัฐบาลไทย-ข่าวทำเนียบรัฐบาล-กรมเจ้าท่า เร่งดำเนินการก่อสร้างท่าเรือสำราญรองรับการเดินทาง เรือ Cruise ที่เกาะสมุย จังหวัดสุราษฎร์ธานี (Cruise Terminal)


วันจันทร์ที่ 6 กุมภาพันธ์ 2566
กรมเจ้าท่า เร่งดำเนินการก่อสร้างท่าเรือสำราญรองรับการเดินทาง เรือ Cruise ที่เกาะสมุย จังหวัดสุราษฎร์ธานี (Cruise Terminal)
...
กรมเจ้าท่าเร่งดำเนินการก่อสร้างท่าเรือสำราญรองรับการเดินทาง เรือ Cruise ที่เกาะสมุย จังหวัดสุราษฎร์ธานี (Cruise Terminal)
จากนโยบายรัฐบาล และกระทรวงคมนาคม โดยรัฐมนตรีว่าการกระทรวงคมนาคม (นายศักดิ์สยาม ชิดชอบ) และรัฐมนตรีช่วยว่าการกระทรวงคมนาคม (ดร.อธิรัฐ รัตนเศรษฐ) ให้กรมเจ้าท่าเร่งโครงการศึกษาและวิเคราะห์การให้เอกชนร่วมลงทุนในโครงการพัฒนาท่าเทียบเรือ รองรับเรือสำราญขนาดใหญ่ อำเภอเกาะสมุย จังหวัดสุราษฎร์ธานี (Cruise Terminal)
นายสรพงศ์ ไพฑูรย์พงษ์ รักษาการอธิบดีกรมเจ้าท่า กระทรวงคมนาคม เปิดเผยว่า ปัจจุบันเกาะสมุยยังไม่มีท่าเทียบเรือที่สามารถรองรับเรือสำราญขนาดใหญ่ได้อย่างมีประสิทธิภาพ
เรือสำราญที่ต้องการเทียบท่าที่เกาะสมุยจึงต้องทอดสมอบริเวณหาดหน้าทอนและให้นักท่องเที่ยวโดยสารเรือเล็กเพื่อขึ้นชายฝั่งโดยมีนักท่องเที่ยวเพียงประมาณ 50% ที่ลงจากเรือสำราญเพื่อขึ้นชายฝั่ง การพัฒนาท่าเทียบเรือจะเป็นการช่วยเพิ่มความสะดวกสบายให้แก่นักท่องเที่ยวมากยิ่งขึ้น ปัจจุบันความคืบหน้าการก่อสร้างท่าเทียบเรือสำราญ ที่เกาะสมุย มีความคืบหน้า ดังนี้
1. กรมเจ้าท่า ได้ว่าจ้างบริษัทที่ปรึกษาดำเนินการศึกษาตามงบปี 2563 - 2565 เพื่อทำ PPP (การร่วมทุนระหว่างภาครัฐและเอกชน (Public Private Partnership) สำหรับโครงการท่าเรือสำราญเกาะสมุย เป็นโครงการตามทางเลือกที่เหมาะสมที่สุด อยู่บริเวณทางตอนใต้เกาะสมุย ที่แหลมหินคม งานศึกษาจะแล้วเสร็จต้นเดือนมีนาคม 2566 นี้ ซึ่งจะดำเนินการนำเสนอรายงานต่อรัฐมนตรีว่าการกระทรวงคมนาคม เห็นชอบ ก่อนเสนอ สำนักงานคณะกรรมการนโยบายรัฐวิสาหกิจ เพื่อดำเนินการในรูป  PPP ต่อไป
โดยขอบเขตการดำเนินงาน ได้แก่ การก่อสร้างอาคารผู้โดยสาร มีพื้นที่อย่างน้อย 7,200 ตารางเมตร และรองรับปริมาณผู้โดยสารได้ 1,200 คนต่อชั่วโมง ตัวอาคาร รองรับและส่งเสริมการใช้งานของอาคารโดยสารให้มีกิจกรรมได้ตลอดทั้งปี อาทิ ห้องประชุม ร้านขายของที่ระลึก และร้านอาหาร สะพานขึงต้องมีความกว้าง 40 เมตร และยาว 445 เมตร สะพานขึงสร้างขึ้นเพื่อเชื่อมต่อระหว่างอาคารผู้โดยสารและพื้นที่หลังท่าที่มีอาคารศูนย์ข้อมูลนักท่องเที่ยว อาคารจำหน่ายตั๋วโดยสาร ร้านอาหาร และอาคารบริการ โดยสะพานขึงสร้างขึ้นเพื่อลดผลกระทบด้านสิ่งแวดล้อมต่อซากปะการังที่อยู่บริเวณใต้สะพาน สำหรับท่าเรือที่จะให้บริการแบ่งออกเป็น ท่าเรือเฟอร์รี่ (ทางเลือก) มีวัตถุประสงค์เพื่อให้บริการผู้โดยสาร ที่ต้องการเดินทางไปและกลับจากจังหวัดสุราษฎร์ธานีและจังหวัดนครศรีธรรมราช (จอดเรือได้สูงสุด 6 ลำ) ท่าเรือยอร์ช (ทางเลือก) จะมีท่าเทียบเรือที่ทันสมัย รองรับเรือยอร์ช ได้ถึง 80 ลำ ผู้ลงทุนสามารถออกแบบได้ใหม่เพื่อให้บริการเรือยอร์ช ได้หลากหลายประเภทมากขึ้นโดยรูปแบบอาคารบริการต้องออกแบบให้สอดคล้องกับข้อกำหนดของกรมเจ้าท่า เพื่อรองรับกิจกรรมทั้งหมด ทั้งท่าเทียบเรือสำราญ ท่าเรือเฟอร์รี่และท่าเรือยอร์ช
2. กรมเจ้าท่า ได้ดำเนินการปรับปรุงท่าเรือ landing pier ที่จะรองรับเรือสำราญ cruise ที่จะเข้ามาทิ้งสมอบริเวณใกล้ท่าเรือหน้าทอน ตามงบปี 2564 - 2566 เพื่อก่อสร้างท่าเรือและสิ่งอำนวยความสะดวก ในการรองรับการขนถ่ายนักท่องเที่ยวจากเรือ cruise ขึ้นฝั่งได้อย่างเป็นระเบียบ รวดเร็วและปลอดภัย ขอบเขตงาน ประกอบไปด้วย 1) ก่อสร้างที่พักคอยรองรับผู้โดยสาร ขนาด 30 x 60 เมตร พื้นที่ประมาณ 1,800 ตารางเมตร 2) ก่อสร้างสะพานทางเดิน ขนาด 5 x 152 เมตร พื้นที่ประมาณ 760 ตารางเมตร 3) ก่อสร้างโป๊ะเทียบเรือ คอนกรีตเสริมเหล็ก ขนาด 4 x 20 เมตร จำนวน 8 ชุด พื้นที่ประมาณ 640 ตารางเมตร และ 4) ติดตั้งเสากันกระแทก และยางกันกระแทก โดยจะแล้วเสร็จภายในเดือนกันยายน 2566
ทั้งนี้ รูปแบบอาคารบริการต้องออกแบบให้สอดคล้องกับข้อกำหนดของกรมเจ้าท่า เพื่อรองรับกิจกรรมทั้งหมด ทั้งท่าเทียบเรือสำราญ ท่าเรือเฟอร์รี่ และท่าเรือยอร์ช ให้เกิดประโยชน์สูงสุดต่อด้านการพัฒนาโครงข่ายคมนาคม และการท่องเที่ยวส่งเสริมเศรษฐกิจต่อประเทศชาติ และภาครัฐต่อไป

ที่มา : https://www.thaigov.go.th/news/contents/details/64577