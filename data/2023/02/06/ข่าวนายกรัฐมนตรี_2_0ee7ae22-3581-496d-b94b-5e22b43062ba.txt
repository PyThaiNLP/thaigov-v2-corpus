รัฐบาลไทย-ข่าวทำเนียบรัฐบาล-นายกรัฐมนตรีมาเลเซียพร้อมภริยาเดินทางเยือนไทยอย่างเป็นทางการ 9-10 กุมภาพันธ์ 2566 มุ่งส่งเสริมการค้า การลงทุน และเชื่อมโยงการพัฒนาเศรษฐกิจในพื้นที่ชายแดนไทย - มาเลเซีย


วันจันทร์ที่ 6 กุมภาพันธ์ 2566
06/02/2566
พิมพ์
นายกรัฐมนตรีมาเลเซียพร้อมภริยาเดินทางเยือนไทยอย่างเป็นทางการ 9-10 กุมภาพันธ์ 2566 มุ่งส่งเสริมการค้า การลงทุน และเชื่อมโยงการพัฒนาเศรษฐกิจในพื้นที่ชายแดนไทย - มาเลเซีย
นายกรัฐมนตรีมาเลเซียพร้อมภริยาเดินทางเยือนไทยอย่างเป็นทางการ 9-10 กุมภาพันธ์ 2566 มุ่งส่งเสริมการค้า การลงทุน และเชื่อมโยงการพัฒนาเศรษฐกิจในพื้นที่ชายแดนไทย - มาเลเซีย
นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า ดาโตะ เซอรี อันวาร์ อิบราฮิม (Honourable Dato’ Seri Anwar Ibrahim) นายกรัฐมนตรีมาเลเซีย พร้อมด้วยภริยา มีกำหนดเดินทางเยือนไทยอย่างเป็นทางการในฐานะแขกของรัฐบาลไทย ระหว่างวันที่ 9-10 กุมภาพันธ์ 2566 ในโอกาสเข้ารับตำแหน่งใหม่เมื่อเดือนพฤศจิกายน 2565 ตามธรรมเนียมปฏิบัติของประเทศสมาชิกอาเซียน
สำหรับการเยือนฯ ครั้งนี้ นายกรัฐมนตรีมาเลเซียมีกำหนดการเข้าพบหารือกับพลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ในวันพฤหัสบดีที่ 9 กุมภาพันธ์ 2566 ซึ่งผู้นำทั้งสองประเทศจะหารือเกี่ยวกับการส่งเสริมและเชื่อมโยง การพัฒนาเศรษฐกิจในพื้นที่ชายแดนไทย - มาเลเซีย โดยเฉพาะ 5 จังหวัดภาคใต้ของไทยกับ 4 รัฐ ทางตอนเหนือของมาเลเซีย ทั้งด้านการเชื่อมโยงการค้าและการลงทุน และด้านคมนาคมขนส่ง รวมทั้งเร่งรัดการบรรลุเป้าหมายทางการค้ามูลค่า 30,000 ล้านดอลลาร์สหรัฐภายในปี 2568 โดยอาศัยกลไกความร่วมมือที่มีอยู่ เพื่อลดอุปสรรคและการอำนวยความสะดวกด้านการค้า และการส่งเสริมความร่วมมือในอุตสาหกรรมที่มีศักยภาพระหว่างไทยและมาเลเซีย เช่น อุตสาหกรรมยางพารา อาหารฮาลาล พลังงาน และในมิติใหม่ ๆ อาทิ เศรษฐกิจดิจิทัล และเทคโนโลยีสีเขียว
นอกจากนี้ ผู้นำทั้งสองฝ่ายจะได้แลกเปลี่ยนข้อคิดเห็นต่อสถานการณ์ในภูมิภาคและในเวทีโลก เพื่อร่วมมือกันเสริมสร้างขีดความสามารถในการรับความท้าทายใหม่ ๆ และฟื้นฟูกระตุ้นเศรษฐกิจที่ได้รับผลกระทบจากสถานการณ์การแพร่ระบาดของโรคโควิด-19
อนึ่ง ดาโตะ เซอรี อันวาร์ บิน อิบราฮิม เข้ารับตำแหน่งนายกรัฐมนตรีมาเลเซีย เมื่อวันที่ 24 พฤศจิกายน 2565 โดยเป็นนายกรัฐมนตรีคนที่ 10 ของมาเลเซีย

ที่มา : https://www.thaigov.go.th/news/contents/details/64603