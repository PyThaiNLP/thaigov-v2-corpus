รัฐบาลไทย-ข่าวทำเนียบรัฐบาล-รองนายกฯ พล.อ.ประวิตรฯ ลงพื้นที่ประเมินสถานการณ์น้ำภาคอีสาน สั่งตุนน้ำรับสถานการณ์ฤดูแล้ง ย้ำภาคอีสานต้องไม่ขาดแคลนน้ำ ชาวบ้านสะท้อนพัฒนาการน้ำเข้าถึงตัวมากขึ้น


วันจันทร์ที่ 6 กุมภาพันธ์ 2566
06/02/2566
พิมพ์
รองนายกฯ พล.อ.ประวิตรฯ ลงพื้นที่ประเมินสถานการณ์น้ำภาคอีสาน สั่งตุนน้ำรับสถานการณ์ฤดูแล้ง ย้ำภาคอีสานต้องไม่ขาดแคลนน้ำ ชาวบ้านสะท้อนพัฒนาการน้ำเข้าถึงตัวมากขึ้น
รองนายกฯ พล.อ.ประวิตรฯ ลงพื้นที่ประเมินสถานการณ์น้ำภาคอีสาน สั่งตุนน้ำรับสถานการณ์ฤดูแล้ง ย้ำภาคอีสานต้องไม่ขาดแคลนน้ำ ชาวบ้านสะท้อนพัฒนาการน้ำเข้าถึงตัวมากขึ้น
วันนี้ (วันที่ 6 กุมภาพันธ์ 2566) พลเอก ประวิตร วงษ์สุวรรณ รองนายกรัฐมนตรีและคณะ เดินทางลงพื้นที่ภาคอีสาน จังหวัดขอนแก่น และ จังหวัดชัยภูมิ เพื่อประเมินสถานการณ์น้ำภาพรวม และตรวจติดตามความคืบหน้าโครงการกักเก็บน้ำต้นทุน โดยมี ผู้ว่าราชการจังหวัดขอนแก่น ผู้ว่าราชการจังหวัดชัยภูมิ เลขาธิการสำนักงานทรัพยากรน้ำแห่งชาติ อธิบดีกรมชลประทาน และหัวหน้าส่วนราชการต่างๆให้การต้อนรับ
โดยรับฟังการบรรยายสรุปสถานการณ์น้ำในพื้นที่ภาคอีสาน ปัจจุบันความจุกักเก็บน้ำภาพรวมอยู่ที่ 60-70% พื้นที่กักเก็บน้ำยังไม่พอ มีพื้นที่เสี่ยงน้ำน้อยนอกเขตชลประทานจากฝนทิ้งช่วง ความคืบหน้าการบริหารจัดการน้ำ ปี 2561-2565 จังหวัดขอนแก่น ได้รับงบประมาณบริหารจัดการน้ำรวมกว่า 7,500 ล้านบาท มีพื้นที่รับประโยชน์ กว่า 180,000 ไร่ ประชาชนได้รับประโยชน์ กว่า 120,181 ครัวเรือน ความจุกักเก็บน้ำเพิ่ม 123.4 ล้านลูกบากศ์เมตร และจังหวัดชัยภูมิ มีพื้นที่รับประโยชน์กว่า 105,111 ไร่ ประชาชนได้รับประโยชน์กว่า 100,393 ครัวเรือน ความจุกักเก็บน้ำเพิ่ม 37 ล้านลูกบากศ์เมตร ต่อจากนั้น ได้เดินทางไปตรวจเยี่ยมชมความคืบหน้าโครงการแก้มลิงแก่งน้ำต้อน ตำบลดอนช้าง เป็นแหล่งกักเก็บน้ำรองรับแม่น้ำชีล้น เพื่อบรรเทาน้ำล้นตลิ่งและกักเก็บไว้ใช้ฤดูแล้ง พร้อมทั้งพบปะและรับฟังปัญหาจากประชาชนในพื้นที่ โดยประชาชนขอให้พัฒนาแหล่งน้ำในพื้นที่ต่อเนื่อง โดยชื่นชมการบริหารจัดการน้ำในปัจจุบัน เข้าถึงประชาชนในพื้นที่มากขึ้นต่อเนื่อง
พล.อ.ประวิตร วงษ์สุวรรณ ย้ำการแก้ปัญหาน้ำ ถือเป็นนโยบายสำคัญของรัฐบาล ที่มุ่งมั่นดำเนินการอย่างจริงจังมาต่อเนื่อง โดยกำชับ กระทรวงทรัพยากรธรรมชาติและสิ่งแวดล้อม สำนักงานทรัพยากรน้ำแห่งชาติกรมชลประทาน และ หัวหน้าส่วนราชการต่างๆ กักเก็บน้ำให้ได้มากที่สุดปลายฤดูฝน เพ่งเล็งพื้นที่เสี่ยงขาดน้ำจากฝนทิ้งช่วง ย้ำอีสานต้องไม่ให้ขาดแคลนน้ำ จึงขอให้ดำเนินการ 10 มาตรการรับฤดูแล้ง และเร่งรัดความคืบหน้าโครงการแหล่งกักเก็บต้นทุนน้ำทั้งน้ำบนดินและน้ำใต้ดิน พร้อมทั้งระบบกระจายน้ำให้ทั่วถึง ซึ่งต้องเร่งทำคู่กันกับการฟื้นฟูป่าต้นน้ำและแหล่งแกล้มลิงที่มีอยู่เดิม เพื่อให้พื้นที่เสี่ยงขาดน้ำมีน้ำใช้อย่างเพียงพอเชื่อมโยงกับการบริหารจัดการน้ำจากลำน้ำสายหลักในระยะยาว
เวลา 13.00 น. พลเอก ประวิตร วงษ์สุวรรณ ได้เดินทางไป จังหวัดชัยภูมิ ตรวจติดตามการบริหารจัดการน้ำ ความคืบหน้าโครงการก่อสร้างและการเพิ่มประสิทธิภาพการกักเก็บน้ำ พร้อมทั้งพบปะและรับฟังปัญหาจากประชาชนในพื้นที่

ที่มา : https://www.thaigov.go.th/news/contents/details/64584