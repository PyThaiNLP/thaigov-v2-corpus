รัฐบาลไทย-ข่าวทำเนียบรัฐบาล-กรมเจ้าท่า เร่งขุดลอกเพื่อดูแลประชาชนตามนโยบายกระทรวงคมนาคม


วันจันทร์ที่ 6 กุมภาพันธ์ 2566
กรมเจ้าท่า เร่งขุดลอกเพื่อดูแลประชาชนตามนโยบายกระทรวงคมนาคม
...
กรมเจ้าท่า เร่งขุดลอก เพื่อดูแลประชาชนตามนโยบายกระทรวงคมนาคม
ตามนโยบายรัฐบาล และกระทรวงคมนาคม โดยรัฐมนตรีว่าการกระทรวงคมนาคม (นายศักดิ์สยาม ชิดชอบ) และรัฐมนตรีช่วยว่าการกระทรวงคมนาคม (ดร.อธิรัฐ รัตนเศรษฐ) ได้มอบหมายให้กรมเจ้าท่า ดำเนินการขุดลอก พัฒนาและบำรุงรักษา ร่องน้ำทางเรือเดิน เพื่อความสะดวกและปลอดภัย เพิ่มประสิทธิภาพในการเดินเรือ การระบายน้ำ การอุปโภคบริโภค และเพิ่มพื้นที่ รับน้ำเพื่อใช้ ในภาคการเกษตร
นายสรพงศ์ ไพฑูรย์พงษ์ รักษาการอธิบดีกรมเจ้าท่า กระทรวงคมนาคม เปิดเผย กรมเจ้าท่า โดยสำนักพัฒนาและบำรุงรักษาทางน้ำ สำนักงานพัฒนาและบำรุงรักษาทางน้ำที่ 8 ได้เร่งดำเนินการเปิดหน่วยปฏิบัติงานขุดลอกลำน้ำสวย ตำบลวัดธาตุ อำเภอเมือง จังหวัดหนองคาย  โดยใช้รถขุดตักดิน ขก.1 เป็นเครื่องจักรปฏิบัติงาน พร้อมด้วยรถขุดตักดินเช่าเพื่อสนับสนุนการขุดลอก โดยมีแผนงานขุดลอกตั้งแต่ กม. 160+500 ถึง กม. 162+650 ระยะทาง 2,150 เมตร ปริมาณวัสดุขุดลอกประมาณ 55,114.50 ลูกบาศก์เมตร ความกว้างของร่องน้ำตามแผนการขุดลอก 6 - 27 เมตร ระดับก้นร่องลึกประมาณ 156 เมตร (จากระดับน้ำทะเลปานกลาง) โดยขุดลอกเพื่อเพิ่มความกว้างของร่องน้ำ เพื่อเพิ่มพื้นที่ในการกักเก็บน้ำ แก้ไขปัญหากระแสน้ำกัดเซาะตลิ่ง รวมทั้งแก้ไขปัญหาอุทกภัยและภัยแล้ง ผลการดำเนินงาน ณ วันที่  4 กุมภาพันธ์ 2566 ได้ระยะทางรวม 1,085 เมตร ปริมาณวัสดุขุดลอกประมาณ 29,070 ลูกบาศก์เมตร คิดเป็น  52.74 %
รักษาการอธิบดีกรมเจ้าท่า กล่าวเพิ่มเติมว่า โครงการขุดลอกลำน้ำสวย ตำบลวัดธาตุ อำเภอเมืองจังหวัดหนองคาย และตำบลจอมศรี อำเภอเพ็ญ จังหวัดอุดรธานี มีวัตถุประสงค์ เพื่อบรรเทาปัญหาความเดือดร้อนให้กับประชาชน เนื่องจากลำน้ำตื้นเขินจากการสะสมตะกอนดิน  ส่งผลให้เกิดปัญหาในการกักเก็บน้ำเพื่อใช้ประโยชน์ทางการเกษตร และอุปโภคบริโภคในฤดูแล้ง ซึ่งไม่เพียงพอต่อความต้องการในการใช้น้ำ รวมถึงช่วงฤดูน้ำหลากประชาชนในพื้นที่ได้รับความเดือดร้อนจากปัญหาน้ำท่วมพื้นที่ทางการเกษตรซ้ำซาก เป็นประจำทุกปี  ส่งผลให้พืชผลทางการเกษตรได้รับความเสียหาย
ทั้งนี้ โครงการดังกล่าว กรมเจ้าท่า ได้ดำเนินการเอง ขุดลอกครอบคลุมพื้นที่บ้านวังยางเหนือ บ้านวังยางใต้ บ้านเดื่อ ตำบลวัดธาตุ อำเภอเมือง จังหวัดหนองคาย และบ้านโนนสมบูรณ์ บ้านทุ่งม่วง บ้านจอมศรี ตำบลจอมศรี อำเภอเพ็ญจังหวัดอุดรธานี ซึ่งมีประชากรรวมประมาณ 1,514 คน มีพื้นที่ทำการเกษตรกรรมประมาณ 2,478 ไร่ ซึ่งจะได้รับประโยชน์จากโครงการขุดลอกในครั้งนี้

ที่มา : https://www.thaigov.go.th/news/contents/details/64580