รัฐบาลไทย-ข่าวทำเนียบรัฐบาล-​โฆษกรัฐบาลเผยนายกฯชื่นชม สองนักแบดมินตันหญิงคู่ไทย คว้าแชมป์รายการ "ปริ้นเซส สิริวัณณวรี ไทยแลนด์ มาสเตอร์ส 2023 : Princess Sirivannavari Thailand Masters 2023"


วันจันทร์ที่ 6 กุมภาพันธ์ 2566
06/02/2566
พิมพ์
​โฆษกรัฐบาลเผยนายกฯชื่นชม สองนักแบดมินตันหญิงคู่ไทย คว้าแชมป์รายการ "ปริ้นเซส สิริวัณณวรี ไทยแลนด์ มาสเตอร์ส 2023 : Princess Sirivannavari Thailand Masters 2023"
​โฆษกรัฐบาลเผยนายกฯชื่นชม สองนักแบดมินตันหญิงคู่ไทย คว้าแชมป์รายการ "ปริ้นเซส สิริวัณณวรี ไทยแลนด์ มาสเตอร์ส 2023 : Princess Sirivannavari Thailand Masters 2023"
วันนี้ (6 กุมภาพันธ์ 2566) นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เผยว่า พลเอก ประยุทธ์ จันทร์โอชา นายกรัฐมนตรี และรัฐมนตรีว่าการกระทรวงกลาโหม ยินดี อันนา นันทน์กาญจน์ เอี่ยมสอาด กับ มูนา เบญญาภา เอี่ยมสอาด สองนักแบดมินตันไทย คว้าแชมป์รายการ "ปริ้นเซส สิริวัณณวรี ไทยแลนด์ มาสเตอร์ส 2023 : Princess Sirivannavari Thailand Masters 2023" ประเภทหญิงคู่
โฆษกประจำสำนักนายกรัฐมนตรี กล่าวว่า การแข่งขันแบดมินตันรายการปริ้นเซส สิริวัณณวรี ไทยแลนด์ มาสเตอร์ส 2023 ระหว่างวันที่ 31 มกราคม - 5 กุมภาพันธ์ 2566 ที่ผ่านมา ถือเป็นรายการเก็บคะแนนสะสมคะแนนอันดับโลก ที่ได้การรับรองจากสหพันธ์แบดมินตันโลก (BWF) ทัวร์นาเมนต์ระดับบีดับเบิลยูเอฟ เวิลด์ทัวร์ ซูเปอร์ 300 โดยสำหรับประเภทหญิงคู่ นักแบดมินตันไทย อันนา นันทน์กาญจน์ เอี่ยมสอาด กับ มูนา เบญญาภา เอี่ยมสอาด คู่มือวาง 2 ของรายการ และคู่อันดับ 13 ของโลก คว้าแชมป์รายการนี้ได้สำเร็จ จากการเอาชนะเบ็ค ฮานา กับ ลี โซฮี คู่มืออันดับ 53 ของโลกจากเกาหลีใต้ ไปได้ 2-0 เกม ถือเป็นแชมป์แรกของทั้งสองในปี 2566 นี้ และเป็นแชมป์บีดับเบิลยูเอฟ เวิลด์ทัวร์ รายการที่ 4 ของทั้งคู่
นอกจากนี้ โฆษกประจำสำนักนายกรัฐมนตรี กล่าวเพิ่มเติมว่า แม้การแข่งขันในรายการนี้จะยังไม่เริ่มเก็บคะแนนสะสมไปโอลิมปิก แต่ก็ช่วยให้นักกีฬาไทยสามารถเก็บคะแนนสะสมในอันดับโลก เพิ่มโอกาสในการแข่งขันระดับสูง คัดเลือกไปโอลิมปิกเกมส์ต่อไป โดยรายการเก็บคะแนนสะสมคัดเลือกไปโอลิมปิกเกมส์ ปารีส 2024 จะเริ่มวันที่ 1 พฤษภาคม 2566 ตั้งแต่รายการบีดับเบิ้ลยูเอฟ สุธีรมาน คัพ ไฟนอลส์ 2023 เมืองวันตา ประเทศฟินแลนด์ ไปจนถึงวันที่ 28 เมษายน 2567 และจะประกาศอันดับรายชื่อนักกีฬาที่ผ่านเข้ารอบสุดท้ายโอลิมปิก ปารีส 2024 ในวันที่ 30 เมษายน 2567
“นายกฯ ชื่นชมนักกีฬาไทยที่ร่วมการแข่งขันครั้งนี้ อุทิศตนฝึกฝนจนประสบความสำเร็จ พร้อมขอร่วมเป็นกำลังใจให้นักกีฬาไทยทุกประเภทกีฬาเก็บคะแนนสะสมให้ได้มากที่สุด และได้รับสิทธิ์ไปแข่งขันโอลิมปิกเกมส์ 2024 ที่กรุงปารีส ประเทศฝรั่งเศส” นายอนุชาฯ กล่าว

ที่มา : https://www.thaigov.go.th/news/contents/details/64576