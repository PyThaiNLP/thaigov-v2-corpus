รัฐบาลไทย-ข่าวทำเนียบรัฐบาล-กรมทางหลวงรับฟังความคิดเห็นภาคเอกชนร่วมลงทุนที่พักริมทางมอเตอร์เวย์สาย 7 ศรีราชา และบางละมุง สร้างความปลอดภัย เพิ่มความสะดวกสบายแก่ผู้ขับขี่


วันจันทร์ที่ 6 กุมภาพันธ์ 2566
กรมทางหลวงรับฟังความคิดเห็นภาคเอกชนร่วมลงทุนที่พักริมทางมอเตอร์เวย์สาย 7 ศรีราชา และบางละมุง สร้างความปลอดภัย เพิ่มความสะดวกสบายแก่ผู้ขับขี่
.....
วันนี้ (6 กุมภาพันธ์ 2566) กรมทางหลวง (ทล.) กระทรวงคมนาคม จัดเวทีรับฟังความคิดเห็นภาคเอกชน (Market Sounding) สำหรับการให้เอกชนร่วมลงทุนในการพัฒนาและบริหารจัดการโครงการศูนย์บริการทางหลวงศรีราชา และสถานที่บริการทางหลวงบางละมุง บนทางหลวงพิเศษระหว่างเมืองหมายเลข 7 สายกรุงเทพมหานคร - บ้านฉาง เพื่อให้เอกชนได้มีส่วนร่วมในการพัฒนาและบริหารที่พักริมทางบนทางหลวงพิเศษระหว่างเมืองเป็นการยกระดับการให้บริการและช่วยลดอุบัติเหตุจากการเดินทางแก่ผู้ใช้รถใช้ถนน โดยมี ผู้บริหารทล. กลุ่มบริษัทที่ปรึกษา หน่วยงานภาครัฐ ภาคเอกชน และสื่อมวลชน เข้าร่วมงาน ณ โรงแรมเรเนสซองส์ กรุงเทพฯ ราชประสงค์
นายสราวุธ ทรงศิวิไล อธิบดีกรมทางหลวง เปิดเผยว่า ทล. เดินหน้าพัฒนาโครงข่ายทางหลวงพิเศษระหว่างเมือง เพื่อเป็นทางเลือกในการเดินทางและขนส่งสินค้าที่สะดวก รวดเร็ว และปลอดภัยยิ่งขึ้น ตามนโยบายของนายศักดิ์สยาม ชิดชอบ รัฐมนตรีว่าการกระทรวงคมนาคม ที่ให้หน่วยงานในสังกัดเร่งรัดพัฒนาโครงสร้างพื้นฐานด้านคมนาคมให้ครอบคลุมพื้นที่ทั่วประเทศ เพื่อยกระดับคุณภาพชีวิตของประชาชน โดย ทล.  มีแผนการพัฒนาที่พักริมทาง (Rest Area) สำหรับทางหลวงพิเศษระหว่างเมืองหมายเลข 7 สายกรุงเทพฯ - บ้านฉาง ทั้งหมด 7 แห่ง ปัจจุบันเปิดให้บริการแล้ว 3 แห่ง ได้แก่ จุดพักรถลาดกระบัง สถานที่บริการทางหลวง บางปะกง และจุดพักรถหนองรี และกำลังเตรียมพัฒนาอีก 2 แห่ง ที่มีการจราจรผ่านพื้นที่สูงและมีศักยภาพในการพัฒนาอย่างยิ่ง ได้แก่
1) ศูนย์บริการทางหลวงศรีราชา (Sriracha Service Center) เป็นที่พักริมทางขนาดใหญ่ บริเวณ กม. ที่ 93+750 บนทางหลวงพิเศษระหว่างเมืองหมายเลข 7 ตั้งอยู่ระหว่างทางแยกต่างระดับบางพระ (คีรี) และทางแยกต่างระดับหนองขาม ขนาดพื้นที่ฝั่งละประมาณ 60 ไร่
2) สถานที่บริการทางหลวงบางละมุง (Bang Lamung Service Area) เป็นที่พักริมทางขนาดกลาง บริเวณ กม. ที่ 137+100 บนทางหลวงพิเศษระหว่างเมืองหมายเลข 7 ตั้งอยู่ระหว่างทางแยกต่างระดับห้วยใหญ่และทางแยกต่างระดับเขาชีโอน ขนาดพื้นที่ฝั่งละประมาณ 39 ไร่ ส่วนอีก 2 แห่ง ได้แก่ จุดพักรถมาบประชันและสถานที่บริการทางหลวงบางปะกงใหม่ ทล. จะพิจารณาดำเนินการในลำดับถัดไป
ทั้งนี้ เพื่อให้การพัฒนาและบริหารจัดการที่พักริมทางเป็นไปอย่างมีประสิทธิภาพ ทล. จึงได้เปิดโอกาสให้เอกชนเข้ามาร่วมลงทุนในการดำเนินโครงการ ตามพระราชบัญญัติการร่วมลงทุนระหว่างรัฐและเอกชน พ.ศ. 2562 ในรูปแบบ PPP Net Cost โดยเอกชนเป็นผู้รับผิดชอบในการลงทุนออกแบบ ก่อสร้าง และบริหารจัดการโครงการทั้งหมด มีระยะเวลาโครงการ 32 ปี แบ่งเป็นช่วงการออกแบบและก่อสร้าง 2 ปี และบริหารจัดการในส่วนของการดำเนินงานและบำรุงรักษา (O&M) อีก 30 ปี โดย ทล. จะได้รับค่าตอบแทนจากเอกชนตลอดอายุสัญญา
สำหรับโครงการศูนย์บริการทางหลวงศรีราชาและสถานที่บริการทางหลวงบางละมุง ทล. ได้ดำเนินการศึกษาและจัดทำรายงานวิเคราะห์รูปแบบการลงทุนของโครงการแล้วเสร็จ และผ่านความเห็นชอบหลักกาiของโครงการตามขั้นตอนแล้ว ส่วนความพร้อมของพื้นที่ได้ดำเนินการจัดกรรมสิทธิ์ที่ดินและเตรียมพื้นที่เพื่อการก่อสร้างแล้วเสร็จ ปัจจุบันอยู่ระหว่างจัดทำร่างประกาศเชิญชวน ร่างเอกสารสำหรับการคัดเลือกเอกชน และร่างสัญญาร่วมลงทุน โดยการจัดงานในวันนี้เป็นการเปิดเวทีเพื่อรับฟังความคิดเห็นและข้อเสนอแนะจากภาคเอกชนที่มีศักยภาพและมีความสนใจในการร่วมลงทุน เพื่อนำข้อมูลที่ได้รับมาใช้ประโยชน์ในการดำเนินการโครงการต่อไป นอกจากนี้ ผู้ที่สนใจสามารถแสดงความคิดเห็นผ่านเว็บไซต์ www.doh.go.th และ www.doh-motorway.com ได้จนถึงวันที่ 12 กุมภาพันธ์ 2566 จากนั้น ทล. จะประกาศเชิญชวนให้เอกชนยื่นข้อเสนอการร่วมลงทุนต่อไป คาดว่าจะสามารถเปิดให้บริการสิ่งอำนวยความสะดวกเบื้องต้นบางส่วน อาทิ ที่จอดรถ พื้นที่พักผ่อน ห้องน้ำ ที่จำหน่ายอาหารและเครื่องดื่มได้ภายในปี 2568 และเปิดให้บริการเต็มรูปแบบทั้งพื้นที่ภายในปี 2569
ทั้งนี้ ที่พักริมทาง (Rest Area) จะมีส่วนสำคัญที่ช่วยให้ผู้ขับขี่เดินทางบนทางหลวงพิเศษระหว่างเมืองได้อย่างสะดวกและปลอดภัย ป้องกันการเกิดอุบัติเหตุและความสูญเสียจากความเหนื่อยล้าหรือหลับใน โดยภายในพื้นที่มีสิ่งอำนวยความสะดวกต่าง ๆ เช่น ที่จอดรถ ศาลาพักผ่อน ห้องน้ำ ร้านอาหาร ร้านขายของ สถานีบริการน้ำมัน เป็นต้น เพื่อยกระดับการให้บริการแก่ประชาชน ตลอดจนช่วยให้ผู้ใช้ทางประหยัดเวลาและลดค่าใช้จ่ายจากการเดินทางเข้า - ออกทางหลวงพิเศษระหว่างเมืองโดยไม่จำเป็นอีกด้วย

ที่มา : https://www.thaigov.go.th/news/contents/details/64602