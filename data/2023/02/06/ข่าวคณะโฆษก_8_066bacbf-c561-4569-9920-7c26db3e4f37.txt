รัฐบาลไทย-ข่าวทำเนียบรัฐบาล-​นายกรัฐมนตรีขอให้ “ตะวัน-แบม” ปลอดภัย ย้ำทุกคนอยู่ภายใต้กฎหมายเดียวกัน จะเคลื่อนไหวอะไรขอให้คำนึงถึงกฎหมาย อย่าหลงเชื่อกลุ่มบิดเบือนสร้างความขัดแย้งในสังคม


วันจันทร์ที่ 6 กุมภาพันธ์ 2566
06/02/2566
พิมพ์
​นายกรัฐมนตรีขอให้ “ตะวัน-แบม” ปลอดภัย ย้ำทุกคนอยู่ภายใต้กฎหมายเดียวกัน จะเคลื่อนไหวอะไรขอให้คำนึงถึงกฎหมาย อย่าหลงเชื่อกลุ่มบิดเบือนสร้างความขัดแย้งในสังคม
​นายกรัฐมนตรีขอให้ “ตะวัน-แบม” ปลอดภัย ย้ำทุกคนอยู่ภายใต้กฎหมายเดียวกัน จะเคลื่อนไหวอะไรขอให้คำนึงถึงกฎหมาย อย่าหลงเชื่อกลุ่มบิดเบือนสร้างความขัดแย้งในสังคม
วันที่ 6 กุมภาพันธ์ 2566 นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม แสดงความห่วงใยกรณี น.ส.ทานตะวัน ตัวตุลานนท์ (ตะวัน) นางสาวอรวรรณ ภู่พงษ์ (แบม) 2 เยาวชนนักกิจกรรมเคลื่อนไหวฯ ประกาศอดอาหารและน้ำ เพื่อเรียกร้องให้ศาลอนุมัติการประกันตัวผู้ต้องหา/จำเลย ในระหว่างต่อสู้คดีตามกระบวนการยุติธรรม ทำให้ร่างกายได้รับผลกระทบ นั้น
นายอนุชา กล่าวว่า นายกรัฐมนตรีขอให้ทั้ง 2 คนปลอดภัยในฐานะคนไทยด้วยกัน กำชับให้คณะแพทย์ดูแลอาการอย่างใกล้ชิดให้ปลอดภัย พร้อมแสดงความเป็นกังวลต่อการเคลื่อนไหวของกลุ่มเยาวชน สั่งการให้เจ้าหน้าที่ดำเนินการด้วยความระมัดระวัง ฝากให้ผู้ปกครองช่วยสอดส่องดูแลพฤติกรรมลูกหลาน และสร้างความเข้าใจที่ถูกต้อง อย่าหลงเชื่อและตกเป็นเครื่องมือทางการเมือง นายกรัฐมนตรีย้ำทุกคนอยู่ภายใต้กฎหมายเดียวกัน จะเคลื่อนไหวอะไรขอให้คำนึงถึงกฎหมาย เคารพกฎหมายด้วย
“นายกรัฐมนตรีขอความร่วมมือประชาชนในฐานะที่เป็นคนไทย ให้ช่วยกันรักษาสถาบันชาติ ศาสนา และพระมหากษัตริย์ อย่าไปเชื่อกลุ่มที่บิดเบือน สร้างความเกลียดชังจนเกิดความขัดแย้ง ความไม่สงบขึ้นในสังคม ขอให้ทุกคนรักและสามัคคีร่วมมือกันพัฒนาประเทศให้เดินต่อไปข้างหน้า” นายอนุชา กล่าว

ที่มา : https://www.thaigov.go.th/news/contents/details/64600