รัฐบาลไทย-ข่าวทำเนียบรัฐบาล-นายกฯ เยี่ยมชมกิจกรรมอาสาสมัครผู้สูงอายุ ศธ. สร้างคุณค่าพัฒนากลุ่มผู้สูงวัยรอบด้าน ตั้งเป้าสร้างแกนนำกว่า 30,000 คนทั่วประเทศ ชื่นชมอาสาสมัครเข้าร่วมกิจกรรมด้วยจิตกุศล


วันอังคารที่ 14 กุมภาพันธ์ 2566
14/02/2566
พิมพ์
นายกฯ เยี่ยมชมกิจกรรมอาสาสมัครผู้สูงอายุ ศธ. สร้างคุณค่าพัฒนากลุ่มผู้สูงวัยรอบด้าน ตั้งเป้าสร้างแกนนำกว่า 30,000 คนทั่วประเทศ ชื่นชมอาสาสมัครเข้าร่วมกิจกรรมด้วยจิตกุศล
นายกฯ เยี่ยมชมกิจกรรมอส.ศธ. สร้างคุณค่าพัฒนากลุ่มผู้สูงวัยรอบด้าน ตั้งเป้าสร้างแกนนำกว่า 30,000 คนทั่วประเทศ ชื่นชมอาสาสมัครเข้าร่วมกิจกรรมด้วยจิตกุศล เป็นกำลังสำคัญช่วยเพิ่มศักยภาพผู้สูงวัย ร่วมพาประเทศก้าวผ่านสถานการณ์สังคมผู้สูงวัยไปได้ด้วยดี
นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า วันนี้ (14 กุมภาพันธ์ 2566) เวลา 08.45 น. ณ โถงกลาง ตึกสันติไมตรี ทำเนียบรัฐบาล นางสาวตรีนุช เทียนทอง รัฐมนตรีว่าการกระทรวงศึกษาธิการ และคณะผู้บริหาร เข้าพบ พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เพื่อประชาสัมพันธ์กิจกรรมอาสาสมัครผู้สูงอายุกระทรวงศึกษาธิการ (อส.ศธ.) โดยมีนายธนกร วังบุญคงชนะ รัฐมนตรีประจำสำนักนายกรัฐมนตรี คุณหญิงกัลยา โสภณพนิช รัฐมนตรีช่วยว่าการกระทรวงศึกษาธิการ นายพีระพันธุ์ สาลีรัฐวิภาค เลขาธิการนายกรัฐมนตรี และตัวแทนชมรมผู้สูงอายุ เข้าร่วม
นายกรัฐมนตรีเยี่ยมชมภารกิจโครงการและแนวทางการขับเคลื่อนกิจกรรมระยะต่าง ๆ รวมทั้งการสมัครเข้าร่วมโครงการ โดยนายกรัฐมนตรีได้ลงทะเบียนอาสาสมัครผู้สูงอายุพร้อมรับบัตรประจำตัวด้วย
“รัฐบาลให้ความสำคัญกับการเตรียมและพัฒนาคนในทุกช่วงวัย ซึ่งประเทศไทยเข้าสู่สังคมผู้สูงอายุอย่างสมบูรณ์ ดังนั้นการส่งเสริมให้ทุกภาคส่วนมีส่วนร่วมในการพัฒนาศักยภาพของผู้สูงอายุด้วยกิจกรรมต่าง ๆ ตามความเหมาะสม จะช่วยให้ผู้สูงอายุมีความเข้าใจในการรักษาสุขภาพกาย สุขภาพใจ มีสัมพันธภาพที่ดีกับผู้อื่น และใช้เวลาว่างให้เกิดประโยชน์ นอกจากนี้ อส.ศธ. ยังเป็นกำลังสำคัญในการช่วยเพิ่มศักยภาพผู้สูงวัยและยังเป็นการเตรียมพัฒนากำลังคนอย่างเต็มกำลังเพื่อร่วมพาประเทศก้าวผ่านสถานการณ์สังคมผู้สูงวัยไปได้ด้วยดี ทั้งนี้ นายกฯ ขอให้มีการประสานงานและบูรณาการทำงานร่วมกันระหว่างหน่วยงานและภาคีเครือข่ายที่เกี่ยวข้อง เพื่อร่วมกันสนับสนุนและขับเคลื่อนกิจกรรมให้บรรลุเป้าหมายลงสู่พื้นที่ต่าง ๆ ทั่วประเทศอย่างเป็นรูปธรรม พร้อมแสดงความชื่นชมอาสาสมัครที่เข้าร่วมกิจกรรมด้วยจิตกุศล” นายอนุชาฯ กล่าว
สำหรับกิจกรรม อส.ศธ. ตั้งเป้ารับมือกับภาวะสังคมผู้สูงวัยที่กำลังมีแนวโน้มสูงขึ้น ภายใต้แนวคิด “สร้างอาชีพ สร้างรายได้ สร้างคุณค่า” เพื่อสร้างความสุขให้กับกลุ่มผู้สูงอายุ คือ ครูเกษียณอายุราชการ กลุ่มแรงงานไม่มีสวัสดิการ กลุ่มผู้เชี่ยวชาญทางวิชาชีพ กลุ่มที่ต้องการอาชีพเสริม และกลุ่ม NEED โดยการขับเคลื่อนระยะสั้นจะเปิดรับสมัคร อส.ศธ. ผ่านระบบออนไลน์ ตั้งเป้าหมายมากกว่า 30,000 คน ซึ่งจะเป็นบุคลากรสำคัญเพื่อดำเนินการร่วมกับกระทรวงแรงงาน กระทรวงการพัฒนาสังคมและความมั่นคงของมนุษย์ กระทรวงมหาดไทย และหน่วยงานต่าง ๆ ที่เกี่ยวข้องเพื่อช่วยกันพัฒนากำลังคนทุกกลุ่มวัยในระดับพื้นที่ทั่วประเทศ โดยผู้สูงอายุที่สนใจสามารถตรวจสอบคุณสมบัติและสมัครได้ที่เว็บไซต์ volunteers.moe.go.th หรือ www.moe.go.th หัวข้อ “ข่าวประชาสัมพันธ์” และสามารถขอรับใบสมัครได้ที่สำนักงานศึกษาธิการจังหวัดทุกจังหวัด ในเวลาราชการ ตั้งแต่บัดนี้ - 26 กุมภาพันธ์ 2566

ที่มา : https://www.thaigov.go.th/news/contents/details/64911