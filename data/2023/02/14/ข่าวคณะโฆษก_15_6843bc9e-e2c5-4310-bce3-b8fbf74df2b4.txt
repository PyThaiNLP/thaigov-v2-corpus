รัฐบาลไทย-ข่าวทำเนียบรัฐบาล-ครม. มีมติอนุมัติเปิดสถานกงสุลกิตติมศักดิ์และแต่งตั้งกงสุลกิตติมศักดิ์สมาพันธรัฐสวิส ณ จังหวัดชลบุรี อำนวยความสะดวกให้บริการด้านกงสุลแก่ชาวสวิสฯและครอบครัว จ. ชลบุรีและใกล้เคียง


วันอังคารที่ 14 กุมภาพันธ์ 2566
14/02/2566
พิมพ์
ครม. มีมติอนุมัติเปิดสถานกงสุลกิตติมศักดิ์และแต่งตั้งกงสุลกิตติมศักดิ์สมาพันธรัฐสวิส ณ จังหวัดชลบุรี อำนวยความสะดวกให้บริการด้านกงสุลแก่ชาวสวิสฯและครอบครัว จ. ชลบุรีและใกล้เคียง
ครม. มีมติอนุมัติเปิดสถานกงสุลกิตติมศักดิ์และแต่งตั้งกงสุลกิตติมศักดิ์สมาพันธรัฐสวิส ณ จังหวัดชลบุรี อำนวยความสะดวกให้บริการด้านกงสุลแก่ชาวสวิสฯและครอบครัว จ. ชลบุรีและใกล้เคียง ยกระดับความสัมพันธ์ 2 ประเทศ เน้นด้านเศรษฐกิจและนวัตกรรมในระดับท้องถิ่น
น.ส.ทิพานัน ศิริชนะ รองโฆษกประจำสำนักนายกรัฐมนตรี เปิดเผยผลการประชุมคณะรัฐมนตรี (ครม.) วันที่ 14 กุมภาพันธ์ 2566 ว่า ที่ประชุมครม. มีมติอนุมัติให้สมาพันธรัฐสวิสเปิดสถานกงสุลกิตติมศักดิ์สมาพันธรัฐสวิส ณ จังหวัดชลบุรี และแต่งตั้งกงสุลกิตติมศักดิ์สมาพันธรัฐสวิส ณ จังหวัดชลบุรี ตามที่กระทรวงการต่างประเทศเสนอเพื่อเป็นการแบ่งเบาภาระงานด้านการให้บริการกงสุลของสถานเอกอัครราชทูตสหพันธรัฐสวิสประจำประเทศไทยและอำนวยความสะดวกในการให้บริการด้านกงสุลแก่ชาวสวิสและครอบครัวที่พำนักใน จ. ชลบุรีและบริเวรณใกล้เคียง รวมทั้งจะเป็นกลไกพัฒนาความสัมพันธ์ระดับประชาชนและความร่วมมือระหว่างไทยและสวิสในระดับท้องถิ่น โดยเฉพาะด้านเศรษฐกิจและนวัตกรรม ซึ่งสวิสมีความเชี่ยวชาญและมีศักยภาพที่อาจช่วยพัฒนาขีดความสามารถของหน่วยงานท้องถิ่นได้
น.ส.ทิพานัน กล่าวว่า การพิจารณาเปิดสถานกงสุลกิตติมศักดิ์และการแต่งตั้งกงสุลกิตติมศักดิ์สมาพันธรัฐสวิส ณ จังหวัดชลบุรี เป็นไปตามหลักต่างตอบแทน โดยที่ประเทศไทยมีสถานเอกอัครราชทูต ณ กรุงเบิร์น เป็นสำนักงานทางการทูตในสมาพันธรัฐสวิสและมีการเปิดสถานกงสุลกิตติมศักดิ์ในสวิส 3 แห่ง ณ เมืองบาเซิล นครซูริก และนครเจนีวา ดังนั้นสถานกงสุลกิตติมศักดิ์สมาพันธรัฐสวิส ณ จังหวัดชลบุรี จะเป็นแห่งที่ 3 ในประเทศไทศไทย โดยมีสถานกงสุลกิตติมศักดิ์สมาพันธรัฐสวิส ณ จังหวัดเชียงใหม่ และสถานกงสุลกิตติมศักดิ์สมาพันธรัฐสวิส ณ จังหวัดภูเก็ต เป็นแห่งที่ 1 และ 2 ตามลำดับ
“สถานกงสุลกิตติมศักดิ์สมาพันธรัฐสวิส ณ จังหวัดชลบุรี ตั้งอยู่เลขที่ 489/9 หมู่ 12 ถนนหาดจอมเทียน ซอย 5 ตำบลหนองปรือ อำเภอบางละมุง จังหวัดชลบุรี มีเขตกงสุลครอบคลุม 4 จังหวัด คือ ชลบุรี ระยอง จันทบุรี และตราด และสำหรับกงสุลกิตติมศักดิ์สมาพันธรัฐสวิส ณ จังหวัดชลบุรี ได้แต่งตั้งนางเอ็สเทอร์ เคาฟ์มันน์ (Mrs. Esther Kaufmann) ให้ดำรงตำแหน่งกงสุลกิตติมศักดิ์สมาพันธรัฐสวิส” น.ส.ทิพานัน กล่าว

ที่มา : https://www.thaigov.go.th/news/contents/details/64945