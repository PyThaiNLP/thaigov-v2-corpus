รัฐบาลไทย-ข่าวทำเนียบรัฐบาล-รมว.สุชาติ ร่วมคณะ นายก ลงสุราษฎร์ฯ เยี่ยมกลุ่มแรงงานนอกระบบ สร้างอาชีพ หนุนท่องเที่ยววัฒนธรรม - ภูมิปัญญา


วันอังคารที่ 14 กุมภาพันธ์ 2566
14/02/2566
พิมพ์
รมว.สุชาติ ร่วมคณะ นายก ลงสุราษฎร์ฯ เยี่ยมกลุ่มแรงงานนอกระบบ สร้างอาชีพ หนุนท่องเที่ยววัฒนธรรม - ภูมิปัญญา
รมว.สุชาติ ร่วมคณะ นายก ลงสุราษฎร์ฯ เยี่ยมกลุ่มแรงงานนอกระบบ สร้างอาชีพ หนุนท่องเที่ยววัฒนธรรม - ภูมิปัญญา
วันที่ 13 กุมภาพันธ์ 2566 นายสุชาติ ชมกลิ่น รัฐมนตรีว่าการกระทรวงแรงงาน ร่วมคณะของพล.อ.ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ลงพื้นที่จังหวัดสุราษฏร์ธานี เพื่อตรวจติดตามการบริหารจัดการน้ำ การแก้ไขปัญหาอุทกภัยพื้นที่อำเภอไชยาและปัญหาที่ดินทำกิน รวมทั้งเปิดงานมหกรรมว่าวเพื่อส่งเสริมการท่องเที่ยวเชิงศิลปวัฒนธรรมและภูมิปัญญาท้องถิ่นของจังหวัดสุราษฎร์ธานี โดยมี นายวิชวุทย์ จินโต ผู้ว่าราชการจังหวัดสุราษฎร์ธานี ผู้บริหารระดับสูงกระทรวงแรงงาน หัวหน้าส่วนราชการหน่วยงานในสังกัดกระทรวงแรงงาน อาสาสมัครแรงงาน จ.สุราษฏร์ธานี หน่วยงานที่เกี่ยวข้องและชาวบานในพื้นที่ร่วมต้อนรับ ณ หาดนายอำเภอ ต.ตะกรบ อ.ไชยา จ.สุราษฎร์ธานี
นายสุชาติ กล่าวว่า รัฐบาลภายใต้การนำของ พล.อ.ประยุทธ์ จันทร์โอชา นายกรัฐมนตรี และพล.อ.ประวิตร วงษ์สุวรรณ รองนายกรัฐมนตรี ที่กำกับดูแลกระทรวงแรงงาน ได้ให้ความสำคัญกับการส่งเสริมการประกอบอาชีพกลุ่มวิสาหกิจชุมชนให้เกิดการจ้างงานในระดับพื้นที่และพัฒนาต่อยอดเป็นผู้ประกอบการเอสเอ็มอี เพื่อให้สอดคล้องกับนโยบายรัฐบาลที่ได้ให้ความสำคัญกับแรงงานนอกระบบ เนื่องจากเป็นแรงงานกลุ่มใหญ่ที่สุดของประเทศ ที่เป็นกำลังสำคัญในการขับเคลื่อนการพัฒนาเศรษฐกิจของประเทศให้สามารถแข่งขันกับนานาประเทศได้ และจากสถานการณ์การแพร่ระบาดของโควิด-19 ที่คลี่คลายลงในปัจจุบัน ทำให้ภาคธุรกิจการท่องเที่ยวของไทยเริ่มฟื้นตัว โดยเฉพาะที่จังหวัดสุราษฎร์ธานีถือเป็นหัวเมืองท่องเที่ยวสำคัญของภาคใต้ ทำให้มีนักท่องเที่ยวทั้งไทยและต่างประเทศนิยมเดินทางมาท่องเที่ยวเป็นจำนวนมากซึ่งในส่วนของกระทรวงแรงงานได้ให้ความสำคัญกับการเร่งส่งเสริมการประกอบอาชีพให้แก่ประชาชนในพื้นที่ต่าง ๆ เพื่อสนับสนุนให้เกิดการจ้างงาน ประชาชนมีทักษะฝีมือ มีงานทำ มีอาชีพและรายได้ที่มั่นคง
โอกาสเดียวกันนี้ รมว.สุชาติ ยังได้นำนายกรัฐมนตรี เยี่ยมชมบูธและให้กำลังใจสมาชิกกลุ่มอาชีพที่ได้รับการส่งเสริมการรับงานไปทำที่บ้านและฝึกฝีมือจากกระทรวงแรงงาน ได้แก่ กลุ่มวิสาหกิจชุมชนหัตถกรรมจักสานกระจูดบ้านห้วยลึก ซึ่งกลุ่มนี้สำนักงานจัดหางานจังหวัดสุราษฎร์ธานี ได้ส่งเสริมอาชีพในการจัดการอบรมการเย็บผลิตภัณฑ์กระจูดด้วยจักรอุตสาหกรรมและจักรคอม้าเพื่อพัฒนาผลิตภัณฑ์จัดหาตลาด และสนับสนุนเงินกองทุนกลุ่มรับงานไปทำที่บ้าน กลุ่มไข่เค็ม อสม.ไชยา ซึ่งสำนักงานจัดหางานจังหวัดสุราษฎร์ธานี ได้ส่งเสริมอาชีพในการฝึกอาชีพการทำไข่เค็มให้และมีการพัฒนาเรื่อยมาจนกลุ่มมีความเข้มแข็งเป็นศูนย์การเรียนรู้ด้านอาชีพการทำไข่เค็ม และผลิตภัณฑ์กลุ่มได้รับการคัดเลือกให้เป็นหนึ่งในอาหารไทยบนโต๊ะผู้นำเอเปค 2022 ที่ผ่านมา และกลุ่มทำขนมอบที่ผ่านการฝึกพัฒนาฝีมือแรงงานจากสถาบันพัฒนาฝีมือแรงงาน 11 สุราษฎร์ธานี ในโครงการพัฒนาทักษะเฉพาะของแรงงานอิสระยุค 4.0 (Gig Worker) ซึ่งผู้ผ่านการฝึกได้นำความรู้ที่ได้ไปพัฒนาความสามารถในการประกอบอาชีพอิสระ ทั้งในด้านคุณภาพ และปริมาณ สามารถต่อยอด เพิ่มรายได้ สร้างโอกาสในการประกอบอาชีพอิสระ
นายสุชาติ ยังได้พบปะพูดคุยให้กำลังใจกับอาสาสมัครแรงงานระดับตำบล และเครือข่ายอาสาสมัครแรงงาน จ.สุราษฎร์ธานีที่มาร่วมต้อนรับ ซึ่งอาสาสมัครแรงงานเหล่านี้เป็นผู้เชื่อมประสานภารกิจของกระทรวงแรงงานไปสู่พื้นที่ เป็นผู้ที่มีความเสียสละอุทิศตนเพื่อส่วนรวม ทำงานใกล้ชิดกับพี่น้องประชาชนในชุมชน ในการนำภารกิจประสานการให้บริการด้านแรงงาน เพื่อให้ประชาชนมีงานทำ มีทักษะฝีมือ มีอาชีพ มีรายได้ ได้รับการคุ้มครองและมีหลักประกันทางสังคมที่ยั่งยืนอีกด้วย
+++++++++++++++++++
กองเผยแพร่และประชาสัมพันธ์
14 กุมภาพันธ์ 2566

ที่มา : https://www.thaigov.go.th/news/contents/details/64919