รัฐบาลไทย-ข่าวทำเนียบรัฐบาล-กรมทางหลวงชนบท รองรับการเติบโตของเมืองในอนาคต ส่งเสริมเศรษฐกิจการค้าการขนส่ง


วันอังคารที่ 14 กุมภาพันธ์ 2566
กรมทางหลวงชนบท รองรับการเติบโตของเมืองในอนาคต ส่งเสริมเศรษฐกิจการค้าการขนส่ง
แก้ไขปัญหาการจราจรติดขัด ตามนโยบายของรัฐมนตรีว่าการกระทรวงคมนาคม สร้างถนนผังเมืองรวมเมืองอุตรดิตถ์ คาดแล้วเสร็จกลางปี 2566
กรมทางหลวงชนบท (ทช.) กระทรวงคมนาคม รายงานความคืบหน้าโครงการก่อสร้างถนนสาย ง1 ผังเมืองรวมเมืองอุตรดิตถ์ จังหวัดอุตรดิตถ์ ปัจจุบันมีความคืบหน้าไปแล้วกว่า 80% ขณะนี้อยู่ระหว่างดำเนินงานผิวทางแอสฟัลท์ติกคอนกรีต งานติดตั้งป้ายจราจร และงานทาสีตีเส้นผิวจราจร คาดว่าแล้วเสร็จสมบูรณ์ในช่วงกลางปี 2566
ทช. ได้ดำเนินโครงการก่อสร้างถนนสาย ง1 ผังเมืองรวมเมืองอุตรดิตถ์ เพื่อรองรับการเจริญเติบโตของเมืองในอนาคต ช่วยแบ่งเบาการจราจรบนถนนทางหลวงสายหลัก แก้ไขการจราจรติดขัดในเขตชุมชน ตามนโยบายของนายศักดิ์สยาม ชิดชอบ รัฐมนตรีว่าการกระทรวงคมนาคม ตลอดจนเพิ่มโอกาสทางด้านเศรษฐกิจการค้าการขนส่ง ยกระดับคุณภาพชีวิตที่ดีให้ประชาชนสามารถสัญจรได้อย่างสะดวก รวดเร็ว และปลอดภัยมากยิ่งขึ้น รวมถึงเส้นทางเชื่อมไปยังสถานศึกษา โรงพยาบาล สถานีรถไฟ และหน่วยงานราชการที่สำคัญหลายแห่งในตัวเมืองอุตรดิตถ์ โครงการมีจุดเริ่มต้นจากถนนทางหลวงแผ่นดินหมายเลข 1045 บริเวณทางแยกม่อนดินแดงไปบรรจบกับถนนทางหลวงแผ่นดินหมายเลข 1041 จุดสิ้นสุดโครงการเชื่อมกับถนนทางหลวงแผ่นดินหมายเลข 102 และ 117 บริเวณห้างเทสโก้โลตัส (สาขาอุตรดิตถ์) มีความยาวพื้นที่ก่อสร้างรวมทั้งสิ้น 7.425 กิโลเมตร ก่อสร้างเป็นถนนแอสฟัลท์ติกคอนกรีตขนาด 4 ช่องจราจร กว้างช่องละ 3.50 เมตร ไหล่ทางกว้าง 2.50 เมตร ช่วงบริเวณทางแยกก่อสร้างเป็นผิวจราจรแบบคอนกรีตเสริมเหล็ก เขตทางทั่วไป 30 - 50 เมตร มีระบบระบายน้ำ ไฟฟ้าแสงสว่าง สัญญาณไฟจราจร สะพานลอยคนเดินข้าม และสิ่งอำนวยความปลอดภัยบนสายทาง ใช้งบประมาณในการก่อสร้างรวม 336 ล้านบาท

ที่มา : https://www.thaigov.go.th/news/contents/details/64915