รัฐบาลไทย-ข่าวทำเนียบรัฐบาล-บขส. ตรวจจับรถตู้ร่วมฯ ทำผิดเงื่อนไขการเดินรถ พร้อมแจ้งความเอาผิดผู้ที่ตั้งวินเถื่อน - จัดคิวรับผู้โดยสารขึ้นรถที่จุดจอดนวนคร


วันอังคารที่ 14 กุมภาพันธ์ 2566
บขส. ตรวจจับรถตู้ร่วมฯ ทำผิดเงื่อนไขการเดินรถ พร้อมแจ้งความเอาผิดผู้ที่ตั้งวินเถื่อน - จัดคิวรับผู้โดยสารขึ้นรถที่จุดจอดนวนคร
.....
นายสัญลักข์ ปัญวัฒนลิขิต กรรมการผู้จัดการใหญ่ บริษัท ขนส่ง จำกัด (บขส.) กระทรวงคมนาคม เปิดเผยว่า ได้รับแจ้งจากงานตรวจการ สำนักอำนวยการ บริษัท ขนส่ง จำกัด ว่า เมื่อวันที่ 13 กุมภาพันธ์ 2566 ได้นำเจ้าหน้าที่งานตรวจการลงพื้นที่ตรวจสอบการเดินรถของรถตู้ร่วมบริการที่อยู่ในการกำกับดูแลของ บขส. บริเวณจุดรับ-ส่งผู้โดยสารนวนคร (ขาเข้า) บนเส้นทางคู่ขนาน ถนนทางหลวงหมายเลข 1 พหลโยธิน ตำบลคลองหนึ่ง อำเภอคลองหลวง จังหวัดปทุมธานี หลังได้รับแจ้งว่า มีผู้มาตั้งวินและจัดคิวเรียกเก็บค่าบริการโดยไม่ถูกต้อง ซึ่งจากการตรวจสอบ พบว่า มีรถตู้โดยสารร่วมบริการ ของ บขส. เข้าทำการเดินรถ โดยมิได้รับอนุญาต จากกรมการขนส่งทางบก และนำรถออกมาให้บริการผู้โดยสาร โดยไม่ชำระค่าธรรมเนียมปล่อยรถ รวมทั้งไม่นำรถเข้าใช้สถานีขนส่งฯ ตามเงื่อนไขการเดินรถของ บขส. ทั้งนี้ บขส.จะเรียกผู้ประกอบการรถตู้มาชี้แจง และจะดำเนินการลงโทษตามระเบียบของบริษัทฯ ต่อไป
นอกจากนี้ ยังพบว่ามีบุคคลภายนอกมาตั้งวินเป็นจุดรับ - ส่ง ผู้โดยสาร และได้นำรถตู้โดยสารมาวิ่งทับซ้อนเส้นทาง โดยไม่ได้รับอนุญาตด้วย สำหรับการลงพื้นที่ปฏิบัติหน้าที่ของเจ้าหน้าที่งานตรวจการของ บขส. เป็นไปตามหน้าที่ เพื่อกำกับดูแล รถบริษัทฯ รถร่วมบริษัทฯ รถตู้ร่วมบริการฯ ให้ปฏิบัติตามกฎหมาย คำสั่งบริษัทฯ ระเบียบ และข้อกำหนดในสัญญารถร่วม เพื่อความเป็นระเบียบเรียบร้อย เป็นธรรมไม่เอารัดเอาเปรียบผู้ประกอบการรายอื่นที่ปฏิบัติตามระเบียบอย่างถูกต้อง โดยคำนึงถึงความปลอดภัยของผู้โดยสารเป็นสำคัญ
ในเบื้องต้นได้มีการแจ้งความดำเนินคดีกับบุคคลที่ได้จัดตั้งวินเถื่อนและมีการแสดงอากัปกิริยา ไม่พอใจ ใช้คำพูดหยาบคาย หมิ่นประมาทพนักงานเจ้าหน้าที่ที่ปฏิบัติงาน และหลังจากนี้  บขส. จะมีการประสานไปยังเจ้าหน้าที่ตำรวจ สน.คลองหลวง และกรมการขนส่งทางบก เพื่อร่วมกันแก้ไขปัญหาที่เกิดขึ้นด้วย

ที่มา : https://www.thaigov.go.th/news/contents/details/64950