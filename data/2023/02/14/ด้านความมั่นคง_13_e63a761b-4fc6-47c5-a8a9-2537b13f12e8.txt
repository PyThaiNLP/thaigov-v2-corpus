รัฐบาลไทย-ข่าวทำเนียบรัฐบาล-กรมการจัดหางาน ร่วมกับบริษัทไทย สมายล์ บัส รับสมัครพนักงานขับรถพลังงานไฟฟ้า + พนักงานต้อนรับ 1,074 อัตรา


วันอังคารที่ 14 กุมภาพันธ์ 2566
14/02/2566
พิมพ์
กรมการจัดหางาน ร่วมกับบริษัทไทย สมายล์ บัส รับสมัครพนักงานขับรถพลังงานไฟฟ้า + พนักงานต้อนรับ 1,074 อัตรา
กรมการจัดหางาน หารือร่วมกับบริษัท ไทย สมายล์ บัส จำกัด เสิร์ฟงาน 4 ตำแหน่ง 1,074 อัตรา รายได้ดี  สมัครงานง่ายทุกที่ ทุกเวลา ผ่านแพลตฟอร์ม “ไทยมีงานทำ”
นายไพโรจน์ โชติกเสถียร อธิบดีกรมการจัดหางาน เปิดเผยว่า กรมการจัดหางานเร่งเตรียมตำแหน่งงานรองรับคนหางาน ผู้ว่างงาน และคนไทยทุกคนที่ต้องการมีงานทำ เพื่อให้มีหลักประกันมีรายได้ที่มั่นคง โดยลงพื้นที่หารือสถานประกอบการที่มีศักยภาพในการจ้างงานมีสวัสดิการที่ดี เป็นบริษัทที่คนให้ความสนใจร่วมงานด้วย เพื่อบรรจุตำแหน่งงานลงใน แพลตฟอร์ม "ไทยมีงานทำ" ให้ผู้ที่กำลังหางานจากทั่วประเทศสามารถใช้บริการได้อย่างสะดวก รวดเร็ว และไม่มีค่าใช้จ่าย  โดยล่าสุดบริษัท ไทย สมายล์ บัส จำกัด ซึ่งเป็นผู้ให้บริการขนส่งผู้โดยสารด้วยรถประจำทางนวัตกรรมพลังงานไฟฟ้าในกรุงเทพมหานครและปริมณฑล ได้แจ้งความต้องการรับสมัครพนักงานจำนวนมาก ใน 4 ตำแหน่ง ได้แก่ พนักงานขับรถยนต์ 6 ล้อ/10 ล้อ พนักงานต้อนรับบนรถ  พนักงานควบคุมรถยนต์โดยสารประจำทาง -นายท่าอู่ และพนักงานธุรการ รวม  1,074 อัตรา  เงินเดือน 18,000 – 30,000 บาท ตามตำแหน่งที่สมัคร โดยผู้ที่สนใจทำงานร่วมกับบริษัท ไทย สมายล์ บัส สามารถค้นหาและสมัครงานได้ที่เว็บไซต์ “ไทยมีงานทำ.doe.go.th” หรือแอปพลิเคชัน “ไทยมีงานทำ” ของกระทรวงแรงงาน  ซึ่งเป็นระบบการให้บริการจัดหางานภาครัฐ บริการฟรี ไม่มีค่าใช้จ่าย หรือติดต่อสอบถามโดยตรงได้ที่ บริษัท ไทย สมายล์ บัส จำกัด
“รัฐมนตรีสุชาติให้ความสำคัญกับการขับเคลื่อนตลาดแรงงาน เพื่อส่งเสริมการเจริญเติบโตทางเศรษฐกิจ มีการจ้างงานเต็มที่ สร้างความยั่งยืนให้กับภาคแรงงาน เพราะการว่างงานไม่เพียงเป็นปัญหาที่กระทบต่อการดำเนินชีวิตของประชาชนคนใดคนหนึ่ง แต่ส่งผลเป็นลูกโซ่ต่อครอบครัว คุณภาพชีวิต ปัญหาอาชญากรรม และเศรษฐกิจฐานรากจนถึงเศรษฐกิจของประเทศ” อธิบดีกรมการจัดหางาน กล่าว
สำหรับตำแหน่งงาน และคุณสมบัติที่บริษัท ไทย สมายล์ บัส เปิดรับสมัคร มี 4 ตำแหน่ง 1,074 อัตรา ดังนี้
1.พนักงานขับรถยนต์ 6 ล้อ/10 ล้อ จำนวน 999 อัตรา
- อายุ 22 ปีขึ้นไป
- จบการศึกษา ระดับมัธยมศึกษาตอนต้นขึ้นไป หรือเทียบเท่า
- มีทักษะในการขับรถโดยสาร หรือรถบรรทุกขนส่งสินค้า
- มีใบอนุญาตขับรถประเภท 2 ขึ้นไป (n2)
- สุขภาพร่างกายแข็งแรง ไม่มีโรคประจำตัวอันอาจก่อให้เกิดอันตรายขณะปฏิบัติงานได้
- บุคลิกภาพดี รักงานบริการ ไม่มีประวัติอาชญากรรม
- หากมีประสบการณ์การขับรถโดยสารไฟฟ้ามาก่อน จะได้รับการพิจารณาเป็นพิเศษ
2.พนักงานต้อนรับบนรถ  จำนวน 50 อัตรา
- อายุ 20 ปีขึ้นไป
- จบการศึกษา ระดับมัธยมศึกษาตอนต้นขึ้นไป หรือเทียบเท่า
- มีทักษะด้านการคำนวณ
- มีใบอนุญาตประจำรถ เก็บค่าโดยสาร
- สุขภาพร่างกายแข็งแรง ไม่มีโรคประจำตัวอันอาจก่อให้เกิดอันตรายขณะปฏิบัติงานได้
- บุคลิกภาพดี รักงานบริการ ไม่มีประวัติอาชญากรรม
- หากมีประสบการณ์การขับรถโดยสารไฟฟ้ามาก่อน จะได้รับการพิจารณาเป็นพิเศษ
3.พนักงานควบคุมรถยนต์โดยสารประจำทาง -นายท่าอู่ จำนวน 20 อัตรา
- อายุ 30 ปีขึ้นไป
- จบการศึกษา ระดับอนุปริญญาขึ้นไป หรือเทียบเท่า
- สามารถบริหารจัดการ และวางแผนการเดินรถได้
- สามารถทำงานเป็นกะได้
- หากมีประสบการณ์ในงานเดินรถ-ขนส่งมาก่อน จะได้รับการพิจารณาเป็นพิเศษ
4.พนักงานธุรการ จำนวน 5 อัตรา
- อายุ 20 ปีขึ้นไป
- จบการศึกษา ระดับประกาศนียบัตรวิชาชีพขั้นสูง (ปวส.)ขึ้นไป หรือเทียบเท่า
- สามารถใช้งานคอมพิวเตอร์ โปรแกรม MS Office อุปกรณ์ และเครื่องมือสำนักงาน ได้เป็นอย่างดี
- สามารถทำงานเป็นกะได้
สำหรับทุกคนที่ต้องการมีงานทำ สามารถใช้บริการจัดหางานได้ที่ สำนักงานจัดหางานจังหวัดทุกจังหวัด สำนักงานจัดหางานกรุงเทพมหานครพื้นที่ 1 – 10 หรือเลือกหางานผ่านระบบออนไลน์ บนแพลตฟอร์ม “ไทยมีงานทำ” ซึ่งให้บริการทั้ง Web Application ที่เว็บไซต์ ไทยมีงานทำ.doe.go.th  และ Mobile Application หรือสอบถามข้อมูลเพิ่มเติมที่สายด่วนกระทรวงแรงงาน 1506 กด 2 กรมการจัดหางาน หรือสายด่วนกรมการจัดหางาน 1694

ที่มา : https://www.thaigov.go.th/news/contents/details/64954