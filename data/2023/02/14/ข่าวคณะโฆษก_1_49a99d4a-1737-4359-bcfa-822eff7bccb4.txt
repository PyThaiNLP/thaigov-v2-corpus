รัฐบาลไทย-ข่าวทำเนียบรัฐบาล-​นรม.ชื่นชมเด็กไทยเก่ง! คว้ารางวัลชนะเลิศสิ่งประดิษฐ์ ผงกำจัดพยาธิในอาหารจากใบข่าอ่อน ตอบโจทย์ปัญหาคนชอบบริโภคอาหารดิบ


วันอังคารที่ 14 กุมภาพันธ์ 2566
14/02/2566
พิมพ์
​นรม.ชื่นชมเด็กไทยเก่ง! คว้ารางวัลชนะเลิศสิ่งประดิษฐ์ ผงกำจัดพยาธิในอาหารจากใบข่าอ่อน ตอบโจทย์ปัญหาคนชอบบริโภคอาหารดิบ
​นรม.ชื่นชมเด็กไทยเก่ง! คว้ารางวัลชนะเลิศสิ่งประดิษฐ์ ผงกำจัดพยาธิในอาหารจากใบข่าอ่อน ตอบโจทย์ปัญหาคนชอบบริโภคอาหารดิบ
วันที่ 14 กุมภาพันธ์ 2566 นางสาวรัชดา ธนาดิเรก รองโฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรี และรัฐมนตรีว่าการกระทรวงกลาโหม ชื่นชมเด็กนักเรียนเก่งจากโรงเรียนธรรมวิทยามูลนิธิจังหวัดยะลา ที่ได้รับรางวัลรางวัลชนะเลิศด้านอาหาร ระดับมัธยมศึกษา จากเวทีประกวดสิ่งประดิษฐ์ระดับเยาวชน Thailand New Gen Inventors Award : I-New Gen Award 2023  กับผลงาน “ผลิตภัณฑ์ผงกำจัดพยาธิในอาหารจากใบข่าอ่อนธรรมชาติ (Boega)”  ในวันนักประดิษฐ์ ประจำปี 2566 ซึ่งเป็นการตอบโจทย์ของคนที่ชอบอาหารประเภทสุกๆ ดิบๆ ที่อาจพบพยาธิซึ่งเป็นสาเหตุของหลายๆ โรค ที่อาจทำให้เสียชีวิตได้ ผลงานนี้จึงถือเป็นผลิตภัณฑ์ที่ช่วยป้องกันสุขภาพของประชาชน ลดอาการเจ็บป่วย รวมถึงลดภาระค่าใช้จ่ายในการรักษาโรคด้วย
นางสาวรัชดา กล่าวว่า  ใบข่าอ่อนธรรมชาติ มีสรรพคุณในการกำจัดพยาธิ  ทางทีมนักประดิษฐ์จึงคิดค้นผลิตภัณฑ์ Boega ขึ้น จากการทดสอบผงใบข่า 5 กรัมต่อน้ำ 100 มิลลิลิตร พบว่าสามารถกำจัดพยาธิได้ดีที่สุดภายในเวลาเฉลี่ย 5.94 นาทีเท่านั้น วิธีการใช้มีขั้นตอนง่ายๆ คือ นำผง Boega ใส่น้ำในภาชนะที่เตรียมไว้ จากนั้นนำอาหารสดมาแช่ทิ้งไว้ประมาณ 15 – 20 นาที แล้วล้างออกด้วยน้ำสะอาด เพียงเท่านี้ ก็สามารถนำวัตถุดิบไปประกอบอาหารได้ตามปกติ ปราศจากพยาธิและสารตกค้าง ผลิตภัณฑ์ชิ้นนี้เป็นผลงานจากโรงเรียนธรรมวิทยามูลนิธิยะลา โดยมีทีมนักประดิษฐ์ ประกอบด้วย 1)นางสาวตัสนีม จะปะกิยา 2)นางสาวสูเฟียนี  บาโงปะแต 3)นางสาวนุรฟาซีฬา ดือราแม และ 4)นางสาวมีรซา อาแด นักเรียนระดับชั้นมัธยมศึกษา ปีที่ 5 และคณะครูที่ปรึกษา ประกอบด้วย นางสาวสุไวบะ บือราเฮง นางสาวนุรมา สะบือลา นางฮาร์ตีนี มะเซ็ง นางกูยาวาเฮร์ แซแร และนางสาวซูไมยะห์ สมูซอ
"นายกรัฐมนตรี ชื่นชมความสำเร็จของนักเรียนโรงเรียนธรรมวิทยามูลนิธิ เพราะเป็นการประยุกต์ใช้ความรู้ทางวิทยาศาสตร์กับสมุนไพรใกล้ตัว เพื่อตอบโจทย์แก้ปัญหาทางสุขภาพซึ่งสามารถนำไปใช้ได้จริงในชีวิตประจำวัน ซึ่งเป็นอีกหนึ่งตัวอย่างที่หน้าชื่นชมอย่างมากและควรได้รับการผลักดันให้เกิดการนำสิ่งประดิษฐ์นี้ไปใช้อย่างกว้างขวางด้วย ทั้งนี้ การส่งเสริมเด็กไทยให้มีความสามารถทางวิทยาศาสตร์และเทคโนโลยีเป็นเป้าหมายสำคัญของรัฐบาลเพื่อให้เยาวชนเติบโตเป็นทุนมนุษย์นำพาประเทศก้าวข้าวกับดักประเทศรายได้ปานกลาง ลดความเหลื่อมล้ำอย่างยั่งยืน" นางสาวรัชดา กล่าว

ที่มา : https://www.thaigov.go.th/news/contents/details/64900