รัฐบาลไทย-ข่าวทำเนียบรัฐบาล-"อำเภอบ้านสร้าง" เดินหน้าขยายผลอำเภอบำบัดทุกข์ บำรุงสุข แบบบูรณาการ มุ่งขับเคลื่อนพลังภาคีเครือข่ายจัดการน้ำชุมชน ด้วยผังภูมิสังคมเพื่อการบริหารจัดการน้ำแบบบูรณาการอย่างยั่งยืน


วันจันทร์ที่ 13 กุมภาพันธ์ 2566
13/02/2566
พิมพ์
"อำเภอบ้านสร้าง" เดินหน้าขยายผลอำเภอบำบัดทุกข์ บำรุงสุข แบบบูรณาการ มุ่งขับเคลื่อนพลังภาคีเครือข่ายจัดการน้ำชุมชน ด้วยผังภูมิสังคมเพื่อการบริหารจัดการน้ำแบบบูรณาการอย่างยั่งยืน
"อำเภอบ้านสร้าง" เดินหน้าขยายผลอำเภอบำบัดทุกข์ บำรุงสุข แบบบูรณาการ มุ่งขับเคลื่อนพลังภาคีเครือข่ายจัดการน้ำชุมชน ด้วยผังภูมิสังคมเพื่อการบริหารจัดการน้ำแบบบูรณาการอย่างยั่งยืน
วันที่ 13 กุมภาพันธ์ 2566 นายเสฏฐวุฒิ วงศ์เลอวุฒิ นายอำเภอบ้านสร้าง จังหวัดปราจีนบุรี เปิดเผยว่า อำเภอบ้านสร้าง ได้รับการเสริมสร้างและพัฒนาต่อยอดแนวความคิดเพื่อมุ่งสู่การเป็นอำเภอบำบัดทุกข์ บำรุงสุข แบบบูรณาการอย่างยั่งยืน นับตั้งแต่การได้รับคัดเลือกให้เป็นอำเภอนำร่องบำบัดทุกข์ บำรุงสุข เมื่อปี 2565 อำเภอบ้านสร้าง มีความมุ่งมั่นในการขับเคลื่อนการบูรณาการ ภาคีเครือข่าย ทั้ง 7 ภาคีเครือข่าย การประกอบด้วย ภาครัฐ ภาคผู้นำศาสนา ภาควิชาการ ภาคเอกชน ภาคประชาสังคม ภาคประชาชน และภาคสื่อสารมวลชน เพื่อมุ่งสร้างสรรค์สิ่งที่ดี Change for Good ทำให้บ้านสร้างเป็นเมืองแห่งความสุขและรอยยิ้มที่ยั่งยืนของประชาชน
"โดยในวันนี้ ตนได้นำทีมภาคีเครือข่าย ทั้งฝ่ายปกครอง ผู้นำชุมชน ภาคประชาชน ทั้งเกษตรกร ผู้ใช้น้ำ และองค์การกองทุนสัตว์ป่าโลกสากล (WWF) ลงพื้นที่ หลอดหมออู๊ด ม.12 ต.บางแตน เพื่อขับเคลื่อนกิจกรรมตามโครงการ “บ้านสร้างร่วมใจ” รวมพลังภาคีเครือข่ายทั้ง 8 ภาคี เพื่อร่วมกันบริหารจัดการน้ำชุมชน ต่อยอดขยายผลภายหลังการฝึกอบรมโครงการอำเภอบำบัดทุกข์ บำรุงสุข และการประชุมรับฟังแนวทางการดำเนินงานขับเคลื่อนผังภูมิสังคมเพื่อการบริหารจัดการน้ำแบบบูรณาการอย่างยั่งยืน (Geo – social Map) ที่จัดขึ้นโดยกรมโยธาธิการและผังเมือง กระทรวงมหาดไทย ด้วยการจับมือภาคีเครือข่าย 7 ภาคี + ผู้เชี่ยวชาญ เป็นภาคีที่ 8 โดยมีบริษัท ที.ซี.ฟาร์มาซูติคอลอุตสาหกรรม จำกัด เป็นผู้สนับสนุนงบประมาณ เพื่อแก้ไขปัญหาน้ำเค็ม น้ำท่วม และน้ำแล้ง เพิ่มศักยภาพในการรับมือภัยพิบัติ เพื่อพัฒนาคุณภาพชีวิตอย่างยั่งยืน โดยกิจกรรมเอามื้อสามัคคีในวันนี้ เกิดขึ้นจากที่ทุกภาคส่วนได้ร่วมกันวิเคราะห์ผังน้ำชุมชน ที่เชื่อมต่อกันทั้งคลอง ชวด หลอด ทั้งในและนอกเขตชลประทาน ที่ประชาชนใช้ประโยชน์ในการเกษตรกรรม เพื่อร่วมกันกำหนดแผนงานเข้าปรับปรุง พัฒนาแหล่งน้ำเหล่านั้นให้มีศักยภาพในการรองรับปัญหาน้ำท่วม น้ำเค็ม และน้ำแล้ง โดยมีกิจกรรมพัฒนาแหล่งน้ำทั้งคลอง ชวด หลอด ด้วยแรงงานคน ตลอดจนการขุดลอก เพื่อเพิ่มพื้นที่กักเก็บน้ำสำหรับใช้ในการเกษตร และการประกอบอาชีพ ในทุกฤดูกาล" นายอำเภอบ้านสร้าง กล่าว
นายเสฏฐวุฒิ วงศ์เลอวุฒิ นายอำเภอบ้านสร้าง กล่าวเพิ่มเติมว่า ขอบคุณทุกภาคส่วนที่ยังคงมุ่งมั่นร่วมมือ ร่วมใจกันขับเคลื่อนแผนงาน / กิจกรรม ของโครงการ “บ้านสร้างร่วมใจ” รวมพลังภาคีเครือข่ายทั้ง 8 ภาคี เพื่อร่วมกันบริหารจัดการน้ำชุมชน อย่างจริงจัง และต่อเนื่อง ซึ่งข้อมูลและประสบการณ์ในการดำเนินการในระดับพื้นที่มาตั้งแต่ปี 2565 นับเป็นฐานข้อมูลที่สำคัญในการนำไปต่อยอดสู่การจัดทำจัดทำแผนปฏิบัติงาน (Action plan) ภายใต้โครงการจัดทำผังภูมิสังคมเพื่อการบริหารน้ำหมู่บ้าน/ชุมชน แบบบูรณาการอย่างยั่งยืน (Geo – social Map) เพื่อจัดการทรัพยากรน้ำ และลดความเสี่ยงจากภัยพิบัติ ทั่วทั้งพื้นที่อำเภอบ้านสร้าง ทั้งในระดับตำบล หมู่บ้าน ต่อไป เพื่อท้ายที่สุด จะยังผลประโยชน์ในด้านทรัพยากรน้ำที่ยั่งยืนให้กับพี่น้องประชาชน

ที่มา : https://www.thaigov.go.th/news/contents/details/64898