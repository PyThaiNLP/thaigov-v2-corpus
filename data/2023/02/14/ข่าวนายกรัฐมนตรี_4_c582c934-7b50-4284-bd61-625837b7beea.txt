รัฐบาลไทย-ข่าวทำเนียบรัฐบาล-บริษัท JKN พร้อมทีมนางงามจักรวาลประจำปี 2022 เข้าพบนายกฯ พร้อมร่วมมือกับรัฐบาลขับเคลื่อน Soft power ไทยไปสู่ระดับโลกผ่านการจัดประกวดนางงามจักรวาล


วันอังคารที่ 14 กุมภาพันธ์ 2566
บริษัท JKN พร้อมทีมนางงามจักรวาลประจำปี 2022 เข้าพบนายกฯ พร้อมร่วมมือกับรัฐบาลขับเคลื่อน Soft power ไทยไปสู่ระดับโลกผ่านการจัดประกวดนางงามจักรวาล
บริษัท JKN พร้อมทีมนางงามจักรวาลประจำปี 2022 เข้าพบนายกฯ พร้อมร่วมมือกับรัฐบาลขับเคลื่อน Soft power ไทยไปสู่ระดับโลกผ่านการจัดประกวดนางงามจักรวาล
วันนี้ (14 กุมภาพันธ์ 2566) เวลา 13.50 น. ณ ห้องรับรอง 1 ตึกบัญชาการ 1 ทำเนียบรัฐบาล คุณแอน จักรพงษ์ จักราจุฑาธิบดิ์ ประธานเจ้าหน้าที่บริหารและกรรมการผู้จัดการ บริษัท เจเคเอ็น โกลบอล กรุ๊ป จำกัด (มหาชน) หรือ JKN และเจ้าขององค์กรนางงามจักรวาล (Miss Universe Organization: MUO) พร้อมทีมนางงามจักรวาลประจำปี 2022 เข้าเยี่ยมคารวะพลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม โดยนายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี สรุปสาระสำคัญ ดังนี้
นายกรัฐมนตรีรู้สึกยินดีที่ในวันนี้ บริษัท JKN และองค์กรนางงามจักรวาล พร้อมนางสาว R’Bonney Gabriel นางงามจักรวาลปี 2022 นางสาว Andreina Martinez รองอันดับ 2 และนางสาว Gabriela Dos Santos ตำแหน่ง Top 5 จากการประกวดนางงามจักรวาลปี 2022 ได้มาพบปะกันในวันนี้ พร้อมกล่าวชื่นชมความสำเร็จของเวที Miss Universe ที่ปัจจุบันมีเจ้าของเป็นคนไทย และได้มีการนำเสนอ Soft power ของไทยผ่านเวทีการประกวด สอดคล้องกับนโยบายของรัฐบาลที่ส่งเสริมและขับเคลื่อน Soft power ของไทยที่มีศักยภาพไปสู่สายตานานาชาติ
ประธานเจ้าหน้าที่บริหารและกรรมการผู้จัดการบริษัท JKN กล่าวขอบคุณนายกรัฐมนตรีที่อนุญาตให้เข้าเยี่ยมคารวะ การนำทีมนางงามจักรวาลปี 2022 มาพบนายกรัฐมนตรีในวันนี้ถือเป็นโอกาสที่จะพูดคุยหารือกับรัฐบาล ยินดีที่เวที Miss Universe มีส่วนในการส่งเสริมและขับเคลื่อน Soft power ของไทย ซึ่งการที่คนไทยเป็นเจ้าของการจัดการประกวดนางงามจักรวาลที่มีผู้รับชมหลายร้อยล้านคนทั่วโลก สามารถเป็นอีกช่องทางหนึ่งในการนำเสนอความเป็นไทยไปสู่สายตาคนทั่วโลกได้ พร้อมกล่าวถึงการเป็นเจ้าภาพการประกวดนางงามจักรวาลของไทยในปีหน้า เชื่อมั่นว่าจะช่วยดึงดูดให้คนจากทั่วโลกเดินทางมายังประเทศไทย ช่วยขับเคลื่อนเศรษฐกิจ และการสร้างรายได้ให้ประเทศจากอุตสาหกรรมการท่องเที่ยวได้อย่างมาก
สำหรับทีมนางงามจักรวาลปี 2022 กล่าวแสดงความรู้สึกประทับใจที่ได้เดินทางมาประเทศไทย และได้เข้าพบกับนายกรัฐมนตรีในวันนี้ พร้อมกล่าวชื่นชมถึงความสวยงามของประเทศไทย และอาหารไทยที่รสชาติดี ด้านนายกรัฐมนตรีพร้อมร่วมมือกับทุกหน่วยงาน รวมถึงบริษัท JKN และองค์กรนางงามจักรวาล เพื่อเสริมสร้างภาพลักษณ์ที่ดีให้กับประเทศไทย ขับเคลื่อน Soft power ของไทยไปสู่ระดับโลก ผ่านการจัดกิจกรรมที่เกี่ยวข้องกับการประกวดนางงามจักรวาล เพื่อกระตุ้นการท่องเที่ยวและเศรษฐกิจ

ที่มา : https://www.thaigov.go.th/news/contents/details/64948