รัฐบาลไทย-ข่าวทำเนียบรัฐบาล-กรมทางหลวงชนบท ชี้แจง “วงเวียนปี่พระอภัยมณี”


วันอังคารที่ 14 กุมภาพันธ์ 2566
กรมทางหลวงชนบท ชี้แจง “วงเวียนปี่พระอภัยมณี”
เป็นการดำเนินงานภายในพื้นที่ โดยใช้งบประมาณของจังหวัดระยอง
กรมทางหลวงชนบท (ทช.) กระทรวงคมนาคม ชี้แจงโครงการก่อสร้างถนนทางหลวงชนบท สาย รย.5037 แยกทางหลวงชนบท รย.4006 - บ้านเชิงเนิน อำเภอเมือง จังหวัดระยอง และงานก่อสร้างวงเวียนปี่พระอภัยมณี บริเวณแยกหน้าโรงเรียนกวงฮั้ว ตำบลท่าประดู่ เป็นงานก่อสร้างของแขวงทางหลวงชนบทระยอง โดยใช้งบประมาณของจังหวัดระยอง ไม่ได้ใช้งบประมาณของกรมทางหลวงชนบทในการดำเนินงาน
นายอติราช วราวิกสิต ผู้อำนวยการแขวงทางหลวงชนบทระยอง เปิดเผยถึงการก่อสร้าง “วงเวียนปี่พระอภัยมณี” โครงการดังกล่าวเป็นการดำเนินการก่อสร้างของแขวงทางหลวงชนบทระยอง โดยใช้งบประมาณตามแผนปฏิบัติราชการจังหวัด/กลุ่มจังหวัด ประจำปีงบประมาณ 2565 ของจังหวัดระยอง ไม่ได้ใช้งบประมาณของ ทช. และที่มาของงานประติมากรรมปี่พระอภัยมณีบริเวณทางแยกโรงเรียนกวงฮั้ว กม. ที่ 3+170 เกิดจากความต้องการของผู้ใช้รถใช้ถนนที่ให้ยกเลิกการเปิดใช้สัญญาณไฟจราจร เนื่องจากทางแยกอยู่ใกล้บริเวณโรงเรียน ในช่วงเช้า - เย็นมีปริมาณการจราจรจำนวนมาก และมีการจอดรถรับส่งนักเรียนบนผิวถนน ทำให้เหลือช่องจราจรเพียงช่องเดียว ดังนั้น การเปิดใช้สัญญาณไฟจราจรจะทำให้เกิดปัญหารถติดมากยิ่งขึ้น แขวงทางหลวงชนบทระยองจึงได้ให้บริษัทที่ปรึกษาศึกษารูปแบบการแก้ไขปัญหาจราจร พร้อมออกแบบบริเวณทางแยก ทั้งนี้ ผู้ออกแบบต้องการสอดแทรกสาระความเป็นมาของวรรณคดีในจังหวัดระยองเพื่อให้ประชาชนที่ใช้รถใช้ถนนได้รับรู้และรับทราบถึงเรื่องราวความเป็นมาของวรรณคดีพระอภัยมณีและเป็นแลนด์มาร์กแห่งใหม่ในจังหวัด รวมถึงต้องการเชิดชูเกียรติพระสุนทรโวหาร (ภู่) ประกอบกับคณะทำงานในขณะนั้นต้องการออกแบบประติมากรรมบริเวณวงเวียนในรูปแบบปี่พระอภัยมณีให้มีความโดดเด่น ส่วนบริเวณลิ้นของปี่ต้องการให้เป็นพระอภัยมณีเป่าปี่ ความสูง 2 เมตร นั่งอยู่บนปี่ตามภาพที่ปรากฏในข่าวและสื่อโซเชียลมีเดีย
สำหรับโครงการก่อสร้างถนนทางหลวงชนบทสาย รย.5037 แยกทางหลวงชนบท รย.4006 - บ้านเชิงเนิน อำเภอเมือง จังหวัดระยอง ระยะทาง 5.775 กิโลเมตร ใช้งบประมาณในการดำเนินการก่อสร้างรวมทั้งสิ้น 39,989,000 บาท แบ่งออกเป็นงาน ปรับปรุงเสริมผิวลาดยางแอสฟัลท์ติกคอนกรีต ระยะทาง 4.639 กิโลเมตร งานขยายถนนคอนกรีตเสริมเหล็ก ระยะทาง 0.813 กิโลเมตร และงานก่อสร้างวงเวียนปี่พระอภัยมณี จำนวน 1 แห่ง เริ่มก่อสร้างเมื่อวันที่ 26 พฤษภาคม 2565 คาดว่าจะก่อสร้างแล้วเสร็จในเดือนมีนาคม 2566 อย่างไรก็ตาม แขวงทางหลวงชนบทระยองได้รับทราบความคิดเห็นของประชาชน และขอขอบคุณทุกความคิดเห็นที่มีความห่วงใยต่อรูปแบบประติมากรรม “ปี่พระอภัยมณี” โดยในเบื้องต้นแขวงทางหลวงชนบทระยองจะเร่งดำเนินการสร้างความรู้ความเข้าใจเกี่ยวกับรูปแบบวงเวียนให้ประชาชนได้รับทราบอย่างทั่วถึง รวมทั้งจะนำ QR Code ไปติดตั้งในบริเวณพื้นที่ก่อสร้าง เพื่อรวบรวมความคิดเห็นประชาชนและนำมาปรับปรุงแก้ไขให้เหมาะสมต่อไป

ที่มา : https://www.thaigov.go.th/news/contents/details/64926