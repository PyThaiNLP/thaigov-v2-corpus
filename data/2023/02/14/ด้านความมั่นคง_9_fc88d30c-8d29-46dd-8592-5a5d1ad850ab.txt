รัฐบาลไทย-ข่าวทำเนียบรัฐบาล-“รมว.สุชาติ” สั่ง กสร. และ สปส. ลงพื้นที่เหตุเพลิงไหม้โรงงานผลิตอุปกรณ์เครื่องบิน จังหวัดชลบุรี


วันอังคารที่ 14 กุมภาพันธ์ 2566
14/02/2566
พิมพ์
“รมว.สุชาติ” สั่ง กสร. และ สปส. ลงพื้นที่เหตุเพลิงไหม้โรงงานผลิตอุปกรณ์เครื่องบิน จังหวัดชลบุรี
รมว.แรงงาน ห่วงลูกจ้างเหตุเพลิงไหม้โรงงานผลิตอุปกรณ์เครื่องบิน จ.ชลบุรี ได้รับบาดเจ็บ สั่งการกรมสวัสดิการและคุ้มครองแรงงาน และสำนักงานประกันสังคม ตรวจสอบสาเหตุ และให้ความช่วยเหลือลูกจ้างที่ได้รับบาดเจ็บทันที โดยเรียกนายจ้างสอบสาเหตุ 24 กุมภาพันธ์นี้
นายสุชาติ ชมกลิ่น รัฐมนตรีว่าการกระทรวงแรงงาน เปิดเผยถึง เหตุเพลิงไหม้โรงงานผลิตอุปกรณ์เครื่องบิน จังหวัดชลบุรี ทำลูกจ้างได้รับบาดเจ็บ ว่า ตนมีความห่วงใยลูกจ้างที่ได้รับบาดเจ็บจากอุบัติเหตุดังกล่าว จึงได้สั่งการให้กรมสวัสดิการและคุ้มครองแรงงาน (กสร.) และสำนักงานประกันสังคม (สปส.)  เร่งตรวจสอบข้อเท็จจริงพร้อมให้ความช่วยเหลือลูกจ้างทันที ในเบื้องต้นได้รับรายงานจากพนักงานตรวจความปลอดภัย สำนักงานสวัสดิการและคุ้มครองแรงงานจังหวัดชลบุรี (สสค.ชลบุรี) และศูนย์ความปลอดภัยในการทำงานเขต 2 (ศปข.2) ว่า เมื่อวันอาทิตย์ที่ 12 กุมภาพันธ์ที่ผ่านมา เวลาประมาณ 19.40 น. เกิดเหตุเพลิงไหม้บริษัทแห่งหนึ่งตั้งอยู่ในนิคมอุตสาหกรรมปิ่นทอง อ.ศรีราชา จ.ชลบุรี ประกอบกิจการผลิตผลิตภัณฑ์ที่เกี่ยวกับเครื่องยนต์การบินและกังหัน  มีลูกจ้างทั้งหมด 286 คน ขณะเกิดเหตุ นายธนพัฒน์ จิตรักษ์ ลูกจ้างซึ่งเป็นพนักงานฝ่ายผลิต เตรียมเข้างานกะกลางคืน พบเห็นเปลวไฟลุกบนฝ้าภายในห้องกัดผิวชิ้นงาน  จึงวิ่งไปหยิบถังดับเพลิงมาฉีดแต่ไฟได้ลุกลามอย่างรวดเร็ว  นายธนพัฒน์ฯ ได้วิ่งออกมาภายนอกตัวอาคาร และได้รับบาดเจ็บโดยถูกสะเก็ดพลาสติกร้อนหยดมาใส่แขนทั้ง 2 ข้าง ทำให้มีอาการบวมแดงไหม้เล็กน้อย และไม่มีลูกจ้างรายอื่นได้รับบาดเจ็บ เนื่องจากในเวลาเกิดเหตุยังไม่เป็นเวลาเริ่มงาน ส่วนนายธนพัฒน์ฯ ลูกจ้างที่ได้รับบาดเจ็บถูกนำส่งโรงพยาบาลพญาไทศรีราชา แพทย์ได้ทำการรักษาและให้กลับบ้านได้  ทั้งนี้ได้สั่งการให้เจ้าหน้าที่สปส.ชลบุรีได้เดินทางไปเยี่ยมลูกจ้างที่ได้รับบาดเจ็บและดำเนินการให้ได้รับสิทธิประโยชน์ตามกฎหมายต่อไป  สำหรับสาเหตุของเพลิงไหม้ในครั้งนี้พนักงานตรวจความปลอดภัย สสค.ชลบุรี จะได้ดำเนินการตรวจสอบสาเหตุข้อเท็จจริงต่อไป
ด้าน นายนิยม สองแก้ว อธิบดีกรมสวัสดิการและคุ้มครองแรงงาน (กสร.) กล่าวว่า เบื้องต้นพนักงานตรวจความปลอดภัย สสค.ชลบุรี ได้ตรวจสอบแล้วพบว่า ได้มีการปฏิบัติตามกฎหมายความปลอดภัยฯ เช่น มีการฝึกซ้อมดับเพลิงและอพยพหนีไฟ การอบรมดับเพลิงขั้นต้น เป็นต้น อย่างไรก็ตาม พนักงานตรวจความปลอดภัยจะเรียกนายจ้างมาสอบข้อเท็จจริงเพิ่มเติมในวันที่ 24 กุมภาพันธ์นี้
ซึ่งเหตุเพลิงไหม้ในครั้งนี้ส่งผลให้อาคารที่ใช้ปฏิบัติงานได้รับความเสียหายไม่สามารถปฏิบัติงานได้ตามปกตินายจ้างจะใช้มาตรการหยุดกิจการชั่วคราว โดยจ่ายเงินให้ลูกจ้างร้อยละ 75 ตลอดระยะเวลาที่หยุด ทั้งนี้พนักงานตรวจแรงงานจะติดตามอย่างใกล้ชิดเพื่อให้ลูกจ้างได้รับสิทธิประโยชน์ตามที่กฎหมายกำหนด
ทางด้าน นายบุญสงค์ ทัพชัยยุทธ์ เลขาธิการสำนักงานประกันสังคม (สปส.) กล่าวเพิ่มว่า ในส่วนของสำนักงานประกันสังคมจังหวัดชลบุรี สาขาศรีราชา ได้ตรวจสอบแล้วพบว่า ลูกจ้างผู้ได้รับบาดเจ็บ 1 ราย เป็นผู้ประกันตนตามกฎหมาย ชื่อ นายธนพัฒน์ จิตรักษ์ อายุ 31 ปี ได้รับบาดเจ็บไฟไหม้ที่แขนทั้งสองข้าง จะได้รับค่ารักษาพยาบาลเท่าที่จ่ายจริงตามความจำเป็นแต่ไม่เกินตามอัตราที่กำหนดในกฎกระทรวง จนสิ้นสุดการรักษาพยาบาล กรณีลูกจ้างหยุดพักรักษาตัวตามคำสั่งแพทย์จะได้รับค่าทดแทน 70% ของค่าจ้าง ตั้งแต่วันแรกที่หยุดงานแต่ไม่เกิน 1 ปี

ที่มา : https://www.thaigov.go.th/news/contents/details/64902