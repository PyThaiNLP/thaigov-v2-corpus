รัฐบาลไทย-ข่าวทำเนียบรัฐบาล-เจ้าท่าชลบุรี เผยความคืบหน้าขจัดคราบน้ำมัน เรือ MSC ALEXA จากการปั๊มน้ำอับเฉาเรือออก 2,000 ลิตร


วันอังคารที่ 14 กุมภาพันธ์ 2566
เจ้าท่าชลบุรี เผยความคืบหน้าขจัดคราบน้ำมัน เรือ MSC ALEXA จากการปั๊มน้ำอับเฉาเรือออก 2,000 ลิตร
...
นายสรพงศ์ ไพฑูรย์พงษ์ รักษาการอธิบดีกรมเจ้าท่า ได้มอบหมายให้นายภูริพัฒน์ ธีระกุลพิศุทธิ์ รองอธิบดีกรมเจ้าท่า (ด้านปลอดภัย) สั่งการให้สํานักงานเจ้าท่าภูมิภาคสาขาชลบุรี เร่งขจัดคราบน้ำมันให้เสร็จโดยเร็ว ลดผลกระทบต่อสิ่งแวดล้อม ดำเนินการตามกฎหมายอย่างเคร่งครัด และห้ามปล่อยเรือออกจากท่าเด็ดขาด เป็นไปตามนโยบายรัฐบาล และกระทรวงคมนาคม โดยรัฐมนตรีว่าการกระทรวงคมนาคม (นายศักดิ์สยาม ชิดชอบ) และรัฐมนตรีช่วยว่าการกระทรวงคมนาคม (ดร.อธิรัฐ รัตนเศรษฐ)
วันที่ 14 กุมภาพันธ์ 2566 สำนักงานเจ้าท่าภูมิภาคสาขาชลบุรี ได้รายงานความคืบหน้า(เพิ่มเติม) กรณี เรือ MSC ALEXA ทำน้ำมันรั่วไหลลงทะเล  สภาพทะเลพื้นที่น้ำมันหกยังมีคราบน้ำมันบางๆและฟิล์มน้ำมันปริมาณเล็กน้อย โดยสำนักงานเจ้าท่าภูมิภาคสาขาชลบุรี สำนักงานควบคุมการจราจรและความปลอดภัยทางทะเล ร่วมกันดำเนินการ แจ้งความร้องทุกข์และเข้าให้การสอบปากคำต่อพนักงานสอบสวน สถานีตำรวจภูธรแหลมฉบัง ทางสถานีตำรวจภูธรแหลมฉบัง จะเรียกนายเรือเข้ารับทราบข้อกล่าวหา ในวันที่ 14 กุมภาพันธ์ 2566 พร้อมนี้ จะดำเนินการเก็บความเรียบร้อยในการขจัดคราบน้ำมันอย่างต่อเนื่อง พร้อมทำความสะอาดข้างเรือและเฟนเดอร์ท่าเรือ คาดว่าจะแล้วเสร็จกลับสู่สภาพเดิมภายในวันนี้ เพื่อลดผลกระทบต่อสิ่งแวดล้อมให้กลับมาคงเดิมโดยเร็ว

ที่มา : https://www.thaigov.go.th/news/contents/details/64929