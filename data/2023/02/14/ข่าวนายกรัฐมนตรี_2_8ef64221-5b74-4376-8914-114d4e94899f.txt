รัฐบาลไทย-ข่าวทำเนียบรัฐบาล-นายกรัฐมนตรีเปิดงานมหกรรมว่าวสุราษฎร์ธานี ประชาสัมพันธ์สถานที่ท่องเที่ยว กระตุ้นเศรษฐกิจการท่องเที่ยว สร้างรายได้ในท้องถิ่น


วันจันทร์ที่ 13 กุมภาพันธ์ 2566
13/02/2566
พิมพ์
นายกรัฐมนตรีเปิดงานมหกรรมว่าวสุราษฎร์ธานี ประชาสัมพันธ์สถานที่ท่องเที่ยว กระตุ้นเศรษฐกิจการท่องเที่ยว สร้างรายได้ในท้องถิ่น
นายกรัฐมนตรีเปิดงานมหกรรมว่าวสุราษฎร์ธานี ประชาสัมพันธ์สถานที่ท่องเที่ยว กระตุ้นเศรษฐกิจการท่องเที่ยว สร้างรายได้ในท้องถิ่น
นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า วันนี้ (13 กุมภาพันธ์ 2566) เวลา 18.30 น. ณ หาดนายอำเภอ อำเภอไชยา จังหวัดสุราษฎร์ธานี พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เป็นประธานเปิดงานมหกรรมว่าวสุราษฎร์ธานี (Suratthani Kite Festival) ซึ่งได้รับความร่วมมือจากหน่วยงานทั้งภาครัฐ และภาคเอกชน รวมทั้งภาคีเครือข่ายร่วมกันจัดงาน  โดยมีกลุ่มเป้าหมายคือประชาชนทั่วไป ทั้งชาวไทยและชาวต่างประเทศที่เดินทางมาเที่ยวจังหวัดสุราษฎร์ธานี และจังหวัดใกล้เคียง ทั้งนี้ มีวัตถุประสงค์เพื่อส่งเสริมการท่องเที่ยวในจังหวัดสุราษฎร์ธานี โดยใช้ศิลปวัฒนธรรมและภูมิปัญญาท้องถิ่น ใช้ประเพณีเล่นว่าวเป็นสื่อกลางการอนุรักษ์การเล่นว่าวไทยที่มีมานาน ประชาสัมพันธ์สถานที่ท่องเที่ยว และผลิตภัณฑ์ท้องถิ่น สินค้า OTOP ของดีของจังหวัดสุราษฎร์ธานี กระตุ้นเศรษฐกิจจากการท่องเที่ยว นำไปสู่การสร้างรายได้ให้เกิดขึ้นในท้องถิ่น ซึ่งจะนำไปสู่การพัฒนาเศรษฐกิจการท่องเที่ยวที่ยั่งยืนในระดับประเทศต่อไป
นายกรัฐมนตรีกล่าวเปิดงานมหกรรมว่าวสุราษฎร์ธานี (Suratthani Kite Festival) ว่า วัตถุประสงค์ในการจัดงานครั้งนี้ เพื่ออนุรักษ์การเล่นว่าวไทย ซึ่งการจัดแสดงโชว์ว่าวไทยและว่าวแฟนซีหาดูได้ยากในต่างประเทศ การจัดมหกรรมดังกล่าวจะทำให้เป็นที่รู้จักอย่างแพร่หลายมากยิ่งขึ้น และสร้างความตื่นตาตื่นใจแก่นักท่องเที่ยว ถือเป็นการประชาสัมพันธ์สถานที่ท่องเที่ยวที่สำคัญของจังหวัดสุราษฎร์ธานีให้เป็นที่รู้จักแก่นักท่องเที่ยวทั้งชาวไทยและชาวต่างประเทศ อันจะนำไปสู่การสร้างรายได้ทางเศรษฐกิจจากการท่องเที่ยวของจังหวัดสุราษฎร์ธานี ซึ่งเป็นรายได้หลักของประเทศอย่างยั่งยืน
นายกรัฐมนตรีขอให้ช่วยกันรักษาบรรยากาศแห่งความสุขแบบนี้เอาไว้ เพื่อสร้างโอกาสด้านการท่องเที่ยว ผลักดันให้เป็นจุดแข็งของการท่องเที่ยวในจังหวัด ให้เป็น soft power อย่าทำร้ายโอกาสการสร้างรายได้ด้วยความขัดแย้ง พร้อมกล่าวชื่นชมชาวสุราษฎร์ที่ให้การต้อนรับอย่างอบอุ่น ผ่านรอยยิ้มและแววตาที่มีแต่ความจริงใจ รู้สึกดีและมีความสุขทุกครั้งที่ลงพื้นที่ภาคใต้
สำหรับงานมหกรรมว่าวสุราษฎร์ธานี (Suratthani Kite Festival) ประกอบด้วยกิจกรรมต่าง ๆ มากมาย ภายในงานประกอบไปด้วยกิจกรรม การจัดแสดงโชว์ว่าวไทยและว่าวแฟนซีจากต่างประเทศ นิทรรศการว่าวมีชีวิต และสื่อสร้างสรรค์ การจัดแสดงสินค้าพื้นเมือง สินค้า OTOP ของดีจังหวัดสุราษฎร์ธานี การแข่งขันว่าวบินสูง การประกวดว่าวประเภทสวยงามและประเภทความคิดสร้างสรรค์ กิจกรรมการแสดง แสง สี เสียง การจัดจุดถ่ายภาพ จุดเช็คอิน สำหรับนักท่องเที่ยวแชะ&แชร์ การแข่งขันวอลเลย์บอลชายหาด การแข่งขันฟุตบอลชายหาด การแข่งขันกีฬาพื้นบ้าน การแข่งขันการทำอาชีพในชุมชน กิจกรรม Kite running กิจกรรมการแสดงของนักเรียนในพื้นที่จังหวัดสุราษฎร์ธานี และการจดทะเบียนสมรสในวันแห่งความรัก ผู้ที่สนใจเข้าชมงานมหกรรมว่าวสุราษฎร์ธานี Suratthani Kite Festival สามารถเดินทางเข้าชมได้ โดยงานจัดขึ้นระหว่างวันที่ 10-14 กุมภาพันธ์ 2566 ณ บริเวณหาดนายอำเภอ ตำบลตะกรบ อำเภอไชยา จังหวัดสุราษฎร์ธานี

ที่มา : https://www.thaigov.go.th/news/contents/details/64892