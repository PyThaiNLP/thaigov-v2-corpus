รัฐบาลไทย-ข่าวทำเนียบรัฐบาล-“สาธิต” แนะใช้วันวาเลนไทน์เริ่มต้นวางแผนครอบครัว แนะผู้ชายอยากมีบุตร อย่าอาบน้ำอุ่นจัดนานเกินก่อนมีเพศสัมพันธ์ เสี่ยงกระทบคุณภาพและปริมาณอสุจิ


วันอังคารที่ 14 กุมภาพันธ์ 2566
“สาธิต” แนะใช้วันวาเลนไทน์เริ่มต้นวางแผนครอบครัว แนะผู้ชายอยากมีบุตร อย่าอาบน้ำอุ่นจัดนานเกินก่อนมีเพศสัมพันธ์ เสี่ยงกระทบคุณภาพและปริมาณอสุจิ
รัฐมนตรีช่วยว่าการกระทรวงสาธารณสุข เปิดตัวโฆษกคนใหม่ช่วยสื่อสารงานกระทรวง แนะกลุ่มที่อยากมีบุตรให้ใช้ “วันวาเลนไทน์” เป็นจุดเริ่มต้นนัดคลินิกตรวจสุขภาพ วางแผนครอบครัว ส่วนผู้ชายอย่าอาบน้ำอุ่นจัดนานเกินก่อนมีเพศสัมพันธ์
รัฐมนตรีช่วยว่าการกระทรวงสาธารณสุข เปิดตัวโฆษกคนใหม่ช่วยสื่อสารงานกระทรวง แนะกลุ่มที่อยากมีบุตรให้ใช้ “วันวาเลนไทน์” เป็นจุดเริ่มต้นนัดคลินิกตรวจสุขภาพ วางแผนครอบครัว ส่วนผู้ชายอย่าอาบน้ำอุ่นจัดนานเกินก่อนมีเพศสัมพันธ์ เหตุอุณหภูมิสูงเกินไปส่งผลต่อคุณภาพและปริมาณ “อสุจิ”
วันนี้ (14 กุมภาพันธ์ 2566) ที่กระทรวงสาธารณสุข จ.นนทบุรี ดร.สาธิต ปิตุเตชะ รัฐมนตรีช่วยว่าการกระทรวงสาธารณสุข กล่าวว่า ตนได้ตั้ง นพ.โอฬาริก มุสิกวงศ์ สูตินรีแพทย์ รพ.เจ้าพระยาอภัยภูเบศร ซึ่งมาช่วยราชการกรมอนามัย เป็นโฆษกรัฐมนตรีช่วยว่าการกระทรวงสาธารณสุข แทนคนเดิมที่ยื่นลาออกเมื่อสัปดาห์ก่อน เพื่อช่วยสื่อสารงานกระทรวงสาธารณสุขในส่วนของกรมต่างๆ ที่ได้รับมอบหมายจากรัฐมนตรีว่าการกระทรวงสาธารณสุขให้ดูแล โดยเฉพาะในช่วงที่รัฐบาลหากหมดวาระจะมาช่วยในการสื่อสารประเด็นต่างๆ ที่กำลังขับเคลื่อน ทั้งก้าวท้าใจ Season 5 การจับคลินิกเถื่อน หมอกระเป๋า การทำฟาสต์แทร็กการอนุญาตและจำหน่ายช่อดอกกัญชา ของ อย. รวมถึงเรื่องงานอนามัยเจริญพันธุ์ด้วย และเนื่องจากวันนี้เป็นวันแห่งความรัก จึงอยากสื่อสารว่าวันวาเลนไทน์ “รักเป็น ปลอดภัย สุขกายสบายใจ” โดยแนะนำให้นัดคลินิกเพื่อตรวจสุขภาพความพร้อมของคู่รัก เพื่อเริ่มต้นมีเพศสัมพันธ์ด้วยความปลอดภัย และปรึกษาวางแผนครอบครัว ส่วนกลุ่มที่ยังไม่พร้อมต้องให้ความสำคัญกับการป้องกันการตั้งครรภ์และโรคติดต่อทางเพศสัมพันธ์ โดยยังรณรงค์ให้ใส่ถุงยางอนามัยเพื่อป้องกันเช่นเดิม
ด้าน นพ.โอฬาริก กล่าวว่า มีงานวิจัยว่าอุณหภูมิความร้อนมีผลกับตัวอสุจิ รวมถึงผู้ที่ใส่กางเกงยีนส์รัดแน่นๆ นั่งขับรถมอเตอร์ไซค์นานๆ รวมถึงนักกีฬาปั่นจักรยาน จะมีอสุจิที่น้อยกว่าคนทั่วไป ทั้งปริมาณและคุณภาพแต่ยังไม่มีตัวเลขที่แน่ชัดว่าระยะเวลานานเท่าใด ซึ่งอสุจิจะสร้างได้ดี อุณหภูมิต้องต่ำกว่าอุณหภูมิร่างกายประมาณ 1-2 องศาเซลเซียส ดังนั้น หากต้องการมีบุตร แนะนำผู้ชายให้ลดการอาบน้ำอุ่นจัดนานๆ ก่อนมีเพศสัมพันธ์ หลีกเลี่ยงการสวมกางเกงรัดแน่น ส่วนในผู้หญิงอุณหภูมิไม่มีผลต่อคุณภาพของไข่เนื่องจากอยู่ในร่างกายในอุณหภูมิที่เหมาะสมอยู่แล้ว
***************************************** 14 กุมภาพันธ์ 2566

ที่มา : https://www.thaigov.go.th/news/contents/details/64955