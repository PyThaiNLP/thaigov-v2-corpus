รัฐบาลไทย-ข่าวทำเนียบรัฐบาล-14 ก.พ. “เลิฟปัง รักปลอดภัย” แจกยาคุม-ถุงยาง แก้ปัญหาท้องไม่พร้อม ป้องกันโรคติดต่อทางเพศสัมพันธ์


วันอังคารที่ 14 กุมภาพันธ์ 2566
14/02/2566
พิมพ์
14 ก.พ. “เลิฟปัง รักปลอดภัย” แจกยาคุม-ถุงยาง แก้ปัญหาท้องไม่พร้อม ป้องกันโรคติดต่อทางเพศสัมพันธ์
สปสช. จับมือเมืองพัทยา สสจ.ชลบุรี สคร.ที่ 6 ชลบุรี ธ.กรุงไทย บมจ.สบาย ภาคประชาสังคม ดีเดย์ 14 ก.พ. วันวาเลนไทน์ เปิดตัวโครงการ เลิฟปัง รักปลอดภัย แก้ปัญหาท้องไม่พร้อม ป้องกันโรคติดต่อทางเพศสัมพันธ์ แจกยาคุมกำเนิด-ถุงยางอนามัย สำหรับผู้ใช้สิทธิบัตรทอง
สปสช. จับมือ เมืองพัทยา สสจ.ชลบุรี สคร.ที่ 6 ชลบุรี ธนาคารกรุงไทย บมจ.สบาย ภาคประชาสังคม ดีเดย์ 14 ก.พ. วันวาเลนไทน์ เปิดตัวโครงการ “เลิฟปัง รักปลอดภัย แก้ปัญหาท้องไม่พร้อม ป้องกันโรคติดต่อทางเพศสัมพันธ์” แจกยาคุมกำเนิด-ถุงยางอนามัย สำหรับผู้ใช้สิทธิบัตรทอง ลงทะเบียนบนแอปฯ เป๋าตัง พร้อมเริ่มบริการใหม่ “ตู้จ่ายถุงยางอนามัยอัตโนมัติ” นำร่อง 2 พื้นที่ในเมืองพัทยา
ที่ ท่าเรือแหลมบาลีฮาย พัทยาใต้ จ.ชลบุรี - เมื่อวันที่ 14 กุมภาพันธ์ 2566 สำนักงานหลักประกันสุขภาพแห่งชาติ (สปสช.) ร่วมกับ เมืองพัทยา แถลงข่าว โครงการ เลิฟปัง รักปลอดภัย แก้ปัญหาท้องไม่พร้อม ป้องกันโรคติดต่อทางเพศสัมพันธ์ 'แจกยาคุมกำเนิด-ถุงยางอนามัย' ลงทะเบียนผ่านแอปพลิเคชัน “เป๋าตัง” สำหรับผู้ใช้สิทธิบัตรทอง พร้อมเปิดตัว “ตู้จ่ายถุงยางอนามัยอัตโนมัติ” นำร่องเปิดให้บริการแล้วตั้งแต่วันนี้ 2 พื้นที่ในเมืองพัทยา โดยมีสำนักงานสาธารณสุขจังหวัดชลบุรี สำนักงานป้องกันควบคุมโรคที่ 6 ชลบุรี ธนาคารกรุงไทย และบริษัท สบาย เทคโนโลยี จำกัด (มหาชน) พร้อมตัวแทนจากองค์กรพัฒนาเอกชนในพื้นที่ประกอบด้วย สมาคมฟ้าสีรุ้งแห่งประเทศไทย สำนักงานชลบุรี มูลนิธิเพื่อนพนักงานบริการ (สวิงพัทยา) มูลนิธิซิสเตอร์ พัทยา และเครือข่ายสุขภาพและโอกาส Hon house พัทยา ร่วมแถลงข่าวเปิดตัวโครงการในครั้งนี้
นพ.จเด็จ ธรรมธัชอารี เลขาธิการสำนักงานหลักประกันสุขภาพแห่งชาติ (สปสช.) กล่าวว่า 14 กุมภาพันธ์ “วันวาเลนไทน์” เป็นวันแห่งความรัก สปสช. ขอส่งมอบความรักและความปรารถนาดีในการดูแลสุขภาพให้กับคนไทยทั่วประเทศผู้ใช้สิทธิบัตรทอง โดยจับมือกับเมืองพัทยา โดยร่วมกับกรมควบคุมโรคและกระทรวงสาธารณสุข เปิดตัวโครงการ “เลิฟปัง รักปลอดภัย แก้ปัญหาท้องไม่พร้อม ป้องกันโรคติดต่อทางเพศสัมพันธ์” มอบสิทธิประโยชน์แจกยาคุมกำเนิดและถุงยางอนามัย ที่ช่วยเพิ่มการเข้าถึงบริการป้องกัน นำไปสู่การแก้ปัญหาท้องไม่พร้อม โดยเฉพาะในกลุ่มวัยรุ่น และป้องกันโรคติดต่อทางเพศสัมพันธ์ ทั้งนี้รวมถึงบริการคุมกำเนิดด้วยวิธีต่างๆ เช่น การใส่ห่วงอนามัย ยาฉีดคุมกำเนิด ยาฝังคุมกำเนิด ยาเม็ดคุมกำเนิดฉุกเฉิน เป็นต้น และในปีนี้ สปสช. ได้พัฒนารูปแบบการบริการที่เพิ่มความสะดวกการรับถุงยางอนามัยด้วย “ตู้จ่ายถุงยางอนามัยอัตโนมัติ” ที่เริ่มให้บริการในวันนี้เช่นกัน
ภายใต้โครงการฯ นี้เบื้องต้น สปสช. ได้จัดเตรียมถุงยางอนามัยเพื่อให้บริการแล้วจำนวน 94,566,600 ชิ้น มี 4 ขนาดด้วยกัน เพื่อให้ประชาชนเลือกใช้อย่างเหมาะสม และมีประสิทธิภาพในการป้องกัน โดยผู้ใช้สิทธิบัตรทองสามารถรับบริการได้ 2 ช่องทาง คือ ช่องทางแรกลงทะเบียนบนแอปพลิเคชัน เป๋าตัง และเข้ารับถุงยางอนามัยที่หน่วยบริการใกล้บ้านที่ท่านเลือก โดยช่องทางนี้ยังเป็นช่องทางเข้ารับบริการสิทธิประโยชน์คุมกำเนิดด้วย โดยกรณีผู้ที่ไม่มีสมาร์ทโฟนสามารถนำบัตรประชาชนไปลงทะเบียนขอรับบริการได้ที่หน่วยบริการ ส่วนช่องทางที่สอง คือการรับถุงยางอนามัยที่ตู้จ่ายถุงยางอนามัยอัตโนมัติ เพียงใช้บัตรประชาชนสมาร์ทการ์ดยืนยันตัวตนเท่านั้น
นายปรเมศวร์ งามพิเชษฐ์ นายกเมืองพัทยา กล่าวว่า ยุทธศาสตร์และแนวทางพัฒนาของเมืองพัทยา การคุ้มครองและป้องกันจากปัญหาโรคระบาด โรคอุบัติใหม่ และโรคอุบัติซ้ำ เป็นหนึ่งในภารกิจสำคัญ และปัญหาโรคติดต่อทางเพศสัมพันธ์ก็เป็นเรื่องที่ไม่ควรมองข้าม ด้วยเป็นเรื่องใกล้ตัวทุกคน การดูแลเพื่อให้เกิดเข้าถึงบริการป้องกันจึงเป็นสิ่งที่จำเป็น รวมถึงกรณีปัญหาท้องไม่พร้อม เมื่อ สปสช.มีสิทธิประโยชน์บริการถุงยางอนามัยและบริการคุมกำเนิดที่ประชาชนไม่ต้องเสียค่าใช้จ่าย ทางเมืองพัทยาก็พร้อมสนับสนุน สปสช. ในการดำเนินการในพื้นที่อย่างเต็มที่ ทั้งนี้เพื่อให้ผู้ใช้สิทธิบัตรทองในเมืองพัทยาเข้าถึงบริการได้อย่างทั่วถึง โดยในส่วนของ “ตู้จ่ายถุงยางอนามัยอัตโนมัติ” เมืองพัทยาเองมีความยินดีที่ได้เป็นพื้นที่นำร่อง เบื้องต้นได้ติดตั้งแล้วใน 2 พื้นที่ ได้แก่ 1) อาคารท่าเรือแหลมบาลีฮาย และ 2)โรงพยาบาลเมืองพัทยา โดยในอนาคตอาจมีการติดตั้งในพื้นที่อื่นๆ ต่อไป
“เรื่องนี้มองว่าเป็นเรื่องที่ดีและมีประโยชน์กับประชาชนโดยตรง ขณะเดียวกันยังส่งเสริมภาพลักษณ์ในเชิงการท่องเที่ยว สะท้อนถึงความใส่ใจของหน่วยงานภาครัฐและเมืองพัทยาต่อการดูแลสุขอนามัยของประชาชน” นายกเมืองพัทยา กล่าว
นายธวัชชัย ชีวานนท์ รองกรรมการผู้จัดการใหญ่ ธนาคารกรุงไทย เปิดเผยว่าการให้บริการสิทธิประโยชน์ถุงยางอนามัยผ่านกระเป๋าสุขภาพ บนแอปฯ เป๋าตัง ในครั้งนี้ เป็นการเพิ่มช่องทางให้กลุ่มเป้าหมายเข้าถึงบริการถุงยางอนามัยอย่างทั่วถึงและเพียงพอทุกพื้นที่ ซึ่งจะช่วยป้องกันและลดความเสี่ยงโรคติดต่อทางเพศสัมพันธ์ และลดปัญหาการตั้งครรภ์ไม่พึงประสงค์ในกลุ่มวัยรุ่น ซึ่งเป็นบริการเพิ่มเติมจากการขอรับสิทธิอื่นๆ ด้านการคุมกำเนิด ผ่านกระเป๋าสุขภาพ อาทิ การใส่ห่วงอนามัย ฉีดยาคุมกำเนิด ฝังยาคุมกำเนิด และการรับยาเม็ดคุมกำเนิด โดยธนาคารให้การสนับสนุนโครงการส่งเสริมสุขภาพของ สปสช. มาอย่างต่อเนื่องเพื่ออำนวยความสะดวกให้คนไทย สามารถเข้าถึงบริการด้านสุขภาพและสิทธิสร้างเสริมสุขภาพและป้องกันโรคพื้นฐานที่ภาครัฐมอบให้กับประชาชนได้อย่างทั่วถึง สะดวกและรวดเร็วยิ่งขึ้น เพื่อยกระดับระบบสาธารณสุขของประเทศ
นพ.อภิรัต กตัญญุตานนท์ นายแพทย์สาธารณสุขจังหวัดชลบุรี กล่าวว่า บริการถุงยางอนามัยและบริการคุมกำเนิด เป็นบริการสุขภาพที่จำเป็นที่นำไปสู่การป้องกันและแก้ไขปัญหาสาธารณสุข ไม่ว่าจะเป็นกรณีท้องไม่พร้อม หรือโรคติดต่อทางเพศสัมพันธ์ อาทิ โรคซิฟิลิส หนองใน หนองในเทียม กามโรคต่อมและท่อน้ำเหลือง และแผลเริมอ่อน เป็นต้น ซึ่งการที่ สปสช. บรรจุสิทธิประโยชน์เหล่านี้ในระบบบัตรทอง 30 บาท ได้ช่วยให้คนไทยมีสิทธิรับบริการและเข้าถึงบริการได้โดยไม่เสียค่าใช้จ่าย ทั้งยังเป็นการสนับสนุนงานควบคุมโรคของหน่วยงานสาธารณสุขในพื้นที่ให้สำเร็จและบรรลุเป้าหมายกระทรวงสาธารณสุข ซึ่งการเปิดตัวโครงการ เลิฟปัง รักปลอดภัย แก้ปัญหาท้องไม่พร้อม ป้องกันโรคติดต่อทางเพศสัมพันธ์ในวันนี้ ถือเป็นกิจกรรมหนึ่งที่ร่วมกระตุ้นเตือนให้สังคมร่วมตระหนักและให้ความสำคัญต่อการป้องกันปัญหาท้องไม่พร้อมและโรคติดต่อทางเพศสัมพันธ์
นายจำรอง แพงหนองยาง รองผู้อำนวยการมูลนิธิเพื่อนพนักงานบริการ (SWING) กล่าวว่า มีความยินดีที่หน่วยงานภาครัฐได้ให้ความสำคัญในเรื่องนี้ และมองว่ามีความตั้งใจในการพัฒนาระบบบริการเพื่อให้เกิดการเข้าถึงที่ง่ายและสะดวก ไม่ว่าจะเป็นการลงทะเบียนผ่านแอปพลิเคชัน การรับถุงยางอนามัยผ่านเครื่องจ่ายถุงยางอนามัยอัตโนมัติ รวมถึงสิทธิประโยชน์คุมกำเนิดอื่นๆ ในระบบ สปสช. ที่ขอรับบริการได้ผ่านแอปเป๋าตัง ภาพรวมมองว่าดีแต่ก็ยังไม่ตอบโจทย์ประชาชนทุกกลุ่ม อย่างของกลุ่มพนักงานบริการ ก็อยากให้มีบริการถุงยางอนามัยและยาคุมกำเนิดที่ไม่ต้องแสดงบัตรประชาชนหรือเปิดเผยตัวตน เพราะแม้แต่การจ่ายผ่านตู้อัตโนมัติก็ต้องใช้บัตรประชาชนยืนยัน ถือเป็นข้อจำกัด สำหรับจำนวน 10 ชิ้นต่อครั้งต่อสัปดาห์ ภาพเฉลี่ยประชากรก็มองว่าเป็นจำนวนที่เหมาะสมแล้ว ส่วนจะเป็นการสนับสนุนให้เกิดการมีเพศสัมพันธ์หรือไม่นั้น คงแล้วแต่มุมมอง แต่ส่วนตัวมองว่าเป็นการเตรียมพร้อมและป้องกันมากกว่า
ดร.วชิรธร คงสุข กรรมการและผู้ร่วมก่อตั้ง บริษัท สบาย เทคโนโลยี จำกัด (มหาชน) กล่าวว่า ทางบริษัท สบายฯ ได้ร่วมกับ สปสช. พัฒนาระบบการแจกถุงยางอนามัยผ่านตู้อัตโนมัติ โดยนำนวัตกรรมในการจำหน่ายสินค้า อุปโภค บริโภค ผ่านเครื่องอัตโนมัติของบริษัทฯ มาปรับกระบวนการเพื่อให้บริการให้สอดคล้องกับนโยบายและหลักเกณฑ์ของ สปสช. ถือได้ว่า เป็นอีกหนึ่งช่องทางเลือกให้กับประชาชนผู้มีสิทธิประโยชน์ บัตรทอง 30 บาท สามารถเข้าถึงสิทธิการรับถุงยาง โดยได้รับการให้บริการอย่างประสิทธิภาพและทั่วถึง ซึ่ง บริษัทฯ มองถึงประโยชน์ของช่องทางในการให้บริการแจกถุงยางผ่านตู้อัตโนมัติ ถือว่าเป็นการแก้ไขปัญหาและตอบโจทย์อุปนิสัยส่วนตัวของคนไทย ที่ส่วนใหญ่ไม่กล้าเข้ามาขอรับถุงยางอนามัยผ่านเครือข่ายสถานพยาบาลที่ให้บริการในปัจจุบัน สำหรับการแจกถุงยางอนามัยผ่านตู้อัตโนมัติของเครือข่ายของกลุ่ม บริษัท สบายเทคโนโลยี นั้น ในช่วงแรกบริษัทได้ติดตั้งตู้แจกถุงยางอัตโนมัติในแหล่งชุมชนเมืองพัทยา จำนวน 2 จุด ได้แก่ บริเวณจุดรับส่งผู้โดยสารท่าเรือแหลมบาลีฮาย และบริเวณหน้าโรงพยาบาลเมืองพัทยา และในอนาคต ทางบริษัทมีแผนกระจายตู้แจกถุงยางอัตโนมัติ ไปยังแหล่งชุมชนและพื้นที่สำคัญๆ กระจายไปยังทั่วประเทศอีกด้วย
สอบถามรายละเอียดเพิ่มเติมได้ที่
1.สายด่วน สปสช. 1330
2.ช่องทางออนไลน์
• ไลน์ สปสช. พิมพ์ไลน์ไอดี @nhso หรือคลิก https://lin.ee/zzn3pU6
• Facebook : สำนักงานหลักประกันสุขภาพแห่งชาติ https://www.facebook.com/NHSO.Thailand

ที่มา : https://www.thaigov.go.th/news/contents/details/64924