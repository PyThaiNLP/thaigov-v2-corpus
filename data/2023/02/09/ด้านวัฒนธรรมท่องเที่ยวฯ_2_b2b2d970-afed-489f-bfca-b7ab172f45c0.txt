รัฐบาลไทย-ข่าวทำเนียบรัฐบาล-​ไทย-อินเดีย ความสัมพันธ์แนบแน่น เฉลิมฉลองครบรอบ 75 ปีแห่งความสัมพันธ์ทางการทูต พร้อมให้ความร่วมมือทางวัฒนธรรม อาหาร ภาพยนตร์ ศิลปะร่วมสมัย ศาสนาอย่างต่อเนื่อง 


วันพฤหัสบดีที่ 9 กุมภาพันธ์ 2566
​ไทย-อินเดีย ความสัมพันธ์แนบแน่น เฉลิมฉลองครบรอบ 75 ปีแห่งความสัมพันธ์ทางการทูต พร้อมให้ความร่วมมือทางวัฒนธรรม อาหาร ภาพยนตร์ ศิลปะร่วมสมัย ศาสนาอย่างต่อเนื่อง
​ไทย-อินเดีย ความสัมพันธ์แนบแน่น เฉลิมฉลองครบรอบ 75 ปีแห่งความสัมพันธ์ทางการทูต พร้อมให้ความร่วมมือทางวัฒนธรรม อาหาร ภาพยนตร์ ศิลปะร่วมสมัย ศาสนาอย่างต่อเนื่อง เสริมสร้างภาพลักษณ์และเกียรติภูมิ และยกระดับบทบาทวัฒนธรรมไทยในเวทีโลก
ไทย-อินเดีย ความสัมพันธ์แนบแน่น เฉลิมฉลองครบรอบ 75 ปีแห่งความสัมพันธ์ทางการทูต พร้อมให้ความร่วมมือทางวัฒนธรรม อาหาร ภาพยนตร์ ศิลปะร่วมสมัย ศาสนาอย่างต่อเนื่อง เสริมสร้างภาพลักษณ์และเกียรติภูมิ และยกระดับบทบาทวัฒนธรรมไทยในเวทีโลก
นายอิทธิพล คุณปลื้ม รัฐมนตรีว่าการกระทรวงวัฒนธรรม กล่าวภายหลังที่นายนาเคศ สิงห์ (H.E. Mr. Nagesh Singh) เอกอัครราชทูตสาธารณรัฐอินเดียประจำประเทศไทย เข้าเยี่ยมคารวะและได้หารือเกี่ยวกับการดำเนินความร่วมมือด้านวัฒนธรรมระหว่างไทยกับอินเดียว่า ทางเอกอัครราชทูตสาธารณรัฐอินเดียประจำประเทศไทย แสดงความสนใจในความคล้ายคลึงกันทางวัฒนธรรมระหว่างไทยและอินเดีย อาทิ การใช้ชื่อที่มีรากมาจากภาษาบาลี-สันสกฤต ประเพณีและวัฒนธรรมทางศาสนา และความสัมพันธ์ทางวัฒนธรรมระหว่างอินเดียและไทยที่มีความเป็นมาอย่างลึกซึ้งและยาวนาน ซึ่งทำให้ฝ่ายอินเดียมีความประสงค์ที่จะดำเนินความร่วมมือทางวัฒนธรรมอื่นๆ ร่วมกับฝ่ายไทยอย่างต่อเนื่อง โดยความร่วมมือดังกล่าวเป็นไปตามนโยบายของรัฐบาล โดยกระทรวงวัฒนธรรม (วธ.) ในการเสริมสร้างภาพลักษณ์และเกียรติภูมิ และยกระดับบทบาทวัฒนธรรมไทยในเวทีโลก ส่งเสริม Soft Power ด้วยมิติวัฒนธรรมผ่าน 5F อาหาร (Food) แฟชั่น (Fashion) ภาพยนตร์(Film) เทศกาลและประเพณี (Festival) มวยไทย (Fighting) ให้เป็นที่รู้จักในระดับนานาชาติ สร้างงาน สร้างรายได้แก่ประเทศ
รัฐมนตรีว่าการกระทรวงวัฒนธรรม กล่าวต่อไป สำหรับความร่วมมือด้านวัฒนธรรมระหว่างไทยกับอินเดียในอนาคต ทางเอกอัครราชทูตสาธารณรัฐอินเดียประจำประเทศไทย กล่าวถึงความร่วมมือและความสัมพันธ์ในมิติทางวัฒนธรรม ศาสนา ศิลปะและวัฒนธรรม อาทิ การดำเนินความร่วมมือในด้านการสนับสนุนงานศิลปะ ทัศนศิลป์ นาฏศิลป์ โดยทางอินเดียมีความประสงค์ที่จะนำคณะนักแสดงทางวัฒนธรรมอินเดียมาจัดแสดง รวมถึงริเริ่มการจัดกิจกรรม อาทิ เทศกาลอาหาร เทศกาลภาพยนตร์ รวมถึงการแลกเปลี่ยนการจัดนิทรรศการศิลปะร่วมสมัย หรือนิทรรศการเกี่ยวกับศาสนาพุทธร่วมกับฝ่ายไทย โดยในปัจจุบัน สถานเอกอัครราชทูตสาธารณรัฐอินเดียประจำประเทศไทย อยู่ระหว่างเตรียมการจัด India – ASEAN Painting Exhibition หรือนิทรรศการภาพจิตรกรรมอินเดีย – อาเซียน ซึ่งจะมีการนำผลงานจากศิลปินอาเซียนกว่า 10 คนมาร่วมจัดแสดงในนิทรรศการด้วย
ทั้งนี้ สำหรับความร่วมมือทางวัฒนธรรมไทยอินเดียที่ผ่านมาเป็นไปอย่างต่อเนื่อง ได้แก่ การเข้าร่วมงานวันต่อต้านความรุนแรงสากล (International Day of Non-Violence) ณ ศูนย์การประชุมสหประชาชาติ กรุงเทพฯ , การมอบหมายผู้แทนเข้าร่วมงานวันโยคะสากล (International Day of Yoga) ณ มหาวิทยาลัยศรีนครินทรวิโรฒ เมื่อปี 2565 รวมถึงการจัดงาน North East India Festival ที่ประเทศไทยเป็นประจำทุกปี โดยภายในงานมีการแสดงศิลปวัฒนธรรมสองประเทศทั้งดนตรี อาหาร แฟชั่นโชว์ ศิลปะ และนิทรรศการ ถือเป็นการเฉลิมฉลองครบรอบ 75 ปีแห่งความสัมพันธ์ทางการทูตระหว่างประเทศไทยและประเทศอินเดียในปี 2565ล่าสุดทั้ง 2 ประเทศได้ร่วมพิธีลงนามโครงการแลกเปลี่ยนทางวัฒนธรรมระหว่างรัฐบาลแห่งราชอาณาจักรไทยและรัฐบาลแห่งสาธารณรัฐอินเดีย พ.ศ. 2565 – 2570 เมื่อวันที่ 22 ธันวาคม 2565 ณ หอศิลป์ร่วมสมัยราชดำเนิน อีกด้วย

ที่มา : https://www.thaigov.go.th/news/contents/details/64724