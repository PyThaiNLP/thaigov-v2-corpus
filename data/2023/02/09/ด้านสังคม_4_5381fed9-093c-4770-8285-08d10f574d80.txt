รัฐบาลไทย-ข่าวทำเนียบรัฐบาล-“โฆษก สธ.” เข้ารับฟังและดูแลความเป็นอยู่ “ม็อบหมอสุภัทร” ขอมวลชนใช้ช่องทางปกติยื่นร้องเรียน ย้ำ ผอ.รพ.จะนะ คนใหม่ เป็นคนมีความสามารถ อยู่ในพื้นที่มานาน


วันพฤหัสบดีที่ 9 กุมภาพันธ์ 2566
“โฆษก สธ.” เข้ารับฟังและดูแลความเป็นอยู่ “ม็อบหมอสุภัทร” ขอมวลชนใช้ช่องทางปกติยื่นร้องเรียน ย้ำ ผอ.รพ.จะนะ คนใหม่ เป็นคนมีความสามารถ อยู่ในพื้นที่มานาน
วันนี้ (9 กุมภาพันธ์ 2566) ที่กระทรวงสาธารณสุข จ.นนทบุรี นายแพทย์รุ่งเรือง กิจผาติ หัวหน้าที่ปรึกษาระดับกระทรวง (นายแพทย์ทรงคุณวุฒิ ระดับ 11) และโฆษกกระทรวงสาธารณสุข ให้สัมภาษณ์ผู้สื่อข่าวภายหลังการหารือกับมวลชน
วันนี้ (9 กุมภาพันธ์ 2566) ที่กระทรวงสาธารณสุข จ.นนทบุรี นายแพทย์รุ่งเรือง กิจผาติ หัวหน้าที่ปรึกษาระดับกระทรวง (นายแพทย์ทรงคุณวุฒิ ระดับ 11) และโฆษกกระทรวงสาธารณสุข ให้สัมภาษณ์ผู้สื่อข่าวภายหลังการหารือกับมวลชน ซึ่งมาชุมนุมคัดค้านคำสั่งผู้ตรวจราชการกระทรวงสาธารณสุข ในการโยกย้าย นายแพทย์สุภัทร ฮาสุวรรณกิจ ผอ.โรงพยาบาลจะนะ จ.สงขลา ไปยัง รพ.สะบ้าย้อย จังหวัดเดียวกัน ว่า การพูดคุยเป็นไปด้วยดีผู้ชุมนุมได้ขอบคุณกระทรวงสาธารณสุขที่ดูแลความเป็นอยู่เป็นอย่างดี และขอให้ช่วยดูแลเพิ่มเรื่องห้องน้ำ ทั้งนี้ ได้ขอให้ชุมนุมโดยสงบและพยายามทำความเข้าใจกับมวลชนว่าเป็นเรื่องที่ตัดสินใจกันมาแล้วในพื้นที่เป็นไปเพื่อประโยชน์ทางราชการ และประโยชน์ของพี่น้องประชาชนในพื้นที่ ซึ่งเป็นเรื่องปกติที่ข้าราชการต้องโยกย้าย และพร้อมรับการเปลี่ยนแปลง โดยกรณีของนายแพทย์สุภัทร มีที่มาจากตำแหน่งผู้อำนวยการโรงพยาบาลสะบ้าย้อยว่างลง และไม่มีผู้ปฏิบัติหน้าที่ผู้อำนวยการตั้งแต่วันที่ 15 ธันวาคม 2565 จังหวัดสงขลาจึงต้องสรรหาผู้บริหารไปดำรงตำแหน่งผู้อำนวยการ เมื่อเปิดรับสมัครแล้วไม่มีผู้สมัคร ผู้บริหารในพื้นที่จึงต้องคัดเลือกมา แต่หากไม่สบายใจก็สามารถใช้กระบวนการปกติในการร้องเรียนตามระบบระเบียบที่มีอยู่
สำหรับ นายแพทย์หมัด หีมเหม ที่เข้าไปรับตำแหน่งผู้อำนวยการแทนนายแพทย์สุภัทร เป็นคนดีมีความสามารถ และพร้อมที่จะปฏิบัติหน้าที่ เนื่องจากเป็นคนพื้นที่ ทำงานในพื้นที่มายาวนานกว่า 20 ปี มีความเข้าใจบริบทขององค์กร และทำหน้าที่รองผู้อำนวยการโรงพยาบาลมาโดยตลอด
********************************************* 9 กุมภาพันธ์ 2566

ที่มา : https://www.thaigov.go.th/news/contents/details/64741