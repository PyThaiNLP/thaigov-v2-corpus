รัฐบาลไทย-ข่าวทำเนียบรัฐบาล-ทูตซาอุดีอาระเบียเข้าพบ รมว.อว. แลกเปลี่ยนข้อคิดเห็นในการส่งเสริมความร่วมมือด้านอุดมศึกษา วิทยาศาสตร์ วิจัยและนวัตกรรม


วันพฤหัสบดีที่ 9 กุมภาพันธ์ 2566
ทูตซาอุดีอาระเบียเข้าพบ รมว.อว. แลกเปลี่ยนข้อคิดเห็นในการส่งเสริมความร่วมมือด้านอุดมศึกษา วิทยาศาสตร์ วิจัยและนวัตกรรม
ทูตซาอุดีอาระเบียเข้าพบ รมว.อว. แลกเปลี่ยนข้อคิดเห็นในการส่งเสริมความร่วมมือด้านอุดมศึกษา วิทยาศาสตร์ วิจัยและนวัตกรรม
กระทรวงการอุดมศึกษา วิทยาศาสตร์ วิจัยและนวัตกรรม (อว. ) เร่งสานสัมพันธ์และผลักดันความเร่งมือด้านการปฏิรูปการอุดมศึกษา วิทยาศาสตร์ วิจัยและนวัตกรรม (อววน.) กับราชอาณาจักรซาอุดีอาระเบียในเชิงรุก โดย ศ.(พิเศษ) ดร.เอนก เหล่าธรรมทัศน์ รัฐมนตรีว่าการกระทรวง อว. และ ศ.ดร.นพ.สิริฤกษ์ ทรงศิวิไล ปลัดกระทรวง อว. ได้มีการประชุมหารือร่วมกันและเป็นเจ้าภาพเลี้ยงอาหารกลางวันต้อนรับ นายอับดุลเราะห์มาน บิน อับดุลอะซีซ อัลซุฮัยบานี (H.E. Mr. Abdulrahman A. Alsuhaibani) เอกอัครราชทูตวิสามัญผู้มีอำนาจเต็มแห่งราชอาณาจักรซาอุดีอาระเบียประจำประเทศไทยในโอกาสการเข้ารับตำแหน่งใหม่ เมื่อวันที่ 25 มกราคม 2566
ทั้งสองฝ่ายได้แลกเปลี่ยนข้อคิดเห็นในการส่งเสริมความร่วมมือด้านอุดมศึกษา วิทยาศาสตร์ วิจัยและนวัตกรรมของทั้งสองประเทศให้มีความเข้มแข็งยิ่งขึ้น โดยกระทรวง อว. ได้เชิญให้เอกอัครราชทูตซาอุดีอาระเบีย เข้าเยี่ยมชมมหาวิทยาลัยและสถาบันวิจัยในสังกัดกระทรวง อว. ในภาคเหนือและภาคใต้ เพื่อให้ได้รับทราบข้อมูลที่ชัดเจนและนำไปเผยแพร่ประชาสัมพันธ์ เชิญชวนให้สถาบันอุดมศึกษา หน่วยงานวิจัย และภาคเอกชนของประเทศซาอุดีอาระเบียมาขยายความร่วมมือกับหน่วยงานไทยต่อไป
ในโอกาสนี้ เอกอัครราชทูตซาอุดีอาระเบียได้แสดงความขอบคุณและตอบรับที่จะไปลงพื้นที่ตามคำเชิญของรัฐมนตรีว่าการกระทรวง อว. และยังได้เรียนเชิญรัฐมนตรีว่าการกระทรวง อว. ให้นำคณะผู้บริหารกระทรวง อว. เดินทางไปเยี่ยมชมสถาบัน อุดมศึกษาและหน่วยงานของซาอุดีอาระเบียเช่นเดียวกัน เพื่อตอกย้ำถึงสายสัมพันธ์ของทั้งสองประเทศให้แน่นแฟ้นยิ่งขึ้น

ที่มา : https://www.thaigov.go.th/news/contents/details/64720