รัฐบาลไทย-ข่าวทำเนียบรัฐบาล-กรมเจ้าท่า ตรวจสอบกรณีเรือโดนกัน บริเวณตลาดน้ำดำเนินสะดวก จังหวัดราชบุรี


วันพฤหัสบดีที่ 9 กุมภาพันธ์ 2566
กรมเจ้าท่า ตรวจสอบกรณีเรือโดนกัน บริเวณตลาดน้ำดำเนินสะดวก จังหวัดราชบุรี
...
กรมเจ้าท่า ตรวจสอบกรณีเรือโดนกัน บริเวณตลาดน้ำดำเนินสะดวก จังหวัดราชบุรี
ตามนโยบายรัฐบาล และกระทรวงคมนาคม โดยรัฐมนตรีว่าการกระทรวงคมนาคม (นายศักดิ์สยาม ชิดชอบ) และรัฐมนตรีช่วยว่าการกระทรวงคมนาคม (ดร.อธิรัฐ รัตนเศรษฐ) ได้มอบหมายให้กรมเจ้าท่า ควบคุม กำกับ และอำนวยความสะดวกและความปลอดภัยทางน้ำแก่ประชาชนและนักท่องเที่ยว
นายสรพงศ์ ไพฑูรย์พงษ์ รักษาการอธิบดีกรมเจ้าท่า กระทรวงคมนาคม ได้มอบหมายให้สำนักงานเจ้าท่าภูมิภาคที่ 3 ตรวจสอบกรณีเรือเพลาใบจักรยาวบรรทุกคนโดยสาร ในตลาดน้ำดำเนินสะดวก จ.ราชบุรี เกิดเหตุโดนกันเมื่อวันที่ 8 กุมภาพันธ์ 2566 โดยนายสุริยา กิตติมณฑล ผู้อำนวยการสำนักงานเจ้าท่าภูมิภาคที่ 3 และนายมาโนช สรังษี ผู้อำนวยการสำนักงานเจ้าท่าภูมิภาคสาขานครปฐม พร้อมเจ้าหน้าที่ ได้ลงตรวจสอบข้อเท็จจริง พบว่าเรือทั้ง 2 ลำ ชื่อ เรือศิริไพศาล เลขทะเบียน 6536 00685 โดยมี นายโกวิท ลี้นิยม เป็นผู้ควบคุมเรือ และเรือ ทรัพย์จันทร์งาม เลขทะเบียน 6236 00817 มีนายเทพกร จันทร์งาม เป็นผู้ควบคุมเรือ ทั้ง 2 คนมี ใบประกาศนียบัตรครบถ้วนไม่ขาดอายุ รวมทั้งใบอนุญาตใช้เรือและประกันชีวิตไม่ขาดอายุ จากการเชิญผู้ควบคุมเรือทั้ง 2 ลำมาบันทึกถ้อยคำประกอบ คลิปวีดีโอจากศูนย์ควบคุมการจราจรทางน้ำฯ จังหวัดสมุทรสงคราม โดยหลังจากที่เรือทั้ง 2 ลำ ได้ส่งผู้โดยสารเรียบร้อยและกำลังเดินทางกลับด้วยความเร็วปกติ ในขณะแซงกัน ได้เกิดการกระแทกกันทำให้เรือเสียอาการและไปชนเรือพายซึ่งบรรทุกคนโดยสารชาวต่างชาติ แต่ไม่เกิดความเสียหายกับตัวเรือ นายท้ายเรือพายบาดเจ็บเล็กน้อย นักท่องเที่ยวไม่ได้รับบาดเจ็บ
ทั้งนี้ จากเหตุการณ์ดังกล่าวนายท้ายเรือทั้ง 2 ลำได้ชดใช้ค่าเสียหายและค่ารักษาพยาบาลกับผู้เสียหายเรียบร้อยแล้ว ซึ่งสำนักงานเจ้าท่าภูมิภาคสาขานครปฐม ได้ออกคำสั่งงดใช้ประกาศนียบัตรผู้ควบคุมเรือ มีกำหนด 3 เดือน และได้ว่ากล่าวตักเตือนนายท้ายทั้ง 2 ลำ โดยขอให้ใช้เรือด้วยความระมัดระวังเนื่องจากบริเวณดังกล่าวเป็นร่องน้ำแคบและให้ปฏิบัติตามพระราชบัญญัติการเดินเรือ ฯ โดยเคร่งครัด

ที่มา : https://www.thaigov.go.th/news/contents/details/64751