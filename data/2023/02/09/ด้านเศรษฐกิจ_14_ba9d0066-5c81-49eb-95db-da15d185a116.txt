รัฐบาลไทย-ข่าวทำเนียบรัฐบาล-กรมทางหลวงชนบท เตือนลักทรัพย์ของทางราชการมีโทษจำคุกสูงสุด 7 ปี 


วันพฤหัสบดีที่ 9 กุมภาพันธ์ 2566
กรมทางหลวงชนบท เตือนลักทรัพย์ของทางราชการมีโทษจำคุกสูงสุด 7 ปี
พร้อมขอความร่วมมือประชาชนหากพบเหตุผิดปกติแจ้งสายด่วน โทร. 1146
กรมทางหลวงชนบท (ทช.) กระทรวงคมนาคม ไลงพื้นที่ลาดตระเวนตรวจสอบสายทางอย่างต่อเนื่องและมักได้รับแจ้งเหตุว่ามีการลักลอบขโมยตัดสายไฟส่องสว่างทั้งบนสะพานและถนน รวมถึงลักลอบขโมยตะแกรงเหล็ก ฝารางระบายน้ำเป็นจำนวนมากในพื้นที่ของ ทช. ซึ่งการกระทำดังกล่าวส่งผลให้ประชาชนที่สัญจรไป - มา บนสะพานหรือถนน ไม่ได้รับความสะดวกและปลอดภัยเป็นสาเหตุหนึ่งที่ทำให้เกิดอุบัติเหตุ เกิดความสูญเสียต่อชีวิตและทรัพย์สิน อีกทั้งมีความผิดฐานทำลายหรือทำให้เสียหายแก่ทางหลวงมีโทษจำคุกไม่เกิน 3 ปี หรือปรับไม่เกิน 60,000 บาท หรือทั้งจำทั้งปรับ ตาม พ.ร.บ. ทางหลวง พ.ศ. 2535 มาตรา 43 ประกอบมาตรา 72 ซึ่งเจ้าพนักงานทางหลวงมีอำนาจจับกุมในขณะกระทำความผิดได้ เมื่อกระทำโดยมีเจตนาลักทรัพย์จึงเป็นความผิดตามประมวลกฎหมายอาญา ฐานลักทรัพย์ที่ใช้หรือมีไว้เพื่อสาธารณประโยชน์ มีโทษจำคุกตั้งแต่ 1 - 5 ปี และปรับตั้งแต่ 20,000 - 100,000 บาท ตามมาตรา 335 (10) และหากร่วมกันกระทำความผิดตั้งแต่สองคนขึ้นไปหรือกระทำในเวลากลางคืนจะมีโทษหนักขึ้น ตามมาตรา 335 วรรคสอง จำคุกตั้งแต่ 1 - 7 ปี และปรับตั้งแต่ 20,000 - 140,000 บาท และผู้กระทำผิดต้องชดใช้ค่าสินไหมทดแทนทรัพย์สินที่เสียหายและสูญหายนั้นด้วย
อย่างไรก็ตาม ทช. ขอความร่วมมือจากประชาชนร่วมสอดส่องดูแลทรัพย์สินของทางราชการ หากพบเหตุผิดปกติ โปรดแจ้งที่สายด่วน ทช. โทร. 1146 หรือสำนักงานทางหลวงชนบท แขวงทางหลวงชนบท และหมวดบำรุงทางหลวงชนบทในพื้นที่ทั่วประเทศ เพื่อความปลอดภัยในการเดินทางของประชาชนและเป็นการร่วมกันดูแลรักษาทรัพย์สินของทางราชการให้สามารถใช้ประโยชน์ได้อย่างคุ้มค่าต่อไป

ที่มา : https://www.thaigov.go.th/news/contents/details/64744