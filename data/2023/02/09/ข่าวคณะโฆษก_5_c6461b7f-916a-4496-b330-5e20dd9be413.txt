รัฐบาลไทย-ข่าวทำเนียบรัฐบาล-​"ทิพานัน" โชว์ผลงาน “พล.อ.ประยุทธ์” ในปี 68 จ.เชียงราย จะมีศูนย์กลางโลจิสติกส์ของภาคเหนือแบบครบวงจร หลังรัฐบาลอนุมัติโครงการศูนย์เปลี่ยนถ่ายรูปแบบการขนส่งสินค้าเชียงของ จ.เชียงราย


วันพฤหัสบดีที่ 9 กุมภาพันธ์ 2566
09/02/2566
พิมพ์
​"ทิพานัน" โชว์ผลงาน “พล.อ.ประยุทธ์” ในปี 68 จ.เชียงราย จะมีศูนย์กลางโลจิสติกส์ของภาคเหนือแบบครบวงจร หลังรัฐบาลอนุมัติโครงการศูนย์เปลี่ยนถ่ายรูปแบบการขนส่งสินค้าเชียงของ จ.เชียงราย
​"ทิพานัน" โชว์ผลงาน “พล.อ.ประยุทธ์”  ในปี 68 จ.เชียงราย จะมีศูนย์กลางโลจิสติกส์ของภาคเหนือแบบครบวงจร หลังรัฐบาลอนุมัติโครงการศูนย์เปลี่ยนถ่ายรูปแบบการขนส่งสินค้าเชียงของ จ.เชียงรายระยะที่ 2 ในปีนี้   เพิ่มรายได้ประชาชน  ดันเศรษฐกิจโตต่อเนื่อง
วันที่่ 9 กุมภาพันธ์ 2566 น.ส.ทิพานัน ศิริชนะ รองโฆษกประจำสำนักนายกรัฐมนตรี เปิดเผยว่า ตามที่พล.อ.ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม มีนโยบายเร่งขับเคลื่อนพัฒนาความเชื่อมโยงด้านการขนส่งและระบบโลจิสติกส์ภายในอนุภูมิภาคและภูมิภาคอาเซียน  โดยได้ผลักดันโครงการศูนย์เปลี่ยนถ่ายรูปแบบการขนส่งสินค้าเชียงของ จ.เชียงราย เพื่อเป็นสถานีปรับเปลี่ยนการขนส่งระหว่างประเทศไปสู่ภายในประเทศ รวมถึงเชื่อมต่อระบบการขนส่งจากถนนไปสู่ทางรถไฟ โดยเป็นศูนย์ให้บริการแบบเบ็ดเสร็จ ที่สามารถดำเนินพิธีการที่เกี่ยวกับการนำเข้าและส่งออกได้ในจุดเดียว โดยตั้งอยู่บริเวณสะพานมิตรภาพไทย-ลาว (ข้ามแม่น้ำโขง) แห่งที่ 4 ประชิดด่านพรมแดนเชียงของ จังหวัดเชียงรายฝั่งเหนือ เนื้อที่รวมประมาณ 335 ไร่
น.ส.ทิพานัน กล่าวว่า  โครงการนี้แบ่งการก่อสร้างเป็น 2 ระยะ  จากปี 2561 ได้เปิดตัวโครงการศูนย์เปลี่ยนถ่ายรูปแบบการขนส่งสินค้าเชียงของ จังหวัดเชียงราย ระยะที่ 1 ตั้งแต่เมื่อวันที่ 18 มกราคม 2561 และได้ดำเนินการก่อสร้างเสร็จแล้วตั้งแต่เดือนธันวาคม 2563 และเปิดให้เอกชนเข้ามาเช่าพื้นที่ เพื่อเก็บสินค้าแล้วตั้งแต่เดือนกรกฎาคม 2564ที่ผ่านมา   ต่อมาคณะรัฐมนตรีเมื่อวันที่ 20 เมษายน 2564 ได้อนุมัติหลักการโครงการศูนย์เปลี่ยนถ่ายรูปแบบการขนส่งสินค้าเชียงของ จังหวัดเชียงราย โดยให้เอกชนร่วมลงทุนในรูปแบบ PPP Net Cost โดยภาครัฐเป็นผู้ลงทุนค่าที่ดิน ค่าก่อสร้างโครงสร้างพื้นฐาน ขณะที่เอกชนเป็นผู้ลงทุนค่าอุปกรณ์ขนถ่ายสินค้า อุปกรณ์สำนักงานและส่วนประกอบและงานระบบที่เกี่ยวข้องกับการบริหารด้านการขนส่งสินค้าและโลจิสติกส์และเอกชนเป็นผู้รับผิดชอบในส่วนของการดำเนินงานและบำรุงรักษา (Operation and Maintenance : O&M) ทั้งหมด รวมทั้งเป็นผู้รับความเสี่ยงทางต้านรายได้และจ่ายค่าสัมปทานให้ภาครัฐตลอดระยะเวลา 15 ปี นับจากปีเปิดให้บริการ
รองโฆษกประจำสำนักนายกรัฐมนตรี กล่าวว่า สำหรับระยะที่ 2 นี้ ได้รับจัดสรรงบประมาณในปี 2566 จำนวน 690 ล้านบาท จะเริ่มดำเนินงานในปีงบประมาณ 2566 โดยจะเป็นการพัฒนาพื้นที่ลานที่เก็บตู้คอนเทนเนอร์ทั้งตู้เปล่า และตู้ที่บรรจุสินค้าแล้ว (Container Yard) สำหรับการวางตู้คอนเทนเนอร์ รวมทั้งเป็นพื้นที่การก่อสร้างศูนย์กระจายสินค้าระหว่างประเทศ ประกอบด้วย อาคารคลังสินค้าขาเข้า-ออก อาคาร CFS หลังที่ 2 อาคารสำนักงานฝ่ายปฏิบัติการ ลานกองตู้คอนเทนเนอร์ โรงอาหารส่วนปฏิบัติงาน อาคารซ่อมบำรุงเครื่องจักรกล อาคารเอกซเรย์และอาคาร CCA ซึ่งเป็นการก่อสร้างขยายในส่วนพื้นที่ปฏิบัติงาน เช่น อาคารเปลี่ยนถ่ายและบรรจุสินค้า และลานกองเก็บตู้สินค้า เป็นต้น รองรับรองรับการขนส่งสินค้าทางถนนระหว่างประเทศบนเส้นทางสาย R3A เชื่อมต่อการขนส่งระหว่างไทย-สปป.ลาว-จีนฝั่งตะวันตก (นครคุนหมิง มณฑลยูนนาน) และสอดคล้องกับการเปิดบริการโครงการก่อสร้างรถไฟทางคู่ ช่วงเด่นชัย-เชียงราย-เชียงของ  ซึ่งเป็นศูนย์ที่ครบวงจรในการขนส่ง คาดว่าจะแล้วเสร็จในปี 2568
“ถือเป็นอีกหนึ่งผลงาน ที่มีความก้าวหน้าอย่างเป็นรูปธรรม เป็นการวางโครงสร้างพื้นฐานทางเศรษฐกิจที่ยั่งยืน ตามนโยบายของรัฐบาลที่ประกาศไว้ ซึ่งที่ผ่านมาพล.อ.ประยุทธ์ให้ความสำคัญ เร่งรัดและติดตามความคืบหน้าโครงการ ที่จะช่วยเพิ่มขีดความสามารถการแข่งขัน  โดยโครงการนี้หากแล้วเสร็จ  จะเป็นศูนย์กลางทางด้านโลจิสติกส์ของภาคเหนือแบบครบวงจรช่วยลดต้นทุนการขนส่ง และโลจิสติกส์ของผู้ประกอบการขนส่งสินค้า ช่วยกระตุ้นเศรษฐกิจการค้าชายแดน เพิ่มรายได้ประชาชน ในพื้นที่จ.เชียงรายและจังหวัดใกล้เคียง ต่อยอดธุรกิจภายในและระหว่างประเทศ รวมทั้งส่งผลถึงภาพรวมเศรษฐกิจของประเทศ”รองโฆษกประจำสำนักนายกรัฐมนตรี กล่าว

ที่มา : https://www.thaigov.go.th/news/contents/details/64726