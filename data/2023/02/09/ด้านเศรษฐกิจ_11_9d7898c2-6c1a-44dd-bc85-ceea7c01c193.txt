รัฐบาลไทย-ข่าวทำเนียบรัฐบาล-กรมศุลกากรจับกุมชายชาวเนปาล ซุกยางกัญชาในกระเป๋าสัมภาระเข้าไทย น้ำหนัก 5.6 กิโลกรัม มูลค่า 560,000 บาท


วันพฤหัสบดีที่ 9 กุมภาพันธ์ 2566
09/02/2566
พิมพ์
กรมศุลกากรจับกุมชายชาวเนปาล ซุกยางกัญชาในกระเป๋าสัมภาระเข้าไทย น้ำหนัก 5.6 กิโลกรัม มูลค่า 560,000 บาท
วันนี้ (9 กุมภาพันธ์ 2566 ) กรมศุลกากรจับกุมชายชาวเนปาล ซุกยางกัญชาในกระเป๋าสัมภาระ 5.6 กิโลกรัม มูลค่า 560,000 บาท ณ สำนักงานศุลกากรตรวจของผู้โดยสารท่าอากาศยานสุวรรณภูมิ
นายพันธ์ทอง ลอยกุลนันท์ รองอธิบดีกรมศุลกากร รักษาการในตำแหน่งที่ปรึกษาด้านการพัฒนาและบริหารการจัดเก็บภาษี ในฐานะโฆษกกรมศุลกากร เปิดเผยว่า ตามที่พลเอกประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม มีนโยบายเดินหน้าปราบปรามยาเสพติดทั้งการผลิต การนำเข้า การนำผ่านและการลักลอบจำหน่าย โดยสั่งการให้ทุกหน่วยงานที่เกี่ยวข้องบูรณาการการทำงานร่วมกันเพื่อปราบปรามยาเสพติดอย่างเข้มงวด ด้านกระทรวงการคลังโดยนายอาคม เติมพิทยาไพสิฐ รัฐมนตรีว่าการกระทรวงการคลัง และนายสันติ พร้อมพัฒน์ รัฐมนตรีช่วยว่าการกระทรวงการคลัง จึงสั่งการให้หน่วยงานในสังกัดกระทรวงการคลัง เพิ่มความเข้มงวดและเดินหน้าปราบปรามการลักลอบนำยาเสพติดเข้ามาและออกนอกราชอาณาจักรทุกเส้นทาง ซึ่งกรมศุลกากรขานรับนโยบายดังกล่าว และเพิ่มความเข้มงวดในการลักลอบนำยาเสพติดเข้ามาในราชอาณาจักรอย่างต่อเนื่อง
โดยเมื่อวันที่ 8 กุมภาพันธ์ 2566 เวลาประมาณ 18.45 น. เจ้าหน้าที่ศุลกากร สำนักงานตรวจของผู้โดยสารท่าอากาศยานสุวรรณภูมิ ร่วมกับเจ้าหน้าที่กองสืบสวนและปราบปรามได้ทำการวิเคราะห์ข้อมูลโดยใช้หลักบริหารความเสี่ยง และทำการตรวจค้น ชายสัญชาติเนปาล เดินทางมาจากท่าอากาศยานนานาชาติตริภูวัน กรุงกาฐมาณฑุ สหพันธ์สาธารณรัฐประชาธิปไตยเนปาล ของวันที่ 8 กุมภาพันธ์ 2566 ถึงปลายทางท่าอากาศยานสุวรรณภูมิ ต.หนองปรือ อ.บางพลี จ.สมุทรปราการ ประเทศไทย เวลาประมาณ 17.30 น. ของวันที่ 8 กุมภาพันธ์ 2566 เนื่องจากมีข้อมูลการเดินทางจากประเทศต้นทางที่มีความเสี่ยง เมื่อพบผู้โดยสารขณะเดินผ่านเข้าช่องตรวจศุลกากรไม่มีสิ่งของต้องสำแดง (ช่องเขียว) ทางออก B ห้องโถงผู้โดยสารขาเข้าระหว่างประเทศ พร้อมกระเป๋าสัมภาระ เจ้าหน้าที่ฯ จึงให้ผู้โดยสารนำกระเป๋าสัมภาระผ่านเข้าเครื่องเอกซเรย์ เพื่อทำการเอกซเรย์กระเป๋าสัมภาระทรงอ่อนสีดำ มีล้อลาก จำนวน 1 ใบ จากการวิเคราะห์ภาพถ่ายเอกซเรย์เบื้องต้น พบความผิดปกติในกระเป๋าสัมภาระ เมื่อทำการเปิดตรวจค้นโดยละเอียด พบช่องลับซึ่งได้จัดทำขึ้นมาเป็นพิเศษบริเวณพื้นกระเป๋า เมื่อใช้ไขควงเปิดช่องลับ พบแผ่นสี่เหลี่ยมผืนผ้าอัดแข็ง มีขนาด 98 x 38 เซนติเมตร จำนวน 1 แผ่น พันด้วยเทปกาวสีน้ำตาลถูกห่อหุ้มด้วยพลาสติกสีดำ เจ้าหน้าที่จึงได้ใช้มีดคัตเตอร์กรีดแผ่นวัตถุต้องสงสัยดังกล่าว พบว่ามีลักษณะเป็นแผ่นสี่เหลี่ยมผืนผ้าอัดแข็งสีน้ำตาลเข้ม จึงได้ทดสอบวัตถุสีน้ำตาลเข้มดังกล่าวด้วยน้ำยาทดสอบเบื้องต้น ผลการทดสอบจากสารสีใสได้กลายเป็นสารสีม่วง เชื่อได้ว่าวัตถุต้องสงสัยเป็นยางกัญชา ยาเสพติดให้โทษประเภท 5 จึงได้ทำการชั่งน้ำหนักยางกัญชาดังกล่าวต่อหน้าผู้ต้องหา น้ำหนักรวมสิ่งห่อหุ้มประมาณ 5.6 กิโลกรัม มูลค่า 560,000 บาท เจ้าหน้าที่ชุดจับกุม จึงทำบันทึกจับกุมและนำส่งพนักงานสอบสวน สภ.ท่าอากาศยานสุวรรณภูมิเพื่อดำเนินคดีต่อไป
ในกรณีนี้ เป็นความผิดกระทำความผิดฐานนำยาเสพติดให้โทษประเภท 5 (ยางกัญชา) เข้ามาในราชอาณาจักรโดยไม่ได้รับอนุญาต และมียาเสพติดให้โทษประเภท 5 (ยางกัญชา) ไว้ในครอบครองโดยไม่ได้รับอนุญาต ตามประมวลกฎหมายยาเสพติดและเป็นความผิดตามกฎหมายศุลกากร มาตรา 242 ประกอบมาตรา 166 มาตรา 167 และมาตรา 252 แห่งพระราชบัญญัติศุลกากร พ.ศ. 2560 ประกอบประกาศกระทรวงสาธารณสุข เรื่อง ระบุชื่อยาเสพติดให้โทษในประเภท 5 พ.ศ. 2565 และกฎหมายอื่นที่เกี่ยวข้อง

ที่มา : https://www.thaigov.go.th/news/contents/details/64736