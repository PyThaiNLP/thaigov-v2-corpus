รัฐบาลไทย-ข่าวทำเนียบรัฐบาล-“รมว.สุชาติ” ห่วงเหตุเพลิงไหม้โรงงานพลาสติก จ.เพชรบุรี ส่งที่ปรึกษาฯ “ธิวัลรัตน์” ลงพื้นที่หาข้อเท็จจริงและช่วยเหลือทันที


วันพฤหัสบดีที่ 9 กุมภาพันธ์ 2566
09/02/2566
พิมพ์
“รมว.สุชาติ” ห่วงเหตุเพลิงไหม้โรงงานพลาสติก จ.เพชรบุรี ส่งที่ปรึกษาฯ “ธิวัลรัตน์” ลงพื้นที่หาข้อเท็จจริงและช่วยเหลือทันที
“รมว.สุชาติ” ห่วงเหตุเพลิงไหม้โรงงานพลาสติก จ.เพชรบุรี ส่งที่ปรึกษาฯ “ธิวัลรัตน์” ลงพื้นที่หาข้อเท็จจริงและช่วยเหลือทันที
รัฐมนตรีว่าการกระทรวงแรงงาน ห่วงเหตุเพลิงไหม้โรงงานผลิตพลาสติกในจังหวัดเพชรบุรี ส่งที่ปรึกษาฯ “ธิวัลรัตน์”ลงพื้นที่ร่วมกับกรมสวัสดิการและคุ้มครองแรงงาน และสำนักงานประกันสังคม ตรวจสอบหาสาเหตุและช่วยเหลือสิทธิประโยชน์ตามกฎหมาย โดยเชิญนายจ้างมาพบวันที่ 9 กุมภาพันธ์นี้
นายสุชาติ ชมกลิ่น รัฐมนตรีว่าการกระทรวงแรงงาน เปิดเผยถึง กรณีเกิดเหตุเพลิงไหม้โรงงานผลิตพลาสติกในจังหวัดเพชรบุรี ว่า ทันทีที่ทราบข่าวผมได้มอบหมายให้ นางธิวัลรัตน์ อังกินันทน์ ที่ปรึกษารัฐมนตรีว่าการกระทรวงแรงงาน ลงพื้นที่เกิดเหตุร่วมกับพนักงานตรวจความปลอดภัย สำนักงานสวัสดิการและคุ้มครองแรงงานจังหวัดเพชรบุรี ศูนย์ความปลอดภัยในการทำงานเขต 7 (เพชรบุรี) และเจ้าหน้าที่สำนักงานประกันสังคมจังหวัดเพชรบุรี เบื้องต้นได้รับรายงานว่า เมื่อวันที่ 8 กุมภาพันธ์ 2566 เวลาประมาณ 17.00 น. เกิดเหตุเพลิงไหม้โรงงานแห่งหนึ่ง ตั้งอยู่ในตำบลหนองชุมพล อำเภอเขาย้อย จังหวัดเพชรบุรี ประกอบกิจการผลิตภัณฑ์พลาสติกกึ่งสำเร็จรูป (แผ่นพลาสติกอะคริลิก)  มีลูกจ้างทั้งหมด 405 คน เป็นชาย 266 คน หญิง 139 คน สถานที่เกิดเหตุเป็นอาคารฝ่ายผลิตที่เก็บสารเคมีชนิด MMA สำหรับใช้ในอุตสาหกรรมพลาสติก ซึ่งเป็นของเหลวชนิดไวไฟสูง จึงประสานรถน้ำและรถดับเพลิงชนิดฉีดโฟมเคมีจากพื้นที่ใกล้เคียงช่วยระดมดับเพลิง  ซึ่งสามารถควบคุมเพลิงให้อยู่ในวงจำกัดเรียบร้อยแล้ว พบลูกจ้างได้รับบาดเจ็บเป็นคนไทย 1 ราย ขณะนี้อยู่ระหว่างการตรวจสอบหาสาเหตุเพลิงไหม้ดังกล่าว อย่างไรก็ตาม ผมได้สั่งการให้หน่วยงานในสังกัดกระทรวงแรงงานติดตามสถานการณ์อย่างใกล้ชิด ทั้งนี้ นางธิวัลรัตน์ฯ พร้อมหัวหน้าส่วนราชการกระทรวงแรงงานจังหวัดเพชรบุรี ได้เดินทางไปเยี่ยมลูกจ้างที่ได้รับบาดเจ็บที่โรงพยาบาลเขาย้อย และจะเร่งดำเนินการให้ได้ลูกจ้างที่ได้รับบาดเจ็บได้รับสิทธิประโยชน์ตามกฎหมายต่อไป
ด้าน นายนิยม สองแก้ว อธิบดีกรมสวัสดิการและคุ้มครองแรงงาน (กสร.) กล่าวเพิ่มเติมว่า พนักงานตรวจความปลอดภัย สำนักงานสวัสดิการและคุ้มครองแรงงานจังหวัดเพชรบุรี และศูนย์ความปลอดภัยในการทำงานเขต 7 เชิญนายจ้าง และผู้ที่เกี่ยวข้องมาสอบข้อเท็จจริงเพิ่มเติม ในวันที่ 9 กุมภาพันธ์ 2566 พร้อมตรวจสอบว่า นายจ้างมีการฝ่าฝืนไม่ปฏิบัติตามกฎหมายหรือพระราชบัญญัติความปลอดภัย อาชีวอนามัย และสภาพแวดล้อมในการทำงาน พ.ศ. 2554 และกฎกระทรวงกำหนดมาตรฐานในการบริหาร จัดการ และดำเนินการด้านความปลอดภัย อาชีวอนามัย และสภาพแวดล้อมในการทำงาน เกี่ยวกับการป้องกันและระงับอัคคีภัย พ.ศ. 2555 หรือไม่ ทั้งนี้ ได้เน้นย้ำให้เจ้าหน้าที่กันพื้นที่เพื่อไม่ให้ผู้ที่ไม่มีส่วนเกี่ยวข้องเข้าไปในบริเวณดังกล่าว และกำชับให้เฝ้าระวังสถานการณ์อย่างต่อเนื่อง
ในส่วนสำนักงานประกันสังคม ได้ตรวจสอบข้อเท็จจริงกรณีดังกล่าวแล้ว พบว่า ลูกจ้างที่ได้รับบาดเจ็บถูกนำตัวส่งโรงพยาบาลเขาย้อย ชื่อนางสาวเพชรลัดดา หอมนิท อายุ 28 ปี เป็นพนักงานฝ่ายผลิตผสมน้ำยาปั่นสี ได้รับบาดเจ็บที่แขนข้างซ้ายบริเวณฝ่ามือเล็กน้อยและบริเวณปลายจมูก โดยจะได้รับสิทธิประโยชน์ในเรื่องการรักษาพยาบาล สิทธิการได้รับเงินทดแทนจากสำนักงานประกันสังคมจังหวัดเพชรบุรี อาทิ ค่ารักษาพยาบาลในเบื้องต้นไม่เกิน 50,000 บาท กรณีต้องหยุดพักรักษาตัวตั้งแต่ 1 วันขึ้นไป จะได้รับค่าทดแทนร้อยละ 70 ของค่าจ้างรายเดือน กรณีรักษาสิ้นสุดแล้วแต่สภาพอวัยวะต่าง ๆ มีการสูญเสียสมรรถภาพในการทำงานจะมีค่าทดแทนต่อไป

ที่มา : https://www.thaigov.go.th/news/contents/details/64734