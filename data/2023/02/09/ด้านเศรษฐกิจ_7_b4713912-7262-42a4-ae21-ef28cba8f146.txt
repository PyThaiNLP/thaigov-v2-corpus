รัฐบาลไทย-ข่าวทำเนียบรัฐบาล-รฟท. ชี้แจง พนักงานไม่ได้เดิน อยู่บนรางรถไฟชานเมืองสายสีแดง


วันพฤหัสบดีที่ 9 กุมภาพันธ์ 2566
รฟท. ชี้แจง พนักงานไม่ได้เดิน อยู่บนรางรถไฟชานเมืองสายสีแดง
ย้ำมีการปฏิบัติหน้าที่ตามมาตรฐานความปลอดภัยอย่างถูกต้อง
นายเอกรัช ศรีอาระยันพงษ์ ผู้อำนวยการศูนย์ประชาสัมพันธ์ การรถไฟแห่งประเทศไทย (รฟท.) กระทรวงคมนาคม เปิดเผยว่า ตามที่มีการเผยแพร่คลิปวิดีโอในสื่อสังคมออนไลน์ ซึ่งแสดงความเป็นห่วงเป็นใย ต่อกรณีพนักงาน รฟท. เดินกีดขวางอยู่บนรางของขบวนรถชานเมืองสายสีแดงนั้น จากการตรวจสอบคลิปวิดีโอดังกล่าวพบว่า เป็นภาพของช่างเครื่องของฝ่ายการช่างกล ที่อยู่ระหว่างปฏิบัติหน้าที่ลากจูงขบวนรถโดยสารขึ้นบนสถานีกลางกรุงเทพอภิวัฒน์เพื่อทำขบวนไปยังปลายทาง โดยมีการลงจากหัวรถจักร เพื่อมาปลดขอพ่วงให้รถจักรสับเปลี่ยนออกจากตัวรถโดยสาร
ทั้งนี้ เจ้าหน้าที่คนดังกล่าว ได้ปฏิบัติหน้าที่ตามมาตรฐานความปลอดภัยอย่างถูกต้อง โดยมีการแจ้งขออนุญาตจากพนักงานควบคุมเส้นทางเพื่อลงบริเวณพื้นรางตามข้อบังคับระเบียบการเดินรถ และได้รับอนุญาตตามขั้นตอนหลักการเข้าเขตพื้นที่อันตราย ที่สำคัญเจ้าหน้าที่ในคลิปดังกล่าว ไม่ได้มีการเดินอยู่บนรางรถไฟสายชานเมืองสายสีแดงอย่างที่เข้าใจ โดยเป็นการเดินอยู่บนทางเดินระหว่างรางของขบวนรถทั้งสองขบวน แต่อาจเป็นเพราะมุมกล้อง ทำให้มุมมองในการเห็นมีความคาดเคลื่อนไปบ้าง นอกจากนี้ ขบวนรถชานเมืองสายสีแดงดังกล่าว ก็ได้เคลื่อนที่ด้วยความเร็วไม่มากนัก เนื่องจากอยู่ระหว่างการตั้งขบวนรถ เพื่อจอดรถให้หยุดในเขตดังกล่าว ไม่ได้เคลื่อนที่ด้วยความเร็วเพื่อออกจากชานชาลาแต่อย่างใด
ท้ายนี้ ยืนยันว่าทุกการปฏิบัติหน้าที่ในการให้บริการ รฟท. ได้ยึดหลักมาตรฐานสากล โดยคำนึงถึงความปลอดภัยของเจ้าหน้าที่ผู้ปฏิบัติงาน  ประชาชน ผู้ใช้บริการเป็นสำคัญ พร้อมกับมีการซักซ้อมแผนป้องกันความเสี่ยงต่อบุคลากรอยู่เสมอ โดยเฉพาะเมื่อเข้าใช้พื้นที่ร่วม ได้เน้นย้ำให้มีการติดต่อสื่อสารร่วมมือกันอย่างใกล้ชิด เพื่อให้เกิดความปลอดภัยสูงสุดในการปฏิบัติหน้าที่

ที่มา : https://www.thaigov.go.th/news/contents/details/64728