รัฐบาลไทย-ข่าวทำเนียบรัฐบาล-องคมนตรี ติดตามการพัฒนางานโรงพยาบาลสมเด็จพระยุพราชบ้านดุง จังหวัดอุดรธานี


วันพฤหัสบดีที่ 9 กุมภาพันธ์ 2566
องคมนตรี ติดตามการพัฒนางานโรงพยาบาลสมเด็จพระยุพราชบ้านดุง จังหวัดอุดรธานี
องคมนตรี ลงพื้นที่ตรวจเยี่ยมโรงพยาบาลสมเด็จพระยุพราชบ้านดุง จังหวัดอุดรธานี ติดตามความก้าวหน้าโครงการ “สุขภาวะดี ทำดีเพื่อน้อง” นำภาคีเครือข่ายออกคัดกรองและจัดกิจกรรมส่งเสริมสุขภาพเชิงรุกในชุมชนและโรงเรียน สร้างความเข้มแข็งด้านสุขภาพให้กับคนในชุมชน
องคมนตรี ลงพื้นที่ตรวจเยี่ยมโรงพยาบาลสมเด็จพระยุพราชบ้านดุง จังหวัดอุดรธานี ติดตามความก้าวหน้าโครงการ “สุขภาวะดี ทำดีเพื่อน้อง” นำภาคีเครือข่ายออกคัดกรองและจัดกิจกรรมส่งเสริมสุขภาพเชิงรุกในชุมชนและโรงเรียน สร้างความเข้มแข็งด้านสุขภาพให้กับคนในชุมชนอย่างยั่งยืน
วันนี้ (9 กุมภาพันธ์ 2566) ณ โรงพยาบาลสมเด็จพระยุพราชบ้านดุง จังหวัดอุดรธานี นายพลากร สุวรรณรัฐ องคมนตรี ในฐานะรองประธานกรรมการมูลนิธิโรงพยาบาลสมเด็จพระยุพราช พร้อมด้วย นายแพทย์โสภณ เมฆธน ผู้ช่วยรัฐมนตรีประจำกระทรวงสาธารณสุข นายแพทย์ทวีศิลป์ วิษณุโยธิน รองปลัดกระทรวงสาธารณสุข คณะผู้บริหาร และหน่วยงานที่เกี่ยวข้อง ลงพื้นที่ตรวจเยี่ยมและติดตามความก้าวหน้า โครงการ “สุขภาวะดี ทำดีเพื่อน้อง” โรงพยาบาลสมเด็จพระยุพราชบ้านดุง จังหวัดอุดรธานี และมอบประกาศเกียรติคุณผู้ทำคุณประโยชน์ให้แก่มูลนิธิโรงพยาบาลสมเด็จพระยุพราช พร้อมมอบถุงของขวัญพระราชทานให้กับผู้ป่วย และให้กำลังใจบุคลากรผู้ปฏิบัติงาน
นายแพทย์โสภณ เมฆธน ผู้ช่วยรัฐมนตรีประจำกระทรวงสาธารณสุข กล่าวว่า โรงพยาบาลสมเด็จพระยุพราชบ้านดุง ได้น้อมนำพระราโชบาย พระบาทสมเด็จพระเจ้าอยู่หัว ในการนำโรงพยาบาลสมเด็จพระยุพราชออกนอกรั้วโรงพยาบาลเพื่อประชาชน นำความรู้ความสามารถด้านสาธารณสุขไปทำประโยชน์กับสังคม โดยจัดทำโครงการ “สุขภาวะดี ทำดีเพื่อน้อง” ที่หมู่บ้านนาดี ตำบลนาคำ เนื่องจากเป็นพื้นที่ห่างไกล ชุมชนและโรงเรียนยังต้องได้รับการพัฒนาและการดูแลด้านสาธารณสุขอย่างต่อเนื่อง เริ่มดำเนินการตั้งแต่วันที่ 11 กุมภาพันธ์ 2565 ที่ผ่านมา ได้รับความร่วมมือจากภาคีเครือข่าย ทั้งภาครัฐ ภาคเอกชน และคนในชุมชน โดยการดำเนินงานในชุมชน ได้จัดสร้างอาคารเรียนรู้ด้านการส่งเสริมสุขภาพของชุมชนจากเงินบริจาค มีพื้นที่ใช้สอย 72 ตารางเมตร เป็นสถานที่สำหรับใช้ในการจัดกิจกรรมออกกำลังกาย และกิจกรรมส่งเสริมความรู้ด้านสุขภาพอื่น ๆ อาทิ การปลูกผักปลอดสารพิษ การป้องกันภาวะกลั้นปัสสาวะไม่อยู่ในผู้สูงอายุ เป็นต้น และออกคัดกรองโรคเบาหวานและโรคความดันโลหิตสูงให้กับคนในชุมชนที่มีอายุตั้งแต่ 35 ปีขึ้นไป จำนวน 235 คน พบเป็นกลุ่มดี 174 คน กลุ่มเสี่ยง 21 คน และกลุ่มป่วย 40 คน โดยกลุ่มดีและกลุ่มเสี่ยง จะใช้วิธีการดูแลด้วยเทคนิคยา 9 เม็ด และเทคนิคการดูแลพฤติกรรมและจิตสังคม (BPSC : Behavioral and Psychosocial Care) ส่วนกลุ่มป่วย ได้นำกิจกรรม DM HT Remission โดยปรับพฤติกรรมอย่างเข้มงวดมาใช้ในการการคุมระดับน้ำตาลในเลือดให้ลงมาอยู่ในเกณฑ์ปกติ
ส่วนการดำเนินงานในโรงเรียน มีการจัดกิจกรรมการเรียนรู้ให้กับนักเรียน 8 ฐาน ได้แก่ 1.การจัดการขยะ โดยใช้แนวทาง GREEN & CLEAN Hospital 2.การตรวจคัดกรองสายตา ซึ่งพบว่าปกติทุกคน 3.การป้องกันการจมน้ำ 4.การดูแลสุขภาพฟันและช่องปาก 5.การช่วยฟื้นคืนชีพขั้นพื้นฐาน (CPR) 6.การปฐมพยาบาลเบื้องต้น และการป้องกันโรคมือ เท้า ปาก 7.การปลูกผักสวนครัวและพืชสมุนไพร และ 8.ส่งเสริมการออกกำลังกายนอกจากนี้ โรงพยาบาลยังมีแผนการส่งเสริมให้ประชาชนทุกกลุ่มวัยมีสุขภาพที่ดีอย่างต่อเนื่อง เพื่อสร้างความเข้มแข็งด้านสุขภาพให้กับคนในชุมชนอย่างยั่งยืน
******************** 9 กุมภาพันธ์ 2566

ที่มา : https://www.thaigov.go.th/news/contents/details/64735