รัฐบาลไทย-ข่าวทำเนียบรัฐบาล-รมว.อว. เปิดการประชุมวิชาการแพทยศาสตร์ศึกษาแห่งประเทศไทย ครั้งที่ 22


วันพฤหัสบดีที่ 9 กุมภาพันธ์ 2566
รมว.อว. เปิดการประชุมวิชาการแพทยศาสตร์ศึกษาแห่งประเทศไทย ครั้งที่ 22
รมว.อว. เปิดการประชุมวิชาการแพทยศาสตร์ศึกษาแห่งประเทศไทย ครั้งที่ 22
วันที่ 25 มกราคม 2566 ศาสตราจารย์พิเศษ ดร.เอนก เหล่าธรรมทัศน์ รัฐมนตรีว่าการกระทรวงการอุดมศึกษา วิทยาศาสตร์ วิจัยและนวัตกรรม (อว.) เป็นประธานเปิดการประชุมวิชาการแพทยศาสตร์ศึกษาแห่งประเทศไทย ครั้งที่ 22 (Thai Medical Education Conference “Revolution of Medical Education : Transformation to the Modern World” พร้อมกล่าวปาฐกถาพิเศษ โดยมี รองศาสตราจารย์ นายแพทย์ดิลก ภิยโยทัย คณบดีคณะแพทยศาสตร์ มหาวิทยาลัยธรรมศาสตร์ กล่าวรายงาน ณ ห้อง มิราเคิล แกรนด์ บอลรูม ชั้น 4 โรงแรมมิราเคิล
ศาสตราจารย์พิเศษ ดร.เอนก กล่าวว่า รู้สึกเป็นเกียรติอย่างยิ่งที่ได้รับเชิญมาเป็นประธานเปิดงานการประชุมวิชาการแพทยศาสตร์ศึกษาแห่งประเทศไทย ครั้งที่ 22 ปัจจุบันวิทยาการด้านการแพทย์มีความก้าวหน้า และเปลี่ยนแปลงอย่างรวดเร็ว มีการนำเทคโนโลยีและนวัตกรรมเข้ามาใช้มากขึ้น การเปลี่ยนแปลงเหล่านี้ส่งผลต่อการจัดระบบการศึกษา การจัดประชุมในครั้งนี้จึงเป็นการตอบสนองต่อการเปลี่ยนแปลงของระบบการศึกษา และถือเป็นการพัฒนาวงการแพทยศาสตร์ศึกษา
ด้าน รองศาสตราจารย์ นายแพทย์ดิลก กล่าวรายงานว่า การจัดประชุมในครั้งนี้เป็นการนำเสนอการเปลี่ยนแปลงที่สำคัญของแพทยศาสตร์ศึกษายุคใหม่ในทุกมิติ ด้านการจัดหลักสูตร การคัดเลือกผู้เรียน การเรียนการสอน การประเมินผล การเรียนรู้ รวมทั้งการวิจัยและนวัตกรรมทางการศึกษาผ่านมุมมองและประสบการณ์ของวิทยากรที่มีชื่อเสียง ภารกิจหลักของแพทยศาสตร์ทุกสถาบัน คือ การดำเนินการจัดการเรียนการสอนให้มีประสิทธิภาพ เพื่อผลิตบัณฑิตแพทย์ที่มีคุณภาพในการดูแลสุขภาพของประชาชน ความรู้ทางการแพทย์มีวามก้าวหน้าอย่างรวดเร็วและเปลี่ยนแปลงตลอดเวลาตามแนวโน้มและทิศทางการเปลี่ยนแปลงของโลก ทำให้โรงเรียนแพทย์ต้องเตรียมความพร้อมในทุกด้านให้สอดคล้องกับสถานการณ์ปัจจุบัน และทันต่อการเปลี่ยนแปลงในอนาคต การประชุมวิชาการแพทยศาสตร์ศึกษาแห่งประเทศไทย ครั้งที่ 22 เพื่อเป็นเวทีแลกเปลี่ยนเรียนรู้และถ่ายทอดประสบการณ์ทางด้านแพทยศาสตร์ศึกษาระหว่างผู้เชี่ยวชาญทั้งในและต่างประเทศ กับคณาจารย์ นิสิต นักศึกษาแพทย์ และบุคลากรทางการศึกษาทั่วประเทศ รวมทั้งยังเป็นเวทีสำหรับเผยแพร่ผลงานทางวิชาการอีกด้วย

ที่มา : https://www.thaigov.go.th/news/contents/details/64722