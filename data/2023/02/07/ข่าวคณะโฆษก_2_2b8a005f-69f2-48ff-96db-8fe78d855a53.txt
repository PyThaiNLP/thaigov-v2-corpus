รัฐบาลไทย-ข่าวทำเนียบรัฐบาล-​รัฐบาลยกระดับการเข้าถึงบริการด้านสาธารณสุข เพิ่มสิทธิบัตรทองตรวจแล็บฟรี! 24 รายการ ที่คลินิกเทคนิคการแพทย์ 17 แห่ง เตรียมขยายทั่วประเทศเร็วๆ นี้


วันอังคารที่ 7 กุมภาพันธ์ 2566
07/02/2566
พิมพ์
​รัฐบาลยกระดับการเข้าถึงบริการด้านสาธารณสุข เพิ่มสิทธิบัตรทองตรวจแล็บฟรี! 24 รายการ ที่คลินิกเทคนิคการแพทย์ 17 แห่ง เตรียมขยายทั่วประเทศเร็วๆ นี้
​รัฐบาลยกระดับการเข้าถึงบริการด้านสาธารณสุข เพิ่มสิทธิบัตรทองตรวจแล็บฟรี! 24 รายการ ที่คลินิกเทคนิคการแพทย์ 17 แห่ง เตรียมขยายทั่วประเทศเร็วๆ นี้
วันนี้  7 กุมภาพันธ์ 2566  นางสาวรัชดา ธนาดิเรก รองโฆษกประจำสำนักนายกรัฐมนตรี เปิดเผยว่า เพื่อเป็นการยกระดับการเข้าถึงบริการด้านสาธารณสุข ครอบคลุมการตรวจคัดกรองโรคมากยิ่งขึ้น และเพื่อเป็นการอำนวยความสะดวกให้กับประชาชนเพิ่มขึ้น รัฐบาลโดยสภาเทคนิคการแพทย์ร่วมกับสำนักงานหลักประกันสุขภาพแห่งชาติ (สปสช.) ให้บริการตรวจทางห้องปฏิบัติการ หรือแล็บ (Laboratory: LAB)  24 รายการฟรี! ให้กับผู้ใช้สิทธิหลักประกันสุขภาพแห่งชาติ หรือสิทธิบัตรทอง ที่คลินิกเทคนิคการแพทย์ ซึ่งเป็นหน่วยบริการรับส่งต่อเฉพาะด้านที่เข้าร่วมโครงการ สำหรับบริการตรวจแล็บ 24 รายการ ประกอบด้วย 1.ตรวจการตั้งครรภ์ 2.ตรวจคัดกรองมะเร็งลำไส้ และ 3.ผู้ป่วยนอกโรคเรื้อรัง ที่มีใบส่งตรวจจากแพทย์ก็สามารถเข้ารับบริการตรวจเลือดและปัสสาวะอีก 22 รายการ
นางสาวรัชดา กล่าวว่า ผู้ใช้สิทธิบัตรทองสามารถรับบริการตรวจที่ “คลินิกเทคนิคการแพทย์” ที่เข้าร่วมโครงการ โดยสังเกตจากสติกเกอร์หรือโลโก้ที่ระบุข้อความ “คลินิกเทคนิคการแพทย์ในระบบหลักประกันสุขภาพแห่งชาติ” ซึ่งเป็นคลินิกเทคนิคการแพทย์ที่ผ่านการรับรองมาตรฐานห้องปฏิบัติการ ใช้วิธีการตรวจที่เป็นมาตรฐาน และให้ผลการตรวจได้อย่างถูกต้องและแม่นยำ  ซึ่งปัจจุบันเปิดให้บริการนำร่องแล้ว 17 แห่ง และเตรียมพร้อมให้บริการทั่วประเทศเร็ว ๆ นี้
“ในอนาคตจะเพิ่มบริการผู้ใช้สิทธิบัตรทองได้รับบริการสร้างเสริมสุขภาพและป้องกันโรคที่คลินิกเทคนิคการแพทย์มากขึ้น เช่น ตรวจวัดไขมัน คอเลสเตอรอลในเลือด จำนวนเม็ดเลือดและความเข้มข้น เป็นต้น” นางสาวรัชดา กล่าว

ที่มา : https://www.thaigov.go.th/news/contents/details/64622