รัฐบาลไทย-ข่าวทำเนียบรัฐบาล-กระทรวงยุติธรรม ต้อนรับคณะกรรมาธิการการกฎหมาย การยุติธรรมและสิทธิมนุษยชน สภาผู้แทนราษฎร


วันอังคารที่ 7 กุมภาพันธ์ 2566
06/02/2566
พิมพ์
กระทรวงยุติธรรม ต้อนรับคณะกรรมาธิการการกฎหมาย การยุติธรรมและสิทธิมนุษยชน สภาผู้แทนราษฎร
กระทรวงยุติธรรม ต้อนรับคณะกรรมาธิการการกฎหมาย การยุติธรรมและสิทธิมนุษยชน สภาผู้แทนราษฎร
ในวันจันทร์ที่ ๖ กุมภาพันธ์ ๒๕๖๖ เวลา ๑๐.๐๐ น . กระทรวงยุติธรรม โดยกรมคุ้มครองสิทธิและเสรีภาพ จัดการประชุมสำหรับการศึกษาดูงานของคณะกรรมาธิการการกฎหมาย การยุติธรรม และสิทธิมนุษยชนสภาผู้แทนราษฎร เกี่ยวกับ “แนวทางการปฏิรูปกระบวนการยุติธรรมและสิทธิมนุษยชนของประเทศไทย” โดยมีนายศุภชัย ใจสมุทร ประธานกรรมาธิการฯ และนายวัลลภ นาคบัว รองปลัดกระทรวงยุติธรรม หัวหน้ากลุ่มภารกิจด้านบริหารความยุติธรรม เป็นประธานร่วมกัน นอกจากนี้ การประชุมฯ ยังได้รับเกียรติจากนายเรืองศักดิ์ สุวารี อธิบดีกรมคุ้มครองสิทธิและเสรีภาพ นายเกิดโชค เกษมวงศ์จิตร รองอธิบดีกรมคุ้มครองสิทธิและเสรีภาพ นายธีรยุทธ แก้วสิงห์ ผู้เชี่ยวชาญเฉพาะด้านพิทักษ์สิทธิและเสรีภาพ นางสาวจิฬาภรณ์ ตามชู กฤษสุวรรณ ผู้อำนวยการสำนักงานช่วยเหลือทางการเงินแก่ผู้เสียหายและจำเลยในคดีอาญา และนางสาวนรีลักษณ์ แพไชยภูมิ ผู้อำนวยการกองสิทธิมนุษยชนระหว่างประเทศและนายมนินธ์ สุทธิวัฒนานิติ ผู้อำนวยการสำนักงานกองทุนยุติธรรม สำนักงานปลัดกระทรวงยุติธรรม เข้าร่วมให้ข้อมูลและต้อนรับคณะกรรมาธิการฯ  ณ ห้องประชุม ๑๐-๐๑ อาคารกระทรวงยุติธรรม
การประชุมฯ ดังกล่าว รองปลัดกระทรวงยุติธรรม ได้กล่าวถึงประเด็นการดำเนินการส่งเสริมกระบวนการยุติธรรมและคุ้มครองสิทธิมนุษยชนในภาพรวมของกระทรวงยุติธรรม จากนั้น กรมคุ้มครองสิทธิและเสรีภาพ โดยอธิบดีกรมคุ้มครองสิทธิฯ นำเสนอ “การขับเคลื่อนงานด้านสิทธิมนุษยชนของกรมคุ้มครองสิทธิและเสรีภาพ” ผอ.จิฬาภรณ์ฯ นำเสนอ “การดำเนินงานพระราชบัญญัติค่าตอบแทนผู้เสียหายและค่าทดแทน และค่าใช้จ่ายแก่จำเลยในคดีอาญา พ.ศ. ๒๕๔๔ และที่แก้ไขเพิ่มเติม (ฉบับที่ ๒) พ.ศ. ๒๕๕๙” ผอ.นรีลักษณ์ฯ นำเสนอ “ความคืบหน้าและการเตรียมความพร้อมเพื่อรองรับการบังคับใช้พระราชบัญญัติป้องกันและปราบปรามการทรมานและการกระทำให้บุคคลสูญหาย พ.ศ. ๒๕๖๕” รวมทั้ง ผอ.มนินธ์ฯ ได้ร่วมให้ข้อมูลเกี่ยวกับ “ความคืบหน้าการดำเนินงานของกองทุนยุติธรรม”
ทั้งนี้ คณะกรรมาธิการฯ ได้ให้ความสนใจสอบถามในหลากหลายประเด็น อาทิ ความคืบหน้าและสาระสำคัญในการแก้ไขเพิ่มเติมพระราชบัญญัติค่าตอบแทนผู้เสียหายฯ  การเตรียมการบังคับใช้พระราชบัญญัติป้องกันและปราบปรามการทรมานฯ  ผลการดำเนินงานตามพระราชบัญญัติการไกล่เกลี่ยข้อพิพาท พ.ศ. ๒๕๖๒  การเพิ่มค่าตอบแทนให้แก่ทนายอาสา การจัดทำคำแปลเกี่ยวกับเอกสารสำหรับเจ้าหน้าที่ที่ปฏิบัติงานด้านการควบคุมฝูงชน และการสร้างการรับรู้ด้านสิทธิมนุษยชนให้ทุกภาคส่วน เป็นต้น ซึ่งกระทรวงยุติธรรมจะได้นำข้อเสนอแนะของคณะกรรมาธิการฯ ไปพัฒนาเพื่อนำไปสู่การยกระดับมาตรฐานงานในส่วนที่เกี่ยวข้องของกระทรวงยุติธรรมต่อไป
หลังจากนั้นเวลา ๑๓.๓๐ น. คณะกรรมาธิการการกฎหมาย การยุติธรรมและสิทธิมนุษยชน สภาผู้แทนราษฎร ได้เข้าศึกษาดูงาน ณ กรมสอบสวนคดีพิเศษ โดยมีนางอรัญญา ทองน้ำตะโก รองปลัดกระทรวงยุติธรรม พร้อมด้วยร้อยตำรวจเอก วิษณุ ฉิมตระกูล รองอธิบดีกรมสอบสวนคดีพิเศษ และคณะผู้บริหาร เจ้าหน้าที่ที่เกี่ยวข้อง ให้การต้อนรับ และรับฟังการบรรยาย เรื่อง “แนวทางการปฏิบัติงานด้านการป้องกัน การปราบปรามการสืบสวนและการสอบสวนคดีความผิดทางอาญา โดยใช้วิธีการพิเศษตามกฎหมายว่าด้วยการสอบสวนคดีพิเศษของกรมสอบสวนคดีพิเศษ” โดยร้อยตำรวจเอก สุรวุฒิ รังไสย์ ผู้อำนวยการกองคดีความผิดเกี่ยวกับการเสนอราคาต่อหน่วยงานของรัฐ  “การดำเนินงานคดีพิเศษที่อยู่ในพื้นที่สามจังหวัดชายแดนภาคใต้” โดยนายทรงพล รักษ์เผ่า ผู้อำนวยการส่วนกลั่นกรองคดีและการข่าวคดีพิเศษภาค กองปฏิบัติการคดีพิเศษภาค และ “การดำเนินการเก็บข้อมูลการตรวจ DNA ร่วมกับสถาบันนิติวิทยาศาสตร์” โดย นายอังศุเกติ์ วิสุทธิ์วัฒนศักดิ์ ผู้อำนวยการศูนย์ป้องกันและปราบปรามหนี้นอกระบบและอำนวยความเป็นธรรม และนางชนิดาภา ศรีหนองหว้า ผู้อำนวยการกองสารพันธุกรรม สถาบันนิติวิทยาศาสตร์ กระทรวงยุติธรรม

ที่มา : https://www.thaigov.go.th/news/contents/details/64608