รัฐบาลไทย-ข่าวทำเนียบรัฐบาล-“ผู้ว่าพาเข้าวัด ปฏิบัติบูชา ตามรอยพระสัมมาฯ สู่นครบวรสุข” พ่อเมืองนครศรีฯ นำชาวจุฬาภรณ์ กว่า 500 คน เข้าวัดฟังธรรม เสริมสร้างคุณภาพชีวิตที่ดีอย่างยั่งยืน


วันอังคารที่ 7 กุมภาพันธ์ 2566
07/02/2566
พิมพ์
“ผู้ว่าพาเข้าวัด ปฏิบัติบูชา ตามรอยพระสัมมาฯ สู่นครบวรสุข” พ่อเมืองนครศรีฯ นำชาวจุฬาภรณ์ กว่า 500 คน เข้าวัดฟังธรรม เสริมสร้างคุณภาพชีวิตที่ดีอย่างยั่งยืน
“ผู้ว่าพาเข้าวัด ปฏิบัติบูชา ตามรอยพระสัมมาฯ สู่นครบวรสุข” พ่อเมืองนครศรีฯ นำชาวจุฬาภรณ์ กว่า 500 คน เข้าวัดฟังธรรม เสริมสร้างคุณภาพชีวิตที่ดีอย่างยั่งยืน
เมื่อวันที่ 6 ก.พ. 66 นายอภินันท์ เผือกผ่อง ผู้ว่าราชการจังหวัดนครศรีธรรมราช เปิดเผยว่า จังหวัดนครศรีธรรมราช ให้ความสำคัญในการส่งเสริมคุณภาพชีวิตพี่น้องประชาชนด้วยการนำหลักธรรมของพระพุทธศาสนาและหลักการทรงงานตามหลัก "บวร" จึงได้จัดกิจกรรม “ผู้ว่าพาเข้าวัด ปฏิบัติบูชา ตามรอยพระสัมมาฯ สู่นครบวรสุข” ตามโครงการปลูกฝังค่านิยมวิถีพุทธ จังหวัดนครศรีธรรมราช ประจำปีงบประมาณ พ.ศ. 2566 โดยได้รับเมตตาจากพระครูโพธยานุรักษ์ เจ้าคณะอำเภอจุฬาภรณ์ เจ้าอาวาสวัดโพธิวงศาราม เป็นประธานฝ่ายสงฆ์ ผู้ว่าราชการจังหวัดนครศรีธรรมราช พร้อมด้วยนางพิชานันท์ เผือกผ่อง ประธานแม่บ้านมหาดไทยจังหวัดนครศรีธรรมราช นำผู้อำนวยการสำนักงานพระพุทธศาสนาจังหวัดนครศรีธรรมราช ประชาสัมพันธ์จังหวัดนครศรีธรรมราช นายประสงค์ จันทร์หยู นายอำเภอจุฬาภรณ์ นำข้าราชการ เจ้าหน้าที่ นักเรียน นักศึกษา และพุทธศาสนิกชนในพื้นที่อำเภอจุฬาภรณ์กว่า 500 คน ร่วมกิจกรรม จัดขึ้น ณ วัดโพธิวงศาราม ตำบลทุ่งโพธิ์ อำเภอจุฬาภรณ์ จังหวัดนครศรีธรรมราช
โอกาสนี้ ผู้ว่าราชการจังหวัดนครศรีธรรมราช พร้อมด้วยประธานแม่บ้านมหาดไทยจังหวัดนครศรีธรรมราช ได้ร่วมตักบาตรทักสิณาพระภิกษุ และสามเณร 20 รูป พร้อมกล่าวพบปะกับพี่น้องชาวอำเภอจุฬาภรณ์ โดยเน้นย้ำว่า "กิจกรรมชวนลูกหลานเข้าวัดปฏิบัติธรรมแล้ว ยังนำความห่วงใยในเรื่องของปัญหายาเสพติด ซึ่งเป็นปัญหาเร่งด่วนที่ทุกภาคส่วน ทุกคนจะต้องร่วมกันเป็นหูเป็นตา ร่วมกันดูแลบุตรหลานของตัวเองไม่ให้เข้าไปยุ่งเกี่ยวกับยาเสพติด นอกจากนี้ จังหวัดนครศรีธรรมราช ยังมีโครงการรณรงค์ลดอุบัติเหตุบนท้องถนน ซึ่งเป็นปัญหาหนึ่งของประเทศ ในส่วนของจังหวัดนครศรีธรรมราช ได้มีโครงการคนนคร รักษาวินัยจราจร 100% ให้ปฏิบัติตามมาตรการ ทั้ง สวมหมวกนิรภัย คาดเข็มขัดนิรภัย ไม่ขับรถเร็ว เมาไม่ขับ ไม่ขับรถตัดหน้ากระชั้นชิด และไม่ขับรถสวนเลน เพี่อความปลอดภัยในชีวิตและทรัพย์สิน รวมทั้งน้อมนำหลักปรัชญาของเศรษฐกิจพอเพียงในพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร และพระราชดำริสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี "โครงการบ้านนี้มีรักปลูกผักกินเอง" เพื่อให้พี่น้องประชาชนทุกครัวเรือนปลูกผักไว้บริโภคในครัวเรือน ซึ่งนอกจากจะทำให้ประหยัดแล้ว ยังได้รับประทานผักที่ปลอดจากสารเคมี เพื่อทำให้คุณภาพชีวิตที่ดีขึ้น"
นายอภินันท์ เผือกผ่อง ผู้ว่าราชการจังหวัดนครศรีธรรมราช กล่าวเพิ่มเติมว่า กิจกรรม “ผู้ว่าพาเข้าวัด ปฏิบัติบูชา ตามรอยพระสัมมาฯ สู่นครบวรสุข” เป็นโครงการที่ดำริขึ้นโดยผู้ว่าราชการจังหวัดนครศรีธรรมราช มุ่งส่งเสริมให้พุทธศาสนิกชนในจังหวัดนครศรีธรรมราช ได้เข้าวัดสดับรับฟังคำสอนทางพระพุทธศาสนา ส่งเสริมให้เป็นคนดีมีคุณธรรม จริยธรรม นำหลักศีล 5 มาปฏิบัติในชีวิตประจำวัน สร้างสังคมมีศีล มีสุข อีกทั้งเป็นการขับเคลื่อนการท่องเที่ยวของจังหวัดตามสโลแกน “มาน๊ะ มานคร มาหาศรัทธา”

ที่มา : https://www.thaigov.go.th/news/contents/details/64631