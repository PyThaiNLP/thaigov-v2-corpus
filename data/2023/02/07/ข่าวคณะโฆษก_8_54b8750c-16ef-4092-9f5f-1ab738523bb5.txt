รัฐบาลไทย-ข่าวทำเนียบรัฐบาล-ครม. รับทราบรายงานสรุปผลการดำเนินการของงานมหกรรมร่วมใจแก้หนี้ 


วันอังคารที่ 7 กุมภาพันธ์ 2566
07/02/2566
พิมพ์
ครม. รับทราบรายงานสรุปผลการดำเนินการของงานมหกรรมร่วมใจแก้หนี้
ครม. รับทราบรายงานสรุปผลการดำเนินการของงานมหกรรมร่วมใจแก้หนี้ "มีหนี้ต้องแก้ไข เริ่มต้นใหม่อย่างยั่งยืน" ปรับปรุงโครงสร้างหนี้ผ่านระบบออนไลน์ พร้อมมหกรรมสัญจรฯ กทม.และ 4 ภูมิภาคทั่วไทย เร่งรัดแก้ไขปัญหาหนี้สินของประชาชนและผู้ประกอบการไทยอย่างต่อเนื่อ
นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี แถลงมติคณะรัฐมนตรี (7 ก.พ. 2566)   รับทราบรายงานสรุปผลการดำเนินการของคณะกรรมการกำกับการแก้ไขหนี้สินของประชาชนรายย่อย ซึ่งคณะรัฐมนตรีได้มีมติเมื่อวันที่ 28 ธันวาคม 2564  พร้อมมอบหมายให้กระทรวงการคลังและธนาคารแห่งประเทศไทย (ธปท.) ดำเนินการในการกำหนดให้การไกล่เกลี่ยและการปรับโครงสร้างหนี้เป็นวาระของประเทศ รวมทั้งการแก้ไขปัญหาหนี้บัตรเครดิตและสินเชื่อส่วนบุคคล และแก้ไขปัญหาการเข้าถึงแหล่งทุนของประชาชนรายย่อยและวิสาหกิจขนาดกลางและขนาดย่อม (Small and Medium Enterprises: SMEs)
โดยกระทรวงการคลังได้ร่วมกับ ธปท. จัดงานมหกรรมร่วมใจแก้หนี้ "มีหนี้ต้องแก้ไข เริ่มต้นใหม่อย่างยั่งยืน"  ในรูปแบบออนไลน์ ตั้งแต่วันที่ 26 กันยายน 2565 ถึงวันที่ 31 มกราคม 2566 มีผู้ลงทะเบียนเพื่อขอแก้ไขหรือปรับปรุงโครงสร้างหนี้ผ่านระบบออนไลน์ทั้งสิ้น 188,739 ราย คิดเป็นจำนวนรายการสะสม 413,780 รายการ และการจัดงานรูปแบบสัญจรทั้งในกรุงเทพมหานครและ 4 ภูมิภาค รวม 5 ครั้ง ได้แก่ จังหวัดนนทบุรี จังหวัดขอนแก่น จังหวัดเชียงใหม่ จังหวัดชลบุรี และจังหวัดสงขลา มีประชาชนและผู้ประกอบการขอรับบริการภายในงานจำนวน 33,859 รายการ จำนวนเงินประมาณ 23,286 ล้านบาท โดยมีการแก้ไขปัญหาหนี้สินที่มีอยู่เดิมให้สอดคล้องกับรายได้ที่ลดลง การสร้างรายได้ผ่านการสร้างอาชีพหรืออาชีพเสริม รวมทั้งการสร้างภูมิคุ้มกันให้ประชาชนด้วยการส่งเสริมทักษะการประกอบอาชีพเพื่อให้ประชาชนมีรายได้ที่เพียงพอและมั่นคง พร้อมสร้างความตระหนักรู้การบริหารจัดการด้านการเงินอย่างถูกต้องด้วย
ทั้งนี้ กระทรวงการคลังและธปท. มีแนวทางเพื่อช่วยเหลือประชาชนอย่างต่อเนื่องและสนับสนุนให้การแก้ไขปัญหาหนี้สินภาคครัวเรือนเกิดผลสัมฤทธิ์และเป็นรูปธรรม โดยมีมาตรการต่าง ๆ เช่น มาตรการแก้หนี้อย่างยั่งยืน เพื่อแก้ไขปัญหาหนี้สินและปรับปรุงโครงสร้างหนี้ โดยมีระยะเวลาดำเนินมาตรการถึงสิ้นปี 2566  การจัดช่องทางเสริมเพื่อให้ความช่วยเหลือลูกหนี้ที่มีปัญหาการชำระหนี้อย่างต่อเนื่อง ได้แก่ 1)ทางด่วนแก้หนี้ ซึ่งเป็นช่องทางออนไลน์สำหรับประชาชนที่ต้องการปรับโครงสร้างหนี้ 2)หมอหนี้เพื่อประชาชน ซึ่งเป็นช่องทางให้คำปรึกษาเกี่ยวกับการแก้ไขปัญหาหนี้ครบวงจร และ 3)คลินิกแก้หนี้ ที่เป็นช่องทางปรับปรุงโครงสร้างหนี้ให้แก่ลูกหนี้รายย่อยที่มีหนี้เสียจากบัตรเครดิต บัตรกดเงินสด และสินเชื่อส่วนบุคคลที่ไม่มีหลักประกัน นอกจากนี้ ธปท.จะเผยแพร่เอกสารทิศทาง (Directional Paper) ในเดือนกุมภาพันธ์ 2566 เพื่อสื่อสารแนวทางการแก้ไขปัญหาหนี้ครัวเรือนอย่างยั่งยืน รวมทั้งช่วยให้ทุกภาคส่วนเห็นทิศทางการดำเนินงานในระยะต่อไปและสามารถแก้ปัญหาได้ตรงจุดมากขึ้นด้วย
โฆษกประจำสำนักนายกรัฐมนตรีกล่าวเพิ่มเติมว่า  นายกรัฐมนตรียังได้กำชับในที่ประชุมคณะรัฐมนตรี ให้ขับเคลื่อนการทำงานตามมาตรการแก้ไขปัญหาหนี้สินครัวเรือนต่อไป เพื่อเร่งรัดการขับเคลื่อนการแก้ไขและโครงสร้างหนี้สินของประชาชนและผู้ประกอบการไทยเกิดผลสัมฤทธิ์อย่างเป็นรูปธรรม สนับสนุนสินเชื่อเพิ่มเติม รวมทั้งพิจารณาแนวทางการสร้างรายได้เพิ่มเติมและการสร้างความรู้ทางการเงินให้กับประชาชนและผู้ประกอบการ เพื่อให้การแก้ไขปัญหาหนี้สินภาคครัวเรือนเกิดผลอย่างยั่งยืน บรรเทาความเดือดร้อนของประชาชนให้ได้มากที่สุด

ที่มา : https://www.thaigov.go.th/news/contents/details/64641