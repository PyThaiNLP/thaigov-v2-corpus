รัฐบาลไทย-ข่าวทำเนียบรัฐบาล-ศาลสั่งปิดชั่วคราว “กองสลากพลัส”


วันอังคารที่ 7 กุมภาพันธ์ 2566
ศาลสั่งปิดชั่วคราว “กองสลากพลัส”
ศาลสั่งปิดชั่วคราว “กองสลากพลัส”
วันนี้ 7 ก.พ. 66 ศาลอาญาได้มีคำสั่งคุ้มครองชั่วคราว ห้ามจำหน่ายสลากกินแบ่งรัฐบาลผ่านแพลตฟอร์มกองสลากพลัส และปิดเว็บไซต์ชั่วคราว
นายชัยวุฒิ ธนาคมานุสรณ์ รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอีเอส) เปิดเผยว่า จากกรณีที่กระทรวงดิจิทัลเพื่อเศรษฐกิจและสังคม ได้ยื่นคำร้องขอให้ศาลมีคำสั่งระงับการทำให้แพร่หลาย หรือลบแพลตฟอร์มกองสลากพลัสออกจากระบบคอมพิวเตอร์ เนื่องจากได้รับแจ้งว่ามีการขายสลากกินแบ่งรัฐบาลเกินราคา และความผิดอื่น ๆ รวมถึงการขายสลากกินแบ่งรัฐบาลให้เด็กและเยาวชนซึ่งมีอายุต่ำกว่า 20 ปี ซึ่งเป็นการกระทำที่ผิดกฎหมายและอาจเข้าข่ายขัดต่อความสงบเรียบร้อยหรือศีลธรรมอันดีของประชาชน โดยอยู่ระหว่างกระบวนพิจารณาของศาล
ล่าสุด ศาลได้มีคำสั่งคุ้มครองชั่วคราว ห้ามมิให้กระทำซ้ำหรือกระทำต่อไปซึ่งการจำหน่ายสลากกินแบ่งรัฐบาลผ่านแพลตฟอร์มกองสลากพลัส และห้ามทำให้แพร่หลายซึ่งข้อมูลคอมพิวเตอร์ของแพลตฟอร์มกองสลากพลัสไว้ชั่วคราวจนกว่าศาลจะมีคำสั่งเป็นอย่างอื่น
ทั้งนี้ คดีดังกล่าว จะมีการไต่สวนนัดสุดท้ายในวันที่ 20 มีนาคม 2566 และศาลจะได้มีคำสั่งในคดีหลังการไต่สวนแล้วเสร็จต่อไป
___________________

ที่มา : https://www.thaigov.go.th/news/contents/details/64651