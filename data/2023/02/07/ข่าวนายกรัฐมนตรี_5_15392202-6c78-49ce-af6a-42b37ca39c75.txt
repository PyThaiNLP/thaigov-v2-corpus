รัฐบาลไทย-ข่าวทำเนียบรัฐบาล-นายกฯ หารือนายมัวริซิโอ สุไลมาน (Mr. Mauricio Saldivar Sulaiman) ประธานสภามวยโลก มุ่งส่งเสริมการท่องเที่ยวเชิงกีฬา ผลักดันมวยไทยสู่ระดับสากล


วันอังคารที่ 7 กุมภาพันธ์ 2566
07/02/2566
พิมพ์
นายกฯ หารือนายมัวริซิโอ สุไลมาน (Mr. Mauricio Saldivar Sulaiman) ประธานสภามวยโลก มุ่งส่งเสริมการท่องเที่ยวเชิงกีฬา ผลักดันมวยไทยสู่ระดับสากล
นายกฯ หารือนายมัวริซิโอ สุไลมาน (Mr. Mauricio Saldivar Sulaiman) ประธานสภามวยโลก มุ่งส่งเสริมการท่องเที่ยวเชิงกีฬา ผลักดันมวยไทยสู่ระดับสากล
วันนี้ (7 กุมภาพันธ์ 2566) เวลา 14.30 ณ ห้องสีม่วง ตึกไทยคู่ฟ้า ทำเนียบรัฐบาล นายมัวริซิโอ สุไลมาน (Mr. Mauricio Saldivar Sulaiman) ประธานสภามวยโลก เข้าเยี่ยมคารวะ พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ในโอกาสเยือนประเทศไทย เพื่อเข้าร่วมงาน Amazing Muay Thai Festival ระหว่างวันที่ 4 – 6 กุมภาพันธ์ 2566 ณ จังหวัดประจวบคีรีขันธ์ โดยภายหลังเสร็จสิ้นการหารือ นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยสาระสำคัญ ดังนี้
นายกรัฐมนตรีกล่าวยินดีที่ได้พบกับ ประธานสภามวยโลก (WBC) อีกครั้งหนึ่ง และแสดงความยินดีในโอกาสครบรอบ 60 ปี ของการก่อตั้ง WBC ในปีนี้ และจะครบรอบ 20 ปีในปี 2567 ของการก่อตั้ง WBC Muay Thai อีกด้วย พร้อมขอบคุณ WBC สำหรับการสนับสนุนและเป็นเจ้าภาพร่วมงาน “Amazing MuayThai Festival” ซึ่งประสบความสำเร็จเป็นอย่างดี โดยนายกรัฐมนตรีเน้นย้ำถึงความมุ่งมั่นของรัฐบาลในพัฒนากีฬา โดยเฉพาะกีฬามวย ทั้งมวยสากล และมวยไทย เนื่องจากมวยไทยเป็นมรดกภูมิปัญญาทางวัฒนธรรมและศิลปะการป้องกันตัวประจำชาติ
ทั้งนี้ นายกรัฐมนตรียังได้กล่าวว่า รัฐบาลต้องการส่งเสริมและพัฒนากีฬามวยไทยอย่างเป็นระบบในทุกมิติ โดยการกีฬาแห่งประเทศไทยได้จัดตั้ง “สถาบันมวยไทยแห่งชาติ” ขึ้นเพื่อเป็นหน่วยงานกลางด้านความร่วมมือกับองค์กรภาคีทั้งในและต่างประเทศ รวมทั้งยังมีนโยบายส่งเสริมให้ประเทศไทยเป็นศูนย์กลางกีฬามวยไทย (Muaythai Sport Hub) โดยได้มีการรับรองมาตรฐานค่ายมวยไทยไปแล้วกว่า 190 ค่าย เพื่อรองรับการท่องเที่ยงเชิงกีฬา
ในโอกาสนี้ ทั้งสองฝ่ายได้หารือในประเด็นความร่วมมือด้านต่าง ๆ เพิ่มเติม ดังนี้
นายกรัฐมนตรีและประธาน WBC ยินดีที่ทั้งสองฝ่ายมีความร่วมมือกันมายาวนาน และ มีความร่วมมือส่งเสริมกีฬามวย ดูแลสวัสดิการ สุขภาพและคุ้มครองความปลอดภัย ของนักมวยด้วยกองทุนโฆเซ่ สุไลมาน (WBC José Sulaimán Boxers Fund) ซึ่งร่วมกับโครงการ WBC Cares Thailand ที่ได้จัดสรรเงินช่วยเหลือนักมวยที่ได้รับผลกระทบจากวิกฤตโควิด-19 ซึ่งหวังว่าความร่วมมือจากทั้ง 2 ฝ่าย จะช่วยสนับสนุน ส่งเสริมการกำกับดูแลการแข่งขันมวยไทยระดับอาชีพทั่วโลก ให้เป็นไปตามกฎระเบียบและกติกา ของคณะกรรมการกีฬามวย สำนักงานคณะกรรมการกีฬาอาชีพ การกีฬาแห่งประเทศไทย และเสริมสร้างความนิยมของมวยไทยในระดับโลกต่อไป ด้านประธานสภามวยโลก กล่าวว่า ตนเองและบิดา ชื่นชอบกีฬามวยอย่างมากจากการมาท่องเที่ยวที่ประเทศไทย จึงมีความพยายามที่จะส่งเสริมกีฬามวยด้านต่าง ๆ รวมทั้งการสนับสนุนผ่านกองทุนของ WBC เพื่อสนับสนุนการแข่งขันกีฬามวยให้เป็นไปตามแบบแผนดั้งเดิม และ ในความร่วมมือกับ โครงการ WBC Cares Thailand เพื่อช่วยเหลือนักมวย และต้องการสนับสนุนกีฬามวยไทยให้ไปไกลในระดับโลก
ด้านการส่งเสริมการท่องเที่ยวเชิงกีฬาของไทย ทั้งสองฝ่ายเห็นพ้องถึงนโยบายส่งเสริมการท่องเที่ยวเชิงวัฒนธรรมและกีฬาอย่างชัดเจน โดยไทยได้กำหนดในแผนยุทธศาสตร์ชาติ 20 ปี ซึ่งจะมีการส่งเสริมการจัดกิจกรรมและการแข่งขันกีฬาทุกระดับตั้งแต่กีฬาเป็นเลิศ กีฬาอาชีพ กีฬาเพื่อการท่องเที่ยวและสันทนาการ (Sport Tourism) โดยบูรณาการกับหน่วยงานที่เกี่ยวข้องทั้งภาครัฐและเอกชน เพื่อหวังที่จะให้ประเทศไทยเป็นจุดหมายปลายทางด้านมวยไทยของโลก และประชาสัมพันธ์เชิญชวนนักท่องเที่ยวหรือผู้ที่สนใจให้มาเรียนรู้ศิลปะมวยไทย ในรูปแบบต่าง ๆ อีกด้วย
ในตอนท้าย ประธาน WBC ได้มอบสายเข็มขัดแชมป์สีเขียวทอง ที่มีสัญลักษณ์ WBC ให้แก่นายกรัฐมนตรี เป็นของที่ระลึกอีกด้วย โดยสีเขียว หมายถึง เลือดนักสู้ และสีทอง หมายถึง หัวใจที่แข็งแกร่งและเด็ดเดี่ยว ซึ่งกลายมาเป็นส่วนหนึ่งของสีเข็มขัดของผู้ชนะการแข่งขัน WBC

ที่มา : https://www.thaigov.go.th/news/contents/details/64656