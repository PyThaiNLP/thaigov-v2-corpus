รัฐบาลไทย-ข่าวทำเนียบรัฐบาล-นายกรัฐมนตรีเชิญชวนคนไทยร่วมอุดหนุนหอมแดงและกระเทียม GI เกรด A ของดีจังหวัดศรีสะเกษ ผ่านกิจกรรม “สื่อรักด้วยใจ รักใครให้หอม” ปี 2566 สั่งง่ายผ่านช่องทางออนไลน์ Facebook, Line 


วันอังคารที่ 7 กุมภาพันธ์ 2566
07/02/2566
พิมพ์
นายกรัฐมนตรีเชิญชวนคนไทยร่วมอุดหนุนหอมแดงและกระเทียม GI เกรด A ของดีจังหวัดศรีสะเกษ ผ่านกิจกรรม “สื่อรักด้วยใจ รักใครให้หอม” ปี 2566 สั่งง่ายผ่านช่องทางออนไลน์ Facebook, Line
นายกรัฐมนตรีเชิญชวนคนไทยร่วมอุดหนุนหอมแดงและกระเทียม GI เกรด A ของดีจังหวัดศรีสะเกษ ผ่านกิจกรรม “สื่อรักด้วยใจ รักใครให้หอม” ปี 2566 สั่งง่ายผ่านช่องทางออนไลน์ Facebook, Line รับของภายใน 3-5 วัน
น.ส.ไตรศุลี ไตรสรณกุล รองโฆษกประจำสำนักนายกรัฐมนตรี กล่าวว่า วันนี้ (7 ก.พ. 2566) ก่อนการประชุมคณะรัฐมนตรี (ครม.) ที่ตึกสันติไมตรี ทำเนียบรัฐบาล พล.อ.ประยุทธ์  จันทร์โอชา นายกรัฐมนตรีและรมว.กลาโหม ได้ให้นายสำรวย เกษกุล ผู้ว่าราชการจังหวัดศรีสะเกษ และคณะผู้บริหารจังหวัดศรีสะเกษ เข้าพบเพื่อประชาสัมพันธ์กิจกรรม “สื่อรักด้วยใจ รักใครให้หอม” ปี 2566 จังหวัดศรีสะเกษ โดยมี พล.อ.อนุพงษ์ เผ่าจินดา รมว.มหาดไทย และนายอาคม เติมพิทยาไพสิฐ รมว.คลัง เข้าร่วม
นายกรัฐมนตรีกล่าวว่า ขอชื่นชมการดำเนินโครงการเกษตรแปลงใหญ่จังหวัดศรีสะเกษ ที่มีส่วนสำคัญทำให้ได้ผลผลิตและราคาหอมสูงขึ้น ดีใจกับเกษตรกร พร้อมขอบคุณทุกส่วนราชการที่บูรณาการทำงานจนประสบความสำเร็จ ช่วยขับเคลื่อนการเกษตรส่งผลให้มีรายได้เพิ่มขึ้น
ทั้งนี้ นายกรัฐมนตรีได้กล่าวเชิญชวนให้คนไทยทุกคนช่วยกันอุดหนุนหอมแดง กระเทียม ศรีสะเกษผ่านกิจกรรม “สื่อรักด้วยใจ รักใครให้หอม” นอกจากจะได้อุดหนุนสินค้าเกษตรยังได้รับความสุขด้วย และเดือนนี้เป็นเดือนแห่งความรัก อยากให้ทุกคนส่งความรักให้กันผ่านหอม “ขอให้หอมกันเยอะ ๆ เลือกหอมให้ดี อย่าหอมผิดคน” พร้อมกันนี้ นายกรัฐมนตรียังได้ชิมชาศรีสะเกษ พร้อมกล่าวชมว่าชาดี อร่อย ให้นำชาไปในห้องประชุม ครม. และนายกรัฐมนตรีได้กล่าวกับตัวแทนเกษตรกรในตอนท้ายว่าว่า รู้ใช่ไหมนายกรัฐมนตรีชอบหวาน “เป็นคนไม่ค่อยหวาน ต้องเติมน้ำตาล”
น.ส.ไตรศุลี กล่าวว่า สื่อรักด้วยใจ รักใครให้หอมฯ เป็นกิจกรรมที่ จ.ศรีสะเกษ จัดขึ้นเพื่อสร้างการรับรู้และกระตุ้นการบริโภคหอมแดงและกระเทียมซึ่งเป็นหนึ่งในพืชเศรษฐกิจสำคัญของจังหวัดศรีสะเกษ เพิ่มยอดขายให้กับเกษตรกรในช่วงที่ผลผลิตออกมามาก ด้วยการจัดกิจกรรมมีขึ้นในช่วงเดือนแห่งความรัก จ.ศรีสะเกษ ได้เชิญชวนให้คนไทยทั่วประเทศมอบความสุขในช่วงวันวาเลนไทน์ด้วยการมอบหอมแดงและกระเทียม GI เกรด A บรรจุในถุงตาข่ายพร้อมป้ายอวยพรส่งให้บุคคลที่รักและห่วงใย ชุดละ 3 กิโลกรัม (กก.) แยกเป็น หอมแดงชุดละ 230 บาท กระเทียม ชุดละ 527 บาท และ หอมแดง+กระเทียม ชุดละ 467 บาท โดยราคานี้รวมค่าจัดส่งแล้ว
สำหรับช่องทางการสั่งซื้อมี 2 ช่องทาง คือ Facebook สำนักงานพาณิชย์จังหวัดศรีสะเกษ และ ไลน์ “รักใครให้หอมศรีสะเกษ” โดยสแกนคิวอาร์โค้ดแล้วเพิ่มเป็นเพื่อน โดยสินค้าจะถูกส่งออกภายใน 1 วันหลังรับการชำระเงินจากผู้ซื้อ และถึงผู้ซื้อภายใน 3-5 วัน
น.ส.ไตรศุลี กล่าวว่า ปัจจุบันศรีสะเกษมีพื้นที่ปลูกหอมแดงเป็นอันดับหนึ่งของประเทศ 24,371 ไร่ และมีอัตลักษณ์เฉพาะพื้นถิ่นที่ได้จากพื้นที่เพาะปลูก ที่ปลูกบนดินทรายมูลซึ่งเป็นตะกอนทับถมจากลุ่มแม่น้ำมูลและเทคนิคการเพาะปลูกที่ถ่ายทอดจากรุ่นสู่รุ่น ทำให้ได้หอมแดงที่มีรูปลักษณ์ กลิ่น และรสชาติที่โดดเด่น คือ เปลือกแห้งมัน สีแดงเข้ม ปนม่วง หัวมีลักษณะกลม มีกลิ่นฉุน ซึ่งได้รับการขึ้นทะเบียนสิ่งบ่งชี้ทางภูมิศาสตร์ (GI) หอมแดงศรีสะเกษ เมื่อวันที่ 18 มิ.ย. 2563 ซึ่งมีผลตั้งแต่วันยื่นคําขอขึ้นทะเบียน 3 ก.ค. 2562 ในพื้นที่ 7 อำเภอ ได้แก่ อำเภอ กันทรารมย์ พยุห์  เมืองศรีสะเกษ ยางชุมน้อย ราษีไศล วังหิน และอุทุมพรพิสัย
สำหรับผลผลิตหอมแดงที่จะออกมาในเดือน ม.ค.-ก.พ. 66 คาดว่าจะอยู่ที่ 91,756 ตัน มีเกษตรกรที่ได้รับการส่งเสริมระบบเกษตรแปลงใหญ่ 20 แปลง พื้นที่รวม 3,763.25 ไร่ ได้รับการรับรองมาตรฐาน GAP ที่ยังคงอายุการรับรอง 1,068 แปลง พื้นที่รวม 2,415.45 ไร่ เกษตรกรได้รับอนุญาตให้ใช้ตราสัญลักษณ์ GI 137 ราย
ทั้งนี้ ด้วยสรรพคุณที่หลากหลายมีประโยชน์ต่อสุขภาพ หน่วยงานของจังหวัดศรีสะเกษได้นำหอมแดงไปพัฒนาและวิจัยเพื่อสร้างมูลค่าเพิ่มเพื่อเพิ่มรายได้ให้แก่เกษตรกร เช่น ศูนย์วิจัยพืชสวนศรีสะเกษวิจัยได้สารสกัดหอมแดงในการนำไปผลิตเครื่องสำอาง เช่น ครีมบำรุงผิว โฟมล้างหน้า เจลแต้มสิว น้ำมันหอมระเหยจากหอมแดง ใช้เป็นส่วนผสมในสูตรตำรับน้ำหอมแดงแผ่นสติ๊กเกอร์ แคปซูลหอมแดง หอมแดงอบแห้ง ขณะที่สำนักงานสาธารณสุขศรีสะเกษร่วมกับโรงพยาบาลเบญลักษ์เฉลิมพระเกียรติ 80 พรรษา นำหอมแดงไปพัฒนาเป็นเวชสำอาง เช่น สบู่เหลว โลชั่น แชมพู  สติ๊กเกอร์ ยาดม ชาชง และสถาบันพัฒนาฝีมือแรงงาน 38 ศรีสะเกษ นำไปแปรรูเป็นผลิตภัณฑ์อาหารต่าง ๆ เพื่อจำหน่าย

ที่มา : https://www.thaigov.go.th/news/contents/details/64618