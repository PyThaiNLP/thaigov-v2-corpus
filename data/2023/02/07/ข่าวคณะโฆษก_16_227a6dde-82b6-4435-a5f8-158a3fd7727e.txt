รัฐบาลไทย-ข่าวทำเนียบรัฐบาล-ครม.อนุมัติเพิ่มจำนวนนิสิตตามโครงการเพชรในตม จากเดิม 45 คน เป็น 161 คน เริ่มปี 2566 เป็นต้นไป


วันอังคารที่ 7 กุมภาพันธ์ 2566
07/02/2566
พิมพ์
ครม.อนุมัติเพิ่มจำนวนนิสิตตามโครงการเพชรในตม จากเดิม 45 คน เป็น 161 คน เริ่มปี 2566 เป็นต้นไป
ครม.อนุมัติเพิ่มจำนวนนิสิตตามโครงการเพชรในตม จากเดิม 45 คน เป็น 161 คน เริ่มปี 2566 เป็นต้นไป
น.ส.ไตรศุลี ไตรสรณกุล รองโฆษกประจำสำนักนายกรัฐมนตรี กล่าวว่า ที่ประชุมคณะรัฐมนตรี (ครม.) วันที่ 7  ก.พ. 66 ได้อนุมัติการเพิ่มจำนวนการรับนิสิตโครงการเพชรในตม จากเดิม 45 คน เป็น 161 คน หรือเพิ่มขึ้น 116 คน  โดยแยกกลุ่มที่1 จาก 73 จังหวัดทั่วประเทศ จังหวัดละ 2 คน ยกเว้นผู้มีภูมิลำเนาในกรุงเทพฯ และจังหวัดชายแดนใต้ และกลุ่มที่2 นิสิตจากจังหวัดชายแดนใต้  ประกอบด้วย จ.ปัตตานี ยะลา นราธิวาสและสงขลา 4 อำเภอ (จะนะ, เทพา,นาทวี และสะบ้าย้อย) จำนวน 15 คน
พร้อมกันนี้ ได้เห็นชอบให้บรรจุบัณฑิตจำนวน 161 คนตามโครงการ เป็นข้าราชการครูในสังกัดสำนักงานคณะกรรมการการศึกษาขั้นพื้นฐาน (สพฐ.) ในโรงเรียนพื้นที่ภูมิลำเนาของนิสิตตามโครงการหรือหมู่บ้านใกล้เคียงโดยไม่ต้องสอบแข่งขันเป็นกรณีพิเศษ พร้อมกับให้จัดสรรงบประมาณรายจ่ายประจำปีงบประมาณ พ.ศ.2567 ตามความจำเป็นและเหมาะสมต่อไป
น.ส.ไตรศุลี กล่าวว่า การเพิ่มจำนวนนิสิตตามโครงการฯ ในครั้งนี้ เนื่องจากคณะกรรการอำนวยการโครงการเพชรในตมได้รับทราบจากรายงานว่า จำนวนครูในโรงเรียนในพื้นที่ห่างไกล ทุรกันดาร ตลอดจนพื้นที่แนวชายแดนยังคงชาดแคลนครูระดับชั้นประถมศึกษา ขณะที่การผลิตบุคลากรครูของโครงการปีละ  45 คนยังไม่เพียงพอ สำนักกิจการมวลชนและสารนิเทศ กอ.รมน. จึงได้เสนอแนวทางการรับนิสิตตามโครงการเพิ่มเติมตามจำนวนดังกล่าว เพื่อเป็นการขยายโอกาสและลดความเหลื่อมล้ำทางการกศึกษาให้กับเยาวชนทั่วประเทศ
ทั้งนี้ กอ.รมน. ได้ประมาณการค่าใช้จ่ายของโครงการภายหลังเพิ่มจำนวนนิสิตร่วมโครงการว่า งบประมาณตามโครงการจะเพิ่มขึ้นตั้งแต่ปี 2566 เป็นต้นไป โดยเบื้องต้นคาดว่าปี 2566-69 งบประมาณจะอยู่ที่ 14.48 ล้านบาท  18.98 ล้านบาท 24.33 ล้านบาท และ 29.09 ล้านบาท ตามลำดับ ซึ่งปี 2566 ที่งบประมาณเพิ่มขึ้น 5.39 ล้านบาท จากเดิมที่ กอ.รม. จัดเตรียมงบประมาณไว้ 9.09 ล้านบาทนั้น ส่วนที่เพิ่มขึ้นจะใช้จ่ายจากงบของ กอ.รมน. จากนั้นจมีการตั้งงบประมาณตามโครงการเพิ่มเติมในในปี 2567 เป็นต้นไป
ทั้งนี้ โครงการเพชรในตมจัดขึ้นเพื่อวัตถุประสงค์การพัฒนาบุคลากรในหมู่บ้าน อพป. ซึ่งเป็นพื้นที่ห่างไกลให้มีความรู้ทั้งด้านการศึกษา การพัฒนาเศรษฐกิจ สังคม และการปกครอง เพื่อให้มีบุคคลที่มีความสามารถไปเป็นครูผู้พัฒนาในท้องถิ่นของตนเองหรือพื้นที่ใกล้เคียง ซึ่งนับแต่เริ่มโครงการมาตั้งแต่ปี 2529 ถึง 2565  มีนิสิตเข้ารับการศึกษาตามโครงการรวม 37  รุ่น จำนวน 1,259 คน จบการศึกษาแล้ว 1,034 คน และกำลังศึกษาชั้นปีที่ 1-5 จำนวน 225 คน

ที่มา : https://www.thaigov.go.th/news/contents/details/64650