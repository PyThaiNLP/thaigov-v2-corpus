รัฐบาลไทย-ข่าวทำเนียบรัฐบาล-รัฐมนตรีเกษตรฯ ให้ความสำคัญแก่บุคลากรในสังกัด ถือเป็นตัวแทนของกระทรวงเกษตรฯ ในการนำนโยบายสู่การปฏิบัติ 


วันอังคารที่ 7 กุมภาพันธ์ 2566
รัฐมนตรีเกษตรฯ ให้ความสำคัญแก่บุคลากรในสังกัด ถือเป็นตัวแทนของกระทรวงเกษตรฯ ในการนำนโยบายสู่การปฏิบัติ
และถ่ายทอดองค์ความรู้แก่เกษตรกรอย่างแท้จริง ยืนยันหากทำในสิ่งที่ถูกต้อง พร้อมจะปกป้องในทุกเรื่อง
ดร.เฉลิมชัย ศรีอ่อน รัฐมนตรีว่าการกระทรวงเกษตรและสหกรณ์ มอบนโยบายแก่ผู้บริหารกรมส่งเสริมการเกษตร เนื่องในโอกาสเข้ารับตำแหน่งใหม่ในปีงบประมาณ 2566 โดยมีนายธนา ชีรวินิจ เลขานุการรัฐมนตรีว่าการกระทรวงเกษตรและสหกรณ์ นายเข้มแข็ง ยุติธรรมดำรง อธิบดีกรมส่งเสริมการเกษตร เข้าร่วม ณ ห้องประชุมกระทรวงเกษตรและสหกรณ์
รัฐมนตรีว่าการกระทรวงเกษตรและสหกรณ์ กล่าวว่า เกษตรจังหวัดคือตัวแทนของกระทรวงเกษตรและสหกรณ์ที่อยู่ในภูมิภาค มีภารกิจที่ต้องปฏิบัติงานร่วมกับหลายภาคส่วน โดยเฉพาะกับหน่วยงานในสังกัดกระทรวงเกษตรฯ อื่น ๆ โดยจะต้องเน้นย้ำถึงยุทธศาสตร์ของกระทรวง ต้องบูรณาการการทำงานร่วมกัน ทั้งหน่วยงานในสังกัด และหน่วยงานที่เกี่ยวข้อง เช่น กระทรวงมหาดไทย ทั้งในเรื่องการชดเชยความเสียหาย และภัยพิบัติต่าง ๆ จึงอยากฝากว่าหากมีการบูรณาการการทำงานร่วมกันได้ จะทำให้การทำงานราบรื่นยิ่งขึ้น นโยบายจะถูกนำไปสู่การปฏิบัติได้จริง และขับเคลื่อนลงสู่พื้นที่และเข้าถึงเกษตรกรได้ ซึ่งเป้าหมายของกระทรวงเกษตรฯ คือต้องการยกระดับชีวิตความเป็นอยู่ของพี่น้องเกษตรกร เพิ่มรายได้ โดยบุคลากรของกระทรวงเกษตรฯ จะต้องเข้าไปเป็นพี่เลี้ยง และเชื่อว่าถ้าเราสามารถเปลี่ยนภาคการเกษตรให้ดีขึ้นได้ ก็จะสามารถเปลี่ยนประเทศนี้ได้ จึงต้องสร้างความแข็งแกร่งให้ภาคการเกษตร ให้มีความมั่นคงและยั่งยืน
อย่างไรก็ตาม รัฐมนตรีว่าการกระทรวงเกษตรฯ ได้กล่าวกับผู้เข้ารับตำแหน่งใหม่ว่า หากการปฏิบัติงานมีปัญหาติดขัดตรงไหน ขอให้แจ้งผู้บริหารกรมได้เลย หากสามารถแก้ไขตรงไหนได้จะรีบดำเนินการให้ทันที เพื่อให้การทำงานมีประสิทธิภาพเพิ่มมากขึ้น และพร้อมให้โอกาสข้าราชการได้ทำงานและเข้าสู่ตำแหน่ง ยืนยันหากทำในสิ่งที่ถูกต้อง พร้อมจะปกป้องในทุกเรื่อง จึงอยากให้ทำหน้าที่อย่างเต็มความสามารถ นำนโยบายนำไปสู่การปฏิบัติ และถ่ายทอดองค์ความรู้แก่เกษตรกรอย่างแท้จริง

ที่มา : https://www.thaigov.go.th/news/contents/details/64657