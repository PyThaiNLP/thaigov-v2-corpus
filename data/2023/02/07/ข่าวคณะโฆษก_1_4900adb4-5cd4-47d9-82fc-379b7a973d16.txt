รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯ เสียใจอย่างยิ่งต่อเหตุการณ์แผ่นดินไหวขนาด 7.7 ทางตะวันออกเฉียงใต้ของสาธารณรัฐทูร์เคีย (ตุรกี) ติดกับพรมแดนประเทศซีเรีย


วันอังคารที่ 7 กุมภาพันธ์ 2566
07/02/2566
พิมพ์
โฆษกรัฐบาลเผย นายกฯ เสียใจอย่างยิ่งต่อเหตุการณ์แผ่นดินไหวขนาด 7.7 ทางตะวันออกเฉียงใต้ของสาธารณรัฐทูร์เคีย (ตุรกี) ติดกับพรมแดนประเทศซีเรีย
โฆษกรัฐบาลเผย นายกฯ เสียใจอย่างยิ่งต่อเหตุการณ์แผ่นดินไหวขนาด 7.7 ทางตะวันออกเฉียงใต้ของสาธารณรัฐทูร์เคีย (ตุรกี) ติดกับพรมแดนประเทศซีเรีย
วันที่ 7 กุมภาพันธ์ 2566 นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ได้รับทราบด้วยความเสียใจอย่างยิ่งต่อเหตุการณ์แผ่นดินไหวขนาด 7.7 ศูนย์กลางอยู่ในเขต Pazarcık ทางตอนใต้ของจังหวัด Kahramanmaras (ห่างจากกรุงอังการาประมาณ 580 กิโลเมตร) มีศูนย์กลางลึกลงไป 7 กิโลเมตร ติดกับพรมแดนประเทศซีเรีย ในช่วงเช้าของวันที่ 6 กุมภาพันธ์ 2566 จนเกิดความสูญเสียต่อชีวิต และบาดเจ็บจำนวนมาก
ในนามของรัฐบาลและประชาชนชาวไทย พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม กล่าวแสดงความเสียใจอย่างสุดซึ้งต่อสาธารณรัฐทูร์เคีย (ตุรกี) และทุกประเทศที่ได้รับผลกระทบจากภัยพิบัติที่เกิดขึ้น นายกรัฐมนตรีเชื่อมั่นว่า ด้วยความเป็นน้ำหนึ่งใจเดียวกันจะสามารถก้าวผ่านภัยพิบัติในครั้งนี้ในเร็ววัน พื้นที่ที่ได้รับผลกระทบจะได้รับการฟื้นฟูได้โดยเร็ว อย่างไรก็ตาม ไทยพร้อมให้ความช่วยเหลือ ผ่านการประสานงานอย่างใกล้ชิดระหว่างหน่วยงานที่เกี่ยวข้อง
ทั้งนี้ โฆษกประจำสำนักนายกรัฐมนตรี กล่าวว่า นายกรัฐมนตรีติดตามสถานการณ์ผ่านทางกระทรวงการต่างประเทศ ตอนนี้ยังไม่พบว่ามีคนไทยบาดเจ็บและเสียชีวิต โดยขอให้ประชาชนไทยในพื้นที่ระมัดระวัง โดยตรวจสอบและติดตามข่าวสาร ตลอดจนคำเตือนจากทางการตุรกี โดยเฉพาะความเป็นไปได้ที่จะเกิดอาฟเตอร์ช็อกอย่างสม่ำเสมอ หากต้องการความช่วยเหลือจำเป็นเร่งด่วน สามารถติดต่อหมายเลขฉุกเฉินของสถานเอกอัครราชทูตฯ +90 533 641 5698 ได้ตลอด 24 ชั่วโมง และทาง Facebook Page สถานเอกอัครราชทูต ณ กรุงอังการา

ที่มา : https://www.thaigov.go.th/news/contents/details/64616