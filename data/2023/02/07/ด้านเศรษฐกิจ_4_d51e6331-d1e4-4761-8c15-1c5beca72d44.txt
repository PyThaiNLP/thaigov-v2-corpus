รัฐบาลไทย-ข่าวทำเนียบรัฐบาล-ปลัดฯ ณัฐพล มอบโชคใหญ่รางวัลสลากกาชาดร้านกระทรวงอุตสาหกรรม ประจำปี 2565


วันอังคารที่ 7 กุมภาพันธ์ 2566
07/02/2566
พิมพ์
ปลัดฯ ณัฐพล มอบโชคใหญ่รางวัลสลากกาชาดร้านกระทรวงอุตสาหกรรม ประจำปี 2565
ดร.ณัฐพล รังสิตพล ปลัดกระทรวงอุตสาหกรรม เป็นประธานมอบรางวัลสลากกาชาดร้านกระทรวงอุตสาหกรรม ประจำปี 2565 ณ อาคารสำนักงานปลัดกระทรวงอุตสาหกรรม
เมื่อวันที่ 6 กุมภาพันธ์ 2566 เวลา 11.00 น. ดร.ณัฐพล รังสิตพล ปลัดกระทรวงอุตสาหกรรม เป็นประธานมอบรางวัลสลากกาชาดร้านกระทรวงอุตสาหกรรม ประจำปี 2565 ณ อาคารสำนักงานปลัดกระทรวงอุตสาหกรรม
กระทรวงอุตสาหกรรม ได้ร่วมออกร้านในงานกาชาด ประจำปี 2565 ณ บริเวณสวนลุมพินี ระหว่างวันที่ 8 – 18 ธันวาคม 2565 ที่ผ่านมา ภายใต้แนวคิด “อุตสาหกรรมรวมใจ ใต้ร่มพระบารมี สดุดี 90 พรรษา” เพื่อเป็นการร่วมเฉลิมพระเกียรติ สมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ทรงเจริญพระชนมพรรษา 90 พรรษา และทรงดำรงตำแหน่งองค์สภานายิกาสภากาชาดไทย ครบ 66 ปี และเพื่อเป็นการประชาสัมพันธ์ภารกิจของกระทรวงอุตสาหกรรม ภายใต้นโยบาย MIND ใช้หัวและใจปั้นอุตสาหกรรมคู่ชุมชน โดยกระทรวงอุตสาหกรรมได้จัดทำสลากบำรุงสภากาชาดไทยทั้งสิ้น 60,000 ใบ มีรางวัลมูลค่ากว่า 1.8 ล้านบาท
สำหรับผู้โชคดีได้รับรางวัลสลากบำรุงสภากาชาดไทย ร้านกระทรวงอุตสาหกรรม มีดังนี้
รางวัลที่ 1 รถยนต์ MG EP PLUS สีขาว ผู้โชคดี ได้แก่ นางสาวภคภัทร สุวรรณเรือง อำเภอเมือง จังหวัดลำพูน
รางวัลที่ 2 รถยนต์ SUZUKI SWIFT รุ่น GL PLUS 1.2L สีแดง ผู้โชคดี ได้แก่ นางสาวน้ำใส ศุภรัชชานนท์ อำเภอเมือง จังหวัดนครพนม
รางวัลที่ 3 รถจักรยานยนต์ 4 คัน ประกอบด้วย รถจักรยานยนต์ HONDA รุ่น New Scoopy จำนวน 2 คัน ผู้โชคดี ได้แก่ นายศุภากร โพธิ์ศรี อำเภอวังน้อย จังหวัดพระนครศรีอยุธยา และนายวิเชียร เล็กวิจิตรธาดา อำเภอกระทุ่มแบน จังหวัดสมุทรสาคร รถจักรยานยนต์ YAMAHA รุ่น Fazzio จำนวน 2 คัน ผู้โชคดี ได้แก่ นายนคร ศรีมงคล เขตลาดพร้าว กรุงเทพฯ และนายวศพล งางาม อำเภอดอนพุด จังหวัดสระบุรี
โดยมี นายสุรพล ชามาตย์ นายวันชัย พนมชัย รองปลัดกระทรวงอุตสาหกรรม นางสาวณัฏฐิญา เนตยสุภา รองอธิบดีกรมส่งเสริมอุตสาหกรรม รักษาราชการแทนรองปลัดกระทรวงอุตสาหกรรม นายเอกภัทร วังสุวรรณ เลขาธิการสำนักงานคณะกรรมการอ้อยและน้ำตาลทราย รักษาราชการแทนรองปลัดกระทรวงอุตสาหกรรม นายภาสกร ชัยรัตน์ รองอธิบดีกรมส่งเสริมอุตสาหกรรม รักษาราชการแทนผู้ตรวจราชการกระทรวงอุตสาหกรรม นายใบน้อย สุวรรณชาตรี อธิบดีกรมส่งเสริมอุตสาหกรรม และคณะผู้บริหารระดับสูงของกระทรวงอุตสาหกรรม เข้าร่วมกิจกรรมดังกล่าวด้วย

ที่มา : https://www.thaigov.go.th/news/contents/details/64623