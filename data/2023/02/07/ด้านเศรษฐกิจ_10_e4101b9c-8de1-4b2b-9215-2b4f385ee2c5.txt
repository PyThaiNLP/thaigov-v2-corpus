รัฐบาลไทย-ข่าวทำเนียบรัฐบาล-กรมเจ้าท่ารายงานความคืบหน้าการดำเนินงานกรณีเรือนำเที่ยวในตลาดน้ำดำเนินสะดวก เรียกเก็บค่าโดยสารในอัตราสูงกว่าปกติ


วันอังคารที่ 7 กุมภาพันธ์ 2566
กรมเจ้าท่ารายงานความคืบหน้าการดำเนินงานกรณีเรือนำเที่ยวในตลาดน้ำดำเนินสะดวก เรียกเก็บค่าโดยสารในอัตราสูงกว่าปกติ
...
กรมเจ้าท่ารายงานความคืบหน้าการดำเนินงานกรณีเรือนำเที่ยวในตลาดน้ำดำเนินสะดวก เรียกเก็บค่าโดยสารในอัตราสูงกว่าปกติ
จากนโยบายของรัฐบาลและกระทรวงคมนาคม โดยนายศักดิ์สยาม ชิดชอบ รัฐมนตรีว่าการกระทรวงคมนาคม และนายอธิรัฐ รัตนเศรษฐ รัฐมนตรีช่วยว่าการกระทรวงคมนาคม มอบหมายให้กรมเจ้าท่า (จท.) กำกับ ดูแล อำนวยความสะดวก และความปลอดภัยให้กับประชาชนและนักท่องเที่ยวในการเดินทางทางน้ำทั้งในส่วนกลางและส่วนภูมิภาค เพื่อรองรับการเปิดประเทศในภาคการท่องเที่ยว
นายสรพงศ์ ไพฑูรย์พงษ์ รองปลัดกระทรวงคมนาคม รักษาราชการแทนอธิบดีกรมเจ้าท่า เปิดเผยว่า ได้มอบหมายให้ นายวิเชียร เปมานุกรรักษ์ รองอธิบดีกรมเจ้าท่า ด้านปฏิบัติการ สั่งการสำนักงานเจ้าท่าภูมิภาคสาขานครปฐม ลงพื้นที่ตรวจสอบกรณีมีผู้โพสต์ทวิตเตอร์ เรื่อง เรือนำเที่ยวในตลาดน้ำดำเนินสะดวก จังหวัดราชบุรี เรียกเก็บค่าโดยสารในอัตราสูงกว่าปกติ (5,000 บาท) ซึ่งจากการตรวจสอบเจ้าของท่าเรือแฟมิลี่ ผู้ให้บริการเรือนำเที่ยวในตลาดน้ำดำเนินสะดวกได้ให้ข้อมูลว่า ก่อนที่จะลงเรือได้ตกลงราคากับนักท่องเที่ยวเรียบร้อยแล้วในอัตรา 5,000 บาท (ต่อการเดินทางท่องเที่ยว 3 ชั่วโมง) ซึ่งเป็นไปตามอัตราค่าโดยสารตามประกาศจังหวัดราชบุรีที่กำหนดไว้สูงสุดที่ 3,000 บาท (ต่อการเดินทางท่องเที่ยว 2 ชั่วโมง)
ทั้งนี้ สำนักงานเจ้าท่าภูมิภาคสาขานครปฐมได้ตรวจสอบสภาพเรือและนายท้ายเรือที่ให้บริการในวันดังกล่าวพบว่า เรือมีสภาพแข็งแรง ปลอดภัย ใบอนุญาตใช้เรือและใบประกาศนียบัตรครบถ้วน ไม่ขาดอายุ ซึ่ง จท. จะประชุมร่วมกับสำนักงานพาณิชย์จังหวัดราชบุรี สำนักงานการท่องเที่ยวจังหวัดราชบุรี และหน่วยงานราชการที่เกี่ยวข้อง เพื่อหารือแนวทางการแก้ไขปัญหา โดยเฉพาะประเด็นการกระทำซึ่งเป็นการเอาเปรียบผู้บริโภค ในวันที่ 9 กุมภาพันธ์ 2566 และจะรายงานผลให้ทราบต่อไป

ที่มา : https://www.thaigov.go.th/news/contents/details/64654