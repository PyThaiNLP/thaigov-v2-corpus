รัฐบาลไทย-ข่าวทำเนียบรัฐบาล-นายกฯ มอบ “ธนกร” ลงพื้นที่ จ.เชียงราย ติดตามความคืบหน้าเศรษฐกิจ-ท่องเที่ยวชุมชน ผลักดันสื่อสารสร้างสรรค์ รัฐ-ประชาชน 


วันพุธที่ 1 กุมภาพันธ์ 2566
01/02/2566
พิมพ์
นายกฯ มอบ “ธนกร” ลงพื้นที่ จ.เชียงราย ติดตามความคืบหน้าเศรษฐกิจ-ท่องเที่ยวชุมชน ผลักดันสื่อสารสร้างสรรค์ รัฐ-ประชาชน
นายกฯ มอบ “ธนกร” ลงพื้นที่ จ.เชียงราย ติดตามความคืบหน้าเศรษฐกิจ-ท่องเที่ยวชุมชน ผลักดันสื่อสารสร้างสรรค์ รัฐ-ประชาชน
วันนี้ (1 ก.พ. 66) นายธนกร วังบุญคงชนะ รัฐมนตรีประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ได้มอบหมายให้ตน ลงพื้นที่ จ.เชียงราย ในวันพรุ่งนี้ (2 ก.พ. 66) โดยมีแผนจะไปติดตามความคืบหน้าการพัฒนา เศรษฐกิจ การท่องเที่ยว ตลอดจนการขับเคลื่อนโมเดล BCG ณ บ้านเมืองรวง ต.แม่กรณ์ อ.เมืองเชียงราย จ.เชียงราย นอกจากนี้ ยังมีแผนที่จะไปร่วมกิจกรรม “สื่อสารสร้างสรรค์ รัฐ-ประชาชน” ซึ่งเป็นกิจกรรมรับฟังเสียงสะท้อนความคิดเห็นจากประชาชนสู่รัฐบาล ณ ศูนย์วัฒนธรรมล้านนาและชาติพันธุ์เชียงรายอีกด้วย
นายธนกร กล่าวเพิ่มเติมว่า นายกฯ มอบหมายตนลงพื้นที่ จ.เชียงราย ในครั้งนี้ เป็นการติดตามความคืบหน้าการผลักดันนโยบายรัฐ นอกจากนี้ ก็ต้องการให้เกิดการขับเคลื่อนเศรษฐกิจและการท่องเที่ยวชุมชนอย่างต่อเนื่องอีกด้วย ทั้งนี้ จ.เชียงราย ถือว่าเป็นพื้นที่ที่ต้องได้รับการส่งเสริม ซึ่งรัฐบาลมีแผนจะนำเอาอัตลักษณ์ วัฒนธรรมชุมชน มาต่อยอดให้เกิดมูลค่าเพิ่ม นอกจากนี้เชียงรายก็ยังเป็นประตูสู่ประเทศจีน เมียนมา และลาว ซึ่งจะต้องเร่งเตรียมความพร้อมในการรองรับนักท่องเที่ยว การค้าขายและโลจิสติกส์ระหว่างประเทศอีกด้วย

ที่มา : https://www.thaigov.go.th/news/contents/details/64424