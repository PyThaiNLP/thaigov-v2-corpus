รัฐบาลไทย-ข่าวทำเนียบรัฐบาล-รมว.สุชาติ สั่งกรมการจัดหางานรุกตรวจสอบเยาวราช  จับต่างชาติแย่งงานคนไทย


วันพุธที่ 1 กุมภาพันธ์ 2566
01/02/2566
พิมพ์
รมว.สุชาติ สั่งกรมการจัดหางานรุกตรวจสอบเยาวราช  จับต่างชาติแย่งงานคนไทย
กรมการจัดหางาน กระทรวงแรงงาน ลงพื้นที่ถนนเยาวราช ตรวจสอบใบอนุญาตทำงานคนต่างชาติ    แจงไม่มีใบอนุญาตทำงาน หรือทำงานนอกเหนือสิทธิ มีโทษทั้งนายจ้าง – ลูกจ้าง
นายสุชาติ ชมกลิ่น รัฐมนตรีว่าการกระทรวงแรงงาน เปิดเผยว่า สืบเนื่องจากที่มีผู้ประกอบการชาวไทยร้องเรียนให้ตรวจสอบคนต่างชาติที่สงสัยว่าเข้ามาประกอบธุรกิจแบบไม่ถูกกฎหมาย ใช้นอมินีคนไทยจดทะเบียนตั้งบริษัทแย่งอาชีพคนไทย และจ้างลูกจ้างชาวต่างชาติเป็นพนักงาน ย่านเยาวราช และห้วยขวาง นั้น ตนได้สั่งการกรมการจัดหางาน โดยเจ้าหน้าที่ชุดเฉพาะกิจตรวจสอบ ปราบปราม จับกุม และดำเนินคดี คนต่างด้าวทำงานผิดกฎหมายฯ ลงพื้นที่เยาวราช แขวงสัมพันธวงศ์ เขตสัมพันธวงศ์ กรุงเทพมหานคร ร่วมกับสำนักงานจัดหางานกรุงเทพมหานครพื้นที่ 8 และชุดอำนวยการฯ เพื่อตรวจสอบแรงงานต่างชาติผิดกฎหมาย ที่นายจ้างนำมาทำงานในสถานประกอบการ โดยจะตรวจบังคับใช้กฎหมายกับคนต่างด้าวที่ไม่มีใบอนุญาตทำงาน ทำงานนอกเหนือสิทธิ ให้แรงงานต่างชาติอยู่ในกรอบกฎหมายอย่างจริงจัง และจะดำเนินคดีทั้งกับนายจ้าง และลูกจ้างที่มีความผิด
“กระทรวงแรงงานขอเตือนให้ทราบว่าตามพระราชกำหนดการบริหารจัดการการทำงานของคนต่างด้าว พ.ศ. 2560 และที่แก้ไขเพิ่มเติม คนต่างชาติที่ทำงานโดยไม่มีใบอนุญาตทำงานหรือทำงานนอกเหนือจากที่มีสิทธิจะทำได้ มีโทษปรับตั้งแต่ 5,000 – 50,000 บาท และนายจ้าง/สถานประกอบการ ที่รับคนต่างชาติที่ไม่มีใบอนุญาตทำงานเข้าทำงาน หรือให้คนต่างชาติทำงานนอกเหนือจากที่มีสิทธิ ซึ่งมีโทษปรับตั้งแต่ 10,000 – 100,000 บาท ต่อคนต่างชาติที่จ้างหนึ่งคน หากกระทำผิดซ้ำต้องระวางโทษจำคุกไม่เกิน 1 ปี หรือปรับตั้งแต่ 50,000 – 200,000 บาท ต่อคนต่างชาติที่จ้างหนึ่งคน และห้ามจ้างคนต่างชาติทำงานเป็นเวลา 3 ปี” รมว.แรงงาน กล่าว
ด้านนายไพโรจน์ โชติกเสถียร อธิบดีกรมการจัดหางาน กล่าวว่า จากการตรวจสอบสถานประกอบการ จำนวน 6 แห่ง/ราย พบมีการจ้างแรงงานคนไทย จำนวน 19 คน และต่างชาติ จำนวน  10 คน ในจำนวนนี้มีเอกสารการอนุญาตให้อยู่ในราชอาณาจักรและเอกสารการอนุญาตทำงานถูกต้อง จำนวน 7 คน และพบคนต่างชาติกระทำความผิด จำนวน 3 คน แบ่งเป็น ชายสัญชาติ กัมพูชา 2 ราย และชายสัญชาติ ลาว 1 ราย  จึงควบคุมตัวส่งพนักงานสอบสวน สน.พลับพลาไชย 2 ดำเนินคดีในข้อหาเป็นคนต่างด้าวทำงานโดยไม่มีใบอนุญาตทำงาน พร้อมทั้งร้องทุกข์กล่าวโทษ นายจ้าง จำนวน 1 ราย ในข้อหารับคนต่างชาติเข้าทำงานโดยไม่มีใบอนุญาตทำงาน  ในส่วนร้านค้า 2 ร้าน ที่มีการเสนอข่าวว่ามีคนจีนมาเปิดร้านไปก่อนหน้า ขณะนี้พบว่าบริเวณหน้าร้านติดป้ายปิดปรับปรุง และปิดทำการไว้ นอกจากนี้ยังพบว่า 1 ในร้านที่เข้าตรวจสอบ มีคนไทยเป็นแคชเชียร์ แต่คิวอาร์โค้ดรับเงิน มีชื่อบัญชี คล้ายชื่อคนจีน ซึ่งพนักงานไม่สามารถให้ข้อมูลของร้านได้ชัดเจน
ทั้งนี้ ผู้ที่พบเห็นการจ้างคนต่างชาติทำงานโดยผิดกฎหมาย สามารถแจ้งเบาะแสหรือร้องทุกข์ได้ที่ กองทะเบียนจัดหางานกลางและคุ้มครองคนหางาน กรมการจัดหางาน อาคารกระทรวงแรงงานชั้น 4 โทร. 02 354 1729 หรือ สำนักงานจัดหางานจังหวัดทุกจังหวัด สำนักงานจัดหางานกรุงเทพมหานครพื้นที่ 1-10 หรือ ที่สายด่วนกระทรวงแรงงาน โทร.1506 กด 2 กรมการจัดหางาน หรือสายด่วน 1694 กรมการจัดหางาน

ที่มา : https://www.thaigov.go.th/news/contents/details/64427