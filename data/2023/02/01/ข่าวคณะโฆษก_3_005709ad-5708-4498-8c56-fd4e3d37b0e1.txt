รัฐบาลไทย-ข่าวทำเนียบรัฐบาล-​กระทรวงการคลังเลื่อนการประกาศผลการลงทะเบียนโครงการบัตรสวัสดิการเพื่อการตรวจสอบคุณสมบัติผู้ร่วมโครงการให้ครบถ้วน ผู้ถือบัตรรายเดิม 13.2 ล้านคน


วันพุธที่ 1 กุมภาพันธ์ 2566
01/02/2566
พิมพ์
​กระทรวงการคลังเลื่อนการประกาศผลการลงทะเบียนโครงการบัตรสวัสดิการเพื่อการตรวจสอบคุณสมบัติผู้ร่วมโครงการให้ครบถ้วน ผู้ถือบัตรรายเดิม 13.2 ล้านคน
​กระทรวงการคลังเลื่อนการประกาศผลการลงทะเบียนโครงการบัตรสวัสดิการเพื่อการตรวจสอบคุณสมบัติผู้ร่วมโครงการให้ครบถ้วน ผู้ถือบัตรรายเดิม 13.2 ล้านคนยังคงรับสวัสดิการผ่านบัตรจนกว่าจะเริ่มโครงการใหม่ งวดเดือน ก.พ.กรมบัญชีกลางโอนเงินเข้าปกติ
วันที่ 1 กุมภาพันธ์ 2566 น.ส.ไตรศุลี ไตรสรณกุล รองโฆษกประจำสำนักนายกรัฐมนตรี กล่าวว่า กระทรวงการคลังได้แจ้งการเลื่อนประกาศผลการตรวจสอบคุณสมบัติผู้ร่วมโครงการลงทะเบียนเพื่อสวัสดิการแห่งรัฐ ปี 2565 จากกรอบเวลาเดิมที่จะต้องมีการประกาศผลและยืนยันตัวตนผู้ผ่านคุณสมบัติภายในเดือน ม.ค. 66 ทั้งนี้เนื่องจากลงทะเบียนรอบนี้ได้มีการปรับเกณฑ์การพิจารณาคุณสมบัติผู้ร่วมโครงการทั้งเกณฑ์บุคคลและเกณฑ์ครอบครัวจึงต้องมีการตรวจสอบสิทธิโดยหลายหน่วยงาน เพื่อให้มีความถูกต้อง ครบถ้วน
อย่างไรก็ตาม กระทรวงการคลังอยู่ระหว่างการเร่งดำเนินการให้แล้วเสร็จ และจะประกาศให้ประชาชนทราบโดยเร็ว ซึ่งผู้ที่ได้ลงทะเบียนไว้ สามารถติดตามข้อมูลข่าวสารและข้อมูลต่างๆของโครงการ ได้ผ่านเว็บไซต์ https://บัตรสวัสดิการแห่งรัฐ.mof.go.th  หรือ https://welfare.mof.go.th หรือจากข่าวประชาสัมพันธ์ของกระทรวงการคลัง
น.ส.ไตรศุลี กล่าวว่า การที่บัตรสวัสดิการแห่งรัฐรอบใหม่ยังอยู่ในขั้นตอนดำเนินการ กรมบัญชีกลาง กระทรวงการคลังจะยังคงดำเนินการโอนเงินสวัสดิการให้ผู้ถือบัตรรายเดิมจำนวน 13.2 ล้านคนตามปกติ โดยในรอบเดือน ก.พ. 66 การโอนเงินยังเป็นไปตามตารางคือ วันที่1 ก.พ. โอนเงินซื้อสินค้า, ค่าก๊าซหุงต้ม, ค่ารถโดยสาร วันที่ 18 ก.พ. เงินคืนค่าไฟฟ้า  เงินคืนค่าน้ำประปา  และวันที่ 22 ก.พ. เงินเพิ่มเบี้ยคนพิการ สำหรับผู้มีบัตรสวัสดิการแห่งรัฐที่ถือมีบัตรประจำตัวคนพิการ
“กระทรวงการคลังอยู่ระหว่างเร่งดำเนินการตรวจสอบคุณสมบัติผู้ร่วมโครงการบัตรสวัสดิการแห่งรัฐปี 2565 ให้แล้วเสร็จและประกาศให้ประชาชนทราบโดยเร็ว ส่วนผู้ที่มีบัตรรายเดิมยังคงสามารถใช้บัตรสวัสดิการแห่งรัฐได้จนถึงวันสุดท้ายของเดือนก่อนเริ่มโครงการใหม่ ที่เมื่อกระทรวงการคลังประกาศผู้ผ่านคุณสมบัติแล้ว การใช้สิทธิต่างๆ จะต้องใช้ผ่านบัตรประจำตัวประชาชนอเนกประสงค์ หรือแบบสมาร์ทการ์ดเท่านั้น ส่วนบัตรสวัสดิการเดิมจะถูกยกเลิกไป”น.ส.ไตรศุลี กล่าว
น.ส.ไตรศุลี กล่าวว่า เมื่อกระทรวงการคลังประกาศผลโครงการลงทะเบียนปี 2565 แล้ว ผู้ที่ได้ลงทะเบียนไว้สามารถตรวจสอบว่าตนเองผ่านคุณสมบัติใน 3 ช่อทาง ได้แก่ 1. เว็บไซต์ทางการ ที่https://บัตรสวัสดิการแห่งรัฐ.mof.go.th หรือ https://welfare.mof.go.th  2.ที่หน่วยงานรับลงทะเบียนทั้ง 7 หน่วยงาน ได้แก่ ธนาคารออมสิน ธนาคารเพื่อการเกษตรและสหกรณ์การเกษตร (ธ.ก.ส.) ธนาคารกรุงไทย จำกัด (มหาชน) (ธนาคารกรุงไทยฯ) สำนักงานคลังจังหวัด ที่ว่าการอำเภอทุกอำเภอ สำนักงานเขตกรุงเทพมหานคร และศาลาว่าการเมืองพัทยา และ 3.โทรศัพท์สอบถาม สำนักงานปลัดกระทรวงการคลัง สำนักงานเศรษฐกิจการคลัง และ Call Center โครงการบัตรสวัสดิการแห่งรัฐ หลังจากการวันประกาศผลการตรวจสอบคุณสมบัติ

ที่มา : https://www.thaigov.go.th/news/contents/details/64409