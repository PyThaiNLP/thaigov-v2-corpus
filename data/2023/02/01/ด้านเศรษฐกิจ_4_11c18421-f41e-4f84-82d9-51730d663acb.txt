รัฐบาลไทย-ข่าวทำเนียบรัฐบาล-รัฐมนตรีฯ สุริยะ ให้เอกอัครราชทูตวิสามัญผู้มีอำนาจเต็มแห่งสาธารณรัฐอินเดีย ประจำประเทศไทย เข้าเยี่ยมคารวะ


วันพุธที่ 1 กุมภาพันธ์ 2566
01/02/2566
พิมพ์
รัฐมนตรีฯ สุริยะ ให้เอกอัครราชทูตวิสามัญผู้มีอำนาจเต็มแห่งสาธารณรัฐอินเดีย ประจำประเทศไทย เข้าเยี่ยมคารวะ
รัฐมนตรีฯ สุริยะ ให้เอกอัครราชทูตวิสามัญผู้มีอำนาจเต็มแห่งสาธารณรัฐอินเดียประจำประเทศไทย เข้าเยี่ยมคารวะ
เมื่อวันที่ 31 มกราคม 2566 นายสุริยะ จึงรุ่งเรืองกิจ รัฐมนตรีว่าการกระทรวงอุตสาหกรรม ให้นายนาเคศ สิงห์ (Mr. Nagesh Singh) เอกอัครราชทูตวิสามัญผู้มีอำนาจเต็มแห่งสาธารณรัฐอินเดียประจำประเทศไทย เข้าเยี่ยมคารวะ เนื่องในโอกาสเข้ารับตำแหน่ง รวมทั้งหารือความร่วมมือด้านเศรษฐกิจระหว่างไทย-อินเดีย เพื่อกระชับความสัมพันธ์ทางการทูตระหว่างไทยและอินเดีย ที่จะครบรอบ 76 ปีในปีนี้ โดยมีนายณัฐพล รังสิตพล ปลัดกระทรวงอุตสาหกรรม นายเอกนิติ รมยานนท์ รองเลขาธิการสำนักงานมาตรฐานผลิตภัณฑ์อุตสาหกรรม นายจักรพันธ์ เด่นดวงบริพันธ์ ผู้อำนวยการกองยุทธศาสตร์และแผนงาน สำนักงานปลัดกระทรวงอุตสาหกรรม และนางสาวปรารถนา บุญฤทธิ์ ผู้อำนวยการกองเศรษฐกิจอุตสาหกรรมระหว่างประเทศ สำนักงานเศรษฐกิจอุตสาหกรรม เข้าร่วมด้วย ณ ห้องรับรอง 1 ชั้น 2 อาคารสำนักงานปลัดกระทรวงอุตสาหกรรม
สำหรับประเทศไทยและอินเดีย มีความสัมพันธ์ที่แน่นแฟ้นในหลายมิติ อาทิ ภาษา ศาสนา และวัฒนธรรม โดยในการหารือทั้งสองฝ่ายเห็นพ้องกันว่าไทยและอินเดียยังมีโอกาสในการพัฒนาอุตสาหกรรมร่วมกันอีกมาก เนื่องจากมีนโยบายการพัฒนาประเทศที่สอดรับและมีอุตสาหกรรมศักยภาพที่เกื้อหนุนกัน จึงนับเป็นโอกาสอันดีที่จะร่วมมือสร้างการเติบโตทางเศรษฐกิจร่วมกัน เช่น อุตสาหกรรมยานยนต์ อุตสาหกรรมแปรรูปอาหาร และอุตสาหกรรมการท่องเที่ยว นอกจากนี้ ด้วยอินเดียมีประชากรเป็นจำนวนมาก ส่งผลให้มีการเติบโตทางเศรษฐกิจอย่างต่อเนื่อง ถือเป็นตลาดขนาดใหญ่ที่เปิดโอกาสให้ผู้ประกอบการไทยสามารถส่งสินค้าไปขายได้  โอกาสนี้ รัฐมนตรีฯ สุริยะ ได้กล่าวขอบคุณสำหรับการร่วมหารือในครั้งนี้ และกระทรวงอุตสาหกรรมยินดีให้ความร่วมมือกับอินเดียในการพัฒนาอุตสาหกรรมร่วมกันให้แน่นแฟ้นยิ่งขึ้นต่อไป

ที่มา : https://www.thaigov.go.th/news/contents/details/64417