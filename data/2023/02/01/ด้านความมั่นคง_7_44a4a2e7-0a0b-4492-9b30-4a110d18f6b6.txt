รัฐบาลไทย-ข่าวทำเนียบรัฐบาล-เชิดชูเกียรติทหารกล้า “วันทหารผ่านศึก” เทศกาลดอกป๊อปปี้บาน 3 ก.พ. 2566


วันพุธที่ 1 กุมภาพันธ์ 2566
เชิดชูเกียรติทหารกล้า “วันทหารผ่านศึก” เทศกาลดอกป๊อปปี้บาน 3 ก.พ. 2566
พันเอกหญิง ทักษดา สังขจันทร์ นายกสมาคมภริยาข้าราชการสำนักงานปลัดกระทรวงกลาโหม นำคณะกรรมการสมาคมภริยาข้าราชการสำนักงานปลัดกระทรวงกลาโหม ออกจำหน่ายดอกป๊อปปี้จากมูลนิธิสงเคราะห์ครอบครัวทหารผ่านศึกในศาลาว่าการกลาโหม ในราคาดอกละ 20 บาท
ทั้งนี้ พลเอก สนิธชนก สังขจันทร์ ปลัดกระทรวงกลาโหม ได้ร่วมอุดหนุนซื้อดอกป๊อปปี้ของสมาคมฯ เพื่อนำรายได้ช่วยเหลือครอบครัวทหารผ่านศึกด้วย
สำหรับดอกป๊อปปี้ดอกไม้ประจำวันทหารผ่านศึกนั้น ในทางสากลถือว่าเป็นดอกไม้ที่สื่อความหมายถึงทหารผ่านศึกผู้พลีเลือดเนื้อและชีวิตเพื่อปกป้องมาตุภูมิอันเป็นที่รัก ซึ่งมีประวัติเกี่ยวโยงถึงสมรภูมิฟลานเดอร์ส สมรภูมิเบลเยี่ยมและเนเธอร์แลนด์ระหว่างสัมพันธมิตรและเยอรมัน ในสงครามโลกครั้งที่ 1 โดยสงครามในครั้งนั้น ทหารพันธมิตรได้รับบาดเจ็บและเสียชีวิตจากสมรภูมินี้มากที่สุด จอมพลเอิร์ล ออฟ เฮก ผู้บัญชาการรบที่นั่นได้เห็นปรากฏการณ์ธรรมชาติที่น่าพิศวงที่เกิดขึ้น ณ สมรภูมิดังกล่าวในบริเวณหลุมฝังศพทหาร โดยมีดอกป๊อปปี้ป่าขึ้นอยู่เดียรดาษทั่วไปทำให้เกิดเป็นลานสีแดงฉานสวยงาม ตั้งแต่นั้นมาดอกป๊อปปี้จึงกลายเป็นดอกไม้อนุสรณ์แห่งวีรกรรมของทหารผ่านศึกและเตือนใจให้ระลึกถึงเลือดสีแดงของทหารที่ได้เสียสละเพื่อประเทศชาติ
เพื่อเป็นการระลึกถึงเกียรติภูมิของนักรบกล้าหาญจึงได้กำหนดให้ดอกป๊อปปี้เป็นดอกไม้ที่ระลึกสำหรับทหารผ่านศึกไทยเช่นเดียวกับในต่างประเทศ และในโอกาสวันทหารผ่านศึก 3 กุมภาพันธ์ 2566 นี้ได้ครบรอบอีกวาระหนึ่ง องค์การสงเคราะห์ทหารผ่านศึก ในพระบรมราชูปถัมภ์ จึงขอเชิญชวนประชาชนชาวไทย ร่วมรำลึกถึงวีรกรรม ความกล้าหาญและความเสียสละของทหารผ่านศึก ซึ่งที่ผ่านมาได้เคยประกอบคุณงามความดีเพื่อชาติบ้านเมืองทำให้พวกเราได้อยู่อย่างสงบสุขมาจนถึงปัจจุบัน

ที่มา : https://www.thaigov.go.th/news/contents/details/64442