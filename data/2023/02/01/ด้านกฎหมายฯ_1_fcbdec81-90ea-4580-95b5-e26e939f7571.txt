รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม รับมอบรถขนร่างอาจารย์ใหญ่จาก"ชูวิทย์" ส่งต่อนิติวิทย์ใช้งาน ชมช่วยปลุกกระแสปราบยาเสพติด หลังแจ้งเบาะแสยึดทรัพย์กว่า 8,000 ล้าน


วันพุธที่ 1 กุมภาพันธ์ 2566
01/02/2566
พิมพ์
รัฐมนตรีว่าการกระทรวงยุติธรรม รับมอบรถขนร่างอาจารย์ใหญ่จาก"ชูวิทย์" ส่งต่อนิติวิทย์ใช้งาน ชมช่วยปลุกกระแสปราบยาเสพติด หลังแจ้งเบาะแสยึดทรัพย์กว่า 8,000 ล้าน
รัฐมนตรีว่าการกระทรวงยุติธรรม รับมอบรถขนร่างอาจารย์ใหญ่จาก"ชูวิทย์" ส่งต่อนิติวิทย์ใช้งาน ชมช่วยปลุกกระแสปราบยาเสพติด หลังแจ้งเบาะแสยึดทรัพย์กว่า 8,000 ล้านบาท ชี้การเอื้อเฟื้อกันในสังคมทำให้เกิดความสุข
วันที่ 1 ก.พ.66 เวลา 09.30 น. ที่กระทรวงยุติธรรม นายสมศักดิ์ เทพสุทิน รัฐมนตรีว่าการกระทรวงยุติธรรม พร้อมด้วย นางพงษ์สวาท กายอรุณสุทธิ์ ปลัดกระทรวงยุติธรรม น.ส.ณัฐธ์ภัสส์ ยงใจยุทธ ผู้ช่วยรมว.ยุติธรรม และนายไตรยฤทธิ์ เตมหิวงศ์ อธิบดีกรมสอบสวนคดีพิเศษ ปฏิบัติราชการ ผอ.สถาบันนิติวิทยาศาสตร์ รับมอบ หลอดไฟ 1,600 หลอดจาก นายนรินทร์ ศิลปรักษ์ ประธานกรรมการบริหาร ทีทีซี แอลอีดี เทคโนโลยี เพื่อให้หน่วยงานต่างๆนำไปใช้ประโยชน์ จากนั้น นายชูวิทย์ กมลวิศิษฎ์ ได้เข้ามอบ รถยนต์บรรทุกร่างอาจารย์ใหญ่ ให้กับสถาบันนิติวิทยาศาตร์
นายชูวิทย์ กล่าวว่า ตนชื่นชมการทำงานของ นายสมศักดิ์ มานาน ซึ่งไม่ได้รู้จักเป็นการส่วนตัวแต่ติดตามและเห็นผลงานหลายอย่างที่น่าชื่นชม วันนี้ตนอยู่ในช่วงปลายอายุไข จึงอยากทำกุศล ช่วยสังคมและราชการ เพราะทราบว่ารัฐบาลมีงบประมาณจำกัด และเห็นว่างานของนิติวิทยาศาสตร์ เป็นสิ่งสำคัญและจำเป็นที่จะต้องใช้รถ ตนจึงอยากมาบริจาคช่วย โดยก่อนหน้านี้ตนตั้งเป้าว่าจะบริจาคช่วยโรงพยาบาลทั้งหมด 10 คัน ได้บริจาคไปแล้ว 3 คือ โรงพยาบาลศิริราช โรงพยาบาลธรรมศาสตร์ และโรงพยาบาลตำรวจ สำหรับสถาบันนิติวิทยาศาสตร์เป็นคันที่ 4
นายสมศักดิ์ กล่าวว่า ก่อนหน้านี้นายชูวิทย์ ได้แจ้งเบาะแสสำคัญเกี่ยวกับขบวนการค้ายาเสพติด ถือเป็นคนแรกที่มีความกล้าหาญ ทำให้เราสามารถยึดทรัพย์ได้เป็นจำนวนมากกว่า 8,000 ล้านบาท และยังเหลืออีกเยอะมากที่เรากำลังสืบ ซึ่งเราสามารถยึดย้อนหลังได้ 10 ปี ถือเป็นการนำร่องที่สวยงาม ในอดีตคนไม่รู้เลยว่าคนค้ายามีเงินมากมายมหาศาล โดยข้อมูลจาก UNODC เปิดเผยมูลค่าตลาดยาเสพติดว่ามีมากถึง 1 ล้านล้านบาท โดยในช่วงวาระท้ายๆของรัฐบาล เราอาจจะกังวลว่าที่เราทำมาตลอด 3 ปีเศษจะเป็นหมัน แต่นายชูวิทย์เข้ามาปลุกกระแส ทำให้คนตื่นตัวและเข้าใจปัญหายาเสพติดมากขึ้น ซึ่งจะมีคนอื่นที่นำแบบอย่างจากนายชูวิทย์ไปทำตาม
นายสมศักดิ์ กล่าวอีกว่า วันนี้นายชูวิทย์ นำรถมามอบให้ จริงๆนายชูวิทย์ต้องได้รางวัลแจ้งเบาะแส 400 ล้านบาท แต่ก็ไม่เอาเป็นของตัวเอง กลับนึกถึงคนอื่น นำรถบริจาคให้กับโรงพยาบาลและสถาบันนิติวิทยาศาสตร์อีก ตนต้องขอชื่นชม การมีน้ำใจเอื้อเฟื้อกันในสังคมนั้น ประเทศชาติของเราจะสะอาด เป็นยุคที่เปลี่ยนแปลง ไม่ใช่เฉพาะคนรุ่นใหม่เท่านั้นแต่คนที่อายุมากก็เปลี่ยนได้ หากเรานึกถึงส่วนรวม โดยใช้ศาสตร์พระราชาที่ชี้นำชีวิต คือการ เข้าใจ เข้าถึง พัฒนา จะทำให้เรามีความสุข
จากนั้นนายสมศักดิ์ และนายชูวิทย์ ได้เดินดูรถ และได้เข้าไปนั่งโดยนายชูวิทย์นั่งฝั่งคนขับและนายสมศักดิ์นั่งฝั่งผู้โดยสาร

ที่มา : https://www.thaigov.go.th/news/contents/details/64422