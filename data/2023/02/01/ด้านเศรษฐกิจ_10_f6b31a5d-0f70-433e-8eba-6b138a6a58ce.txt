รัฐบาลไทย-ข่าวทำเนียบรัฐบาล-กรมการขนส่งทางราง ลงพื้นที่ติดตามโครงการรถไฟทางคู่ ช่วงลพบุรี - ปากน้ำโพ 


วันพุธที่ 1 กุมภาพันธ์ 2566
กรมการขนส่งทางราง ลงพื้นที่ติดตามโครงการรถไฟทางคู่ ช่วงลพบุรี - ปากน้ำโพ
.....
เมื่อวันที่ 31 มกราคม - 1 กุมภาพันธ์ 2566 ดร.พิเชฐ คุณาธรรมรักษ์ อธิบดีกรมการขนส่งทางราง กระทรวงคมนาคม พร้อมด้วย เจ้าหน้าที่ กรมการขนส่งทางราง (ขร.) ลงพื้นที่ติดตามความก้าวหน้าโครงการก่อสร้างรถไฟทางคู่ ช่วงลพบุรี - ปากน้ำโพ ที่สถานีลพบุรี สถานีลพบุรี 2 สถานีหนองทรายขาว สถานีบ้านหมี่ สถานีบ้านตาคลี สถานีนครสวรรค์ สถานีปากน้ำโพ และศูนย์ควบคุมการเดินรถนครสวรรค์ โดยมี ดร.อรรถพล เก่าประเสริฐ วิศวกรอํานวยการศูนย์โครงการพิเศษและก่อสร้าง นายไชยา วงศ์สิทธิพรรุ่ง วิศวกรโครงการฯ และนายวัชรเกียรติ สุทธิวรรณา ผู้ช่วยวิศวกรโครงการฯ ฝ่ายโครงการพิเศษและก่อสร้าง การรถไฟแห่งประเทศไทย (รฟท.) พร้อมด้วยบริษัทที่ปรึกษาควบคุมงานและบริษัทผู้รับจ้างก่อสร้างให้การต้อนรับ
สำหรับโครงการรถไฟทางคู่ ช่วงลพบุรี - ปากน้ำโพ แบ่งเป็น 3 สัญญา ได้แก่
สัญญา 1 ช่วงบ้านกลับ - โคกกระเทียม 29 กิโลเมตร (ทางรถไฟยกระดับ 19 กม. และระดับพื้น 10 กม.) มีการก่อสร้างสถานีใหม่ 1 แห่ง คือ สถานีลพบุรี 2 บนทางหลวงหมายเลข 366 มีความก้าวหน้า ร้อยละ 81.72
สัญญา 2 ช่วงท่าแค - ปากน้ำโพ ระยะทาง 116 กม. เป็นโครงสร้างระดับพื้นทั้งหมด โดยก่อสร้างสถานีใหม่ 6 สถานี และก่อสร้างทดแทนสถานีเดิม 11 สถานี มีความก้าวหน้าร้อยละ 75.72 และอาคารควบคุมการเดินรถ (CTC) ที่สถานีนครสวรรค์ 1 แห่ง คาดว่าจะแล้วเสร็จปลายปีนี้
สัญญา 3 งานระบบอาณัติสัญญาณฯ มีความคืบหน้าร้อยละ 26.33 โดยสถานีลพบุรี 2 เป็นสถานียกระดับรองรับรถไฟทางไกลและรถสินค้า ที่ไม่ได้มีปลายทางที่จังหวัดลพบุรี ส่วนสถานีลพบุรีแห่งเดิมยังคงเปิดให้บริการสำหรับขบวนรถไฟชานเมือง เส้นทางกรุงเทพฯ - ลพบุรี ขบวนรถไฟท้องถิ่นทุกขบวน ที่ชาวลพบุรีใช้เดินทางในชีวิตประจำวัน รวมทั้งขบวนรถไฟท่องเที่ยว (KIHA 183) จะยังคงให้บริการเช่นเดิม ที่สถานีเดิม ไม่มีแผนที่จะยกเลิกการใช้งานหรือการย้ายสถานีแต่อย่างใด โดยจะประสานขนส่งจังหวัดลพบุรีจัดให้มีระบบขนส่งสาธารณะเชื่อมต่อระหว่างสถานีลพบุรีเดิมและสถานีลพบุรี 2  เพื่ออำนวยความสะดวกและลดผลกระทบต่อประชาชนผู้ใช้บริการรถไฟ สำหรับสถานีนครวรรค์ เป็นสถานีสร้างใหม่ขนาดใหญ่ โดยตัวอาคารของสถานีเดิมจะปรับปรุงให้สำหรับเจ้าหน้าที่เพื่อใช้ปฏิบัติการเดินรถและระบบอาณัติสัญญาณ ในส่วนสถานีปากน้ำโพ เป็นสถานีอนุรักษ์ (Renovate Station) ซึ่งมีความก้าวหน้าประมาณ ร้อยละ 16
โดย ขร. และ รฟท. จะได้ร่วมประสานเร่งรัดการก่อสร้างโครงการรถไฟทางคู่ ช่วงลพบุรี - ปากน้ำโพ ให้แล้วเสร็จภายในปี 2566

ที่มา : https://www.thaigov.go.th/news/contents/details/64429