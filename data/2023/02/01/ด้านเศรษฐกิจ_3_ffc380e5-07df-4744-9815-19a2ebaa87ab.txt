รัฐบาลไทย-ข่าวทำเนียบรัฐบาล-ปลัดฯ ณัฐพล ตรวจเยี่ยมดีพร้อม มุ่งปฏิรูปหน่วยงาน MIND ใช้หัวและใจ ปั้นอุตสาหกรรมคู่ชุมชนผ่านการดำเนินงาน 4 มิติ


วันพุธที่ 1 กุมภาพันธ์ 2566
01/02/2566
พิมพ์
ปลัดฯ ณัฐพล ตรวจเยี่ยมดีพร้อม มุ่งปฏิรูปหน่วยงาน MIND ใช้หัวและใจ ปั้นอุตสาหกรรมคู่ชุมชนผ่านการดำเนินงาน 4 มิติ
ปลัดฯ ณัฐพล ตรวจเยี่ยมดีพร้อม มุ่งปฏิรูปหน่วยงาน MIND ใช้หัวและใจ ปั้นอุตสาหกรรมคู่ชุมชนผ่านการดำเนินงาน 4 มิติ
เมื่อวันที่ 30 มกราคม 2566 ดร.ณัฐพล รังสิตพล ปลัดกระทรวงอุตสาหกรรม นำคณะผู้บริหารกระทรวงอุตสาหกรรม ประกอบด้วย นายสุรพล ชามาตย์ รองปลัดกระทรวงอุตสาหกรรม นางสาวณัฏฐิญา เนตยสุภา รองอธิบดีกรมส่งเสริมอุตสาหกรรม รักษาราชการแทน รองปลัดกระทรวงอุตสาหกรรม นายวิษณุ ทับเที่ยง หัวหน้าผู้ตรวจกระทรวงอุตสาหกรรม และผู้บริหารกระทรวงอุตสาหกรรม เข้าตรวจเยี่ยม กรมส่งเสริมอุตสาหกรรม (ดีพร้อม) โดยมีนายใบน้อย สุวรรณชาตรี อธิบดีกรมส่งเสริมอุตสาหกรรม พร้อมด้วยผู้บริหาร และเจ้าหน้าที่ กสอ. ให้การต้อนรับพร้อมนำเรียนการดำเนินงานของดีพร้อม ณ ห้องประชุมแพรวา ชั้น 7 อาคาร กช.กสอ. (พระราม 4)
กรมส่งเสริมอุตสาหกรรม (ดีพร้อม) มีหน้าที่ส่งเสริม สนับสนุน และพัฒนา SMEs และวิสาหกิจชุมชน ให้มีสมรรถนะและขีดความสามารถที่เป็นเลิศและมีความยั่งยืนสู่สากล โดยมีแนวทางการปฏิรูปหน่วยงานในอนาคต แบ่งเป็น 3 ระยะ คือ ระยะสั้น 1 ปี ให้อุตสาหกรรมและวิสาหกิจไทย สามารถปรับตัวและอยู่รอด มีภูมิคุ้มกันในการประกอบการและมีขีดความสามารถในการแข่งขัน ระยะกลาง 3 ปี ขับเคลื่อนอุตสาหกรรมและวิสาหกิจไทยให้เติบโตด้วยองค์ความรู้ เทคโนโลยี ดิจิทัล นวัตกรรม ความคิดสร้างสรรค์ และระยะยาว 5 ปี ให้อุตสาหกรรมและวิสาหกิจไทยสามารถเติบโตและมีขีดความสามารถในการแข่งขันบนเวทีโลก มีศักยภาพสูงในการเชื่อมโยงกับห่วงโซ่มูลค่าโลก (Global Value Chain) ได้อย่างมั่นคงในยุคเศรษฐกิจอนาคต นอกจากนี้ ดีพร้อมยังเดินหน้าปั้นผู้ประกอบการ “อุตสาหกรรมเศรษฐกิจ” สู่ความสำเร็จ 4 มิติ โดยมุ่งเน้นการพัฒนาอุตสาหกรรมฐานรากให้มีศักยภาพและเติบโตในอนาคต ได้แก่ เกษตรอุตสาหกรรม อาหารแห่งอนาคต และ Soft Power พร้อมชูนโยบาย “ดีพร้อมโต” การนำโมเดลชุมชนดีพร้อม นำอุตสาหกรรมคู่ชุมชนเพื่อสร้างอุตสาหกรรมให้อยู่คู่กับชุมชนได้อย่างยั่งยืน และการปฏิรูปพร้อมต่อยอด DIPROM Center ให้เป็นศูนย์กลางการบริการ SMEs แบบครบวงจร รวมถึงการพัฒนาชุมชนดีพร้อม หรือโครงการพัฒนาอาชีพเสริมเพิ่มรายได้ให้ชุมชนดีพร้อม หรืออาชีพดีพร้อม เพื่อยกระดับสู่การเป็นผู้ประกอบการที่มีศักยภาพและความยั่งยืนทางธุรกิจ ช่วยยกระดับชุมชนให้มีรายได้เพิ่มและกระตุ้นเศรษฐกิจฐานราก
โดย ปกอ. ให้ข้อคิดเห็นเพิ่มเติมว่า “ดีพร้อมมีแนวทางการดำเนินงานครอบคลุมทั้ง 4 มิติ คือ มิติที่ 1 ความสำเร็จทางธุรกิจ มิติที่ 2 การดูแลสังคมโดยรอบโรงงานอุตสาหกรรม มิติที่ 3 การดูแลรักษาสิ่งแวดล้อม และมิติที่ 4 การกระจายรายได้ให้กับประชาชนและมีชีวิตความเป็นอยู่ที่ดีขึ้น ซึ่งถือเป็นการตอบโจทย์การดำเนินงานของกระทรวงอุตสาหกรรมยุคใหม่ MIND ใช้หัวและใจ ปั้นอุตสาหกรรมคู่ชุมชน คือให้ผู้ประกอบการหรือโรงงานคำนึงถึงผู้คนและชุมชนรอบโรงงาน โดยใช้รางวัลอุตสาหกรรมยอดเยี่ยมและรางวัลอุตสาหกรรมดีเด่นเป็นกลไกสำหรับการประเมินและพัฒนาศักยภาพของสถานประกอบการ รวมถึงการกำหนด THEME รางวัลในแต่ละปี เพื่อให้รางวัลมีความน่าสนใจมากยิ่งขึ้น นอกจากนี้ ควรมีการพัฒนา DIPROM Center ให้เป็นศูนย์กลางการพัฒนา SMEs และวิสาหกิจชุมชนที่มีศักยภาพ และสามารถเป็นพี่เลี้ยงให้คำแนะนำแนวทางความรู้และการดำเนินงานต่าง ๆ กับทางอุตสาหกรรมจังหวัดได้”
ขณะที่ รสอ.รก.รปอ. ได้ให้ข้อเสนอแนะเพิ่มเติมว่า ควรมีการบูรณาการการทำงานร่วมกันระหว่างดีพร้อม โดยเฉพาะหน่วยงานศูนย์ส่งเสริมอุตสาหกรรมภาค กับสำนักงานอุตสาหกรรมจังหวัด เนื่องจากดีพร้อมมีโครงการที่สอดคล้องกับนโยบาย 4 มิติ สามารถขยายผลไปสู่จังหวัดในวงกว้าง เช่น โครงการ DIPROM HERO หรือ SP (Service Provider) รวมถึงการประชาสัมพันธ์การรับสมัครรางวัลอุตสาหกรรม ให้กับ สอจ. ทุกแห่งได้ทราบรายละเอียดประเภท หลักเกณฑ์ และการสมัครต่าง ๆ เพื่อให้สถานประกอบการเข้ามาสมัครคัดเลือกรางวัลเพิ่มมากขึ้น นอกจากนี้ ควรมีการส่งต่อกลุ่มเป้าหมายเพื่อการพัฒนาอย่างยั่งยืน โดยหากผู้ประกอบการที่ต้องการรับความช่วยเหลือในเชิงลึกก็สามารถส่งต่อให้ศูนย์ส่งเสริมอุตสาหกรรมภาค ดำเนินการช่วยเหลือต่อไป
โอกาสนี้ ปลัดกระทรวงฯ ได้นำคณะผู้บริหารเยี่ยมชมการดำเนินงานของดีพร้อม ภายในบริเวณกล้วยน้ำไท เช่น กิจกรรมฝึกอบรมเชิงปฏิบัติการนักส่งเสริมอาชีพดีพร้อม ห้องจัดแสดงผลิตภัณฑ์อุตสาหกรรมเชิงสร้างสรรค์ และนิทรรศการผลิตภัณฑ์อุตสาหกรรมชุมชน เป็นต้น

ที่มา : https://www.thaigov.go.th/news/contents/details/64415