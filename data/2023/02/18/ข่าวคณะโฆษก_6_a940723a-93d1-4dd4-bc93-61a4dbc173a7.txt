รัฐบาลไทย-ข่าวทำเนียบรัฐบาล-​รัฐบาลจัดแข่งกีฬายิงธนูโบราณ ที่เบตง ส่งเสริมกีฬาและวัฒนธรรมท้องถิ่น


วันเสาร์ที่ 18 กุมภาพันธ์ 2566
18/02/2566
พิมพ์
​รัฐบาลจัดแข่งกีฬายิงธนูโบราณ ที่เบตง ส่งเสริมกีฬาและวัฒนธรรมท้องถิ่น
​รัฐบาลจัดแข่งกีฬายิงธนูโบราณ ที่เบตง ส่งเสริมกีฬาและวัฒนธรรมท้องถิ่น
วันนี้ (18 กุมภาพันธ์ 2566) ที่ สนามกีฬากลางเทศบาลเมืองเบตง จ.ยะลา นางสาวรัชดา ธนาดิเรก รองโฆษกรัฐบาลในฐานะผู้แทนพิเศษของรัฐบาลในการแก้ปัญหาจังหวัดชายแดนใต้ ด้านประสานการมีส่วนร่วมเยี่ยมชมการแข่งขันกีฬายิงธนูเทรดดี้ (กีฬายิงธนูโบราณ) Amazean Archery 2023 @BETONG ซึ่งจัดขึ้นภายใต้การแข่งขันวิ่งเทรล Amazean jungle Thailand by UTMB 2023 ระหว่าง 17-19 กุมภาพันธ์ 2566 โดยภายในงานมีการแข่งขันประเภทต่างๆ อาทิ การแข่งขัน Fun Game, Night shooting ซึ่งนักกีฬายิงธนูจะใส่ชุดพื้นเมือง ชุดประจำถิ่นหรือชุดรายอ และผ้าลือปัส หรือสมูตา ตลอดที่ทำการแข่งขัน ถือเป็นเอกลักษณ์เฉพาะของกีฬาธนูเทรดดี้ด้วย
นางสาวรัชดา กล่าวว่ากีฬายิงธนูโบราณ ถือเป็นกีฬาด้านการสร้างศิลปวัฒนธรรม ควบคู่กับวิถีชีวิตของคนในพื้นที่ โดยเฉพาะอย่างยิ่งสอดคล้องกับวิถีชีวิต วัฒนธรรมความเป็นมลายู รัฐบาลจึงให้การสนับสนุนและได้นำมาบรรจุเป็นกิจกรรมคู่ขนานกับการแข่งขันรายการ Amazean jungle Thailand by UTMB 2023 และขณะนี้เยาวชนให้ความสนใจกีฬาชนิดนี้เพื่มมากขึ้นเรื่อยๆ เริ่มมีการสนับสนุนในระดับโรงเรียน แสดงให้เห็นถึงกีฬาและวัฒนธรรมเป็นของคู่กัน โดยภาครัฐพร้อมให้การสนับสนุน
ขณะที่ นายฮาบีบุดดีน ลือแบเต๊ะ คณะกรรมการชมรมยิงธนูพื้นเมืองจังหวัดยะลา กล่าวว่า เสน่ห์ของการยิงธนูในกิจกรรมครั้งนี้คือการแต่งกาย ซึ่งส่งเสริมให้นักกีฬาทุกคนแต่งกายด้วยชุดท้องถิ่น เป็นการอนุรักษ์การแต่งกายของท้องถิ่น และจะไม่ค่อยเน้นผลการแข่งขัน แต่จะเน้นเพื่อมาพบปะกัน ดีใจที่ได้เห็นภาพเด็กๆและผู้ใหญ่สามารถทำกิจกรรมร่วมกัน รวมถึงเป็นกิจกรรมที่สามารถทำได้ร่วมกันในครอบครัว สามารถส่งเสริมความรักความสามัคคีในครอบครัว และในอนาคตก็จะมีการต่อยอดการทำกิจกรรมแบบนี้ต่อไปเรื่อยๆ ยังสถานที่ต่างๆในพื้นที่ เพื่อเผยแพร่ให้แก่น้องๆเยาวชนได้หันมาใช้เวลาว่างให้เป็นประโยชน์

ที่มา : https://www.thaigov.go.th/news/contents/details/65134