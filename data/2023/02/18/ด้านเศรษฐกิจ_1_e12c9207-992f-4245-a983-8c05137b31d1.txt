รัฐบาลไทย-ข่าวทำเนียบรัฐบาล-นายสรพงศ์ ไพฑูรย์พงษ์ รักษาการอธิบดีกรมเจ้าท่า ร่วมลงพื้นที่ตรวจราชการ ติดตามความคืบหน้าโครงการสำคัญเพื่อขับเคลื่อนการพัฒนาโครงข่ายคมนาคมในพื้นที่จังหวัดนครราชสีมา


วันศุกร์ที่ 17 กุมภาพันธ์ 2566
นายสรพงศ์ ไพฑูรย์พงษ์ รักษาการอธิบดีกรมเจ้าท่า ร่วมลงพื้นที่ตรวจราชการ ติดตามความคืบหน้าโครงการสำคัญเพื่อขับเคลื่อนการพัฒนาโครงข่ายคมนาคมในพื้นที่จังหวัดนครราชสีมา
...
นายสรพงศ์ ไพฑูรย์พงษ์ รักษาการอธิบดีกรมเจ้าท่า กระทรวงคมนาคม พร้อมด้วย นายวิเชียร เปมานุกรรักษ์ รองอธิบดีกรมเจ้าท่า ด้านปฏิบัติการ และนายสุรชัย บุรพานนทชัย ผู้อำนวยการสำนักแผนงาน กรมเจ้าท่า ร่วมลงพื้นที่ติดตามความคืบหน้าการพัฒนาโครงข่ายคมนาคมขนส่งที่สำคัญในพื้นที่จังหวัดนครราชสีมา กับรัฐมนตรีว่าการกระทรวงคมนาคม นายศักดิ์สยาม ชิดชอบ พร้อมด้วย นายชยธรรม์ พรหมศร ปลัดกระทรวงคมนาคม นายจิรุตม์ วิศาลจิตร อธิบดีกรมการขนส่งทางบก รักษาราชการแทนรองปลัดกระทรวงคมนาคม และผู้บริหารหน่วยงานในสังกัดกระทรวงฯ โดยมี นายสยาม ศิริมงคล ผู้ว่าราชการจังหวัดนครราชสีมา นายประเวศน์ สุภาชัย รักษาราชการแทนผู้อำนวยการสำนักงานเจ้าท่าภูมิภาคที่ 7 สิบตำรวจโท สิทธิชัย พลไกรสร ผู้อำนวยการสำนักงานเจ้าท่า สาขานครราชสีมา และหัวหน้าหน่วยงานในสังกัดกระทรวงฯ ในพื้นที่ ให้การต้อนรับและร่วมประชุม ณ ห้องประชุม สำนักงานทางหลวงที่ 10 ในวันที่ 17 กุมภาพันธ์  2566
นายศักดิ์สยาม ชิดชอบ กล่าวว่า จากนโยบายของรัฐบาลที่ให้เร่งพัฒนาระบบการคมนาคมขนส่งในทุกมิติให้ครอบคลุมทั่วถึงทุกพื้นที่ และสามารถเชื่อมโยงการเดินทางได้อย่างไร้รอยต่อ ส่งเสริมการพัฒนาเศรษฐกิจ สังคม และการท่องเที่ยวในภูมิภาค ยกระดับคุณภาพชีวิตของประชาชนให้สามารถเข้าถึงระบบขนส่งสาธารณะได้อย่างทั่วถึงและเท่าเทียม เพื่อให้ประชาชนเดินทางได้อย่างสะดวก รวดเร็ว ปลอดภัย มีคุณภาพชีวิตที่ดี สร้างงาน สร้างรายได้ให้กับประชาชนในพื้นที่ กระทรวงคมนาคมได้เร่งรัดผลักดันการดำเนินโครงการพัฒนาโครงสร้างพื้นฐานด้านคมนาคมอย่างต่อเนื่อง เพื่อเพิ่มขีดความสามารถในการแข่งขันของประเทศ ลดต้นทุนโลจิสติกส์ รวมถึงเป็นการอำนวยความสะดวกในการเดินทางให้แก่ประชาชน ลดมลพิษและแก้ไขปัญหาจราจรติดขัดในพื้นที่เขตเมือง และพัฒนาโครงการด้านคมนาคมในพื้นที่จังหวัดนครราชสีมาให้ครอบคลุมทุกมิติ
ในส่วนของการพัฒนาโครงข่ายคมนาคมขนส่งทางน้ำที่สำคัญ นายสรพงศ์ ไพฑูรย์พงษ์ รักษาการอธิบดีกรมเจ้าท่า รายงานในที่ประชุม ว่าได้กำหนดนโยบายการพัฒนาพื้นที่ภาคตะวันออกเฉียงเหนือ “พัฒนาแหล่งน้ำ สร้างอีสานเขียว ท่องเที่ยวปลอดภัย วิถีใหม่ชุมชน” โดยมอบหมายให้ สำนักงานเจ้าท่าภูมิภาคที่ 7 และสำนักงานเจ้าท่าภูมิภาคสาขา ร่วมกับสำนักงานพัฒนาและบำรุงรักษาทางน้ำที่ 8 เป็นผู้รับผิดชอบดำเนินการ รวมถึงได้ดำเนินโครงการขุดลอกและบำรุงรักษาร่องน้ำภายในประเทศ จังหวัดนครราชสีมา โครงการที่แล้วเสร็จในปี 2565 จำนวน 6 โครงการ ระยะทางการขุดลอกรวม 16.45 กิโลเมตร ได้แก่ โครงการขุดลอกลำทะเมนชัย ตำบลบ้านยาง อำเภอลำทะเมนชัย โครงการขุดลอกลำสะแทด หมู่ที่ 2 ตำบลโนนแดง อำเภอโนนแดง โครงการขุดลอกลำสะแทด หมู่ที่ 5 ตำบลทุ่งสว่าง อำเภอประทาย โครงการขุดลอกลำสะแทด หมู่ที่ 1 ตำบลละหานปลาค้าว อำเภอเมืองยาง โครงการขุดลอกแม่น้ำชี ตำบลแก้งสนามนาง อำเภอแก้งสนามนาง และโครงการขุดลอกลำน้ำแก่ง หมู่ที่ 3, 5 และ 9 ตำบลท่าหลวง อำเภอพิมาย ทั้งนี้ ยังได้ดำเนินโครงการอื่น ๆ เพื่อช่วยเหลือประชาชน ได้แก่ โครงการก่อสร้างเขื่อนป้องกันตลิ่งพังแม่น้ำมูล บ้านหนองรี ตำบลท่าช้าง อำเภอเฉลิมพระเกียรติ โครงการก่อสร้างเขื่อนป้องกันตลิ่งแม่น้ำชี หมู่ที่ 7 บ้านฤทธิ์รักษา ถึงหมู่ที่ 3 บ้านแก่งโก โครงการก่อสร้างก่อสร้างเขื่อนป้องกันตลิ่งในแม่น้ำมูล บ้านม่วง หมู่ที่ 7 ตำบลในเมือง อำเภอพิมาย การจัดทำระบบเข้าถึงการอนุญาตสิ่งล่วงล้ำลำน้ำ การเตรียมความพร้อมด้านความปลอดภัยต้อนรับนักท่องเที่ยว โดยช่วงที่ผ่านมา สำนักงานเจ้าท่าภูมิภาคสาขานครราชสีมาได้ระดมสรรพกำลังบูรณาการร่วมกับองค์การปกครองส่วนท้องถิ่นและจังหวัดนครราชสีมา จังหวัดชัยภูมิ และจังหวัดสุรินทร์ มอบน้ำดื่ม อาหาร และเครื่องอุปโภค รวมทั้งเคลื่อนย้ายประชาชนผู้ได้รับความเดือดร้อนจากอุทกภัยในพื้นที่รับผิดชอบ ระหว่างวันที่ 27 กันยายน - 31 ตุลาคม 2565
ทั้งนี้ เมื่อโครงการก่อสร้างต่าง ๆ ในพื้นที่จังหวัดนครราชสีมาแล้วเสร็จสมบูรณ์ จะทำให้การเชื่อมต่อด้านคมนาคมขนส่งทุกโหมดการเดินทางได้อย่างไร้รอยต่อ เพิ่มประสิทธิภาพโครงข่ายการคมนาคมขนส่งของภาคตะวันออกเฉียงเหนือ สามารถรองรับปริมาณการเดินทางและคมนาคมขนส่งที่เพิ่มสูงขึ้นในอนาคต เชื่อมโยงโครงข่ายคมนาคมขนส่งกับภูมิภาคอื่น ๆ ได้อย่างสะดวก รวดเร็ว ปลอดภัย อีกทั้งยังเป็นการฟื้นฟูเศรษฐกิจ ส่งเสริมการท่องเที่ยว ยกระดับคุณภาพชีวิตของประชาชนนำไปสู่ความมั่นคง มั่งคั่ง ยั่งยืน ต่อไป
ในการนี้ รัฐมนตรีว่าการกระทรวงคมนาคมได้เน้นย้ำให้หน่วยงานในสังกัดกระทรวงคมนาคมต้องมีการบูรณาการการดำเนินงานร่วมกับหน่วยงานราชการที่เกี่ยวข้อง รวมทั้งภาคประชาชนและภาคเอกชน เพื่อให้การดำเนินงานเกิดประสิทธิผลสูงสุด โดยต้องจัดทำแผนการดำเนินงานแปลงนโยบายไปสู่การปฏิบัติ การดำเนินงานต้องคำนึงถึงปัจจัยการอนุรักษ์และฟื้นฟูสิ่งแวดล้อม

ที่มา : https://www.thaigov.go.th/news/contents/details/65121