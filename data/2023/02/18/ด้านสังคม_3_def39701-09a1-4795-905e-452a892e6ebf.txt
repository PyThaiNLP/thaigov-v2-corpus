รัฐบาลไทย-ข่าวทำเนียบรัฐบาล-“ปลัด สธ.” เปิดมหกรรม “ผู้สูงอายุไทย ดวงตาสดใส ไร้ต้อกระจก” รพ.สมุทรปราการ เร่งรัดผ่าตัดต้อกระจกให้ผู้สูงวัย ลดการสูญเสียการมองเห็น


วันเสาร์ที่ 18 กุมภาพันธ์ 2566
“ปลัด สธ.” เปิดมหกรรม “ผู้สูงอายุไทย ดวงตาสดใส ไร้ต้อกระจก” รพ.สมุทรปราการ เร่งรัดผ่าตัดต้อกระจกให้ผู้สูงวัย ลดการสูญเสียการมองเห็น
ปลัดกระทรวงสาธารณสุข เปิดมหกรรม “ผู้สูงอายุไทย ดวงตาสดใส ไร้ต้อกระจก” โรงพยาบาลสมุทรปราการ ช่วยให้ผู้สูงอายุในจังหวัดสมุทรปราการที่เป็นโรคต้อกระจกชนิดบอด และชนิดสายตาเลือนรางที่จำเป็นต้องผ่าตัด ได้รับการผ่าตัดที่รวดเร็ว มองเห็นได้ชัดขึ้น
ปลัดกระทรวงสาธารณสุข เปิดมหกรรม “ผู้สูงอายุไทย ดวงตาสดใส ไร้ต้อกระจก” โรงพยาบาลสมุทรปราการ ช่วยให้ผู้สูงอายุในจังหวัดสมุทรปราการที่เป็นโรคต้อกระจกชนิดบอด และชนิดสายตาเลือนรางที่จำเป็นต้องผ่าตัด ได้รับการผ่าตัดที่รวดเร็ว มองเห็นได้ชัดขึ้น ลดปัญหาการสูญเสียการมองเห็น
วันนี้ (18 กุมภาพันธ์ 2566) ที่โรงพยาบาลสมุทรปราการ อำเภอเมือง จังหวัดสมุทรปราการ นายแพทย์โอภาส การย์กวินพงศ์ ปลัดกระทรวงสาธารณสุข เป็นประธานเปิดงานมหกรรม “ผู้สูงอายุไทย ดวงตาสดใส ไร้ต้อกระจก” โดยมี นายชัยพจน์ จรูญพงศ์ รองผู้ว่าราชการจังหวัดสมุทรปราการ นางสาวนันทิดา แก้วบัวสาย นายกองค์การบริหารส่วนจังหวัดสมุทรปราการ นายแพทย์นเรศฤทธิ์ ขัดธะสีมา นายแพทย์สาธารณสุขจังหวัดสมุทรปราการ และประชาชน เข้าร่วมงาน
นายแพทย์โอภาส กล่าวว่า กระทรวงสาธารณสุขมีนโยบายให้ปี 2566 เป็นปีแห่งสุขภาพสูงวัยไทย โดยสนับสนุนการดูแลสุขภาพผู้สูงอายุอย่างเป็นระบบและทั่วถึง ทั้งการคัดกรองสุขภาพกายและใจ การให้บริการคลินิกผู้สูงอายุ และสนับสนุนวัสดุอุปกรณ์จำเป็นเพื่อพัฒนาคุณภาพชีวิตให้ดีขึ้น สามารถดูแลตนเองขั้นพื้นฐานได้ ทั้งนี้ ช่วงสถานการณ์การแพร่ระบาดของโรคโควิด 19 ที่ผ่านมา โรงพยาบาลสมุทรปราการ มีการปรับการให้บริการเพื่อลดความเสี่ยงในการแพร่และรับเชื้อ เช่น ลดการผ่าตัดผู้ป่วยโรคต้อกระจกในรายที่ไม่เร่งด่วน เหลือผ่าตัดเฉพาะรายที่มีภาวะแทรกซ้อนรุนแรงเท่านั้น ทำให้มีผู้ป่วยต้อกระจกที่ต้องได้รับการผ่าตัดสะสมเพิ่มขึ้น กว่า 400 ราย เป็นต้อกระจกชนิดบอดประมาณ 300 ราย และมีระยะเวลารอคอยการผ่าตัดนานกว่า 6 เดือน จึงได้มีการจัดงาน “มหกรรมผู้สูงอายุไทย ดวงตาสดใส ไร้ต้อกระจก” ขึ้น เพื่อเร่งรัดการผ่าตัดต้อกระจกให้กับผู้สูงอายุ ลดระยะเวลารอคอยและลดภาวะแทรกซ้อน
ด้านนพ.นเรศฤทธิ์ กล่าวว่า โรคต้อกระจกพบมากเป็นอันดับหนึ่งทั้งของผู้ป่วยในและผู้ป่วยนอกของโรงพยาบาล แต่ละปีมีผู้เข้ารับการรักษามากกว่า 1,200 ราย โรงพยาบาลสมุทรปราการ จึงร่วมกับทีมจักษุแพทย์โรงพยาบาลบ้านแพ้ว (องค์การมหาชน) จัดโครงการ “มหกรรมผู้สูงอายุไทย ดวงตาสดใส ไร้ต้อกระจก”ให้ประชาชน โดยเฉพาะผู้สูงอายุที่ป่วยเป็นโรคต้อกระจกได้รับการผ่าตัดที่รวดเร็วขึ้น แก้ไขและลดปัญหาการสูญเสียการมองเห็น เพิ่มคุณภาพชีวิตที่ดีแก่ผู้สูงวัยไทย โดยวันที่ 18 กุมภาพันธ์ 2566 จัดบริการตรวจยืนยันต้อกระจก และวัดเลนส์แก้วตาเทียม จำนวน 400 ราย วันที่ 25-26 กุมภาพันธ์ 2566 ผ่าตัดต้อกระจกวันละ 500 ราย และนัดตรวจติดตามหลังผ่าตัด ในวันที่ 3 และ 24 มีนาคม 2566 ต่อไป
*********************************************** 18 กุมภาพันธ์ 2566

ที่มา : https://www.thaigov.go.th/news/contents/details/65131