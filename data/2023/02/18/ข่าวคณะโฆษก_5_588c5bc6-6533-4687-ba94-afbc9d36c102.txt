รัฐบาลไทย-ข่าวทำเนียบรัฐบาล-​"ทิพานัน" โชว์ผลงานทีมเเศรษฐกิจ 'พล.อ.ประยุทธ์'  โรดโชว์สหรัฐฯ ดึงบริษัทยักษ์ใหญ่ลงทุนไทยสำเร็จ  ชี้ความสงบและโครงสร้างพื้นฐานดีเป็นตัวตัดสินใจของนักลงทุน


วันเสาร์ที่ 18 กุมภาพันธ์ 2566
18/02/2566
พิมพ์
​"ทิพานัน" โชว์ผลงานทีมเเศรษฐกิจ 'พล.อ.ประยุทธ์'  โรดโชว์สหรัฐฯ ดึงบริษัทยักษ์ใหญ่ลงทุนไทยสำเร็จ  ชี้ความสงบและโครงสร้างพื้นฐานดีเป็นตัวตัดสินใจของนักลงทุน
​"ทิพานัน" โชว์ผลงานทีมเเศรษฐกิจ 'พล.อ.ประยุทธ์'  โรดโชว์สหรัฐฯ ดึงบริษัทยักษ์ใหญ่ลงทุนไทยสำเร็จ  ชี้ความสงบและโครงสร้างพื้นฐานดีเป็นตัวตัดสินใจของนักลงทุน
วันนี้ 18  ก.พ. 66 น.ส.ทิพานัน ศิริชนะ รองโฆษกประจำสำนักนายกรัฐมนตรี เปิดเผยว่า พล.อ.ประยุทธ์ จันทร์โอชา นายกรัฐมนตรี และรัฐมนตรีว่าการกระทรวงกลาโหม ในฐานะประธานคณะกรรมการส่งเสริมการลงทุน หรือบีโอไอ รับทราบและยินดีผลสำเร็จ ของคณะกรรมการส่งเสริมการลงทุนและผู้แทนการค้าไทย จากการเดินสายโรดโชว์ครั้งแรกของปี 2566 ณ นครซีแอตเติล และนครซานฟรานซิสโก ประเทศสหรัฐอเมริการะหว่างวันที่ 1 – 3 กุมภาพันธ์ 2566
น.ส.ทิพานัน กล่าวว่า  ผลสำเร็จอย่างเป็นรูปธรรมจากการเข้าพบหารือกับผู้บริหารของบริษัทชั้นนำในอุตสาหกรรมดิจิทัลและอิเล็กทรอนิกส์ ได้แก่ บริษัท Amazon Web Services (AWS) ได้ประกาศลงทุนในประเทศไทยด้วยเงินลงทุนกว่า 1.9 แสนล้านบาท  บริษัท Google ที่ประกาศจัดตั้ง Google Cloud Region ในประเทศไทย บริษัท Microsoft ผู้พัฒนาซอฟต์แวร์รายใหญ่ของโลกที่ทำธุรกิจในไทยมายาวนาน บริษัท Western Digital ผู้ผลิตฮาร์ดดิสก์รายใหญ่ของโลก ซึ่งมีฐานการผลิตที่ใหญ่ที่สุดของบริษัทอยู่ในประเทศไทย และบริษัท Analog Devices ผู้ผลิตเซมิคอนดักเตอร์และ IC อันดับต้นของโลก ซึ่งได้ลงทุนและขยายฐานการประกอบและทดสอบเซมิคอนดัคเตอร์ในไทยอย่างต่อเนื่อง
น.ส.ทิพานัน กล่าวว่า ทั้งนี้ทีมประเทศไทยได้ชูจุดเด่นของประเทศไทยทั้งในเรื่องโครงสร้างพื้นฐานที่มีคุณภาพ ซัพพลายเชนครบวงจร รวมทั้งความสามารถในการจัดหาพลังงานหมุนเวียนสำหรับภาคอุตสาหกรรม ซึ่งกำลังเป็นที่ต้องการของบริษัทชั้นนำ นอกจากนี้ บีโอไอยังมีมาตรการใหม่ ๆ หลายเรื่องที่เป็นประโยชน์กับนักลงทุนสหรัฐฯ
พร้อมกันนี้ในการหารือกับสหรัฐฯ ผู้แทนการค้าไทยได้นำเสนอทิศทางการพัฒนาเศรษฐกิจของไทยไปสู่เศรษฐกิจสีเขียว (Green Economy) ทั้งการเพิ่มสัดส่วนการใช้พลังงานหมุนเวียนในการผลิตไฟฟ้าถึงร้อยละ 50 การกำหนดเป้าหมายและแผนปฏิบัติในการลดการปล่อยคาร์บอน รวมทั้งการส่งเสริมเทคโนโลยีการดักจับ การใช้ประโยชน์ และการกักเก็บคาร์บอน (CCUS) อีกทั้งยังได้ชูนโยบายมุ่งเป้าใน 3 อุตสาหกรรมสำคัญ ได้แก่ อุตสาหกรรมยานยนต์ อุตสาหกรรมอิเล็กทรอนิกส์ อุตสาหกรรมดิจิทัล
โดยในปี 2565 มีคำขอรับการส่งเสริมการลงทุนจากสหรัฐอเมริกา จำนวน 33 โครงการ เงินลงทุนรวม 50,296 ล้านบาท สูงเป็นอันดับ 3 ของการลงทุนจากต่างประเทศทั้งหมด ส่วนใหญ่อยู่ในอุตสาหกรรมดิจิทัล และอิเล็กทรอนิกส์
น.ส.ทิพานัน กล่าวว่า ถือเป็นผลสำเร็จจากการที่พล.อ.ประยุทธ์ มุ่งเพิ่มขีดความสามารถในการแข่งขัน  ดังนั้นในห้วงเวลานี้ อยากให้ทั้งฝ่ายค้านและผู้ไม่หวังดีกับประเทศไทย ได้รับทราบข้อมูลว่า จากสถานการณ์ความสงบทางการเมืองที่ผ่านมา แม้มีวิกฤตโควิด 19 ก็ยังทำให้ประเทศไทยฟื้นตัว  เศรษฐกิจกำลังเติบโต จากการวางรากฐานทั้งโครงสร้างพื้นฐานที่ดี ทั้งความสงบเรียบร้อยในประเทศ  อันแสดงถึงเสถียรภาพที่จะทำให้ต่างชาติตัดสินใจมาลงทุน ควบคู่ไปกับมาตรการส่งเสริมการลงทุน ที่รัฐบาลกำลังมุ่งสู่เศรษฐกิจใหม่ และยกระดับให้ไทยเป็นศูนย์กลางการลงทุนของภูมิภาคได้ในไม่ช้า" น.ส. ทิพานัน กล่าว

ที่มา : https://www.thaigov.go.th/news/contents/details/65128