รัฐบาลไทย-ข่าวทำเนียบรัฐบาล-กรมการขนส่งทางบก เตือนประชาชนอย่าหลงเชื่อทำใบขับขี่ปลอมทางออนไลน์และอย่าโอนเงินโดยเด็ดขาด พร้อมเผยรายชื่อเพจเฟซบุ๊กปลอมกว่า 23 เพจ


วันเสาร์ที่ 18 กุมภาพันธ์ 2566
กรมการขนส่งทางบก เตือนประชาชนอย่าหลงเชื่อทำใบขับขี่ปลอมทางออนไลน์และอย่าโอนเงินโดยเด็ดขาด พร้อมเผยรายชื่อเพจเฟซบุ๊กปลอมกว่า 23 เพจ
...
กรมการขนส่งทางบก เตือนประชาชนอย่าหลงเชื่อทำใบขับขี่ปลอมทางออนไลน์และอย่าโอนเงินโดยเด็ดขาด พร้อมเผยรายชื่อเพจเฟซบุ๊กปลอมกว่า 23 เพจ ย้ำหากพบการปลอมแปลงใบขับขี่จะดำเนินคดีทุกรายและลงโทษผู้ฝ่าฝืนขั้นสูงสุด
นายเสกสม อัครพันธุ์ รองอธิบดีกรมการขนส่งทางบก และโฆษกกรมการขนส่งทางบก กระทรวงคมนาคม กล่าวว่า ณ ปัจจุบันมีกลุ่มมิจฉาชีพแอบอ้างว่าสามารถรับทำธุรกรรมกับ กรมการขนส่งทางบก (ขบ.) ผ่านทางเพจเฟซบุ๊ก โดยเฉพาะรับทำหรือต่ออายุใบขับขี่รถยนต์ พฤติกรรมของกลุ่มมิจฉาชีพจะนำรูปตราสัญลักษณ์ ขบ. มาใส่ในรูปโปรไฟล์ หรือนำรูปภาพของผู้ที่ได้รับใบขับขี่มาแอบอ้าง เพื่อสร้างความน่าเชื่อถือ โดยจะโฆษณาหลอกลวงว่าสามารถออกใบขับขี่หรือต่ออายุใบขับขี่ โดยไม่ต้องเดินทางไปที่สำนักงานขนส่ง หรือใช้คำว่า “รับทำใบขับขี่ไม่ต้องสอบ ไม่ต้องอบรม รอรับได้เลย” และมีการเรียกเก็บค่าใช้จ่ายในการดำเนินการอยู่ที่ประมาณ 1,000 - 6,000 บาท เมื่อผู้เสียหายโอนเงินไปแล้วจะเรียกร้องให้โอนเงินเพิ่มอีกและเงียบหาย ไม่สามารถตามคืนได้หรือจะได้รับใบขับขี่ปลอม ซึ่ง ขบ. ได้ติดตามดำเนินการเรื่องดังกล่าวอย่างจริงจังและต่อเนื่อง โดยได้แจ้งความดำเนินคดีไปแล้ว 52 ราย ทั้งนี้ ขบ. ตรวจพบเพจเฟซบุ๊กปลอมอีกจำนวน 23 เพจ ดังนี้ 1) เพจเฟซบุ๊ก “รับทำใบขับขี่” โดยใช้โลโก้ ขบ. 2) เพจเฟซบุ๊ก “รับทำใบขับขี่ สอนขับรถยนต์ พร้อมสอบใบขับขี่” 3). เพจเฟซบุ๊ก “โรงเรียนสอนขับรถ สอบ และ อบรมใบขับขี่ UPd” 4) เพจเฟซบุ๊ก “บริการรับจองคิวอบรม/ทำ/ต่อ ใบขับขี่ใหม่” 5) เพจเฟซบุ๊ก “รับปรึกษางานใบขับขี่ ทำใหม่ ต่อใบขับขี่ เปลี่ยนประเภท ตรวจประวัติ” 6) เพจเฟซบุ๊ก “รับทำใบขับขี่ออนไลน์ ราคาถูก by เจ๊พร” 7) เพจเฟซบุ๊ก “ใบขับขี่ออนไลน์” 8) เพจเฟซบุ๊ก “รับทำใบขับขี่ ทุกชนิด” 9) เพจเฟซบุ๊ก “รับทำใบขับขี่ทุกชนิด” 10) เพจเฟซบุ๊ก “รับทำใบขับขี่ถูกกฎหมายทั้วไทย” 11) เพจเฟซบุ๊ก “รับทำใบขับขี่ทุกชนิด” 12) เพจเฟซบุ๊ก “รับทำใบขับขี่ เด้งด่วน” 13) เพจเฟซบุ๊กภายใต้ชื่อ “DEE” หรือ แอดไลน์ @395ifebq 14) เพจเฟซบุ๊ก “รับทำใบขับขี่แบบเร่งด่วน” 15) เพจเฟซบุ๊ก “รับทำใบขับขี่ทุก ชนิด” โดยใช้โลโก้ ขบ. 16) เพจเฟซบุ๊กภายใต้ชื่อ “Sukson Chaiyarat” 17) เพจเฟซบุ๊ก “รับทำใบขับขี่” 18) เพจเฟซบุ๊ก “รับทำใบขับขี่ทุกประเภท ถูกกฎหมาย” 19) เพจเฟซบุ๊ก “รับทำใบขับขี่ มอเตอร์ไซค์รถยนต์” 20) เพจเฟซบุ๊ก “รับทำใบขับขี่ทั่วประเทศ” 21) เพจเฟซบุ๊ก “รับทำใบขับขี่มอเตอร์ไซค์-รถยนต์ทุกรุ่น” 22) เพจเฟซบุ๊ก “รับทำใบขับขี่รถทุกรุ่น” และ 23) เพจเฟซบุ๊ก “รับทำใบขับขี่ด่วน รถทุกชนิด”
ขบ. ขอเตือนประชาชนว่าอย่าหลงเชื่อหรือทำธุรกรรมกับเพจเหล่านี้เด็ดขาดจะทำให้สูญเสียทรัพย์สินและเอกสารส่วนบุคคล และเสี่ยงได้รับใบขับขี่ปลอม ซึ่งผู้หลงเชื่อจะมีความผิดตามประมวลกฎหมายอาญาความผิดฐานปลอมแปลงเอกสารทางราชการหรือใช้เอกสารราชการปลอม มีโทษจำคุกตั้งแต่ 6 เดือน - 5 ปี ปรับตั้งแต่ 10,000 - 100,000 บาท หรือทั้งจำทั้งปรับ ทั้งนี้ หากพบเพจเฟซบุ๊กปลอมขอให้กดรายงานบัญชีหรือเพจเฟซบุ๊ก (report) หรือสามารถแจ้งเบาะแสมายัง ขบ. ได้โดยตรง หรือ โทร.1584 ตลอด 24 ชั่วโมง
ขบ. ขอย้ำว่าการขอรับใบขับขี่ทุกชนิดมีมาตรฐานเดียวกันทั่วประเทศ ผู้ที่ต้องการขอรับใบขับขี่สามารถดำเนินการ ตั้งแต่การตรวจสอบเอกสาร การทดสอบสมรรถภาพร่างกาย การอบรม การทดสอบข้อเขียน การทดสอบขับรถ ที่สำนักงานขนส่งหรือโรงเรียนสอนขับรถที่รับรองโดย ขบ. และการถ่ายรูปเพื่อออกใบอนุญาตขับรถต้องมาดำเนินการได้ที่สำนักงานขนส่งเท่านั้น สำหรับผู้ที่ต้องการขอรับใบขับขี่ใหม่สามารถจองคิวล่วงหน้าผ่านแอปพลิเคชัน DLT Smart Queue ซึ่งสามารถเลือกสำนักงานขนส่ง วันและเวลาที่สะดวกได้ด้วยตนเอง ซึ่งอัตราค่าธรรมเนียมตามกฎหมายกำหนด (รวมค่าคำขอ) ใบขับขี่รถยนต์ส่วนบุคคลชั่วคราว 205 บาท ใบขับขี่รถจักรยานยนต์ชั่วคราว 105 บาท ในส่วนการต่ออายุใบขับขี่สามารถเข้ารับบริการได้โดยไม่ต้องจองคิวล่วงหน้า (walk in ) อัตราค่าธรรมเนียมในการต่ออายุใบขับขี่รถยนต์ส่วนบุคคล 505 บาท ใบขับขี่รถจักรยานยนต์ส่วนบุคคล 255 บาท

ที่มา : https://www.thaigov.go.th/news/contents/details/65127