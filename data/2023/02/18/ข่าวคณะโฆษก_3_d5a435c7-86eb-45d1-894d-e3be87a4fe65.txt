รัฐบาลไทย-ข่าวทำเนียบรัฐบาล-โฆษกรัฐบาล เผยหน่วยงานที่เกี่ยวข้องรับลูกนโยบายรัฐบาล เดินหน้าประชาสัมพันธ์ข้าวไทยในงานแสดงสินค้านานาชาติระดับโลก 2 ภูมิภาค 


วันเสาร์ที่ 18 กุมภาพันธ์ 2566
18/02/2566
พิมพ์
โฆษกรัฐบาล เผยหน่วยงานที่เกี่ยวข้องรับลูกนโยบายรัฐบาล เดินหน้าประชาสัมพันธ์ข้าวไทยในงานแสดงสินค้านานาชาติระดับโลก 2 ภูมิภาค
งาน Biofach 2023 ณ สหพันธ์สาธารณรัฐเยอรมนี และงาน Gulfood 2023 ณ สหรัฐอาหรับเอมิเรตส์
วันนี้ (18 กุมภาพันธ์ 2566) นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหมยินดีที่ได้ทราบสินค้าข้าวอินทรีย์และผลิตภัณฑ์ข้าวอินทรีย์ของไทยเข้าร่วมงานแสดงสินค้านานาชาติระดับโลกใน 2 ภูมิภาค ที่สหพันธ์สาธารณรัฐเยอรมนี และสหรัฐอาหรับเอมิเรตส์
โฆษกประจำสำนักนายกรัฐมนตรี กล่าวว่าด้วยการผลักดันนโยบายของนายกรัฐมนตรี หน่วยงานที่เกี่ยวข้องได้นำสินค้าข้าวอินทรีย์และผลิตภัณฑ์ข้าวอินทรีย์ของไทยร่วมงานแสดงสินค้านานาชาติระดับโลกใน 2 ภูมิภาค ได้แก่
1. งาน BIOFACH 2023 ครั้งที่ 33 วันที่ 14-17 กุมภาพันธ์ 2566 ณ เมืองนูเรมเบิร์ก สหพันธ์สาธารณรัฐเยอรมนี ซึ่งเป็นงานแสดงสินค้าเกษตรอินทรีย์นานาชาติที่ใหญ่ที่สุดในโลก ทั้งนี้ ในงานได้จัดนิทรรศการให้ความรู้เกี่ยวกับข้าวอินทรีย์ไทย จัดแสดงตัวอย่างสินค้าข้าวอินทรีย์ และผลิตภัณฑ์ข้าวอินทรีย์ของไทยไปจัดแสดง เช่น ข้าวหอมมะลิไทยอินทรีย์ ข้าวไรซ์เบอร์รี่อินทรีย์ แป้งข้าวอินทรีย์ เครื่องดื่มจากข้าวอินทรีย์ และขนมอบกรอบที่ทำมาจากข้าวอินทรีย์ เป็นต้น รวมถึงการเจรจาธุรกิจการค้ากับผู้นำเข้าข้าวภายในงานด้วย
2. งาน Gulfood 2023 ครั้งที่ 28 วันที่ 20-24 กุมภาพันธ์ 2566 ณ เมืองดูไบ สหรัฐอาหรับเอมิเรตส์ เป็นงานแสดงสินค้าอาหารและเครื่องดื่มที่ใหญ่ที่สุดในภูมิภาคตะวันออกกลาง ในงานได้จัดนิทรรศการให้ความรู้เกี่ยวกับความหลากหลายของข้าวไทยควบคู่กับเครื่องหมายรับรองข้าวหอมมะลิไทย และจัดแสดงตัวอย่างข้าวไทยชนิดต่าง ๆ เช่น ข้าวหอมมะลิไทย ข้าวขาว และข้าวนึ่ง รวมถึงข้าวคุณลักษณะพิเศษ เช่น ข้าวไรซ์เบอร์รี่ ข้าวสังข์หยด และข้าว กข43 พร้อมสาธิตการหุงข้าวไทยแจกให้กับผู้เข้าชมภายในคูหา ได้ทดลองชิมคู่กับอาหารของไทยอีกด้วย
“นายกรัฐมนตรี ชื่นชมการทำงานของหน่วยงานที่เกี่ยวข้องซึ่งได้รับนโยบายของรัฐบาลไปดำเนิน เพื่อสร้างโอกาสอันดี ในการประชาสัมพันธ์ข้าวไทย สินค้าไทย และนวัตกรรมจากอาหารของไทย ให้ผู้นำเข้าสินค้าและผู้บริโภคในต่างประเทศรับรู้ และเชื่อมั่นในคุณภาพ มาตรฐานของข้าวไทย ซึ่งถือเป็นการขยายตลาด กระตุ้นการซื้อขาย ข้าว และผลิตภัณฑ์ข้าวไทยได้เพิ่มมากขึ้น” นายอนุชาฯ กล่าว

ที่มา : https://www.thaigov.go.th/news/contents/details/65125