รัฐบาลไทย-ข่าวทำเนียบรัฐบาล-พม. จับมือเครือข่ายสร้างภูมิคุ้มกันภัยออนไลน์ให้เด็ก เยาวชน จัดกิจกรรมสร้างความตระหนักรู้ วันส่งเสริมอินเทอร์เน็ตปลอดภัยแห่งชาติ


วันพุธที่ 8 กุมภาพันธ์ 2566
พม. จับมือเครือข่ายสร้างภูมิคุ้มกันภัยออนไลน์ให้เด็ก เยาวชน จัดกิจกรรมสร้างความตระหนักรู้ วันส่งเสริมอินเทอร์เน็ตปลอดภัยแห่งชาติ
พม. จับมือเครือข่ายสร้างภูมิคุ้มกันภัยออนไลน์ให้เด็ก เยาวชน จัดกิจกรรมสร้างความตระหนักรู้ วันส่งเสริมอินเทอร์เน็ตปลอดภัยแห่งชาติ
เมื่อวันที่ 7 ก.พ. 66 เวลา 09.00 น. พลเอก ประยุทธ์ จันทร์โอชา นายกรัฐมนตรี รับฟังรายงานเรื่องกิจกรรมสร้างความตระหนักรู้ วันส่งเสริมอินเทอร์เน็ตปลอดภัยแห่งชาติ (Thailand Safer Internet Day) และการจัดตั้งเครือข่ายเสริมสร้างอินเทอร์เน็ตปลอดภัยประเทศไทย (Thailand Safe Internet Coalition) โดยนายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.)  กล่าวรายงาน นอกจากนี้ นายสุรเชษฐ์ โพธิ์แสง รองเลขาธิการสถาบันยุวทัศน์แห่งประเทศไทย นำเสนอเรื่องข้อมูลการเฝ้าระวังเว็บไซต์พนันออนไลน์ ปี 2565 ซึ่งปัจจุบัน มีเว็บไซต์ฯ ที่ยังคงให้บริการอยู่ 595 เว็บไซต์  และนายธีรภัทร มอญดะ รองประธานสภาเด็กและเยาวชนแห่งประเทศไทย กล่าวขอบคุณนายกรัฐมนตรีสำหรับการดำเนินโยบายเพื่อสร้างสิ่งแวดล้อมที่ปลอดภัยสำหรับเด็กในโลกอินเตอร์เน็ต โดยมีคณะผู้บริหารกระทรวง พม. และผู้แทนภาคีเครือข่าย เข้าร่วม ณ ตึกสันติไมตรี ทำเนียบรัฐบาล
ทั้งนี้ พลเอก ประยุทธ์ จันทร์โอชา นายกรัฐมนตรี ขอให้ส่งเว็บไซต์พนันออนไลน์ทั้งหมดมาให้ ขณะนี้ ได้สั่งการให้ไปดำเนินการแล้ว แต่มีปัญหาในบางข้อกฎหมาย ซึ่งต้องออกเป็นพระราชกำหนด เพราะกฎหมายตอนนี้ไม่ทันกับการเปลี่ยนแปลงตรงนี้ อีกทั้งการปิดเว็บไซต์พนันออนไลน์ต้องข้อคำสั่งศาล เพราะไม่สามารถปิดได้ทันที ซึ่งเรายังไม่มีกฎหมายตรงนี้ นอกจากนี้ รัฐบาลได้กำหนดนโยบายความมั่นคงปลอดภัยโลกไซเบอร์ นับเป็นสิ่งสำคัญ ซึ่งนายกรัฐมนตรีได้สั่งการด้วยตนเอง โดยขอความร่วมมือให้ทุกคนช่วยกันสานต่อ และต้องขอบคุณ สภาเด็กและเยาวชนแห่งประเทศไทย  สถาบันยุวทัศน์แห่งประเทศไทย  กระทรวง พม. และทุกคน ที่ช่วยกันขับเคลื่อนเรื่องนี้ ดังนั้น เราต้องเตรียมความพร้อมให้คนของเรา ไม่ให้หลงเชื่อ ไม่ให้ถูกหลอก โดยขอให้ทุกคนต้องคำนึงถึงธรรมะ คือ อย่าโลภ อย่าโกรธ อย่าหลง ซึ่งจะส่งผลกระทบโดยรวมของประเทศ โดยเฉพาะเด็กและเยาวชน
นายจุติ กล่าวเพิ่มเติมว่า วันนี้ (7 ก.พ. 66) ตรงกับวันส่งเสริมอินเทอร์เน็ตปลอดภัยสากล (Safer Internet Day) ซึ่งกระทรวง พม. ร่วมกับภาคีเครือข่ายจัดกิจกรรมสร้างความตระหนักรู้ วันส่งเสริมอินเทอร์เน็ตปลอดภัยแห่งชาติ (Thailand Safer Internet Day) ซึ่งจัดขึ้นเป็นประจำทุกปี เพื่อเฉลิมฉลองร่วมกับอีก 200 ประเทศทั่วโลก ในการให้ความรู้ สร้างความตระหนักถึงความสำคัญทางด้านความปลอดภัยในการใช้อินเทอร์เน็ตและเทคโนโลยีในชุมชนออนไลน์อย่างมีความรับผิดชอบและเป็นประโยชน์ต่อสังคม อีกทั้งสนับสนุนการทำงานของเครือข่ายเสริมสร้างอินเทอร์เน็ตปลอดภัยประเทศไทย (Thailand Safe Internet Coalition) ประกอบด้วยภาคีเครือข่ายทั้งหน่วยงานภาครัฐ เอกชน และประชาสังคม เพื่อให้เป็นกลไกสำคัญในการป้องกันและแก้ไขปัญหาภัยออนไลน์ที่ส่งผลกระทบต่อเด็ก เยาวชน และสังคมไทย
#ช่วย24ชั่วโมง
#พม24ชม
#ข่าวพม

ที่มา : https://www.thaigov.go.th/news/contents/details/64689