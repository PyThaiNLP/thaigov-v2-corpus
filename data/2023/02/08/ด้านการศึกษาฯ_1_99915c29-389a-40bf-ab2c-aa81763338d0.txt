รัฐบาลไทย-ข่าวทำเนียบรัฐบาล-เปิดแล้ว งานถนนสายวิทย์ฯ รับวันเด็กแห่งชาติ 2566 ภายใต้แนวคิด "KIDS SCIENCE คิดส์สร้างโลก อย่างสร้างสรรค์"


วันพุธที่ 8 กุมภาพันธ์ 2566
เปิดแล้ว งานถนนสายวิทย์ฯ รับวันเด็กแห่งชาติ 2566 ภายใต้แนวคิด "KIDS SCIENCE คิดส์สร้างโลก อย่างสร้างสรรค์"
เปิดแล้ว งานถนนสายวิทย์ฯ รับวันเด็กแห่งชาติ 2566 ภายใต้แนวคิด "KIDS SCIENCE คิดส์สร้างโลก อย่างสร้างสรรค์"
กระทรวงการอุดมศึกษา วิทยาศาสตร์ วิจัย และนวัตกรรม โดย องค์การพิพิธภัณฑ์วิทยาศาสตร์แห่งชาติ (อพวช.) ผนึกกำลังภาครัฐและเอกชนทั่วประเทศ เปิดงาน "ถนนสายวิทยาศาสตร์ รับวันเด็กแห่งชาติ ประจำปี 2566" ภายใต้แนวคิด "KIDS SCIENCE คิดส์สร้างโลก อย่างสร้างสรรค์" ดังคำขวัญวันเด็กแห่งชาติ ประจำปี 2566 ที่พลเอกประยุทธ์ จันทร์โอชา นายกรัฐมนตรี มอบไว้ว่า "รู้หน้าที่ มีวินัย ใฝ่ความดี" ที่จะชวนเด็กๆ สนุกไปกับสถานีแห่งการเรียนรู้ทางวิทยาศาสตร์ และความมหัศจรรย์ของวิทยาศาสตร์ผ่านนิทรรศการและกิจกรรมที่หลากหลาย ในรูปแบบ Onsite On Hands และ Online โดยมี ดร.ดนุช ตันเทอดทิตย์ เลขานุการ รัฐมนตรีว่าการกระทรวงการอุดมศึกษา วิทยาศาสตร์ วิจัยและนวัตกรรม (อว.) เป็นประธานเปิดงานฯ พร้อมด้วย ผศ.ดร.รวิน ระวิวงศ์ ผู้อำนวยการองค์การพิพิธภัณฑ์วิทยาศาสตร์แห่งชาติ (อพวช.) และนายพงษ์ศักดิ์ นันตวรรณกุล กรรมการผู้จัดการ ศูนย์การค้า เดอะ สตรีท รัชดา ร่วมเปิดงานฯ ดังกล่าว ณ จัตุรัสวิทยาศาสตร์ อพวช. ณ เดอะ สตรีท รัชดา กรุงเทพฯ
ดร. ดนฺช ตันเทอดทิตย์ กล่าวถึงการจัดงานในครั้งนี้ว่า "กระทรวง อว. ให้ความสำคัญกับการส่งเสริมให้ยาวชนและคนไทยมีโอกาสเรียนรู้วิทยาศาสตร์ได้อย่างมีสาระและสนุกสนาน งาน "ถนนสายวิทยาศาสตร์ รับวันเด็กแห่งชาติ" ถือเป็นอีกหนึ่งงานที่มุ่งเน้นการสร้างศักยภาพทางด้านวิทยาศาสตร์ เทคโนโลยี และนวัตกรรม หรือ วทน. ตั้งแต่ในวัยเยาว์ ผ่านการฝึกฝนวิธีคิดแบบวิทยาศาสตร์ ซึ่งเป็นพื้นฐานของการสร้างสังคมแห่งความรู้ และสังคมที่มีเหตุมีผลพร้อมสร้างแรงบันดาลใจให้เกิดการใฝ่เรียน ใฝ่รู้ เข้าใจว่าวิทยาศาสตร์และเทคโนโลยีมีความสัมพันธ์ใกล้ชิดต่อชีวิตประจำวัน และสามารถนำความรู้ทางวิทยาศาสตร์ไปบูรณาการกับศาสตร์อื่น ๆ เพื่อให้เกิดการพัฒนาต่อยอดอย่างสร้างสรรค์ และในปีนี้งาน "ถนนสายวิทยาศาสตร์รับวันเด็กแห่งชาติ ประจำปี 2566" กลับมาจัดอย่างเต็มรูปแบบหลังสถานการณ์โควิด-19 ภายใต้แนวคิด "KIDS SCIENCE คิดส์สร้างโลก อย่างสร้างสรรค์ ซึ่งการกลับมาจัดกิจกรรมในครั้งนี้คาดว่าจะมีเยาวชนเข้าร่วมกว่า 30,000 คน ทั้งนี้ กระทรวง อว. ยังกระจายความสนุกไปสู่เยาวชนในโรงเรียนอีกกว่า 100 แห่ง ที่จะได้เรียนรู้วิทยาศาสตร์ผ่านสื่อการเรียนรู้ที่เราส่งตรงไปถึงเยาวชนตามภูมิภาคต่าง ๆ ทั่วประเทศพร้อมกันอีกด้วย"
ผศ.ดร.รวิน ระวิวงศ์ ผู้อำนวยการ อพวช. กล่าวว่า "งาน "ถนนสายวิทยาศาสตร์ รับวันเด็กแห่งชาติ ประจำปี 2566" จัดกิจกรรมในสถานีแห่ง การเรียนรู้ทางวิทยาศาสตร์ จำนวน 20 สถานี กว่า 50 กิจกรรม ณ จัตุรัสวิทยาศาสตร์ อพวช. ณ เดอะ สตรีท รัชดา กรุงเทพฯ โดยมีไฮไลท์กิจกรรมที่น่าสนใจ อาทิ กิจกรรมตะลุยโลกดาราศาสตร์ ตื่นตาตื่นใจไปกับ ท้องฟ้าจำลองขนาด 4 เมตร และสนุกกับเกมดาราศาสตร์ หลากหลายรูปแบบ และกิจกรรมวิศวกรดาวเทียมน้อย ชวนสร้างสรรค์จินตนาการไปกับการออกแบบและประกอบดาวเทียมด้วยตนเอง กิจกรรม Glow in the Dark ห้องทดลองเรื่องแสง ผสาน Art and Science ที่พร้อมสร้างแรงบันดาลใจและตื่นตาตื่นใจไปกับวิทยาศาสตร์ และที่ อพวช. คลองห้า ปทุมธานี มีสถานีความสนุกกว่า 40 กิจกรรม ซึ่งมีไฮไลท์กิจกรรม ที่น่าสนใจ อาทิ กิจกรรมผจญภัยในตึกเต๋ากับพี่มาร์ตี้ ด้วย Application NSM:AR พร้อมพบนักเตะจาก สโมสรบีจี ปทุม ยูไนเต็ด เพื่อสานฝันสู่การเป็นนักฟุตบอลอาชีพ นอกจากนี้ อพวช. ร่วมจัดกิจกรรมให้น้อง ๆ เยาวชน และผู้ปกครองสามารถเข้าร่วมกันอีก 2 แห่ง ได้แก่ จัตุรัสวิทยาศาสตร์ อพวช. เชียงใหม่ ในวันที่ 14 มกราคม 2566 และจัตุรัสวิทยาศาสตร์ อพวช. โคราช ในวันที่ 14-15 มกราคม 2566 และสำหรับใครสะดวกทำกิจกรรมแบบ Online เราเตรียมกิจกรรมให้น้อง ๆ ร่วมสนุกผ่านทาง Facebook : ถนนสายวิทยาศาสตร์ ScienceAvenue"
ด้าน นายพงษ์ศักดิ์ นันตวรรณกูล กรรมการผู้จัดการ ศูนย์การค้า เดอะ สตรีท รัชดา กล่าวว่า "ถือเป็นอีกหนึ่งโอกาสสำหรับ ศูนย์การค้า เดอะ สตรีท รัชดา ฐานะเจ้าของพื้นที่ในการสนับสนุนการจัดงานฯ ครั้งนี้ ซึ่งเราพร้อมอำนวยความสะดวกในด้านต่าง ๆ ให้กับ พ่อแม่ ผู้ปกครอง และน้อง ๆ ที่มาร่วมงานอย่างเต็มที่ และรู้สึกดีใจแทนน้อง 1 เยาวชน จะได้สนุกสนานไปกับกิจกรรมวันเด็กในปีนี้อย่างสร้างสรรค์ ที่จะช่วยเสริมสร้างแรงบันดาลใจให้เด็ก 1 และถือเป็นการสร้างสีสันในเทศกาลวันเด็กให้กับคนเมือง รวมถึงผู้มาใช้บริการที่ศูนย์การค้าฯ เพื่อตอบโจทย์กลุ่มเป้าหมายใหม่ ๆ ซึ่ง ศูนย์การค้า เดอะ สตรีท รัชดา ถือเป็นพื้นที่แห่งความสุขและสนุก ให้สำหรับทุกคนในครอบครัวได้ใช้เวลาร่วมกัน"
ติดตามรายละเอียดความสนุกของงานฯ ได้ที่ Facebook : ถนนสายวิทยาศาสตร์ ScienceAvenue โทรศัพท์ 02577 9960

ที่มา : https://www.thaigov.go.th/news/contents/details/64690