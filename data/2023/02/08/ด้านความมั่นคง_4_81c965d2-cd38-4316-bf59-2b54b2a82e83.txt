รัฐบาลไทย-ข่าวทำเนียบรัฐบาล-อธิบดีกกจ. เตือน  ระวังผู้แอบอ้างใช้ LOGO กรมการจัดหางาน รับสมัครงานผ่านสื่อโซเชียล


วันพุธที่ 8 กุมภาพันธ์ 2566
08/02/2566
พิมพ์
อธิบดีกกจ. เตือน  ระวังผู้แอบอ้างใช้ LOGO กรมการจัดหางาน รับสมัครงานผ่านสื่อโซเชียล
กรมการจัดหางาน พบการแอบอ้างนำตราสัญลักษณ์หน่วยงานไปใช้หาประโยชน์ หลังตรวจสอบพบไม่มีการขออนุญาต เตือนคนหางาน อย่าหลงเชื่อ เสี่ยงโดนรีดข้อมูลส่วนบุคคล  และเสียทรัพย์
นายไพโรจน์ โชติกเสถียร อธิบดีกรมการจัดหางาน เปิดเผยว่า  ปัจจุบันมีผู้นำตราสัญลักษณ์หรือโลโก้ กรมการจัดหางาน ไปใช้ เพื่อแสวงหาผลประโยชน์ในทางมิชอบ โดยใช้สร้างความน่าเชื่อถือให้กับตนเอง  เพื่อประกาศรับสมัครงาน เช่น  รับสมัครงานพนักงานเสริมแพ็คสินค้า รับสมัครคุณแม่ทำงาน WFH รับสมัครทำงานอิสระระยะยาว เป็นต้น  ซึ่งหากพบเห็นการชักชวนให้สมัครงานในตำแหน่งต่าง ๆ ทางสื่อสังคมออนไลน์  (เฟซบุ๊ก, ไลน์, อินสตาแกรม, ทวิตเตอร์, ยูทูป เป็นต้น)  ในลักษณะดังกล่าว โปรดอย่าหลงเชื่อ เพราะอาจถูกหลอกให้เสียค่าใช้จ่ายในการสมัครงานแต่ไม่มีงานรองรับ หรือหลอกลวงขอข้อมูลส่วนบุคคลและนำไปสร้างความเสียหายต่อชื่อเสียง ทรัพย์สิน หรือแม้กระทั่งนำไปหลอกลวงผู้อื่นต่อ
“กรมการจัดหางานจะแจ้งความร้องทุกข์และดำเนินคดีต่อผู้กระทำความผิดตามกฎหมายให้ถึงที่สุด โดยพระราชบัญญัติเครื่องหมายราชการ พ.ศ. 2482 ระบุว่า ห้ามมิให้บุคคลใดใช้เครื่องหมายราชการ เว้นแต่หน่วยราชการที่กำหนดเครื่องหมายนั้นจะอนุญาต และ ห้ามมิให้ผู้ใดปลอมหรือเลียนเครื่องหมายราชการ ไม่ว่าจะเป็นสีใด หรือทำด้วยวิธีใด ๆ หรือทำให้ปรากฏที่วัตถุหรือสินค้าใดๆ ก็ตาม  หากฝ่าฝืนมีโทษจำคุกไม่เกิน 1 ปี และปรับไม่เกิน 2,000 บาท” อธิบดีกรมการจัดหางาน กล่าว
ทั้งนี้ ผู้ที่ต้องการมีงานทำ สามารถใช้บริการผ่านเว็บไชต์ ไทยมีงานทำ.doe.go.th หรือทาง Mobile Application "ไทยมีงานทำ" หรือติดตามข่าวสารของกรมการจัดหางานได้ที่เว็บไซต์กรมการจัด doe.go.th หรือสอบถามรายละเอียดเพิ่มเติมได้ที่ สายด่วนกระทรวงแรงงาน 1506 กด 2 กรมการจัดหางาน

ที่มา : https://www.thaigov.go.th/news/contents/details/64688