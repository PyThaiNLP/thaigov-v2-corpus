รัฐบาลไทย-ข่าวทำเนียบรัฐบาล-องคมนตรี ติดตามการพัฒนางานโรงพยาบาลสมเด็จพระยุพราชท่าบ่อ จังหวัดหนองคาย


วันพุธที่ 8 กุมภาพันธ์ 2566
องคมนตรี ติดตามการพัฒนางานโรงพยาบาลสมเด็จพระยุพราชท่าบ่อ จังหวัดหนองคาย
องคมนตรี ลงพื้นที่ตรวจเยี่ยมและติดตามการดำเนินงานของโรงพยาบาลสมเด็จพระยุพราชท่าบ่อ จังหวัดหนองคาย มีความก้าวหน้าในการพัฒนาโรงพยาบาลให้เป็นศูนย์ความเป็นเลิศด้านการส่องกล้องและผ่าตัดด้วยกล้องวิดีทัศน์ของภาคอีสานตอนบน และยังเปิดศูนย์บริการการแพทย์ทางไกล
องคมนตรี ลงพื้นที่ตรวจเยี่ยมและติดตามการดำเนินงานของโรงพยาบาลสมเด็จพระยุพราชท่าบ่อ จังหวัดหนองคาย มีความก้าวหน้าในการพัฒนาโรงพยาบาลให้เป็นศูนย์ความเป็นเลิศด้านการส่องกล้องและผ่าตัดด้วยกล้องวิดีทัศน์ของภาคอีสานตอนบน และยังเปิดศูนย์บริการการแพทย์ทางไกล ที่อาคารเฉลิมพระเกียรติ ศูนย์แพทย์ชุมชนท่าบ่อ ริมโขง ให้บริการแก่ผู้ป่วยที่อยู่ห่างไกล ช่วยเข้าถึงบริการที่สะดวก ลดค่าใช้จ่ายในการเดินทาง
วันนี้ (8 กุมภาพันธ์ 2566) ณ โรงพยาบาลสมเด็จพระยุพราชท่าบ่อ จังหวัดหนองคาย นายพลากร สุวรรณรัฐ องคมนตรี ในฐานะรองประธานกรรมการมูลนิธิโรงพยาบาลสมเด็จพระยุพราช ลงพื้นที่ตรวจเยี่ยมโรงพยาบาลสมเด็จพระยุพราชท่าบ่อ จังหวัดหนองคาย พร้อมมอบประกาศเกียรติคุณผู้ทำคุณประโยชน์ให้แก่มูลนิธิโรงพยาบาลสมเด็จพระยุพราช จำนวน 15 ราย มอบถุงของขวัญพระราชทานให้กับผู้ป่วย และให้กำลังใจบุคลากรผู้ปฏิบัติงาน โดยมี นายแพทย์โสภณ เมฆธน ผู้ช่วยรัฐมนตรีประจำกระทรวงสาธารณสุข คณะผู้บริหาร และหน่วยงานที่เกี่ยวข้อง ร่วมคณะตรวจเยี่ยม
นายแพทย์โสภณ เมฆธน ผู้ช่วยรัฐมนตรีประจำกระทรวงสาธารณสุข กล่าวว่า โรงพยาบาลสมเด็จพระยุพราชท่าบ่อ ได้น้อมนำพระราชดำริ พระบาทสมเด็จพระวชิรเกล้าเจ้าอยู่หัว เป็นปณิธานในการมุ่งมั่นพัฒนาคุณภาพระบบงาน เพิ่มศักยภาพการให้บริการเพื่อการรักษาพยาบาลที่ได้คุณภาพมาตรฐาน โดยโรงพยาบาลมีการพัฒนาบริการรักษาพยาบาลตาม Service Plan ทุกสาขา โดยเฉพาะด้านศัลยกรรมทางเดินอาหารและทางเดินน้ำดี สามารถทำการผ่าตัดโรคที่ซับซ้อนยุ่งยากได้เกือบเทียบเท่าโรงพยาบาลของมหาวิทยาลัย และมีการนำอุปกรณ์พิเศษมาช่วยในการผ่าตัด เช่น หุ่นยนต์ช่วยผ่าตัดเปลี่ยนข้อเข่า การผ่าตัดผ่านกล้องด้านทางเดินน้ำดี, ออร์โธปิดิกส์, นรีเวช เพื่อเพิ่มประสิทธิภาพและประสิทธิผลในการผ่าตัด ผู้ป่วยมีความปลอดภัย แผลขนาดเล็ก เจ็บน้อย ฟื้นตัวได้เร็ว ปัจจุบันได้พัฒนาเป็นศูนย์ความเป็นเลิศด้านการส่องกล้องและผ่าตัดด้วยกล้องวีดีทัศน์ ของภาคอีสานตอนบนมีผู้ป่วยจากทั่วประเทศรวมทั้งจากประเทศเพื่อนบ้านมารับบริการผ่าตัดด้วยกล้องเป็นจำนวนมาก
โดยในปี 2563 มีผู้เข้ารับบริการจำนวน 2,394 ราย ปี 2564 จำนวน 2,255 ราย และปี 2565 จำนวน 2,712 ราย ส่วน Service Plan สาขาอื่นๆ ได้พัฒนาอย่างต่อเนื่องเพื่อให้ได้มาตรฐานที่กำหนดไว้ อาทิ การรักษาด้วยศาสตร์การแพทย์แผนไทยและการแพทย์แผนจีน, จัดบริการคลินิกบริบาลฟื้นฟูสภาพผู้ป่วยระยะกลาง (IMC OPD) คู่ขนานกับแพทย์แผนจีน ดูแลผู้ป่วยโรคหลอดเลือดสมองระยะกึ่งเฉียบพลัน, คลินิกกัญชาทางการแพทย์แผนไทย, ออกคัดกรองเชิงรุกและค้นหาผู้ที่เริ่มป่วยทุกกลุ่มวัย เช่น โรคเบาหวาน ความดันโลหิตสูง พัฒนาการเด็กปฐมวัย สุขภาพฟัน สุขภาพจิต มะเร็งลำไส้ มะเร็งเต้านม มะเร็งปากมดลูก เป็นต้น เพื่อนำเข้าสู่กระบวนการรักษาที่รวดเร็ว ลดการเจ็บป่วยรุนแรง ประชาชนมีคุณภาพชีวิตที่ดีขึ้น
นอกจากนี้ ได้เปิดศูนย์บริการการแพทย์ทางไกล ที่อาคารเฉลิมพระเกียรติ ศูนย์แพทย์ชุมชนท่าบ่อ ริมโขง เป็น 1 ใน 5 โรงพยาบาลต้นแบบ ที่ได้รับมอบหมายให้ดำเนินการโครงการ “ศูนย์บริการทางการแพทย์ทางไกล (Telemedicine)” โดยได้รับการสนับสนุนจากกองทุนพัฒนาดิจิตอลเพื่อเศรษฐกิจและสังคมแห่งชาติ เพื่อพัฒนาการให้บริการผู้ป่วยที่อยู่ห่างไกล หรือไม่สะดวกในการเข้ามารับบริการที่โรงพยาบาล ช่วยลดความแออัดและลดค่าใช้จ่ายในการเดินทางของผู้ป่วยและญาติ
********************************************* 8 กุมภาพันธ์ 2566

ที่มา : https://www.thaigov.go.th/news/contents/details/64707