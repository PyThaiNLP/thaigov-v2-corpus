รัฐบาลไทย-ข่าวทำเนียบรัฐบาล-ฮอตปรอทแตก!! “จุรินทร์”ลุยห้างไทยซุคในดูไบ เสียงเชียร์กระหึ่ม เจอคนไทยแทบทุกจังหวัดรุมขอถ่ายรูปแน่น


วันพุธที่ 8 กุมภาพันธ์ 2566
ฮอตปรอทแตก!! “จุรินทร์”ลุยห้างไทยซุคในดูไบ เสียงเชียร์กระหึ่ม เจอคนไทยแทบทุกจังหวัดรุมขอถ่ายรูปแน่น
วันที่ 7 กุมภาพันธ์ 2566 เวลา 9.30 น. ผู้สื่อข่าวรายงานจากเมืองดูไบว่า ในช่วงค่ำของวันที่ 6 ก.พ. ตามเวลาท้องถิ่น นายจุรินทร์ ลักษณวิศิษฏ์ รองนายกรัฐมนตรีและรัฐมนตรีว่าการกระทรวงพาณิชย์  ได้ยกทัพคณะรัฐ-เอกชนไทยมาเยือนดูไบ
และช่วงค่ำนายจุรินทร์มาเป็นประธานเปิดโครงการ Thai Souq (ไทยซุค) ที่ Souk Al Marfa ซึ่งเป็นพื้นที่พัฒนาแห่งใหม่ของรัฐบาลดูไบบนเกาะเดียร่า โครงการ Thai Souq เป็นแหล่งรวมและกระจายสินค้าและบริการของไทยในดูไบ มีเจ้าของเป็นคนไทย คือ นายอัครวุฒิ ตั้งศิริกุศลวงศ์ กรรมการผู้จัดการบริษัท เวก้า อินเตอร์เทรด แอนด์ เอ็กซิบิชั่น จำกัด (VEGA Intertrade & Exhibitions LLC)  มีร้านค้ามากกว่า 30 ร้าน เช่น ร้านอาหาร เครื่องดื่ม งานฝีมือ ของที่ระลึก แฟชั่น เครื่องประดับ เครื่องสำอาง ซูเปอร์มาร์เก็ต และร้านนวดแผนไทย โดยทาง Thai Souq ยินดีที่จะให้ความร่วมมือและช่วยเหลือผู้ประกอบการเอสเอ็มอีไทย ที่จะส่งออกสินค้าเข้าสู่ตลาดสหรัฐอาหรับเอมิเรตส์มาขาย และพร้อมที่จะช่วยให้ความรู้และแบ่งปันประสบการณ์เกี่ยวกับการดำเนินธุรกิจในตลาดสหรัฐอาหรับเอมิเรตส์และตะวันออกกลาง แต่ที่เป็นไฮไลต์คือ มีคนไทยจำนวนนับร้อยคนที่อาศัยและทำงานในดูไบ หลากหลายสาขาอาชีพมาให้กำลังใจนายจุรินทร์มอบดอกไม้ และรุมขอถ่ายรูปเซลฟี่กับนายจุรินทร์แน่น บรรยากาศสุดคึกคัก ดีใจที่ได้เจอ ซึ่งมีคนไทยที่มาจากแทบทุกจังหวัดของไทยมาทำงานและทำธุรกิจในสหรัฐอาหรับเอมิเรตส์  ซึ่งนายจุรินทร์ได้เดินพูดคุยอย่างสนุกสนาม เป็นกันเอง กับร้านค้าของคนไทยที่มาขายสินค้าและบริการ กว่า 30 ร้าน ซึ่งมีทั้งอาหารไทย ร้านขายสินค้าไทย ร้านขายอัญมณีและร้านนวดไทยที่ได้รับความนิยมจากคนดูไบเป็นอย่างมาก

ที่มา : https://www.thaigov.go.th/news/contents/details/64677