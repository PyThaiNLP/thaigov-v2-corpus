รัฐบาลไทย-ข่าวทำเนียบรัฐบาล-รองนายกฯ พลเอก ประวิตร ฯ หารือ ออท. คิวบาฯ มุ่งกระชับความร่วมมือด้านการศึกษา สร้างโอกาสให้เยาวชนจังหวัดชายแดนภาคใต้


วันพุธที่ 8 กุมภาพันธ์ 2566
รองนายกฯ พลเอก ประวิตร ฯ หารือ ออท. คิวบาฯ มุ่งกระชับความร่วมมือด้านการศึกษา สร้างโอกาสให้เยาวชนจังหวัดชายแดนภาคใต้
รองนายกฯ พลเอก ประวิตร ฯ หารือ ออท. คิวบาฯ มุ่งกระชับความร่วมมือด้านการศึกษา สร้างโอกาสให้เยาวชนจังหวัดชายแดนภาคใต้
วันนี้ (8 กุมภาพันธ์ 2566) เวลา 10.00 น. ณ ห้องนารี 2 ตึกนารีสโมสร ทำเนียบรัฐบาล นายเอกตอร์ กอนเด อัลเมย์ดา (H.E. Héctor Conde Almeida) เอกอัครราชทูตสาธารณรัฐคิวบาประจำประเทศไทย เข้าเยี่ยมคารวะพลเอก ประวิตร วงษ์สุวรรณ รองนายกรัฐมนตรี เพื่อหารือในประเด็นความร่วมมือด้านการศึกษา สรุปสาระสำคัญ ดังนี้
รองนายกรัฐมนตรียินดีที่ได้หารือกับเอกอัครราชทูตคิวบาฯ ในวันนี้ พร้อมชื่นชมเอกอัครราชทูตคิวบาฯ ทีมีบทบาทสำคัญในการกระชับความสัมพันธ์และความร่วมมือระหว่างไทยและคิวบาให้แน่นแฟ้น โดยเฉพาะความร่วมมือด้านการศึกษาและวิชาการ และการให้ความสำคัญกับความร่วมมือในพื้นที่ชายแดนใต้ของไทย ผ่านความร่วมมือกับศูนย์อำนวยการบริหารจังหวัดชายแดนภาคใต้ (ศอ.บต.) และสถาบันอิกร่า จังหวัดนราธิวาส ผลักดันให้เกิดความร่วมมือทางด้านการศึกษาในสาขาแพทย์ระหว่างทั้งสองประเทศ ผ่านโครงการเจียระไนแพทย์เพื่อชุมชน โดยให้โอกาสเยาวชนจังหวัดชายแดนภาคใต้ได้ทุนเข้าศึกษาสาขาแพทยศาสตร์ในคิวบา เพื่อเพิ่มบุคลากรทางการแพทย์ที่มีความสามารถในพื้นที่จังหวัดชายแดนภาคใต้ สอดรับกับนโยบายของรัฐบาลด้านการบริการและสาธารณสุข
เอกอัครราชทูตคิวบาฯ กล่าวว่าความสัมพันธ์ระหว่างไทยกับคิวบาเป็นไปอย่างราบรื่น ซึ่งจะครบรอบ 65 ปี ของการสถาปนาความสัมพันธ์ทางการทูตระหว่างกันในปีนี้ และความร่วมมือด้านต่างๆ ยังมีความใกล้ชิด โดยเฉพาะทางด้านการศึกษา สาธารณสุข และด้านวิชาการ ซึ่งคิวบายินดีที่ได้มีส่วนร่วมในการพัฒนาบุคลากรด้านการแพทย์ของไทยผ่านโครงการเจียระไนแพทย์เพื่อชุมชน ซึ่งมอบทุนการศึกษาแก่นักเรียนไทย เสริมสร้างโอกาสให้เยาวชน และยกระดับคุณภาพชีวิตของประชาชนในประเทศ โดยเฉพาะจังหวัดชายแดนภาคใต้
รองนายกรัฐมนตรีและเอกอัครราชทูตคิวบาฯ ต่างเชื่อมั่นว่าความร่วมมือทางด้านการศึกษา สาธารณสุข และด้านวิชาการ ผ่านโครงการดังกล่าวจะช่วยยกระดับความร่วมมือด้านการศึกษาและวิชาการของทั้งสองประเทศ ซึ่งเอกอัครราชทูตคิวบาฯ กล่าวยืนยันว่านักเรียนและนักศึกษาจากไทยจะได้รับการดูแลเสมือนครอบครัว และจะได้รับการเรียนการสอนที่มีประสิทธิภาพสูง และเน้นผลิตแพทย์ที่มีคุณธรรม จริยธรรม โดยจะได้เรียนทั้งวิชาการทางการแพทย์ ภาษาสเปน รวมถึงความรู้ที่นักเรียนประสงค์ศึกษาเพิ่มเติม ทำให้ได้บุคลากรทางการแพทย์ที่มีความรู้ ความสามารถ และมีคุณธรรม
รองนายกรัฐมนตรียังกล่าวอวยพรให้เอกอัครราชทูตคิวบาฯ ซึ่งจะหมดวาระการปฏิบัติหน้าที่ในไทยปีนี้ ให้ประสบความสุขและความเจริญ พร้อมหวังว่า เอกอัครราชทูตคิวบาฯ คนใหม่จะสานต่อและส่งเสริมความร่วมมือระหว่างกันให้ใกล้ชิดและครอบคลุมมากขึ้นในอนาคต ซึ่งรัฐบาลไทยยินดีที่จะประสานความร่วมมือกับเอกอัครราชทูตฯ คนใหม่เป็นอย่างดี
อนึ่ง โครงการเจียระไนแพทย์เพื่อชุมชนเป็นความริเริ่มของสถาบันอิกร่า จังหวัดนราธิวาส ในการคัดเลือกเด็กเรียนดีและเป็นคนในพื้นที่จังหวัดชายแดนภาคใต้เข้าร่วมโครงการฯ เพื่อส่งไปเรียนแพทย์ในสาธารณรัฐคิวบา โดยรัฐบาลคิวบาจะได้พิจารณาจัดสรรทุนการศึกษาแก่นักเรียนในประเทศไทย นำร่องกับเด็กเรียนดีในพื้นที่จังหวัดชายแดนใต้ โรงพยาบาลชุมชนละ 2 คน เพื่อสร้างความพร้อมบุคลากรทางการแพทย์รองรับภารกิจการถ่ายโอนโรงพยาบาลชุมชนไปยังองค์การบริหารส่วนจังหวัดต่างๆ ในประเทศไทย ต่อจากนี้ จะได้มีการหารือร่วมกันอย่างใกล้ชิดระหว่างหน่วยงานรัฐที่เกี่ยวข้องของประเทศไทยกับสถาบันการศึกษาที่จัดการเรียนการสอนในสาขาการแพทย์ ซึ่งทั้ง 2 ประเทศพร้อมที่จะดำเนินการในส่วนที่เกี่ยวข้องภายใต้ความร่วมมือที่ดีต่อไป

ที่มา : https://www.thaigov.go.th/news/contents/details/64680