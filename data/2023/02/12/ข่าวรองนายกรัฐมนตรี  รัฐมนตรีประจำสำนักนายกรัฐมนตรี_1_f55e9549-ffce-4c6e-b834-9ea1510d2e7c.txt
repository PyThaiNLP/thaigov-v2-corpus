รัฐบาลไทย-ข่าวทำเนียบรัฐบาล-“ธนกร” ลงพื้นที่นครศรีธรรมราช รับฟังปัญหาจากคนพื้นที่ หวังแก้ปัญหาให้ตรงจุด เตรียมประสานหน่วยงานเกี่ยวข้องเร่งแก้ปัญหา ประชาชนฝากขอบคุณ”บิ๊กตู่”ดูแลชาวบ้านทั่วถึง


วันอาทิตย์ที่ 12 กุมภาพันธ์ 2566
12/02/2566
พิมพ์
“ธนกร” ลงพื้นที่นครศรีธรรมราช รับฟังปัญหาจากคนพื้นที่ หวังแก้ปัญหาให้ตรงจุด เตรียมประสานหน่วยงานเกี่ยวข้องเร่งแก้ปัญหา ประชาชนฝากขอบคุณ”บิ๊กตู่”ดูแลชาวบ้านทั่วถึง
“ธนกร”ลงพื้นที่นครศรีธรรมราชรับฟังปัญหาจากคนพื้นที่หวังแก้ปัญหาให้ตรงจุด เตรียมประสานหน่วยงานเกี่ยวข้อง เร่งแก้น้ำท่วมน้ำแล้ง-สร้างเตาเผาแก้ปัญหาขยะล้นเมือง-สถานศึกษาสร้างอาชีพ-ราคาพืชผลการผลิตที่ไม่แน่นอน ประชาชนฝากขอบคุณ”บิ๊กตู่” ดูแลชาวบ้านทั่วถึง
นายธนกร  วังบุญคงชนะ รัฐมนตรีประจำสำนักนายกรัฐมนตรี เปิดเผยว่า ได้รับมอบหมายจาก พล.อ.ประยุทธ์ จันทร์โอชา นายกรัฐมนตรี และรัฐมนตรีว่าการกระทรวงกลาโหม ลงพื้นที่ตรวจราชการที่อำเภอจุฬาภรณ์ และอำเภอชะอวด จังหวัดนครศรีธรรมราช เพื่อติดตามการดำเนินงานตามโครงการของรัฐ พร้อมพบปะพี่น้องประชาชนและส่วนราชการ เพื่อรับฟังปัญหาและความต้องการของประชาชนในพื้นที่ เพื่อประสานหน่วยงานที่เกี่ยวข้องให้เร่งแก้ปัญหาโดยเร็วที่สุด ซึ่งเป็นไปตามนโยบายของ นายกรัฐมนตรี ที่ต้องการให้รัฐมนตรีลงพื้นที่เพื่อรับฟังปัญหาจากประชาชน อย่างใกล้ชิด เพื่อจะได้แก้ปัญหาได้ถูกจุด และตรงกับความต้องการของประชาชน
นายธนกร กล่าวว่า ได้เข้ากราบนมัสการเจ้าอาวาสวัดวังฆ้อง ตำบลสามตำบล อำเภอจุฬาภรณ์ ก่อนพบปะกับพี่น้องประชาชนและส่วนราชการที่มารอรับจำนวนมาก บริเวณลานเอนกประสงค์วัดวังฆ้อง เพื่อรับฟังปัญหาและความต้องการของประชาชนในพื้นที่ ซึ่งนายประสงค์ จันหยู นายอำเภอจุฬาภรณ์ ได้รายงานถึงปัญหาและความต้องการของประชาชนในพื้นที่ ในเรื่องของปัญหาน้ำท่วมน้ำแล้งที่เกิดขึ้นเป็นประจำทุกปี จึงมีความจำเป็นต้องสร้างอ่างเก็บน้ำเพื่อเป็นแก้มลิงเก็บน้ำในช่วงหน้าฝน และกักน้ำไว้เพื่ออุปโภคบริโภค และทำการเกษตรในช่วงหน้าแล้ง รวมถึงปัญหาด้านการศึกษา เนื่องจากไม่มีสถานศึกษาด้านอาชีพเพื่อส่งเสริมการศึกษาและการสร้างอาชีพในพื้นที่ ปัจจุบันการเรียนส่วนใหญ่ต้องเดินทางไปศึกษาในตัวเมืองและจังหวัดพัทลุง และปัญหาด้านราคาพืชผลการผลิตที่ไม่แน่นอน
รัฐมนตรีประจำสำนักนายกรัฐมนตรี กล่าวต่อว่า จะรับเรื่องร้องเรียนดังกล่าวเพื่อประสานให้หน่วยงานที่รับผิดชอบนำไปศึกษาข้อมูลและแก้ไขปัญหาต่อไป ยืนยันว่า ที่ผ่านมา นายกรัฐมนตรี และรัฐบาล ให้ความสำคัญในการดูแลพี่น้องประชาชนทั่วทุกภาคเท่าเทียมกัน โดยอนุมัติงบประมาณผ่านโครงการต่างๆ ที่เริ่มเห็นผลชัดเจน อาทิ การก่อสร้างรถไฟฟ้า 12 สาย การก่อสร้างถนนเพื่อเพิ่มศักยภาพด้านการขนส่งและเศรษฐกิจ การพัฒนาสนามบิน รวมถึง โครงการเพิ่มสวัสดิการให้แก่ อสม. โครงการบัตรสวัสดิการแห่งรัฐที่มีประชาชนผู้มีรายได้น้อยลงทะเบียนแล้วกว่า 20 ล้านคน และการเปิดประเทศหลังสถานการณ์โควิด-19 คลี่คลาย อย่างไรก็ตามประขาชนฝากขอบคุณพล.อ.ประยุทธ์ที่ดูแลประชาชนอย่างเท่าเทียมทั่วถึง
นายธนกร กล่าวอีกว่า ตนยังได้เดินทางไปยัง เทศบาลตำบลชะอวด อำเภอชะอวด เพื่อติดตามการดำเนินงานตามโครงการของรัฐ และพบปะผู้นำส่วนราชการรวมถึงพี่น้องประชาชน โดยเฉพาะปัญหาโครงการบ่อทิ้งขยะ ของ เทศบาลตำบลชะอวด ที่จะแก้ไขปัญหาขยะล้นเมืองโดยการสร้างเตาเผาขยะ เพื่อรองรับจาก 3 องค์กรปกครองส่วนท้องถิ่น วันละ 20 ตัน และกำจัดขยะสะสมที่มีอยู่ กว่า 200,000 ตันด้วย

ที่มา : https://www.thaigov.go.th/news/contents/details/64850