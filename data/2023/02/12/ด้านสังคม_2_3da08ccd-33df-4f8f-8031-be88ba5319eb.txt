รัฐบาลไทย-ข่าวทำเนียบรัฐบาล-ดีอีเอส เตือน! ข่าวปลอมอ้างชื่อสถาบันการเงินปล่อยเงินกู้ หลอกลงทุนอาละวาดหนัก เตือนอย่าหลงเชื่อจนตกเป็นเหยื่อของมิจฉาชีพ


วันอาทิตย์ที่ 12 กุมภาพันธ์ 2566
ดีอีเอส เตือน! ข่าวปลอมอ้างชื่อสถาบันการเงินปล่อยเงินกู้ หลอกลงทุนอาละวาดหนัก เตือนอย่าหลงเชื่อจนตกเป็นเหยื่อของมิจฉาชีพ
ดีอีเอส เตือน! ข่าวปลอมอ้างชื่อสถาบันการเงินปล่อยเงินกู้ หลอกลงทุนอาละวาดหนัก เตือนอย่าหลงเชื่อจนตกเป็นเหยื่อของมิจฉาชีพ
กระทรวงดิจิทัลเพื่อเศรษฐกิจและสังคม (ดีอีเอส) สรุปสถานการณ์ข่าวปลอมสัปดาห์ล่าสุด  พบข่าวปลอมนโยบายรัฐบาลยังครองแชมป์ ด้านข่าวปลอมที่ประชาชนสนใจส่วนใหญ่อ้างสถาบันการเงินหลอกกู้เงินออนไลน์  เตือนประชาชนอย่าหลงเชื่อจนตกเป็นเหยื่อของมิจฉาชีพ
นางสาวนพวรรณ หัวใจมั่น โฆษกกระทรวงดิจิทัลเพื่อเศรษฐกิจและสังคม ฝ่ายการเมือง (ดีอีเอส) กล่าวถึง การสรุปผลการมอนิเตอร์ และรับแจ้งข่าวปลอมของศูนย์ต่อต้านข่าวปลอมประจำวันที่ 3 - 9 กุมภาพันธ์ 2566 พบข้อความที่เข้ามาทั้งหมด 3,202,535 ข้อความ โดยมีข้อความที่ต้องดำเนินการตรวจสอบ (Verify)  ทั้งสิ้น 256 ข้อความ แบ่งเป็นข้อความที่มาจาก Social listening จำนวน 225 ข้อความ และข้อความที่มาจาก Line Official จำนวน 31 ข้อความ รวมเรื่องที่ต้องดำเนินการตรวจสอบ 117 เรื่อง
ทั้งนี้ ดีอีเอสได้แบ่งข่าวปลอมที่ได้รับความสนใจ เป็น 4 กลุ่ม ประกอบด้วย
กลุ่มที่ 1 ข่าวปลอมเรื่องนโยบายรัฐบาล ข่าวสารทางราชการ ความสงบเรียบร้อยของสังคม ขัดศีลธรรมอันดี และ
ความมั่นคงภายในประเทศจำนวน 71 เรื่อง
กลุ่มที่ 2 ข่าวปลอมเรื่องผลิตภัณฑ์สุขภาพ วัตถุอันตราย เครื่องสำอาง รวมถึงสินค้าและบริการที่ผิดกฎหมาย
จำนวน 30 เรื่อง
กลุ่มที่ 3 ข่าวปลอมเรื่องภัยพิบัติ จำนวน 7 เรื่อง
กลุ่มที่ 4 ข่าวปลอมเศรษฐกิจ จำนวน 9 เรื่อง
สำหรับข่าวปลอมทั้ง 4 กลุ่มมีความเกี่ยวเนื่องกับเรื่องโควิค-19 จำนวน 3 เรื่อง
อย่างไรก็ตาม เมื่อดูข้อมูลเชิงลึก (Insight) ยังพบข้อน่าเป็นห่วง เพราะยังมีการกระจายข่าวปลอมเกี่ยวกับการเงินเป็นส่วนใหญ่ ทั้งเรื่องการปล่อยสินเชื่อ การให้เงินกู้ หรือชักชวนลงทุน โดยอ้างชื่อสถาบันการเงินที่น่าเชื่อถือทำให้ได้รับความสนใจจากผู้บริโภคข่าวสารออนไลน์อย่างมาก
โดยพบว่าข่าวปลอมที่มีคนสนใจสูงสุด 10 อันดับในรอบสัปดาห์ที่ผ่านมา มีดังนี้
อันดับที่ 1 เรื่อง ออมสินปล่อยสินเชื่ออาชีพอิสระ สำหรับผู้ทำธุรกิจส่วนตัว ผ่านเพจ Llewellyn Rogahn
อันดับที่ 2 เรื่อง ออมสินให้กู้ 20 ล้านบาท ผ่านเพจ Dillon Simon
อันดับที่ 3 เรื่อง SMS ของธนาคารกรุงไทยขอสินเชื่อผ่านลิงก์
อันดับที่ 4 เรื่อง ออมสิน ปล่อยสินเชื่อธุรกิจ สำหรับบุคคลธรรมดา ผ่านเพจGSB สินเชื่อ
อันดับที่ 5 เรื่อง วิธีตรวจระดับความเสื่อมของสมอง
อันดับที่ 6 เรื่อง เพจ Facebook และบัญชี Line ชวนลงทุนด้วยงบ 1,000 บาท กำไร 500 - 1,000 บาท
ใช้โลโก้ ก.ล.ต. และมีเอกสารรับรองจาก ก.ล.ต.
อันดับที่ 7 เรื่อง กระทรวงสาธารณสุขรับสมัครคุณแม่ทำงานอยู่บ้าน รายได้ 2,000 - 4,500 บาท/วัน
อันดับที่ 8 เรื่อง เพจ Facebook และบัญชี Line ชวนลงทุนหุ้นอุตสาหกรรม ด้วยงบขั้นต่ำ 1,000 บาท ใช้โลโก้ ก.ล.ต. และมีเอกสารรับรองจาก ก.ล.ต.
อันดับที่ 9 เรื่อง เรื่อง เวลาอาบน้ำอุ่นให้ราดจากเท้าก่อนเพื่อให้ร่างกายปรับตัว ป้องกันเส้นเลือดในสมองแตกฉับพลัน
อันดับที่ 10 เรื่อง กรมสรรพากร กระทรวงการคลังเปิดเว็บไซต์ใหม่
พร้อมกันนี้ นางสาวนพวรรณ ยังขอความร่วมมือประชาชนตรวจสอบให้รอบด้าน อย่าหลงเชื่อในข้อความเชิญชวนต่าง ๆ โดยเฉพาะเรื่องการหลอกลวงให้กู้เงิน หลอกลงทุน ให้สินเชื่อต่าง ๆ ของมิจฉาชีพที่ปลอมเป็นธนาคารหรือผู้ให้บริการทางการเงิน เลือกแชร์ข้อมูลที่เป็นประโยชน์และถูกต้อง ทั้งนี้เพื่อความปลอดภัย  ขอให้ประชาชนต้องมีสติก่อนโอนเงิน หรือไม่กดลิงค์เว็บไซต์ใด ๆ โปรดสังเกตและอย่าหลงเชื่อกลโกงของ  โจรเหล่านี้ ควรตรวจสอบให้แน่ใจว่าผู้ให้บริการเหล่านั้นได้รับอนุญาตประกอบธุรกิจอย่างถูกต้อง และสามารถติดตามหรือแจ้งเบาะแสข่าวปลอมผ่านช่องทางของศูนย์ต่อต้านข่าวปลอม ดังนี้ ไลน์ @antifakenewscenter เว็บไซต์https://www.antifakenewscenter.com/ทวิตเตอร์ https://twitter.com/AFNCThailand  และช่องทางโทรศัพท์โทรสายด่วน GCC 1111 ต่อ 87 ตลอด 24 ชั่วโมง
_________________

ที่มา : https://www.thaigov.go.th/news/contents/details/64848