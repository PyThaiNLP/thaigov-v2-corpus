รัฐบาลไทย-ข่าวทำเนียบรัฐบาล-​กรมที่ดินเตือนภัย! ระวังมิจฉาชีพใช้โฉนดปลอมหลอกกู้เงิน พร้อมแนะวิธีสังเกตโฉนดเบื้องต้น ถ้าให้ชัวร์ ไปตรวจที่สำนักงานที่ดินทั่วประเทศได้


วันจันทร์ที่ 20 กุมภาพันธ์ 2566
20/02/2566
พิมพ์
​กรมที่ดินเตือนภัย! ระวังมิจฉาชีพใช้โฉนดปลอมหลอกกู้เงิน พร้อมแนะวิธีสังเกตโฉนดเบื้องต้น ถ้าให้ชัวร์ ไปตรวจที่สำนักงานที่ดินทั่วประเทศได้
​กรมที่ดินเตือนภัย! ระวังมิจฉาชีพใช้โฉนดปลอมหลอกกู้เงิน พร้อมแนะวิธีสังเกตโฉนดเบื้องต้น ถ้าให้ชัวร์ ไปตรวจที่สำนักงานที่ดินทั่วประเทศได้
วันที่ 20 กุมภาพันธ์ 2566 นางสาวรัชดา ธนาดิเรก รองโฆษกประจำสำนักนายกรัฐมนตรี  เปิดเผยว่า ปัจจุบันมิจฉาชีพได้เปลี่ยนแปลงรูปแบบการหลอกลวงประชาชนได้แยบยลมากยิ่งขึ้น ถึงแม้จะมีการประชาสัมพันธ์แจ้งเตือนประชาชนให้ระมัดระวังอย่างต่อเนื่องผ่านสื่อต่างๆ อยู่ตลอดเวลา โดยเฉพาะการแอบอ้างหน่วยงานภาครัฐเพื่อให้ประชาชนหลงเชื่อ
ล่าสุด กรมที่ดินได้แจ้งเตือนภัย มิจฉาชีพใช้โฉนดที่ดินปลอมเป็นหลักประกันหลอกกู้เงิน  ซึ่งโฉนดที่ดินปลอมมีความใกล้เคียงกับฉบับจริงมาก จึงขอแจ้งประชาชนหรือบริษัทที่ประกอบการปล่อยเงินกู้ให้เพิ่มความระมัดระวัง การพิมพ์โฉนดที่ดินสำหรับออกเป็นเอกสารสิทธิให้แก่เจ้าของที่ดินนั้น กรมที่ดินจะจัดทำโฉนดที่ดินในหนึ่งแปลงมี 2 ฉบับ ซึ่งเรียกว่า 1 คู่ฉบับ โดยที่ฉบับหนึ่งเป็นครุฑที่ไม่มีสี แต่จะเขียนด้านข้างว่า ฉบับสำนักงานที่ดิน อีกฉบับหนึ่งจะเป็นครุฑที่มีสี ไว้ให้เจ้าของที่ดินถือไว้  ทั้ง 2 ฉบับนี้จะมีรายละเอียดเกี่ยวกับที่ดินทุกอย่างตรงกัน ไม่ว่าจะเป็นรูปแปลงที่ดิน ชื่อผู้ถือ เลขที่โฉนด ทุกอย่างจะมีข้อความเหมือนกัน สำหรับวิธีสังเกตโฉนดที่ดินฉบับจริงเบื้องต้น มีดังนี้
1.ขนาดรูปแบบลักษณะของครุฑ เมื่อพิมพ์สีแดงทับแล้ว จะต้องเห็นลายเส้นสีดำของครุฑชัดเจนเหมือนของกรมที่ดิน
2.เมื่อยกโฉนดที่ดินขึ้นส่องกับแสงจะเห็นลายน้ำรูปครุฑ มีเส้นผ่าศูนย์กลางวงกลม 10 เซนติเมตร ส่วนตัวอักษรข้อความ "กรมที่ดิน กระทรวงมหาดไทย" จะเป็นแนวโค้งตามรูปวงกลมยาว 10.5 เซนติเมตร
3.เนื้อกระดาษมีเส้นใยไหมสีฟ้า สีแดงอมม่วง โรยในเนื้อกระดาษ ความยาว 0.3-1.5 เซนติเมตร โดยเส้นใยไหมดังกล่าวจะมีลักษณะบางส่วนจมอยู่ในเนื้อกระดาษ และบางส่วนลอยอยู่บนผิวกระดาษ
4.เลขที่แบบพิมพ์เป็นตัวเลขอารบิคแบบโกธิค ความสูงตัวเลข 3/16 นิ้ว
5.เลขปีที่จัดพิมพ์เป็นเลขไทย
6.กระดาษเป็นสีครีมที่มีเนื้อเยื่อภายในกระดาษเป็นสีครีมเหมือนผิวภายนอก
ทั้งนี้ การทำธุรกรรมเกี่ยวกับที่ดินไม่ว่าจะเป็นการรับจำนอง จำนำ และต้องการรู้ว่าโฉนดที่ดินเป็นของจริงหรือไม่ สามารถนำโฉนดที่ดินไปที่สำนักงานที่ดินทั่วประเทศ เพื่อตรวจสอบได้ หรือสอบถามขอคำแนะนำได้ที่ กองการพิมพ์ กรมที่ดิน โทรศัพท์ 0-2448-5711
"รัฐบาลมีความห่วงใยพี่น้องประชาชนและผู้ประกอบการ หากเป็นการแอบอ้างหน่วยงานภาครัฐ โดญเฉพาะเรื่องเอกสารสำคัญต่างๆ ขอให้ทำการตรวจสอบให้แน่ชัด เพิ่มความระมัดระวังมากยิ่งขึ้น เพื่อไม่ให้ตกเป็นเหยื่อของผู้ไม่หวังดีและมิจฉาชีพ" นางสาวรัชดา ย้ำ

ที่มา : https://www.thaigov.go.th/news/contents/details/65170