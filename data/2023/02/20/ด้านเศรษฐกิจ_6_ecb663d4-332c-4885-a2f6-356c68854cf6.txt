รัฐบาลไทย-ข่าวทำเนียบรัฐบาล-กรมทางหลวงชนบท เชิญชวนท่องเที่ยวเช็กอินบนสะพานข้ามน้ำจืดที่ยาวที่สุดในประเทศไทย ข้ามเขื่อนลำปาว “สะพานเทพสุดา”


วันจันทร์ที่ 20 กุมภาพันธ์ 2566
กรมทางหลวงชนบท เชิญชวนท่องเที่ยวเช็กอินบนสะพานข้ามน้ำจืดที่ยาวที่สุดในประเทศไทย ข้ามเขื่อนลำปาว “สะพานเทพสุดา”
กระตุ้นเศรษฐกิจการท่องเที่ยวจังหวัดกาฬสินธุ์ พร้อมช่วยกระจายรายได้สู่ชุมชนอย่างเป็นรูปธรรม ตามนโยบายของรัฐมนตรีว่าการกระทรวงคมนาคม
กรมทางหลวงชนบท (ทช.) กระทรวงคมนาคม เชิญชวนประชาชนและนักท่องเที่ยวเดินทางมาเช็กอินบนสะพานข้ามน้ำจืดที่ยาวที่สุดในประเทศไทยข้ามอ่างเก็บน้ำลำปาว (เขื่อนลำปาว) “สะพานเทพสุดา” จังหวัดกาฬสินธุ์ ซึ่งได้รับพระราชทานนามจาก สมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี สะพานมีความยาว 2,040 เมตร เป็นอีกหนึ่งแลนด์มาร์กยอดนิยมของจังหวัดกาฬสินธุ์ โดยบริเวณลานสาธารณะเชิงสะพานจะมีรูปปั้นไดโนเสาร์ที่เป็นอีกหนึ่งสัญลักษณ์ของจังหวัดกาฬสินธุ์ ประชาชนและนักท่องเที่ยวนิยมเดินทางมาชมพระอาทิตย์ตก เนื่องจากมีความสวยงามและความพิเศษเห็นแสงอาทิตย์สะท้อนผืนน้ำเป็นสีทอง และเป็นจุดนั่งชมวิวพักผ่อนริมเขื่อน เดินเล่นออกกำลังกาย หรือหากมีเวลาสามารถล่องแพเพื่อชมบรรยากาศวิถีชีวิตของชาวบ้าน อาทิ การยกยอ การทำประมง จากนั้นแนะนำให้เดินทางไปชมพิพิธภัณฑ์สิรินธรแหล่งเรียนรู้ตำนานไดโนเสาร์ภูกุ้มข้าว ศึกษาจุดกำเนิดโลก สิ่งมีชีวิตซากดึกดำบรรพ์ และไปกราบสักการะพระพรหมภูมิปาโลที่วัดพุทธาวาส ภูสิงห์ พร้อมชมวิว 360 องศาของเขื่อนลำปาว เรียกได้ว่ามาเที่ยวที่เดียวได้เช็กอินกันหลายจุด กลับบ้านไปพร้อมกับความประทับใจอย่างแน่นอน ในส่วนของการเดินทางหากเริ่มต้นจากตัวเมืองกาฬสินธุ์ ใช้ทางหลวงแผ่นดินหมายเลข 227 มุ่งหน้าไปอำเภอสหัสขันธ์ ประมาณ 32 กิโลเมตร และเลี้ยวซ้ายบริเวณสี่แยก (หลังจากผ่าน ปตท.สหัสขันธ์) เข้าสู่ถนนทางหลวงชนบทสาย กส.3056 ขับตรงไปตามเส้นทางเลี้ยวขวาและเลี้ยวซ้าย ตามป้ายแนะนำเส้นทางประมาณ 6.6 กิโลเมตร จนถึงสะพานเทพสุดา ใช้เวลาเดินทางประมาณ 30 นาที
ทช. ส่งเสริมเศรษฐกิจการท่องเที่ยวในพื้นที่ ช่วยกระจายรายได้สู่ชุมชนอย่างเป็นรูปธรรม ตามนโยบายของนายศักดิ์สยาม ชิดชอบ รัฐมนตรีว่าการกระทรวงคมนาคม ทั้งนี้ ขอความร่วมมือโปรดระมัดระวังในการขับขี่และโปรดสังเกตป้ายจราจร เพื่อความปลอดภัยในการเดินทาง โดยประชาชนสามารถสอบถามข้อมูลเพิ่มเติมได้ที่ นายสุภวัฒน์ มูลนาม ผู้อำนวยการหมวดบำรุงทางหลวงชนบทหนองกุงศรี [

ที่มา : https://www.thaigov.go.th/news/contents/details/65186