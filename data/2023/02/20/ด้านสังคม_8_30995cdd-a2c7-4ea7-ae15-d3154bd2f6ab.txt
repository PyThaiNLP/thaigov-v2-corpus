รัฐบาลไทย-ข่าวทำเนียบรัฐบาล-อว. เสนอผลงานสิ่งประดิษฐ์และนวัตกรรม ในกิจกรรมงาน “วันนักประดิษฐ์” ประจำปี 2566 ต่อนายกรัฐมนตรี และคณะรัฐมนตรี


วันจันทร์ที่ 20 กุมภาพันธ์ 2566
อว. เสนอผลงานสิ่งประดิษฐ์และนวัตกรรม ในกิจกรรมงาน “วันนักประดิษฐ์” ประจำปี 2566 ต่อนายกรัฐมนตรี และคณะรัฐมนตรี
อว. เสนอผลงานสิ่งประดิษฐ์และนวัตกรรม ในกิจกรรมงาน “วันนักประดิษฐ์” ประจำปี 2566 ต่อนายกรัฐมนตรี และคณะรัฐมนตรี
วันที่ 31 มกราคม 2566 กระทรวงการอุดมศึกษา วิทยาศาสตร์ วิจัยและนวัตกรรม (อว.) เสนอผลงานสิ่งประดิษฐ์และนวัตกรรม ในกิจกรรมงาน “วันนักประดิษฐ์” ประจำปี 2566 ต่อนายกรัฐมนตรี และคณะรัฐมนตรี นำโดย ศ.(พิเศษ) ดร.เอนก เหล่าธรรมทัศน์ รัฐมนตรีว่าการกระทรวง อว. พร้อมด้วย ศ.ดร.นพ.สิริฤกษ์ ทรงศิวิไล ปลัดกระทรวง อว. และ ดร.วิภารัตน์ ดีอ่อง ผู้อำนวยการสำนักงานการวิจัยแห่งชาติ ณ ตึกสันติไมตรี ทำเนียบรัฐบาล
ตามมติคณะรัฐมนตรีในการประชุมเมื่อวันที่ 10 พฤษภาคม 2537 ได้กำหนดให้วันที่ 2 กุมภาพันธ์ ของทุกปีเป็น "วันนักประดิษฐ์" เพื่อน้อมรำลึกถึงวันประวัติศาสตร์ในการทูลเกล้าฯ ถวายสิทธิบัตรการประดิษฐ์ "เครื่องกลเติมอากาศที่ผิวน้ำหมุนช้าแบบทุ่นลอย" หรือ "กังหันน้ำชัยพัฒนา" แด่พระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร "พระบิดาแห่งการประดิษฐ์ไทย" ซึ่งเป็นสิทธิบัตรในพระปรมาภิไธยพระมหากษัตริย์พระองค์แรกของไทย และเป็นครั้งแรกของโลก รวมทั้งทรงเป็นแบบอย่างที่ดีแก่นักประดิษฐ์ไทยในการสร้างสรรค์ผลงานสิ่งประดิษฐ์ที่ช่วยแก้ไขปัญหาให้กับประชาชนและสังคมส่วนรวมได้อย่างเป็นรูปธรรม สำนักงานการวิจัยแห่งชาติ (วช.) จึงได้ร่วมกับสถาบันการศึกษา หน่วยงานภาครัฐและเอกชน จัดงาน "วันนักประดิษฐ์" ประจำปี 2566 เพื่อนำเสนอสิ่งประดิษฐ์และนวัตกรรมพร้อมใช้ และความก้าวหน้าด้านการประดิษฐ์คิดค้นของประเทศ และผลักดันให้เกิดการขยายผลและนำไปใช้ประโยชน์ในมิติต่างๆ โดยสอดคล้องกับเป้าหมายของยุทธศาสตร์ชาติระยะ 20 ปี (พ.ศ. 2561 - 2580) และเป้าหมายประเทศไทย 4.0 ในการนำการวิจัยและนวัตกรรม เป็นกลไกสำคัญในการขับเคลื่อนเศรษฐกิจและพัฒนาสังคมของประเทศ
สำหรับผลงานสิ่งประดิษฐ์และนวัตกรรม ในกิจกรรมงาน “วันนักประดิษฐ์” ประจำปี 2566 ที่เสนอต่อนายกรัฐมนตรี และคณะรัฐมนตรี ได้แก่
1. ผลงาน นวัตปะการัง : ปะการังเทียมที่มีโครงสร้างเลียนแบบธรรมชาติด้วยกระบวนการออกแบบชีวจำลอง
เป็นนวัตปะการังในรูปแบบ Modular Design ด้วยโปรแกรมการออกแบบสามมิติ บนพื้นฐานความรู้ทางวิทยาศาสตร์ มีโครงสร้างที่เหมาะสมขึ้นรูปได้อย่างอิสระโดยใช้ 3D Cement Printing สามารถถอดประกอบ และปรับแต่งโครงสร้างได้ตามความต้องการ เพื่อให้สอดคล้องกับการใช้งานตามวัตถุประสงค์ในแต่ละพื้นที่ ซึ่งเป็นการส่งเสริมการสร้างรายได้ให้กับภาคกิจกรรมที่เกี่ยวข้องกับอุตสาหกรรมการท่องเที่ยว เศรษฐกิจและสังคม โดยการแก้ไขปัญหาด้านมลภาวะทางทัศนาการ ฟื้นฟูระบบนิเวศแนวปะการังทางทะเลในพื้นที่เสื่อมโทรมด้วยนวัตปะการัง ส่งเสริมและสนับสนุนการอนุรักษ์ทรัพยากรของประเทศ สร้างองค์ความรู้ด้านการอนุรักษ์ปะการัง ด้วยวิธีการทางวิทยาศาสตร์และเทคโนโลยีที่เหมาะสมอย่างมีประสิทธิภาพ สร้างความยั่งยืนในอนาคต
2. ผลงาน เท้าเทียมไดนามิกส์สำหรับผู้พิการขาขาดที่แข็งแรง
เท้าเทียมไดนามิกส์ sPace เป็นนวัตกรรมเท้าเทียมที่ผลิตจากวัสดุคาร์บอนไฟเบอร์ ทนทาน แข็งแรง มีน้ำหนักเบา เป็นเท้าที่มีความยืดหยุ่น เสมือนมีข้อเท้าที่สามารถงอขึ้นลง และบิดซ้าย-ขวาได้เหมือนเท้าคนปกติ มีความสามารถในการเก็บและปล่อยพลังงานคืนในจังหวะที่เหมาะสม ซึ่งเหมาะสำหรับผู้พิการขาขาดที่ยังคงมีความแข็งแรงอยู่ และช่วยให้ผู้พิการสามารถทำกิจกรรม หรือออกไปทำงานนอกบ้านได้มากขึ้น เท้าเทียมไดนามิกส์ sPace ได้รับการสนับสนุนจากสำนักงานการวิจัยแห่งชาติ (วช.) เพื่อจัดทำโครงการกายอุปกรณ์สำหรับผู้พิการ ภายใต้โครงการเฉลิมพระเกียรติ "ก้าวใหม่ด้วยวิจัยและนวัตกรรม" เนื่องในโอกาสมหามงคลพระราชพิธีบรมราชาภิเษก ซึ่งได้แจกจ่ายเท้าเทียมไดนามิกส์ sPace จำนวน 78 ขา ให้กับผู้พิการขาขาดตามโรงพยาบาลต่าง ๆ และศูนย์ฟื้นฟูสมรรถภาพคนงาน รวมจำนวน 13 แห่ง
3. ผลงาน การผลิตกระจกเกรียบตามอย่างโบราณ เพื่อพัฒนาสู่การบูรณะและต่อยอดงานศิลปกรรมไทย
"กระจกเกรียบ" เป็นสิ่งประดิษฐ์ที่เกิดจากแนวคิด วัฒนธรรมนวัตกรรม โดยฟื้นฟูองค์ความรู้ทางศิลปวัฒนธรรมในอดีต มาผลิตเป็นนวัตกรรมสิ่งใหม่ การประดิษฐ์กระจกเกรียบตามอย่างโบราณนี้ เป็นการประยุกต์ใช้เพื่อเพิ่มมูลค่าผลิตภัณฑ์ท้องถิ่น ส่งเสริมเศรษฐกิจ สังคมในวิถีชุมชนอย่างยั่งยืน
4. ผลงาน เส้นโปรตีนไข่ขาวพร้อมทาน ไร้แป้ง ไร้ไขมัน ที่ผ่านการฆ่าเชื้อด้วยรีทอร์ท
เส้นโปรตีนไข่ขาว 100% นวัตกรรมอาหารแห่งอนาคต เป็นอาหารเพื่อสุขภาพที่สามารถเพิ่มมูลค่าสินค้าเกษตรไทยด้วยนวัตกรรม โดยเพิ่มมูลค่าจากไข่ขาวปกติได้สูงถึง 14 เท่า และเพิ่มความสามารถในการแข่งขันทางการค้าในตลาดโลก ซึ่งปัจจุบันผลิตภัณฑ์เส้นโปรตีนไข่ขาว ไร้แป้ง ที่บริษัท ทานดี อินโนฟูด จำกัด ได้นำเอานวัตกรรมนี้มาต่อยอดเชิงพาณิชย์ ได้รับความสนใจจากประเทศต่าง ๆ มากมาย เช่น ประเทศเกาหลี ญี่ปุ่น ฮ่องกง เวียดนาม สิงคโปร์ ออสเตรเลีย สาธารณรัฐประชาธิปไตยประชาชนลาว เป็นต้น และมีบริษัทผู้ส่งออกสนใจในการนำนวัตกรรมนี้จำหน่ายในประเทศดังกล่าว โดยคาดการณ์ว่าจะสามารถเพิ่มมูลค่าการส่งออกได้ 100 ล้านบาท ภายใน 5 ปี ภายหลังจากจำหน่าย เพื่อนำรายได้เข้าสู่ประเทศเพิ่มมากขึ้นเป็นการขับเคลื่อนเศรษฐกิจด้วยนวัตกรรม
5. ผลงาน เต่าบินโรโบติกบาริสต้า
นวัตกรรมเต่าบินโรโบติกบาริสต้า เป็นเครื่องชงเครื่องดื่มอัตโนมัติ โดยได้คิดค้นชุดอุปกรณ์ จับและหมุนแก้ว ซึ่งมีลักษณะการทำงานเลียนแบบการทำงานของมนุษย์ เป็นอีกหนึ่งผลิตภัณฑ์ที่คิดค้นและสร้างขึ้นโดยคนไทย เพื่อคนไทย มีเป้าหมายที่ต้องการพัฒนาต่อยอดการผลิตเครื่องดื่มแบบชงสด กระจายไปยังผู้บริโภคทั่วประเทศ สามารถคัดสรรวัตถุดิบและส่วนผสมชั้นดี ได้มีการนำวัตถุดิบโดยรวมจากในประเทศไทยเข้ามาใช้ เช่น เมล็ดกาแฟ เป็นการส่งเสริมการใช้วัตถุดิบทางการเกษตรจากในประเทศ ทำให้เกิดการกระจายรายได้ไปยังชุมชน สร้างรายได้ สร้างอาชีพให้กับประชาชนคนไทยได้อีกทางหนึ่งด้วย

ที่มา : https://www.thaigov.go.th/news/contents/details/65192