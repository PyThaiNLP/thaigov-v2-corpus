รัฐบาลไทย-ข่าวทำเนียบรัฐบาล-รมว.อว. มอบนโยบายผู้บริหาร มุ่งหวังให้ทุกคนหมั่นเรียนรู้ ไม่หยุดพัฒนาศักยภาพของตนเอง


วันจันทร์ที่ 20 กุมภาพันธ์ 2566
รมว.อว. มอบนโยบายผู้บริหาร มุ่งหวังให้ทุกคนหมั่นเรียนรู้ ไม่หยุดพัฒนาศักยภาพของตนเอง
รมว.อว. มอบนโยบายผู้บริหาร มุ่งหวังให้ทุกคนหมั่นเรียนรู้ ไม่หยุดพัฒนาศักยภาพของตนเอง
เมื่อวันที่ 31 มกราคม 2566 ศ.(พิเศษ) ดร.เอนก เหล่าธรรมทัศน์ รัฐมนตรีว่าการกระทรวงการอุดมศึกษา วิทยาศาสตร์ วิจัยและนวัตกรรม (อว.) มอบนโยบายการดำเนินงานให้กับผู้บริหารและผู้อำนวยการกองสำนักงานปลัดกระทรวงการอุดมศึกษา วิทยาศาสตร์ วิจัยและนวัตกรรม (สป.อว.) ณ ห้องแถลงข่าว ชั้น 1 อาคารพระจอมเปล้า สป.อว. (ถนนโยธี)
ศ.(พิเศษ) ดร.เอนก มอบนโยบายใจความโดยสังเขปว่า ขอให้บุคลากรใน สป.อว มุ่งพัฒนาตนเองให้เป็นบุคคลที่ใฝ่รู้ ทุกคนสามารถทำสิ่งที่คาดหวังได้ทุกเรื่องหากมีความตั้งใจ ขอให้ดำเนินงานไปตามเป้าหมายของกระทรวง อว. ที่มุ่งเน้นการปฏิรูปการศึกษาให้คนในประเทศและประเทศเพื่อนบ้าน สร้างการศึกษาทั้งด้านวิทยาศาสตร์ เทคโนโลยี และสังคมศาสตร์ ให้ประเทศไทยเป็นศูนย์รวมนักวิจัยนานาชาติเพื่อสร้างประโยชน์ให้กับโลก ภายใต้การกำหนดหลักสูตรการเรียนการสอนจากภาคปฏิบัติให้มากกว่าภาคทฤษฎี โดยใช้ข้อเด่นของทางด้านประเพณี ขนบธรรมเนียมและวัฒนธรรมของไทยมาประยุกต์เข้ากับหลักสูตรการเรียนการสอนเพื่อให้ได้หลักสูตรเฉพาะที่เป็นของประเทศไทย มุ่งเน้นการทำยุทธศาสตร์เชิงรุกเพื่อให้ประเทศไทยได้พัฒนากลายเป็นประเทศที่พัฒนาแล้วภายในปี พ.ศ. 2580 ทั้งนี้ยังเน้นย้ำการเรียนการสอนของผู้สูงอายุเพื่อรองรับสังคมผู้สูงอายุของโลกในปัจจุบัน ในช่วงท้ายของการประชุม ศ.(พิเศษ) ดร.เอนก กล่าวว่า การเรียนเป็นสิ่งที่สำคัญ อย่าหยุดเรียนรู้ไม่ว่าจะอายุเท่าไรก็ตาม ให้กล้าคิดนอกหรอบ และมุ่งพัฒนาตนเองอยู่เสมอ

ที่มา : https://www.thaigov.go.th/news/contents/details/65193