รัฐบาลไทย-ข่าวทำเนียบรัฐบาล-นายกรัฐมนตรีลงพื้นที่ จ.นครศรีธรรมราช ติดตามผลการดำเนินงานตามนโยบายเร่งด่วนของรัฐบาล และข้อสั่งการนายกรัฐมนตรี


วันจันทร์ที่ 20 กุมภาพันธ์ 2566
20/02/2566
พิมพ์
นายกรัฐมนตรีลงพื้นที่ จ.นครศรีธรรมราช ติดตามผลการดำเนินงานตามนโยบายเร่งด่วนของรัฐบาล และข้อสั่งการนายกรัฐมนตรี
นายกรัฐมนตรีลงพื้นที่ จ.นครศรีธรรมราช ติดตามผลการดำเนินงานตามนโยบายเร่งด่วนของรัฐบาล และข้อสั่งการนายกรัฐมนตรี
วันนี้ (20 กุมภาพันธ์ 2566) นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า เมื่อเวลา 07.45 น. ณ ท่าอากาศยาน 2 กองบิน 6 ดอนเมือง กรุงเทพมหานคร พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม พร้อมด้วย พลเอก อนุพงษ์ เผ่าจินดา รัฐมนตรีว่าการกระทรวงมหาดไทย นายสุชาติ ชมกลิ่น รัฐมนตรีว่าการกระทรวงแรงงาน นายธนกร วังบุญคงชนะ รัฐมนตรีประจำสำนักนายกรัฐมนตรี และคณะ เดินทางลงพื้นที่จังหวัดนครศรีธรรมราชเพื่อตรวจติดตามผลการดำเนินงานตามนโยบายเร่งด่วนของรัฐบาล และข้อสั่งการนายกรัฐมนตรี พร้อมรับฟังปัญหาจากประชาชนในพื้นที่
เมื่อเดินทางถึงท่าอากาศยานนครศรีธรรมราช อำเภอเมืองนครศรีธรรมราช นายกรัฐมนตรีรับฟังบรรยายสรุปการจัดทำโครงการก่อสร้างอาคารที่พักผู้โดยสารหลังใหม่ ภายใต้แผนพัฒนาท่าอากาศยานนครศรีธรรมราช เพื่อเป็นการเพิ่มศักยภาพการให้บริการและอำนวยความสะดวกให้แก่ผู้โดยสารสูงสุดในชั่วโมงเร่งด่วน จากเดิม 600 คนต่อชั่วโมง เป็น 1,600 คนต่อชั่วโมง มีพื้นที่ใช้งานเพิ่มขึ้นรวม 30,600 ตารางเมตร นอกจากนี้ ยังมีการเพิ่มพื้นที่รันเวย์ ลานจอดเครื่องบิน ลานจอดรถ และส่วนอื่น ๆ โดยความก้าวหน้าโครงการ ฯ ณ วันที่ 31 มกราคม 2566 อยู่ที่ร้อยละ 98.08
จากนั้น นายกรัฐมนตรีพร้อมคณะได้เดินทางไปยังอำเภอจุฬาภรณ์ ติดตามแนวทางการพัฒนาอำเภอจุฬาภรณ์ และพื้นที่ใกล้เคียง ซึ่งอำเภอจุฬาภรณ์เป็นอำเภอที่ประสบปัญหาการบริหารจัดการน้ำ อุทกภัยในฤดูน้ำหลาก และการขาดแคลนพื้นที่กักเก็บน้ำ โดยเฉพาะอ่างเก็บน้ำขนาดใหญ่เพื่อการอุปโภคบริโภคและการเกษตรในฤดูแล้ง รวมทั้งขาดการส่งเสริมและพัฒนาแหล่งท่องเที่ยว โดยอำเภอจุฬาภรณ์มีสถานที่สำคัญทางประวัติศาสตร์อยู่ในเส้นทางผ่านของถนนสายเอเชีย  อาทิ ศิลาจารึกหุบเขาช่องคอย อายุราวพุทธศตวรรษที่ 11 - 12 และอนุสรณ์สถานค่ายบางระจัน 2 ที่ชาวบ้านรวมตัวกันต่อสู้กับกลุ่มคอมมิวนิสต์ เป็นต้น
โอกาสนี้ นายกรัฐมนตรีได้พบปะทักทายเด็กนักเรียนและประชาชนที่มาให้การต้อนรับกว่า 4,000 คน โดยมีกลุ่มแม่บ้านอำเภอจุฬาภรณ์ฟ้อนต้อนรับ นายกรัฐมนตรีได้พูดคุยกับประชาชนอย่างเป็นกันเอง พร้อมสอบถามปัญหาและความเป็นอยู่ของประชาชนด้วยความห่วงใย ระหว่างการเดินทักทาย ประชาชน ๆ ต่างให้กำลังใจนายกรัฐมนตรี บอกรัก บอกให้นายกฯ สู้ ๆ พร้อมขอเซลฟี่ถ่ายรูปคู่ท่ามกลางบรรยากาศที่มีแต่รอยยิ้มอย่างอบอุ่น
นายกรัฐมนตรีกล่าวกับประชาชนว่า วันนี้ดีใจที่ได้มาพบกันอีกครั้งจริง ๆ และเตรียมภาษาใต้มาหลายคำ แต่ลืมหมดแล้ว เพราะอยู่ท่ามกลางคนใต้ ก็เลยไม่ค่อยกล้าพูด ทำให้ลืมคำพูดที่เตรียมไว้หมดแล้ว แต่รู้ว่าคิดถึงจังฮู้ และมาก ๆ ด้วย วันนี้มาด้วยความยินดีอย่างยิ่งในฐานะนายกรัฐมนตรี มาตรวจราชการเหมือนที่เคยมา ครั้งนี้อาจจะพิเศษหน่อย ซึ่งให้ความสำคัญกับการมาเยี่ยมตามปกติ  ต้องการมาดูความคืบหน้าโครงการต่าง ๆ ทำไปถึงไหนอย่างไร งบประมาณที่ใช้ไปจำนวนมากพอสมควร เกิดผลงานปรากฏขึ้นมา แต่ก็ยังไม่พอ ต้องทำอีกใช่หรือไม่ และทำในสิ่งที่ยังทำไม่ครบยังไม่สมบูรณ์ ส่วนที่ทำไปแล้วก็คือทำไปแล้วและต้องทำต่อ และทำสิ่งใหม่ ๆ และจากการดูเมื่อสรุปรายงานก็เห็นหลายอย่างเกิดขึ้น จังหวัดนครศรีธรรมราชมีพื้นที่เป็นเอกลักษณ์หลายอย่างทั้งประวัติศาสตร์ วัฒนธรรม สิ่งศักดิ์สิทธิ์ และสถานที่ท่องเที่ยว ส่วนปัญหามีเรื่องของการคมนาคมบ้าง ความสะดวกรวดเร็ว ด้านอื่น ๆ และปัญหาสำคัญคือสินค้าราคาเกษตร ซึ่งนายกรัฐมนตรีต้องหาวิธีการที่ดีและถูกต้องให้เกิดผลประโยชน์กับประชาชน เพื่อที่จะเจริญเติบโตไปด้วยกัน
นายกรัฐมนตรีกล่าวต่อไปว่า ที่ผ่านมารัฐบาลมุ่งส่งเสริมแนวทางในการนำจุดเด่นของจังหวัดที่มีอยู่มาใช้ในการต่อยอด เพื่อสร้างมูลค่าด้านการท่องเที่ยว โดยการพัฒนาการท่องเที่ยวและธุรกิจบริการให้มีคุณภาพ ให้สามารถสร้างมูลค่าเพิ่มอย่างยั่งยืนและกระจายประโยชน์อย่างทั่วถึง ทั้งการต่อยอดการผลิตสินค้าและบริการด้วยภูมิปัญญาและนวัตกรรมจากการทำสินค้าที่ระลึก รวมทั้งการพัฒนารูปแบบการท่องเที่ยว ได้แก่ กลุ่มประเพณีศิลปวัฒนธรรม กลุ่มมรดกทางประวัติศาสตร์ กลุ่มท่องเที่ยวทางธรรมชาติ เพื่อกระจายรายได้จากการท่องเที่ยวสู่ชุมชน โดยใช้โอกาสจากการบูรณาการการท่องเที่ยวกลุ่มจังหวัด หรือภายในจังหวัดนครศรีธรรมราชให้สามารถเชื่อมโยงกันได้ เพื่อให้มีรายได้และจำนวนนักท่องเที่ยวเพิ่มมากยิ่งขึ้น
ทั้งนี้ รัฐบาลพร้อมผลักดันแนวทางการส่งเสริมเมืองรอง เพื่อดึงดูดนักท่องเที่ยวให้สนใจมาสัมผัสประสบการณ์ท้องถิ่น สนับสนุนการมีส่วนร่วมของนักท่องเที่ยว โดยทุกภาคส่วนจะต้องร่วมมือในการให้บริการทางการท่องเที่ยวและร่วมเป็นเจ้าบ้านที่ดี ต้อนรับนักท่องเที่ยวทั้งชาวไทยและชาวต่างประเทศ เพื่อให้การท่องเที่ยวเติบโตอย่างมีคุณภาพและยั่งยืนต่อไป
นายกรัฐมนตรีฝากให้ทุกภาคส่วนร่วมมือกันทำงานเพื่อพัฒนาประเทศ พัฒนาจังหวัดนครศรีธรรมราช ให้เจริญและมั่นคงในทุกด้าน ทั้งการบริหารจัดการน้ำ การท่องเที่ยว การต่อยอดภูมิปัญญาท้องถิ่น ซึ่งถือเป็นประเด็นสำคัญที่จะช่วยยกระดับชุมชนให้มีความโดดเด่น แตกต่าง ด้วยการดึงเอกลักษณ์เฉพาะตัวออกมาใช้ให้เกิดประโยชน์ ซึ่งจะช่วยส่งเสริมศักยภาพในท้องถิ่นให้เป็นที่ยอมรับในวงกว้าง พร้อมทั้งช่วยกันสร้างสรรค์ประโยชน์ให้กับชุมชน สังคมของตนเองให้เจริญก้าวหน้าต่อไป
ต่อจากนั้น นายกรัฐมนตรีได้ปรุงคั่วกลิ้งเนื้อ ของดีอำเภอจุฬาภรณ์ ซึ่งมีรสชาติเป็นเอกลักษณ์ใช้เตาไม้ฟืนประกอบอาหาร หลังจากปรุงเสร็จนายกรัฐมนตรีได้ชิมแล้วพูดว่า “หรอยจังฮู้-หรอยแรง” พร้อมชูนิ้วหัวแม่มือให้แม่ครัว และให้คำแนะนำเรื่องการทำบรรจุภัณฑ์ในการจำหน่าย ก่อนจะเดินทางไปตรวจติดตามการพัฒนาความมั่นคงด้านการพัฒนาคุณภาพชีวิต ที่อาคารอำนวยการและผู้ป่วยนอก ชั้น G โรงพยาบาลมหาราชนครศรีธรรมราช ตำบลในเมือง อำเภอนครศรีธรรมราช จังหวัดนครศรีธรรมราช

ที่มา : https://www.thaigov.go.th/news/contents/details/65184