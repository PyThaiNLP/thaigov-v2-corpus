รัฐบาลไทย-ข่าวทำเนียบรัฐบาล-บสย. จัดกิจกรรม นำ SubPAC เยี่ยมชมกิจการลูกค้า บสย. พื้นที่ จ.เชียงใหม่ และ จ.ลำพูน


วันจันทร์ที่ 20 กุมภาพันธ์ 2566
20/02/2566
พิมพ์
บสย. จัดกิจกรรม นำ SubPAC เยี่ยมชมกิจการลูกค้า บสย. พื้นที่ จ.เชียงใหม่ และ จ.ลำพูน
บสย. นำคณะอนุกรรมการจัดทำบันทึกข้อตกลงและประเมินผลการดำเนินงานรัฐวิสาหกิจ สาขาสถาบันการเงิน ลงพื้นที่ จ.เชียงใหม่และ จ.ลำพูน เยี่ยมชมกิจการผู้ประกอบการ SMEs ที่เป็นลูกค้าของ บสย. จำนวน 2 ราย
นายสิทธิกร ดิเรกสุนทร กรรมการและผู้จัดการทั่วไป บรรษัทประกันสินเชื่ออุตสาหกรรมขนาดย่อม (บสย.) นำคณะอนุกรรมการจัดทำบันทึกข้อตกลงและประเมินผลการดำเนินงานรัฐวิสาหกิจ สาขาสถาบันการเงิน (Performance Agreement Sub-Committee : SubPAC) ลงพื้นที่จังหวัดเชียงใหม่และจังหวัดลำพูน เยี่ยมชมกิจการผู้ประกอบการ SMEs ที่เป็นลูกค้าของ บสย. จำนวน 2 ราย โดยมี นายปิยะบุตร ชลวิจารณ์ ประธานคณะอนุกรรมการประเมินผลการดำเนินงานรัฐวิสาหกิจ สาขาสถาบันการเงิน (SubPAC) พร้อมด้วยคณะอนุกรรมการ และหน่วยงานกำกับดูแล ได้แก่ สำนักงานคณะกรรมการนโยบายรัฐวิสาหกิจ (สคร.) สำนักงานเศรษฐกิจการคลัง (สศค.) และ บริษัท ทริส คอร์ปอเรชั่น จำกัด เมื่อวันที่ 17-18 กุมภาพันธ์ 2566
สำหรับการเยี่ยมชมกิจการลูกค้า บสย. นั้น เพื่อศึกษาประสบการณ์การเริ่มต้นธุรกิจ จนประสบความสำเร็จ ซึ่ง บสย. ได้ให้การสนับสนุนด้านการค้ำประกันสินเชื่อจนเติบโตและพัฒนากิจการอย่างต่อเนื่อง จนก้าวสู่ตลาดโลก โดยบริษัทที่ บสย. และคณะ SubPAC เยี่ยมชมกิจการมี จำนวน 2 ราย ประกอบด้วย บริษัท เอ็กซา ซีแลม จำกัด ประกอบธุรกิจผลิตทันตกรรมเทียม หรือฟันปลอมที่มีนวัตกรรมและขนาดใหญ่ที่สุดในประเทศไทย มีนวัตกรรมการผลิตและส่งให้กับคลินิกทันตกรรม โรงพยาบาล ทั้งในประเทศและส่งออก
บริษัท โกลด์มิลค์ฟาร์ม จำกัด ประกอบธุรกิจผลิตและจำหน่ายผลิตภัณฑ์นมพร้อมดื่มพาสเจอร์ไรส์ และยูเอชที ภายใต้แบรนด์ “GOLD MILK GUERNSEY”  เป็นฟาร์มผลิตน้ำนมโคสายพันธุ์เกิร์นซีย์ ซึ่งเป็นโคนมสายพันธุ์เก่าแก่และหายาก มีองค์ประกอบของน้ำนมและสารอาหารต่าง ๆ ที่มีประโยชน์ ให้คุณค่าทางโภชนาการสูงกว่าน้ำนมจากโคนมสายพันธุ์ทั่ว ๆ ไป แห่งแรกในประเทศไทยและใหญ่ที่สุดในเอเชีย ซึ่ง บสย. สนับสนุนและเข้าไปเติมเต็ม โดยให้การค้ำประกันสินเชื่อผ่านสถาบันการเงินต่าง ๆ จนมีความเข้มแข็ง เติบโต สามารถขยายธุรกิจได้ และเป็นส่วนหนึ่งที่ช่วยขับเคลื่อนเศรษฐกิจของประเทศให้เติบโตได้อย่างยั่งยืน

ที่มา : https://www.thaigov.go.th/news/contents/details/65210