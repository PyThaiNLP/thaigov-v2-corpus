รัฐบาลไทย-ข่าวทำเนียบรัฐบาล-รมว.เฮ้ง ห่วงเหตุเพลิงไหม้โรงงานพลาสติก จ.อยุธยา สั่ง กสร. ลงพื้นที่ตรวจสอบสาเหตุทันที


วันจันทร์ที่ 20 กุมภาพันธ์ 2566
20/02/2566
พิมพ์
รมว.เฮ้ง ห่วงเหตุเพลิงไหม้โรงงานพลาสติก จ.อยุธยา สั่ง กสร. ลงพื้นที่ตรวจสอบสาเหตุทันที
รัฐมนตรีว่าการกระทรวงแรงงาน ห่วงเหตุเพลิงไหม้โรงงานผลิตพลาสติก จ.พระนครศรีอยุธยา สั่ง กสร. ลงพื้นที่ตรวจสอบสาเหตุทันที เชิญนายจ้างพบ 21 กุมภาฯนี้
รัฐมนตรีว่าการกระทรวงแรงงาน ห่วงเหตุเพลิงไหม้โรงงานผลิตพลาสติก จ.พระนครศรีอยุธยา สั่ง กสร. ลงพื้นที่ตรวจสอบสาเหตุทันที เชิญนายจ้างพบ 21 กุมภาฯนี้
นายสุชาติ ชมกลิ่น รัฐมนตรีว่าการกระทรวงแรงงาน เปิดเผยถึงกรณีเหตุเพลิงไหม้โรงงานพลาสติก จ.พระนครศรีอยุธยา ว่า เบื้องต้นผมได้รับรายงานจากสำนักงานสวัสดิการและคุ้มครองแรงงานจังหวัดพระนครศรีอยุธยา และศูนย์ความปลอดภัยในการทำงานเขต 1 (พระนครศรีอยุธยา) เหตุดังกล่าวเกิดขึ้นเมื่อวันที่ 19 กุมภาพันธ์ 2566 เวลา 12.00 น. จุดเกิดเหตุอยู่บริเวณด้านนอกตัวอาคารและเป็นจุดที่วางชิ้นส่วนของถังบำบัดน้ำเสียสำเร็จรูป โดยเพลิงเริ่มลุกไหม้จากทุ่งหญ้าข้างกำแพง จากนั้นลุกลามไปติดไฟเบอร์ชิ้นงาน หน่วยดับเพลิงท้องถิ่นสามารถสามารถควบคุมเพลิงไว้ได้ในเวลา 13:00 น. และจากการตรวจสอบของเจ้าหน้าที่พบว่า มีเพียงชิ้นงานที่ได้รับความเสียหาย ไม่มีลูกจ้างได้รับบาดเจ็บหรือเสียชีวิต อย่างไรก็ตามผมได้สั่งการให้เจ้าหน้าที่ติดตามสถานการณ์ พร้อมตรวจสอบข้อเท็จจริงเพิ่มเติมเพื่อดำเนินการตามอำนาจหน้าที่ต่อไป
ด้าน นายนิยม สองแก้ว อธิบดีกรมสวัสดิการและคุ้มครองแรงงาน (กสร.) กล่าวว่า วันที่ 20 กุมภาพันธ์ 2566 พนักงานตรวจความปลอดภัย สำนักงานสวัสดิการและคุ้มครองแรงงานจังหวัดพระนครศรีอยุธยา ศูนย์ความปลอดภัยในการทำงานเขต 1 (พระนครศรีอยุธยา) ได้ร่วมกันลงพื้นที่ตรวจสอบสาเหตุการเกิดเพลิงไหม้ และเชิญนายจ้างมาสอบข้อเท็จจริงเพิ่มเติม ในวันที่ 21 กุมภาพันธ์ 2566 เพื่อตรวจสอบว่า นายจ้างมีการฝ่าฝืนไม่ปฏิบัติตามกฎหมายหรือพระราชบัญญัติความปลอดภัย อาชีวอนามัย และสภาพแวดล้อมในการทำงาน พ.ศ. 2554 และกฎกระทรวงกำหนดมาตรฐานในการบริหาร จัดการ และดำเนินการด้านความปลอดภัย อาชีวอนามัย และสภาพแวดล้อมในการทำงาน เกี่ยวกับการป้องกันและระงับอัคคีภัย พ.ศ. 2555 หรือไม่ หากนายจ้างไม่ปฏิบัติตามกฎหมายดังกล่าวจะดำเนินการตามกฎหมายต่อไป

ที่มา : https://www.thaigov.go.th/news/contents/details/65200