รัฐบาลไทย-ข่าวทำเนียบรัฐบาล-นายกรัฐมนตรีติดตามการพัฒนาความมั่นคงด้านการพัฒนาคุณภาพชีวิต ของโรงพยาบาลมหาราชนครศรีธรรมราช มุ่งพัฒนาสู่ความเป็นเลิศทางการแพทย์


วันจันทร์ที่ 20 กุมภาพันธ์ 2566
20/02/2566
พิมพ์
นายกรัฐมนตรีติดตามการพัฒนาความมั่นคงด้านการพัฒนาคุณภาพชีวิต ของโรงพยาบาลมหาราชนครศรีธรรมราช มุ่งพัฒนาสู่ความเป็นเลิศทางการแพทย์
นายกรัฐมนตรีติดตามการพัฒนาความมั่นคงด้านการพัฒนาคุณภาพชีวิต ของโรงพยาบาลมหาราชนครศรีธรรมราช มุ่งพัฒนาสู่ความเป็นเลิศทางการแพทย์
นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เผยว่า วันนี้  (20 กุมภาพันธ์ 2566) เวลา 13.30 น. ณ อาคารอำนวยการและผู้ป่วยนอก ชั้น G โรงพยาบาลมหาราชนครศรีธรรมราช พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม และคณะ ติดตามการพัฒนาความมั่นคงด้านการพัฒนาคุณภาพชีวิตของโรงพยาบาลมหาราชนครศรีธรรมราช โดยมีนายแพทย์พงษ์พจน์ ธีรานันตชัย ผู้อำนวยการโรงพยาบาลมหาราชนครศรีธรรมราช บุคลากรทางการแพทย์ และประชาชนมารอให้การต้อนรับ
โอกาสนี้ นายกรัฐมนตรีกล่าวแสดงความยินดีในโครงการเพิ่มศักยภาพการบริหารทางการแพทย์สู่ความเป็นเลิศในเขตภาคใต้ตอนบน โรงพยาบาลมหาราชนครศรีธรรมราช พร้อมขอบคุณแพทย์และพยาบาลที่ร่วมมือกันพัฒนาต่อยอดโรงพยาบาลแห่งนี้ให้เป็นศูนย์กลางสุขภาพ โดยเมื่อประเทศไทยเข้าสู่สังคมผู้สูงอายุ การดูแลรักษาสุขภาพย่อมมีอัตราการเติบโตเพิ่มขึ้นอย่างต่อเนื่องซึ่งประชาชนต้องดูแลรักษาตัวเองอยู่เสมอ พร้อมกันนี้ นายกรัฐมนตรี ได้แสดงความเป็นห่วง พร้อมฝากเตือนประชาชนว่าอย่าซื้อยาบำรุงต่าง ๆ ตามโฆษณาทางโซเชียลมารับประทานเอง มีทั้งราคาแพงและอันตราย โดยขอให้กระทรวงสาธารณสุขประชาสัมพันธ์สร้างการรับรู้ สร้างความเข้าใจให้กับประชาชนด้วย พร้อมทั้งขอให้โรงพยาบาลนำเทคโนโลยีและนวัตกรรมใหม่ ๆ มาใช้ในโรงพยาบาล เช่น การบริการ Tele Medicine Video Call ปรึกษาแพทย์เฉพาะทางผ่านระบบ Line Video Call แบบส่วนตัว และมีบริการจัดส่งยาให้ถึงบ้าน ทำให้ผู้ป่วยได้รับความสะดวก และมั่นใจเสมือนการมารับบริการที่โรงพยาบาลอีกด้วย
จากนั้น นายกรัฐมนตรีทักทายประชาชนที่มารอให้การต้อนรับอย่างเป็นกันเอง ซึ่งสร้างรอยยิ้มและเสียงเรียกลุงตู่ เรารักลุงตู่ โดยนายกฯ ได้ตอบกลับว่า รักคนใต้ รักคนนครฯ มาด้วยใจรักและคิดถึง ก่อนที่นายกรัฐมนตรีจะเดินทางต่อไปยังวัดยางใหญ่ ตำบลท่าขึ้น อำเภอท่าศาลา จังหวัดนครศรีธรรมราช
สำหรับโรงพยาบาลมหาราชนครศรีธรรมราช จังหวัดนครศรีธรรมราช ปัจจุบันเป็นโรงพยาบาลศูนย์ระดับ A ขนาด 1,000 เตียง เปิดให้บริการ 800 เตียง เป็น Excellent center ด้านหัวใจ มะเร็ง อุบัติเหตุ ทารกแรกเกิด และเตรียมพัฒนาเป็นศูนย์ความเป็นเลิศทางการแพทย์สาขาสุขภาพช่องปาก (Excellent center) ในระดับกระทรวงสาธารณสุข มีศักยภาพในการรักษาโรคที่ซับซ้อนอย่างครบวงจร ได้แก่ ศูนย์อุบัติเหตุ หน่วยโรคหัวใจและหลอดเลือด ผู้ป่วยกลุ่มโรคมะเร็ง ศูนย์สลายนิ่ว หน่วยไตเทียม ศูนย์รังสีรักษา ดูแลประชากรมากกว่า 1.5 ล้านคน รับส่งต่อผู้ป่วยจากจังหวัดในเขตสุขภาพที่ 11 รวมทั้งจังหวัดใกล้เคียงในเขตภาคใต้ตอนบนที่มีแนวโน้มสูงขึ้น จึงทำให้โรงพยาบาลประสบปัญหาระบบบริการทางด้านอาคารสถานที่และขาดแคลนครุภัณฑ์ทางการแพทย์ เพื่อให้บริการผู้ป่วย ดังนั้น โรงพยาบาลจึงมีความจำเป็นในการเพิ่มศักยภาพในการดูแลรักษาสุขภาพประชาชนอย่างครบวงจร ให้ประชาชนได้รับการดูแลสุขภาพอย่างมีประสิทธิภาพ และเข้าถึงการรับบริการได้อย่างทันท่วงที โดยได้รับการสนับสนุนงบประมาณโครงการเพิ่มศักยภาพบริการทางการแพทย์สู่ความเป็นเลิศในเขตภาคใต้ตอนบน โรงพยาบาลมหาราชนครศรีธรรมราช จากทางสำนักงานสลากกินแบ่งรัฐบาล โดยการออกสลากพิเศษการกุศล จำนวนเงินทั้งสิ้นรวม 722 ล้านบาท มีวัตถุประสงค์เพื่อเพิ่มศักยภาพในการดูแลสุขภาพของประชาชนอย่างครบวงจร จำแนกเป็นสิ่งก่อสร้าง อาคารผู้ป่วยใน 5 ชั้น อาคารทันตกรรม 5 ชั้น อาคารจอดรถและศูนย์อาหาร 8 ชั้น และครุภัณฑ์ต่าง ๆ และอยู่ระหว่างการพิจารณาโครงการเพิ่มเติมในระยะที่ 2 ได้แก่ อาคารนิติเวช 5 ชั้น และครุภัณฑ์ต่าง ๆ เพิ่มเติม งบประมาณรวม 270 ล้านบาท เพื่อพัฒนาการรักษาพยาบาลที่เป็นเลิศทางการแพทย์ และพัฒนาบุคลากรสู่ระดับมืออาชีพ เพื่อก้าวสู่ Hub การแพทย์ชั้นนำในระดับสากล

ที่มา : https://www.thaigov.go.th/news/contents/details/65197