รัฐบาลไทย-ข่าวทำเนียบรัฐบาล-นายกฯ ตรวจติดตามการแก้ไขปัญหาพื้นที่ประสบอุทกภัยซ้ำซาก บริเวณคลองเปลี่ยน อ.สิชล จ.นครศรีธรรมราช กำชับหน่วยงานเร่งดำเนินการ เพื่อบรรเทาความเดือดร้อนให้ประชาชน 


วันจันทร์ที่ 20 กุมภาพันธ์ 2566
20/02/2566
พิมพ์
นายกฯ ตรวจติดตามการแก้ไขปัญหาพื้นที่ประสบอุทกภัยซ้ำซาก บริเวณคลองเปลี่ยน อ.สิชล จ.นครศรีธรรมราช กำชับหน่วยงานเร่งดำเนินการ เพื่อบรรเทาความเดือดร้อนให้ประชาชน
นายกฯ ตรวจติดตามการแก้ไขปัญหาพื้นที่ประสบอุทกภัยซ้ำซาก บริเวณคลองเปลี่ยน อ.สิชล จ.นครศรีธรรมราช กำชับหน่วยงานเร่งดำเนินการ เพื่อบรรเทาความเดือดร้อนให้ประชาชน ยืนยันรัฐบาลจริงใจแก้ไขปัญหา
นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เผยว่า วันนี้ (20 กุมภาพันธ์ 2566) เวลา 16.30 น. พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม พร้อมคณะ ตรวจติดตามการแก้ไขปัญหาพื้นที่ประสบอุทกภัยซ้ำซากบริเวณคลองเปลี่ยน พื้นที่รอยต่อตำบลเปลี่ยน และตำบลเทพราช อำเภอสิชล จังหวัดนครศรีธรรมราช
สืบเนื่องจากเมื่อเกิดฝนตกหนักทำให้เกิดภาวะน้ำท่วมขังในช่วงฤดูฝน และเกิดปัญหาการขาดแคลนน้ำในช่วงหน้าแล้ง และสภาวะการเปลี่ยนแปลงของภูมิอากาศทำให้เกิดความเสียหายต่อชีวิตและทรัพย์สินของราษฎรในพื้นที่เป็นจำนวนมาก และมีแนวโน้มว่าจะรุนแรงยิ่งขึ้น เพื่อลดความรุนแรงและบรรเทาปัญหาที่อาจเกิดขึ้น ทางองค์การบริหารส่วนตำบลเปลี่ยนได้ดำเนินการก่อสร้างทางน้ำล้นเพื่อบรรเทาความเดือดร้อนให้กับราษฎรในพื้นที่และพื้นที่ใกล้เคียง แต่ทางน้ำล้นดังกล่าวได้เกิดการชำรุดเสียหายเนื่องจากการเกิดอุกทกภัย ทั้งนี้ เพื่อบรรเทาแก้ปัญหาดังกล่าว องค์การบริหารส่วนตำบลเปลี่ยน จึงได้จัดทำโครงการก่อสร้างทางน้ำล้นสายเขาทราย-อ่าววาโย หมู่ที่ 7 ตำบลเปลี่ยน อำเภอสิชล จังหวัดนครศรีธรรมราช เพื่อให้มีความคงทนแข็งแรงมากขึ้น โดยองค์การบริหารส่วนตำบลเปลี่ยนจึงได้ขอรับสนับสนุนงบประมาณผ่านสำนักงานทรัพยากรน้ำภาค 8 กรมทรัพยากรน้ำ เพื่อบรรเทาแก้ไขปัญหาความเดือดร้อนของราษฎรในพื้นที่โดยเร็ว
ภายหลังรับฟังบรรยายสรุป และตรวจเยี่ยมพื้นที่ประสบอุทกภัยซ้ำซากบริเวณคลองเปลี่ยน นายกรัฐมนตรีกำชับให้หน่วยงานที่เกี่ยวข้องเร่งดำเนินการให้แล้วเสร็จ เพื่อบรรเทาความเดือดร้อนให้กับประชาชน ยืนยันรัฐบาลพร้อมสนับสนุนงบประมาณในการดำเนินการ และมีความจริงใจในการแก้ไขปัญหาให้กับประชาชนมาตลอดเวลา
นายกรัฐมนตรีกล่าวต่อไปว่า ถือเป็นโอกาสดีที่พวกเราได้มารวมตัวกัน ณ ที่ตรงนี้ ซึ่งขณะนี้มีรุ้งกินน้ำอยู่บนท้องฟ้าเป็นปรากฏการณ์ธรรมชาติ ถือเป็นความโชคดีของทุกคน นายกรัฐมนตรีย้ำว่าดีใจที่ได้มาพบปะกับทุกคน คนนครศรีธรรมราชเป็นคนมีน้ำใจ สังคมครอบครัวไทยเป็นสังคมใหญ่  ขอให้รักษาสถาบันครอบครัว อย่าให้ใครมาทำร้าย และนายกรัฐมนตรีฝากให้ผู้ปกครองช่วยสนับสนุนบุตรหลาน ส่งเสริมเยาวชนให้เรียนสายอาชีพกันมาก ๆ เพราะการเรียนสายอาชีพ เมื่อจบแล้วมีงานทำ พร้อมกับขอให้พัฒนาฝีมือแรงงานให้สอดคล้องกับความต้องการของตลาดแรงงานเพื่อให้ได้ค่าแรงสูงขึ้น
จากนั้น นายกรัฐมนตรีได้เดินพบปะทักทายกับชาวบ้านที่มาให้การต้อนรับ และร่วมถ่ายรูปกับเด็กนักเรียนอย่างเป็นกันเอง ทั้งนี้ นายกฯ ได้ทำสัญลักษณ์มินิฮาร์ทส่งให้ชาวบ้านก่อนจะเดินทางต่อไปยังวัดเจดีย์ ตำบลฉลอง อำเภอสิชล จังหวัดนครศรีธรรมราช

ที่มา : https://www.thaigov.go.th/news/contents/details/65211