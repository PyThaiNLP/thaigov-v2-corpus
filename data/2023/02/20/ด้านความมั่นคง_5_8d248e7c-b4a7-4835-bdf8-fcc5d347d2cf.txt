รัฐบาลไทย-ข่าวทำเนียบรัฐบาล-พ่อเมืองเลย นำคณะร่วมงานมหกรรมบุญช้างแขวงไซยะบูลี สปป.ลาว ครั้งที่ 16 เสริมสร้างความสัมพันธ์ระหว่างสองประเทศให้เกิดความแน่นแฟ้นอย่างยั่งยืน


วันอาทิตย์ที่ 19 กุมภาพันธ์ 2566
19/02/2566
พิมพ์
พ่อเมืองเลย นำคณะร่วมงานมหกรรมบุญช้างแขวงไซยะบูลี สปป.ลาว ครั้งที่ 16 เสริมสร้างความสัมพันธ์ระหว่างสองประเทศให้เกิดความแน่นแฟ้นอย่างยั่งยืน
พ่อเมืองเลย นำคณะร่วมงานมหกรรมบุญช้างแขวงไซยะบูลี สปป.ลาว ครั้งที่ 16 เสริมสร้างความสัมพันธ์ระหว่างสองประเทศให้เกิดความแน่นแฟ้นอย่างยั่งยืน
วันนี้ (19 ก.พ. 66) นายทวี เสริมภักดีกุล ผู้ว่าราชการจังหวัดเลย เปิดเผยว่า จังหวัดเลยได้รับการประสานงานจากแขวงไซยะบูลี (จังหวัดไซยะบูลี) สาธารณรัฐประชาธิปไตยประชาชนลาว ในการจัดงานมหกรรมบุญช้างไซยะบูลี ครั้งที่ 16 ประจำปี 2566 ในระหว่างวันที่ 18-20 กุมภาพันธ์ 2566 ซึ่งได้มีการประกอบพิธีเปิดไปแล้วเมื่อวานนี้ (18 ก.พ. 66) โดย นายทวี เสริมภักดีกุล ผู้ว่าราชการจังหวัดเลย พร้อมด้วย นางวราภรณ์ เสริมภักดีกุล ประธานแม่บ้านมหาดไทยจังหวัดเลย และผู้แทนจังหวัดเชียงราย พะเยา น่าน อุตรดิตถ์ และจังหวัดพิษณุโลก ร่วมเป็นเกียรติในพิธีเปิด โดยมี นายปริญญาเอก ไซสมพอน พมวิหาน (H.E. Dr. Xaysompone PHOMVIHANE) ประธานสภาแห่งชาติสาธารณรัฐประชาธิปไตยประชาชนลาว เป็นประธานลั่นฆ้องชัยและตัดแพรป้ายเปิดงาน และนายพงสะหวัน สิดทะวง เจ้าแขวงไซยะบูลี กล่าวเปิดงาน และให้การต้อนรับอย่างอบอุ่น
นายทวี เสริมภักดีกุล ผู้ว่าราชการจังหวัดเลย กล่าวว่า งานมหกรรมบุญช้างไซยะบูลี จัดขึ้นในเดือนกุมภาของทุกปี เพื่อสืบทอดอนุรักษ์ รักษาวัฒนธรรม จารีตประเพณีอันดีงาม และวิถีการดำรงชีวิตของประชาชนและชาวเผ่าต่าง ๆ ของแขวงไซยะบูลีที่ผูกพันกับช้างมาตั้งแต่อดีต ให้ยั่งยืนเคียงคู่กับประชาชนตลอดไป สร้างโอกาสให้ช้างได้พบปะ และสืบทอดขยายพันธุ์ รวมทั้งเป็นเวทีแสดงทักษะความสามารถในการควบคุมช้างต่อสาธารณะชนและยังเป็นที่แลกเปลี่ยนเรียนรู้ของควาญช้างด้วย จึงได้หารือร่วมกันจัดงานมหกรรมบุญช้างประจำปี 2566 ขึ้นเป็นครั้งที่ 16 โดยได้นำช้างจากทุกเมือง (อำเภอ) ของแขวงไซยะบูลี สปป.ลาว รวม 75 เชือก ร่วมกิจกรรม
"สำหรับพิธีเปิดงานในปีนี้ เป็นขบวนแห่พลังมวลชนของ 11 เมืองของแขวงไซยะบูลี สปป.ลาว ที่มีเอกลักษณ์ของท้องถิ่น ขบวนแห่ของ 8 ชนเผ่าในแขวงขบวนละ 80 คน การแสดงของพลังมวลชนนักเรียน-นักศึกษา จำนวน 1,400 คน การแสดงกิจกรรมของช้างแสนรู้ 25 ตัว จำนวน 18 รายการ มีการจัดพิธีบายศรีสู่ขวัญช้าง และการแสดงของนักกีฬากระโดดร่ม จำนวน 15 คน โดยผู้ว่าราชการจังหวัดเลย ได้ร่วมมอบเงินทำบุญในมหกรรมงานช้าง จำนวน 10,000 บาท และมอบวัตถุมงคล พระธาตุศรีสองรักจำลอง สิ่งศักดิ์สิทธิ์คู่บ้านคูเมืองที่ทั้งสองประเทศเคารพเลื่อมใสศรัทธาด้วย" ผวจ.เลย กล่าว
นายทวี เสริมภักดีกุล ผู้ว่าราชการจังหวัดเลย กล่าวเพิ่มเติมว่า กิจกรรมหลักของการจัดงานในปีนี้ มุ่งเน้นกิจกรรมที่เกี่ยวข้องกับช้างและการอนุรักษ์ช้าง เช่น การแสดงของช้างแสนรู้ นอกจากนี้ในแต่ละวันจะมีกิจกรรมการแสดงสินค้าตลาดนัด ตั้งแต่วันที่ 13 กุมภาพันธ์ เป็นต้นมา มีสินค้าหนึ่งเมืองหนึ่งผลิตภัณฑ์, สินค้าผลผลิตด้านการกสิกรรม (เกษตร) หัตถกรรมและอุตสาหกรรมแปรรูป ที่เป็นศักยภาพและผลงานของ 11 เมือง (อำเภอ) ในแขวงไซยะบูลี, หน่วยงานธุรกิจของภาครัฐ ภาคเอกชนทั้งภายในและต่างประเทศ รวมทั้งตัวแทนภาคประชาชน เข้าร่วมจำนวน 289 ร้าน ซึ่งการเดินทางเข้าร่วมกิจกรรมของจังหวัดเลย และจังหวัดที่มีพื้นที่ติดต่อกับแขวงไซยะบูลี สปป.ลาว ในครั้งนี้เป็นการเสริมสร้างความสัมพันธ์อันดีระหว่างประเทศไทยและประเทศลาวซึ่งเป็นมิตรประเทศเพื่อนบ้าน อันจะนำมาซึ่งความรักความผูกพันและความร่วมมือกันในการดูแลประชาชนของทั้งสองประเทศ ดูแลสิ่งแวดล้อม ศิลปะวัฒนธรรม ประเพณี ของทั้งสองประเทศให้ยั่งยืนคู่กับโลกใบนี้ตลอดไป

ที่มา : https://www.thaigov.go.th/news/contents/details/65159