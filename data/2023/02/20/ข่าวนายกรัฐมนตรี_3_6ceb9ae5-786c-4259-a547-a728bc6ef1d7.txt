รัฐบาลไทย-ข่าวทำเนียบรัฐบาล-นายกรัฐมนตรีสักการะหลวงพ่อวัดยางใหญ่ และไหว้บูชาตาพรานบุญ เพื่อความเป็นสิริมงคลในการลงพื้นที่ปฏิบัติราชการ จ.นครศรีธรรมราช 


วันจันทร์ที่ 20 กุมภาพันธ์ 2566
20/02/2566
พิมพ์
นายกรัฐมนตรีสักการะหลวงพ่อวัดยางใหญ่ และไหว้บูชาตาพรานบุญ เพื่อความเป็นสิริมงคลในการลงพื้นที่ปฏิบัติราชการ จ.นครศรีธรรมราช
นายกรัฐมนตรีสักการะหลวงพ่อวัดยางใหญ่ และไหว้บูชาตาพรานบุญ เพื่อความเป็นสิริมงคลในการลงพื้นที่ปฏิบัติราชการ จ.นครศรีธรรมราช
นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรีเปิดเผยว่า วันนี้ (20 กุมภาพันธ์ 2566) เวลา 15.00 น. ณ วัดยางใหญ่ ตำบลท่าขึ้น อำเภอท่าศาลา จังหวัดนครศรีธรรมราช พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม สักการะหลวงพ่อวัดยางใหญ่ และนมัสการพระครูวินัยธร ณัฏฐาสันต์ สิทฺธิญาโณ เจ้าอาวาสวัดยางใหญ่ ณ วิหารหลวงพ่อวัดยางใหญ่ และไหว้บูชาตาพรานบุญ ณ วิหารปฐมบรมครูตาพรานบุญ เพื่อความเป็นสิริมงคลในการลงพื้นที่ปฏิบัติราชการจังหวัดนครศรีธรรมราช
โดยพระครูวินัยธร ณัฏฐาสันต์ สิทฺธิญาโณ เจ้าอาวาสวัดยางใหญ่ได้ให้พรนายกรัฐมนตรีขอให้สุขภาพแข็งแรง ขอให้ประสบความสำเร็จคิดหวังสิ่งใดขอให้ได้สมดังปรารถนา มีความเจริญก้าวหน้าในหน้าที่การงาน นำพาประเทศพัฒนาก้าวหน้ายิ่งขึ้นไป ทั้งนี้ นายกรัฐมนตรีได้ตอบกล่าวขอบคุณและสอบถามประวัติของวัด พร้อมกล่าวฝากให้วัดเป็นที่พึ่งทางจิตใจของประชาชน สร้างความศรัทธาให้ประชาชนเกิดความเลื่อมใส และช่วยกันทำนุบำรุงพุทธศาสนา และนายกรัฐมนตรีได้กล่าวกับประชาชนที่มาทำบุญว่า คิดหวังอะไรไว้ขอให้ตั้งใจอธิษฐาน ขอให้สำเร็จตามที่มุ่งหวัง ที่สำคัญต้องมีจิตใจที่บริสุทธิ์ เลื่อมใสศรัทธาก่อน จึงจะมีผลต่อสิ่งที่ขอไว้
โอกาสนี้ นายกรัฐมนตรีได้พบปะทักทายประชาชนที่มาให้การต้อนรับกว่า 1,000 คน ว่า มาเพราะคิดถึง คิดถึงตลอดเวลา ไม่เคยลืมชาวนครศรีธรรมราช ตั้งใจมารับฟังปัญหา พร้อมพบปะกับประชาชน ในฐานะนายกรัฐมนตรี ดีใจที่เห็นชาวนครเป็นคนจริงใจ รักใครรักจริงไม่ทิ้งไม่ขว้าง “รักจังฮู้”วันนี้มีความสุขมากได้กินอาหารอร่อย ได้กินกับข้าวทางใต้อร่อยมาก ซึ่งนานแล้วที่ไม่ได้กินข้าวสองจาน วันนี้กินข้าวไปสองจานเพราะเจอกับข้าวอร่อย อาหารใต้กินที่กรุงเทพฯ ก็ไม่อร่อยเท่ากับกินที่ภาคใต้ โดยเฉพาะคั่วกลิ้ง กินแล้วแทบกลิ้งเพราะรสชาติที่เผ็ดจัดจ้าน
นายกรัฐมนตรีขอบคุณพี่น้องชาวนครศรีธรรมราช ขอบคุณในน้ำใจไมตรีที่มีให้ ที่อวยพรให้นายกฯ มีสุขภาพแข็งแรงมีความสำเร็จ ขอขอบคุณที่ให้การต้อนรับอย่างอบอุ่น และมากันเป็นจำนวนมาก ขอชื่นชมในความรักความสามัคคีของชาวนครศรีธรรมราชและชาวภาคใต้ ตนเองเชื่อว่าคนนครศรีธรรมราชและคนใต้มีความรักขอให้ช่วยกันรักชาติช่วยกันทำให้บ้านเมืองมีความสงบเรียบร้อย ที่ผ่านมาพวกเราได้ประสบปัญหาต่าง ๆ มา แต่เราก็ฟันฝ่าปัญหามาได้ด้วยความรัก ความสามัคคีของพวกเราทุกคน
จากนั้น นายกรัฐมนตรีเดินทักทายประชาชนที่มาให้การต้อนรับอย่างเป็นกันเอง ก่อนจะเดินทางไปตรวจติดตามการแก้ไขปัญหาพื้นที่ประสบอุทกภัยซ้ำซากบริเวณคลองเปลี่ยนพื้นที่รอยต่อตำบลเปลี่ยน และตำบลเทพราช อำเภอสิชล จังหวัดนครศรีธรรมราช

ที่มา : https://www.thaigov.go.th/news/contents/details/65209