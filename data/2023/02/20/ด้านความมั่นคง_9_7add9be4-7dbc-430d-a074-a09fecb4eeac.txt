รัฐบาลไทย-ข่าวทำเนียบรัฐบาล-กรมการจัดหางาน ร่วมกับ การบินไทย รับสมัครพนักงาน มากกว่า 500 อัตรา ผ่าน “ไทยมีงานทำ”


วันจันทร์ที่ 20 กุมภาพันธ์ 2566
20/02/2566
พิมพ์
กรมการจัดหางาน ร่วมกับ การบินไทย รับสมัครพนักงาน มากกว่า 500 อัตรา ผ่าน “ไทยมีงานทำ”
กรมการจัดหางาน หารือร่วมกับ บ.วิงสแปน เซอร์วิสเซส จำกัด รับสมัครพนักงานบริการลูกค้า พนักงานบริการภาคพื้น พนักงานประจำครัวการบิน  พนักงานประจำคลังสินค้า (Cargo) กว่า 500 อัตรา เพื่อทำงานกับบริษัท การบินไทย จำกัด (มหาชน)
นายไพโรจน์ โชติกเสถียร อธิบดีกรมการจัดหางาน เปิดเผยว่า กรมการจัดหางานรับข้อสั่งการรัฐมนตรีว่าการกระทรวงแรงงาน ลงพื้นที่ต่อเนื่องเพื่อเตรียมตำแหน่งงานรองรับคนหางาน ผู้ว่างงาน และคนไทยทุกคนที่ต้องการมีงานทำ โดยล่าสุดรุกหารือร่วมกับบ.วิงสแปน เซอร์วิสเซส จำกัด ผู้แทนรับสมัครงานและบริษัทในเครือของบริษัท การบินไทย จำกัด (มหาชน) ซึ่งกำลังต้องการรับสมัครพนักงานหลายด้าน อาทิ งานบริการลูกค้า จำนวน 500 อัตรา งานคลังสินค้า (Cargo)จำนวน 50 อัตรา งานครัวการบิน งานสายช่าง งานบริการภาคพื้น และงานทั่วไป จำนวนมาก เพื่อปฏิบัติงาน ณ สนามบินสุวรรณภูมิ  โดยผู้ที่สนใจทำงานร่วมกับบริษัท การบินไทย จำกัด (มหาชน) สามารถค้นหาและสมัครงานได้ที่เว็บไซต์ “ไทยมีงานทำ.doe.go.th” หรือแอปพลิเคชัน “ไทยมีงานทำ” ของกระทรวงแรงงาน ซึ่งเป็นระบบการให้บริการจัดหางานภาครัฐ บริการฟรี ไม่มีค่าใช้จ่าย หรือติดต่อสอบถามโดยตรงได้ที่ เว็บไซต์ wingspantg.com หรือส่งใบสมัครด้วยตัวเองในวันจันทร์ – ศุกร์ เวลา 09:00 - 15:00 น. (หยุดวันเสาร์-อาทิตย์และนักขัตฤกษ์) ณ บ.วิงสแปนฯ อาคาร 6 ชั้น 2 สำนักงานใหญ่ บ.การบินไทยฯ ถนนวิภาวดี-รังสิต
“หลังสถานการณ์การแพร่ระบาดของโรคโควิด – 19 คลี่คลาย เศรษฐกิจของประเทศไทยมีแนวโน้มปรับตัวดีขึ้น โดยเฉพาะภาคการท่องเที่ยวและบริการ ทำให้ธุรกิจสายการบินมีความต้องการจ้างงานเป็น จำนวนมาก และพร้อมให้ค่าตอบแทนสูง รัฐมนตรีสุชาติจึงสั่งการให้กรมการจัดหางาน ประสานงานกับภาคเอกชน และภาคีเครือข่ายทุกภาคส่วน สนับสนุนให้ผู้ที่ต้องการหางาน และสถานประกอบการที่ต้องการรับสมัครคนทำงานมีโอกาสได้พบกันเพื่อสร้างโอกาสการเข้าถึงตำแหน่งงานและเกิดการจ้างงาน โดยทุกคนที่ต้องการมีงานทำ สามารถใช้บริการจัดหางานได้ที่ สำนักงานจัดหางานจังหวัดทุกจังหวัด สำนักงานจัดหางานกรุงเทพมหานครพื้นที่ 1 – 10 หรือเลือกหางานผ่านระบบออนไลน์ บนแพลตฟอร์ม “ไทยมีงานทำ” ซึ่งให้บริการทั้ง Web Application ที่เว็บไซต์ ไทยมีงานทำ.doe.go.th  และ Mobile Application หรือสอบถามข้อมูลเพิ่มเติมที่สายด่วนกระทรวงแรงงาน 1506 กด 2 กรมการจัดหางาน หรือสายด่วนกรมการจัดหางาน 1694” อธิบดีกรมการจัดหางาน กล่าว

ที่มา : https://www.thaigov.go.th/news/contents/details/65172