รัฐบาลไทย-ข่าวทำเนียบรัฐบาล-​วธ. เตรียมจัดมาฆบูชา 4-6 มี.ค. 2566 เชิญชวนพุทธศาสนิกชนสักการะพระบรมสารีริกธาตุ พระธาตุประจำปีเกิด และทำบุญตักบาตรพระสงฆ์ 66 รูปที่ลานคนเมือง 


วันจันทร์ที่ 20 กุมภาพันธ์ 2566
​วธ. เตรียมจัดมาฆบูชา 4-6 มี.ค. 2566 เชิญชวนพุทธศาสนิกชนสักการะพระบรมสารีริกธาตุ พระธาตุประจำปีเกิด และทำบุญตักบาตรพระสงฆ์ 66 รูปที่ลานคนเมือง
​วธ. เตรียมจัดมาฆบูชา 4-6 มี.ค. 2566 เชิญชวนพุทธศาสนิกชนสักการะพระบรมสารีริกธาตุ พระธาตุประจำปีเกิด และทำบุญตักบาตรพระสงฆ์ 66 รูปที่ลานคนเมือง Walk Rally 9 มงคล สักการะสิ่งศักดิ์สิทธิ์และเวียนเทียนที่วัดสุทัศนเทพวราราม เเละลานคนเมือง
วธ. เตรียมจัดมาฆบูชา 4-6 มี.ค. 2566 เชิญชวนพุทธศาสนิกชนสักการะพระบรมสารีริกธาตุ พระธาตุประจำปีเกิด และทำบุญตักบาตรพระสงฆ์ 66 รูปที่ลานคนเมือง Walk Rally 9 มงคล สักการะสิ่งศักดิ์สิทธิ์และเวียนเทียนที่วัดสุทัศนเทพวราราม เเละลานคนเมือง
นายอิทธิพล คุณปลื้ม รัฐมนตรีว่าการกระทรวงวัฒนธรรม (รมว.วธ.) เปิดเผยว่า ในเดือนมีนาคมที่จะถึงนี้ มีวันสำคัญทางพระพุทธศาสนา คือ วันมาฆบูชา เป็นวันที่พระพุทธองค์ได้ทรงแสดงพระธรรมโอวาทปาติโมกข์ อันเป็นหลักการที่สำคัญยิ่ง เรียกว่าเป็นหัวใจของพุทธศาสนาที่สอนให้ละเว้นความชั่ว หมั่นทำความดี และทำใจให้บริสุทธิ์ วันมาฆบูชาในปีนี้ กระทรวงวัฒนธรรม โดยกรมการศาสนา ได้กำหนดจัดกิจกรรมส่งเสริมพระพุทธศาสนา เนื่องในเทศกาลวันมาฆบูชา พุทธศักราช 2566 ขึ้นทั้งในส่วนกลางและส่วนภูมิภาคทั่วประเทศ โดยในส่วนกลาง ร่วมกับวัดสุทัศนเทพวราราม กรุงเทพมหานคร และองค์กรเครือข่ายทางพระพุทธศาสนา จัดกิจกรรมระหว่างวันที่ 4 – 6 มีนาคม 2566 ประกอบด้วย พิธีอัญเชิญพระบรมสารีริกธาตุ สักการะพระธาตุประจำปีเกิด 12 ปีนักษัตร พิธีทำบุญตักบาตรพระสงฆ์ 66 รูป จัดแสดงนิทรรศการวันมาฆบูชา กิจกรรมส่งเสริมคุณธรรมจริยธรรมสำหรับเด็กและเยาวชน ได้แก่ การประกวดบรรยายธรรม การประกวดสุนทรพจน์ การประกวดอาราธนาศาสนพิธี และกิจกรรม “มีเทศน์ มี talk” จากพระธรรมวิทยากรเครือข่ายธรรมะอารมณ์ดี เกมคุณธรรม และตอบปัญหาธรรมะ การแสดงทางศิลปวัฒนธรรม จากศูนย์ศึกษาพระพุทธศาสนาวันอาทิตย์ ชมภาพยนตร์ส่งเสริมคุณธรรมจริยธรรม การสาธิตและจำหน่ายผลิตภัณฑ์จากชุมชน ณ ลานคนเมือง ศาลาว่าการกรุงเทพมหานคร และในวันที่ 6 มีนาคม 2566 จัดพิธีเจริญพระพุทธมนต์ เวียนเทียน และกิจกรรม Walk Rally 9 มงคล สักการะสิ่งศักดิ์สิทธิ์ ณ วัดสุทัศนเทพวราราม เขตพระนคร กรุงเทพมหานคร นอกจากนี้ยังได้จัดกิจกรรมผ่านช่องทางออนไลน์ โดยจัดทำบัตรอวยพรวันมาฆบูชาออนไลน์ (E-Card) และเชิญชวนประชาชนร่วมกิจกรรมตอบปัญหาธรรมะออนไลน์ ผ่านทาง www.dra.go.th อีกด้วย
รัฐมนตรีว่าการกระทรวงวัฒนธรรม (รมว.วธ.) กล่าวต่อว่า ในส่วนภูมิภาค ได้ร่วมกับสำนักงานวัฒนธรรมจังหวัด องค์กรเครือข่ายทางพระพุทธศาสนา และหน่วยงานต่างๆ ในพื้นที่ บูรณาการการจัดกิจกรรมส่งเสริมพระพุทธศาสนา ระหว่างวันที่ 1 – 6 มีนาคม 2566 ตามบริบทของแต่ละจังหวัด ได้แก่ กิจกรรมส่งเสริมคุณธรรมจริยธรรมในมิติศาสนา ในรูปแบบสื่อสร้างสรรค์ กิจกรรมสืบสานเทศกาล ประเพณี และวัฒนธรรม นำวิถีถิ่น วิถีไทย ภูมิปัญญาท้องถิ่นของแต่ละภูมิภาค และส่งเสริมต่อยอดผลิตภัณฑ์จากภูมิปัญญา ความเชื่อ เคารพศรัทธาเชิงสร้างสรรค์
รัฐมนตรีว่าการกระทรวงวัฒนธรรม (รมว.วธ.) กล่าวต่ออีกว่า ขอเชิญชวนพุทธศาสนิกชนทุกท่านร่วมกิจกรรมทางพระพุทธศาสนา เนื่องในวันมาฆบูชา ละชั่ว ทำดี ทำจิตใจให้บริสุทธิ์ นำหลักธรรมคำสอนทางพระพุทธศาสนามาประพฤติปฏิบัติในชีวิตประจำวัน เพื่อน้อมรำลึกถึงพระพุทธคุณขององค์พระสัมมาสัมพุทธเจ้า

ที่มา : https://www.thaigov.go.th/news/contents/details/65191