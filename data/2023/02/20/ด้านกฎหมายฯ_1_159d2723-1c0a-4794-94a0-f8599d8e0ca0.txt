รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม แจ้งข่าวดี หารือ “เมียนมา” สำเร็จ เปิดด่านสะพาน 1 ท่าขี้เหล็ก ได้แล้วตั้งแต่เช้าวันนี้ ชี้ ช่วยเกิดการค้าขาย-กระตุ้นเศรษฐกิจ


วันจันทร์ที่ 20 กุมภาพันธ์ 2566
20/02/2566
พิมพ์
รัฐมนตรีว่าการกระทรวงยุติธรรม แจ้งข่าวดี หารือ “เมียนมา” สำเร็จ เปิดด่านสะพาน 1 ท่าขี้เหล็ก ได้แล้วตั้งแต่เช้าวันนี้ ชี้ ช่วยเกิดการค้าขาย-กระตุ้นเศรษฐกิจ
รัฐมนตรีว่าการกระทรวงยุติธรรม แจ้งข่าวดี หารือ “เมียนมา” สำเร็จ เปิดด่านสะพาน 1 ท่าขี้เหล็ก ได้แล้วตั้งแต่เช้าวันนี้ ชี้ ช่วยเกิดการค้าขาย-กระตุ้นเศรษฐกิจ ให้ภาคธุรกิจกลับมาฟื้นตัวเร็วขึ้น
วันที่ 20 กุมภาพันธ์ 2566 นายสมศักดิ์ เทพสุทิน รัฐมนตรีว่าการกระทรวงยุติธรรม เปิดเผยว่า จากที่ตนได้หารือกับ พลตรี ซิน มีน ทัก รองรัฐมนตรีกระทรวงมหาดไทย และอธิบดีตำรวจเมียนมา เมื่อวันที่ 6 ก.พ. ที่ผ่านมา ขณะปิดการฝึกอบรมหลักสูตรเจ้าหน้าที่ปฏิบัติการพิเศษ “อินทรีย์ 19” โดยขอให้มีการเปิดด่านพรมแดนไทย-เมียนมา สะพานข้ามแม่น้ำสายแห่งที่ 1 เพื่อให้เกิดการค้าขาย และกระตุ้นเศรษฐกิจ ให้กลับมาคึกคักเหมือนเดิม
นายสมศักดิ์ กล่าวอีกว่า ล่าสุด นายวิชัย ไชยมงคล เลขาธิการ ป.ป.ส. ได้เดินทางไปร่วมประชุมทวิภาคี ไทย-เมียนมา เรื่องความร่วมมือด้านการป้องกันและปราบปรามยาเสพติด ที่กรุงย่างกุ้ง สาธารณรัฐแห่งสหภาพเมียนมา ระหว่างวันที่ 19-23 ก.พ. ก็ได้มีโอกาสหารือเพิ่มเติมกับ พลตรี ซิน มีน ทัก ถึงการขอให้เปิดด่านพรมแดนไทย-เมียนมา ซึ่งทางการเมียนมา ได้เข้าใจ และเห็นด้วยกับข้อเสนอที่ให้เปิดด่านพรมแดน จึงมีการสั่งการให้เปิดด่านพรมแดน ไทย-เมียนมา สะพานข้ามแม่น้ำสายแห่งที่ 1 หรือ ด่านสะพาน 1 ท่าขี้เหล็ก ตั้งแต่เช้าวันนี้ทันที เพื่อให้ประชาชนไปมาหาสู่และมีการค้าขายกัน
“ผมขอขอบคุณเมียนมา ที่ได้สั่งการเปิดด่านสะพาน 1 ท่าขี้เหล็ก ตั้งแต่ช่วงเช้าวันนี้ ซึ่งถือว่า เป็นเรื่องที่ดี เพราะจะเป็นผลดีกับทั้ง 2 ประเทศ ที่จะเกิดการค้าขายร่วมกัน โดยนอกจากจะช่วยกระตุ้นเศรษฐกิจแล้ว ยังช่วยให้ภาคธุรกิจฟื้นตัวเร็วขึ้นอีกด้วย ผมรู้สึกดีใจแทนพี่น้องประชาชนทั้ง 2 ประเทศ ที่จะสามารถกลับมาค้าขาย ไปมาหาสู่กันได้อย่างคึกคักเช่นเดิม เพราะตลอดการลงพื้นที่ ผมมักได้รับเสียงสะท้อนจากพี่น้องประชาชน ให้ช่วยผลักดันเปิดด่านพรมแดน เพื่อช่วยให้ทำมาหากินได้ รวมถึงจะเป็นการช่วยสร้างเม็ดเงินเข้าประเทศ จึงนับว่า เป็นข่าวดี ที่สามารถเปิดด่านพรมแดนได้สำเร็จ” รมว.ยุติธรรม กล่าว

ที่มา : https://www.thaigov.go.th/news/contents/details/65183