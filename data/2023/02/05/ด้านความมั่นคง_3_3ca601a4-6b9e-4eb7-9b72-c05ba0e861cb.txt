รัฐบาลไทย-ข่าวทำเนียบรัฐบาล-พ่อเมืองลพบุรีเผย สามารถจับกุมผู้ค้ายาเสพติดรายใหญ่ในพื้นที่ พร้อมเร่งขยายผล วอนพี่น้องประชาชนพบเห็นเบาะเเสอย่านิ่งเฉย ให้รีบเเจ้งเจ้าหน้าที่ทันที


วันเสาร์ที่ 4 กุมภาพันธ์ 2566
04/02/2566
พิมพ์
พ่อเมืองลพบุรีเผย สามารถจับกุมผู้ค้ายาเสพติดรายใหญ่ในพื้นที่ พร้อมเร่งขยายผล วอนพี่น้องประชาชนพบเห็นเบาะเเสอย่านิ่งเฉย ให้รีบเเจ้งเจ้าหน้าที่ทันที
พ่อเมืองลพบุรีเผย สามารถจับกุมผู้ค้ายาเสพติดรายใหญ่ในพื้นที่ พร้อมเร่งขยายผล วอนพี่น้องประชาชนพบเห็นเบาะเเสอย่านิ่งเฉย ให้รีบเเจ้งเจ้าหน้าที่ทันที
วันนี้ (4 ก.พ. 66) นายอำพล อังคภากรณ์กุล ผู้ว่าราชการจังหวัดลพบุรี เปิดเผยถึง ปฏิบัติการป้องกันเเละปราบปรามยาเสพติดในพื้นที่ อำเภอลำสนธิ จังหวัดลพบุรี ซึ่งเจ้าหน้าที่ฝ่ายปกครอง และสมาชิกกองอาสารักษาดินเเดน ร่วมกับเจ้าหน้าที่ตำรวจ สามารถจับกุมผู้ต้องหาได้ 1 ราย ซึ่งเป็นผู้ค้ารายใหญ่ในพื้นที่ พร้อมของกลางยาบ้า จำนวน 5,909 เม็ด
นายอำพล อังคภากรณ์กุล ผู้ว่าราชการจังหวัดลพบุรี กล่าวว่า เมื่อวันที่ 2 ก.พ. 66 ตนได้รับรายงานจาก ว่าที่ร้อยตรี ทรงพล แป้นแก้ว ปลัดจังหวัดลพบุรี โดยจากการกำกับ ติดตามการขับเคลื่อนภารกิจด้านงานป้องกันและปราบปรามยาเสพติดในพื้นที่ 11 อำเภอ พบว่า ได้รับรายงานผลการสืบสวนหาข่าวจากฝ่ายปกครองตำบลหนองรี อำเภอลำสนธิ จังหวัดลพบุรี ว่ามีการลักลอบจำหน่ายยาเสพติด และนำยาเสพติดมาพักไว้จำนวนมาก ในเขตหมู่ที่ 6 ตำบลหนองรี โดยการนำของ นายประสานมิตร อมะรักษ์ นายอำเภอลำสนธิ ฝ่ายความมั่นคงอำเภอลำสนธิ สมาชิกกองอาสารักษาดินแดน บูรณาการร่วมกับเจ้าหน้าที่ตำรวจ สภ.ลำสนธิ ลงพื้นที่สืบสวนติดตามผู้เกี่ยวข้องกับยาเสพติดในพื้นที่ตำบลหนองรี ตามข่าวสารที่ได้รับรายงาน
นายอำพล อังคภากรณ์กุล ผู้ว่าราชการจังหวัดลพบุรี กล่าวต่อว่า เจ้าหน้าที่ชุดปฏิบัติการดังกล่าวได้เข้าตรวจค้นบ้านเลขที่ 116 หมู่ที่ 6 ตำบลหนองรี ของนายชำนิ หรือ นิ (สงวนนามสกุล) อายุ 41 ปี ผลการตรวจค้นพบของกลาง 3 รายการ คือ ยาบ้า จำนวน 5,909 เม็ด เงิน จำนวน 5,800 บาท มีธนบัตรรัฐบาลไทย ฉบับละ 1,000 บาท 4 ฉบับ ฉบับละ 500 บาท 2 ฉบับ และฉบับละ 100 บาท 8 ฉบับ และโทรศัพท์มือถือจำนวน 1 เครื่อง จากการสอบสวนผู้ต้องหาให้การสารภาพว่า ตนเป็นผู้นำไปจำหน่ายแพร่กระจายให้กับคนในพื้นที่ จึงแจ้งข้อกล่าวหาว่า จำหน่ายยาเสพติดให้โทษประเภท 1 เมทแอมเฟตามีน โดยการมีไว้เพื่อจำหน่ายโดยไม่ได้รับอนุญาต ซึ่งเป็นการกระทำเพื่อการค้าและก่อให้เกิดการแพร่กระจายในกลุ่มประชาชนโดยไม่ได้รับอนุญาต เสพยาเสพติดให้โทษประเภท 1 (เมทแอมเฟตามีน) โดยไม่ได้รับอนุญาต และนำตัวพร้อมของกลางส่งพนักงานสอบสวน สภ.ลำสนธิ ดำเนินคดีตามกฎหมายต่อไป
"กระทรวงมหาดไทยได้ให้ความสำคัญกับนโยบายการทำสงครามกับยาเสพติดในทุกพื้นที่โดยหวังเป็นอย่างยิ่งว่า ยาเสพติดต้องไม่มีที่ยืนในสังคมไทย และในขณะเดียวกันทุกชุมชนหมู่บ้านจะต้องมีภูมิคุ้มกัน ในการป้องกันภัยจากยาเสพติด รวมถึงมีกลไกที่คอยเฝ้าระวัง เเละเเจ้งให้เจ้าหน้าที่ฝ่ายความมั่นคง รับรู้รับทราบ เพื่อจะได้เร่งดำเนินการนำตัวผู้กระทำความผิดมาดำเนินคดี ซึ่งช่องทางในการเเจ้งเบาะเเสนอกจากสายด่วน 191 เเล้วพี่น้องประชาชนสามารถเเจ้งเบาะเเสได้ที่ศูนย์ดำรงธรรมทุกแห่งที่สายด่วน 1567 โทรฟรีตลอด 24 ชั่วโมง ทั้งนี้ เจ้าหน้าที่จะมีกระบวนการเก็บข้อมูลของผู้เเจ้งเบาะเเสเป็นอย่างดี เเละเป็นความลับ เพื่อป้องกันไม่ให้แหล่งข่าวได้รับความเสียหายจึงขอความอนุเคราะห์จากพี่น้องประชาชน หากพบเห็นการกระทำความผิดขอให้รีบเเจ้งมายังเจ้าหน้าที่ เพื่อจะได้เร่งรัดดำเนินการต่อไป" ผู้ว่าราชการจังหวัดลพบุรีกล่าวทิ้งท้าย

ที่มา : https://www.thaigov.go.th/news/contents/details/64558