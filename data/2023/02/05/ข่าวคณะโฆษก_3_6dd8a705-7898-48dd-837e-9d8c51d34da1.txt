รัฐบาลไทย-ข่าวทำเนียบรัฐบาล-โฆษกรัฐบาลเผยนายกฯ ยินดีที่ภาคท่องเที่ยวของไทยฟื้นตัว หลัง Grab รายงานตัวเลขการใช้บริการของนักท่องเที่ยวต่างชาติเพิ่มมากขึ้นร้อยละ 45 และ สายการบิน กาตาร์ แอร์เวย์ส เตรียมเพิ่มเที่ยวบินตรงสู่ไทยในเดือน ก.พ. นี้


วันอาทิตย์ที่ 5 กุมภาพันธ์ 2566
05/02/2566
พิมพ์
โฆษกรัฐบาลเผยนายกฯ ยินดีที่ภาคท่องเที่ยวของไทยฟื้นตัว หลัง Grab รายงานตัวเลขการใช้บริการของนักท่องเที่ยวต่างชาติเพิ่มมากขึ้นร้อยละ 45 และ สายการบิน กาตาร์ แอร์เวย์ส เตรียมเพิ่มเที่ยวบินตรงสู่ไทยในเดือน ก.พ. นี้
โฆษกรัฐบาลเผยนายกฯ ยินดีที่ภาคท่องเที่ยวของไทยฟื้นตัว หลัง Grab รายงานตัวเลขการใช้บริการของนักท่องเที่ยวต่างชาติเพิ่มมากขึ้นร้อยละ 45 และ สายการบิน กาตาร์ แอร์เวย์ส เตรียมเพิ่มเที่ยวบินตรงสู่ไทยในเดือน ก.พ. นี้
(วันที่ 5 กุมภาพันธ์ 2566) นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ยินดีที่แนวโน้มภาคท่องเที่ยวของไทยฟื้นตัวต่อเนื่อง หลังจากภาคเอกชนในกลุ่มธุรกิจให้บริการคมนาคมขนส่ง Grab รายงานตัวเลขการใช้บริการของนักท่องเที่ยวที่เพิ่มมากขึ้น รวมถึง สายการบิน กาตาร์ แอร์เวย์ส เตรียมพร้อมการเพิ่มเที่ยวบินตรงสู่ไทย กรุงโดฮา – ภูเก็ต ในช่วงเดือนกุมภาพันธ์ 2566 นี้
โฆษกประจำสำนักนายกรัฐมนตรีกล่าวว่า ตัวเลขจากปัจจัยตลาดท่องเที่ยวยังคงมีแนวโน้มในเชิงบวกอย่างต่อเนื่อง โดยมีนักท่องเที่ยวต่างชาติทยอยเดินทางเข้าประเทศเพิ่มขึ้นตั้งแต่ช่วงปลายปีที่ผ่านมา ซึ่งจากตัวเลขของกลุ่มธุรกิจให้บริการคมนาคมขนส่ง บริษัท Grab ประเทศไทย ได้รายงานตัวเลขผู้ใช้บริการเรียกรถผ่านแอปพลิเคชันของ Grab ในกลุ่มชาวต่างชาติช่วงไตรมาสที่ 3 ของปี 2565 ที่มีอัตราการเติบโตสูงถึงร้อยละ 45 เมื่อเปรียบเทียบกับไตรมาสก่อนหน้า และยังเผยผลการสำรวจความคิดเห็นเรื่องจุดหมายปลายทางยอดนิยมของกลุ่มนักท่องเที่ยวในภูมิภาคเอเชียตะวันออกเฉียงใต้ ไทยเป็นที่นิยมในอันดับ 1 ใน 3 ประเทศที่นักท่องเที่ยวอยากไปมากที่สุด ซึ่งอีก 2 ประเทศ ได้แก่ สิงคโปร์ และญี่ปุ่น
อีกตัวชี้วัดเกี่ยวกับการท่องเที่ยวได้แก่ สายการบินระดับโลก กาตาร์ แอร์เวย์ส เตรียมเพิ่มเที่ยวบินระหว่างกรุงโดฮา-ภูเก็ต ตั้งแต่วันที่ 1 กุมภาพันธ์ 2566 อีก 3 เที่ยวบินต่อวัน รวมกับของเดิมระหว่างกรุงโดฮา-กรุงเทพฯ อีก 4 เที่ยวบินต่อวัน จึงทำให้มีเที่ยวบินสู่ประเทศไทยรวม 7 เที่ยวบินต่อวัน สะท้อนให้เห็นว่าไทยยังคงเป็นจุดหมายปลายทางด้านการท่องเที่ยวที่เป็นที่นิยมจากทั่วโลก
“นายกรัฐมนตรีมุ่งมั่นเดินหน้าฟื้นฟูอุตสาหกรรมการท่องเที่ยวของไทยอย่างต่อเนื่อง ซึ่งเป็นอุตสาหกรรมที่มีความสำคัญต่อการขับเคลื่อนเศรษฐกิจไทย โดยนายกรัฐมนตรีสั่งการผ่านทุกหน่วยงานที่เกี่ยวข้อง ให้ความสำคัญกับการฟื้นคืนความเชื่อมั่นของนักท่องเที่ยวในไทย ส่งเสริมความปลอดภัย ทั้งนี้ รัฐบาลพร้อมร่วมมือกับทุกภาคส่วน พัฒนาการเดินทางท่องเที่ยวที่ดีขึ้น ปลอดภัย และมีมาตรฐาน เพื่ออำนวยความสะดวกและสร้างความประทับใจต่อนักท่องเที่ยวต่างชาติ” นายอนุชาฯ กล่าว

ที่มา : https://www.thaigov.go.th/news/contents/details/64561