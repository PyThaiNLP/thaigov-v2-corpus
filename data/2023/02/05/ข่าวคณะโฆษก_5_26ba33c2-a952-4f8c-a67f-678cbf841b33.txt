รัฐบาลไทย-ข่าวทำเนียบรัฐบาล-​รัฐบาลเชิญชวนผู้ประกอบการโรงแรม/ที่พักรายใหม่ลงทะเบียนร่วมโครงการเราเที่ยวด้วยกันเฟส5 ตั้งแต่ 8-15 ก.พ. รับอานิสงส์มาตรการรัฐช่วยฟื้นฟูภาคธุรกิจสร้างเม็ดเงินหมุนเวียนเศรษฐกิจ 


วันอาทิตย์ที่ 5 กุมภาพันธ์ 2566
05/02/2566
พิมพ์
​รัฐบาลเชิญชวนผู้ประกอบการโรงแรม/ที่พักรายใหม่ลงทะเบียนร่วมโครงการเราเที่ยวด้วยกันเฟส5 ตั้งแต่ 8-15 ก.พ. รับอานิสงส์มาตรการรัฐช่วยฟื้นฟูภาคธุรกิจสร้างเม็ดเงินหมุนเวียนเศรษฐกิจ
​รัฐบาลเชิญชวนผู้ประกอบการโรงแรม/ที่พักรายใหม่ลงทะเบียนร่วมโครงการเราเที่ยวด้วยกันเฟส5 ตั้งแต่ 8-15 ก.พ. รับอานิสงส์มาตรการรัฐช่วยฟื้นฟูภาคธุรกิจสร้างเม็ดเงินหมุนเวียนเศรษฐกิจ 12,539 ล้านบาท
วันที่ 5 กุมภาพันธ์ 2566 น.ส.ไตรศุลี ไตรสรณกุล รองโฆษกประจำสำนักนายกรัฐมนตรี กล่าวว่า ตามที่รัฐบาลได้อนุมัติโครงการเราเที่ยวด้วยกัน เฟส 5  และมอบหมายให้การท่องเที่ยวแห่งประเทศไทย(ททท.) เป็นหน่วยงานหลักในการดำเนินโครงการนั้น ล่าสุด ททท. ได้กำหนดรายละเอียดและช่วงเวลาดำเนินโครงการเป็นที่เรียบร้อยแล้ว ซึ่งกิจกรรมแรกที่จะเริ่มในเดือนก.พ. คือเปิดให้ ผู้ประกอบการโรงแรม/ที่พักรายใหม่ที่ยังไม่เคยเข้าร่วมโครงการฯในเฟสก่อนหน้านี้ ลงทะเบียนสมัครร่วมโครงการ ทางเว็บไซต์ ww.เราเที่ยวด้วยกัน.com ระหว่างวันที่  8-15 ก.พ. 66
รัฐบาลขอเชิญชวนผู้ประกอบการโรงแรม/ที่พักรายใหม่เข้าร่วมโครงการในครั้งนี้ เพื่อรับอานิสงส์จากมาตรการสนับสนุนฟื้นฟูการท่องเที่ยวจากภาครัฐ ซึ่งรัฐบาลคาดว่าภายใต้งบประมาณดำเนินโครงการ 2,016 ล้านบาท จะกระตุ้นให้เกิดเงินหมุนเวียนในระบบเศรษฐกิจ 12,539 ล้านบาท
น.ส.ไตรศุลี กล่าวว่า สำหรับกำหนดเวลาใช้สิทธิร่วมโครงการของประชาชนทั่วไปนั้น ททท. จะเปิดระบบให้เริ่มจองโรงแรม/ที่พัก ตั้งแต่วันที่ 8 มี.ค.-27 เม.ย. 66 เริ่มเข้าพักได้ในวันที่ 11 มี.ค.- 30 เม.ย. 66
ทั้งนี้ โครงการเราเที่ยวด้วยกันเฟส 5 มีจำนวนสิทธิทั้งสิ้น 560,000 สิทธิ รัฐบาลสนับสนุนค่าใช้จ่ายโรงแรม/ที่พักร้อยละ40 สูงสุด 3,000 บาทต่อห้อง สามารถรับสิทธิ์สูงสุด 5 สิทธิต่อคน โดยไม่นับรวมสิทธิที่ใช้ในเฟสก่อนหน้า โดยผู้ใช้สิทธิจะต้องติดต่อจองที่พักกับผู้ประกอบการโดยตรง อย่างน้อย 3 วันล่วงหน้าก่อนวันเข้าพัก
พร้อมกันนี้ รัฐบาลยังสนับสนุน E-Voucher 600 บาทต่อวัน แต่ไม่มีการสนับสนุนค่าตั๋วโดยสารเครื่องบิน และในการดำเนินโครงการในเฟส5 มีการดำเนินมาตรการเพื่อป้องกันการทุจริตที่เข้มงวด หากพบการกระทำผิด ททท. จะเป็นผู้แทนรัฐบาลในการดำเนินการตามกฎหมายอย่างเด็ดขาด

ที่มา : https://www.thaigov.go.th/news/contents/details/64564