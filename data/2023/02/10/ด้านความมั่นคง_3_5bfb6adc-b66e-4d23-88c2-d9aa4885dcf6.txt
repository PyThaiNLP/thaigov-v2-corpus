รัฐบาลไทย-ข่าวทำเนียบรัฐบาล-ปลัดกระทรวงมหาดไทย เป็นประธานในพิธีฉลองตราตั้ง พระราชวชิรโมลี รองเจ้าคณะภาค 14 ผู้ช่วยเจ้าอาวาสวัดระฆังโฆสิตาราม วรมหาวิหาร


วันศุกร์ที่ 10 กุมภาพันธ์ 2566
09/02/2566
พิมพ์
ปลัดกระทรวงมหาดไทย เป็นประธานในพิธีฉลองตราตั้ง พระราชวชิรโมลี รองเจ้าคณะภาค 14 ผู้ช่วยเจ้าอาวาสวัดระฆังโฆสิตาราม วรมหาวิหาร
ปลัดกระทรวงมหาดไทย เป็นประธานในพิธีฉลองตราตั้ง พระราชวชิรโมลี รองเจ้าคณะภาค 14 ผู้ช่วยเจ้าอาวาสวัดระฆังโฆสิตาราม วรมหาวิหาร
เมื่อวันที่ 9 กุมภาพันธ์ เวลา 16.00 น. ที่พระอุโบสถ วัดระฆังโฆสิตาราม วรมหาวิหาร แขวงศิริราช เขตบางกอกน้อย กรุงเทพฯ พระเทพประสิทธิคุณ เจ้าอาวาสวัดระฆังโฆสิตาราม วรมหาวิหาร เป็นประธานสงฆ์ นายสุทธิพงษ์ จุลเจริญ ปลัดกระทรวงมหาดไทย เป็นประธานฝ่ายฆราวาส ในพิธีฉลองตราตั้ง พระราชวชิรโมลี รองเจ้าคณะภาค 14 ผู้ช่วยเจ้าอาวาสวัดระฆังโฆสิตาราม วรมหาวิหาร โดยมี พระพิมลภาวนาพิธาน วิ. ผู้ช่วยเจ้าอาวาสวัดระฆังโฆสิตาราม วรมหาวิหาร พระครูสุภัทรธรรมโฆษิต ผู้ช่วยเจ้าอาวาสวัดระฆังโฆสิตาราม วรมหาวิหาร พระเถรานุเถระ นายสุพจน์ ยศสิงห์คำ ผู้ว่าราชการจังหวัดสิงห์บุรี นายประสพโชค อยู่สำราญ ที่ปรึกษาปลัดกระทรวงมหาดไทย ข้าราชการ และพุทธศาสนิกชน ร่วมในพิธี
โอกาสนี้ พระราชวชิรโมลี จุดธูปเทียนบูชาพระประธานยิ้มรับฟ้า พระพุทธปฏิมาประธานในพระอุโบสถวัดระฆังโฆสิตาราม วรมหาวิหาร แล้วถวายสักการะ พระเทพประสิทธิคุณ เจ้าอาวาสวัดระฆังโฆสิตาราม วรมหาวิหาร และขึ้นนั่งบนอาสนะ จากนั้น นายสุทธิพงษ์ จุลเจริญ ปลัดกระทรวงมหาดไทย เปิดกรวยกระทงดอกไม้ถวายราชสักการะเบื้องหน้าพระบรมฉายาลักษณ์พระบาทสมเด็จพระเจ้าอยู่หัว แล้วเข้าถวายสักการะพระเทพประสิทธิคุณ เจ้าอาวาสวัดระฆังโฆสิตาราม วรมหาวิหาร ประธานสงฆ์ และอ่านตราตั้ง พระราชวชิรโมลี รองเจ้าคณะภาค 14 ผู้ช่วยเจ้าอาวาสวัดระฆังโฆสิตาราม วรมหาวิหาร และพระฐานานุกรม จำนวน 4 รูป แล้วเข้าถวายสักการะพระราชวชิรโมลี พระสงฆ์ทรงสมณศักดิ์เจริญพระพุทธมนต์ เสร็จแล้ว ข้าราชการ และพุทธศาสนิกชน ถวายเครื่องไทยธรรม นายสุทธิพงษ์ จุลเจริญ ปลัดกระทรวงมหาดไทย กรวดน้ำรับพร กราบลาพระรัตนตรัย เป็นอันเสร็จพิธี
นายสุทธิพงษ์ จุลเจริญ ปลัดกระทรวงมหาดไทย อ่านสัญญาบัตรตั้งสมณศักดิ์ ความว่า พระบาทสมเด็จพระเจ้าอยู่หัว ทรงมีพระบรมราชโองการโปรดพระราชทานสัญญาบัตรตั้งสมณศักดิ์พระราชาคณะ ให้ พระบวรรังษี วัดระฆังโฆสิตาราม วรมหาวิหาร พระอารามหลวง เป็นพระราชาคณะชั้นราช ในราชทินนามที่ พระราชวชิรโมลี ตรีปิฎกวราลงกรณ์ มหาคณิสสร บวรสังฆาราม คามวาสี พระราชาคณะชั้นราช สถิต ณ วัดระฆังโฆสิตาราม วรมหาวิหาร พระอารามหลวง มีฐานานุศักดิ์ตั้งฐานานุกรมได้ 4 รูป คือพระครูปลัด 1 พระครูสังฆรักษ์ 1 พระครูสมุห์ 1 พระครูใบฎีกา 1 ขอพระคุณจงรับธุระพระพุทธศาสนา เป็นภาระสั่งสอน ช่วยระงับอธิกรณ์ และอนุเคราะห์พระภิกษุสามเณรในพระอารามโดยสมควร จงเจริญสุขสวัสดิ์ในพระพุทธศาสนาเทอญ ตั้งแต่วันที่ 14 พฤศจิกายน พุทธศักราช 2565 เป็นปีที่ 7 ในรัชกาลปัจจุบัน
จากนั้น นายสุทธิพงษ์ จุลเจริญ ปลัดกระทรวงมหาดไทย อ่านตราตั้งฐานานุกรมในพระราชวชิรโมลี ประกอบด้วย 1) พระครูปลัดไพโรจน์ ภทฺทิโย เจ้าอาวาสวัดป้อมแก้ว ตำบลบ้านกลึง อำเภอบางไทร จังหวัดพระนครศรีอยุธยา 2) พระครูสังฆรักษ์ณัฐชนน กิตฺติภทฺโท วัดระฆังโฆสิตาราม วรมหาวิหาร แขวงศิริราช เขตบางกอกน้อย กรุงเทพมหานคร 3) พระครูสมุห์พงษ์วัฒน์ ธีรวฑฺฒโน วัดระฆังโฆสิตาราม วรมหาวิหาร แขวงศิริราช เขตบางกอกน้อย กรุงเทพมหานคร และ 4) พระครูใบฎีกาสมยศ อภิปาโล วัดศรีสำราญราษฎร์บำรุง ตำบลอ้อมน้อย อำเภอกระทุ่มแบน จังหวัดสมุทรสาคร ตั้งแต่วันที่ 9 กุมภาพันธ์ พุทธศักราช 2566
นายสุทธิพงษ์ จุลเจริญ ปลัดกระทรวงมหาดไทย กล่าวว่า พระราชวชิรโมลี (สมชาย  พุทฺธญาโณ) รองเจ้าคณะภาค 14 ผู้ช่วยเจ้าอาวาสวัดระฆังโฆสิตาราม แขวงศิริราช เขตบางกอกน้อย กรุงเทพมหานคร พระอารามหลวงชั้นโท ชนิดวรมหาวิหาร สถานะเดิม ชื่อ สมชาย นามสกุล ทรงอารมย์ เกิดเมื่อวันที่ 17 ธันวาคม 2502 ที่บ้านเลขที่ 39 หมู่ที่ 6 ตำบลรางจระเข้  อำเภอเสนา  จังหวัดพระนครศรีอยุธยา เป็นบุตรของนายชิต – นางจำรัส ทรงอารมย์ อุปสมบท เมื่อวันที่ 29 พฤษภาคม 2525 ที่วัดกระโดงทอง ตำบลบ้านโพธิ์ อำเภอเสนา จังหวัดพระนครศรีอยุธยา มี พระครูวิบูลธรรมศาสน์ วัดกระโดงทอง ตำบลบ้านโพธิ์ อำเภอเสนา จังหวัดพระนครศรีอยุธยา เป็นพระอุปัชฌาย์  พระปลัดวงษ์ สุธมฺโม วัดกระโดงทอง ตำบลบ้านโพธิ์ อำเภอเสนา จังหวัดพระนครศรีอยุธยา เป็นพระกรรมวาจาจารย์ พระครูสังฆวิจารณ์ (อนันต์) วัดกระโดงทอง ตำบลบ้านโพธิ์ อำเภอเสนา จังหวัดพระนครศรีอยุธยา เป็นพระอนุสาวนาจารย์ วิทยฐานะ ชั้นประถมปีที่ 7 จากโรงเรียนวัดกระโดงทอง (พิบูลประสิทธิ์) ตำบลบ้านโพธิ์ อำเภอเสนา จังหวัดพระนครศรีอยุธยา นักธรรมชั้นเอก สำนักเรียนคณะจังหวัดพระนครศรีอยุธยา เปรียญธรรม 7 ประโยค สำนักเรียนวัดระฆังโฆสิตาราม กรุงเทพมหานคร นิติศาสตรบัณฑิต มหาวิทยาลัยปทุมธานี พุทธศาสตร์มหาบัณฑิต มหาวิทยาลัยมหาจุฬาลงกรณราชวิทยาลัย ด้านงานปกครอง พ.ศ. 2537 เป็นกรรมการคัดเลือกพระภิกษุสามเณรเพื่อเข้าอยู่วัดระฆังโฆสิตาราม พ.ศ. 2543 เป็นพระกรรมวาจาจารย์ พ.ศ. 2546 เป็นกรรมการมูลนิธิอภิธรรมมหาวิทยาลัยแห่งประเทศไทย วัดระฆังโฆสิตาราม พ.ศ. 2547 เป็นผู้ช่วยเจ้าอาวาสพระอารามหลวงวัดระฆังโฆสิตาราม พ.ศ. 2553 เป็นเลขานุการเจ้าคณะภาค 11 พ.ศ. 2560 เป็นเจ้าคณะแขวงศิริราช พ.ศ. 2561 เป็นพระอุปัชฌาย์ ด้านงานการศึกษา ตั้งแต่ปี พ.ศ. 2535 เป็นครูสอนปริยัติธรรม แผนกธรรม-แผนกบาลี จนถึงปัจจุบัน และเป็นพระอนุจรนำข้อสอบบาลีสนามหลวงไปเปิดสอบ ณ สำนักเรียนต่าง ๆ เป็นกรรมการผู้ทรงคุณวุฒิ ฝ่ายวิชาการสำนักงานแม่กองธรรมสนามหลวง เป็นคณะอนุกรรมการพิจารณา และคณะทำงานยกร่างข้อสอบธรรมศึกษา เป็นคณะอนุจรแม่กองธรรมสนามหลวง และเป็นผู้แทนแม่กองธรรมสนามหลวง นำข้อสอบไปเปิดที่ต่างประเทศ ด้านสมณศักดิ์ พ.ศ. 2549 ได้รับพระราชทานตั้งสมณศักดิ์ เป็นพระราชาคณะชั้นสามัญเปรียญ ในราชทินนามที่ พระบวรรังษี และ พ.ศ. 2565  ได้รับพระราชทานตั้งสมณศักดิ์ เป็นพระราชวชิรโมลี ตรีปิฎกวราลงกรณ์ มหาคณิสสร บวรสังฆาราม คามวาสี ปัจจุบันดำรงตำแหน่งเป็นรองเจ้าคณะภาค 14 ผู้ช่วยเจ้าอาวาสวัดระฆังโฆสิตาราม รักษาการผู้ช่วยแม่กองธรรมสนามหลวง ประจำหนตะวันออก รักษาการผู้อำนวยการกองเทคโนโลยีสารสนเทศ สำนักงานแม่กองธรรมสนามหลวง ผู้ช่วยครูใหญ่ฝ่ายธุรการ สำนักเรียนวัดระฆังโฆสิตาราม และเป็นครูสอนพระปริยัติธรรมแผนกธรรมและบาลี สำนักเรียนวัดระฆังโฆสิตาราม

ที่มา : https://www.thaigov.go.th/news/contents/details/64765