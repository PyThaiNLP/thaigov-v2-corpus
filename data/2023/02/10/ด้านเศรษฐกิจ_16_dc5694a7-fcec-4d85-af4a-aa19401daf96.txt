รัฐบาลไทย-ข่าวทำเนียบรัฐบาล-กรมเจ้าท่า บูรณาการเตรียมพร้อมจัดมหกรรม PATTAYA MUSIC FESTIVAL 2023 


วันศุกร์ที่ 10 กุมภาพันธ์ 2566
กรมเจ้าท่า บูรณาการเตรียมพร้อมจัดมหกรรม PATTAYA MUSIC FESTIVAL 2023
...
กรมเจ้าท่า บูรณาการเตรียมพร้อมจัดมหกรรม PATTAYA MUSIC FESTIVAL 2023  ย้ำทางน้ำต้องปลอดภัย ไม่ทำลายพื้นที่ชายหาด
ตามนโยบายรัฐบาล และกระทรวงคมนาคม โดยรัฐมนตรีว่าการกระทรวงคมนาคม (นายศักดิ์สยาม ชิดชอบ) และรัฐมนตรีช่วยว่าการกระทรวงคมนาคม (ดร.อธิรัฐ รัตนเศรษฐ) ได้มอบหมายให้กรมเจ้าท่า กำกับ ดูแล และอำนวยความสะดวกความปลอดภัยทางน้ำ ทั้งในส่วนกลางและส่วนภูมิภาค
นายสรพงศ์ ไพฑูรย์พงษ์ รักษาการอธิบดีกรมเจ้าท่า กระทรวงคมนาคม ได้มอบหมายให้สำนักงานเจ้าท่าภูมิภาคสาขาพัทยา เข้าร่วมประชุม Pattaya music festival 2023 โดยนายเอกราช คันธโร ผู้อำนวยการสำนักงานเจ้าท่าภูมิภาคสาขาพัทยา มอบหมายให้ งานตรวจการขนส่งทางน้ำ โดยนายมนัส คชรัตน์ เจ้าพนักงานขนส่งปฏิบัติงาน พร้อมเจ้าหน้าที่ชุดงานตรวจการ เข้าร่วมประชุมฯ ณ ห้องประชุมทัพพระยา ศาลาว่าการเมืองพัทยา ในการเตรียมความพร้อมการจัดงานมหกรรม (Pattaya music festival 2023) โดยมีประเด็นและเนื้อหาการประชุมการจัดงานแบ่งออกเป็น 4 สัปดาห์ ดังนี้
1.สัปดาห์ที่ 1 วันที่ 3 - 5 มีนาคม 2566 จำนวน 3 เวที ณ ชายหาดพัทยาเหนือ
2.สัปดาห์ที่ 2 วันที่ 10 -11 มีนาคม 2566 จำนวน 1 เวที ณ ชายหาดจอมเทียน (ตรงข้าม รร.เดอะนาว)
3.สัปดาห์ที่ 3 วันที่ 17-18 มีนาคม 2566 ณ ชายหาดพัทยาเหนือ และวันที่ 18 มีนาคม 2566 จำนวน 1 เวที ณ หาดแสม พื้นที่เกาะล้าน
4.สัปดาห์ที่ 4 วันที่ 25-26 มีนาคม 2566 จำนวน 1 เวที ณ ชายหาดพัทยาเหนือ
ทั้งนี้ ในส่วนประเด็นที่เกี่ยวข้องของกรมเจ้าท่า ได้มีการเน้นย้ำในที่ประชุมฯ ให้มีความพร้อมด้านการจัดการความปลอดภัยทางน้ำและการกวดขันบริเวณพื้นที่เสี่ยงให้มีความปลอดภัย ไม่ให้เกิดอุบัติเหตุทางน้ำ รวมถึงการดูแลรักษาความสะอาดชายหาดในพื้นที่ ต้องทำให้ชายหาดกลับคืนสู่สภาพเป็นปกติ เนื่องจากเป็นพื้นที่สาธารณะประชาชนจะได้ใช้ประโยชน์ร่วมกันต่อไป

ที่มา : https://www.thaigov.go.th/news/contents/details/64799