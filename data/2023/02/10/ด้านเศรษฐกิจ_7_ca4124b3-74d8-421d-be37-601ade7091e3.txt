รัฐบาลไทย-ข่าวทำเนียบรัฐบาล-กรมทางหลวงชนบท เชิญชวนประชาชนสัมผัสทะเลหมอกและวิวทิวทัศน์แสนสวยงามบนถนน พย.4020


วันศุกร์ที่ 10 กุมภาพันธ์ 2566
กรมทางหลวงชนบท เชิญชวนประชาชนสัมผัสทะเลหมอกและวิวทิวทัศน์แสนสวยงามบนถนน พย.4020
สู่ดอยภูลังกา จังหวัดพะเยา สนับสนุนการท่องเที่ยวและขับเคลื่อนเศรษฐกิจ ตามนโยบายของรัฐมนตรีว่าการกระทรวงคมนาคม
กรมทางหลวงชนบท (ทช.) กระทรวงคมนาคม เชิญชวนประชาชนเดินทางท่องเที่ยวชมวิวสุดตระการตาบนถนนทางหลวงชนบท พย.4020 สู่ดอยภูลังกา ดินแดนแห่งทะเลหมอกและธรรมชาติอันเขียวขจี ในเขตอุทยานแห่งชาติถ้ำสะเกิน มีลักษณะเป็นเนินเขาสลับซับซ้อนในเขตเทือกเขาสันปันน้ำ มีความสูงจากระดับน้ำทะเลประมาณ 1,720 เมตร เป็นอีกหนึ่งสถานที่สำหรับนักท่องเที่ยวที่ชื่นชอบในธรรมชาติ ความงดงามของทะเลหมอกและแสงอาทิตย์ในยามเช้า โดยบริเวณพื้นที่อุทยานจะมีสถานที่ให้นักท่องเที่ยวได้สัมผัสบรรยากาศและเก็บภาพความสวยงามของธรรมชาติตลอดเส้นทาง อาทิ ป่าก่อโบราณ ทุ่งดอกโคลงเคลง ดอยหัวลิง ยอดดอยภูลังกา จุดชมวิวพระอาทิตย์ตกและวิวทะเลหมอกในตอนเช้า และเป็นสถานที่สำหรับกางเต็นท์นอนดูดาวในยามค่ำคืนได้อีกด้วย โดยทางอุทยานได้จัดพื้นที่สำหรับกางเต็นท์ พร้อมอุปกรณ์อำนวยความสะดวกไว้บริการให้กับนักท่องเที่ยวอย่างครบครัน นอกจากนี้บนถนนทางหลวงชนบท พย.4020 ยังเป็นเส้นทางไปยังศูนย์พัฒนาโครงการหลวงปังค่า ตั้งอยู่เส้นทางเดียวกับทางไปดอยภูลังกา อีกหนึ่งโครงการหลวงที่มุ่งพัฒนาและส่งเสริมอาชีพให้กับเกษตรกรในการเพาะปลูกพืชผัก ผลไม้ สร้างรายได้และความเป็นอยู่ที่ดีแก่เกษตรกรในพื้นที่ ทั้งนี้ ดอยภูลังกา ตั้งอยู่ที่ตำบลผาช้างน้อย อำเภอปง จังหวัดพะเยา หากเดินทางจากตัวเมืองพะเยา มาทางอำเภอเชียงคำ สามารถใช้ถนนสายพะเยา - เชียงคำ ระยะทางประมาณ 60 กิโลเมตร เมื่อถึงอำเภอเชียงคำให้เดินทางต่อไปอีกประมาณ 28 กิโลเมตร ตาม ทล.1148 จากนั้นให้เลี้ยวซ้ายเข้าสู่ถนนทางหลวงชนบท พย.4020 บริเวณองค์การบริหารส่วนตำบลผาช้างน้อย เดินทางต่อไปอีกประมาณ 12 กิโลเมตร จะถึงดอยภูลังกา
ทช. สนับสนุนนโยบายส่งเสริมการท่องเที่ยวและขับเคลื่อนเศรษฐกิจตามนโยบายของนายศักดิ์สยาม ชิดชอบ รัฐมนตรีว่าการกระทรวงคมนาคม โดยบริหารจัดการเส้นทางบนโครงข่ายทางหลวงชนบท เพื่อให้ประชาชนในพื้นที่และนักท่องเที่ยวสามารถใช้เส้นทางได้อย่างสะดวกปลอดภัยตลอดการเดินทาง ทั้งนี้ หากต้องการสอบถามข้อมูลในการเดินทางสามารถติดต่อได้ที่แขวงทางหลวงชนบทพะเยา โทร. 0 5488 7070 หรือสายด่วน ทช. โทร. 1146

ที่มา : https://www.thaigov.go.th/news/contents/details/64785