รัฐบาลไทย-ข่าวทำเนียบรัฐบาล-ธอส. ประกาศปรับขึ้นอัตราดอกเบี้ยเงินฝากสูงสุด 0.40% ต่อปี มีผลตั้งแต่วันที่ 14 กุมภาพันธ์ 2566 เป็นต้นไป


วันศุกร์ที่ 10 กุมภาพันธ์ 2566
10/02/2566
พิมพ์
ธอส. ประกาศปรับขึ้นอัตราดอกเบี้ยเงินฝากสูงสุด 0.40% ต่อปี มีผลตั้งแต่วันที่ 14 กุมภาพันธ์ 2566 เป็นต้นไป
ธนาคารอาคารสงเคราะห์ (ธอส.) ประกาศปรับขึ้นอัตราดอกเบี้ยเงินฝากประเภทมีสมุดคู่ฝาก เงินฝากประจำ และใบรับเงินฝากประจำ 0.125 - 0.40% ต่อปี มีผลตั้งแต่วันที่ 14 กุมภาพันธ์ 2566 เป็นต้นไป
นายฉัตรชัย ศิริไล กรรมการผู้จัดการ ธนาคารอาคารสงเคราะห์ (ธอส.) เปิดเผยว่า ภายหลังจากที่คณะกรรมการนโยบายการเงิน (กนง.) ได้ประกาศปรับขึ้นอัตราดอกเบี้ยนโยบาย 0.25% ต่อปี จาก 1.25% ต่อปี เป็น 1.50% ต่อปี ทางคณะกรรมการบริหารสินทรัพย์ หนี้สิน และการเงิน (ALCO) ของ ธอส. จึงได้มีมติให้ธนาคาร ปรับขึ้นอัตราดอกเบี้ยเงินฝาก ทั้งประเภทมีสมุดคู่ฝาก เงินฝากประจำ และใบรับเงินฝากประจำ 0.125 - 0.40% ต่อปี โดยเงินฝากประเภทที่ปรับขึ้นอัตราดอกเบี้ยสูงสุดที่ 0.40% ต่อปี คือ เงินฝากประจำและใบรับเงินฝากประจำ ประเภท 2 ปี, 3 ปี และ 5 ปี ปรับเพิ่มขึ้นเป็น 1.60% ต่อปี ซึ่งการปรับขึ้นอัตราดอกเบี้ยเงินฝากในครั้งนี้ครอบคลุมกลุ่มลูกค้าเงินฝากที่ได้รับประโยชน์ทั้ง บุคคลธรรมดา คณะบุคคล ห้างหุ้นส่วนสามัญ และนิติบุคคล เป็นต้น ทั้งนี้ มีผลตั้งแต่วันที่ 14 กุมภาพันธ์ 2566 เป็นต้นไป สอบถามรายละเอียดเพิ่มเติมได้ที่ ธอส.ทุกสาขาทั่วประเทศ G H Bank Call Center โทร 0-2645-9000 หรือ Facebook Fanpage ธนาคารอาคารสงเคราะห์ และติดตามข่าวสารของธนาคาร ได้ที่ Mobile Application : GHB ALL, GHB ALL GEN และ www.ghbank.co.th

ที่มา : https://www.thaigov.go.th/news/contents/details/64803