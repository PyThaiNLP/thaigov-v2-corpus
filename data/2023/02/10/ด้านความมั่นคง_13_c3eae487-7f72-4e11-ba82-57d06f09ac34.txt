รัฐบาลไทย-ข่าวทำเนียบรัฐบาล-ปลัดมหาดไทย ตรวจเยี่ยมสวนสาธารณะเทศบาลตำบลสันทรายหลวง ชื่นชมเป็นองค์กรปกครองส่วนท้องถิ่นที่มีผลงานโดดเด่นในด้านการบริหารจัดการพื้นที่สาธารณะและการบริหารจัดการน้ำเสีย


วันศุกร์ที่ 10 กุมภาพันธ์ 2566
10/02/2566
พิมพ์
ปลัดมหาดไทย ตรวจเยี่ยมสวนสาธารณะเทศบาลตำบลสันทรายหลวง ชื่นชมเป็นองค์กรปกครองส่วนท้องถิ่นที่มีผลงานโดดเด่นในด้านการบริหารจัดการพื้นที่สาธารณะและการบริหารจัดการน้ำเสีย
ปลัดกระทรวงมหาดไทยตรวจเยี่ยมสวนสาธารณะเทศบาลตำบลสันทรายหลวง ชื่นชมเป็นองค์กรปกครองส่วนท้องถิ่นที่มีผลงานโดดเด่นในด้านการบริหารจัดการพื้นที่สาธารณะและการบริหารจัดการน้ำเสียให้มีสิ่งแวดล้อมที่ดีและเป็นประโยชน์กับพี่น้องประชาชนอย่างยั่งยืน
วันที่ (10 ก.พ. 66) เวลา 15.30 น. ที่สวนสาธารณะเทศบาลตำบลสันทรายหลวง อ.สันทราย จ.เชียงใหม่ นายสุทธิพงษ์ จุลเจริญ ปลัดกระทรวงมหาดไทย ตรวจเยี่ยมการพัฒนาพื้นที่สวนสาธารณะและลำคลองสาธารณะให้มีสภาวะแวดล้อมที่เอื้อต่อกิจวัตรประจำวันของประชาชน พร้อมด้วย นายอาทร พิมชะนก ผู้ตรวจราชการกรมการพัฒนาชุมชน โดยมี นายศิวะ ธมิกานนท์ นายอำเภอสันทราย นายนที ดำรงค์ นายกเทศมนตรีตำบลสันทรายหลวง คณะผู้บริหาร พนักงานเทศบาล และเจ้าหน้าที่ เทศบาลตำบลสันทรายหลวง ให้การต้อนรับ
โอกาสนี้ นายสุทธิพงษ์ จุลเจริญ ปลัดกระทรวงมหาดไทย เยี่ยมชมการประดับดอกไม้และตกแต่งสถานที่สวนสาธารณะเทศบาลตำบลสันทรายหลวง ภายใต้แนวคิด "ดอกไม้งามบันไดสวรรค์@สันทราย" โดยเทศบาลตำบลสันทรายหลวง ได้สร้างสรรค์ขึ้น เพื่อส่งเสริมการท่องเที่ยว และกระตุ้นเศรษฐกิจในพื้นที่ นอกจากนี้ ยังได้เดินเยี่ยมชมสภาพแวดล้อมภายในสวนสาธารณะที่เต็มไปด้วยพรรณไม้นานาพันธุ์ซึ่งได้เข้าร่วมโครงการอนุรักษ์พันธุกรรมพืชอันเนื่องมาจากพระราชดำริสมเด็จพระเทพรัตนราชสุดา ฯ สยามบรมราชกุมารี รวมทั้งลำน้ำโจ้ที่ไหลผ่านบริเวณสวนสาธารณะ ซึ่งเป็นลำน้ำที่เกิดจากความร่วมมือของประชาชนในพื้นที่ในการบำบัดน้ำเสีย ทำให้มีคุณภาพน้ำที่ดี และส่งผลให้ประชาชนได้ใช้ประโยชน์ร่วมกัน
นายสุทธิพงษ์ จุลเจริญ ปลัดกระทรวงมหาดไทย กล่าวว่า เทศบาลตำบลสันทรายหลวง เป็นองค์กรปกครองส่วนท้องถิ่นที่มีระบบการบริหารจัดการบริการสาธารณะในด้านพัฒนาและปรับปรุงทางกายภาพของพื้นที่ ทำให้พี่น้องประชาชนมีคุณภาพชีวิตที่ดี โดยเฉพาะอย่างยิ่งในด้านการบริหารจัดการน้ำ ทั้ง 3 ด้าน คือ 1) การระบายน้ำในสถานการณ์อุทกภัย 2) การกักเก็บน้ำในยามหน้าแล้ง และ 3) การบำบัดน้ำเสียไม่ให้ไหลลงสู่ลำน้ำสาธารณะ โดยการมีส่วนร่วมของประชาชนแก้ไขปัญหาตั้งแต่ต้นทางจากครัวเรือน ยังประโยชน์ให้พี่น้องประชาชนมีพื้นที่สาธารณะที่มีสิ่งแวดล้อมที่สมบูรณ์ และมีส่วนร่วมในการใช้ประโยชน์ที่เหมาะสม นอกจากนี้ เทศบาลตำบลสันทรายหลวง สามารถบูรณาการร่วมกับภาคเอกชน ภาคประชาชน และทุกภาคส่วน ในการพัฒนาลำน้ำสาธารณะ "ทำหลังบ้านเป็นหน้าบ้าน" ได้อย่างสะอาด สวยงาม เป็นแบบอย่างขององค์กรปกครองส่วนท้องถิ่นในการสร้างสิ่งแวดล้อมที่ดี มีคุณภาพชีวิตที่ยั่งยืน กระทั่งได้รับโล่ประกาศเกียรติคุณองค์กรปกครองส่วนท้องถิ่นดีเด่น และผู้บริหารองค์กรปกครองส่วนท้องถิ่นที่มีผลงานดีเด่นด้านการอนุรักษ์ ฟื้นฟูทรัพยากรธรรมชาติและสิ่งแวดล้อมจากรัฐมนตรีว่าการกระทรวงมหาดไทย เมื่อปี 2564
นายนที ดำรงค์ นายกเทศมนตรีตำบลสันทรายหลวง กล่าวว่า เทศบาลตำบลสันทรายหลวง ได้ดำเนินการพัฒนาและแก้ไขปัญหาการบริหารจัดการน้ำ ได้ดำเนินการขอคืนพื้นที่ริมลำเหมืองโจ้ และดำเนินการขอคืนพื้นที่ตามหลักการ หลวงไม่รุกที่ราษฎร์ ราษฎร์ไม่รุกที่หลวง ตลอดลำน้ำ และพัฒนาลำน้ำ โดยการสร้างพนังกันดินและปกป้องแนวเขต พร้อมเร่งพัฒนา ปรับปรุงภูมิทัศน์ ลำน้ำโจ้ ส่งเสริมการมีส่วนร่วม เพิ่มพื้นที่สีเขียว ตามวิสัยทัศน์ "สันทรายสังคมดี สิ่งแวดล้อมดี คุณภาพชีวิตดี ประชาชนมีส่วนร่วม" โดยได้เปิดสวนสาธารณะให้ประชาชนทั่วไปได้ใช้ประโยชน์ในการออกกำลังกาย การแข่งขันกีฬาสากลและกีฬาพื้นบ้าน ตลอดจนเป็นแหล่งท่องเที่ยวเชิงนันทนาการสำหรับให้ประชาชนและนักท่องเที่ยวได้พักผ่อนหย่อนใจ และทำกิจกรรมร่วมกัน ประกอบด้วย ลานสำหรับเดินหรือวิ่ง สวนสุขภาพพร้อมเครื่องออกกำลังกายกลางแจ้ง ลานกิจกรรมอเนกประสงค์ ทางเดิน ลานพักผ่อน ศาลาพักผ่อน สระน้ำพร้อมสวนหย่อม สำหรับให้ประชาชนและนักท่องเที่ยวได้พักผ่อนหย่อนใจ ตลอดจนสามารถใช้ในการจัดกิจกรรมสาธารณะต่างๆ เสริมสร้างสัมพันธ์อันดีระหว่างประชาชนและนักท่องเที่ยว เป็นการเพิ่มทางเลือกในการท่องเที่ยวให้กับนักท่องเที่ยว พัฒนาและยกระดับมาตรฐานแหล่งท่องเที่ยว ซึ่งจะเป็นการสร้างภาพลักษณ์ที่ดีให้กับการท่องเที่ยวของอำเภอสันทราย อีกทั้งยังช่วยแก้ปัญหาสิ่งแวดล้อมเพราะมีต้นไม้จำนวนมากเปรียบเสมือนปอดและเครื่องปรับอากาศขนาดใหญ่ให้กับคนในชุมชนเป็นอย่างดี

ที่มา : https://www.thaigov.go.th/news/contents/details/64812