รัฐบาลไทย-ข่าวทำเนียบรัฐบาล-นายกฯ กล่าวปาฐกถาพิเศษให้แก่เยาวชน เชื่อมั่นในพลังของคนรุ่นใหม่ในการพัฒนาและขับเคลื่อนเศรษฐกิจและสังคมไทย ปรับตัวกับการเปลี่ยนแปลงสถานการณ์โลก


วันศุกร์ที่ 10 กุมภาพันธ์ 2566
10/02/2566
พิมพ์
นายกฯ กล่าวปาฐกถาพิเศษให้แก่เยาวชน เชื่อมั่นในพลังของคนรุ่นใหม่ในการพัฒนาและขับเคลื่อนเศรษฐกิจและสังคมไทย ปรับตัวกับการเปลี่ยนแปลงสถานการณ์โลก
นายกฯ กล่าวปาฐกถาพิเศษให้แก่เยาวชน เชื่อมั่นในพลังของคนรุ่นใหม่ในการพัฒนาและขับเคลื่อนเศรษฐกิจและสังคมไทย ปรับตัวกับการเปลี่ยนแปลงสถานการณ์โลก
วันนี้ (10 ก.พ. 2566) เวลา 09.50 น. ณ ห้องวิเทศสโมสร กระทรวงการต่างประเทศ พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม กล่าวปาฐกถาพิเศษในหัวข้อ “การเป็นยุวทูตคุณธรรมขับเคลื่อนกิจกรรมในการพัฒนาสังคมไทยและสังคมโลก” โดยนายอนุชา บูรพชัยศรี รองเลขาธิการนายกรัฐมนตรีฝ่ายการเมืองปฏิบัติหน้าที่โฆษกประจำสำนักนายกรัฐมนตรี กล่าวสรุปสาระสำคัญ ดังนี้
นายกรัฐมนตรีกล่าวว่า รัฐบาลได้ปรับตัวให้สอดคล้องกับสถานการณ์โลกที่เปลี่ยนแปลงตลอดเวลา เพื่อนำไปดำเนินนโยบายบริหารประเทศเพื่อประชาชนชาวไทย ให้เกิดความมั่นคง มั่งคั่ง และยั่งยืน ซึ่งรัฐบาลได้มีนโยบายและมาตรการเพื่อยกระดับความเป็นอยู่ของประชาชนทั้งประเทศในทุกระดับ รวมถึงมุ่งหวังที่จะลดความเหลื่อมล้ำ ส่งเสริมให้ประชาชนได้ใช้ชีวิตอยู่รอดปลอดภัย นอกจากนี้ ท่ามกลางสถานการณ์การเปลี่ยนแปลงสภาพภูมิอากาศ รัฐบาลได้ส่งเสริมให้เกิดการดำเนินธุรกิจที่คำนึงถึงสิ่งแวดล้อม เพื่อให้สามารถปรับตัวและการลดผลกระทบจากการเปลี่ยนแปลง ไปสู่ความยั่งยืน ใช้พลังงานสะอาด ส่งเสริมการใช้รถยนต์ไฟฟ้าให้มากขึ้น
นายกรัฐมนตรีเน้นย้ำว่า โลกมีการเปลี่ยนแปลงทางด้านเทคโนโลยี หวังว่าเยาวชนจะเตรียมความพร้อม และเชื่อมโยงการเรียนรู้เข้ากับชีวิตประจำวัน รวมถึงเยาวชนและผู้ใหญ่ต้องเข้าใจและเรียนรู้ซึ่งกันและกัน พร้อมร่วมมือกันกับทุกภาคส่วนแก้ไขปัญหาในสังคมร่วมกัน ทั้งนี้ รัฐบาลได้วางแผนยุทธศาสตร์ชาติ 20 ปี ไว้เป็นกรอบสำหรับการขับเคลื่อนสู่การปฏิบัติอย่างเป็นรูปธรรม เพื่อเป็นกรอบในการดำเนินนโยบายเพื่อดูแลประชาชนในประเทศไทย ดำเนินนโยบายเชื่อมโยงกับมิตรประเทศและนานาชาติ
นายกรัฐมนตรียินดีที่ได้มาพบปะกับเยาวชนจากสภาเด็กและเยาวชนทุกคนที่ถือเป็นกลุ่มคนรุ่นใหม่ที่เป็นพลังสำคัญในการเปลี่ยนแปลงประเทศไทย เชื่อมั่นว่าในพลังของคนไทยรุ่นใหม่ จะเป็นกำลังสำคัญในการพัฒนาและขับเคลื่อนเศรษฐกิจและสังคมของประเทศไทยให้ก้าวไปข้างหน้าอย่างมั่นคงและยั่งยืน รวมทั้ง ขณะนี้ รัฐบาลยังคงมุ่งมั่นส่งเสริมการเติบโตทางเศรษฐกิจที่สมดุล ยั่งยืน และครอบคลุม โดยส่งเสริมโมเดลธุรกิจที่สอดคล้องกับแนวคิดเศรษฐกิจ BCG ที่เน้นสร้างผลผลิต กำไร มูลค่าเพิ่มและมีความหลากหลายทางชีวภาพ ควบคู่ไปกับการรักษาสิ่งแวดล้อม ซึ่งได้รับการตอบรับที่ดีจากนานาชาติในการประชุมเอเปคฯ ที่ผ่านมา
รัฐบาลได้ตระหนักถึงความสำคัญของเด็กและเยาวชนที่เป็นอนาคตของชาติ จึงมุ่งหวังให้เด็กและเยาวชนเป็นคนดี คนเก่ง มีคุณภาพ มีวินัย มีคุณธรรม จริยธรรม และมีความสามารถโดยเฉพาะทักษะด้านการคิด วิเคราะห์ แก้ปัญหา มีทักษะทางสังคมและมีความสามารถในการทำงานร่วมกับผู้อื่น รวมทั้งมีจิตสาธารณะ ค่านิยมที่ดี ทัศนคติเชิงบวก มีความสามารถในการใช้เทคโนโลยีสมัยใหม่ ต่อยอดนวัตกรรมเพื่อการสร้างผลิตภาพใหม่ ตลอดจนมีทักษะทางด้านภาษาต่างประเทศ เรียนรู้ความสัมพันธ์ระหว่างประเทศ นโยบายระหว่างประเทศ เพื่อให้ก้าวทันสถานการณ์โลก
รวมทั้ง เน้นย้ำให้เด็กและเยาวชนรู้เท่าทันสถานการณ์ท้าทายและการเปลี่ยนแปลงของสังคมโลกยุคในปัจจุบันรวมทั้งประเด็นท้าทายต่าง ๆ ที่ประเทศไทยกำลังเผชิญ เช่น ปัญหายาเสพติด การทุจริต เป็นต้น และที่สำคัญต้องมีความภูมิใจในประวัติศาสตร์ชาติไทย และประเพณีวัฒนธรรมไทย ทั้งนี้ นายกรัฐมนตรีอวยพรให้การดำเนินการจัดประชุมฯ บรรลุตามเป้าประสงค์ที่ตั้งไว้ พร้อมอวยพรให้เด็กและเยาวชนผู้เข้าร่วมประชุมฯ ประสบความสำเร็จ
ในช่วงท้าย ตัวแทนเด็กและเยาวชนได้กล่าวขอบคุณนายกรัฐมนตรีสำหรับการกล่าวปาฐกถาพิเศษในวันนี้ โดยเด็กและเยาวชนได้เผชิญกับการเปลี่ยนแปลงมากมายในปัจจุบัน การได้มารับฟังนายกรัฐมนตรีในวันนี้ช่วยให้เข้าใจการพัฒนาประเทศของรัฐบาล มีความรู้ ความเข้าใจ เท่าทันสถานการณ์โลก และสามารถไปปรับใช้กับตนเองและชุมชนของตน
อนึ่ง การกล่าวปาฐกถาพิเศษในหัวข้อ “การเป็นยุวทูตคุณธรรมขับเคลื่อนกิจกรรมในการพัฒนาสังคมไทยและสังคมโลก” ครั้งนี้เป็นส่วนหนึ่งในการประชุมเชิงปฏิบัติการพัฒนาแกนนําเด็กและเยาวชนเพื่อเป็นยุวทูตคุณธรรมในศตวรรษที่ 21 ซึ่งกระทรวงการพัฒนาสังคมและความมั่นคงของมนุษย์และกระทรวงการต่างประเทศได้จัดขึ้น เพื่อส่งเสริมและพัฒนาให้กับแกนนำเด็กและเยาวชน เครือข่ายเด็กและเยาวชนในการทำความดี เรียนรู้ความสัมพันธ์ระหว่างประเทศ นโยบายระหว่างประเทศ สถานการณ์โลก และเพื่อสร้างแกนนำเด็กและเยาวชนเป็นยุวทูตคุณธรรมขับเคลื่อนกิจกรรมในการพัฒนาสังคมไทยและสังคมโลก

ที่มา : https://www.thaigov.go.th/news/contents/details/64789