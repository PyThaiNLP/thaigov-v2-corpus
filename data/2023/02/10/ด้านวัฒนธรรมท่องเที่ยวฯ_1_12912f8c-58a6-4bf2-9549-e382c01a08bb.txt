รัฐบาลไทย-ข่าวทำเนียบรัฐบาล-วธ.เร่งสำรวจพื้นที่-สร้างการรับรู้การแสดงศิลปกรรมร่วมสมัยนานาชาติ Thailand Biennale Chiangrai 2023 ณ จังหวัดเชียงราย


วันศุกร์ที่ 10 กุมภาพันธ์ 2566
วธ.เร่งสำรวจพื้นที่-สร้างการรับรู้การแสดงศิลปกรรมร่วมสมัยนานาชาติ Thailand Biennale Chiangrai 2023 ณ จังหวัดเชียงราย
วธ.เร่งสำรวจพื้นที่-สร้างการรับรู้การแสดงศิลปกรรมร่วมสมัยนานาชาติ Thailand Biennale Chiangrai 2023 ณ จังหวัดเชียงราย เผยมีนักวิชาการ ศิลปิน ประชาชนสนใจฟังเสวนาทางวิชาการเพื่อสร้างการรับรู้และกระบวนการมีส่วนร่วมเป็นจำนวนมาก
วธ.เร่งสำรวจพื้นที่-สร้างการรับรู้การแสดงศิลปกรรมร่วมสมัยนานาชาติ Thailand Biennale Chiangrai 2023 ณ จังหวัดเชียงราย เผยมีนักวิชาการ ศิลปิน ประชาชนสนใจฟังเสวนาทางวิชาการเพื่อสร้างการรับรู้และกระบวนการมีส่วนร่วมเป็นจำนวนมาก คาดจะเริ่มได้ชมงานศิลปะจากศิลปินนานาชาติปลายปี 66 นี้
เมื่อเร็วๆ นี้ นายอิทธิพล คุณปลื้ม รัฐมนตรีว่าการกระทรวงวัฒนธรรม (รมว.วธ.) เป็นประธานการประชุมหัวหน้าส่วนราชการและองค์การมหาชนในสังกัดกระทรวงวัฒนธรรม ครั้งที่ 1/2566 เพื่อติดตามการเบิกจ่ายงบประมาณ และการบูรณาการการดำเนินงานของหน่วยงานในสังกัดกระทรวงวัฒนธรรม โดยที่ประชุม ได้รับทราบความคืบหน้าการดำเนินงานของหน่วยงานในสังกัดกระทรวงวัฒนธรรม ปี 2565 อาทิ กรมส่งเสริมวัฒนธรรม (สวธ.) จัดเตรียมข้อมูลและเอกสารการเสนอมรดกภูมิปัญญาทางวัฒนธรรมของไทย เสนอเป็นมรดกวัฒนธรรมที่จับต้องไม่ได้ของมนุษยชาติ UNESCO , สำนักงานศิลปวัฒนธรรมร่วมสมัย (สศร.) ติดตามและรายงานผลการเตรียมจัดงานแสดงศิลปกรรมร่วมสมัยนานาชาติ Thailand Biennale Chiangrai 2023 ณ จังหวัดเชียงราย เป็นระยะๆ และกรมศิลปากร (ศก.) ร่วมกับสำนักงานพระพุทธศาสนาแห่งชาติ และศูนย์อำนวยการบริหารจังหวัดชายแดนภาคใต้ ดำเนินการบูรณะศาสนสถานในพื้นที่จังหวัดชายแดนใต้นำร่อง 10 แห่ง ทั้งนี้ รมว.วธ. ได้มอบหมายให้หน่วยงานที่มีภารกิจที่ยังดำเนินการต่อเนื่อง ให้ดำเนินการแล้วเสร็จตามระยะเวลาที่กำหนด
นายอิทธิพล กล่าวอีกว่า นอกจากนี้ ในที่ประชุม ได้รับทราบถึงการเตรียมพร้อมการจัดงานมหกรรมศิลปะร่วมสมัยนานาชาติ ที่จังหวัดเชียงราย (Thailand Biennale Chiangrai 2023) อย่างต่อเนื่องด้วยการจัดกิจกรรมเตรียมพร้อมทั้งในด้านผู้จัดงาน ประชาชนในพื้นที่ และศิลปินผู้เข้าร่วมสร้างสรรค์ผลงานอันเป็นประจักษ์ ซึ่งที่ผ่านมา ได้มีการสำรวจพื้นที่และการจัดเสวนาทางวิชาการ โดยคณะผู้อำนวยการฝ่ายศิลป์ภัณฑารักษ์ เจ้าหน้าที่จากสำนักงานศิลปวัฒนธรรมร่วมสมัย ร่วมกับมหาวิทยาลัยแม่ฟ้าหลวง จัดกิจกรรมเสวนาทางวิชาการเพื่อสร้างการรับรู้และกระบวนการมีส่วนร่วมของประชาชนในจังหวัดเชียงราย จำนวน 2 ครั้ง ซึ่งได้รับความสนใจจากนักวิชาการ ศิลปิน ประชาชนในพื้นที่เป็นจำนวนมาก และล่าสุด สศร. อยู่ระหว่างการเชิญศิลปินกลุ่มแรกจำนวน 26 คน มาเข้าร่วมโครงการและสำรวจพื้นที่ ร่วมกันจัดทำแบบร่างสร้างสรรค์ผลงานต่อไป โดยกำหนดจัดกิจกรรมสำรวจพื้นที่ 3 ครั้ง ในช่วงเดือนมกราคม - มีนาคม 2566 อีกทั้งได้สั่งการให้บูรณาการการทำงานระหว่างหน่วยงานในสังกัดวธ. สนับสนุนและให้ความร่วมมือในการจัดงานมหกรรมศิลปะร่วมสมัยนานาชาติ (Thailand Biennale,Chiang Rai 2023) เป็นไปอย่างมีประสิทธิภาพและเป็นรูปธรรม
ทั้งนี้ การจัดงานมหกรรมศิลปะร่วมสมัยนานาชาติ (Thailand Biennale,Chiang Rai 2023) จะจัดขึ้นในช่วงเดือนธันวาคม 2566 และจะมีพิธีเปิดอย่างเป็นทางการในวันที่ 9 ธันวาคม 2566 ณ จังหวัดเชียงราย และสามารถติดตามรายละเอียดกิจกรรมได้ที่แฟนเพจเฟซบุ๊ค Thailand Biennale

ที่มา : https://www.thaigov.go.th/news/contents/details/64784