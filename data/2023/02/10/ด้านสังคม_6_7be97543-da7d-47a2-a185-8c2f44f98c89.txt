รัฐบาลไทย-ข่าวทำเนียบรัฐบาล-สธ.เผย ทีมค้นหากู้ภัยแผ่นดินไหวถึง "ตุรกี" แล้ว เร่งช่วยเหลือผู้ประสบภัยและประเมินสถานการณ์ ก่อนส่งชุดต่อไปเข้าสมทบ


วันศุกร์ที่ 10 กุมภาพันธ์ 2566
สธ.เผย ทีมค้นหากู้ภัยแผ่นดินไหวถึง "ตุรกี" แล้ว เร่งช่วยเหลือผู้ประสบภัยและประเมินสถานการณ์ ก่อนส่งชุดต่อไปเข้าสมทบ
กระทรวงสาธารณสุข เผย ทีมค้นหากู้ภัยแผ่นดินไหวเดินทางถึง “ตุรกี” แล้ว เป็นทีมแรกของประเทศไทยเข้าช่วยเหลือผู้ประสบภัย และประเมินสถานการณ์ ขนาดภัยพิบัติ ความเสียหายของโครงสร้างพื้นฐานและระบบทางการแพทย์ ก่อนส่งข้อมูลกลับมายังวอร์รูม
กระทรวงสาธารณสุข เผย ทีมค้นหากู้ภัยแผ่นดินไหวเดินทางถึง “ตุรกี” แล้ว เป็นทีมแรกของประเทศไทยเข้าช่วยเหลือผู้ประสบภัย และประเมินสถานการณ์ ขนาดภัยพิบัติ ความเสียหายของโครงสร้างพื้นฐานและระบบทางการแพทย์ ก่อนส่งข้อมูลกลับมายังวอร์รูม เพื่อประเมินการจัดทีมและความช่วยเหลือที่เหมาะสมต่อไป
วันนี้ (10 กุมภาพันธ์ 2566) ที่กระทรวงสาธารณสุข จ.นนทบุรี นพ.ณรงค์ อภิกุลวณิช รองปลัดกระทรวงสาธารณสุข ให้สัมภาษณ์ถึงความคืบหน้าการจัดส่งทีมแพทย์ช่วยเหลือผู้ประสบภัยแผ่นดินไหวที่ประเทศตุรกีว่า ขณะนี้ได้ดำเนินการตามข้อสั่งการของนายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข และ นพ.โอภาส การย์กวินพงศ์ ปลัดกระทรวงสาธารณสุข ดำเนินการให้ความช่วยเหลือผู้ประสบภัยเหตุแผ่นดินไหวประเทศตุรกี โดยมีรายงานความก้าวหน้า คือ เมื่อคืนวันที่ 9 กุมภาพันธ์ที่ผ่านมา ได้มีการจัดส่งทีมค้นหากู้ภัยหรือทีม Urban Search and Rescue (USAR) นำโดยกรมป้องกันและบรรเทาสาธารณภัย กระทรวงมหาดไทย ไปแล้ว จำนวน 42 คน โดยมีแพทย์ พยาบาลกู้ชีพ และเวชกิจฉุกเฉิน จำนวน 3 คน จากกรมการแพทย์ร่วมเดินทางไปด้วย ซึ่งระหว่างเดินทาง พนักงานสายการบินได้ประกาศให้ผู้โดยสารทราบถึงการไปปฏิบัติภารกิจของทีมประเทศไทย และได้รับการปรบมือให้เกียรติ ซึ่งได้รับรายงานว่าเดินทางถึงอิสตันบูลแล้ว โดยจะเข้าพื้นที่ไปช่วยค้นหากู้ภัยผู้ประสบภัย ประเมินสถานการณ์ ขนาดของภัยพิบัติ ความเสียหายของระบบโครงสร้างพื้นฐานและระบบทางการแพทย์ และส่งข้อมูลเหล่านี้กลับมายังศูนย์ปฏิบัติการหรือวอร์รูม กรณีการช่วยเหลือผู้ประสบภัยแผ่นดินไหวประเทศตุรกี ที่กระทรวงสาธารณสุขจัดตั้งขึ้น เพื่อนำมาประมวลและจัดการสนับสนุนความช่วยเหลือได้อย่างถูกต้องเหมาะสมต่อไป
นพ.ณรงค์กล่าวอีกว่า สำหรับการสนับสนุนด้านเวชภัณฑ์และครุภัณฑ์ทางการแพทย์ที่ตุรกีขอรับความช่วยเหลือ มีการประเมินและกำหนดเวชภัณฑ์ที่เหมาะสมและจำเป็นแล้วประมาณ 20 กว่ารายการ วงเงินเกือบ 3 ล้านบาท โดยจะประสานผ่านกรมยุโรป กระทรวงการต่างประเทศ ในการของบกลางเพื่อจัดซื้อจัดจ้างโดยเร็วที่สุดและเร่งส่งไปสนับสนุน ส่วนการสนับสนุนทีมแพทย์นั้น ทราบเบื้องต้นว่า กระทรวงกลาโหมดำเนินการเตรียมทีม MERT ซึ่งประกอบด้วยแพทย์และบุคลากรทางการแพทย์ทหาร จำนวน 20 กว่านาย คาดว่าจะพร้อมเดินทางในช่วงวันที่ 11 หรือ 12 กุมภาพันธ์นี้ สำหรับทีม Thailand EMT (Emergency Medical Team) อยู่ระหว่างเตรียมบุคลากรและตรวจสอบอุปกรณ์ที่จำเป็น ซึ่งจะเป็นทีม Level 1 โดยจะออกแบบทีมช่วยเหลือให้มีความสอดคล้องกับความต้องการของพื้นที่ เช่น การเข้าไปช่วยดูแลผู้ป่วยลักษณะแบบโมบายหรือเคลื่อนที่เข้าไปตามชุมชน การจัดระบบการส่งต่อ เพื่อให้ผู้ป่วยต่างๆ เข้าถึงการดูแล ซึ่งเรามีประสบการณ์ในการจัดระบบเมื่อครั้งเกิดเหตุแผ่นดินไหวที่เนปาล โดยจะมีการสื่อสารติดตามข้อมูลกันอย่างต่อเนื่อง
สำหรับทีมแพทย์ที่ส่งไปจะคำนึงถึงความเหมาะสมกับสถานการณ์ โดยเหตุการณ์แผ่นดินไหว ช่วงแรกจะเป็นเรื่องของการกู้ชีพ บาดแผล กระดูกหัก จะเป็นแพทย์เวชศาสตร์ฉุกเฉิน ออร์โธปิดิกส์ ศัลยกรรม อายุรแพทย์ สิ่งสำคัญคือ ต้องมีการบริหารจัดการเพื่อให้ทีมที่ส่งไปมีความปลอดภัยในการทำงานมากที่สุด เนื่องจากต้องเผชิญกับอุณหภูมิติดลบ มีความแตกต่างทางภาษาและวัฒนธรรม นอกจากนี้ จากการติดตามสถานการณ์โดยทีม SAT พบว่ามีรายงานโรคอหิวาต์ในบางจุดด้วย ส่วนประเทศซีเรียเนื่องจากไม่มีสถานทูตและการร้องขอที่ชัดเจน อาจจะต้องประสานผ่านสถานทูตในประเทศใกล้เคียงถึงความต้องการความช่วยเหลือต่อไป
******************************10 กุมภาพันธ์ 2566

ที่มา : https://www.thaigov.go.th/news/contents/details/64811