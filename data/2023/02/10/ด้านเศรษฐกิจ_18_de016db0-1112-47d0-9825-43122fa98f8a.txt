รัฐบาลไทย-ข่าวทำเนียบรัฐบาล-นายศักดิ์สยาม ชิดชอบ รัฐมนตรีว่าการกระทรวงคมนาคม ลงพื้นที่ติดตามความคืบหน้าการพัฒนาโครงข่ายคมนาคม


วันศุกร์ที่ 10 กุมภาพันธ์ 2566
นายศักดิ์สยาม ชิดชอบ รัฐมนตรีว่าการกระทรวงคมนาคม ลงพื้นที่ติดตามความคืบหน้าการพัฒนาโครงข่ายคมนาคม
เพื่อเพิ่มศักยภาพด้านการเดินทางและการขนส่งในพื้นที่จังหวัดราชบุรี
นายศักดิ์สยาม ชิดชอบ รัฐมนตรีว่าการกระทรวงคมนาคม ลงพื้นที่ติดตามความคืบหน้าการพัฒนาโครงข่ายคมนาคมในพื้นที่จังหวัดราชบุรี และพบปะประชาชน เพื่อรับฟังความคิดเห็นและความต้องการเกี่ยวกับการพัฒนาเส้นทางคมนาคมขนส่ง พร้อมด้วย นายชยธรรม์ พรหมศร ปลัดกระทรวงคมนาคม นายสรพงศ์ ไพฑูรย์พงษ์ รองปลัดกระทรวงคมนาคม นายจิรุตม์ วิศาลจิตร อธิบดีกรมการขนส่งทางบก นายสราวุธ ทรงศิวิไล อธิบดีกรมทางหลวง นายอภิรัฐ ไชยวงศ์น้อย อธิบดีกรมทางหลวงชนบท นายพิเชฐ คุณาธรรมรักษ์ อธิบดีกรมการขนส่งทางราง ร่วมลงพื้นที่ โดยมี หัวหน้าส่วนราชการในพื้นที่ ผู้นำท้องถิ่น ผู้แทนภาคเอกชน และประชาชนในพื้นที่ให้การต้อนรับ เมื่อวันที่ 10 กุมภาพันธ์ 2566 ณ สำนักงานเทศบาลตำบลด่านทับตะโก อำเภอจอมบึง จังหวัดราชบุรี
นายศักดิ์สยาม ชิดชอบ กล่าวว่า ตามนโยบายของรัฐบาลภายใต้การนำของ พลเอก ประยุทธ์ จันทร์โอชา นายกรัฐมนตรี ในการเร่งรัดพัฒนาโครงสร้างพื้นฐานด้านคมนาคมขนส่งให้ครอบคลุมทั่วถึงทุกพื้นที่ สนับสนุนการพัฒนาเศรษฐกิจในพื้นที่และเศรษฐกิจของประเทศอย่างยั่งยืน โดยการลงพื้นที่จังหวัดราชบุรีครั้งนี้กระทรวงคมนาคม ได้ติดตามความคืบหน้าของโครงการสำคัญต่าง ๆ ของหน่วยงานในสังกัด และตรวจพื้นที่โครงการขอรับจัดสรรงบประมาณการก่อสร้าง ประจำปี 2566 ซึ่งอยู่ระหว่างดำเนินการ เพื่อเพิ่มประสิทธิภาพโครงข่ายการคมนาคมขนส่ง พร้อมทั้งเตรียมจัดงบประมาณเพิ่มเติมในปี 2567 ในการพัฒนาโครงข่ายทางหลวงหมายเลข 3087 สายราชบุรี - แก้มอ้น กม.15+525 ถึง กม. 22+500, กม. 31+500 ถึง กม. 44+500, กม. 47+240 ถึง กม. 54+940 ซึ่งเป็นเส้นทางหลักสู่แหล่งท่องเที่ยวสำคัญ เชื่อมต่อระหว่างอำเภอจอมบึง อำเภอสวนผึ้ง จังหวัดราชบุรี และ อำเภอท่ามะกา จังหวัดกาญจนบุรี พร้อมทั้งก่อสร้างจุดรอพักขึ้นรถโดยสาร ปรับปรุงระบบระบายน้ำ ไฟฟ้าแสงสว่างและติดตั้งอุปกรณ์อำนวยความปลอดภัยให้กับประชาชนผู้ใช้ทาง ซึ่งเมื่อโครงการแล้วเสร็จจะทำให้เส้นทางดังกล่าวมีความสะดวก คล่องตัว เพิ่มศักยภาพให้กับภาคเกษตรกรในการขนส่งสินค้าผลผลิต สนับสนุนการเดินทางท่องเที่ยว ส่งเสริมเศรษฐกิจในพื้นที่จังหวัดราชบุรีและจังหวัดใกล้เคียง

ที่มา : https://www.thaigov.go.th/news/contents/details/64805