รัฐบาลไทย-ข่าวทำเนียบรัฐบาล-พ่อเมืองกาฬสินธุ์ เปิดงานสืบสานประเพณีบุญคูณลานสู่ขวัญข้าว ประจำปี 2566 สืบสานวัฒนธรรมประเพณีอันดีงามและขับเคลื่อนการท่องเที่ยววิถีไทย เสริมสร้างความเข้มแข็งของชุมชนอย่างยั่งยืน


วันศุกร์ที่ 10 กุมภาพันธ์ 2566
09/02/2566
พิมพ์
พ่อเมืองกาฬสินธุ์ เปิดงานสืบสานประเพณีบุญคูณลานสู่ขวัญข้าว ประจำปี 2566 สืบสานวัฒนธรรมประเพณีอันดีงามและขับเคลื่อนการท่องเที่ยววิถีไทย เสริมสร้างความเข้มแข็งของชุมชนอย่างยั่งยืน
พ่อเมืองกาฬสินธุ์ เปิดงานสืบสานประเพณีบุญคูณลานสู่ขวัญข้าว ประจำปี 2566 สืบสานวัฒนธรรมประเพณีอันดีงามและขับเคลื่อนการท่องเที่ยววิถีไทย เสริมสร้างความเข้มแข็งของชุมชนอย่างยั่งยืน
วันนี้ (9 ก.พ. 66) นายศุภศิษย์ กอเจริญยศ ผู้ว่าราชการจังหวัดกาฬสินธุ์ เปิดเผยว่า จังหวัดกาฬสินธุ์ได้จัดพิธีเปิดงานสืบสานประเพณีบุญคูณลานสู่ขวัญข้าว ประจำปี 2566 ณ วัดเศวตวันวนาราม บ้านโนนสำราย หมู่ที่ 1 ตำบลเหนือ อำเภอเมืองกาฬสินธุ์ จังหวัดกาฬสินธุ์ เพื่อส่งเสริมวัฒนธรรมอันดีงามและขับเคลื่อนเศรษฐกิจของจังหวัดกาฬสินธุ์ โดยมี นายปราชญา อุ่นเพชรวรากร รองผู้ว่าราชการจังหวัดกาฬสินธุ์ นางเฉลิมขวัญ หล่อตระกูล นายกองค์การบริหารส่วนจังหวัดกาฬสินธุ์ หัวหน้าส่วนราชการ และประชาชนชาวกาฬสินธุ์ ร่วมในงานจำนวนมาก
นายศุภศิษย์ กอเจริญยศ ผู้ว่าราชการจังหวัดกาฬสินธุ์ กล่าวว่า งานประเพณีบุญคูณลานสู่ขวัญข้าว ปราสาทรวงข้าว ของจังหวัดกาฬสินธุ์ เป็นงานประเพณีที่จัดขึ้นในระหว่างวันที่ 9 - 12 เดือนกุมภาพันธ์ของทุกปี เพื่อเป็นการส่งเสริมการมีส่วนร่วมจากทุกภาคส่วน ในการอนุรักษ์ ฟื้นฟู สืบสาน ศิลปวัฒนธรรม ประเพณีอันดีงามของท้องถิ่น และเป็นการสร้างจิตสำนึกให้กับประชาชนจังหวัดกาฬสินธุ์เห็นถึงความสำคัญของศิลปะ วัฒนธรรม ประเพณี และภูมิปัญญาท้องถิ่น ตลอดจนเป็นการส่งเสริมการท่องเที่ยววิถีไทยในพื้นที่ ซึ่งงานปราสาทรวงข้าวได้ถูกบรรจุไว้ในปฏิทินการท่องเที่ยวของการท่องเที่ยวแห่งประเทศไทยในช่วงเดือนกุมภาพันธ์ของทุกปีและได้รับความสนใจจากนักท่องเที่ยวที่แวะเวียนเข้ามาเที่ยวชมความงดงามของปราสาทรวงข้าวมากมาย ถือเป็นความภาคภูมิใจของชาวตำบลเหนือ และพี่น้องประชาชนจังหวัดกาฬสินธุ์เป็นอย่างยิ่ง
“การจัดงานในครั้งนี้ได้รับความร่วมมือจากทุกภาคส่วน ทั้งหน่วยงานภาครัฐและภาคเอกชน ต้องขอขอบคุณองค์กรปกครองส่วนท้องถิ่น และโดยเฉพาะอย่างยิ่งชาวบ้านทุกคนทุกหมู่บ้าน ที่พร้อมใจช่วยกันจัดงานสืบสานประเพณีบุญคูณลานสู่ขวัญข้าวในปีนี้ ด้วยการนำรวงข้าวของแต่ละบ้านมาประดับตกแต่งก่อสร้างเป็นปราสาทรวงข้าวด้วยศิลปะอีสานแขนงต่างๆ จนกลายเป็นปราสาทรวงข้าวที่วิจิตรสวยงาม โดยใช้สถานที่วัดเศวตวันวนาราม ซึ่งวัดเปรียบเสมือนเป็นจุดศูนย์กลางของการยึดเหนี่ยวจิตใจของประชาชนชาวไทย ซึ่งในการประดับตกแต่งนั้นใช้ระยะเวลาการประกอบสร้าง มากกว่า 3 เดือน เป็นการสืบสานประเพณีตามฮีตสิบสอง คองสิบสี่ แสดงให้เห็นถึงความรักความสามัคคีของพี่น้องประชาชนชาวกาฬสินธุ์ เป็นประเพณีวัฒนธรรมอันดีงามที่ควรค่าแก่การอนุรักษ์และส่งเสริมให้อยู่คู่กับคนไทยและจังหวัดกาฬสินธุ์ต่อไป” นายศุภศิษย์ กอเจริญยศ ผู้ว่าราชการจังหวัดกาฬสินธุ์ กล่าว
นายศุภศิษย์ กอเจริญยศ ผู้ว่าราชการจังหวัดกาฬสินธุ์ กล่าวเพิ่มเติมว่า การจัดงานสืบสานประเพณีบุญคูณลานสู่ขวัญข้าว นอกจากจะเป็นส่งเสริมด้านการท่องเที่ยวของจังหวัดกาฬสินธุ์และประเทศไทยแล้ว ประชาชนที่มาร่วมงานต่างพร้อมใจกันสวมใส่ผ้าไทย ชุดตามอัตลักษณ์ของพื้นถิ่นของจังหวัดกาฬสินธุ์ อันเป็นการน้อมนำพระดำริของสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา “ผ้าไทยใส่ให้สนุก” ในการขับเคลื่อนการพัฒนาต่อยอดภูมิปัญญาผ้าไทยที่เป็นมรดกของชาติ เพื่อส่งเสริมให้คนในชาติ ในท้องถิ่น ได้เกิดความรักและภาคภูมิใจในงานหัตถศิลป์ของไทย ชุมชนพึ่งตนเองได้ เป็นการสร้างอาชีพ สร้างงาน สร้างรายได้ เสริมสร้างความเข้มแข็งของเศรษฐกิจฐานรากให้มั่นคง ส่งผลให้เศรษฐกิจของประเทศไทยมีความเข้มแข็งอย่างยั่งยืน

ที่มา : https://www.thaigov.go.th/news/contents/details/64766