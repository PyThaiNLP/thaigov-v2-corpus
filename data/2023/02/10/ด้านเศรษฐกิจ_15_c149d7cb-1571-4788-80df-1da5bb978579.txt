รัฐบาลไทย-ข่าวทำเนียบรัฐบาล-นายศักดิ์สยาม ชิดชอบ รัฐมนตรีว่าการกระทรวงคมนาคม ลงพื้นที่ติดตามความคืบหน้า การดำเนินงานโครงการสำคัญในพื้นที่จังหวัดนครปฐม และการแก้ปัญหาน้ำท่วมบนผิวจราจร


วันศุกร์ที่ 10 กุมภาพันธ์ 2566
นายศักดิ์สยาม ชิดชอบ รัฐมนตรีว่าการกระทรวงคมนาคม ลงพื้นที่ติดตามความคืบหน้า การดำเนินงานโครงการสำคัญในพื้นที่จังหวัดนครปฐม และการแก้ปัญหาน้ำท่วมบนผิวจราจร
ทางหลวงหมายเลข 3094 อำเภอนครชัยศรี จังหวัดนครปฐม เพื่ออำนวยความสะดวกความปลอดภัยในการเดินทางแก่ประชาชน
นายศักดิ์สยาม ชิดชอบ รัฐมนตรีว่าการกระทรวงคมนาคม ลงพื้นที่ติดตามความคืบหน้าการดำเนินงานโครงการสำคัญในพื้นที่จังหวัดนครปฐม และการแก้ปัญหาน้ำท่วมบนผิวจราจร ทางหลวงหมายเลข 3094 อำเภอนครชัยศรี จังหวัดนครปฐม เพื่ออำนวยความสะดวกความปลอดภัยในการเดินทางแก่ประชาชน พร้อมด้วย นางสุขสมรวย วันทนียกุล เลขานุการรัฐมนตรีว่าการกระทรวงคมนาคม นายชยธรรม์ พรหมศร ปลัดกระทรวงคมนาคม นายสรพงศ์ ไพฑูรย์พงษ์ รองปลัดกระทรวงคมนาคม รักษาราชการแทนอธิบดีกรมเจ้าท่า นายจิรุตม์ วิศาลจิตร อธิบดีกรมการขนส่งทางบก รักษาราชการแทนรองปลัดกระทรวงคมนาคม นายสราวุธ ทรงศิวิไล อธิบดีกรมทางหลวง นายอภิรัฐ ไชยวงศ์น้อย อธิบดีกรมทางหลวงชนบท นายพิเชฐ คุณาธรรมรักษ์ อธิบดีกรมการขนส่งทางราง นายสัญลักข์ ปัญวัฒนลิขิต กรรมการผู้จัดการใหญ่ บริษัท ขนส่ง จำกัด ร่วมลงพื้นที่ โดยมี นายสุรศักดิ์ เจริญศิริโชติ ผู้ว่าราชการจังหวัดนครปฐม  หัวหน้าส่วนราชการในพื้นที่ ผู้นำท้องถิ่น ผู้แทนภาคเอกชน ภาคประชาชน ร่วมให้การต้อนรับ ในวันที่ 10 กุมภาพันธ์ 2566 ณ หอประชุมอำเภอนครชัยศรี จังหวัดนครปฐม
นายศักดิ์สยาม ชิดชอบ กล่าวว่า การลงพื้นที่ตรวจราชการในพื้นที่จังหวัดนครปฐมในครั้งนี้ เพื่อติดตามความคืบหน้าการดำเนินงานโครงการสำคัญในพื้นที่จังหวัดนครปฐม และการแก้ปัญหาน้ำท่วมบนผิวจราจร บนทางหลวงหมายเลข 3094 ตอนทางแยกเข้านครชัยศรี ระหว่างกิโลเมตร 0+000 กิโลเมตร 1+894 ซึ่งเป็นเส้นทางโครงข่ายสายหลักที่ใช้ในการเดินทางเข้าสู่อำเภอนครชัยศรี และมีประชาชนสัญจรจำนวนมาก และบริเวณถนนเชิงลาดสะพานรวมเมฆ อำเภอนครชัยศรี จังหวัดนครปฐม ซึ่งในช่วงฤดูฝนระดับน้ำแม่น้ำท่าจีนเอ่อล้น ประกอบกับน้ำทะเลหนุน ส่งผลให้เกิดปัญหาน้ำท่วมผิวจราจร เป็นเหตุให้ประชาชนไม่สามารถใช้สัญจรได้ตามปกติ
ที่ผ่านมา กระทรวงคมนาคมได้เร่งแก้ปัญหาน้ำท่วมผิวจราจรและบรรเทาปัญหาความเดือดร้อนของพี่น้องประชาชนเบื้องต้นในช่วงฤดูฝน โดยขุดลอกบ่อพักและท่อระบายน้ำ รวมทั้งติดตั้งเครื่องสูบน้ำเพื่อเร่งระบายน้ำ และจัดเรียงกระสอบทรายเพื่อเป็นแนวป้องกันน้ำ ทั้งนี้ กระทรวงคมนาคมได้มอบให้กรมทางหลวง โดยแขวงทางหลวงนครปฐม ดำเนินการแก้ปัญหาในระยะยาว โดยจัดทำแผนงานฟื้นฟูทางหลวงหมายเลข 3094 ตอนทางแยกเข้านครชัยศรี ระหว่างกิโลเมตร 0+000 กิโลเมตร 1+894 วงเงินงบประมาณ 70 ล้านบาท โดยดำเนินการยกระดับคันทาง 58 เซนติเมตร และก่อสร้างผิวทางคอนกรีตตามสภาพปัจจุบัน รวมทั้งยกระดับทางเท้า และปรับปรุงระบบระบายน้ำเดิม เพื่ออำนวยความสะดวกการเดินทางของประชาชน
นอกจากนี้ กรมทางหลวงชนบท โดยแขวงทางหลวงชนบทนครปฐม ได้จัดทำโครงการก่อสร้างปรับปรุงถนนเชิงลาดสะพานรวมเมฆ อำเภอนครชัยศรี จังหวัดนครปฐม ระยะทาง 0.930 กิโลเมตร วงเงินงบประมาณ 40 ล้านบาท ประกอบด้วย ถนนคอนกรีตเสริมเหล็ก 4 ช่องจราจร ช่องละ 3 เมตร ทางเท้า ระบบระบายน้ำและไฟฟ้าส่องสว่าง สะพานรวมเมฆเป็นสะพานเก่าแก่ข้ามแม่น้ำนครชัยศรี เชื่อม 2 ตำบล ระหว่างตำบลไทยวาส กับตำบลนครชัยศรี ซึ่งมีประชาชนสัญจรใช้สะพานจำนวนมาก เนื่องจากเป็นเส้นทางลัดเชื่อมต่อระหว่างอำเภอพุทธมณฑล อำเภอนครชัยศรี อำเภอเมือง และอำเภอดอนตูม
รัฐมนตรีว่าการกระทรวงคมนาคม ได้สั่งการให้กรมทางหลวงและกรมทางหลวงชนบท เร่งดำเนินการจัดสรรงบประมาณในปีงบประมาณ พ.ศ. 2566 ในการดำเนินงานโครงการปรับปรุงโครงข่ายคมนาคมขนส่ง เพื่อแก้ไขปัญหาน้ำท่วมผิวจราจรในพื้นที่อำเภอนครชัยศรี ซึ่งเมื่อโครงการดำเนินการแล้วเสร็จจะทําให้ประชาชนได้รับความสะดวก รวดเร็ว ปลอดภัยในการเดินทาง และมีคุณภาพชีวิตที่ดียิ่งขึ้น

ที่มา : https://www.thaigov.go.th/news/contents/details/64797