รัฐบาลไทย-ข่าวทำเนียบรัฐบาล-ผู้ว่าฯสิงห์บุรี เชิญชวนภาคีเครือข่าย หิ้วปิ่นโต ขับเคลื่อนกิจกรรมรณรงค์ “คัดแยกขยะตั้งแต่ต้นทาง” และ “จัดทำถังขยะเปียกลดโลกร้อน” เพื่อเสริมสร้างการตระหนักรู้การอนุรักษ์สิ่งแวดล้อม


วันศุกร์ที่ 10 กุมภาพันธ์ 2566
09/02/2566
พิมพ์
ผู้ว่าฯสิงห์บุรี เชิญชวนภาคีเครือข่าย หิ้วปิ่นโต ขับเคลื่อนกิจกรรมรณรงค์ “คัดแยกขยะตั้งแต่ต้นทาง” และ “จัดทำถังขยะเปียกลดโลกร้อน” เพื่อเสริมสร้างการตระหนักรู้การอนุรักษ์สิ่งแวดล้อม
ผู้ว่าฯสิงห์บุรี เชิญชวนภาคีเครือข่าย หิ้วปิ่นโต ขับเคลื่อนกิจกรรมรณรงค์ “คัดแยกขยะตั้งแต่ต้นทาง” และ “จัดทำถังขยะเปียกลดโลกร้อน” เพื่อเสริมสร้างการตระหนักรู้การอนุรักษ์สิ่งแวดล้อม ภายใต้แนวคิด “ผู้นำต้องทำก่อน”
วันนี้ (9 ก.พ. 2566) นายสุพจน์ ยศสิงห์คำ ผู้ว่าราชการจังหวัดสิงห์บุรี เปิดเผยว่า จังหวัดสิงห์บุรีได้ขับเคลื่อนโครงการถังขยะเปียก ลดโลกร้อน มาอย่างต่อเนื่อง โดยได้รับความสนใจจากทุกภาคส่วน ทั้งภาครัฐ ภาคเอกชน และภาคประชาชน ซึ่งล่าสุด จังหวัดสิงห์บุรีได้จัดกิจกรรมหิ้วปิ่นโต เอามื้อสามัคคี รณรงค์การจัดทำถังขยะเปียก มีแนวคิด “ผู้ว่าฯ ชวนคิด ชวนทำ ผู้นำต้องทำก่อน” ณ ริมบึงบางกระเจ็ด ตำบลหัวไผ่ อำเภอเมืองสิงห์บุรี จังหวัดสิงห์บุรี พร้อมด้วย หัวหน้าส่วนราชการระดับจังหวัด/อำเภอ กำนัน ผู้ใหญ่บ้าน ผู้บริหาร อปท. เพื่อขับเคลื่อนการทำถังขยะเปียกในครัวเรือน จนครบร้อยละ 100
นายสุพจน์ ยศสิงห์คำ ผู้ว่าราชการจังหวัดสิงห์บุรี กล่าวว่า ภายในงานผู้ร่วมกิจกรรม ได้ร่วมกันนำอาหารที่ได้ปรุงด้วยตนเองใส่ปิ่นโต คนละ 1 ปิ่นโต มารับประทานอาหารมื้อเย็นร่วมกัน ประกอบด้วยกับข้าวพื้นบ้านมากมายหลากหลายเมนู ซึ่งแสดงให้เห็นถึงความรัก ความเป็นกันเอง และความสามัคคีระหว่างส่วนราชการ ผู้นำชุมชน และประชาชนในพื้นที่ ภายหลังจากรับประทานอาหารเย็นเสร็จ ได้เชิญชวนให้ผู้นำชุมชนสาธิตตัวอย่างการคัดแยกเศษอาหารที่ผู้เข้าร่วมกิจกรรมนำมารับประทาน แยกทิ้งลงในถังขยะเปียก มุ่งเน้นให้ผู้นำได้มีส่วนร่วมเพื่อเป็นแบบอย่าง “ผู้นำต้องทำก่อน” ในการรณรงค์ส่งเสริมการปลูกฝังจิตสำนึกในการคัดแยกขยะ การบริหารจัดการขยะอย่างถูกวิธีให้แก่พี่น้องประชาชน รวมทั้งได้ร่วมเสวนาแลกเปลี่ยนรู้ การลด การงดใช้ถุงพลาสติก/ประโยชน์ของการแยกขยะอินทรีย์ ที่มีในทุกครัวเรือน เพื่อคัดแยกเศษอาหาร และนำมาทำเป็นปุ๋ยบำรุงดิน สามารถนำไปใช้ประโยชน์ทางการเกษตร เป็นการสร้างความมั่นคงทางอาหาร สามารถพึ่งพาตนเองได้ ส่งเสริมการขับเคลื่อนตามเป้าหมายการพัฒนาที่ยั่งยืน (SDGs) ยกระดับคุณภาพชีวิตของพี่น้องประชาชนให้ดีขึ้นอย่างยั่งยืน อีกทั้งยังเป็นการลดโลกร้อนอีกด้วย
“อำเภอเมืองสิงห์บุรี มีจำนวนครัวเรือนทั้งหมด 13,581 ครัวเรือน ห้วงระยะเวลาที่ผ่านมาได้ดำเนินโครงการจัดทำถังขยะเปียก ลดโลกร้อน แล้ว จำนวน 9,400 ครัวเรือน คิดเป็นร้อยละ 69.21 ภายใต้แนวคิดที่ว่า “ผู้นำต้องทำก่อน” พร้อมทั้งน้อมนำหลักการทรงงานของสมเด็จฯ กรมพระยาดำรงราชานุภาพ องค์ปฐมเสนาบดีกระทรวงมหาดไทย ความว่า “การเป็นผู้นำนั้น ต้องให้รองเท้าสึกก่อนกางเกงขาด กล่าวคือ ผู้นำต้องลงพื้นที่ออกตรวจตราจนรองเท้าขาด ไม่ใช่นั่งเก้าอี้ทำงานจนกางเกงขาด” โดยให้ผู้นำท้องที่ กำนัน ผู้ใหญ่บ้าน ของแต่ละตำบลเป็นผู้นำในการจัดให้มีการบริหารจัดการขยะภายในครัวเรือนของตนเอง ปัจจุบันได้ขยายผลสู่พี่น้องประชาชนวงรอบที่ 2 และที่ 3 ของกลุ่มเป้าหมายแล้ว คือ ครัวเรือนใกล้เคียง ซึ่งได้รับความสนใจและการตอบรับเป็นอย่างดีจากพี่น้องประชาชนในพื้นที่หมู่บ้าน/ตำบล และจะขยายวงรอบต่อไป จนพื้นที่อำเภอเมืองสิงห์บุรี มีการคัดแยกขยะอินทรีย์และจัดทำถังขยะเปียก ลดโลกร้อน ครบร้อยละ 100 ตามนโยบายของรัฐบาลและกระทรวงมหาดไทย เพื่อเป็นส่วนหนึ่งในการช่วยกันรักษาสิ่งแวดล้อม ลดการปล่อยก๊าซเรือนกระจก ซึ่งเป็นสาเหตุของปัญหาโลกร้อน สมดังเจตจำนง “76 จังหวัด 76 คำมั่นสัญญา” นำไปสู่การพัฒนาเศรษฐกิจและสังคมของประเทศไทยอย่างยั่งยืน โดยความร่วมมือจากภาคี เครือข่าย ทุกภาคส่วนในจังหวัดสิงห์บุรี ทั้งส่วนราชการ ภาคเอกชน ผู้นำท้องถิ่น ผู้นำท้องที่ และภาคประชาชน” นายสุพจน์ฯ กล่าว
นายสุพจน์ฯ กล่าวช่วงท้ายว่า จังหวัดสิงห์บุรีให้ความสำคัญในการสร้างความตระหนักรู้ถึงคุณค่าของสิ่งแวดล้อม และคุณค่าของทรัพยากรที่มีอยู่อย่างจำกัด ซึ่งหนึ่งในทรัพยากรที่สำคัญ คือ ทรัพยากรดิน โดยน้อมนำแนวพระราชดำริของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร ในด้านการบริหารจัดการทรัพยากรดิน การฟื้นคืนความอุดมสมบูรณ์ให้ดิน ด้านการจัดการทรัพยากรดินเพื่อการเกษตร ผ่านโครงการพระราชดำริต่าง ๆ อาทิ โครงการแกล้งดิน ปลูกหญ้าแฝก การเลี้ยงดิน ให้ดินเลี้ยงพืช ฯลฯ จนเกิดผลลัพธ์เป็นที่ประจักษ์และได้รับการยกย่องจากนานาประเทศทั่วโลก ซึ่งต่อมาองค์การอาหารและเกษตรแห่งสหประชาชาติ (FAO) และประเทศสมาชิกทั่วโลก ได้ประกาศให้วันที่ 5 ธันวาคม ของทุกปี เป็นวันดินโลก (World Soil Day) ซึ่งกระทรวงมหาดไทยได้กำหนดเป็นนโยบายสำคัญในการรณรงค์สร้างความตระหนักรู้ถึงความสำคัญของดิน ภายใต้แนวคิด "อาหารก่อกำเนิดเกิดจากดิน Soils, where food begins" เพื่อให้ทุกคนตระหนักถึงความสำคัญของทรัพยากรดิน ที่เป็นจุดเริ่มต้นทุกอย่างของอาหารบนโลก สร้างความมั่นคงทางอาหารแก่ทุกคน ซึ่งการทำถังขยะเปียก ลดโลกร้อน มีส่วนช่วยในการปรับปรุงคุณภาพดิน ให้มีความอุดมสมบูรณ์ยิ่งขึ้น

ที่มา : https://www.thaigov.go.th/news/contents/details/64764