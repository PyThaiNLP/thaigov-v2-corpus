รัฐบาลไทย-ข่าวทำเนียบรัฐบาล-พม. จับมือเครือข่าย ปั้นแกนนำเด็กและเยาวชนเป็นยุวทูตคุณธรรมในศตวรรษที่ 21


วันศุกร์ที่ 10 กุมภาพันธ์ 2566
พม. จับมือเครือข่าย ปั้นแกนนำเด็กและเยาวชนเป็นยุวทูตคุณธรรมในศตวรรษที่ 21
พม. จับมือเครือข่าย ปั้นแกนนำเด็กและเยาวชนเป็นยุวทูตคุณธรรมในศตวรรษที่ 21
วันนี้ (10 ก.พ. 66) เวลา 09.30 น. กระทรวงการพัฒนาสังคมและความมั่นคงของมนุษย์ (พม.) โดยกรมกิจการเด็กและเยาวชน (ดย.) ร่วมกับกระทรวงการต่างประเทศ บริษัท ปตท. จำกัด (มหาชน) และภาคีเครือข่าย จัดการประชุมเชิงปฏิบัติการพัฒนาแกนนำเด็กและเยาวชนเพื่อเป็นยุวทูตคุณธรรมในศตวรรษที่ 21 โดยมี พลเอก ประยุทธ์ จันทร์โอชา นายกรัฐมนตรี กล่าวปาฐกถาพิเศษในหัวข้อ “การเป็นยุวทูตคุณธรรมขับเคลื่อนกิจกรรมในการพัฒนาสังคมไทยและสังคมโลก” ให้กับสภาเด็กและเยาวชน ชมรมเด็กและเยาวชนดีเด่นแห่งชาติ เครือข่ายเด็กพิการ และผู้นำเด็กและเยาวชนจากทั่วประเทศ ทั้งนี้ นายดอน ปรมัตถ์วินัย รองนายกรัฐมนตรีและรัฐมนตรีว่าการกระทรวงการต่างประเทศ นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) พร้อมด้วย นายอนุกูล ปีดแก้ว ปลัดกระทรวง พม. นางจตุพร โรจนพานิช อธิบดี ดย. และคณะผู้บริหารกระทรวง พม.  นางคยองซอน คิม ผู้อำนวยการองค์การยูนิเซฟ ประเทศไทย และผู้แทนภาคีเครือข่าย เข้าร่วม ณ ห้องประชุมวิเทศสโมสร กระทรวงการต่างประเทศ
นายจุติ กล่าวว่า รัฐบาลมีนโยบายขับเคลื่อนการพัฒนาประเทศอย่างต่อเนื่อง ซึ่งทรัพยากรมนุษย์เป็นปัจจัยในการขับเคลื่อนที่สำคัญสำหรับการยกระดับการพัฒนาประเทศในทุกมิติ ดังนั้น จึงจำเป็นต้องมีการวางรากฐานการพัฒนาทรัพยากรมนุษย์ของประเทศอย่างเป็นระบบ โดยเฉพาะการพัฒนาทักษะที่จำเป็นสำหรับเด็กและเยาวชนให้มีความพร้อมเป็นผู้นำการเปลี่ยนแปลงในศตวรรษที่ 21 อาทิ มีความคิดสร้างสรรค์ ใส่ใจเทคโนโลยี นวัตกรรม มีวิจารณญาณ  สื่อสารต่อบุคคลและสาธารณชน มีจิตอาสา อัพเดตข้อมูลข่าวสาร และรู้เท่าทันสื่อ เทคโนโลยีสารสนเทศ เป็นต้น
ทั้งนี้ กระทรวง พม. โดย ดย. ร่วมกับภาคีเครือข่าย จัดการประชุมเชิงปฏิบัติการพัฒนาแกนนำเด็กและเยาวชนเพื่อเป็นยุวทูตคุณธรรมในศตวรรษที่ 21 ระหว่างวันที่ 9 - 12 กุมภาพันธ์ 2566 ณ กระทรวงการต่างประเทศ และกระทรวง พม. เพื่อให้ความรู้ สร้างความเข้าใจให้กับแกนนำเด็กและเยาวชนจากทั่วประเทศ ในการเป็นจิตอาสาทำความดีและเรียนรู้ความสัมพันธ์ระหว่างประเทศ อีกทั้งเป็นการสร้างแกนนำเด็กและเยาวชนให้เป็นยุวทูตคุณธรรมในการขับเคลื่อนกิจกรรมการพัฒนาและแก้ไขปัญหาในสังคมไทยทั้งระดับประเทศและสังคมโลกอย่างเข้มแข็งต่อไป
นายจุติ กล่าวเพิ่มเติมว่า การประชุมวันนี้ นับเป็นโอกาสอันดีที่แกนนำเด็กและเยาวชนจะได้รับฟังการบรรยายพิเศษจากผู้ทรงคุณวุฒิระดับประเทศ ได้แก่ "การใช้เครื่องมือทางเศรษฐกิจในการสนับสนุนส่งเสริมและปกป้องผลประโยชน์ของประเทศ ภูมิเศรษฐศาสตร์ (Geo - economics)" โดย นายปรเมธี วิมลศิริ อดีตปลัดกระทรวง พม.  "นโยบายระหว่างประเทศในสถานการณ์การเมืองโลก (Geopolitics) (แกะในฝูงหมาป่า) โดย นายศรัณย์ เจริญสุวรรณ ปลัดกระทรวงการต่างประเทศ และ "ความมั่นคงทางพลังงานกับภูมิรัฐศาสตร์ (Energy security and geopolitics) โดย นายอรรถพล ฤกษ์พิบูลย์ CEO บริษัท ปตท. จำกัด (มหาชน) เป็นต้น
#ช่วย24ชั่วโมง
#พม24ชม
#ข่าวพม

ที่มา : https://www.thaigov.go.th/news/contents/details/64800