รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯ ให้ความสำคัญ ตลาดแรงงานไทยขยายตัวขึ้นตามขนาดของเศรษฐกิจ เชื่อมั่นการพัฒนาแพลตฟอร์มดิจิทัลจะส่งเสริมความมั่นคงทางการงานให้ประชาชนไทยได้อีกทางหนึ่ง


วันศุกร์ที่ 10 กุมภาพันธ์ 2566
10/02/2566
พิมพ์
โฆษกรัฐบาลเผย นายกฯ ให้ความสำคัญ ตลาดแรงงานไทยขยายตัวขึ้นตามขนาดของเศรษฐกิจ เชื่อมั่นการพัฒนาแพลตฟอร์มดิจิทัลจะส่งเสริมความมั่นคงทางการงานให้ประชาชนไทยได้อีกทางหนึ่ง
โฆษกรัฐบาลเผย นายกฯ ให้ความสำคัญ ตลาดแรงงานไทยขยายตัวขึ้นตามขนาดของเศรษฐกิจ เชื่อมั่นการพัฒนาแพลตฟอร์มดิจิทัลจะส่งเสริมความมั่นคงทางการงานให้ประชาชนไทยได้อีกทางหนึ่ง
วันที่ 10 กุมภาพันธ์ 2566 นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า ด้วยนโยบายของพลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ในการยกระดับ พัฒนาและเสริมสร้างศักยภาพเยาวชน และแรงงานไทย ที่ถือเป็นทรัพยากรมนุษย์ที่สำคัญของประเทศ
โฆษกประจำสำนักนายกรัฐมนตรีกล่าวว่า กระทรวงแรงงานได้ผลักดันพัฒนาแพลตฟอร์ม “ไทยมีงานทำ” เพื่อเตรียมความพร้อม และส่งเสริมการเข้าสู่ตลาดแรงงานของนักเรียน นักศึกษา เพื่อ สร้างความมั่นคงด้านอาชีพ รายได้ พัฒนาคุณภาพชีวิตที่ดี และเพิ่มขีดความสามารถในการแข่งขันของประเทศ
โฆษกประจำสำนักนายกรัฐมนตรี กล่าวเพิ่มเติมว่า เพื่อให้เป็นไปตามแนวทางนโยบายของรัฐบาล กระทรวงแรงงาน ได้จัดทำฐานข้อมูล (Big data) ในการรวบรวมข้อมูลอย่างรอบด้าน เพื่อให้สามารถใช้บริการเพื่อค้นหาตำแหน่งงาน ทั้งจากภาครัฐ งานทั่วไป และจากบริษัทจัดหางาน ที่ตรงกับความต้องการ ความรู้ ความสามารถ โดยสำนักงานคณะกรรมการการอาชีวศึกษา ได้จัดการอบรมการใช้งานแพลตฟอร์ม ‘ไทยมีงานทำ’ ให้สถานศึกษาภาครัฐ และเอกชนในสังกัดกว่า 900 แห่ง เพื่อให้ทราบช่องทางการใช้บริการจัดหางาน และเพิ่มโอกาสในการเข้าถึงตำแหน่งงาน ซึ่งในแพลตฟอร์ม  ‘ไทยมีงานทำ’ ได้รวบรวมข้อมูลที่เป็นประโยชน์ ทั้งตำแหน่งงาน รวมไปถึงข้อมูลของตำแหน่งงาน ไม่ว่าจะเป็น อัตราค่าจ้าง สถานที่ทำงาน คุณสมบัติเฉพาะตำแหน่ง เพื่อประกอบการตัดสินใจ นอกจากนี้ยังสามารถใช้แพลตฟอร์มเพื่อค้นหาหลักสูตรการฝึกอบรม ในการเพิ่มพูนทักษะการประกอบอาชีพได้ โดยไม่เสียค่าใช้จ่าย
"นายกรัฐมนตรี ตระหนักถึงความสำคัญของตลาดแรงงานไทยที่ขยายตัวขึ้นตามขนาดของเศรษฐกิจ การพัฒนาแพลตฟอร์มนี้จะช่วยอำนวยความสะดวกให้กับทั้งผู้จ้างงาน และผู้ที่ต้องการหางาน ส่งเสริมความมั่นคงทางการงานให้กับคนไทย รวมทั้งยังจะช่วยส่งเสริมให้นักเรียนนักศึกษา เข้าสู่ตลาดแรงงาน โดยที่มีงานรองรับ พัฒนาศักยภาพ ให้มีความรู้ ความสามารถ สอดคล้องกับการเปลี่ยนแปลงของเทคโนโลยีและความต้องการของตลาดแรงงาน ลดปัญหาการขาดแคลนแรงงาน ทั้งด้านปริมาณและคุณภาพ รองรับการขยายตัวของเศรษฐกิจในอนาคต และการพัฒนาประเทศ " นายอนุชาฯกล่าว
ทั้งนี้ ประชาชนผู้สนใจสามารถเข้าไปตรวจสอบข้อมูลได้ที่ https://smartjob.doe.go.th/

ที่มา : https://www.thaigov.go.th/news/contents/details/64775