รัฐบาลไทย-ข่าวทำเนียบรัฐบาล-นายศักดิ์สยาม ชิดชอบ รัฐมนตรีว่าการกระทรวงคมนาคม ประชุมติดตามความคืบหน้า ผลการดำเนินงานโครงการสำคัญ


วันศุกร์ที่ 10 กุมภาพันธ์ 2566
นายศักดิ์สยาม ชิดชอบ รัฐมนตรีว่าการกระทรวงคมนาคม ประชุมติดตามความคืบหน้า ผลการดำเนินงานโครงการสำคัญ
ของหน่วยงานในสังกัดกระทรวงคมนาคม ในพื้นที่จังหวัดนครปฐม จังหวัดราชบุรี และจังหวัดกาญจนบุรี
นายศักดิ์สยาม ชิดชอบ รัฐมนตรีว่าการกระทรวงคมนาคม ประชุมติดตามความคืบหน้าผลการดำเนินงานโครงการสำคัญของหน่วยงานในสังกัดกระทรวงคมนาคม ในพื้นที่จังหวัดนครปฐม พร้อมด้วย นางสุขสมรวย วันทนียกุล เลขานุการรัฐมนตรีว่าการกระทรวงคมนาคม นายชยธรรม์ พรหมศร ปลัดกระทรวงคมนาคม นายสรพงศ์ ไพฑูรย์พงษ์ รองปลัดกระทรวงคมนาคม นายจิรุตม์ วิศาลจิตร อธิบดีกรมการขนส่งทางบก รักษาราชการแทนรองปลัดกระทรวงคมนาคม นายสราวุธ ทรงศิวิไล อธิบดีกรมทางหลวง นายอภิรัฐ ไชยวงศ์น้อย อธิบดีกรมทางหลวงชนบท นายพิเชฐ คุณาธรรมรักษ์ อธิบดีกรมการขนส่งทางราง นายวิเชียร เปมานุกรรักษ์ รองอธิบดีกรมเจ้าท่า นายสัญลักข์ ปัญวัฒนลิขิต กรรมการผู้จัดการใหญ่ บริษัท ขนส่ง จำกัด โดยมี นายสุรศักดิ์ เจริญศิริโชติ ผู้ว่าราชการจังหวัดนครปฐม ให้การต้อนรับ และหัวหน้าหน่วยงานในสังกัดในพื้นที่ ร่วมประชุม เมื่อวันที่ 10 กุมภาพันธ์ 2566 ณ แขวงทางหลวงนครปฐม จังหวัดนครปฐม
นายศักดิ์สยาม ชิดชอบ กล่าวว่า ตามนโยบายของรัฐบาลภายใต้การนำของ พลเอก ประยุทธ์ จันทร์โอชา นายกรัฐมนตรี ในการเร่งรัดพัฒนาโครงสร้างพื้นฐานด้านคมนาคมขนส่งให้ครอบคลุมทั่วถึงทุกพื้นที่ เพื่อให้ประชาชนมีความสะดวก ปลอดภัยในการเดินทางและการขนส่งสินค้า สามารถเข้าถึงการให้บริการได้อย่างเท่าเทียม สนับสนุนการค้า การท่องเที่ยวสู่การพัฒนาเศรษฐกิจในพื้นที่และเศรษฐกิจของประเทศอย่างยั่งยืน กระทรวงคมนาคม ได้ดำเนินการตามนโยบาย โดยมอบให้หน่วยงานในสังกัดเร่งรัดขับเคลื่อนพัฒนาและเปิดให้บริการโครงข่ายในทุกพื้นที่ทั่วประเทศ เพื่ออำนวยความปลอดภัยให้กับประชาชนผู้ใช้ทาง เพิ่มศักยภาพให้กับภาคเกษตรกรในการขนส่งสินค้าเกษตร สนับสนุนการท่องเที่ยว ช่วยกระตุ้นเศรษฐกิจ สร้างงาน สร้างรายได้ให้กับประชาชน กระทรวงคมนาคมได้พัฒนาโครงสร้างพื้นฐานและการให้บริการด้านคมนาคมขนส่งที่สำคัญครอบคลุมทั้งมิติทางถนน ทางราง และทางน้ำ ประกอบด้วย
โครงการสำคัญในการขับเคลื่อนการพัฒนาด้านการคมนาคมในจังหวัดนครปฐม จังหวัดราชบุรี และจังหวัดกาญจนบุรี ประกอบด้วย การพัฒนาทางถนน ได้แก่ การพัฒนาโครงข่ายทางหลวง การพัฒนาโครงข่ายทางหลวงชนบท การศึกษาแผนแม่บทการพัฒนาโครงข่ายเชื่อมโยงระหว่างภูมิภาค MR-MAP การเชื่อมโยงระบบการขนส่งสาธารณะ และโครงการรถไฟทางคู่ และทางสายใหม่ รายละเอียด ดังนี้
แผนงานพัฒนาโครงข่ายจังหวัดนครปฐม
การพัฒนาโครงข่ายทางหลวง
การพัฒนาโครงข่ายทางหลวงที่อยู่ระหว่างดำเนินการ จำนวน 3 โครงการ ระยะทางรวม 28.83 กิโลเมตร ประกอบด้วย ทล.3233 นครชัยศรี - บรรจบทางหลวงหมายเลข 3036 (วัดสามง่าม), ทล. 3233 อ.นครชัยศรี – ดอนตูม และ ทล.375 ต.ลำลูกบัว - บรรจบทางหลวงหมายเลข 346
โครงการก่อสร้างทางหลวงหมายเลข 3233 สาย อำเภอนครชัยศรี - ตำบลดอนตูม ระยะทางรวม 21.575 กิโลเมตร เป็นการก่อสร้างจากถนนเดิม 2 ช่องจราจรไป - กลับ ขยายเป็น 4 ช่องจราจรไป - กลับ เพื่อให้เป็นเส้นทางขนส่งและสัญจรระหว่าง อำเภอนครชัยศรี - ตำบลดอนตูม จังหวัดนครปฐม รวมถึงพื้นที่ใกล้เคียง
โครงการก่อสร้างทางหลวงหมายเลข 375 สาย ตำบลลำลูกบัว - บรรจบทางหลวงหมายเลข 346 เป็นเส้นทางขนส่งผลผลิตทางการเกษตร และเส้นทางอุตสาหกรรมที่สำคัญ และเป็นเส้นทางสายหลักตัดกับทางหลวงหมายเลข 346 จำนวนช่องจราจร 2 ช่องจราจร ขยายเป็น 4 ช่องจราจร เพื่อความปลอดภัยต่อผู้ใช้เส้นทาง เนื่องจากบริเวณดังกล่าวมีการเกิดอุบัติเหตุบ่อยครั้งพร้อมติดตั้งไฟฟ้าแสงสว่าง และไฟกระพริบบนทางหลวงตลอดทั้งสาย
แผนแม่บทพัฒนาโครงข่ายทางหลวงในอนาคต จำนวน 5 โครงการ ระยะทางรวม 49,844 กิโลเมตร ประกอบด้วย ทล.4 นครปฐม - ราชบุรี (สระกะเทียม - บ.หนองโพ), ทล. 3296 ดอนตูม - บางเลน, ทล.4 นครปฐม - ราชบุรี (บ.สนามจันทร์ - บ.สระกระเทียม), ทล. 3040 กำแพงแสน - พระแท่นดงรัง (กำแพงแสน - บ.หนองกร่าง) และ ทล. 3232 หนองพงนก - ไผ่เจดีย์
การพัฒนาโครงข่ายทางหลวงชนบท
โครงการระหว่างดำเนินการในปี 2566 มีจำนวน 30 โครงการ ประกอบด้วย งานก่อสร้างทางและสะพาน 5 โครงการ งานบำรุงรักษาทาง 14 โครงการ และงานอำนวยความปลอดภัย 11 โครงการ และเตรียมขอรับสนับสนุนงบประมาณปี 67 รวม 40 โครงการ ประกอบด้วย งานก่อสร้างทางและสะพาน 6 โครงการ งานบำรุงรักษาทาง 18 โครงการ วงเงิน 336.070 ล้านบาท และงานอำนวยความปลอดภัย 16 โครงการ พร้อมด้วยโครงการถนนสาย ข7 ผังเมืองรวมราชบุรี ซึ่งจะเป็นแผนงานในอนาคตที่จะเร่งดำเนินการในระยะต่อไป ประกอบด้วย
1. โครงการสะพานข้ามแม่น้ำนครชัยศรี (บริเวณวัดกกตาล) อำเภอนครชัยศรี จังหวัดนครปฐม ความยาวสะพาน 400.00 เมตร เชื่อมโยงชุมชน 2 ฝั่งแม่น้ำนครชัยศรี เป็นทางลัดทางเลี่ยง โดยไม่ต้องผ่านตัวอำเภอนครชัยศรี เพื่ออำนวยความสะดวกในการคมนาคม และขนส่งลดระยะเวลาการเดินทางของประชาชน และเชื่อมโยงโครงข่ายคมนาคมให้มีความสมบูรณ์มากยิ่งขึ้น
2. โครงการก่อสร้างถนนสายแยก ทล.3097 - ศูนย์ราชการจังหวัดนครปฐม รวมระยะทาง 3.217 กิโลเมตร เป็นทางลัดทางเลี่ยงเพื่อเข้าสู่ศูนย์ราชการจังหวัดนครปฐม เพื่อเพิ่มประสิทธิภาพการจราจรและแก้ไขปัญหาในชั่วโมงเร่งด่วน เชื่อมโยงโครงข่ายการคมนาคมขนส่งให้มีความสมบูรณ์มากยิ่งขึ้น
3. โครงการจ้างที่ปรึกษาศึกษาความเหมาะสมถนนต่อเชื่อมถนนนครอินทร์ ช่วงศาลายา - นครชัยศรี จังหวัดนครปฐม เพื่อบรรเทาปัญหาจราจรในพื้นที่โครงการ เสริมสร้างโครงข่ายถนนให้มีความสมบูรณ์มากยิ่งขึ้น ส่งเสริมสนับสนุนโครงการทางหลวงพิเศษระหว่างเมือง สายบางใหญ่ - กาญจนบุรี เพื่อรองรับการเจริญเติบโตของเมืองในอนาคต ปัจจุบันอยู่ระหว่างดำเนินการศึกษาความเหมาะสม
แผนงานการพัฒนาโครงข่ายทางหลวงชนบทในอนาคต จำนวน 1 โครงการ โครงการก่อสร้างถนนต่อเชื่อมถนนนครอินทร์ - ศาลายา จังหวัดนนทบุรี - นครปฐม ระยะทาง 12 กิโลเมตร แก้ไขปัญหาจราจรในเขตปริมณฑล เพื่อลดปัญหาจราจรติดขัดบนถนนกาญจนภิเษกและถนนบรมราชชนนี รวมทั้งรองรับการเจริญเติบโตทางเศรษฐกิจและสังคมในพื้นที่จังหวัดนนทบุรี และจังหวัดนครปฐม
แผนงานพัฒนาโครงข่ายจังหวัดราชบุรี
การพัฒนาโครงข่ายทางหลวง มีโครงการพัฒนาโครงข่ายทางหลวงที่อยู่ระหว่างดำเนินการ 5 โครงการ ได้แก่ 1) การก่อสร้างทางแยกต่างระดับบริเวณจุดตัดทางหลวงหมายเลข 4 กับทางหลวงหมายเลข 3087 (แยกเขางู) กม.100+594 ความคืบหน้า 90.28% 2) การก่อสร้างสะพานข้ามจุดตัดรถไฟ ทางหลวงหมายเลข 3090 ตอน บ้านเลือก - หนองตากยา (ทางเลี่ยงเมืองโพธาราม) ที่ กม.5+600 ความคืบหน้า 35.26%  3) การก่อสร้างขยายทางหลวงหมายเลข 3291 ตอน บ.เจดีย์หัก – บ.หนองหอย (กม.0+000-9+242) เป็น 4 ช่องจราจร ระยะทาง 8.95 กิโลเมตร ความคืบหน้า 96.08% 4) การก่อสร้างทางขยายช่องจราจรหลวงหมายเลข 4 ตอนสระกระเทียม - คลองอีจาง ระหว่าง กม.76+000 - กม.79+000 จากเดิม 4 ช่องจราจรเป็น 6 ช่องจราจร ระยะทางประมาณ 3 กิโลเมตร ความคืบหน้า 53.23% และ 5) การก่อสร้างขยายทางหลวงหมายเลข 3291 ตอนเตาปูน - เบิกไพร เป็น 4 ช่องจราจร ระยะทางประมาณ 3.68 กิโลเมตร ความคืบหน้า 3.47%
โครงการที่ระหว่างดำเนินการ ในปี 2566 ได้แก่ การก่อสร้างขยายทางหลวงหมายเลข 3208 ตอน เขาวัง - เหมืองผาปกค้างคาว ระยะทาง 30 กิโลเมตร เป็น 4 ช่องจราจร อยู่ระหว่างรอเสนอราคา การก่อสร้างขยายทางหลวงหมายเลข 3087 ตอนราชบุรี- แก้มอ้น เป็น 4 ช่องจราจร และเพิ่มมาตรฐานทางชั้น 1 ระยะทาง 27.675 กม. อยู่ระหว่างคำนวณราคากลาง และยังมีโครงการสำคัญที่เตรียมจะขอรับการจัดสรรงบประมาณปี 2567 และปีต่อไป เช่น การก่อสร้างทางแยกต่างระดับห้วยชินสีห์ การก่อสร้างทางแยกต่างระดับเจ็ดเสมียน การก่อสร้างสะพานข้ามทางรถไฟห้วยชินสีห์ - พญาไม้ การก่อสร้างสะพานข้ามแม่น้ำแม่กลอง (สะพานธนะรัชต์) การก่อสร้างสะพานข้ามแม่น้ำแม่กลอง (สะพานสิริลักขณ์) การก่อสร้างขยายทางหลวงหมายเลข 4 ตอนหนองโพ - วังเย็น (กม.75+000-กม.81+000) เป็น 6 - 10 ช่องจราจร การก่อสร้างขยายทางหลวงหมายลข 4 ตอนหลุมดิน - ห้วยชินสีห์ (กม.102+200-กม.108+000) เป็น 6 - 10 ช่องจราจร การก่อสร้างขยายทางหลวงหมายเลข 3273 ตอนโคกสูง - หนองเป็ด (กม. 0+000-กม. 16+457) เป็น 4 ช่องจราจร
แผนงานพัฒนาโครงข่ายทางหลวงจังหวัดกาญจนบุรี
การพัฒนาโครงข่ายทางหลวง ได้แก่ โครงการก่อสร้างทางหลวงหมายเลข 323 สายท่าเรือ - กาญจนบุรี (แยกพระแท่นดงรัง - ต่อทางเทศบาลเมืองกาญจนบุรี) ค่าก่อสร้าง 329.000 ล้านบาท และเปิดให้บริการในปี 2565 โครงการทางหลวงที่อยู่ระหว่างดำเนินการ จำนวน 1 โครงการ ได้แก่ โครงการก่อสร้างปรับปรุงบริเวณจุดตัดทางหลวงหมายเลข 323 กับทางหลวงหมายเลข 367 (แยกท่าล้อ) จำนวน 1 แห่ง คาดว่าจะเปิดให้บริการ ปี 2567
การพัฒนาโครงข่ายทางหลวงชนบท จังหวัดกาญจนบุรี (แผนปี 2566) ประกอบด้วย งานก่อสร้างทางและสะพาน 6 โครงการ งานบำรุงรักษาทางและสะพาน 11 โครงการ งานอำนวยความปลอดภัย 11 โครงการ วงเงิน 237.276 ล้านบาท ซึ่งมีโครงการอยู่ระหว่างดำเนินการ ได้แก่ สะพานข้ามแม่น้ำแควน้อย ตำบลท่าเสา วังกระแจะ อำเภอไทรโยค จังหวัดกาญจนบุรี ระยะทาง 325 เมตร งานบำรุงถนนสาย กจ.4088 แยก ทล.3272 - บ.อีตอง อำเภอทองผาภูมิ จังหวัดกาญจนบุรี โครงการสะพานข้ามแม่นํ้าแควน้อย ตำบลท่าเสา วังกระแจะ อำเภอไทรโยค ความยาว 2,575 เมตร เพื่อเชื่อมโยงชุมชนหมู่ที่ 1 ตำบลท่าเสา กับหมู่ที่ 1 ตำบลไทรโยค อำเภอไทรโยค อำนวยความสะดวกในการคมนาคมและขนส่งผลผลิตทางการเกษตร ลดระยะเวลาการเดินทางของประชาชน 2 ฝั่งของลำน้ำ โครงการบำรุงถนนสาย กจ.4088 แยก ทล.3272 - บ.อีตอง อำเภอทองผาภูมิ ระยะทางประมาณ 3.7 กิโลเมตร เพื่อซ่อมฟื้นฟูทางหลวงชนบท บรรเทาความเดือดร้อน และเพิ่มความปลอดภัยให้แก่ประชาชนผู้ใช้เส้นทาง เป็นการก่อสร้างกำแพงป้องกันดินสไลด์และปรับปรุงผิวทางที่ได้รับความเสียหายจากเหตุภัยพิบัติ
การศึกษาแผนแม่บทการพัฒนาโครงข่ายเชื่อมโยงระหว่างภูมิภาค MR-MAP เพื่อบูรณาการใช้เขตทางร่วมกัน (มอเตอร์เวย์ รถไฟทางคู่ รถไฟความเร็วสูง) พัฒนาแนวเส้นทางเลี่ยงเมือง เพื่อเลี่ยงชุมชน หลีกเลี่ยงการวางแนวเส้นทางผ่านชุมชน เปิดพื้นที่ใหม่ที่ชุมชนไม่หนาแน่น และใช้รูปแบบทางยกระดับ แยกการจราจร หากจะต้องผ่านพื้นที่ชุมชน โดยแนวเส้นทางที่ผ่านจังหวัดนครปฐม ได้แก่ MR1 : เชียงราย - นราธิวาส จุดเริ่มต้น : ด่านเชียงของ/ด่านแม่สาย จังหวัดเชียงราย จุดสิ้นสุดจังหวัดนราธิวาส เชื่อมโยงแนวเส้นทาง : เมียนมา - สปป.ลาว - ภาคเหนือ - ภาคกลาง - ภาคใต้ - มาเลเซีย ระยะทาง รวมประมาณ 2,125 กิโลเมตร แนวเส้นทาง MR6: กาญจนบุรี (ด่านพุน้ำร้อน) - สระแก้ว (ด่านอรัญประเทศ) จุดเริ่มต้นด่านพุน้ำร้อน จังหวัดกาญจนบุรี จุดสิ้นสุดด่านอรัญประเทศ จ.สระแก้ว เชื่อมโยงเส้นทางเมียนมา - ภาคตะวันออกเฉียงเหนือ - สปป.ลาว แนวเส้นทาง MR แบ่งเป็น 2 ส่วน ระยะทางรวมประมาณ 390 กิโลเมตร ประกอบด้วย เส้นทางที่อยู่ระหว่างการก่อสร้างมอเตอร์เวย์ สายบางใหญ่ - กาญจนบุรี ระยะทางรวม 96 กิโลเมตร และเส้นทางตามแผนในอนาคต ระยะทางรวม 294 กิโลเมตร และ MR10 วงแหวนรอบนอกกรุงเทพฯ รอบที่ 3 และเส้นทางเชื่อมต่อ ส่วนที่ 1 วงแหวนรอบที่ 2 (ถนนกาญจนาภิเษก) ระยะทางทั้งหมด 193 กิโลเมตร เปิดให้บริการแล้ว และเส้นทางบางขุนเทียน - บ้านแพ้ว ระยะทาง 25 กิโลเมตร อยู่ระหว่างการก่อสร้าง ส่วนที่ 2 วงแหวนรอบที่ 3 เส้นทางในอนาคต ระยะทาง 346 กิโลเมตร ผ่านจังหวัดนครปฐม สุพรรณบุรี อ่างทอง พระนครศรีอยุธยา ปทุมธานี กรุงเทพฯ สมุทรปรากร และสมุทรสาคร และส่วนที่ 3 เส้นทางเชื่อมต่อวงแหวนรอบที่ 2 และ 3 ได้แก่ เส้นทางบ้านแพ้ว - ปากท่อ ระยะทาง 54 กิโลเมตร และเส้นทางบางปะอิน - สุพรรณบุรี ระยะทาง 55 กิโลเมตร
การเชื่อมโยงระบบการขนส่งสาธารณะ
การเชื่อมโยงระบบการขนส่งสาธารณะจังหวัดนครปฐม เป็นจังหวัดเขตปริมณฑลที่มีเส้นทางการเดินทางจากกรุงเทพฯ ถึงจังหวัดนครปฐม โดยมีเส้นทางหลัก จำนวน 2 เส้นทาง ได้แก่ ทล.4 (ถนนเพชรเกษม) และ ทล.338 (ถนนบรมราชชนนี) มีรถโดยสารสาธารณะให้บริการจากกรุงเทพฯ ถึงจังหวัดนครปฐม และให้บริการระหว่างอำเภอไปจังหวัดใกล้เคียงทำให้ประชาชนในจังหวัดนครปฐมได้รับความสะดวกในการเดินทาง เป็นการเชื่อมโยงอย่างทั่วถึง ทั้งนี้ การให้บริการระบบขนส่งสาธารณะของจังหวัดนครปฐมได้ดำเนินการตามที่กระทรวงคมนาคมมีนโยบายแก้ไขปัญหาฝุ่นละอองขนาดเล็ก PM2.5 ในเขตกรุงเทพฯ และปริมณฑลในระบบขนส่งสาธารณะ เพื่อป้องกันและแก้ไขปัญหาฝุ่นละอองขนาดเล็ก PM2.5 รวมทั้ง โครงการรณรงค์ป้องกันและลดอุบัติเหตุทางถนนในช่วงเทศกาลสำคัญ กำกับดูแลการเดินรถโดยสารสาธารณะให้มีความพร้อมทั้งสภาพรถ และผู้ขับรถในการอำนวยความสะดวก ปลอดภัย สร้างความมั่นใจในการเดินทางแก่ผู้ใช้บริการรถโดยสารสาธารณะ ป้องกันและลดอุบัติเหตุที่เกิดจากการขนส่งด้วยรถโดยสารสาธารณะ
การเชื่อมโยงระบบการขนส่งสาธารณะจังหวัดราชบุรี
ระบบการขนส่งสาธารณะจังหวัดราชบุรี ได้ดําเนินการป้องกันและแก้ไขปัญหาฝุ่นละอองขนาดเล็ก (PM 2.5) ในเขตจังหวัดราชบุรี ตามกระทรวงคมนาคมมีนโยบายแก้ไขปัญหาฝุ่นละอองขนาดเล็ก PM 2.5 ในเขตกรุงเทพฯ และปรมิณฑล โดยกําหนดมาตรการให้สํานักงานขนส่งจังหวัดราชบุรี ตั้งจุดตรวจวัดควันดําบนถนนในเขตพื้นที่รับผิดชอบ ณ บริเวณถนนสาย หลัก สายรอง โครงการตรวจสอบมลพิษทางอากาศและเสียง รถราชการ และการกํากับดูแลโรงเรียนสอนขับรถที่ได้รับการรับรองจากกรมการขนส้งทางบก
การเชื่อมโยงระบบการขนส่งสาธารณะจังหวัดกาญจนบุรี
ระบบการขนส่งสาธารณะจังหวัดกาญจนบุรีโครงการ/แผนงานที่สําคัญในพื้นที่จังหวัดกาญจนบุรีที่อยู่ระหว่างดําเนินการ จํานวน 8 โครงการ ประกอบด้วย 1. โครงการรณรงค์ป้องกันและลดอุบัติเหตุทางถนน 2. โครงการนักเรียนรุ่นใหม่มีใบขับขี่ 3. โครงการตรวจจับความเร็วรถโดยสารสาธารณะและรถบรรทุกด้วยกล้องเลเซอร์ เพื่อป้องกันและลดอุบัติเหตุทางถนน 4. ศูนย์บริหารจัดการเดินรถด้วยระบบ GPS 5. ศูนย์ควบคุมสถานตรวจสภาพรถเอกชน (VICC) 6. โครงการตรวจการขนส่ง และตรวจวัดควันดำ 7. โครงการตรวจและทดสอบสารอันเกิดจากการเสพยาเสพติดให้โทษของผู้ปฏิบัติหน้าที่เป็นผู้ขับรถโดยสารสาธารณะ และ 8. เทคโนโลยีในการให้บริการประชาชน มีจำนวน 4 ระบบ ได้แก่ DLT Smart Queue ระบบจองคิวล่วงหน้า DLT Vehicle Tax ระบบชำระภาษีรถประจำปี DLT GPS ตรวจสอบรถสาธารณะด้วยระบบ GPS และ DLT QR LICENCE ระบบใบอนุญาตขับรถเสมือนจริง
การพัฒนาทางราง
โครงการรถไฟทางคู่ ช่วงนครปฐม - หัวหิน มีพื้นที่ครอบคลุม 4 จังหวัด 10 อำเภอ 21 ตำบล คือ จังหวัดนครปฐม ราชบุรี เพชรบุรี และประจวบคีรีขันธ์ แนวเส้นทางโครงการมีจุดเริ่มต้นที่สถานีรถไฟนครปฐม จุดสิ้นสุดอยู่ที่สถานีรถไฟหนองแก จังหวัดประจวบคีรีขันธ์ คาดว่าจะก่อสร้างแล้วเสร็จ และเปิดให้บริการได้ภายในปี 2566
การแก้ปัญหาจุดตัด โครงการรถไฟทางคู่ ช่วงนครปฐม - หัวหิน โครงการเป็นทางรถไฟระดับดินตั้งแต่สถานีนครปฐมไปจนถึงสถานีหัวหิน โดยจะไม่ให้มีจุดตัดทางรถไฟกับถนนเสมอระดับ พร้อมกับสร้างรั้วกั้นสองข้างทางตลอดแนวเพื่อความปลอดภัยในการเดินทางและลดอุบัติเหตุ
สะพานรถไฟคานขึง (Extradosed Bridge ) แห่งแรกและแห่งเดียวในประเทศไทย จังหวัดราชบุรี เป็นสะพานข้ามแม่น้ำแม่กลอง ตั้งอยู่บริเวณ อำเภอเมือง จังหวัดราชบุรี คู่ขนานกับสะพานจุฬาลงกรณ์ เพื่อรองรับการให้บริการรถไฟทางคู่สายใต้ มีความยาวรวม 340 เมตร (ช่วงสะพานข้ามแม่น้ำแม่กลองยาว 160 เมตร) กว้าง 7.64 เมตร ขณะนี้เร่งวางรางบนสะพาน ซึ่งเป็นทางเดี่ยว รวมถึงติดตั้งทางเดิน (Steel Walkway) และติดตั้งอุปกรณ์ตรวจวัดสะพาน คาดว่าสะพานจะแล้วเสร็จสมบูรณ์กลางเดือนกุมภาพันธ์ 2566
การพัฒนาทางน้ำ
การพัฒนาทางน้ำในพื้นที่จังหวัดนครปฐม
โครงการขุดลอกและบำรุงรักษาร่องน้ำ จังหวัดนครปฐม ที่ได้รับงบประมาณในปี 2566  ประกอบด้วย
- โครงการขุดลอกแม่น้ำท่าจีน กม.132 ตำบลไทรงาม อำเภอบางเลน จังหวัดนครปฐม งบประมาณ 1.1120 ล้านบาท (ดำเนินการแล้วเสร็จ)
- โครงการขุดลอกแม่น้ำท่าจีน กม.143 ตำบลบางตาเถร อำเภอบางเลน จังหวัดนครปฐม  งบประมาณ 1.1120ล้านบาท
โครงการขุดลอกและบำรุงรักษาร่องน้ำ สามารถบรรเทาปัญหาการเกิดอุทกภัยในพื้นที่ มีพื้นที่กักเก็บน้ำในฤดูแล้งเพิ่มมากขึ้น ลำน้ำกลับคืนสภาพตามธรรมชาติ สัตว์น้ำมีจำนวนมากขึ้น การกัดเซาะของตลิ่งและการบุกรุกลำน้ำลดลง ลำน้ำมีสภาพที่สวยงาม ประชาชนมีจิตสำนึกในการอนุรักษ์และหวงแหนลำน้ำ ส่งเสริมการท่องเที่ยวทางน้ำ ประชาชนมีรายได้จากการประกอบอาชีพเพาะเลี้ยงสัตว์น้ำ จับสัตว์น้ำ และพื้นที่ทางการเกษตรได้รับประโยชน์จากร่องน้ำที่ขุดลอก
การพัฒนาทางน้ำในพื้นที่จังหวัดราชบุรี
โดยพัฒนาเรือพลังงานไฟฟ้าต้นแบบ สำหรับเรือเพลาใบจักรยาว เส้นทางคลองดำเนินสะดวก จ.ราชบุรี ตามการขับเคลื่อนนโยบายต่อเนื่องในปีงบประมาณ 2566 การลดค่าธรรมเนียมการตรวจเรือ โดยปรับปรุงข้อบังคับกรมเจ้าท่า ในการตรวจเรือไฟฟ้า (อยู่ระหว่างพิจารณาข้อหารือกับ สมอ.) ปัจจุบันมีเรือไฟฟ้า 12 ลำ และคาดว่าในปี 2566 จะแล้วเสร็จอีก 5 ลำ
การพัฒนาทางน้ำในพื้นที่จังหวัดกาญจนบุรี ประกอบด้วย
- โครงการ แผนงาน/โครงการสำคัญ จำนวน 3 โครงการ ได้แก่ 1. โครงการขุดลอกและบำรุงรักษาร่องน้ำ 2. โครงการจัดระเบียบแพ (ย้าย) แพ 50 หลัง เพื่อปรับปรุงภูมิทัศน์ และ 3. โครงการระบบการจัดการและบำบัดสิ่งปฏิกูล ของเสีย และขยะมูลฝอยจากแพ
- โครงการขุดลอกและบำรุงรักษาร่องน้ำ ที่ได้รับงบประมาณในปี 2566 อยู่ระหว่างดำเนินการ ได้แก่ โครงการขุดลอกแม่น้ำแควน้อย ต.จระเข้เผือก อ.ด่านมะขามเตี้ย จ.กาญจนบุรี งบประมาณ 1.4760 ล้านบาท คาดว่าจะดำเนินการวันที่ 20 กุมภาพันธ์ 2566
- โครงการจัดระเบียบแพ (ย้าย) แพ 50 หลัง เพื่อปรับปรุงภูมิทัศน์ (จากจุดจอดแพเดิม หน้าเขื่อนขุนแผน ไปจุดจอดใหม่ (คลองบ้านยางและบึงบัว ต.ท่ามะขาม อ.เมือง จ.กาญจนบุรี) โดยสำนักงานเจ้าท่าภูมิภาคสาขากาญจนบุรีร่วมมือกับจังหวัดกาญจนบุรีในการจัดระเบียบแพ จำนวน 50 หลัง ในแม่น้ำแควใหญ่ บริเวณท่าน้ำหน้าเมืองเขื่อนขุนแผน ให้แพพัก เคลื่อนย้ายไปจอดไว้บริเวณข้างศูนย์พัฒนาเด็กเล็กเทศบาลตำบลท่ามะขาม ต.ท่ามะขาม อ.เมือง ส่วนแพลาก และแพร้านอาหาร เคลื่อนย้ายไปจอดไว้บริเวณจุดจอดแพ บ้านลิ้นช้า
- กรมเจ้าท่ากำหนดแผนงานที่จะปรับปรุงระบบการจัดการและบำบัดสิ่งปฏิกูล ของเสีย รวมถึงขยะมูลฝอยจากแพ โดยการประสานความร่วมมือจากสาธารณสุขจังหวัด สำนักงานทรัพยากรธรรมชาติและสิ่งแวดล้อมจังหวัดกาญจนบุรี และองค์กรบริหารปกครองส่วนท้องถิ่น และหน่วยงานที่เกี่ยวข้อง เพื่อร่วมกันกำหนดมาตราการและแนวทางในการปรับปรุงการจัดเก็บของเสียบนแพพร้อมทั้งกระบวนการของเสียขึ้นมาบำบัดให้มีความเหมาะสมและมีประสิทธิภาพต่อไป โดยมีแพประจำที่ จำนวน 1,250 ลำ ดำเนินการให้มีระบบบำบัดน้ำเสียให้เป็นไปตามมาตรฐานสิ่งแวดล้อมเรียบร้อยแล้ว แพลาก จำนวน 324 ลำ ดำเนินการออกใบอนุญาตเรียบร้อยแล้ว 34 ลำ และจะดำเนินการให้แล้วเสร็จภายในปี 2566
นายศักดิ์สยาม ชิดชอบ รัฐมนตรีว่าการกระทรวงคมนาคม ได้เน้นย้ำให้การพัฒนาโครงข่ายคมนาคมของกระทรวงคมนาคม ต้องสะดวก รวดเร็ว ประหยัด ราคาสมเป็นธรรม และเป็นมิตรต่อสิ่งแวดล้อม พร้อมมีข้อสั่งการ ให้กรมทางหลวง พิจารณาการใช้แบริเออร์ในการกั้นแบ่งทิศทางการจราจร เพื่อยกระดับความปลอดภัยในการใช้รถใช้ถนนของประชาชน รวมทั้ง การศึกษาโครงการต่าง ๆ ให้ดูความพร้อม ความต้องการของประชาชน และสภาพพื้นที่ในปัจจุบัน ประกอบด้วย เพื่อให้การดำเนินโครงการเกิดประสิทธิภาพสูงสุด และควรผนวกอัตลักษณ์ของความเป็นไทยผสมลงไปในการออกแบบโครงการ และยังคงผสมผสานกับความร่วมสมัยประกอบด้วย รวมถึงให้หน่วยงานในสังกัดกระทรวงคมนาคมต้องมีการบูรณาการการดำเนินงานร่วมกับหน่วยงานราชการที่เกี่ยวข้อง ภาคประชาชน และภาคเอกชน เพื่อให้การดำเนินงานเกิดประสิทธิผลสูงสุด โดยต้องจัดทำแผนการดำเนินงานเพื่อแปลงโยบายไปสู่การปฏิบัติ พร้อมกับการประชาสัมพันธ์การดำเนินการของกระทรวงคมนาคตมต้องมีมิติหลากหลาย มีการนำ social media มาใช้ มี influencer ต้องตอบโจทย์กลุ่มเป้าหมายให้ครอบคลุม และมีความถี่ในการประชาสัมพันธ์ ทั้งนี้ การดำเนินงานต่าง ๆ ให้ยึดกฎ ระเบียบ ข้อกฎหมาย และมติคณะรัฐมนตรีอย่างเคร่งครัด

ที่มา : https://www.thaigov.go.th/news/contents/details/64796