รัฐบาลไทย-ข่าวทำเนียบรัฐบาล-รมช.สุนทรนำทัพเปิดงาน Field Day ส่งสัญญาณเริ่มต้นฤดูกาลผลิตใหม่ 


วันศุกร์ที่ 10 กุมภาพันธ์ 2566
รมช.สุนทรนำทัพเปิดงาน Field Day ส่งสัญญาณเริ่มต้นฤดูกาลผลิตใหม่
รมช.สุนทรนำทัพเปิดงาน Field Day ส่งสัญญาณเริ่มต้นฤดูกาลผลิตใหม่ พร้อมสนับสนุนให้เกษตรกรมีองค์ความรู้เพื่อวางแผนการผลิต เข้าถึงเทคโนโลยีใหม่ๆที่เหมาะสมพร้อมสร้างความเข้มแข็งให้พี่น้องเกษตรกร
วันนี้ (วันที่ 10 กุมภาพันธ์ 2566) เวลา 10.00 น. ณ สวนสละอาทิตย์ ศูนย์เรียนรู้การเพิ่มประสิทธิภาพการผลิตสินค้าเกษตร (ศพก.เครือข่าย) ด้านการท่องเที่ยวเชิงเกษตรหมู่ที่ ๑ ตำบลคลองปราบ อำเภอบ้านนาสาร จังหวัดสุราษฎร์ธานี นายสุนทร ปานแสงทอง รัฐมนตรีช่วยว่าการกระทรวงเกษตรและสหกรณ์ เปิดเผยภายหลังเป็นประธานเปิดงานวันถ่ายทอดเทคโนโลยีเพื่อเริ่มต้นฤดูกาลผลิตใหม่ (Field Day) ปี 2566 ว่า ในปัจจุบันการผลิตสินค้าเกษตรเปลี่ยนแปลงไปอย่างรวดเร็ว และมีการแข่งขันทั้งด้านปริมาณและคุณภาพค่อนข้างสูง ในขณะเดียวกันพี่น้องเกษตรกรส่วนใหญ่ เป็นเกษตรกรรายย่อย ยังมีการผลิตและการจำหน่ายสินค้าเกษตร ตลอดจนโอกาสการเข้าถึงข้อมูล แหล่งทุน ทรัพยากร และการตลาดได้น้อย ที่สำคัญที่สุดพี่น้องเกษตรกรยังทำการเกษตรในลักษณะต่างคนต่างทำ ผลิตสินค้าไม่สอดคล้องกับความต้องการของตลาด ขาดการรวมกลุ่ม จึงทำให้ยากต่อการจัดการผลผลิต จากปัญหาดังกล่าว รัฐบาลมีความตระหนักและเข้าใจในปัญหา จึงมีนโยบายให้กระทรวงเกษตรและสหกรณ์ ดำเนินการจัดกิจกรรมต่างๆ ผ่านศูนย์เรียนรู้การเพิ่มประสิทธิภาพการผลิตสินค้าเกษตร ซึ่งเป็นศูนย์ที่มีการสร้างกระบวนการเรียนรู้ ที่สอดคล้องกับสินค้าหลักและเหมาะสมกับศักยภาพของพื้นที่หรือ Zoning โดยมีองค์ประกอบของศูนย์ ได้แก่ เกษตรกรต้นแบบ แปลงเรียนรู้ หลักสูตรการเรียนรู้ และฐานการเรียนรู้ สำหรับองค์ความรู้ที่มีอยู่ในศูนย์เรียนรู้ฯ เป็นการผสมผสานระหว่างเทคโนโลยีที่หน่วยงานราชการส่งเสริมกับภูมิปัญญาของเกษตรกร และได้มีการประยุกต์ใช้ให้มีความเหมาะสมอย่างเฉพาะเจาะจงกับสภาพแวดล้อมของพื้นที่นั้นๆ
“ผมมีความยินดีเป็นอย่างยิ่ง ที่ในวันนี้ได้รับเกียรติมาเปิดงานวันถ่ายทอดเทคโนโลยีเพื่อเริ่มต้นฤดูกาลผลิตใหม่ (Field Day) ปี 2566ที่จังหวัดสุราษฎร์ธานี โดยการดำเนินการของศูนย์เรียนรู้การเพิ่มประสิทธิภาพการผลิตสินค้าเกษตรนั้น เป็นกลไกสำคัญของกระทรวงเกษตรและสหกรณ์ ในการสร้างกระบวนการเรียนรู้ และให้ความรู้แก่พี่น้องเกษตรกร ได้รับทราบเทคโนโลยีการผลิตใหม่ๆ การเลือกใช้เทคโนโลยีที่เหมาะสมกับสภาพพื้นที่ช่องทางการตลาดข้อมูลข่าวสารตลอดจนได้แลกเปลี่ยนเรียนรู้กับเกษตรกรด้วยกันเอง รวมทั้งนักวิชาการผู้เชี่ยวชาญในแต่ละสาขา ซึ่งเป็นตัวแทนจากหน่วยงานต่างๆที่จะต้องร่วมกันดำเนินการให้สำเร็จตามเป้าหมายและยังได้มามอบหนังสืออนุญาตเข้าทำประโยชน์ในเขตปฏิรูปที่ดิน (ที่อยู่อาศัย) ให้แก่เกษตรกรในชุมชนบ้านช่องช้าง อ.บ้านนาสาร จ.สุราษฎร์ธานี จำนวน 31 ราย เพื่อให้เกษตรกรมีที่อยู่อาศัยเป็นของตนเอง”รมช.สุนทร กล่าว
สำหรับการจัดงานวัน Field Day ที่สวนสละอาทิตย์ ศูนย์เรียนรู้การเพิ่มประสิทธิภาพการผลิตสินค้าเกษตร (ศพก.เครือข่าย) ด้านการท่องเที่ยวเชิงเกษตรนั้นเป็นศูนย์เรียนรู้ที่เน้นหนักในเรื่องการท่องเที่ยวเชิงเกษตรด้านการผลิตสละคุณภาพมาตรฐาน GAP โดยจัดสถานีเรียนรู้ จำนวน 5 สถานี ประกอบด้วยสถานีที่ 1 การจัดการสวนสละคุณภาพสถานีที่ 2 การใช้วิชาการเกษตรดีที่เหมาะสม (GAP) สถานีที่ 3 อาชีพเสริมเพิ่มรายได้สถานีที่ 4 การแปรรูปผลิตภัณฑ์ และสถานีที่ 5 การบริหารการตลาดสินค้าเกษตรอีกทั้งยังมีการให้บริการด้านการเกษตร การจัดนิทรรศการให้ความรู้จากหน่วยงานต่างๆ และการให้บริการของหน่วยงานในสังกัดกระทรวงเกษตรและสหกรณ์ และหน่วยงานภาคี นอกจากนี้ ยังมีกิจกรรมตลาดเกษตรกรจำหน่ายสินค้าของกลุ่มวิสาหกิจชุมชนกลุ่มแม่บ้านเกษตรกร กลุ่มส่งเสริมอาชีพ Smart Farmer/ Young Smart Farmer อีกด้วย

ที่มา : https://www.thaigov.go.th/news/contents/details/64807