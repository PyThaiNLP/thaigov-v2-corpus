รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม ควง รอง ผบ.ตร.- เลขาป.ป.ส. โชว์ผลงานรวบขบวนการขนยาบ้าเชียงราย 2 คดีรวม 7.8 ล้านเม็ด ขยายผลยึดทรัพย์ได้แล้ว 12 ล้านบาท 


วันพฤหัสบดีที่ 2 กุมภาพันธ์ 2566
02/02/2566
พิมพ์
รัฐมนตรีว่าการกระทรวงยุติธรรม ควง รอง ผบ.ตร.- เลขาป.ป.ส. โชว์ผลงานรวบขบวนการขนยาบ้าเชียงราย 2 คดีรวม 7.8 ล้านเม็ด ขยายผลยึดทรัพย์ได้แล้ว 12 ล้านบาท
รัฐมนตรีว่าการกระทรวงยุติธรรม ควง รอง ผบ.ตร.- เลขาป.ป.ส. โชว์ผลงานรวบขบวนการขนยาบ้าเชียงราย 2 คดีรวม 7.8 ล้านเม็ด ขยายผลยึดทรัพย์ได้แล้ว 12 ล้านบาท เตรียมรวมหลักฐานสืบสาวถึงคนสั่งการ ขอปชช.ช่วยแจ้งเบาะแสปราบยานรกให้สิ้นซาก
เมื่อวันที่ 2 กุมภาพันธ์ 2566 เวลา 13.45 น. ที่มหาวิทยาลัยราชภัฏเชียงราย นายสมศักดิ์ เทพสุทิน รัฐมนตรีว่าการกระทรวงยุติธรรม พร้อมด้วย พล.ต.อ.ชินภัทร สารสิน รอง ผบ.ตร. นายวราดิศร อ่อนนุช รองผู้ว่าราชการจังหวัดเชียงราย นายวิชัย ไชมงคล เลขาธิการ ป.ป.ส. พล.ต.ท.ปิยะ ต๊ะวิชัย ผบช.ภ.5 พล.ต.ต.พฤทธิพงษ์ ประยูรศิริ รอง ผบช.ภ.5 พล.ต.ต ดุลเดชา อาชวะสมิตระกูล ผบก.ภ.จว.เชียงราย พ.ต.อ.พงษ์สวัสดิ์ ไชยบาล รองผบก.ภ.จว.เชียงราย และนายอภิกิต โรจน์ประเสริฐ ผอ.ปปส.ภาค 5 ร่วมแถลงข่าวผลการจับกุมคดียาบ้า 2 คดีและการขยายผลยึดอายัดทรัพย์สิน
นายสมศักดิ์ กล่าวว่า เมื่อวันที่ 30 ม.ค.66 กองบังคับการสืบสวนสอบสวนตำรวจภูธรภาค 5 ร่วมกับ ชุดสกัดกั้นการลำเลียงยาเสพติดพื้นที่ตอนในภาค 5 สามารถจับกุมผู้ค้ายาเสพติดได้รวม 7 ราย พร้อมของกลาง ยาบ้า 4.6 ล้านเม็ด ได้ที่ด่านตรวจจำบอน  ต.ดอยลาน อ.เมือง จ.เชียงราย โดยกลุ่มผู้ค้ายาเสพติดนี้ มีการขนย้ายยาเสพติดเป็นขบวนการ โดยแบ่งเป็น 2 ช่วง ใช้รถยนต์ทั้งหมด 6 คัน ใช้ช่วงละ 3 คัน ในขบวนขนย้ายยาเสพติดแต่ละช่วงจะมีรถบรรทุก 1 คัน รถยนต์นำสำรวจเส้นทาง 1 คัน และ รถยนต์ใช้คุ้มกัน 1 คัน โดยชุดแรกจะลำเลียงจากเชียงราย ไปยังจุดพักยาเสพติด ในพื้นที่ อ.ภูซาง จ.พะเยา จากนั้น ชุดที่สอง ก็จะขนเข้าสู่ตอนในของประเทศ
นายสมศักดิ์ กล่าวอีกว่า ป.ป.ส.สามารถขยายผลไปสู่การยึดอายัดทรัพย์สิน ผู้ต้องหาและผู้ที่เกี่ยวข้อง มี 8 กลุ่มเป้าหมาย ทั้งหมด 22 รายการ มูลค่ารวม 2.5 ล้านบาท และยังมีทรัพย์สินของผู้ต้องหา ที่ตรวจสอบพบการครอบครอง ถือกรรมสิทธิ์ ที่ยังไม่ได้ถูกอายัด เช่น รถยนต์ รถจักรยานยนต์ มูลค่ารวม 2.4 ล้านบาท โดยขณะนี้ อยู่ระหว่างรวบรวมหลักฐาน เพื่อขออนุมัติหมายจับผู้สั่งการว่าจ้างในคดีนี้ โดยจากการขยายผลพบทรัพย์สินเบื้องต้น เช่น รถยนต์ ที่ดิน 5 แปลงจำนวน 53 ไร่ มูลค่ารวม 7.4 ล้านบาท โดยรวมมูลค่าทรัพย์สินของขบวนการขนย้ายยาเสพติดนี้ ทั้งที่ยึดอายัดแล้ว และอยู่ระหว่างตรวจสอบเพื่อยึดอายัดรวม 12 ล้านบาท
นายสมศักดิ์ ยังกล่าวอีกว่า ส่วนอีกคดี เมื่อวันที่ 1 ก.พ.66 ตำรวจชุดสายตรวจ สภ.แม่เจดีย์ สามารถจับกุม นายสุรพงษ์ ลีรัตน์ไพจิตร พร้อมของกลางยาบ้า 3.2 ล้านเม็ด ถูกบรรจุอยู่ในกระสอบ 16 ใบ ได้ที่ ต.แม่เจดีย์ อ.เวียงป่าเป้า จ.เชียงราย โดยขนย้ายยาเสพติดด้วยรถยนต์ซึ่งเป็นรถให้เช่า ซึ่งปปส.ภาค 5 ร่วมกับตำรวจ ทำการขยายผลเพื่อยึดอายัดทรัพย์สิน ที่เกี่ยวข้องกับการค้ายาเสพติด สามารถยึดอายัดทรัพย์สิน เบื้องต้นได้ 5 รายการ เช่น รถบรรทุก บัญชีธนาคาร โทรศัพท์มือถือ โดยขณะนี้อยู่ระหว่างการตรวจสอบบัญชีธนาคาร และทรัพย์สินอื่นเพิ่มเติม พร้อมอยู่ระหว่างการขยายผลจับกุมรถนำ และผู้สั่งการ
"ผมต้องขอบคุณผู้ดำเนินการจับกุม ทั้งตำรวจ ทหาร ป.ป.ส. มหาดไทย และเจ้าหน้าที่ทุกคน ที่ทำงานให้สอดคล้องกับนโยบายการปราบปรามยาเสพติดของรัฐบาล วันนี้ยังมีการลักลอบขนยาเสพติดจากประเทศเพื่อนบ้านเข้ามาในประเทศจำนวนมาก หากประชาชนท่านใดพวกเรารู้ ก็แจ้งเบาะแสให้ป.ป.ส.ได้เลย คนแจ้งก็ได้รางวัลการแจ้ง 5%จากมูลค่าทรัพย์สินด้วย ผมอยากให้ทุกคนช่วยบอกต่อๆกันไปด้วย และหากใครกลัว เราก็ได้ทำระบบ Block chain เพื่อป้องกันข้อมูลคนแจ้งให้ปลอดภัย โดยการใช้เทคโนโลยีที่ทันสมัยมาใช้ในการทำงาน"นายสมศักดิ์ กล่าว

ที่มา : https://www.thaigov.go.th/news/contents/details/64477