รัฐบาลไทย-ข่าวทำเนียบรัฐบาล-เลขานุการรัฐมนตรีว่าการกระทรวงคมนาคม ให้สมาคมผู้ขับขี่รถจักรยานยนต์ไฟฟ้ารับจ้างสาธารณะและสมาคมผู้ขับขี่รถจักรยานยนต์รับจ้างแห่งประเทศไทย เข้าพบ เพื่อร่วมหารือถึงปัญหาความเดือดร้อน


วันพฤหัสบดีที่ 2 กุมภาพันธ์ 2566
เลขานุการรัฐมนตรีว่าการกระทรวงคมนาคม ให้สมาคมผู้ขับขี่รถจักรยานยนต์ไฟฟ้ารับจ้างสาธารณะและสมาคมผู้ขับขี่รถจักรยานยนต์รับจ้างแห่งประเทศไทย เข้าพบ เพื่อร่วมหารือถึงปัญหาความเดือดร้อน
...
นางสุขสมรวย วันทนียกุล เลขานุการรัฐมนตรีว่าการกระทรวงคมนาคม ให้สมาคมผู้ขับขี่รถจักรยานยนต์ไฟฟ้า (EV) รับจ้างสาธารณะและสมาคมผู้ขับขี่รถจักรยานยนต์รับจ้างแห่งประเทศไทย เข้าพบ เพื่อร่วมหารือถึงความคืบหน้าการแก้ไขปัญหาความเดือดร้อนในการให้บริการรถจักรยานยนต์สาธารณะ
นายศักดิ์สยาม ชิดชอบ รัฐมนตรีว่าการกระทรวงคมนาคม มอบหมายให้ นางสุขสมรวย วันทนียกุล เลขานุการรัฐมนตรีว่าการกระทรวงคมนาคม เป็นผู้แทน ให้นายสันติ ปฏิภาณรัตน์ นายกสมาคมผู้ขับขี่รถจักรยานยนต์ไฟฟ้า (EV) รับจ้างสาธารณะ และผู้แทนสมาคมผู้ขับขี่รถจักรยานยนต์รับจ้างแห่งประเทศไทย เข้าพบ เพื่อร่วมหารือถึงความคืบหน้าการแก้ไขปัญหาความเดือดร้อนของในการให้บริการรถจักรยานยนต์สาธารณะ โดยมี นายเสกสม อัครพันธุ์ รองอธิบดีกรมการขนส่งทางบก ผู้แทนบริษัท แกร็บแท็กซี่ (ประเทศไทย) จำกัด หน่วยงานและเจ้าหน้าที่ที่เกี่ยวข้องเข้าร่วม ในวันที่ 2 กุมภาพันธ์ 2566 ณ ห้องประชุม 1กระทรวงคมนาคม
เลขานุการรัฐมนตรีว่าการกระทรวงคมนาคม กล่าวว่า ภายใต้การกำกับดูแลของ นายศักดิ์สยาม ชิดชอบ รัฐมนตรีว่าการกระทรวงคมนาคม ให้ความสำคัญและเร่งรัดแก้ไขปัญหาความเดือดร้อนของอาชีพผู้ให้บริการรถจักรยานยนต์สาธารณะ ในประเด็นต่าง ๆ เช่น การเปิดขึ้นทะเบียนเพิ่มสมาชิกผู้ขับรถจักรยานยนต์สาธารณะรายใหม่ในวินเดิม การกำหนดรูปแบบเสื้อหรือสัญลักษณ์ของผู้ให้บริการเรียกรถจักรยานยนต์รับจ้างผ่านแอปพลิเคชัน และปัญหาวินเถื่อน ซึ่งกระทรวงคมนาคม มิได้นิ่งนอนใจในปัญหาต่าง ๆ จึงได้สั่งการให้กรมการขนส่งทางบก เป็นตัวกลางในการนำข้อหารือทุกประเด็นปัญหาไปร่วมพิจารณากับทุกฝ่ายที่เกี่ยวข้อง เพื่อกำหนดแนวทางที่เหมาะสมที่สุด โดยให้เร่งรัดดำเนินการโดยด่วนและรายงานผลการดำเนินงานมายังกระทรวงคมนาคม และที่สำคัญต้องสร้างความมั่นใจให้ผู้ประกอบอาชีพขับรถจักรยานยนต์สาธารณะให้สามารถประกอบอาชีพร่วมกันได้ มีการให้บริการถูกต้องตามกฎหมาย เป็นธรรมกับทุกฝ่าย และประชาชนได้รับประโยชน์สูงสุด

ที่มา : https://www.thaigov.go.th/news/contents/details/64482