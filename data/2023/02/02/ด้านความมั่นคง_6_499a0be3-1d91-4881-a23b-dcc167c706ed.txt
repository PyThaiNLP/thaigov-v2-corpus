รัฐบาลไทย-ข่าวทำเนียบรัฐบาล-​โอกาสทองแรงงานไทย รมว.สุชาติ เจรจาสมาคมนายจ้างฮ่องกงสำเร็จ


วันพฤหัสบดีที่ 2 กุมภาพันธ์ 2566
02/02/2566
พิมพ์
​โอกาสทองแรงงานไทย รมว.สุชาติ เจรจาสมาคมนายจ้างฮ่องกงสำเร็จ
​โอกาสทองแรงงานไทย รมว.สุชาติ เจรจาสมาคมนายจ้างฮ่องกงสำเร็จ
วันที่ 2 กุมภาพันธ์ 2566 นายสุชาติ ชมกลิ่น รัฐมนตรีว่าการกระทรวงแรงงาน พร้อมด้วย นายสุรชัย ชัยตระกูลทอง ผู้ช่วยรัฐมนตรีประจำกระทรวงแรงงาน นายบุญชอบ สุทธมนัสวงษ์ ปลัดกระทรวงแรงงาน นายจาตุรนต์ ไชยะคำ กงสุลใหญ่ ณ เมืองฮ่องกง และผู้บริหารระดับสูงกระทรวงแรงงาน ร่วมประชุมหารือกับ คุณอัลกิ้น - เช้ง ไหว่ ก๊อง ประธานสภาองค์การนายจ้างฮ่องกง และคณะ เพื่อหารือประเด็นการจัดส่งแรงงานไทยไปทำงานในฮ่องกง รวมทั้งการเชิญชวนให้นักธุรกิจฮ่องกงได้ไปลงทุนในประเทศไทย ณ  Sun Hung Kai Center เมืองฮ่องกง
นายสุชาติ กล่าวว่า ในวันนี้ผม พร้อมด้วยท่านกงสุลใหญ่ ณ เมืองฮ่องกง และผู้บริหารกระทรวงแรงงาน ได้เข้าพบ สภานายจ้างฮ่องกง เพื่อเจรจาหารือสำหรับประเด็นการจัดส่งแรงงานไทยไปทำงานในฮ่องกงนั้น ซึ่งจากการหารือ พบว่า ฮ่องกงขาดแคลนแรงงานหลายสาขาอาชีพ อาทิ ผู้ดูแลผู้สูงอายุ ก่อสร้าง ช่างเชื่อม รปภ.พนักงานออฟฟิช พนักงานสายการบิน เป็นต้น ซึ่งในส่วนของผู้ดูแลผู้สูงอายุต้องการประมาณ 3,000 คน ซึ่งจะต้องมีทักษะในเรื่องการบริบาลผู้สูงอายุ และสามารถพูดภาษาจีนแต้จิ๋วหรือกวางตุ้งได้ สำหรับอัตราเงินเดือนอยู่ที่ประมาณ 52,000 บาท ก่อสร้างต้องการประมาณ 170,000 คน เงินเดือนประมาณ 80,000 บาท รปภ.ต้องการประมาณ 30,000 คนเงินเดือนประมาณ 50,000 บาท
นายสุชาติ กล่าวต่อว่า กระทรวงแรงงาน โดยกรมพัฒนาฝีมือแรงงานมีศูนย์ฝึกอยู่ทั่วประเทศซึ่งมีความพร้อมอยู่แล้วในการฝึกอบรมทักษะฝีมือ up skill /re skill และทักษะด้านภาษาเพิ่มเติมให้ ตลอดจนทดสอบมาตรฐานฝีมือในสาขาต่างๆ ตามความต้องการของนายจ้าง ในส่วนของผู้ดูแลผู้สูงอายุสามารถจัดส่งได้ทันที ซึ่งหลังจากการหารือในครั้งนี้กระทรวงแรงงานจะเชิญสมาคมนายจ้างของฮ่องกงไปเยี่ยมชมกระบวนการฝึกที่ประเทศไทยด้วย ส่วนประเด็นการเชิญชวนให้นักธุรกิจฮ่องกงได้ไปลงทุนในประเทศไทยนั้น กระทรวงแรงงานยินดีที่จะรับเป็นเจ้าภาพในการประสานความร่วมมืออย่างใกล้ชิดเพื่อสนับสนุนให้ภาคเอกชนฮ่องกงได้พบกับ BOI เพื่ออำนวยความสะดวกในการเข้ามาลงทุนธุรกิจในประเทศไทย ซึ่งจะเป็นโอกาสอันดีในการขับเคลื่อนเศรษฐกิจของทั้งสองประเทศต่อไปด้วย
ด้าน คุณอัลกิ้น - เช้ง ไหว่ ก๊อง ประธานสภาองค์การนายจ้างฮ่องกง กล่าวว่า ขอชื่นชมแรงงานไทยเป็นแรงงานที่มีคุณภาพ ขยันทำงาน อดทน เรียนรู้งานได้รวดเร็ว ที่สำคัญมีทักษะและความสามารถที่หลากหลาย โดยเฉพาะช่างเชื่อมไทยเป็นช่างที่มีทักษะฝีมือการทำงานขั้นสูง ซึ่งเป็นที่ไว้วางใจและพึงพอใจของนายจ้างฮ่องกง รวมทั้งแรงงานภาคบริการ อย่างพนักงานนวด สปาไทย ซึ่งถือเป็นเอกลักษณ์และเสน่ห์ของคนไทยที่มีทักษะฝีมือยอดเยี่ยมและการให้บริการเป็นที่ประทับใจทุกครั้งที่ได้ไปเยือนประเทศไทย จากการหารือในวันนี้ประเด็นความต้องการแรงงานไทยนั้น ทางสมาคมจะได้ประสานในรายละเอียดกับกระทรวงแรงงานอย่างใกล้ชิดต่อไป
+++++++++++++++++++
กองเผยแพร่และประชาสัมพันธ์
2 กุมภาพันธ์ 2566

ที่มา : https://www.thaigov.go.th/news/contents/details/64472