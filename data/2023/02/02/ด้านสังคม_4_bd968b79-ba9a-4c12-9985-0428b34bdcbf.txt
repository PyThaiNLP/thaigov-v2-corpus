รัฐบาลไทย-ข่าวทำเนียบรัฐบาล-“อนุทิน” เตรียมลงนามร่างกฎกระทรวงกำหนดปริมาณยาเสพติดสันนิษฐานมีไว้ครอบครองเพื่อเสพ “ยาบ้าไม่เกิน 1 เม็ด” ดูแลบูรณาการทั้งบังคับใช้กฎหมายและสาธารณสุข


วันพฤหัสบดีที่ 2 กุมภาพันธ์ 2566
“อนุทิน” เตรียมลงนามร่างกฎกระทรวงกำหนดปริมาณยาเสพติดสันนิษฐานมีไว้ครอบครองเพื่อเสพ “ยาบ้าไม่เกิน 1 เม็ด” ดูแลบูรณาการทั้งบังคับใช้กฎหมายและสาธารณสุข
รองนายกรัฐมนตรีและรัฐมนตรีว่าการกระทรวงสาธารณสุข ประชุมคณะกรรมการบำบัดรักษาและฟื้นฟูผู้ติดยาเสพติด รับทราบร่างกฎกระทรวงกำหนดปริมาณยาเสพติดเพื่อสันนิษฐานว่ามีไว้ในครอบครองเพื่อเสพปรับลดเป็น “ยาบ้าไม่เกิน 1 เม็ด”
รองนายกรัฐมนตรีและรัฐมนตรีว่าการกระทรวงสาธารณสุข ประชุมคณะกรรมการบำบัดรักษาและฟื้นฟูผู้ติดยาเสพติด รับทราบร่างกฎกระทรวงกำหนดปริมาณยาเสพติดเพื่อสันนิษฐานว่ามีไว้ในครอบครองเพื่อเสพปรับลดเป็น “ยาบ้าไม่เกิน 1 เม็ด” ให้ได้รับการดูแลแบบบูรณาการทั้งบังคับใช้กฎหมายและสาธารณสุขร่วมกัน เตรียมลงนามเสนอ ครม.ต่อไป พร้อมเผยแนวทางรองรับการดูแลผู้ป่วยยาเสพติดในพื้นที่
วันนี้ (2 กุมภาพันธ์ 2566) ที่กระทรวงสาธารณสุข จ.นนทบุรี นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข เป็นประธานการประชุม คณะกรรมการบำบัดรักษาและฟื้นฟูผู้ติดยาเสพติด ครั้งที่ 1/2566 โดยมี นพ.โอภาส การย์กวินพงศ์ ปลัดกระทรวงสาธารณสุข และคณะกรรมการจากหน่วยงานที่เกี่ยวข้องเข้าร่วมประชุม
นายอนุทินกล่าวว่า คณะกรรมการฯ ได้ให้ความสำคัญกับนโยบายด้านการบำบัดรักษาและฟื้นฟูผู้ติดยาเสพติด โดยเฉพาะอย่างยิ่งการจัดทำอนุบัญญัติภายใต้ประมวลกฎหมายยาเสพติด จำนวน 9 ฉบับ ซึ่งขณะนี้มีผลบังคับใช้ตามกฎหมายแล้ว จำนวน 6 ฉบับ อยู่ในระหว่างพิจารณาของสำนักงานคณะกรรมการกฤษฎีกาและอยู่ระหว่างนำเข้าที่ประชุมคณะรัฐมนตรี จำนวน 3 ฉบับ เพื่อประกาศในราชกิจจานุเบกษาต่อไป คือ ร่างกฎกระทรวงกำหนดปริมาณยาเสพติดให้โทษและวัตถุออกฤทธิ์ที่ให้สันนิษฐานว่ามีไว้ในครอบครองเพื่อเสพ พ.ศ. ... โดยปรับปรุงเป็น ยาเสพติดให้โทษประเภท 1 คือ แอมเฟตามีน มีปริมาณไม่เกิน 1 หน่วยการใช้หรือมีน้ำหนักสุทธิไม่เกิน 0.1 กรัม และเมทแอมเฟตามีน มีปริมาณไม่เกิน 1 หน่วยการใช้ตามกฎหมายว่าด้วยยาเสพติดให้โทษ หรือมีน้ำหนักสุทธิไม่ถึง 0.1 กรัม หรือคำนวณน้ำหนักเป็นสารบริสุทธิ์ไม่ถึง 25 มิลลิกรัม
“การปรับปรุงกฎกระทรวงดังกล่าว เพื่อจัดการกับปัญหาสังคมให้เด็ดขาดและมีประสิทธิภาพ ลดการกระจายของยาบ้าลง เป็นการแก้ไขปัญหาโดยผู้ที่ครอบครองยาบ้าที่ปริมาณไม่เกิน 1 เม็ด จะได้รับการดูแลอย่างบูรณาการจากทุกหน่วยงาน ทั้งการบังคับใช้กฎหมายและสาธารณสุขร่วมกัน โดยเจ้าหน้าที่ตำรวจยังคงไว้ซึ่งดุลยพินิจในการดูเจตนารมณ์ ดูพฤติกรรม และสามารถสันนิษฐานได้ว่าเป็นการค้าหรือเสพ” นายอนุทินกล่าว
นายอนุทินกล่าวว่า ร่างกฎกระทรวงกำหนดปริมาณยาเสพติดให้โทษฯ เมื่อสรุปร่างแล้วเสร็จจะนำเสนอตนในฐานะรัฐมนตรีว่าการกระทรวงสาธารณสุขลงนาม ก่อนจะนำเสนอ ครม.พิจารณาต่อไป ส่วนอีก 2 ฉบับ คือร่างกฎกระทรวงการอนุญาตโฆษณาเกี่ยวกับการบำบัดรักษาหรือฟื้นฟูสมรรถภาพของผู้ติดยาเสพติด (ฉบับที่...) พ.ศ. ... อยู่ระหว่างส่งข้อคิดเห็นเข้าที่ประชุม ครม. และร่างกฎกระทรวงกำหนดหลักเกณฑ์ วิธีการ และเงื่อนไขในการฟื้นฟูสภาพทางสังคม พ.ศ. ... อยู่ระหว่างการนัดหารือกับสำนักงานคณะกรรมการกฤษฎีการอบ 2
นายอนุทินกล่าวต่อว่า ที่ประชุมได้มีการติดตามการจัดตั้ง พัฒนาและการดำเนินงานศูนย์คัดกรองสถานบำบัด สถานฟื้นฟูสมรรถภาพผู้ติดยาเสพติดของภาคีเครือข่ายกองทัพ และกองร้อยอาสา ศูนย์ฟื้นฟูสภาพทางสังคมภายใต้กระทรวงมหาดไทยและ กทม. ให้ครอบคลุมทุกจังหวัดถึงระดับตำบล ในส่วนของกระทรวงสาธารณสุข ได้เตรียมการรองรับการดูแลผู้ป่วยยาเสพติดในพื้นที่ มีนโยบายให้จัดตั้งหอผู้ป่วยในจิตเวชและยาเสพติดในโรงพยาบาลศูนย์และโรงพยาบาลทั่วไปทุกแห่ง ครอบคลุมทุกจังหวัด และจัดตั้งกลุ่มงานจิตเวชและยาเสพติด หรือมีหน่วยงานดูแลบำบัดฟื้นฟูผู้ป่วยจิตเวชและยาเสพติดในโรงพยาบาลชุมชนทุกแห่ง เพิ่มกำลังผลิตบุคลากรด้านจิตเวชและยาเสพติดให้สอดคล้องกับภาระงาน โดยแผนงานโครงการสำคัญที่จำเป็นต้องขับเคลื่อนเร่งด่วนแต่ไม่ได้รับการสนับสนุนจากงบปกติ คณะกรรมการฯ ได้ขอสนับสนุนงบรายการเงินสำรองจ่ายเพื่อกรณีฉุกเฉินหรือจำเป็น สำหรับเป็นค่าใช้จ่ายในการบำบัดรักษาและฟื้นฟูผู้ติดยาเสพติด ประจำปีงบประมาณ 2566 ตามขั้นตอนแล้ว
************************************************ 2 กุมภาพันธ์ 2566

ที่มา : https://www.thaigov.go.th/news/contents/details/64471