รัฐบาลไทย-ข่าวทำเนียบรัฐบาล-​โฆษกรัฐบาลเผย นายกฯ ชื่นชม นักสนุกเกอร์หญิงไทยที่ได้ร่วมแข่งรายการ รายการ 2023 Asia-Pacific Women's Championship ชื่นชม “มิงค์ สระบุรี” 


วันพฤหัสบดีที่ 2 กุมภาพันธ์ 2566
02/02/2566
พิมพ์
​โฆษกรัฐบาลเผย นายกฯ ชื่นชม นักสนุกเกอร์หญิงไทยที่ได้ร่วมแข่งรายการ รายการ 2023 Asia-Pacific Women's Championship ชื่นชม “มิงค์ สระบุรี”
สร้างประวัติศาสตร์ขึ้นเป็นนักสนุกเกอร์หญิงมือ 1 ของโลก
วันนี้ (2 กุมภาพันธ์ 2566) นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ชื่นชมผลงานนักสนุกเกอร์หญิงชาวไทย “มิงค์ สระบุรี” ณัชชารัตน์ วงศ์หฤทัย วัย 23 ปี ในการแข่งขันสนุกเกอร์หญิงรายการ 2023 Asia-Pacific Women's Championship ที่นครซิดนีย์ ประเทศออสเตรเลีย เมื่อวันที่ 1 กุมภาพันธ์ 2566
โฆษกประจำสำนักนายกรัฐมนตรี เปิดเผยว่า ผลการแข่งขันสนุกเกอร์หญิงรายการ 2023 Asia-Pacific Women's Championship ที่ผ่านมา “มิงค์ สระบุรี” ณัชชารัตน์ วงศ์หฤทัย นักสนุกเกอร์หญิงชาวไทย ทำผลงานได้อย่างดี เอาชนะคู่แข่ง 3 นัดรวดในรอบแบ่งกลุ่ม ผ่านเข้ารอบ 8 คนสุดท้ายไปพบกับนักสนุกเกอร์หญิงไทยด้วยกัน นั่นคือ “พลอย ขอนแก่น” พลอยชมพู เหล่าเกียรติพงษ์ ทั้งนี้ จากผลงานเข้ารอบ 8 คนสุดท้าย ส่งผลให้ “มิงค์ สระบุรี” ขยับจากมือ 2 แซงหน้า รีแอน อีแวนส์ (Reanne Evans) นักสนุกเกอร์หญิงชาวอังกฤษ ขึ้นไปครองบัลลังก์นักสนุกเกอร์หญิงมือ 1 ของโลกเป็นที่แน่นอนแล้ว พร้อมทั้งสร้างประวัติศาสตร์เป็นนักสนุกเกอร์ไทยคนแรกที่สามารถขึ้นไปครองมือ 1 ของโลกได้สำเร็จ
“นายกรัฐมนตรีชื่นชมและยินดีกับความสำเร็จของนักกีฬา และความสามารถของนักกีฬาสนุกเกอร์หญิงไทยที่ร่วมแข่งทุกคน นักกีฬาไทยมีศักยภาพจนคว้าชัยชนะและได้รับจัดอันดับในโลก เป็นที่น่าภาคภูมิใจ ถือเป็นเครื่องสะท้อนถึงความตั้งใจฝึกซ้อม ฝึกฝน ของนักกีฬา พร้อมทั้งสามารถสร้างชื่อเสียงและประวัติศาสตร์ให้กับวงการกีฬาไทย ทั้งนี้ นายกฯชื่นชมและขอบคุณไปถึงทีมงานผู้ฝึกสอน และเป็นผู้ที่อยู่เบื้องหลังความสำเร็จของนักกีฬา รวมทั้งเชิญชวนคนไทยให้กำลังใจแก่นักกีฬาในการแข่งขันครั้งต่อไป” นายอนุชาฯ กล่าว

ที่มา : https://www.thaigov.go.th/news/contents/details/64470