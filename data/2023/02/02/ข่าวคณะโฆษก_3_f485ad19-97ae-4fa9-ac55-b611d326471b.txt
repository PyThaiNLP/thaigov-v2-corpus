รัฐบาลไทย-ข่าวทำเนียบรัฐบาล-​นายกฯ เตรียมลงพื้นที่ตรวจราชการ จ.สมุทรสงคราม ศุกร์ 3 ก.พ.นี้ ติดตามความคืบหน้าการดำเนินงานแนวทางการพัฒนาโครงข่ายระบบรถไฟเชื่อมต่อสมุทรสงคราม 


วันพฤหัสบดีที่ 2 กุมภาพันธ์ 2566
02/02/2566
พิมพ์
​นายกฯ เตรียมลงพื้นที่ตรวจราชการ จ.สมุทรสงคราม ศุกร์ 3 ก.พ.นี้ ติดตามความคืบหน้าการดำเนินงานแนวทางการพัฒนาโครงข่ายระบบรถไฟเชื่อมต่อสมุทรสงคราม
​นายกฯ เตรียมลงพื้นที่ตรวจราชการ จ.สมุทรสงคราม ศุกร์ 3 ก.พ.นี้ ติดตามความคืบหน้าการดำเนินงานแนวทางการพัฒนาโครงข่ายระบบรถไฟเชื่อมต่อสมุทรสงคราม ช่วงมหาชัย-ปากท่อ หารือแนวทางการส่งเสริมเศรษฐกิจสร้างมูลค่า ยกระดับรายได้ชาวสมุทรสงคราม
วันที่ 2 กุมภาพันธ์ 2566 นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เตรียมลงพื้นที่ตรวจราชการ ณ จังหวัดสมุทรสงคราม ในวันศุกร์ที่ 3 กุมภาพันธ์ 2566 เพื่อติดตามความคืบหน้าการดำเนินงานตามนโยบายรัฐบาล และพบปะประชาชน โดยมีกำหนดการ ดังนี้
เวลาประมาณ 10.00 น. นายกรัฐมนตรีออกเดินทางจากสนามเฮลิคอปเตอร์ พล.ม. 2 รอ. เขตพญาไท กรุงเทพฯ ไปยังสนามกีฬาจังหวัดสมุทรสงคราม ต.แม่กลอง อ.เมืองสมุทรสงคราม จ.สมุทรสงคราม โดยเฮลิคอปเตอร์ แล้วนายกรัฐมนตรีจะออกเดินทางจากสนามกีฬาจังหวัดสมุทรสงคราม ไปยังสถานีรถไฟลาดใหญ่ ต.ลาดใหญ่ อ.เมืองสมุทรสงคราม จ.สมุทรสงคราม เพื่อเดินทางด้วยรถไฟขบวนที่ 4383 (สถานีรถไฟลาดใหญ่ - สถานีรถไฟแม่กลอง) ไปยังสถานีรถไฟแม่กลอง เพื่อตรวจติดตามแนวทางการพัฒนาเศรษฐกิจฐานรากและการพัฒนาชุมชนอย่างยั่งยืน โดยเมื่อเดินทางถึงสถานีรถไฟแม่กลอง นายกรัฐมนตรีจะรับฟังรายงานสรุปเกี่ยวกับแนวทางการพัฒนาโครงข่ายระบบรถไฟเชื่อมต่อสมุทรสงคราม และรับฟังรายงานสรุปเกี่ยวกับโครงการก่อสร้างระบบระบายน้ำหลัก และระบบป้องกันน้ำท่วม ชุมชนเมืองสมุทรสงคราม อำเภอเมืองสมุทรสงคราม ระยะที่ 1 พร้อมตรวจเยี่ยมวิถีเศรษฐกิจชุมชนสถานีรถไฟแม่กลอง ต่อจากนั้น นายกรัฐมนตรีและคณะจะเดินไปยังวัดเพชรสมุทรวรวิหาร เพื่อสักการะหลวงพ่อบ้านแหลม และนมัสการพระสมุทรวชิรโสภณ ที่ปรึกษาเจ้าคณะจังหวัดสมุทรสงคราม และเจ้าอาวาสวัดเพชรสมุทรวรวิหาร ณ พระอุโบสถวัดเพชรสมุทรวิหาร
จากนั้นในช่วงบ่าย เวลาประมาณ 13.15 น. นายกรัฐมนตรีจะพบปะกับประชาชนเพื่อหารือแนวทางการส่งเสริมเศรษฐกิจสร้างมูลค่าและการยกระดับรายได้ของประชาชนชาวสมุทรสงคราม ณ วิทยาลัยเทคนิคสมุทรสงคราม ต.ลาดใหญ่ อ.เมืองสมุทรสงคราม ก่อนจะเดินทางกลับ โดยนายกรัฐมนตรีจะเดินทางกลับถึงสนามบินเฮลิคอปเตอร์ พล.ม. 2 รอ. เขตพญาไท กรุงเทพฯ ในเวลาประมาณ 15.30 น. ทั้งนี้ กำหนดการอาจมีการเปลี่ยนแปลงตามความเหมาะสม

ที่มา : https://www.thaigov.go.th/news/contents/details/64455