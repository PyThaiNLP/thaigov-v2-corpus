รัฐบาลไทย-ข่าวทำเนียบรัฐบาล-กรมทางหลวงชนบท ส่งเสริมเศรษฐกิจการขนส่ง พืชผลทางการเกษตร เพิ่มประสิทธิภาพการเดินทาง ระหว่างอำเภอและจังหวัด


วันพฤหัสบดีที่ 2 กุมภาพันธ์ 2566
กรมทางหลวงชนบท ส่งเสริมเศรษฐกิจการขนส่ง พืชผลทางการเกษตร เพิ่มประสิทธิภาพการเดินทาง ระหว่างอำเภอและจังหวัด
ตามนโยบายของรัฐมนตรีว่าการกระทรวงคมนาคม ซ่อมบำรุงผิวจราจร พร้อมขยายไหล่ทางถนนสาย สร.3011 จังหวัดสุรินทร์ คาดแล้วเสร็จในเดือนพฤษภาคม 2566
กรมทางหลวงชนบท (ทช.) กระทรวงคมนาคม รายงานความคืบหน้าโครงการบำรุงถนนทางหลวงชนบทสาย สร.3011 แยก ทล.226 - บ้านกังแอน อำเภอเมืองและปราสาท จังหวัดสุรินทร์ ซึ่งปัจจุบันโครงการมีความคืบหน้าไปแล้วกว่า 67% ขณะนี้อยู่ระหว่างการดำเนินงานขยายไหล่ทางและงานปูผิวจราจรลาดยาง คาดว่าจะแล้วเสร็จสมบูรณ์ในเดือนพฤษภาคม 2566
จากนโยบายของนายศักดิ์สยาม ชิดชอบ รัฐมนตรีว่าการกระทรวงคมนาคม ในเรื่องการยกระดับมาตรฐานทาง เพิ่มศักยภาพการคมนาคมขนส่งระหว่างอำเภอหรือจังหวัดให้ประชาชนและนักท่องเที่ยวสามารถเดินทางได้อย่างมีประสิทธิภาพมากยิ่งขึ้น ทช. จึงได้ดำเนินโครงการบำรุงถนนทางหลวงชนบทสาย สร.3011 แยก ทล.226 - บ้านกังแอน อำเภอเมืองและปราสาท จังหวัดสุรินทร์ โดยแบ่งการดำเนินงานออกเป็น 2 ช่วง รวมระยะทาง 17.725 กิโลเมตร ประกอบด้วย ช่วงที่ 1 กม. ที่ 20+050 - 25+925 ระยะทาง 5.875 กิโลเมตร และช่วงที่ 2 กม. ที่ 32+800 - 44+850 ระยะทาง 11.850 กิโลเมตร โดยดำเนินการซ่อมบำรุงเป็นผิวจราจร แบบแอสฟัลท์ติกคอนกรีต กว้าง 6 - 7 เมตร พร้อมขยายไหล่ทางกว้างข้างละ 1 - 2.5 เมตร และบริเวณนอกเขตชุมชุนขยายไหล่ทางกว้างข้างละ 2 เมตร ด้วยวิธี Pavement In - Place Recycling และ วิธี Hot Mix In Place Recycling ใช้งบประมาณในการดำเนินงาน 179.950 ล้านบาท
ทั้งนี้ เมื่อก่อสร้างแล้วเสร็จจะทำให้ประชาชนเดินทางระหว่างอำเภอเมืองและปราสาท จังหวัดสุรินทร์ หรือไปยังจังหวัดบุรีรัมย์สามารถสัญจรได้อย่างสะดวก รวดเร็ว และปลอดภัย ช่วยส่งเสริมเศรษฐกิจการขนส่งพืชผลทางการเกษตรในพื้นที่ เช่น ข้าว อ้อย มันสำปะหลัง ออกสู่ตลาดได้อย่างทันเวลาในทุกฤดู

ที่มา : https://www.thaigov.go.th/news/contents/details/64463