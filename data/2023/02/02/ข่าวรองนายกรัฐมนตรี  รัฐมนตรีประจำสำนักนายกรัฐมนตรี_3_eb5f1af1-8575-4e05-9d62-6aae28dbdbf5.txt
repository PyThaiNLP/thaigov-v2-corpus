รัฐบาลไทย-ข่าวทำเนียบรัฐบาล-"ธนกร" ลุย เชียงราย นายกฯ สั่งการเดินหน้า เดินเครื่องเศรษฐกิจ-ท่องเที่ยวชุมชนเต็มที่ ชูจุดขายวัฒนธรรมล้านนา ปัดลงพื้นที่หาเสียง ยึดกติกาเป็นหลัก ชี้กระแสนายกฯ กำลังมาแรง


วันพฤหัสบดีที่ 2 กุมภาพันธ์ 2566
02/02/2566
พิมพ์
"ธนกร" ลุย เชียงราย นายกฯ สั่งการเดินหน้า เดินเครื่องเศรษฐกิจ-ท่องเที่ยวชุมชนเต็มที่ ชูจุดขายวัฒนธรรมล้านนา ปัดลงพื้นที่หาเสียง ยึดกติกาเป็นหลัก ชี้กระแสนายกฯ กำลังมาแรง
"ธนกร" ลุย เชียงราย นายกฯ สั่งการเดินหน้า เดินเครื่องเศรษฐกิจ-ท่องเที่ยวชุมชนเต็มที่ ชูจุดขายวัฒนธรรมล้านนา ปัดลงพื้นที่หาเสียง ยึดกติกาเป็นหลัก ชี้กระแสนายกฯ กำลังมาแรง
วันนี้ (2 กุมภาพันธ์ 2566) นายธนกร วังบุญคงชนะ รัฐมนตรีประจำสำนักนายกรัฐมนตรี ลงพื้นที่ ณ จังหวัดเชียงราย ตามบัญชาของ พลเอกประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ที่ต้องการให้เกิดการขับเคลื่อนทางเศรษฐกิจและการท่องเที่ยวชุมชน ตลอดจนขับเคลื่อนโมเดล BCG อันเป็นแนวทางที่รัฐบาลได้วางไว้
เวลาประมาณ 13.00 น. นายธนกร ได้ตรวจเยี่ยมโครงการตามนโยบายภาครัฐที่ประสบความสำเร็จ อันได้แก่ ชุมชน บ้านเมืองรวง ต.แม่กรณ์ อ.เมืองเชียงราย จ.เชียงราย ซึ่งเป็นชุมชนที่ประสบความสำเร็จ ได้รับรางวัลระดับประเทศ 2 ปีซ้อน “ชุมชนท่องเที่ยวต้นแบบ เที่ยวชุมชน ยลวิถี” โดยมีกลุ่มผู้นำชุมชน รายงานข้อมูลสถานการณ์ตลอดจน ร่วมกันถอดบทเรียนความสำเร็จ ต่อจากนั้น ได้ไปเยี่ยมชม บ้านสับปะรดสีซึ่งเป็นหนึ่งในต้นแบบการใช้ธรรมชาติบำบัดและสร้างเศรษฐกิจชุมชน และ ร้านอาข่า มิโน ซึ่งเป็นร้านกาแฟกลุ่มชาติพันธุ์ที่สร้างรายได้และอาชีพให้กับชุมชน โดย นายธนกร กล่าวว่า นายกฯ ฝากความคิดถึงมายังทุกคน และ ชื่นชมการจัดการของชุมชนบ้านเมืองรวงที่พัฒนาและเป็นต้นแบบที่ดี และอยากเห็นการขยายผลเช่นนี้ไปยังชุมชนอื่นๆ ทั้งนี้ตนก็พร้อมนำเอาข้อเสนอต่างๆในวันนี้ไปประสานต่อเพื่อพัฒนาให้บ้านเมืองรวงเติบโตมากยิ่งขึ้น
ต่อมาในเวลา 15.00 น. นายธนกร เดินทางไปยัง ศูนย์วัฒนธรรมล้านนาและชาติพันธุ์เชียงราย เพื่อร่วมกิจกรรม สื่อสารสร้างสรรค์ รัฐ-ประชาชน โดย NBT North รวมใจ คนไทยไม่ทิ้งกัน ซึ่งเป็นกิจกรรมรับฟังเสียงสะท้อนจากภาคประชาชนสู่ภาครัฐ โดยได้มีการพูดคุยในหลายๆประเด็น อาทิ เศรษฐกิจและการท่องเที่ยว ปัญหา PM 2.5 หมอกควันไฟป่าในพื้นที่ การพัฒนาโครงสร้างพื้นฐาน และ การดูแลด้านสาธารณสุข โดย นายธนกร กล่าวว่า เชียงรายมีความโดดเด่นด้านวัฒนธรรมล้านนา และชุมชนมีศักยภาพซึ่งมีความพร้อมในการรองรับการท่องเที่ยว ซึ่งรัฐบาลวางแผนโครงสร้างพื้นฐานรองรับไว้แล้ว
นอกจากนี้ นายธนกร ยังได้ตอบคำถามสื่อมวลชนในประเด็นการลงพื้นที่ในช่วงนี้หาเสียงหรือไม่ว่า ไม่ได้หาเสียงมาตรวจราชการตามปกติเพื่อรับฟังปัญหาของพี่น้องประชาชนโดยนายกฯเน้นทำตามกติกาที่กกต.กำหนดไม่ทำผิดกฏหมายเลือกตั้ง และนายกฯ เน้นย้ำเสมอต้องไม่เอาเปรียบใคร ท้ังนี้ในส่วนการลงพื้นที่ทำกิจกรรมทางการเมืองที่ผ่านมา กระแสนายกฯ ดีมากๆ ส่วนการลงพื้นที่วันนี้ เป็นส่วนหนึ่งของการทำงาน ซึ่งคือการรับฟังและทำให้ยิ่งเกิดความใว้วางใจจากประชาชนมากยิ่งขึ้น และเป็นการติดตามการทำงานของรัฐ" นายธนกร กล่าว

ที่มา : https://www.thaigov.go.th/news/contents/details/64486