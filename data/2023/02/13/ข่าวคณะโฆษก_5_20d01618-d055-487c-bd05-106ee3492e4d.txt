รัฐบาลไทย-ข่าวทำเนียบรัฐบาล-16 ก.พ.นี้ จองตั๋วรถไฟออนไลน์ D-Ticket ต้องจ่ายด้วยบัตรเครดิต-เดบิตเท่านั้น! แก้ปัญหาจองตั๋วแล้วไม่นำรหัสไปจ่ายเงิน  เพิ่มโอกาสการเข้าถึงตั๋ว


วันจันทร์ที่ 13 กุมภาพันธ์ 2566
13/02/2566
พิมพ์
16 ก.พ.นี้ จองตั๋วรถไฟออนไลน์ D-Ticket ต้องจ่ายด้วยบัตรเครดิต-เดบิตเท่านั้น! แก้ปัญหาจองตั๋วแล้วไม่นำรหัสไปจ่ายเงิน  เพิ่มโอกาสการเข้าถึงตั๋ว
16 ก.พ.นี้ จองตั๋วรถไฟออนไลน์ D-Ticket ต้องจ่ายด้วยบัตรเครดิต-เดบิตเท่านั้น! แก้ปัญหาจองตั๋วแล้วไม่นำรหัสไปจ่ายเงิน  เพิ่มโอกาสการเข้าถึงตั๋ว
วันที่ 13 กุมภาพันธ์ 2566 นางสาวรัชดา ธนาดิเรก รองโฆษกประจำสำนักนายกรัฐมนตรี เปิดเผยว่า ตามที่รัฐบาลได้ส่งเสริมให้หน่วยงานภาครัฐนำระบบเทคโนโลยีสมัยใหม่มาอำนวยความสะดวกให้กับประชาชน นั้น ที่ผ่านมาการรถไฟแห่งประเทศไทยได้จำหน่ายตั๋วและสำรองที่นั่งผ่านช่องทางออนไลน์แก่ผู้โดยสาร ทั้งเว็บไซต์ D-Ticket และแอปพลิเคชั่น D-Ticket (ระบบ Android และ IOS) ซึ่งสามารถจองตั๋วโดยสารล่วงหน้าได้สูงสุด 30 วัน เพิ่มเติมจากการซื้อตั๋วโดยสารปกติ พบปัญหาการจองตั๋วออนไลน์แล้วไม่นำรหัสจองตั๋วมาจ่ายเงินภายในเวลาที่กำหนด ทำให้เสียโอกาสในการเดินทางของผู้ที่ต้องการเดินทางในช่วงเวลาดังกล่าว
นางสาวรัขดา กล่าวว่า เพื่อเป็นการกระจายโอกาสในการซื้อตั๋วรถไฟแก่ทุกคนอย่างทั่วถึงการรถไฟแห่งประเทศไทย แจ้งปรับวิธีการชำระเงิน สำหรับผู้โดยสารที่จองตั๋วผ่านเว็บไซต์ D-Ticket (https://dticket.railway.co.th) และแอปพลิเคชัน D-Ticket  ตั้งแต่วันที่ 16 กุมภาพันธ์ 2566 เป็นต้นไป ผู้ที่จองตั๋วผ่านช่องทางดังกล่าว จะต้องชำระเงินด้วยบัตรเครดิต หรือบัตรเดบิตเท่านั้น
"ส่วนผู้โดยสารที่ไม่ใช้บัตรเครดิตหรือบัตรเดบิต สามารถเลือกซื้อตั๋วโดยสารได้ที่สถานีรถไฟทุกแห่ง หรือผ่านสายด่วน โทร.1690 โดยเลือกชำระเงินได้ทั้งรูปแบบเงินสด หรือระบบทรูมันนี่ รวมถึงบัตรเครดิต/เดบิต ได้อีกด้วย สอบถามข้อมูลเพิ่มเติมได้ที่ ศูนย์บริการลูกค้าสัมพันธ์ โทร. 1690 ตลอด 24 ชั่วโมง หรือเว็บไซต์ www.railway.co.th" นางสาว รัชดา ย้ำ

ที่มา : https://www.thaigov.go.th/news/contents/details/64863