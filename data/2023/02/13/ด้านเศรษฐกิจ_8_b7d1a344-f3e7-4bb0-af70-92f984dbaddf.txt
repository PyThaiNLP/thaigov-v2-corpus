รัฐบาลไทย-ข่าวทำเนียบรัฐบาล-ปลัดฯ ณัฐพล นำทีมผู้บริหาร ตรวจเยี่ยม สมอ. ณ ศูนย์ทดสอบยานยนต์และยางล้อแห่งชาติ (ATTRIC) อ.สนามชัยเขต จ.ฉะเชิงเทรา


วันจันทร์ที่ 13 กุมภาพันธ์ 2566
13/02/2566
พิมพ์
ปลัดฯ ณัฐพล นำทีมผู้บริหาร ตรวจเยี่ยม สมอ. ณ ศูนย์ทดสอบยานยนต์และยางล้อแห่งชาติ (ATTRIC) อ.สนามชัยเขต จ.ฉะเชิงเทรา
ปลัดฯ ณัฐพล นำทีมผู้บริหาร ตรวจเยี่ยม สมอ. ณ ศูนย์ทดสอบยานยนต์และยางล้อแห่งชาติ (ATTRIC) อ.สนามชัยเขต จ.ฉะเชิงเทรา
เมื่อวันที่ 10 กุมภาพันธ์ 2566 ดร.ณัฐพล รังสิตพล ปลัดกระทรวงอุตสาหกรรม นำคณะผู้บริหารกระทรวงอุตสาหกรรม ประกอบด้วย นายสุรพล ชามาตย์ รองปลัดกระทรวงอุตสาหกรรม นางสาวณัฏฐิญา เนตยสุภา รองอธิบดีกรมส่งเสริมอุตสาหกรรม รักษาราชการแทนรองปลัดกระทรวงอุตสาหกรรม นายวิษณุ ทับเที่ยง หัวหน้าผู้ตรวจราชการกระทรวงอุตสาหกรรม นายภาสกร ชัยรัตน์ รองอธิบดีกรมส่งเสริมอุตสาหกรรม รักษาราชการแทน ผู้ตรวจราชการกระทรวงอุตสาหกรรม นางสาวณิรดา วิสุทธิชาติธาดา ผู้ช่วยปลัดกระทรวงอุตสาหกรรม  และผู้บริหารกระทรวงอุตสาหกรรม เข้าตรวจเยี่ยม สำนักงานมาตรฐานผลิตภัณฑ์อุตสาหกรรม (สมอ.) โดยมีนายบรรจง สุกรีฑา เลขาธิการสำนักงานมาตรฐานผลิตภัณฑ์อุตสาหกรรม พร้อมด้วยผู้บริหารและเจ้าหน้าที่ สมอ. ให้การต้อนรับ ณ ศูนย์ทดสอบยานยนต์และยางล้อแห่งชาติ (ATTRIC) อ.สนามชัยเขต จ.ฉะเชิงเทรา
สำนักงานมาตรฐานผลิตภัณฑ์อุตสาหกรรม หรือ สมอ.  มีพันธกิจในการส่งเสริมและพัฒนาด้านการมาตรฐานของประเทศให้เป็นที่ยอมรับในระดับสากล การกำหนดมาตรฐานที่ตรงความต้องการและสอดคล้องกับแนวทางสากล และการสร้างความเชื่อมั่นในการตรวจสอบรับรอง และกำกับดูแลผลิตภัณฑ์และบริการ ซึ่งการกำหนดมาตรฐานของ สมอ. มีตั้งแต่ระดับชุมชนจนถึงระดับสากล  ทั้งนี้ สมอ. ได้ดำเนินการในด้านต่าง ๆ ดังนี้
- การควบคุมให้มี QR Code ที่แสดงรายละเอียดสินค้า ข้อมูลผู้ได้รับใบอนุญาต และสามารถเป็นช่องทางการร้องเรียนของผู้บริโภคได้
- ระบบ E-Market Surveillance /E-Scope ระบบตรวจติดตามร้านจำหน่ายและระบบพิจารณาขอบข่ายผลิตภัณฑ์
- ตลาดสดน่าซื้อ โดยให้ความร่วมมือกับเจ้าของตลาดให้ความรู้ร้านค้ารายย่อยให้ขายสินค้าได้มาตรฐาน
- นักรบไซเบอร์ คือผู้เฝ้าระวังติดตามการจำหน่ายสินค้าบนแพลตฟอร์มออนไลน์ เพื่อไม่ให้มีการจำหน่ายสินค้าที่ไม่ได้มาตรฐาน ส่งเสริมให้ผู้ประกอบการ SMEs ยื่นขอ มอก.เอส
- การจัดตั้งศูนย์ทดสอบยานยนต์และยางล้อแห่งชาติ (ATTRIC) อ.สนามชัยเขต จ.ฉะเชิงเทรา ให้แล้วเสร็จและเปิดบริการได้อย่างเต็มรูปแบบ
- NSW หรือระบบ National Single Window คือระบบป้องกันการนำเข้าสินค้าที่ไม่ได้มาตรฐานเข้ามาในราชอาณาจักร
ทั้งนี้ โครงการต่าง ๆ ล้วนเป็นประโยชน์ต่อประชาชน ผู้บริโภค รวมถึงก่อให้เกิดประโยชน์ด้านการสร้างมาตรฐานของประเทศด้วย
ปลัดกระทรวงอุตสาหกรรม ได้ให้ข้อคิดเห็นว่า สมอ. ควรให้บริการรับรองมาตรฐานอย่างรวดเร็ว มีการกลั่นกรองและตรวจสอบอย่างมีประสิทธิภาพ มีการนำกฎหมายใหม่ ๆ เข้ามาปรับใช้ให้เกิดประโยชน์ รวมถึงการจัดทำ Eco -Sticker ให้กับผลิตภัณฑ์มากขึ้น เพื่อเป็นข้อมูลให้ผู้บริโภคได้เปรียบเทียบสำหรับการตัดสินใจเลือกซื้อสินค้าที่ดีที่สุด เช่น การทดสอบยางรถยนต์ การทดสอบการชนที่ได้มาตรฐานสากล การทดสอบอัตราการประหยัดพลังงานในรถยนต์ขับเคลื่อนไฟฟ้าในระดับความเร็วที่แตกต่างกันเพื่อให้ผู้บริโภคทราบข้อเท็จจริง นอกจากนี้ ควรพิจารณาการใช้ประโยชน์ในพื้นที่ ATTRIC ให้มากขึ้น โดยยก Model จังหวัดบุรีรัมย์ ที่มีสนามแข่งรถ มีการจัดกิจกรรมที่หลากหลาย เชื่อมโยงการท่องเที่ยว จนทำให้ธุรกิจของจังหวัดเติบโต ขณะเดียวกันก็ควรมีการนำข้อมูล มอก. เผยแพร่ในแพลทฟอร์มออนไลน์ เช่น Shopee Lazada เพื่อให้ลูกค้าได้มีข้อมูลในการตัดสินใจ ส่วนในด้านนโยบาย 4 มิติ ควรมีการขยายผลไปสู่ผู้ประกอบการให้มากขึ้น เพื่อสร้างเกาะป้องกันจากกลไกของโลกที่มีการเปลี่ยนแปลงทำให้การแข่งขันทางธุรกิจรุนแรงขึ้น ตลอดจนการกำหนดบทลงโทษกับผู้ที่กระทำความผิดซ้ำซาก
ด้าน รปอ.สุรพล ขอให้ สมอ. มีการประชาสัมพันธ์องค์กรให้เป็นที่รู้จักมากขึ้น โดยเฉพาะตรา มอก. ซึ่งมีความสำคัญกับผู้บริโภค และการกำหนดมาตรฐานในสินค้าบางประเภทที่อยู่ในตลาดสดให้มีความชัดเจน
ส่วน รสอ.รก.รปอ.ณัฏฐิยา ขอให้เชื่อมโยงการทำงานในมิติทั้ง 4 ด้าน โดยการพัฒนาผู้ประกอบการให้ผลิตสินค้าที่ได้มาตฐาน มีการสร้างการรับรู้ NTB (Non-Tariff Barriers) คือมาตรการกีดกันทางการค้าที่ไม่ใช่ภาษี ซึ่งเป็นอุปสรรคทางการค้าที่สำคัญที่รัฐบาลของประเทศต่าง ๆ กำหนดขึ้นเพื่อให้เกิดอุปสรรคในการนำเข้าจากประเทศคู่ค้าอย่างไม่เป็นธรรม มีการส่งเสริมให้สังคมโดยรอบโรงงานอยู่ร่วมกันอย่างเป็นมิตร ส่วนในด้านสิ่งแวดล้อมอาจมีการระบุในสลากว่าน้ำตาลทรายผลิตโดยเป็นมิตรต่อสิ่งแวดล้อม ไม่ได้ผลิตมาจากอ้อยเผาไฟที่ส่งผลให้เกิดมลภาวะฝุ่น PM 2.5 รวมถึงการพัฒนาผลิตภัณฑ์ให้ได้มาตรฐานในระดับชุมชนเพื่อการกระจายรายได้ไปสู่ชุมชน นอกจากนี้ ควรมีการเชื่อมโยงฐานข้อมูลร่วมกันใน i-Single Form เพื่อนำไปวิเคราะห์ข้อมูลให้เกิดประโยชน์สูงสุดต่อไป
ทางด้าน หน.ผตร.วิษณุ รสอ.รก.ผตร.ภาสกร และ ผช.ปกอ.ณิรดา ได้เสนอแนะให้ สมอ. มีการสุ่มตรวจสินค้าอุตสาหกรรมให้ครอบคลุมผลิตภัณฑ์ต่าง ๆ และดำเนินการอย่างต่อเนื่อง รวมทั้งมีการกำกับดูแลมาตรฐานผลิตภัณฑ์อุตสาหกรรมอย่างเคร่งครัด มีการกำหนดมาตรฐานในผลิตภัณฑ์ใหม่ ๆ เพื่อให้ทันกับบริบทโลก และควรจัดทำและเผยแพร่ข้อมูลเชิงลึกในผลิตภัณฑ์ต่าง ๆ ให้ผู้บริโภคได้รับทราบข้อเท็จจริง ตลอดจนการใช้ประโยชน์จาก i-Single Form เพื่อการแลกเปลี่ยนข้อมูลที่เป็นประโยชน์ร่วมกัน

ที่มา : https://www.thaigov.go.th/news/contents/details/64870