รัฐบาลไทย-ข่าวทำเนียบรัฐบาล-SME D Bank ขายพันธบัตร 3 พันล้าน อายุ 3 ปี ก.คลัง ค้ำต้นและดอก เปิดประมูล 20 ก.พ.นี้ ระดมทุนปล่อยสินเชื่อหนุนเอสเอ็มอีไทย


วันจันทร์ที่ 13 กุมภาพันธ์ 2566
13/02/2566
พิมพ์
SME D Bank ขายพันธบัตร 3 พันล้าน อายุ 3 ปี ก.คลัง ค้ำต้นและดอก เปิดประมูล 20 ก.พ.นี้ ระดมทุนปล่อยสินเชื่อหนุนเอสเอ็มอีไทย
SME D Bank เตรียมขายพันธบัตรวงเงิน 3 พันล้านบาท อายุ 3 ปี ก.คลังค้ำประกันเงินต้นและดอกเบี้ยผ่านวิธีประมูลแก่ผู้ลงทุน เพื่อระดมทุนไปปล่อยสินเชื่อแก่ SMEs ไทย กำหนดประมูล 20 ก.พ.นี้ มั่นใจได้รับความสนใจอย่างสูง จากความแข็งแกร่งขององค์กรระดับ AAA
นางสาวนารถนารี รัฐปัตย์ กรรมการผู้จัดการ ธนาคารพัฒนาวิสาหกิจขนาดกลางและขนาดย่อมแห่งประเทศไทย (ธพว.) หรือ SME D Bank เผยว่า  ธนาคารเตรียมออกจำหน่ายพันธบัตร วงเงิน 3,000 ล้านบาท  อายุ 3 ปี โดยกระทรวงการคลังค้ำประกันเงินต้นและดอกเบี้ย เพื่อระดมทุนนำไปใช้ปล่อยสินเชื่อต่อแก่ผู้ประกอบการเอสเอ็มอี  กำหนดประมูลในวันที่  20 กุมภาพันธ์ 2566  โดยมีธนาคารแห่งประเทศไทย (ธปท.) เป็นผู้จัดจำหน่ายให้แก่ผู้มีสิทธิซื้อ ด้วยวิธีการ ดังนี้
(1)  จำหน่ายพันธบัตรโดยวิธีการเสนอประมูลอัตราผลตอบแทนให้แก่ผู้ใช้บริการ e-Bidding  ตามระเบียบธนาคารแห่งประเทศไทยว่าด้วยการให้บริการธุรกรรมประมูลตราสารหนี้ด้วยวิธีอิเล็กทรอนิกส์ (e-Bidding)  พ.ศ. 2546
(2) จำหน่ายพันธบัตรโดยวิธีการเสนอซื้อให้แก่ มูลนิธิ สหกรณ์ นิติบุคคลเพื่อการสาธารณกุศล การศาสนา ศิลปะ วัฒนธรรม วิทยาศาสตร์ วรรณคดี การศึกษา สาธารณประโยชน์อื่นๆ โดยมิได้มุ่งหวัง ประโยชน์มาแบ่งปันกัน และกองทุนที่เป็นนิติบุคคลที่ใช้ผลประโยชน์จากต้นเงิน
สำหรับการจำหน่ายพันธบัตรครั้งนี้ ทำให้ธนาคารมีเงินทุนนำไปสนับสนุนผู้ประกอบการเอสเอ็มอีไทย สามารถเดินหน้าธุรกิจได้เต็มศักยภาพ เป็นกำลังสำคัญขับเคลื่อนไทยฟื้นตัวโดยเร็ว ขณะเดียวกัน ช่วยให้ธนาคารมีต้นทุนทางการเงินที่เหมาะสมในระยะยาว  เชื่อว่า พันธบัตรดังกล่าวจะได้รับการตอบรับจากผู้ลงทุน เนื่องจากธนาคารมีสถานะความแข็งแกร่ง เพราะมีกระทรวงการคลังถือหุ้นกว่า 99% และได้การจัดอันดับเครดิตองค์กร โดยบริษัท ฟิทช์ เรทติ้ง จำกัด ให้อยู่ในระดับ AAA ถือเป็นระดับสูงสุดสำหรับเครดิตภายในประเทศ
สอบถามเพิ่มเติมได้ที่
ฝ่ายบริหารเงิน โทร.02-265-4465, 02-265-4506 หรือ Call CENTER 1357

ที่มา : https://www.thaigov.go.th/news/contents/details/64876