รัฐบาลไทย-ข่าวทำเนียบรัฐบาล-ปลัดฯ ณัฐพล นำทีมผู้บริหาร ตรวจเยี่ยม กพร. ย้ำให้ผู้ประกอบการใช้แนวทาง 4 มิติ รับกระแสสังคมโลก


วันจันทร์ที่ 13 กุมภาพันธ์ 2566
13/02/2566
พิมพ์
ปลัดฯ ณัฐพล นำทีมผู้บริหาร ตรวจเยี่ยม กพร. ย้ำให้ผู้ประกอบการใช้แนวทาง 4 มิติ รับกระแสสังคมโลก
ปลัดฯ ณัฐพล นำทีมผู้บริหาร ตรวจเยี่ยม กพร. ย้ำให้ผู้ประกอบการใช้แนวทาง 4 มิติ รับกระแสสังคมโลก
เมื่อวันที่ 9 กุมภาพันธ์ 2566 ดร.ณัฐพล รังสิตพล ปลัดกระทรวงอุตสาหกรรม นำคณะผู้บริหารกระทรวงอุตสาหกรรม ประกอบด้วย นายเอกภัทร วังสุวรรณ เลขาธิการคณะกรรมการอ้อยและน้ำตาลทราย รักษาราชการแทนรองปลัดกระทรวงอุตสาหกรรม นางสาวณัฏฐิญา เนตยสุภา รองอธิบดีกรมส่งเสริมอุตสาหกรรม รักษาราชการแทนรองปลัดกระทรวงอุตสาหกรรม นายวิษณุ ทับเที่ยง หัวหน้าผู้ตรวจราชการกระทรวงอุตสาหกรรม นายวีระกิตติ์ รันทกิจธนวิชร์ ผู้ตรวจราชการกระทรวงอุตสาหกรรม และผู้บริหารกระทรวงอุตสาหกรรม เข้าตรวจเยี่ยมกรมอุตสาหกรรมพื้นฐานและการเหมืองแร่ (กพร.) โดยมีนายนิรันดร์ ยิ่งมหิศรานนท์ อธิบดีกรมอุตสาหกรรมพื้นฐานและการเหมืองแร่ พร้อมด้วยผู้บริหารและเจ้าหน้าที่ กพร. ให้การต้อนรับ ณ ศูนย์วิจัยและพัฒนาเทคโนโลยีรีไซเคิล กรมอุตสาหกรรมพื้นฐานและการเหมืองแร่ (กพร.) จังหวัดสมุทรปราการ
กรมอุตสาหกรรมพื้นฐานและการเหมืองแร่ (กพร.) มีหน้าที่ส่งเสริมและสนับสนุนการพัฒนาการประกอบการ และการวิจัยพัฒนาเทคโนโลยี เพื่อพัฒนาอุตสาหกรรมเหมืองแร่ อุตสาหกรรมพื้นฐานและอุตสาหกรรมต่อเนื่อง ให้มีศักยภาพตอบสนองต่อความต้องการของภาคอุตสาหกรรม ยกระดับและเพิ่มประสิทธิภาพระบบการอนุญาตและกำกับดูแลการประกอบการอุตสาหกรรมแร่และอุตสาหกรรมพื้นฐาน ให้มีการปฏิบัติถูกต้องตามกฎหมาย มีมาตรฐานด้วยกระบวนการและเทคโนโลยีที่ทันสมัย โปร่งใส รวดเร็ว และเป็นมิตรต่อสิ่งแวดล้อม สำหรับประเทศไทยปัจจุบันมีทรัพยากรแร่กว่า 40 ชนิด ในพื้นที่ 60 ล้านไร่ โดยแร่ที่ผลิตเองในไทยถูกใช้ในประเทศแล้วกว่า 90% ซึ่ง กพร. ได้ดำเนินงาน ภายใต้แนวคิด MIND ใช้หัวและใจในการทำงาน และมีแผนดำเนินการที่ตอบโจทย์ตามนโยบาย 4 มิติ ได้แก่
มิติที่ 1 ความสำเร็จทางธุรกิจ : มีการวางแนวทางการปฏิรูปการจัดทำเหมืองแร่เพื่อให้อุตสาหกรรมมีความมั่นคงเรื่องวัตถุดิบ
มิติที่ 2 การดูสังคม :มีการปรับปรุงระบบการเชื่อมโยงข้อมูลให้มีประสิทธิภาพ
มิติที่ 3 การดูแลสิ่งแวดล้อม : มีการประเมินผลกระทบด้านสิ่งแวดล้อม ใช้การตรวจกำกับเหมืองแร่ด้วยเทคโนโลยี การเพิ่มคุณค่าทรัพยากรที่มาจากแร่ ดำเนินการด้วยการปฏิบัติตามหลัก Circular Economy
มิติที่ 4 การกระจายรายได้ : โดยคำนึงถึงชุมชนรอบเหมืองเป็นที่ตั้ง ผ่านโครงการเหมืองแร่ปลอดภัย ทั้งหมดนี้เพื่อให้อุตสาหกรรมเหมืองแร่เติบโตอย่างยั่งยืน
ด้านปลัดกระทรวงอุตสาหกรรม ได้ให้นโยบายกับทาง กพร. ว่า ในการดำเนินงานเรื่องต่าง ๆ อยากให้ใช้ทั้ง 4 มิติควบคู่กันไป เพื่อการดำเนินการที่มีประสิทธิภาพ และตอบโจทย์อุตสาหกรรมยุคใหม่ โดยเฉพาะการส่งเสริมให้ผู้ประกอบการยึดหลัง 4 มิติในการประกอบธุรกิจ ส่วนในเรื่องของการกำกับดูแลเหมืองแร่นั้น ขอให้ทุกขั้นตอนมีแผนการดำเนินงานอย่างชัดเจน เช่น ในแต่ระยะมีแผนการปรับปรุงและพัฒนาอย่างไร เพื่อให้เกิดประโยชน์และมีประสิทธิภาพสูงสุด โดยแผนการดำเนินงานควรมีการเสนอให้ครอบคลุม 4 มิติ ก่อนการเปิดดำเนินการเหมืองแต่ละแห่ง และขอชื่นชมการจัดการให้มีกองทุนในเหมืองสำหรับดูแลความเป็นอยู่ชุมชนโดยรอบ ซึ่งควรมีการทำเป็นโมเดลตัวอย่างเรื่องการอยู่ร่วมกับชุมชนอย่างมีความสุข เพื่อการขยายผลในวงกว้างต่อไป
ด้าน ลอน.รก.รปอ.เอกภัทร กล่าวเพิ่มเติมว่า สิ่งสำคัญคือการสร้างความพึงพอใจให้ประชาชน ซึ่งในทุก ๆ ปี กพร. จะมีการจัดโครงการเหมืองแร่ปลอดภัย โดยเป็นการตรวจสุขภาพให้กับผู้คนในชุมชนโดยรอบเหมืองแร่ ซึ่งช่วงเวลาเหมาะสมที่ทาง กพร. จะเข้าไปสอบถามพูดคุยเรื่องที่ประชาชนต้องการและรับฟังข้อเสนอแนะจากชุมชน
รสอ.รก.รปอ.ณัฏฐิญา กล่าวว่า ขอให้ทาง กพร. มีการประสานงานกับทาง กรอ. เรื่องการเชื่อมโยงระบบฐานข้อมูลร่วมกันผ่าน I-Single Form เพื่อเป็นการแบ่งปันข้อมูลเรื่องการจัดการกากอุตสาหกรรมอย่างมีประสิทธิภาพมากขึ้น หรือมีการประสานงานหน่วยงานอื่น ๆ ในกระทรวงอุตสาหกรรมเพื่อนำขยะอิเล็กทรอนิกส์ที่มีมาใช้ประโยชน์ต่อไป

ที่มา : https://www.thaigov.go.th/news/contents/details/64867