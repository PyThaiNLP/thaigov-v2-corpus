รัฐบาลไทย-ข่าวทำเนียบรัฐบาล-นายกรัฐมนตรีสักการะพระบรมธาตุไชยาเพื่อความเป็นสิริมงคล ในโอกาสลงพื้นที่ตรวจราชการ จ.สุราษฎร์ธานี


วันจันทร์ที่ 13 กุมภาพันธ์ 2566
13/02/2566
พิมพ์
นายกรัฐมนตรีสักการะพระบรมธาตุไชยาเพื่อความเป็นสิริมงคล ในโอกาสลงพื้นที่ตรวจราชการ จ.สุราษฎร์ธานี
นายกรัฐมนตรีสักการะพระบรมธาตุไชยาเพื่อความเป็นสิริมงคล ในโอกาสลงพื้นที่ตรวจราชการ จ.สุราษฎร์ธานี
นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า วันนี้ (13 กุมภาพันธ์ 2566) เวลา 15.30 น. ณ วัดพระบรมธาตุไชยาราชวรวิหาร ตำบลเวียง อำเภอไชยา จังหวัดสุราษฎร์ธานี พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม พร้อมด้วย นายสุชาติ ชมกลิ่น รัฐมนตรีว่าการกระทรวงแรงงาน นายธนกร วังบุญคงชนะ รัฐมนตรีประจำสำนักนายกรัฐมนตรี และคณะ เดินทางลงพื้นที่จังหวัดสุราษฎร์ธานี โดยนายกรัฐมนตรีพร้อมคณะ ได้สักการะพระบรมธาตุไชยาเพื่อความเป็นสิริมงคล ซึ่งมีประชาชนมาให้กำลังใจพร้อมมอบดอกกุหลาบสีแดงให้นายกรัฐมนตรีแทนความรักที่มีให้เนื่องในวันที่ 14 กุมภาพันธ์ วันแห่งความรัก พร้อมบอกให้นายกรัฐมนตรีสู้ ๆ อยู่บริหารประเทศต่อไป ทั้งนี้ นายกรัฐมนตรีได้อุ้มทารกชื่อ ด.ช.การิน ทองลิ้ม อายุ 18 วัน ด้วยความรักและความเอ็นดู โดยผู้ปกครองพามาต้อนรับนายกรัฐมนตรี ซึ่งนายกรัฐมนตรีกล่าวว่าขอให้มีสุขภาพแข็งแรง โตขึ้นมาเป็นอนาคตของชาติ พร้อมฝากผู้ปกครองเลี้ยงดูน้องให้ดี
สำหรับวัดพระบรมธาตุไชยาราชวรวิหาร เป็นพระอารามหลวงชั้นเอก ชนิดราชวรวิหาร สังกัดคณะสงฆ์มหานิกาย ตั้งอยู่เลขที่ 50 ถนนรักษ์นรกิจ หมู่ 3 ตำบลเวียง อำเภอไชยา จังหวัดสุราษฎร์ธานี พระบรมธาตุไชยาเป็นสถานที่บรรจุพระบรมสารีริกธาตุของสมเด็จพระสัมมาสัมพุทธเจ้า นับเป็นปูชนียสถานสำคัญคู่บ้านคู่เมือง ของจังหวัดสุราษฎร์ธานี
โอกาสนี้ นายกรัฐมนตรีได้กราบนมัสการพระครูพิทักษ์เจติยานุกูล เจ้าคณะอำเภอไชยา รักษาการเจ้าอาวาสวัดพระบรมธาตุไชยาราชวรวิหาร พร้อมกล่าวขอให้พระครูฯ มีสุขภาพแข็งแรง และกล่าวว่า รัฐบาลพร้อมสนับสนุนทำนุบำรุงพระพุทธศาสนาให้เป็นที่ยึดเหนี่ยวจิตใจของชาวพุทธ ทั้งนี้ พระครูฯ ได้ให้พรแก่นายกรัฐมนตรี ขอให้มีสุขภาพร่างกายแข็งแรง มีพละกำลังในการทำงานในการทำงานเพื่อประเทศชาติ ขอให้มีสติปัญญาในการแก้ไขปัญหา และสานต่อสิ่งดี ๆ ที่ทำไว้ให้ดียิ่ง ๆ ขึ้น ให้ประสบความสำเร็จนำพาประเทศชาติเจริญก้าวหน้าต่อไป

ที่มา : https://www.thaigov.go.th/news/contents/details/64885