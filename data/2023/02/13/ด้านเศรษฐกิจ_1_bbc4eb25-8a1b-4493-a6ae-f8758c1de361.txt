รัฐบาลไทย-ข่าวทำเนียบรัฐบาล-ปลัดฯ ณัฐพล นำคณะผู้บริหาร ตรวจเยี่ยม SME D Bank ย้ำให้สินเชื่อผู้ประกอบการที่มีศักยภาพ พร้อมเชื่อมโยงนโยบาย 4 มิติ


วันจันทร์ที่ 13 กุมภาพันธ์ 2566
13/02/2566
พิมพ์
ปลัดฯ ณัฐพล นำคณะผู้บริหาร ตรวจเยี่ยม SME D Bank ย้ำให้สินเชื่อผู้ประกอบการที่มีศักยภาพ พร้อมเชื่อมโยงนโยบาย 4 มิติ
ปลัดฯ ณัฐพล นำคณะผู้บริหาร ตรวจเยี่ยม SME D Bank ย้ำให้สินเชื่อผู้ประกอบการที่มีศักยภาพ พร้อมเชื่อมโยงนโยบาย 4 มิติ
เมื่อวันที่ 8 กุมภาพันธ์ 2566 ดร.ณัฐพล รังสิตพล ปลัดกระทรวงอุตสาหกรรม นำคณะผู้บริหารกระทรวงอุตสาหกรรม ประกอบด้วย นางสาวณัฏฐิญา เนตยสุภา รองอธิบดีกรมส่งเสริมอุตสาหกรรม รักษาราชการแทนรองปลัดกระทรวงอุตสาหกรรม นายวิษณุ ทับเที่ยง หัวหน้าผู้ตรวจราชการกระทรวงอุตสาหกรรม  นายภาสกร ชัยรัตน์ รองอธิบดีกรมส่งเสริมอุตสาหกรรม รักษาราชการแทนผู้ตรวจราชการกระทรวงอุตสาหกรรม และผู้บริหารกระทรวงอุตสาหกรรม เข้าตรวจเยี่ยม ธนาคารพัฒนาวิสาหกิจขนาดกลางและขนาดย่อมแห่งประเทศไทย (ธพว.) หรือ SME D Bank โดยมีนางสาวนารถนารี รัฐปัตย์ กรรมการผู้จัดการ ธนาคารพัฒนาวิสาหกิจขนาดกลางและขนาดย่อมแห่งประเทศไทย พร้อมด้วยผู้บริหาร และเจ้าหน้าที่ ธพว. ให้การต้อนรับ ณ ห้องแก้ววิเชียร ชั้น 11 อาคาร ธพว.
ธนาคารพัฒนาวิสาหกิจขนาดกลางและขนาดย่อมแห่งประเทศไทย (ธพว.) หรือ SME D Bank เป็นสถาบันทางการเงินของรัฐที่ให้บริการทางการเงินครบวงจร โดยใช้ 6 แนวทางในการขับเคลื่อนองค์กร คือ 1.Financial & Development Support การตอบสนองความต้องการของผู้ประกอบการในแต่ละกลุ่มด้วยผลิตภัณฑ์ทางด้านการเงิน และการพัฒนาผู้ประกอบการ 2. Synergy การบูรณาการร่วมกับพันธมิตรอย่างมีประสิทธิภาพเพื่อตอบโจทย์ผู้ประกอบการ 3.Infrastructure การวางรูปแบบองค์กร เพื่อการบริการให้มีความยืดหยุ่น ปรับตัวอย่างรวดเร็ว และเป็นมาตรฐานสากล 4.Debt Restructuring ช่วยเหลือผู้ประกอบการด้วยการปรับโครงสร้างหนี้อย่างยั่งยืน 5.Data Analytic การขับเคลื่อนการดำเนินงานด้วยข้อมูล และ 6.Human Resource พัฒนาบุคลากรรองรับการเปลี่ยนแปลงด้วยแนวคิด หัวคิด ทันสมัย หัวใจ บริการเพื่อสนับสนุนผู้ประกอบการเอสเอ็มอีไทยให้เข้าถึง "ความรู้คู่เงินทุน"  เพื่อพัฒนาผู้ประกอบการเอสเอ็มอีให้เติบโตและยั่งยืน เพิ่มศักยภาพด้านการแข่งขัน
ปลัดกระทรวงฯ กล่าวว่า ธพว. นับเป็นหน่วยงานที่สำคัญในการพัฒนาและสนับสนุนให้ SME มีสภาพคล่องทางการเงินจนทำให้ธุรกิจสามารถเติบโตได้อย่างยั่งยืน ทั้งนี้ ควรนำนโยบาย 4 มิติ ที่รัฐมนตรีว่าการกระทรวงอุตสาหกรรม ให้ความสำคัญมาเชื่อมโยงการพิจารณาให้บริการสินเชื่อกับผู้ประกอบการ เนื่องจากปัจจุบันกลไกจากผู้นำโลกมีการเปลี่ยนแปลงมากขึ้น ทำให้เกิดต้นทุน มาตรฐาน และสิ่งแวดล้อม ดังนั้น SME จึงต้องปรับตัวไปตามกลไกดังกล่าว รวมทั้งการสนับสนุนให้ธุรกิจดูแลชุมชนและสังคมที่เกี่ยวข้อง ดังเช่น โรงแรมที่ภาคใต้มีการเชื่อมโยงทางธุรกิจกับชุมชนด้านอาหารและของที่ระลึก ทำให้เกิดการกระจายรายได้และเกิดเศรษฐกิจหมุนเวียนในชุมชนมากขึ้น
ขณะที่ รสอ.รก.รปอ. ให้ข้อคิดเห็นเพิ่มเติมว่า ธพว. ควรมีการบูรณาการกับกระทรวงอุตสาหกรรม เพื่อการแบ่งปันข้อมูลด้านต่าง ๆ เพื่อให้การดำเนินการเกิดประสิทธิภาพสูงสุด อาทิ การมอบรางวัลอุตสาหกรรม โดยผู้ได้รับรางวัลอาจได้รับสิทธิประโยชน์จากบริการของ ธพว. รวมถึงการเชื่อมโยงฐานข้อมูลใน i-Single Form เพื่อนำไปใช้วิเคราะห์กลุ่มลูกค้าให้เกิดประโยชน์ต่อไป
ทั้งนี้ หน.ผตร. และ รสอ.รก.ผตร. ได้ให้ความเห็นว่า การพิจารณาหลักเกณฑ์ขอสินเชื่อจากกองทุนพัฒนาเอสเอ็มอีตามแนวประชารัฐ เบื้องต้นคณะกรรมการฯ ในระดับจังหวัดจะให้ผ่านเกณฑ์การพิจารณา แต่ ธพว. จะพิจารณาด้านการเงินเป็นสำคัญ ทำให้ SME ไม่ผ่านการประเมินจำนวนมาก จึงเสนอให้มีการปรับปรุงแบบฟอร์มเพื่อให้การคัดกรองในระดับแรกมีประสิทธิภาพมากขึ้น และขอให้ ธพว. ดูแล SME กลุ่มเปาะบางที่มีศักยภาพแต่ยังขาดความสามารถในการชำระหนี้ โดยการออกแบบสินเชื่อที่เหมาะสม เพื่อให้โอกาสกลุ่มนี้ต่อไป

ที่มา : https://www.thaigov.go.th/news/contents/details/64857