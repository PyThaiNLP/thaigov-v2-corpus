รัฐบาลไทย-ข่าวทำเนียบรัฐบาล-ปลัดฯ ณัฐพล นำคณะผู้บริหาร ตรวจเยี่ยม อุตสาหกรรมพัฒนามูลนิธิ และ 10 สถาบันเครือข่าย ภายใต้กระทรวงอุตสาหกรรม พร้อมเน้นย้ำบูรณาการร่วมกันเพื่อการพัฒนาภาคอุตสาหกรรมที่ยั่งยืน


วันจันทร์ที่ 13 กุมภาพันธ์ 2566
13/02/2566
พิมพ์
ปลัดฯ ณัฐพล นำคณะผู้บริหาร ตรวจเยี่ยม อุตสาหกรรมพัฒนามูลนิธิ และ 10 สถาบันเครือข่าย ภายใต้กระทรวงอุตสาหกรรม พร้อมเน้นย้ำบูรณาการร่วมกันเพื่อการพัฒนาภาคอุตสาหกรรมที่ยั่งยืน
ปลัดฯ ณัฐพล นำคณะผู้บริหาร ตรวจเยี่ยม อุตสาหกรรมพัฒนามูลนิธิ และ 10 สถาบันเครือข่าย ภายใต้กระทรวงอุตสาหกรรม พร้อมเน้นย้ำบูรณาการร่วมกันเพื่อการพัฒนาภาคอุตสาหกรรมที่ยั่งยืน
เมื่อวันที่ 8 กุมภาพันธ์ 2566 เวลา 13.30 น. ดร.ณัฐพล รังสิตพล ปลัดกระทรวงอุตสาหกรรม นำคณะผู้บริหารกระทรวงอุตสาหกรรม ประกอบด้วย นางสาวณัฏฐิญา เนตยสุภา รองอธิบดีกรมส่งเสริมอุตสาหกรรม รักษาราชการแทนรองปลัดกระทรวงอุตสาหกรรม นายวิษณุ ทับเที่ยง หัวหน้าผู้ตรวจราชการกระทรวงอุตสาหกรรม นายสมพล โนดไธสงค์ นายทาวัน ทวีถาวรสวัสดิ์ ผู้ตรวจราชการกระทรวงอุตสาหกรรม นายภาสกร ชัยรัตน์ รองอธิบดีกรมส่งเสริมอุตสาหกรรม รักษาราชการแทนผู้ตรวจราชการกระทรวงอุตสาหกรรม และผู้บริหารกระทรวงอุตสาหกรรม ตรวจเยี่ยมอุตสาหกรรมพัฒนามูลนิธิ และ 10 สถาบันเครือข่ายของกระทรวงอุตสาหกรรม โดยมีผู้บริหาร และเจ้าหน้าที่สถาบันเครือข่ายให้การต้อนรับ ณ ชั้น 12 สถาบันเพิ่มผลผลิตแห่งชาติ อาคารยาคูลท์ กรุงเทพฯ
ปลัดกระทรวงฯ ได้ให้นโยบายการดำเนินงานของสถาบันต่าง ๆ ในสังกัดกระทรวงอุตสาหกรรม ประกอบด้วย สถาบันไทย-เยอรมัน สถาบันพัฒนาอุตสาหกรรมสิ่งทอ สถาบันอาหาร สถาบันรับรองมาตรฐานไอเอสโอ สถาบันไฟฟ้าและอิเล็กทรอนิกส์ สถาบันยานยนต์ สถาบันเหล็กและเหล็กกล้าแห่งประเทศไทย สถาบันพลาสติก สถาบันพัฒนาวิสาหกิจขนาดกลางและขนาดย่อม และสถาบันเพิ่มผลผลิตแห่งชาติ โดยให้มีการบูรณาการการทำงานร่วมกัน พร้อมเชื่อมโยงฐานข้อมูลผู้รับบริการผ่าน i-Single Form เพื่อนำข้อมูลไปวิเคราะห์ฐานลูกค้า ดัชนีชี้วัดอุตสาหกรรม ด้านการเงิน และต่อยอดการใช้ประโยชน์ในด้านต่าง ๆ รวมถึงการสร้างแอปพลิเคชันสำหรับการให้บริการงานของกระทรวงอุตสาหกรรม รวมทั้งการจัดตั้งหน่วยงานกลาง Center of Intelligent เพื่อเป็นศูนย์กลางสำหรับการติดต่อสื่อสาร การประสานงาน และให้บริการกับกลุ่มเป้าหมายของสถาบันเครือข่ายทั้ง 10 สถาบัน เพื่อสร้างภาพลักษณ์การเป็นหนึ่งเดียวในด้านการบริการอุตสาหกรรมสาขาต่าง ๆ ทำให้ผู้รับบริการสามารถสร้างการรับรู้ และเกิดการจดจำต่อองค์กรมากยิ่งขึ้น
นอกจากนี้ ขอให้อุตสาหกรรมพัฒนามูลนิธิ และ 10 สถาบันเครือข่ายมีการวางแผนการดำเนินงาน ตามนโยบายกระทรวงอุตสาหกรรม โดยใช้ “MIND” ขับเคลื่อนอุตสาหกรรมวิถีใหม่ของหน่วยงาน มุ่งสู่ความสำเร็จ 4 มิติ ได้แก่ มิติที่ 1 ความสำเร็จทางธุรกิจ มิติที่ 2 การดูแลสังคม โดยส่งเสริมการทำงานร่วมกันระหว่างชุมชน สังคม และสถานประกอบการ เพื่อให้โรงงานในพื้นที่อยู่ร่วมกันอย่างรับผิดชอบและเป็นมิตร มิติที่ 3 การดูแลรักษาสิ่งแวดล้อม ด้วยกลไกการกำกับดูแลที่ทรงประสิทธิภาพ และการส่งเสริมยกระดับสถานประกอบการหรือโรงงานด้วยแนวคิด BCG และมิติที่ 4 การกระจายรายได้ให้กับประชาชนและมีชีวิตความเป็นอยู่ที่ดีขึ้น มุ่งเน้นการพัฒนายกระดับคุณภาพชีวิตของชุมชน

ที่มา : https://www.thaigov.go.th/news/contents/details/64861