รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯ ติดตามสถานการณ์แผ่นดินไหวในตุรกีอย่างใกล้ชิดต่อเนื่อง สั่งการหน่วยงานที่เกี่ยวข้องเร่งค้นหาผู้สูญหาย และให้ความช่วยเหลือดูแลชาวไทยในพื้นที่อย่างเต็มที่ 


วันจันทร์ที่ 13 กุมภาพันธ์ 2566
13/02/2566
พิมพ์
โฆษกรัฐบาลเผย นายกฯ ติดตามสถานการณ์แผ่นดินไหวในตุรกีอย่างใกล้ชิดต่อเนื่อง สั่งการหน่วยงานที่เกี่ยวข้องเร่งค้นหาผู้สูญหาย และให้ความช่วยเหลือดูแลชาวไทยในพื้นที่อย่างเต็มที่
โฆษกรัฐบาลเผย นายกฯ ติดตามสถานการณ์แผ่นดินไหวในตุรกีอย่างใกล้ชิดต่อเนื่อง สั่งการหน่วยงานที่เกี่ยวข้องเร่งค้นหาผู้สูญหาย และให้ความช่วยเหลือดูแลชาวไทยในพื้นที่อย่างเต็มที่
วันนี้ (วันที่ 13 กุมภาพันธ์ 2566) นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยความคืบหน้าการให้ความช่วยเหลือคนไทยในตุรกี จากเหตุการณ์แผ่นดินไหวทางตอนใต้และทางตะวันออกเฉียงใต้ของตุรกี เมื่อวันที่ 6 กุมภาพันธ์ 2566 ที่ผ่านมา โดยล่าสุด เมื่อวันที่ 12 กุมภาพันธ์ 2566 กระทรวงการต่างประเทศ ได้สรุปรายงานจำนวนคนไทยในพื้นที่ประสบภัยดังกล่าว โดยสถานเอกอัครราชทูต ณ กรุงอังการา สามารถติดต่อและยืนยันสถานภาพคนไทย ในพื้นที่ได้แล้วจำนวน 48 คน ซึ่งในจำนวนนี้เสียชีวิต 1 คน บาดเจ็บ 1 คน สูญหาย 1 คน และแสดงความประสงค์จะเดินทางกลับไทย 20 คน
ทั้งนี้ พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ได้รับทราบรายงานดังกล่าวแล้ว ติดตาม และสั่งการการทำงานอย่างต่อเนื่อง ด้วยความห่วงใยพี่น้องชาวไทยในพื้นที่ โดยได้สั่งการหน่วยงานที่เกี่ยวข้องเร่งประสานงานค้นหาผู้สูญหาย และให้ความช่วยเหลือ อำนวยความสะดวกแก่คนไทยในพื้นที่ที่ได้รับผลกระทบจากเหตุการณ์ดังกล่าวอย่างดีที่สุด
โฆษกประจำสำนักนายกรัฐมนตรี กล่าวเพิ่มเติมว่า ขณะนี้สถานเอกอัครราชทูตฯ ได้เร่งประสานงานและให้ความช่วยเหลือผู้ประสบภัยในพื้นที่อย่างเต็มที่ โดยสถานเอกอัครราชทูตฯ ได้นำสิ่งของยังชีพแจกจ่ายให้แก่คนไทยในพื้นที่ประสบภัย และเร่งอพยพคนไทยที่ประสงค์ออกจากพื้นที่ประสบภัยไปอยู่ในพื้นที่ปลอดภัย พร้อมทั้งประสานเรื่องการเดินทางกลับไทยสำหรับคนไทยที่ได้รับผลกระทบ รวมถึงเร่งติดตามหญิงไทยที่ยังสูญหายอีก 1 คน ซึ่งหากมีความคืบหน้า ทางสถานเอกอัครราชทูตฯ จะแจ้งรายละเอียดให้ทราบต่อไป ทั้งนี้ คนไทยในพื้นที่ที่ได้รับผลกระทบ สามารถติดต่อขอรับความช่วยเหลือกับสถานเอกอัครราชทูตฯ ได้ที่ Hotline +90-533-641-5698 ตลอด 24 ชั่วโมง หรือทาง เพจ Facebook: Royal Thai Embassy, Ankara
นอกจากนี้ ทีมกู้ภัยจากประเทศไทย ทีม Urban Search and Rescue Team (USAR Thailand) ภายใต้ปฏิบัติการ “Thailand for Turkiye” ได้ตั้งฐานปฏิบัติการชั่วคราวตั้งแต่คืนวันที่ 10 กุมภาพันธ์ 2566 และลงพื้นที่ไปปฏิบัติการกู้ภัยแล้วที่เมืองฮาไต (Hatay) ซึ่งเป็นเมืองที่ได้รับผลกระทบมากที่สุดเมืองหนึ่งจากเหตุแผ่นดินไหวดังกล่าว
“นายกรัฐมนตรีห่วงใย และติดตามสถานการณ์แผ่นดินไหวในตุรกีอย่างใกล้ชิด โดยได้สั่งการหน่วยงานที่เกี่ยวข้องให้ความช่วยเหลืออย่างสุดความสามารถ พร้อมกันนี้ นายกรัฐมนตรีได้ส่งกำลังใจถึงผู้ประสบภัยทั้งพี่น้องชาวไทย เจ้าหน้าที่ทุกคนในการปฏิบัติภารกิจให้ลุล่วงตามเป้าหมาย โดยเชื่อมั่นว่าสถานการณ์จะดีขึ้นในเร็ววัน” นายอนุชาฯ กล่าว

ที่มา : https://www.thaigov.go.th/news/contents/details/64877