รัฐบาลไทย-ข่าวทำเนียบรัฐบาล-เตือน ระวังมิจฉาชีพ แอบอ้างชื่อมาตรการรัฐ บัตรสวัสดิการฯ-คนละคนครึ่ง หลอกให้สูญทรัพย์ แนะอย่าแชร์ข้อมูลไม่น่าเชื่อถือ


วันเสาร์ที่ 4 กุมภาพันธ์ 2566
04/02/2566
พิมพ์
เตือน ระวังมิจฉาชีพ แอบอ้างชื่อมาตรการรัฐ บัตรสวัสดิการฯ-คนละคนครึ่ง หลอกให้สูญทรัพย์ แนะอย่าแชร์ข้อมูลไม่น่าเชื่อถือ
เตือน ระวังมิจฉาชีพ แอบอ้างชื่อมาตรการรัฐ บัตรสวัสดิการฯ-คนละคนครึ่ง หลอกให้สูญทรัพย์ แนะอย่าแชร์ข้อมูลไม่น่าเชื่อถือ
เมื่อวันที่ 4 ก.พ.66 น.ส.ไตรศุลี ไตรสรณกุล รองโฆษกประจําสํานักนายกรัฐมนตรี กล่าวว่า รัฐบาลแจ้งเตือนระวังมิจฉาชีพหลอกหลวงประชาชนหลายรูปแบบ รวมไปถึงการแอบอ้างโครงการของรัฐ เช่น โครงการลงทะเบียนเพื่อสวัสดิการแห่งรัฐ ปัจจุบันมีมิจฉาชีพแอบอ้างเป็นเจ้าหน้าที่กระทรวงการคลัง หลอกให้ประชาชนหลงเชื่อว่าเป็นผู้ได้รับสิทธิตามโครงการฯ ปี 2565 และให้ทำธุรกรรมในลักษณะต่าง ๆ ตามคำแนะนำของมิจฉาชีพ ทั้งที่ขณะนี้โครงการฯ ปี 2565 ยังไม่ได้มีการประกาศรายชื่อประชาชนผู้ได้รับสิทธิ และกระทรวงการคลังไม่มีนโยบายให้เจ้าหน้าที่โทรศัพท์ไปแจ้งผลการได้รับสิทธิแก่ประชาชน จึงขอให้ประชาชนอย่าหลงเชื่อและดำเนินการธุรกรรมใดๆ ตามคำหลอกลวงของมิจฉาชีพ
น.ส.ไตรศุลี กล่าวว่า นอกจากนี้ยังพบว่า กลุ่มมิจฉาชีพหลอกหลวงประชาชน ด้วยการแอบอ้างเป็นหน่วยงานของรัฐ ส่งข้อความพร้อมแนบลิงค์โดยตรงไปยังโทรศัพท์มือถือของประชาชน เชิญชวนให้สมัครเข้าร่วมรับสิทธิโครงการคนละครึ่งเฟสใหม่ โดยยืนยันว่า ขณะนี้รัฐบาลยังไม่ออกมาตรการคนละครึ่งเฟสใหม่แต่อย่างไร ขอให้ประชาชนใช้ความระมัดระวัง อย่าตกเป็นเหยื่อ หลงเชื่อกลุ่มมิจฉาชีพที่มีพยายามหลอกลวงให้เสียทรัพย์สิน
น.ส.ไตรศุลี กล่าวว่า ปัจจุบันมิจฉาชีพ ใช้หลากหลายวิธีการเพื่อหลอกลวงประชาชนให้ตกเป็นเหยื่อ ขอให้ประชาชนได้เพิ่มความระมัดระวัง พร้อมแจ้งเตือนผู้สูงอายุให้รู้เท่าทันกลโกงของกลุ่มผู้ไม่หวังดี ที่สำคัญขอความร่วมมือไม่แชร์หรือส่งต่อข้อมูลที่ไม่ทราบแหล่งที่มา ไม่น่าเชื่อถือในช่องทางสื่อสังคมออนไลน์ต่างๆ เพราะอาจจะสร้างความเสียหายต่อผู้อื่นได้ ส่วนผู้ที่ตกเป็นเหยื่อของกลุ่มมิจฉาชีพ สามารถแจ้งความดำเนินคดีได้ที่สถานีตำรวจทั่วประเทศ เช่นเดียวกับผู้ที่พบเบาะแสของการกระทำความผิด สามารถแจ้งให้เจ้าหน้าที่ตำรวจดำเนินการตามกฎหมายต่อไป

ที่มา : https://www.thaigov.go.th/news/contents/details/64541