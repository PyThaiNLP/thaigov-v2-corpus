รัฐบาลไทย-ข่าวทำเนียบรัฐบาล-​โฆษกรัฐบาลเผย นายกฯ รับทราบผลการจับกุมแก๊งพนันออนไลน์ “มาเก๊า 888” 


วันเสาร์ที่ 4 กุมภาพันธ์ 2566
04/02/2566
พิมพ์
​โฆษกรัฐบาลเผย นายกฯ รับทราบผลการจับกุมแก๊งพนันออนไลน์ “มาเก๊า 888”
กำชับทุกหน่วยงานขยายผลต่อเนื่องตามหลักกฎหมายอย่างจริงจัง รอบคอบ และโปร่งใส
วันนี้ (4 กุมภาพันธ์ 2566) นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม รับทราบผลการดำเนินงานของเจ้าหน้าที่ตำรวจและหน่วยงานที่เกี่ยวข้อง ในกรณีการเข้าจับกุมแก๊งพนันออนไลน์ “มาเก๊า 888” พร้อมกำชับทุกหน่วยงานที่เกี่ยวข้องขยายผลต่อเนื่อง ตามข้อร้องเรียนและเบาะแสต่าง ๆ
โฆษกประจำสำนักนายกรัฐมนตรีกล่าวว่า กองบัญชาการตำรวจสืบสวนสอบสวนอาชญากรรมทางเทคโนโลยี (บช.สอท.) และ ชุดปฏิบัติการพิเศษคอมมานโด ได้สนธิกำลังเข้าตรวจค้น 8 จุดทั่วกรุงเทพฯ และปริมณฑล โดยพบสถานที่แห่งหนึ่งจังหวัดนนทบุรี ซึ่งเป็นจุดสำคัญที่เว็บพนันออนไลน์ใช้รวบรวมโพยพนันบอล หวย รวมถึงข้อมูลของลูกค้า และเข้าจับกุมผู้ต้องหาได้ 1 คน ในความผิดฐาน "ร่วมกันเป็นผู้จัดให้มีการเล่น หรือทำอุบายล่อ ช่วยประกาศการโฆษณาหรือชักชวนโดยตรง หรือทางอ้อมให้ผู้อื่น เข้าเล่น หรือเข้าพนันในการเล่น ซึ่งไม่ได้รับอนุญาตจากเจ้าพนักงาน ร่วมกันฟอกเงิน" และออกหมายจับแล้ว 13 หมาย ซึ่งเจ้าหน้าที่ตำรวจเน้นย้ำว่า มีหลักฐานเพียงพอที่สามารถจะดำเนินคดีกับผู้เกี่ยวข้อง โดยหลังจากนี้จะได้เข้าทำการตรวจค้นสถานที่อื่น ๆ ที่คาดว่าจะเป็นสถานที่ฟอกเงิน และจะทำการตรวจยึดทรัพย์สินตามแนวทางปฏิบัติต่อไป
“นายกรัฐมนตรีรับทราบผลการดำเนินงานดังกล่าว และได้สั่งการให้เข้มงวดกับการดำเนินการ โดยรัฐบาลให้ความสำคัญกับการแก้ปัญหาและปราบปรามอาชญากรรมออนไลน์อย่างต่อเนื่อง พร้อมกำชับทุกหน่วยงานที่เกี่ยวข้องให้เร่งดำเนินการขยายผลต่อเนื่องในทุกประเด็นที่เป็นข้อร้องเรียนและเบาะแสต่าง ๆ ที่ได้รับจากประชาชน ให้ยึดหลักตามกระบวนการทางกฎหมายอย่างจริงจัง รอบคอบ และโปร่งใส เพื่อสร้างความเชื่อมั่นให้กับประชาชน” นายอนุชาฯ กล่าว

ที่มา : https://www.thaigov.go.th/news/contents/details/64543