รัฐบาลไทย-ข่าวทำเนียบรัฐบาล-รมช.ประภัตร นำทีมลงพื้นที่ จ. อุบลราชธานี ชี้แจงโครงการสานฝันสร้างอาชีพฯ 


วันเสาร์ที่ 4 กุมภาพันธ์ 2566
รมช.ประภัตร นำทีมลงพื้นที่ จ. อุบลราชธานี ชี้แจงโครงการสานฝันสร้างอาชีพฯ
รมช.ประภัตร นำทีมลงพื้นที่ จ. อุบลราชธานี ชี้แจงโครงการสานฝันสร้างอาชีพฯ เพื่อช่วยให้เกษตรกร สามารถสร้างงาน สร้างอาชีพ สร้างรายได้ กระตุ้นเศรษฐกิจของประเทศ
นายประภัตร โพธสุธน รัฐมนตรีช่วยว่าการกระทรวงเกษตรและสหกรณ์ เปิดเผยภายหลังลงพื้นที่ชี้แจงโครงการสานฝันสร้างอาชีพ และยกระดับรายได้เกษตรกร พร้อมเยี่ยมชมแปลงปลูกฟักทองของเกษตรกรผู้เข้าร่วมโครงการ ณ บ้านค้อ ม.1 ต.เมืองศรีไค อ.วารินชำราบ จ.อุบลราชธานี ว่า โครงการสานฝันสร้างอาชีพ และยกระดับรายได้เกษตรกร มีวัตถุประสงค์เพื่อช่วยเหลือและบรรเทาความเดือดร้อนให้กับเกษตรกร หรือบุคคลทั่วไป รวมถึงกลุ่มแรงงานในภาคการเกษตรและนอกภาคการเกษตร เพื่อเป็นแหล่งเงินทุนให้กับผู้ได้รับผลกระทบจากสถานการณ์การแพร่ระบาดของโรคติดเชื้อไวรัสโคโรนา 2019 (COVID-19) ได้มีเงินทุนในการสร้างงานสร้างอาชีพ ประกอบอาชีพเกษตรกรรมตามหลักปรัชญาของเศรษฐกิจพอเพียง หรือการประกอบอาชีพนอก ภาคการเกษตร ที่มีลักษณะเป็นอาชีพเสริมเพิ่มรายได้ หรืออาชีพที่มีลักษณะเป็นการลงทุนค้าขาย เพื่อเลี้ยงชีพในครัวเรือน ซึ่งใช้เงินลงทุนไม่มากนัก สร้างธุรกิจใหม่ และต้องไม่เป็นการประกอบอาชีพในลักษณะที่ทำลายสิ่งแวดล้อมหรือผิดกฎหมาย
รมช.ประภัตร กล่าวว่า โครงการสานฝันสร้างอาชีพ และยกระดับรายได้เกษตรกร เป็นโครงการที่กระทรวงเกษตรและสหกรณ์ โดยกรมปศุสัตว์ และธนาคารเพื่อการเกษตรและสหกรณ์การเกษตร (ธ.ก.ส. )  ได้ทำร่วมกัน เพราะการเข้าถึงแหล่งเงินทุนเป็นสิ่งสำคัญอย่างยิ่ง ดังนั้น พลเอกประยุทธ์ จันทร์โอชา นายกรัฐมนตรี ได้เน้นและกำชับมายังกระทรวงเกษตรฯ ให้เร่งแก้ปัญหาให้กับเกษตรกร สร้างงาน สร้างอาชีพ สร้างรายได้กระตุ้นเศรษฐกิจของประเทศให้ฟื้นตัวจากสถานการณ์การแพร่ระบาดของโควิด – 19             ผ่านโครงการดังกล่าวฯ โดยจะสนับสนุนเงินกู้เป็นเงินทุนหมุนเวียนให้กับเกษตรกร เป็นส่วนหนึ่งในการส่งเสริมการประกอบอาชีพด้านการเกษตรให้กับเกษตรกร หรือประชาชนที่มีความสนใจประกอบอาชีพ เน้นอาชีพที่มีตลาดรองรับ มีการประกันราคารับซื้อผลผลิต ให้สามารถสร้างรายได้ในระยะสั้น 4 - 6 เดือน ซึ่งจะมีผลตอบแทนเบื้องต้นเพียงพอต่อการดำรงชีพ และสามารถต่อยอดเป็นอาชีพที่มั่นคงต่อไปได้ในอนาคต        ซึ่ง ธ.ก.ส. ได้รับการอนุมัติวงเงินกว่า 30,000 ล้านบาท ปล่อยกู้เป็นรายบุคคล หนี้เสียสามารถกู้ได้ สามารถใช้บุคคลหรือหลักทรัพย์ค้ำประกันได้ โดยจะปล่อยกู้สูงสุดรายละ 100,000 บาท/1-3 ปี อัตราดอกเบี้ยร้อยละ 4 และปีที่ 4 - 5 ดอกเบี้ยตามปกติของธนาคาร
นอกจากนั้น ยังได้ชมแปลงปลูกฟักทองของเกษตรกรผู้เข้าร่วมโครงการสานฝันสร้างอาชีพฯ           แปลงฟักทองนั้น เป็นส่วนหนึ่งของการส่งเสริมอาชีพเกษตรกร ในโครงการสานฝันฯ ซึ่งเป็นการปลูกพืชที่ใช้น้ำน้อย ลงทุนไม่มาก ได้ผลตอบแทนที่ดี และมีตลาดรองรับ

ที่มา : https://www.thaigov.go.th/news/contents/details/64550