รัฐบาลไทย-ข่าวทำเนียบรัฐบาล-​นายกฯ ห่วงใย แรงงานไทยในมาเก๊า ส่ง รมว.สุชาติ เยี่ยมให้กำลังใจถึงสถานประกอบการ


วันเสาร์ที่ 4 กุมภาพันธ์ 2566
04/02/2566
พิมพ์
​นายกฯ ห่วงใย แรงงานไทยในมาเก๊า ส่ง รมว.สุชาติ เยี่ยมให้กำลังใจถึงสถานประกอบการ
​นายกฯ ห่วงใย แรงงานไทยในมาเก๊า ส่ง รมว.สุชาติ เยี่ยมให้กำลังใจถึงสถานประกอบการ
นายสุชาติ ชมกลิ่น รัฐมนตรีว่าการกระทรวงแรงงาน พร้อมด้วย นายสุรชัย ชัยตระกูลทอง ผู้ช่วยรัฐมนตรีประจำกระทรวงแรงงาน นายบุญชอบ สุทธมนัสวงษ์ ปลัดกระทรวงแรงงาน นายจาตุรนต์ ไชยะคำ กงสุลใหญ่ ณ เมืองฮ่องกง และผู้บริหารระดับสูงกระทรวงแรงงาน ลงพื้นที่ประชุมหารือแนวทางความร่วมมือและรับฟังปัญหาอุปสรรคการจัดส่งแรงงานโดยวิธีรัฐจัดส่งร่วมกับสถานประกอบการ โดยมี นายเปาโล ชอง (Mr.Paulo Cheong) รองประธานฝ่ายทรัพยากรบุคคล ของ Sand China Ltd. , และคณะ ให้การต้อนรับ ณ Sand China Ltd. เขตบริหารพิเศษมาเก๊า พร้อมเยี่ยมพบปะให้กำลังใจแรงงานไทยในภาคบริการของบริษัท Sand China ซึ่งเป็นสถานประกอบกิจการที่มีการจ้างแรงงานไทยในตำแหน่งภาคบริการมาอย่างต่อเนื่อง ด้วยวิธีรัฐจัดส่งตั้งแต่ปี 2555 มาจนถึงปัจจุบันมีแรงงานไทยเข้าไปทำงานแล้ว จำนวน 812 ราย
นายสุชาติ กล่าวว่า จากการพูดคุยกับนายจ้างพบว่า ยังมีความต้องการแรงงานไทยหลายตำแหน่ง โดยเฉพาะแรงงานภาคบริการ นอกจากนี้บริษัทในเครือจะเริ่มเปิดให้บริการในส่วนของโรงแรม ร้านอาหารและส่วนให้บริการอื่นเพิ่มขึ้นเต็มรูปแบบ และได้แสดงความประสงค์จ้างแรงงานไทยและแจ้งจำนวนโควตาการจ้างแรงงานไทยผ่านกงสุล (ฝ่ายแรงงาน) ตำแหน่งพนักงานทำความสะอาด พนักงานดูแลห้องพัก พนักงานดูแลลูกค้า เป็นจำนวนมาก เนื่องจากมาเก๊ามีความหลากหลายของธุรกิจ โดยเฉพาะด้านโรงแรมและบริการเพิ่มมากขึ้นอย่างต่อเนื่อง ประกอบกับการขยายตัวทางเศรษฐกิจภายหลังโควิด-19 คลี่คลายลงมีนักท่องเที่ยวเข้ามาเป็นจำนวนมากทำให้เจ้าของสถานประกอบการต้องการจ้างแรงงานต่างชาติค่อนข้างมาก
“สำหรับคนไทยที่อยากทำงานในธุรกิจด้านโรงแรมและบริการ ต้องเร่งพัฒนาศักยภาพและทักษะที่เหมาะสม โดยเฉพาะทักษะทางด้านภาษากวางตุ้ง ภาษาจีนกลาง หรือกระทั่งภาษาโปรตุเกส ซึ่งล้วนแล้วแต่จะเป็นประโยชน์ในการทำงานทั้งสิ้น โดยกระทรวงแรงงานหวังเป็นอย่างยิ่งว่า การที่ได้มีโอกาสพบกันในครั้งนี้ จะเป็นการเปิดศักราชใหม่ของความร่วมมือระหว่างไทยกับบริษัทฯ ที่จะได้รับความร่วมมืออย่างใกล้ชิดและและสานต่อความสัมพันธ์อันดีของทั้ง 2 ฝ่ายให้มีความแน่นแฟ้นยิ่งขึ้น เพื่อประโยชน์ของทั้งแรงงานไทยและการขับเคลื่อนและการเติบโตของบริษัทฯ อย่างมีประสิทธิภาพ และยั่งยืนต่อไป” รมว.สุชาติ กล่าวทิ้งท้าย
โอกาสเดียวกันนี้ นายสุชาติ ยังได้พบปะให้กำลังใจแรงงานไทยซึ่งเป็นพนักงานบริการด้านโรงแรมของบริษัท Sand China โดยกล่าวว่า การเดินทางมาเยี่ยมแรงงานไทยในมาเก๊าครั้งนี้ เพื่อต้องการพบปะพูดคุยกับแรงงานไทยภายหลังสถานการณ์โควิด – 19 เริ่มคลี่คลายลง เนื่องจากแรงงานไทยแต่ละคนต้องจากบ้านมาทำงานต่างแดน ซึ่งได้สอบถามสารทุกข์สุกดิบ พร้อมส่งกำลังใจและความห่วงใยจากท่านนายกรัฐมนตรีและรัฐมนตรีว่าการกระทรวงกลาโหม พล.อ.ประยุทธ์ จันทร์โอชา ที่ได้ฝากความห่วงใยและให้กำลังใจมายังพี่น้องแรงงานไทยทุกคนที่เดินทางมาทำงานในต่างประเทศ แรงงานไทยที่ทำงานในต่างประเทศถือว่ามีความสำคัญ เนื่องจากแต่ละคนเป็นเสาหลักของครอบครัวตั้งใจมาทำงานหาเงินส่งกลับเลี้ยงครอบครัวที่ประเทศไทย ซึ่งแต่ละปีมีรายได้ส่งกลับเพื่อพัฒนาประเทศเป็นจำนวนมาก
+++++++++++++++++++
กองเผยแพร่และประชาสัมพันธ์
4 กุมภาพันธ์ 2566

ที่มา : https://www.thaigov.go.th/news/contents/details/64554