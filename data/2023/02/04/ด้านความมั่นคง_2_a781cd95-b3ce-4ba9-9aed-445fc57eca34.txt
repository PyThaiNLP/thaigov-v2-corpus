รัฐบาลไทย-ข่าวทำเนียบรัฐบาล-รมว. เฮ้ง เตือน “ผีน้อย” เกาหลีกำหนดเส้นตาย 28 ก.พ. 66 เจอจับปรับ 30 ล้านวอน


วันเสาร์ที่ 4 กุมภาพันธ์ 2566
04/02/2566
พิมพ์
รมว. เฮ้ง เตือน “ผีน้อย” เกาหลีกำหนดเส้นตาย 28 ก.พ. 66 เจอจับปรับ 30 ล้านวอน
กระทรวงแรงงาน ชวนผีน้อยรายงานตัวกลับไทย ภายในวันที่ 28 ก.พ. 66 ย้ำไม่มีค่าปรับ ไม่ถูกดำเนินคดี มีโอกาสกลับไปทำงานเกาหลีถูกกฎหมาย พร้อมแจงทางเลือกหางานผ่าน “ไทยมีงานทำ”
นายสุชาติ ชมกลิ่น รัฐมนตรีว่าการกระทรวงแรงงาน เปิดเผยว่า ฝ่ายแรงงาน ประจำสถานเอกอัครราชทูต ณ กรุงโซล สาธารณรัฐเกาหลี แจ้งว่า นับตั้งแต่วันที่ 11 ตุลาคม 2565 กระทรวงยุติธรรมและหน่วยงานที่เกี่ยวข้องของสาธารณรัฐเกาหลี ได้เริ่มกวาดล้างผู้ที่พำนักแบบผิดกฎหมายในสาธารณรัฐเกาหลี ทำให้มีผู้พำนักแบบผิดกฎหมายเดินทางออกนอกประเทศโดยสมัครใจมากขึ้น กระทรวงยุติธรรมของสาธารณรัฐเกาหลีจึงได้ดำเนินโครงการการเดินทางออกนอกประเทศโดยสมัครใจแบบพิเศษ (Special Voluntary Departure Program) ซึ่งเปิดโอกาสให้ผู้ที่พำนักแบบผิดกฎหมายสามารถรายงานตัวกลับโดยสมัครใจ ระหว่างวันที่ 7 พฤศจิกายน 2565 ถึง วันที่ 28 กุมภาพันธ์ 2566 โดยจะได้รับการยกเว้นค่าปรับและระงับการห้ามเดินทางกลับเข้าสาธารณรัฐเกาหลี (อาจกลับเข้ามาสาธารณรัฐเกาหลีได้อีก) ซึ่งหากไม่รายงานตัวออกนอกสาธารณรัฐเกาหลีภายในช่วงเวลาที่กำหนด หรือถูกจับกุมในช่วงการกวาดล้าง จะต้องชำระค่าปรับจำนวน 30 ล้านวอน และจะถูกเพิ่มความเข้มงวดในการห้ามเดินทางกลับเข้าสาธารณรัฐเกาหลี
“ขอให้คนไทยที่ทำงานอยู่ในเกาหลีอย่างผิดกฎหมายใช้โอกาสนี้มารายงานตัวเดินทางกลับประเทศไทย การลักลอบทำงานอย่างผิดกฎหมายทำให้ต้องหลบซ่อน ไม่ได้รับการดูแลตามสิทธิที่พึงมี หากเจ็บป่วยในต่างประเทศค่าใช้จ่ายจะสูงมาก และยังมีโอกาสถูกนายจ้างเอาเปรียบ ได้ไม่คุ้มเสีย ที่สำคัญรัฐบาล โดยการนำของพล.อ. ประยุทธ์ จันทร์โอชา นายกรัฐมนตรี มีนโยบายฟื้นฟูประเทศอย่างเร่งด่วนหลังสถานการณ์โควิด-19 คลี่คลาย ทำให้ภาคการท่องเที่ยวขยายตัว ภาคธุรกิจเดินหน้า เศรษฐกิจบ้านเรามีแนวโน้มที่ดีขึ้น สถานประกอบการมีความต้องการแรงงานและพร้อมที่จะจ่ายค่าตอบแทนในราคาสูง โดยเฉพาะภาคท่องเที่ยว และบริการ ดังนั้นไม่ต้องกังวลว่ากลับมาแล้วจะไม่มีงานทำ ทุกคนสามารถทำงานใกล้ครอบครัว ถูกกฎหมาย และมีรายได้ที่เหมาะสม” รมว.แรงงาน กล่าว
ด้านนายไพโรจน์ โชติกเสถียร อธิบดีกรมการจัดหางาน กล่าวว่า ปัจจุบันประเทศไทย มีการจัดส่งแรงงานไทยไปทำงานสาธารณรัฐเกาหลี โดยภาครัฐผ่านโครงการ EPS ปีละ 10,000 อัตรา ในงานอุตสาหกรรมการผลิต งานเกษตร/ปศุสัตว์ และงานก่อสร้าง และโดยภาคเอกชน จำนวน 5,000 อัตรา ในอุตสาหกรรมอู่ต่อเรือ ตำแหน่งช่างเชื่อม ช่างไฟฟ้า ช่างสีพ่นทราย และกำลังเจรจาจัดส่งแรงงานไปทำงานภาคเกษตรตามฤดูกาลด้วย ซึ่งถือว่ามีโอกาสอีกมากที่จะเดินทางไปทำงานเกาหลีอย่างถูกต้อง หรือหากต้องการหางานทำในประเทศไทย  กรมการจัดหางานพร้อมให้บริการประชาชนผ่านระบบออนไลน์ บนแพลตฟอร์ม “ไทยมีงานทำ”ซึ่งให้บริการทั้ง Web Application และ Mobile Application ฟรี ไม่มีค่าใช้จ่าย ประชาชนสามารถหางาน เข้าถึงตำแหน่งงานที่สนใจเหมาะสมกับตนเอง และสมัครหลักสูตรฝึกอบรมเพื่อพัฒนาทักษะและเพิ่มโอกาสการมีงานทำ
“ผู้ที่ประสงค์ร่วมโครงการการเดินทางออกนอกประเทศโดยสมัครใจแบบพิเศษ (Special Voluntary Departure Program) สามารถไปแจ้งด้วยตัวเองได้ที่สำนักงานตรวจคนเข้าเมืองที่ใดก็ได้ หรือแจ้งออนไลน์ทางเว็บไซต์ www.hikorea.go.kr โดยต้องแจ้งความประสงค์ล่วงหน้าอย่างน้อย 3 วัน (ไม่รวมวันหยุด) ก่อนวันที่มีกำหนดเดินทางออกนอกประเทศ พร้อมเตรียมเอกสาร ได้แก่ หนังสือเดินทาง ใบแจ้งการเดินทางออกนอกสาธารณรัฐเกาหลีโดยสมัครใจ และตั๋วเครื่องบิน หากมีข้อสงสัย สามารถสอบถามข้อมูลเพิ่มเติมได้ที่ Immigration Contact Center โทร 1345 (มีล่ามไทยให้บริการ) หรือทางเว็บไซต์ Korea Immigration Service ที www.immigration.go.kr ทั้งนี้ ตั้งแต่เปิดให้ผู้พำนักแบบผิดกฎหมายเดินทางออกจากเกาหลีโดยสมัครใจ มีคนไทยรายงานตัวกลับไทยแล้ว 2,601 คน เดินทางกลับถึงประเทศไทยแล้ว 2,259 คน” อธิบดีกรมการจัดหางาน กล่าว

ที่มา : https://www.thaigov.go.th/news/contents/details/64545