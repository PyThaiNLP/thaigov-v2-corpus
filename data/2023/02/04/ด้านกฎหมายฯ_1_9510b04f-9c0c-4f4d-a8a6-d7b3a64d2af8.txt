รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม รับฟังเสียงสะท้อนอาสาสมัครคุมประพฤติลำพูน หลังเป็นที่แรกเฝ้าระวังผู้พ้นโทษติดกำไล EM จากกม. JSOC


วันเสาร์ที่ 4 กุมภาพันธ์ 2566
04/02/2566
พิมพ์
รัฐมนตรีว่าการกระทรวงยุติธรรม รับฟังเสียงสะท้อนอาสาสมัครคุมประพฤติลำพูน หลังเป็นที่แรกเฝ้าระวังผู้พ้นโทษติดกำไล EM จากกม. JSOC
รัฐมนตรีว่าการกระทรวงยุติธรรม รับฟังเสียงสะท้อนอาสาสมัครคุมประพฤติลำพูน หลังเป็นที่แรกเฝ้าระวังผู้พ้นโทษติดกำไล EM จากกม. JSOC เล็งหาคนรุ่นใหม่ช่วยทำงานให้เข้าถึงทุกกลุ่ม หวังสังคมปลอดภัยมากขึ้น พร้อมช่วยประชาสัมพันธ์งานด้านต่างๆของกระทรวง
นายสมศักดิ์ เทพสุทิน รัฐมนตรีว่าการกระทรวงยุติธรรม เปิดเผยว่า ตนได้มีโอกาสไปพบปะพูดคุยกับอาสาสมัครคุมประพฤติ จ.ลำพูน 50 คน เมื่อวันที่ 3 ก.พ. ที่ผ่านมา ซึ่งถือเป็นเวทีแรกที่ตนมีโอกาสได้พบปะพูดคุยกับอาสาสมัครฯอย่างเป็นทางการ โดยได้แลกเปลี่ยนความเห็นและรับปัญหาและข้อเสนอแนะต่างๆ เกี่ยวกับการทำงานซึ่งตนก็จะนำไปปรับใช้ เพราะผู้รู้จริงคือ ผู้ที่ปฏิบัติงาน โดยหลังจากที่ พ.ร.บ.มาตรการป้องกันการกระทำความผิดซ้ำในความผิดเกี่ยวกับเพศหรือที่ใช้ความรุนแรง หรือ JSOC มีผลบังคับใช้ไป เมื่อวันที่ 23 ม.ค. จ.ลำพูน เป็นจังหวัดแรกที่มีผู้พ้นโทษในกลุ่มเฝ้าระวังที่ศาลได้สั่งให้ติดกำไล EM  เพื่อติดตามเฝ้าระวัง ทำให้อาสาสมัครฯ ของจ.ลำพูน เป็นรุ่นแรกที่ได้ทำงานภายใต้กฎหมายนี้ เพื่อป้องกันและเฝ้าระวังการก่ออาชญากรรม สร้างความปลอดภัยให้สังคม โดยเฉพาะเด็กและสตรี และยังเพื่อแก้ปัญหาลดอัตราการกระทำความผิดซ้ำอีกด้วย
นายสมศักดิ์ กล่าวอีกว่า ทางตัวแทนอาสาสมัครฯ ได้เสนอแนะและสะท้อนปัญหาในการทำงาน เช่น อาสาสมัครฯส่วนใหญ่มีอายุเยอะ อาจจะขาดความคล่องตัวในบางครั้ง จึงอยากให้กรมคุมประพฤติและกระทรวงยุติธรรม ช่วยหาวิธีโน้มน้าวใจให้กลุ่มคนรุ่นใหม่เข้ามาทำงานในจุดนี้บ้าง เพื่อให้เกิดความคล่องตัว มีการทำงานที่หลากหลายและสามารถเข้าถึงทุกกลุ่ม ซึ่งตนก็ได้สั่งการให้กรมคุมประพฤติไปหาวิธีดำเนินการในเรื่องนี้ เพราะนอกจากต้องทำงานเกี่ยวกับ พ.ร.บ. JSOC ตนก็อยากให้อาสาสมัครฯเป็นตัวแทนในการให้ความรู้เกี่ยวกับงานด้านต่างๆของกระทรวงด้วย อาทิ การป้องกันยาเสพติดในชุมชน การแนะนำสิทธิประโยชน์ต่างๆ เช่น กองทุนยุติธรรม พ.ร.บ.เยียวยาผู้เสียหายจากคดีอาญา และการไกล่เกลี่ยข้อพิพาท เพื่อให้ชาวบ้านเข้าถึงสิทธิต่างๆที่ควรจะได้รับ
"หากเรารู้ว่ามีคนร้ายอยู่ในสังคม ก็จะไม่มีคนตาย เพราะเรามีมาตรการเฝ้าระวัง มีเครื่องมือในการควบคุม และทุกคนช่วยกันเป็นหูเป็นตาช่วยกันสอดส่อง นอกจากนี้เรายังมีการช่วยเหลือเยียวยาสำหรับผู้ที่ได้รับความเสียหายอีกด้วย ที่กระทรวงยุติธรรมเร่งทำกฎหมายนี้จนสำเร็จ เพื่อช่วยสร้างความปลอดภัยให้สังคมโดยเฉพาะเด็กและสตรี ลดการก่ออาชญากรรม การกลับมาทำผิดซ้ำ ซึ่งอาสาสมัครคุมประพฤติ จะเป็นส่วนหนึ่งของกระทรวง ที่ช่วยประชาสัมพันธ์สิทธิต่างๆให้ประชาชนรับรู้ และสามารถเข้าถึงให้มากที่สุด ตามนโยบาย ยุติธรรมเชิงรุก สร้างสุขให้ประชาชน" นายสมศักดิ์ กล่าว

ที่มา : https://www.thaigov.go.th/news/contents/details/64548