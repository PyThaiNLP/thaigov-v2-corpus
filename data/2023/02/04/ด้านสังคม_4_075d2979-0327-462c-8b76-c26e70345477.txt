รัฐบาลไทย-ข่าวทำเนียบรัฐบาล-องคมนตรี ติดตามการพัฒนางานโรงพยาบาลสมเด็จพระยุพราชปัว จังหวัดน่าน


วันเสาร์ที่ 4 กุมภาพันธ์ 2566
องคมนตรี ติดตามการพัฒนางานโรงพยาบาลสมเด็จพระยุพราชปัว จังหวัดน่าน
องคมนตรี ลงพื้นที่ตรวจเยี่ยมและติดตามความก้าวหน้าการพัฒนางานของโรงพยาบาลสมเด็จพระยุพราชปัว จังหวัดน่าน ให้การดูแลทั้งประชาชนในพื้นที่และจากประเทศเพื่อนบ้าน พร้อมจัดโครงการรองรับการเป็นสังคมสูงอายุ ดูแลเชิงรุกกลุ่มผู้พิการ ผู้ป่วยติดบ้านติดเตียง
องคมนตรี ลงพื้นที่ตรวจเยี่ยมและติดตามความก้าวหน้าการพัฒนางานของโรงพยาบาลสมเด็จพระยุพราชปัว จังหวัดน่าน ให้การดูแลทั้งประชาชนในพื้นที่และจากประเทศเพื่อนบ้าน พร้อมจัดโครงการรองรับการเป็นสังคมสูงอายุ ดูแลเชิงรุกกลุ่มผู้พิการ ผู้ป่วยติดบ้านติดเตียง
วันนี้ (4 กุมภาพันธ์ 2566) ณ โรงพยาบาลสมเด็จพระยุพราชปัว จังหวัดน่าน นายพลากร สุวรรณรัฐ องคมนตรี ในฐานะรองประธานกรรมการมูลนิธิโรงพยาบาลสมเด็จพระยุพราช พร้อมด้วย นายแพทย์ทศเทพ บุญทอง สาธารณสุขนิเทศก์ เขตสุขภาพที่ 1 คณะผู้บริหาร และหน่วยงานที่เกี่ยวข้อง ลงพื้นที่ตรวจเยี่ยมโรงพยาบาลสมเด็จพระยุพราชปัว จังหวัดน่าน พร้อมมอบถุงของขวัญพระราชทานให้กับผู้ป่วย และให้กำลังใจบุคลากรผู้ปฏิบัติงาน
นายแพทย์ทศเทพ บุญทอง สาธารณสุขนิเทศก์ เขตสุขภาพที่ 1 กล่าวว่า พระบาทสมเด็จพระวชิรเกล้าเจ้าอยู่หัวฯ ทรงมีพระราโชบายให้โรงพยาบาลสมเด็จพระยุพราชเป็นฐานที่แข็งแรงในการขยายงานด้านสุขภาพสู่ชมชน ซึ่งโรงพยาบาลสมเด็จพระยุพราชปัวเป็นโรงพยาบาลแม่ข่าย รับ-ส่งต่อผู้ป่วยจากโรงพยาบาลชุมชนทางตอนเหนือของจังหวัดน่าน 5 อำเภอ ได้แก่ โรงพยาบาลเฉลิมพระเกียรติ โรงพยาบาลทุ่งช้าง โรงพยาบาลเชียงกลาง โรงพยาบาลบ่อเกลือ และโรงพยาบาลท่าวังผา และยังให้บริการรักษาพยาบาลผู้ป่วยจากประเทศสาธารณรัฐประชาธิปไตยประชาชนลาวที่มีอาณาเขตติดต่อกัน เพื่อให้ผู้ป่วยได้รับการดูแลอย่างทันท่วงที ลดระยะเวลาในการเดินทาง ขณะเดียวกันต้องคงประสิทธิภาพในการรักษาพยาบาล ให้ผู้ป่วยได้รับการดูแลที่ได้มาตรฐานและปลอดภัย โดยได้พัฒนางานสำคัญในหลายด้าน อาทิ การผ่าตัดด้านศัลยกรรมทั่วไป ด้านศัลยกรรมกระดูกและข้อ ด้านสูตินรีเวชกรรม การส่องกล้องตรวจกระเพาะอาหารลำไส้เล็กส่วนต้น การส่องกล้องตรวจลำไส้ใหญ่ ตรวจวินิจฉัยรักษาโรคด้วยเครื่องมือพิเศษที่ใช้เทคโนโลยีชั้นสูง ใช้เทคนิคปลอดเชื้อและเทคนิคเฉพาะของห้องผ่าตัด โดยเปิดให้บริการตลอด 24 ชั่วโมง
นายแพทย์ทศเทพ กล่าวต่อว่า โรงพยาบาลสมเด็จพระยุพราชปัว มีการจัดบริการเชิงรุกโดยมีทีมแพทย์เวชศาสตร์ครอบครัวลงพื้นที่ดูแลครอบคลุมทุกตำบลในอำเภอปัว ออกให้บริการตรวจรักษาและให้คำปรึกษาแก่เครือข่ายสาธารณสุข 12 รพ.สต. และ 2 สสช. ร่วมเป็นทีมในการขับเคลื่อนเพื่อดูแลประชาชนทุกกลุ่มวัย โดยเฉพาะกลุ่มผู้สูงอายุ ซึ่งมีประมาณ 20 % ของประชากร ได้มีโครงการต่างๆ รองรับการเป็นสังคมผู้สูงอายุ เช่น โครงการป้องกันอุบัติเหตุจราจรในผู้สูงอายุ โครงการคัดกรองความเสี่ยงการพลัดตกหกล้มและภาวะกระดูกพรุน และมีการติดตามเยี่ยมบ้านกลุ่มผู้พิการ ผู้ป่วยติดบ้านติดเตียง ร่วมกับทีมสหสาขาวิชาชีพ โดยบูรณาการการดูแลกับภาคีเครือข่ายทั้งภาครัฐและเอกชน นอกจากนี้ ยังมีโครงการเสริมศักยภาพให้ยุวชนน้อยสามารถดูแลตัวเองและสร้างเสริมสุขภาพแก่ครอบครัวและชุมชนหลังจากจบการศึกษา โดยปฏิบัติผ่านเครือข่ายจิตอาสา สืบทอดองค์ความรู้ด้านสุขภาพสู่ชุมชนตามบริบทพื้นที่ของตัวเอง เป็นการสร้างเสริมสุขภาพพันธุ์ใหม่ที่เรียกว่านักสืบสุขภาพ
ทั้งนี้ โรงพยาบาลสมเด็จพระยุพราชปัว ได้มุ่งมั่นพัฒนาคุณภาพสถานพยาบาลโดยบูรณาการมิติจิตวิญญาณในการพัฒนาคุณภาพอย่างต่อเนื่อง ได้รับรางวัล Spiritual Healthcare Appreciation Award ปี 2562 และเป็นโรงพยาบาลรัฐแห่งแรกในประเทศไทย ที่ผ่านเกณฑ์การประเมิน SHA Certification (การรับรองระบบการทำงานในสถานพยาบาลด้วยจิตวิญญาณ)
*********************** 4 กุมภาพันธ์ 2566

ที่มา : https://www.thaigov.go.th/news/contents/details/64555