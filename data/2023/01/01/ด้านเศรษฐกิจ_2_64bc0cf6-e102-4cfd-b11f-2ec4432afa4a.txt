รัฐบาลไทย-ข่าวทำเนียบรัฐบาล-สำนักงานเจ้าท่าภูมิภาคสาขาพัทยา เข้าช่วยเรือใบเกิดอุบัติเหตุพลิกคว่ำกลางทะเล หลังออกตรวจตราความปลอดภัยทางน้ำ


วันอาทิตย์ที่ 1 มกราคม 2566
สำนักงานเจ้าท่าภูมิภาคสาขาพัทยา เข้าช่วยเรือใบเกิดอุบัติเหตุพลิกคว่ำกลางทะเล หลังออกตรวจตราความปลอดภัยทางน้ำ
...
เจ้าท่าพัทยา เข้าช่วยเรือใบเกิดอุบัติเหตุพลิกคว่ำกลางทะเล หลังออกตรวจตราความปลอดภัยทางน้ำ
นายสรพงศ์ ไพฑูรย์พงษ์ รักษาการอธิบดีกรมเจ้าท่า กระทรวงคมนาคม ได้สั่งการให้สำนักงานเจ้าท่าภูมิภาคส่วนกลางและส่วนภูมิภาค เฝ้าระวังด้านความปลอดภัยการเดินทางทางน้ำช่วงเทศกาลปีใหม่ อุบัติเหตุต้องเป็นศูนย์ตามนโยบายรัฐบาลและกระทรวงคมนาคม
วันที่ 31 ธันวาคม 2565 เวลาประมาณ 14.00 น. สำนักงานเจ้าท่าภูมิภาคสาขาพัทยา นำเรือตรวจการณ์เจ้าท่า 285 ลาดตระเวนอำนวยความปลอดภัยในเส้นทางเดินเรือ บริเวณท่าเทียบเรือพัทยาใต้และเกาะล้าน ได้ตรวจพบบุคคลเล่นเรือใบเกิดอุบัติเหตุเรือใบพลิกคว่ำไม่สามารถเดินเรือต่อไปได้  และนั่งรอคอยความช่วยเหลือบนเรือใบที่พลิกคว่ำกลางทะเล อยู่ทางด้านทิศตะวันตกของเกาะครกประมาณ 1 ไมล์ทะเล  เจ้าหน้าที่เรือตรวจการณ์เจ้าท่า 285 จึงได้เข้าทำการช่วยเหลือบุคคลดังกล่าว  ภายหลังทราบชื่อว่า นายสุวรรณ ภู่ภพสกุล อายุ 60 ปี ได้แล่นเรือใบออกจากสโมสรราชวรุณฝั่งพัทยา เพื่อการสันทนาการจนเดินเรือมาถึงบริเวณเกาะครก เกิดประสบคลื่นใหญ่จนทำให้เรือพลิกคว่ำ จึงได้พยายามปีนขึ้นเรือและนั่งรออยู่บนเรือที่พลิกคว่ำ เพื่อรอการช่วยเหลือจนเรือเจ้าหน้าที่มาตรวจพบ
ในการนี้ สำนักงานเจ้าท่าภูมิภาคสาขาพัทยา ได้ประสานไปยังเรือกู้ภัยเมืองพัทยา เพื่อดำเนินการชักลากเรือประสบเหตุลำดังกล่าว ไม่ให้กีดขวางการเดินเรือ เพื่อนำกลับเข้าฝั่งได้อย่างปลอดภัย ทั้งนี้ หากประชาชนพบเห็นความไม่ปลอดภัยทางน้ำ สามารถโทรได้ที่ 1199 สายด่วนกรมเจ้าท่า ตลอด 24 ชั่วโมง

ที่มา : https://www.thaigov.go.th/news/contents/details/63310