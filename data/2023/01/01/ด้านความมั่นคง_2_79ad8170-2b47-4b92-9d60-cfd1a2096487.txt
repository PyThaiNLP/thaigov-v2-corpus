รัฐบาลไทย-ข่าวทำเนียบรัฐบาล-ปลัดกระทรวงมหาดไทยตรวจเยี่ยมจุดตรวจและจุดบริการประชาชนในช่วงเทศกาลปีใหม่ 2566 ในพื้นที่จังหวัดฉะเชิงเทรา เน้นย้ำ ช่วยกันดูแลสร้างการรับรู้ประชาชนผู้ใช้รถใช้ถนนปฏิบัติตามวินัยจราจร


วันอาทิตย์ที่ 1 มกราคม 2566
01/01/2566
พิมพ์
ปลัดกระทรวงมหาดไทยตรวจเยี่ยมจุดตรวจและจุดบริการประชาชนในช่วงเทศกาลปีใหม่ 2566 ในพื้นที่จังหวัดฉะเชิงเทรา เน้นย้ำ ช่วยกันดูแลสร้างการรับรู้ประชาชนผู้ใช้รถใช้ถนนปฏิบัติตามวินัยจราจร
ปลัดกระทรวงมหาดไทยตรวจเยี่ยมจุดตรวจและจุดบริการประชาชนในช่วงเทศกาลปีใหม่ 2566 ในพื้นที่จังหวัดฉะเชิงเทรา เน้นย้ำ ช่วยกันดูแลสร้างการรับรู้ประชาชนผู้ใช้รถใช้ถนนปฏิบัติตามวินัยจราจรอย่างเคร่งครัดเพื่อความปลอดภัยของทุกคน
เมื่อวันที่ 31 ธ.ค. 65 เวลา 16.40 น. นายสุทธิพงษ์ จุลเจริญ ปลัดกระทรวงมหาดไทย ในฐานะรองประธานคณะกรรมการศูนย์อำนวยการความปลอดภัยทางถนน (ศปถ.) ตรวจเยี่ยมให้กำลังใจเจ้าหน้าที่ผู้ปฏิบัติงานประจำจุดตรวจ/จุดบริการประชาชนสี่แยกบ้านหนองคอก อ.ท่าตะเกียบ จ.ฉะเชิงเทรา โดยได้รับเมตตาจากท่านเจ้าคุณพระราชภาวนาพิธาน วิ. เจ้าคณะจังหวัดฉะเชิงเทรา เจ้าอาวาสวัดโสธรวราราม วรวิหาร ร่วมลงพื้นที่ โดยมี นายขจรเกียรติ รักพานิชมณี ผู้ว่าราชการจังหวัดฉะเชิงเทรา นางปิติมา รักพานิชมณี ประธานแม่บ้านมหาดไทยจังหวัดฉะเชิงเทรา นายณัฐพงษ์ สงวนจิตร รองผู้ว่าราชการจังหวัดฉะเชิงเทรา นางสาวฉัตรประอร นิยม รองผู้ว่าราชการจังหวัดฉะเชิงเทรา นางวราภรณ์ ศิริวงศ์ ปลัดจังหวัดฉะเชิงเทรา นายอนุชา อินทศร หัวหน้าสำนักงานจังหวัดฉะเชิงเทรา นายพงษ์ศักดิ์ ธีระกิตติวัฒนา หัวหน้าสำนักงานป้องกันและบรรเทาสาธารณภัยจังหวัดฉะเชิงเทรา นายสุนทร โภคา นายอำเภอท่าตะเกียบ นายปฐมพงศ์ ธิศรี ปลัดอำเภอ พ.ต.อ.วรานนท์ บุราณรมย์ ผู้กำกับการสถานีตำรวจภูธรท่าตะเกียบ นายอังคาร จันทนาม หน่วยป้องกันและพัฒนาป่าไม้ท่าตะเกียบ สำนักจัดการทรัพยากรป่าไม้ที่ 9 สาขาปราจีนบุรี นายปรีชา นัทธี รองนายก อบต.คลองตะเกรา เจ้าหน้าที่ตำรวจ กำนัน ผู้ใหญ่บ้าน คณะกรรมการหมู่บ้าน ผู้บริหารองค์กรปกครองส่วนท้องถิ่น ส่วนราชการที่เกี่ยวข้อง และอาสาสมัครป้องกันภัยฝ่ายพลเรือน (อปพร.) ให้การต้อนรับ
นายสุทธิพงษ์ จุลเจริญ ปลัดกระทรวงมหาดไทย กล่าวว่า ศูนย์อำนวยการความปลอดภัยทางถนน (ศปถ.) ภายใต้การนำของพลเอก อนุพงษ์ เผ่าจินดา รัฐมนตรีว่าการกระทรวงมหาดไทย ในฐานะผู้อำนวยการและประธานคณะกรรมการศูนย์อำนวยการความปลอดภัยทางถนน ได้กำหนดมาตรการป้องกันและลดอุบัติเหตุทางถนน ในช่วงเทศกาลส่งท้ายปีเก่าต้อนรับปีใหม่ 2566 ภายใต้แนวคิด "ชีวิตวิถีใหม่ ขับขี่อย่างปลอดภัย ไร้อุบัติเหตุ" ช่วงควบคุมเข้มข้นระหว่างวันที่ 29 ธันวาคม 2565 – 4 มกราคม 2566 มุ่งลดปัจจัยเสี่ยงอุบัติเหตุทางถนนด้วยการบังคับใช้กฎหมายอย่างเคร่งครัดควบคู่การอำนวยความสะดวกในการเดินทางของประชาชน ภายใต้แผนบูรณาการป้องกันและลดอุบัติเหตุทางถนนช่วงเทศกาลและช่วงวันหยุด 2566 มีเป้าหมายลดจำนวนครั้งของการเกิดอุบัติเหตุ จำนวนผู้เสียชีวิต และจำนวนผู้บาดเจ็บ ให้ได้ไม่น้อยกว่าร้อยละ 5 เมื่อเทียบกับสถิติในช่วงเทศกาลเฉลี่ย 3 ปีย้อนหลัง มุ่งลดปัจจัยเสี่ยงอุบัติเหตุทางถนนครอบคลุมในทุกมิติ ทั้งคน รถ ถนน และสิ่งแวดล้อม ด้วยการบังคับใช้กฎหมายอย่างเข้มข้นและต่อเนื่อง ปรับปรุงถนนและสภาพแวดล้อมริมทางให้ปลอดภัย คุมเข้มความปลอดภัยของยานพาหนะทุกประเภท รวมทั้งเฝ้าระวังและป้องปรามพฤติกรรมเสี่ยงอุบัติเหตุทางถนนทุกรูปแบบ โดยเฉพาะขับรถเร็วดื่มแล้วขับ และไม่ใช้อุปกรณ์นิรภัย ตรวจวัดแอลกอฮอล์ สร้างการรับรู้มาตรการบังคับใช้กฎหมาย สถานการณ์อุบัติเหตุ การใช้รถใช้ถนนอย่างปลอดภัยผ่านทุกช่องทางสื่อสาร จัดหน่วยบริการการแพทย์ฉุกเฉิน หน่วยกู้ชีพกู้ภัย และเครื่องมืออุปกรณ์ให้พร้อมช่วยเหลือ ณ จุดเกิดเหตุ และส่งต่อผู้ประสบอุบัติเหตุอย่างรวดเร็วในทุกพื้นที่ เพื่อประชาชนเดินทางอย่างสุขใจกับชีวิตวิถีใหม่ที่ห่างไกลอุบัติเหตุทางถนน
"ขอเป็นกำลังใจให้กับเจ้าหน้าที่ผู้ปฏิบัติงานทุกท่านในการอำนวยความสะดวกและดูแลพี่น้องประชาชนคนใช้รถใช้ถนนให้ได้รับความปลอดภัย และช่วยกันสร้างการรับรู้ ช่วยกันพูด ช่วยกันย้ำเตือนลูก ๆ หลาน ๆ และสมาชิกในหมู่บ้านได้ระมัดระวังความปลอดภัยในการใช้รถใช้ถนน สวมหมวกกันน็อค ไม่ขับรถเร็ว ไม่ดื่มเหล้าแล้วขับรถ ง่วงไม่ขับ และที่สำคัญต้องมีวินัยจราจร ปฏิบัติตามกฎหมายโดยเคร่งครัด เพื่อลดปัจจัยเสี่ยงที่จะเกิดอุบัติเหตุ ทำให้เกิดความปลอดภัยแก่ตนเอง คนในครอบครัว ชุมชน และสังคมอย่างยั่งยืน" นายสุทธิพงษ์ฯ กล่าวในช่วงท้าย
นายขจรเกียรติ รักพานิชมณี ผู้ว่าราชการจังหวัดฉะเชิงเทรา กล่าวว่า ข้อมูลอุบัติเหตุทางถนนช่วงเทศกาลปีใหม่ พ.ศ. 2566 ของ ศูนย์ปฏิบัติการป้องกันและลดอุบัติเหตุทางถนนช่วงเทศกาลปีใหม่ พ.ศ. 2566 จังหวัดฉะเชิงเทรา ประจำวันที่ 30 ธันวาคม 2565 เกิดอุบัติเหตุ 3 ครั้ง มีผู้เสียชีวิต 1 ราย ได้รับบาดเจ็บ 3 ราย โดยยานพาหนะเกิดอุบัติเหตุสูงสุด คือ รถจักรยานยนต์ พฤติกรรมเสี่ยงที่ทำให้เกิดอุบัติเหตุสูงสุด คือ ไม่สวมหมวกนิรกัย ช่วงเวลาที่เกิดอุบัติเหตุสูงสุด ได้แก่ 03.01-06.00, 09.01-12.00 และ 15.01-18.00 โดยจังหวัดฉะเชิงเทรา ได้มีการตั้งจุดตรวจ/จุดบริการ แบ่งเป็น จุดตรวจหลัก 11 อำเภอ รวม 22 จุด ผู้ปฏิบัติหน้าที่ รวม 565 คน และจุดตรวจรอง รวม 96 จุด ซึ่งผลการเรียกตรวจยานพาหนะตามมาตรการหลัก เรียกตรวน จำนวส 2,129 คัน ถูกดำเนินคดี 763 คัน คิดเป็นร้อยละ 35.84 และสำหรังข้อมูลสะสมอุบัติเหตุทางถนนช่วงเทศกาลปีใหม่ พ.ศ. 2566 วันที่ 29 ธันวาคม 2565 - 4 มกราคม 2566 เกิดอุบัติเหตุ 11 ครั้ง มีผู้เสียชีวิต 2 ราย ได้รับบาดเจ็บ 11 ราย

ที่มา : https://www.thaigov.go.th/news/contents/details/63315