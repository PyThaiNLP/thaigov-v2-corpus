รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม อวยพรปีใหม่ 2566 ให้ปลอดโรค สุขสมหวังตลอดปีกระต่าย โชว์ผลงาน “ยุติธรรม”เป็นของขวัญปีใหม่ แก้กฎหมายสำเร็จ 9 ฉบับ-ช่วยไกล่เกลี่ยหนี้ เกือบ 1 แสนครอบครัว


วันอาทิตย์ที่ 1 มกราคม 2566
01/01/2566
พิมพ์
รัฐมนตรีว่าการกระทรวงยุติธรรม อวยพรปีใหม่ 2566 ให้ปลอดโรค สุขสมหวังตลอดปีกระต่าย โชว์ผลงาน “ยุติธรรม”เป็นของขวัญปีใหม่ แก้กฎหมายสำเร็จ 9 ฉบับ-ช่วยไกล่เกลี่ยหนี้ เกือบ 1 แสนครอบครัว
รัฐมนตรีว่าการกระทรวงยุติธรรม อวยพรปีใหม่ 2566 ให้ปลอดโรค สุขสมหวังตลอดปีกระต่าย โชว์ผลงาน “ยุติธรรม”เป็นของขวัญปีใหม่ แก้กฎหมายสำเร็จ 9 ฉบับ-ช่วยไกล่เกลี่ยหนี้ เกือบ 1 แสนครอบครัว -ยึดทรัพย์ยาเสพติด 11,003 ล้านบาท ตั้งเป้าปีนี้
วันที่ 1มกราคม 2566 นายสมศักดิ์ เทพสุทิน รัฐมนตรีว่าการกระทรวงยุติธรรม กล่าวว่า เนื่องในโอกาสวันขึ้นปีใหม่ 2566 ตนขอส่งความปรารถนาดี อวยพรให้พี่น้องประชาชนที่เคารพรักทุกท่าน มีแต่ความสุข ปราศจากทุกข์ สุขภาพดีเป็นมิ่งขวัญ ปลอดโรค ปลอดภัยในทุกวัน และสุขสมหวังตลอดปีกระต่าย โดยปีที่ผ่านมา กระทรวงยุติธรรม ที่เป็นเสมือน องค์กรสร้างสังคมแห่งความเป็นธรรม ก็ได้เดินหน้าขับเคลื่อนแก้กฎหมายไปแล้ว 22 ฉบับ ซึ่งสำเร็จประกาศเป็นกฎหมายไปแล้ว ถึง 9 ฉบับ เพื่อต้องการช่วยลดความเหลื่อมล้ำ ให้ประชาชนเข้าถึงกระบวนการยุติธรรม อย่างเท่าเทียม รวมถึงได้บังคับใช้กฎหมายอย่างเป็นธรรม ในการเข้าไปช่วยเหลือเยียวยาเหยื่ออาญชากรรม อย่างเร่งด่วน
“จากที่ผม และข้าราชการกระทรวงยุติธรรม ได้ทุ่มเททำงานอย่างหนัก ในการผลักดันกฎหมาย จนในปีใหม่นี้ กฎหมายหลายฉบับ ก็จะเริ่มผลิดอกออกผล ด้วยการมีผลบังคับใช้แล้ว อย่าง กฎหมายป้องกันการกระทำความผิดซ้ำ มีผลบังคับใช้วันที่ 23 ม.ค.66 ถือว่า เป็นกฎหมายสร้างความปลอดภัยให้กับสังคมเป็นฉบับแรก ซึ่งจะเข้ามาช่วยเฝ้าระวังบุคคลอันตราย อย่าง สมคิด พุ่มพวง ไม่ให้ออกไปก่อเหตุซ้ำได้อีก โดยจะเป็นการช่วยสร้างความปลอดภัยให้กับกลุ่มผู้หญิง ไม่ให้อยู่อย่างหวาดระแวงอีกต่อไป”รมว.ยุติธรรม กล่าว
นายสมศักดิ์ กล่าวต่อว่า ในปีที่ผ่านมา กระทรวงยุติธรรม ยังได้ช่วยแก้หนี้สินภาคครัวเรือน ด้วยการจัดงานมหกรรมไกล่เกลี่ยหนี้สินครัวเรือน 77 จังหวัด ช่วยประชาชนได้ถึง 94,328 ราย ทุนทรัพย์รวม 23,529 ล้านบาท สามารถลดค่าใช้จ่ายประชาชน ทั้งค่าธรรมเนียมศาล ทนายความ ได้กว่า 7,024 ล้านบาท ทำให้ในช่วงปีใหม่ กระทรวงยุติธรรม จึงได้มีการจัดไกล่เกลี่ย เพื่อเป็นของขวัญ โดยมี 2 กิจกรรมหลัก คือ ไกล่เกลี่ยทั่วไทยสุขใจปีใหม่ เริ่ม 19 ธ.ค.-13 ม.ค.66 และ พร้อมใจไกล่เกลี่ยแก้หนี้ครัวเรือน เริ่ม 26 พ.ย.-23 ก.ย.66
นายสมศักดิ์ กล่าวอีกว่า ส่วนแผนงานของกระทรวงยุติธรรม ในปี 2566 จะเป็นปีแห่งผลสัมฤทธิ์ ที่หลายนโยบายที่ตนได้ให้แต่ละกรมขับเคลื่อน จะเริ่มเห็นผลอย่างชัดเจน ทั้งในแง่ของกฎหมาย อย่างการผลักดันกฎหมายช่วยเหลือเกษตรกรผู้เพาะเลี้ยงสัตว์ เพื่อส่งเสริมให้สัตว์มีราคาสูง พร้อมจัดการแข่งขัน ดึงดูดนักท่องเที่ยวเข้าชม สนับสุนนการบังคับใช้กฎหมาย JSOC ส่งเสริมพืชกระท่อม ให้เป็นผลิตภัณฑ์ ผลักดัน พ.ร.บ.คู่ชีวิต เข้าสู่การพิจารณาของ ส.ว. หรือ การปราบปรามยาเสพติด ด้วยการตัดวงจร ยึดอายัดทรัพย์สินของเครือข่ายผู้ค้ายาเสพติด ที่ปีที่ผ่านมา เหมือนให้เจ้าหน้าที่ ได้เรียนรู้กฎหมายใหม่ ที่เพิ่งมีผลบังคับใช้ ธ.ค.64 จนขณะนี้ เรามีหน่วยงานที่เชี่ยวชาญ และเข้าใจในเรื่องนี้มากขึ้นแล้ว โดยผ่านปีงบประมาณใหม่มาเพียง 3 เดือน เราสามารถนำไปสู่การขยายผลยึดทรัพย์ได้แล้วกว่า 11,280 ล้านบาท จากปีที่ผ่านมา ยึดอายัดทรัพย์ได้ 11,003 ล้านบาท โดยจะเห็นได้ว่า เรามีพัฒนาการที่ดีขึ้นเป็นอย่างมาก ดังนั้น ในปีใหม่นี้ กระทรวงยุติธรรม ก็จะมีการทำงานเชิงรุกอย่างต่อเนื่อง เพื่อทำให้กระทรวงเป็นที่พึ่งของประชาชนอย่างแท้จริง

ที่มา : https://www.thaigov.go.th/news/contents/details/63311