รัฐบาลไทย-ข่าวทำเนียบรัฐบาล-อธิบดีกรมราง ลงพื้นที่ตรวจความพร้อมรองรับการเดินทางของประชาชนที่ร่วมกิจกรรม Countdown ปีใหม่ 2023


วันเสาร์ที่ 31 ธันวาคม 2565
อธิบดีกรมราง ลงพื้นที่ตรวจความพร้อมรองรับการเดินทางของประชาชนที่ร่วมกิจกรรม Countdown ปีใหม่ 2023
.....
วันนี้ (31 ธันวาคม 2565) นายพิเชฐ คุณาธรรมรักษ์ อธิบดีกรมการขนส่งทางราง กระทรวงคมนาคม พร้อมเจ้าหน้าที่ลงพื้นที่ตรวจสอบการดำเนินงานตามมาตรการอำนวยความสะดวกและปลอดภัยรองรับการเดินทางของประชาชนในช่วงเทศกาลปีใหม่ 2566 ระหว่างวันที่ 29 ธันวาคม 2565 ถึง 4 มกราคม 2566 ที่สถานีรถไฟกรุงเทพ (หัวลำโพง) และรถไฟฟ้าใต้ดินสถานีหัวลำโพง จากนั้นเดินทางไปยังสถานีสุขุมวิทและสถานีอโศก ซึ่งเป็นจุดเชื่อมต่อรถไฟฟ้าที่มีประชาชนมาใช้บริการจำนวนมาก จากนั้นเดินทางไปยังสถานีชิดลม สถานีสยามและสถานีเจริญนคร
เนื่องจากในช่วงคืนนี้ซึ่งเป็นวันสิ้นปีคาดว่าจะมีประชาชนไปร่วมกิจกรรมงานส่งท้ายปีเก่าต้อนรับปีใหม่ 2566 (Countdown 2023) และกิจกรรมสวดมนต์ข้ามปี ซึ่งมีหลายแห่งที่จัดกิจกรรมใกล้เคียงสถานีรถไฟ อาทิ ศูนย์การค้าเซ็นทรัลเวิลด์ ราชประสงค์ (ใกล้ BTS สถานีชิดลม) สยามพารากอน  (ใกล้ BTS สถานีสยาม) ศูนย์การค้าไอคอนสยาม (สายสีทอง สถานีเจริญนคร) เอเชียทีค เดอะ ริเวอร์ฟร้อนท์ (ใกล้ BTS สถานีสะพานตากสิน) และวัดพระเชตุพนวิมลมังคลาราม (MRT สีน้ำเงิน สถานีสนามไชย)
โดย กรมการขนส่งทางรางได้ประสานงานผู้ให้บริการระบบรถไฟฟ้า เพิ่มความถี่ขบวนรถในช่วงที่มีประชาชนเดินทางหนาแน่น รวมทั้งขยายระยะเวลาการให้บริการจนถึงเวลา 02.00 น. ของวันที่ 1 มกราคม 2566 เพื่อรองรับประชาชนที่เดินทางกลับ ทั้งนี้ ได้กำชับผู้ให้บริการเพิ่มความเข้มข้นในเรื่องการอำนวยความสะดวกและความปลอดภัยในการให้บริการ โดยในสถานีที่มีผู้มาใช้บริการหนาแน่น จะมีการเพิ่มจุดจำหน่ายบัตรโดยสาร และเพิ่มกำลังเจ้าหน้าที่ เพื่อช่วยดำเนินมาตรการบริการจัดการผู้โดยสาร (Crowd Control) ที่สถานีรถไฟฟ้า ทั้งชั้นพื้นถนน ชั้นจำหน่ายตั๋ว และชั้นชานชาลา เพื่อให้เกิดความปลอดภัยสูงสุดแก่ผู้ใช้บริการระบบราง
กรมการขนส่งทางราง ห่วงใยผู้ใช้บริการระบบรางช่วงวันหยุดช่วงเทศกาลปีใหม่ 2566 เดินทางสะดวก ปลอดภัย ห่างไกล COVID-19

ที่มา : https://www.thaigov.go.th/news/contents/details/63308