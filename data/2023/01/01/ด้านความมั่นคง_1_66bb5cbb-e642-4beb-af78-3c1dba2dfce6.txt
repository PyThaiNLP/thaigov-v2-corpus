รัฐบาลไทย-ข่าวทำเนียบรัฐบาล-ปลัดมหาดไทยร่วมกับเจ้าคณะจังหวัดฉะเชิงเทรา ประกอบพิธียกช่อฟ้า ยกฉัตรอุโบสถวัดเทพประทาน เพื่อเป็นศาสนสถานประกอบศาสนกิจของคณะสงฆ์และประชาชนในพื้นที่อำเภอท่าตะเกียบ จังหวัดฉะเชิงเทรา


วันอาทิตย์ที่ 1 มกราคม 2566
01/01/2566
พิมพ์
ปลัดมหาดไทยร่วมกับเจ้าคณะจังหวัดฉะเชิงเทรา ประกอบพิธียกช่อฟ้า ยกฉัตรอุโบสถวัดเทพประทาน เพื่อเป็นศาสนสถานประกอบศาสนกิจของคณะสงฆ์และประชาชนในพื้นที่อำเภอท่าตะเกียบ จังหวัดฉะเชิงเทรา
ปลัดมหาดไทยร่วมกับเจ้าคณะจังหวัดฉะเชิงเทรา ประกอบพิธียกช่อฟ้า ยกฉัตรอุโบสถวัดเทพประทาน เพื่อเป็นศาสนสถานประกอบศาสนกิจของคณะสงฆ์และประชาชนในพื้นที่อำเภอท่าตะเกียบ จังหวัดฉะเชิงเทรา
เมื่อวันที่ 31 ธ.ค. 65 เวลา 15.09 น. ที่วัดเทพประทาน ตำบลคลองตะเกรา อำเภอท่าตะเกียบ จังหวัดฉะเชิงเทรา นายสุทธิพงษ์ จุลเจริญ ปลัดกระทรวงมหาดไทย เป็นประธานฝ่ายฆราวาส พระราชภาวนาพิธาน วิ. เจ้าคณะจังหวัดฉะเชิงเทรา เจ้าอาวาสวัดโสธรวราราม วรวิหาร เป็นประธานฝ่ายสงฆ์ ในพิธียกช่อฟ้า พิธียกฉัตรอุโบสถวัดเทพประทาน โดยพระครูปริยัติธรรมกิจ รองเจ้าคณะจังหวัดฉะเชิงเทรา ผู้ช่วยเจ้าอาวาสวัดปิตุลาธิราชรังสฤษฎิ์ พระครูสุเทพธรรมากร เจ้าคณะตำบลคลองตะเกรา เขต 1 เจ้าอาวาสวัดเทพประทาน พร้อมด้วยพระเถรานุเถระ ประกอบพิธี โดยมี นายขจรเกียรติ รักพานิชมณี ผู้ว่าราชการจังหวัดฉะเชิงเทรา นางปิติมา รักพานิชมณี ประธานแม่บ้านมหาดไทยจังหวัดฉะเชิงเทรา นายณัฐพงษ์ สงวนจิตร รองผู้ว่าราชการจังหวัดฉะเชิงเทรา นางสาวฉัตรประอร นิยม รองผู้ว่าราชการจังหวัดฉะเชิงเทรา นายประสพโชค อยู่สำราญ ที่ปรึกษาปลัดกระทรวงมหาดไทย นางวราภรณ์ ศิริวงศ์ ปลัดจังหวัดฉะเชิงเทรา นายอนุชา อินทศร หัวหน้าสำนักงานจังหวัดฉะเชิงเทรา นายมานะ สิมมา ผู้ตรวจราชการกรมการปกครอง นายสุนทร โภคา นายอำเภอท่าตะเกียบ หัวหน้าส่วนราชการ กำนัน ผู้ใหญ่บ้าน คณะกรรมการหมู่บ้าน (กม.) ผู้บริหารองค์กรปกครองส่วนท้องถิ่น คณะเจ้าภาพ และพุทธศาสนิกชน สมาชิกกองอาสารักษาดินแดน (อส.) อาสาสมัครป้องกันภัยฝ่ายพลเรือน (อปพร.) ร่วมพิธีเป็นจำนวนมาก
โอกาสนี้ นายสุทธิพงษ์ จุลเจริญ ปลัดกระทรวงมหาดไทย ประธานในพิธี จุดธูปเทียนบูชาพระรัตนตรัย เจ้าหน้าที่อาราธนาศีล พระสงฆ์ให้ศีล ประธานฝ่ายสงฆ์ ประธานในพิธี และคณะเจ้าภาพ เจิมช่อฟ้า เจิมฉัตรอุโบสถ ประธานสงฆ์ประพรมน้ำพระพุทธมนต์ แล้วประกอบพิธียกฉัตร ยกช่อฟ้า ใบระกา หางหงส์ ขึ้นประดิษฐานบนอุโบสถ เสร็จแล้ว ผู้ร่วมพิธีถวายจตุปัจจัยไทยธรรม กรวดน้ำ รับพร แล้วกราบลาพระรัตนตรัย เป็นอันเสร็จพิธี
"วัดเทพประทาน เดิมมีชื่อว่า สำนักสงฆ์มะขามคู่ เริ่มก่อตั้งเมื่อปี พ.ศ. 2527 โดยนายจันทร์ กรีดกราย มีจิตศรัทธาถวายที่ดินสร้างวัด จำนวน 50 ไร่ ให้ก่อตั้งสำนักสงฆ์ ในพื้นที่ หมู่ 8 ตำบลคลองตะเกรา อำเภอท่าตะเกียบ จังหวัดฉะเชิงเทรา เหตุที่ชื่อว่า สำนักสงฆ์มะขามคู่ เพราะสถานที่นี้มีต้นมะขามคู่อยู่ 2 ต้น ต่อมาในปี พ.ศ. 2538 ได้มีการปฏิรูปจัดสรรที่ดินทำกินให้แก่ประชาชนรวมถึงจัดสรรที่ดินสำนักสงฆ์มะขามคู่ด้วย จึงทำให้สำนักสงฆ์มะขามคู่ คงเหลือที่ดินจำนวน 14 ไร่ 3 งาน 12 ตารางวา และทางสำนักสงฆ์ได้ทำการซื้อที่ดินบริเวณหน้าวัดเพิ่มเติมอีกจำนวน 6 ไร่ และได้เปลี่ยนชื่อจากสำนักสงฆ์มะขามคู่ เป็นสำนักสงฆ์เทพประทาน เพื่อสอดคล้องกับชื่อของหมู่บ้านเทพประทาน มาจนมาถึงปัจจุบัน โดยได้รับอนุญาตให้จัดตั้งเป็น "วัดเทพประทาน" เมื่อวันที่ 14 ธันวาคม พ.ศ. 2549 สังกัดคณะสงฆ์มหานิกาย โดยมี พระครูสุเทพธรรมากร เจ้าคณะตำบลคลองตะเกรา เขต 1 เป็นเจ้าอาวาส ซึ่งท่านเป็นผู้บำเพ็ญภาวนา เป็นผู้ปฏิบัติดีปฏิบัติชอบ และพัฒนาวัดให้เจริญขึ้น จึงเป็นที่เคารพศรัทธาของชาวบ้านในพื้นที่อำเภอท่าตะเกียบ ทั้งบ้านเทพประทาน บ้านสามพราน บ้านท่ามะนาว ฯลฯ รวมถึงลูกศิษย์ลูกหาจากต่างพื้นที่เป็นจำนวนมาก" นายสุทธิพงษ์ฯ กล่าว

ที่มา : https://www.thaigov.go.th/news/contents/details/63314