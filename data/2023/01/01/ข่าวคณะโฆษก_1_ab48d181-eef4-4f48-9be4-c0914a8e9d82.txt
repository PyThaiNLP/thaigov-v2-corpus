รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯ กำชับกระทรวงการท่องเที่ยวและกีฬา กระทรวงสาธารณสุข ร่วมกันพิจารณาเตรียมความพร้อม รับนักท่องเที่ยวต่างชาติที่จะเพิ่มขึ้น


วันอาทิตย์ที่ 1 มกราคม 2566
01/01/2566
พิมพ์
โฆษกรัฐบาลเผย นายกฯ กำชับกระทรวงการท่องเที่ยวและกีฬา กระทรวงสาธารณสุข ร่วมกันพิจารณาเตรียมความพร้อม รับนักท่องเที่ยวต่างชาติที่จะเพิ่มขึ้น
โฆษกรัฐบาลเผย นายกฯ กำชับกระทรวงการท่องเที่ยวและกีฬา กระทรวงสาธารณสุข ร่วมกันพิจารณาเตรียมความพร้อม รับนักท่องเที่ยวต่างชาติที่จะเพิ่มขึ้น ด้วยมาตรการที่เหมาะสม คำนึงถึงความปลอดภัยด้านสุขภาพ
วันนี้ (1 ม.ค.66) นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม มีข้อสั่งการกำชับให้กระทรวงการท่องเที่ยวและกีฬาและกระทรวงสาธารณสุข ร่วมกันพิจารณาเตรียมความพร้อมรับนักท่องเที่ยวจากต่างประเทศที่จะเพิ่มขึ้นในปี 2566 ด้วยมาตรการที่เหมาะสม โดยให้คำนึงถึงความปลอดภัยด้านสุขภาพตามมาตรการโควิด-19 ด้วย
นายอนุชาฯ กล่าวว่า นายกรัฐมนตรีได้กำชับให้กระทรวงการท่องเที่ยวและกีฬา ร่วมกับกระทรวงสาธารณสุข กำหนดมาตรการสำหรับนักท่องเที่ยวจากต่างประเทศที่จะเดินทางเข้ามาประเทศไทย ซึ่งคาดว่าจะมีมากยิ่งขึ้นโดยจะต้องให้ความสำคัญกับความปลอดภัยด้านสุขภาพ ในขณะเดียวกัน ให้เตรียมพร้อมมาตรการป้องกันโรคโควิด-19 เน้นดูแลความปลอดภัยด้านสุขภาพให้กับคนไทย นอกจากนี้ หน่วยงานที่เกี่ยวข้องต้องติดตามข้อมูล รายละเอียด และความคืบหน้าของมาตรการที่จะมีการประกาศจากประเทศต่างๆอย่างใกล้ชิด เพื่อการเตรียมการในส่วนที่เกี่ยวข้องให้สามารถรองรับนักท่องเที่ยวได้ทันที ทั้งนี้ กรณีที่ทางการจีนประกาศเปิดประเทศ และนักท่องเที่ยวชาวจีนสามารถเดินทางออกนอกประเทศได้อย่างเต็มที่ ภาคเอกชนไทยคาดการณ์ว่าในช่วง 3 เดือนแรกของปี 2566 จะมีนักท่องเที่ยวชาวจีนประมาณ 300,000 คน ซึ่งจะส่งผลให้ ททท. มีการปรับเป้าหมายนักท่องเที่ยวต่างประเทศ จากเดิม 20 ล้านคนเป็น25 ล้านคนต่อปี
“ภายหลังจากที่ประเทศไทยเปิดรับการเดินทางเข้าประเทศ ทำให้ภาคการท่องเที่ยวของไทยค่อย ๆ ฟื้นตัวอย่างต่อเนื่อง ซึ่งนายกรัฐมนตรีย้ำนโยบายให้เดินหน้ากิจกรรมทางเศรษฐกิจ ควบคู่ไปกับมาตรการด้านสาธารณสุขที่รัดกุมเพื่อให้ประชาชนในหลากหลายสาขาอาชีพ มีงานทำ มีรายได้ โดยไม่ขัดต่อสถานการณ์การควบคุมโรคโควิด-19 ของทั่วโลก พร้อมกำชับให้กระทรวงการท่องเที่ยวและกีฬา, กระทรวงสาธารณสุข และหน่วยงานที่เกี่ยวข้องทุกฝ่าย เตรียมความพร้อมรับนักท่องเที่ยวต่างประเทศจากทั่วโลกที่จะเดินทางเข้าประเทศไทยเพิ่มมากขึ้นในปี 2566 นี้ ให้เกิดความปลอดภัยอย่างเต็มที่ภายใต้มาตรการทางสาธารณสุข รวมทั้งภาครัฐและภาคเอกชนต้องมีการส่งเสริม สนับสนุนให้คนไทยทุกคนร่วมเป็นเจ้าบ้านที่ดี เพื่อดึงดูดนักท่องเที่ยวต่างชาติเข้าประเทศไทยด้วย” นายอนุชาฯ กล่าว
————

ที่มา : https://www.thaigov.go.th/news/contents/details/63313