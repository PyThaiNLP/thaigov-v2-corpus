รัฐบาลไทย-ข่าวทำเนียบรัฐบาล-ปลัดกระทรวงมหาดไทย ตรวจเยี่ยมโรงเรียนมัธยมสิริวัณวรี 3 ฉะเชิงเทรา เน้นย้ำส่งเสริมนักเรียนจัดทำถังขยะเปียกลดโลกร้อน และพัฒนาสวนพฤกษศาสตร์ให้เป็นแหล่งเรียนรู้ตามโครงการ อพ.สธ. 


วันอาทิตย์ที่ 1 มกราคม 2566
01/01/2566
พิมพ์
ปลัดกระทรวงมหาดไทย ตรวจเยี่ยมโรงเรียนมัธยมสิริวัณวรี 3 ฉะเชิงเทรา เน้นย้ำส่งเสริมนักเรียนจัดทำถังขยะเปียกลดโลกร้อน และพัฒนาสวนพฤกษศาสตร์ให้เป็นแหล่งเรียนรู้ตามโครงการ อพ.สธ.
ปลัดกระทรวงมหาดไทย ตรวจเยี่ยมโรงเรียนมัธยมสิริวัณวรี 3 ฉะเชิงเทรา เน้นย้ำส่งเสริมนักเรียนจัดทำถังขยะเปียกลดโลกร้อน และพัฒนาสวนพฤกษศาสตร์ให้เป็นแหล่งเรียนรู้ตามโครงการ อพ.สธ. ให้แก่นักเรียนและประชาชนในชุมชนอย่างยั่งยืน
เมื่อวันที่ 31 ธ.ค. 65 เวลา 17.20 น. ที่โรงเรียนมัธยมสิริวัณวรี 3 ฉะเชิงเทรา อำเภอท่าตะเกียบ จังหวัดฉะเชิงเทรา นายสุทธิพงษ์ จุลเจริญ ปลัดกระทรวงมหาดไทย พร้อมด้วยนายขจรเกียรติ รักพานิชมณี ผู้ว่าราชการจังหวัดฉะเชิงเทรา นางปิติมา รักพานิชมณี ประธานแม่บ้านมหาดไทยจังหวัดฉะเชิงเทรา นายณัฐพงษ์ สงวนจิตร รองผู้ว่าราชการจังหวัดฉะเชิงเทรา นางวราภรณ์ ศิริวงศ์ ปลัดจังหวัดฉะเชิงเทรา นายอนุชา อินทศร หัวหน้าสำนักงานจังหวัดฉะเชิงเทรา นายสุนทร โภคา นายอำเภอท่าตะเกียบ และคณะ โดยได้รับเมตตาจากท่านเจ้าคุณพระราชภาวนาพิธาน วิ. เจ้าคณะจังหวัดฉะเชิงเทรา เจ้าอาวาสวัดโสธรวราราม วรวิหาร ร่วมลงพื้นที่ โดยมี นายเลิศเกียรติ ศรีคำมูล รองผู้อำนวยการโรงเรียนมัธยมสิริวัณวรี 3 ฉะเชิงเทรา และคณะครู ให้การต้อนรับ
โอกาสนี้ นายสุทธิพงษ์ จุลเจริญ ปลัดกระทรวงมหาดไทย เยี่ยมชมอาคารเรียน อาคารปฏิบัติการ แปลงผักสวนครัว และสวนพฤกษศาสตร์ของโรงเรียนซึ่งเข้าร่วมโครงการอนุรักษ์พันธุกรรมพืชอันเนื่องมาจากพระราชดำริสมเด็จพระเทพรัตนราชสุดาฯ สยามบรมราชกุมารี (อพ.สธ.)
นายเลิศเกียรติ ศรีคำมูล รองผู้อำนวยการโรงเรียนมัธยมสิริวัณวรี 3 ฉะเชิงเทรา กล่าวว่า โรงเรียนมัธยมสิริวัณวรี 3 ฉะเชิงเทรา เป็นโรงเรียนมัธยมศึกษา สังกัดสำนักงานเขตพื้นที่การศึกษามัธยมศึกษาฉะเชิงเทรา สำนักงานคณะกรรมการการศึกษาขั้นพื้นฐาน กระทรวงศึกษาธิการ ก่อตั้งในปี พ.ศ. 2530 เดิมชื่อ โรงเรียนหนองคอกวิทยา เปิดทำการสอนครั้งแรกเมื่อวันที่ 16 พฤษภาคม 2530 ด้วยพระมหากรุณาธิคุณของพระบาทสมเด็จพระเจ้าอยู่หัวที่มีพระราชดำริทรงรับโรงเรียนที่อยู่ในถิ่นทุรกันดารทั่วประเทศเข้าเป็นโรงเรียนในพระราชูปถัมภ์ จำนวน 6 โรงเรียน หนึ่งในจำนวนนั้น คือ โรงเรียนหนองคอกวิทยา กิ่งอำเภอท่าตะเกียบ จังหวัดฉะเชิงเทรา โดยเมื่อวันที่ 7 กรกฎาคม 2534 ได้พระราชทานนามโรงเรียนเป็น “โรงเรียนมัธยมสิริวัณวรี 3 ฉะเชิงเทรา” และเมื่อวันที่ 1 มีนาคม 2542 ได้รับพระกรุณาธิคุณจากสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา เสด็จฯ ทรงปลูกต้นพญาสัตบรรณ นับเป็นพระกรุณาธิคุณอันหาที่สุดมิได้ โดยในปัจจุบันมีนักเรียน 987 คน ครู 45 คน โดยจากการเยี่ยมบ้านนักเรียนพบว่าบิดา มารดา ผู้ปกครองของนักเรียนประกอบอาชีพเกษตรกร และนักเรียนพักอาศัยกับคุณปู่ คุณย่า คุณตา คุณยาย
นายสุทธิพงษ์ จุลเจริญ ปลัดกระทรวงมหาดไทย กล่าวว่า ขอให้ท่านผู้ว่าราชการจังหวัดฉะเชิงเทรา ได้ส่งเสริมให้โรงเรียนมัธยมสิริวัณวรี 3 ฉะเชิงเทรา และโรงเรียนทุกสังกัดในจังหวัดฉะเชิงเทรา ได้มีการส่งเสริมให้นักเรียนในโรงเรียน ได้หันมาใส่ใจกับการดูแลรักษาสิ่งแวดล้อม โดยเฉพาะอย่างยิ่งการบริหารจัดการขยะ ด้วยการเป็นมนุษย์ 3Rs คือ Reduce (ใช้น้อย) Reuse (ใช้ซ้ำ) Recycle (นำกลับใช้ใหม่) และจัดทำถังขยะเปียกลดโลกร้อน ภายในบริเวณโรงเรียนทุกโรงเรียน ด้วยการนำถังที่มีฝาปิดมาตัดก้นถัง แล้วขุดหลุมให้มีความลึกก้นหลุมเป็นรูปลิ่ม แล้ววางถังที่มีฝาปิดลงไป โดยก้นหลุมจะลึกกว่าก้นถัง และเมื่อมีกิจกรรมในชีวิตประจำวันของนักเรียนและบุคลากรในโรงเรียน ทั้งเศษอาหาร เศษใบไม้ใบหญ้า ก็นำมาใส่ในถังขยะเปียกลดโลกร้อน เพื่อให้เกิดปฏิกิริยาทางเคมี เกิดจุลินทรีย์ ทำให้กลายเป็นปุ๋ย เป็นสารบำรุงดิน ใช้บำรุงพืชผักสวนครัวในแปลงผักของโรงเรียน บำรุงต้นไม้ภายในโรงเรียน อันสอดคล้องกับสิ่งที่กระทรวงมหาดไทยให้ความสำคัญ คือ การแก้ไขปัญหาขยะของประเทศที่สะสมมาอย่างยาวนาน ด้วยการลดและคัดแยกขยะตั้งแต่ต้นทาง และส่งเสริมให้นักเรียนได้กลับไปชวนคุณพ่อคุณแม่จัดทำถังขยะเปียกลดโลกร้อนให้ครบทุกครัวเรือน นอกจากนี้ จังหวัดฉะเชิงเทราต้องให้ความสำคัญในการส่งเสริมพัฒนาสวนพฤกษศาสตร์ของโรงเรียนสิริวัณวรี 3 ฉะเชิงเทรา และทุกโรงเรียนในจังหวัด พัฒนาสวนพฤกษศาสตร์ของโรงเรียนให้เป็นแหล่งเรียนรู้ตามโครงการอนุรักษ์พันธุกรรมพืชอันเนื่องมาจากพระราชดำริสมเด็จพระเทพรัตนราชสุดาฯ สยามบรมราชกุมารี (อพ.สธ.) เพื่อให้กลายเป็นแหล่งเรียนรู้ของชุมชนให้กับพี่น้องประชาชนและเยาวชนในพื้นที่ ได้หันมาหวงแหนและใส่ใจในต้นไม้และสิ่งแวดล้อม อันจะทำให้เกิดความร่มเย็น และทำให้ประชาชนได้มีคุณภาพชีวิตที่ดีอย่างยั่งยืน

ที่มา : https://www.thaigov.go.th/news/contents/details/63316