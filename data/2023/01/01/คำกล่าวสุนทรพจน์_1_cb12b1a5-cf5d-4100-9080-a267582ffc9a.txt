รัฐบาลไทย-ข่าวทำเนียบรัฐบาล-คำกล่าว พลเอก ประยุทธ์ จันทร์โอชา นายกรัฐมนตรี เนื่องในโอกาสวันขึ้นปีใหม่ พุทธศักราช 2566


วันเสาร์ที่ 31 ธันวาคม 2565
31/12/2565
พิมพ์
คำกล่าว พลเอก ประยุทธ์ จันทร์โอชา นายกรัฐมนตรี เนื่องในโอกาสวันขึ้นปีใหม่ พุทธศักราช 2566
คำกล่าว พลเอก ประยุทธ์ จันทร์โอชา
นายกรัฐมนตรี
เนื่องในโอกาสวันขึ้นปีใหม่ พุทธศักราช 2566
พี่น้องประชาชนชาวไทยที่รักทุกท่าน
​เนื่องในศุภวาระขึ้นปีใหม่ พุทธศักราช 2566 ผมขอส่งความระลึกถึงและความปรารถนาดีมายังพี่น้องชาวไทยทุกคน  และขอเชิญชวนปวงชนชาวไทยทุกหมู่เหล่า ร่วมใจกัน ตั้งจิตอธิษฐาน อาราธนาคุณพระศรีรัตนตรัย และอำนาจสิ่งศักดิ์สิทธิ์ในสากล  โปรดดลบันดาลประทานพรให้ พระบาทสมเด็จพระเจ้าอยู่หัว  สมเด็จพระนางเจ้าฯ พระบรมราชินี  สมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวงและพระบรมวงศานุวงศ์ทุกพระองค์  ทรงพระเจริญด้วยพระพลานามัยสมบูรณ์แข็งแรง มีพระชนมายุยิ่งยืนนาน ทรงพระเกษมสำราญ มีพระราชประสงค์จำนงค์หมายสิ่งใด ขอจงสัมฤทธิ์ดังพระราชหฤทัยปรารถนา ทรงสถิตเป็นมิ่งขวัญร่มเกล้าแก่เหล่าพสกนิกรชาวไทย ตราบนิจนิรันดร์
พี่น้องประชาชนที่รักครับ
​ปีพุทธศักราช 2565 ที่ผ่านมา ผมถือว่าเป็น “ปีแห่งชัยชนะ” ของประเทศไทยของเรา ที่สามารถก้าวผ่าน “วิกฤตซ้อนวิกฤต” ที่ส่งผลกระทบต่อชีวิตความเป็นอยู่ของคนทั้งโลก
​ชัยชนะแรก คือ ชัยชนะเหนือ “สงครามโควิด” ด้วยความเป็นน้ำหนึ่งใจเดียวกันของคนทั้งชาติเอาชนะอุปสรรคนานัปการ เสียสละ อดทน และร่วมมือกันทำตามคำแนะนำ และมาตรการด้านสาธารณสุข  จนสามารถกลับมาประกอบอาชีพ ใช้ชีวิต และไปมาหาสู่กันได้ แบบ New normalซึ่งทั่วโลกให้การยอมรับ และถือเป็นโมเดลแห่งความสำเร็จหนึ่งของโลก  รวมทั้งสามารถ “เปิดประเทศ” ต้อนรับนักท่องเที่ยวชาวต่างชาติ มากกว่าเป้าหมาย 10 ล้านคน ยิ่งกว่านั้น เรายังสามารถสร้างความเชื่อมั่น และประสบความสำเร็จอย่างสูง ในการเป็น “เจ้าภาพ” จัดการประชุมสุดยอดผู้นำเขตเศรษฐกิจเอเปค 2022ตลอดจนการประชุมที่เกี่ยวเนื่อง อีกนับร้อยเวทีการประชุม  และการเป็น “เจ้าบ้านที่ดี” ของชาวไทยทั้งประเทศ ที่ช่วยเสริมสร้างบรรยากาศที่ดี ต่อการแสวงหาความร่วมมือระหว่างกันในทุกมิติ  อีกทั้งยกระดับบทบาทของไทยในเวทีโลกให้โดดเด่นขึ้น
​ชัยชนะต่อมา คือ ไม่เพียงประเทศไทยจะสามารถรักษาเสถียรภาพทางเศรษฐกิจ และลดผลกระทบทั้งทางตรงและทางอ้อม ต่อความเป็นอยู่ของพี่น้องประชาชนในภาพรวม จากความขัดแย้งทางการเมือง และภูมิรัฐศาสตร์ระหว่างประเทศ ในช่วงปีที่ผ่านมาแล้ว  โดยเรากลับสามารถ “พลิกสถานการณ์” ภาคเศรษฐกิจ ที่ทั่วโลกกำลังซบเซา แต่การส่งออกของเรายังเข้มแข็งต่อเนื่อง  การค้าขายก็เริ่มมีสัญญาณที่ดี  การลงทุนยิ่งกลับมาโดดเด่นอีกครั้ง และการท่องเที่ยวก็กำลังฟื้นตัวแรง  ซึ่งผมเชื่อมั่นว่ากิจกรรมเหล่านี้ จะเป็น “เครื่องยนต์” สำคัญ ในการขับเคลื่อนเศรษฐกิจของประเทศเราต่อไปในปีหน้า และปีถัดๆ ไป โดยเฉพาะอย่างยิ่ง “การพลิกบทบาท” ของประเทศ ไปสู่ “ฐานการผลิตและส่งออกยานยนต์ไฟฟ้า หรือ EV รวมทั้งชิ้นส่วนอะไหล่” ที่สำคัญแห่งหนึ่งของโลก ซึ่งเป็นผลมาจากความชัดเจนในระดับนโยบาย การมียุทธศาสตร์ชาติระยะยาว และการเร่งรัดลงทุนโครงสร้างพื้นฐานสำคัญๆ ของประเทศ ในช่วงที่ผ่านมา  ซึ่งสะท้อนความจริงใจของรัฐบาล และสร้างความเชื่อมั่นประเทศไทย ในสายตาชาวโลก
​สำหรับในปีหน้า และต่อจากนี้ไป เรายังมีความท้าทายด้านเศรษฐกิจและสังคม ที่ต้องเผชิญอีกหลายประการ  “วิกฤตซ้อนวิกฤต” ข้างต้น ก็ยังไม่รู้ว่าจะยุติลงเมื่อใด  แต่ผมเชื่อว่า “พลังแห่งความรัก-ความสามัคคี” ของเราทุกคน จะหนุนนำให้ชาติบ้านเมืองผ่านพ้นอุปสรรค และความท้าทายเหล่านั้น ไปได้ด้วยดี มีความ “มั่นคง มั่งคั่ง ยั่งยืน” บรรลุตามเป้าหมายร่วมกัน ที่ได้กำหนดเอาไว้ โดยผมขอเชิญชวนให้ร่วมกันปฏิบัติ “ภารกิจเพื่อชาติ” อีกครั้ง คือ
​ประการแรก ยังคง “ไม่ประมาท การ์ดไม่ตก” เพื่อลดความเสี่ยง และเน้นการป้องกัน ไม่ให้โควิด-19 กลับมาแพร่ระบาดใหญ่ซ้ำอีก
​ประการที่ 2 เป็น “เจ้าบ้านที่ดี” ต้อนรับการมาเยือนของนักท่องเที่ยว นักธุรกิจ นักลงทุน จากทั่วโลก เพื่อให้ชาวต่างชาติรู้สึกประทับใจ อบอุ่น และปลอดภัย เมื่ออยู่เมืองไทย...เหมือนอยู่บ้านตนเอง
​ประการที่ 3 เป็น “พลเมืองที่ดี” โดยทำหน้าที่ของตนเองอย่างเต็มศักยภาพ และพัฒนาตนเองอย่างต่อเนื่อง เพื่อร่วมกันเป็น “พลังขับเคลื่อน” การพัฒนาประเทศและสังคม ให้เจริญก้าวหน้าอย่างแข็งแกร่งต่อไป
พี่น้องประชาชนทุกท่านครับ
​ช่วงบรรยากาศแห่งความสุข ในการต้อนรับปีใหม่นี้  ผมหวังเป็นอย่างยิ่งว่าเราทุกคนจะได้ใช้เวลาอันมีค่าร่วมกับครอบครัว พี่น้อง และญาติมิตร อย่างมีความสุข  มอบความรักและความปรารถนาดี ให้เป็นของขวัญอันประเสริฐแก่กันและกัน เฉลิมฉลองอย่างมีสติและไม่ประมาท  มีน้ำใจและเอื้ออาทรต่อผู้ร่วมทาง ในการเดินทางกลับภูมิลำเนา โดยสวัสดิภาพ เพื่อให้เทศกาลแห่งความอบอุ่นนี้ มีแต่ความทรงจำที่ดี  ก้าวเข้าสู่ศักราชใหม่ด้วยความสดชื่นแจ่มใส เต็มเปี่ยมไปด้วย “พลังบวก”
​ในโอกาสนี้ ผมขอขอบคุณเจ้าหน้าที่พลเรือน ตำรวจ ทหาร และอาสาสมัครทุกท่าน ที่ปฏิบัติงานอยู่ตามแนวชายแดน หรือพื้นที่ธุรกันดารห่างไกล และพื้นที่ประสบภัยต่างๆ ทั่วประเทศ  ในการช่วยเหลือ ดูแล ชีวิตและทรัพย์สินของพี่น้องประชาชน ให้อยู่ในความปลอดภัยเป็นอย่างดี ตลอดทั้งปีที่ผ่านมา  และขอเป็นกำลังใจให้แก่เจ้าหน้าที่ผู้ปฏิบัติงานในช่วงเทศกาลเฉลิมฉลอง ที่คอยอำนวยความสะดวก และดูแลช่วยเหลือพี่น้องประชาชนที่เดินทางกลับภูมิลำเนา ด้วยความราบรื่น เพื่อร่วมกันเติมความสุขให้คนไทยจากใจจริง
​เนื่องในวาระอันเป็นศุภมิ่งมงคลขึ้นปีใหม่ พุทธศักราช 2566  ผมขออันเชิญคุณพระศรีรัตนตรัย และอำนาจสิ่งศักดิ์สิทธิ์ทั้งหลาย ที่ทุกท่านเคารพนับถือ  อีกทั้ง เดชะพระบารมีแห่งองค์พระบาทสมเด็จพระเจ้าอยู่หัว และสมเด็จพระนางเจ้าฯ พระบรมราชินี  โปรดดลบันดาลประทานพร ให้พี่น้องประชาชนชาวไทย ที่เคารพรักทุกท่าน ประสบแต่สิ่งอันเป็นมงคล มีความสุข ความเจริญ มีสุขภาพพลานามัยสมบูรณ์แข็งแรง   ปราศจากภยันอันตรายทั้งปวง  มีกำลังกาย กำลังใจ และกำลังสติปัญญา ที่เข้มแข็ง  และขอจงสัมฤทธิผลดั่งใจ ในสิ่งพึงปรารถนาทุกประการ โดยทั่วกัน
​​สวัสดีปีใหม่ 2566 ครับ

ที่มา : https://www.thaigov.go.th/news/contents/details/63307