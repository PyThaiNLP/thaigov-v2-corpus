รัฐบาลไทย-ข่าวทำเนียบรัฐบาล-ออมสินเตือนประชาชนเพิ่มความระมัดระวัง หลังมีผู้เสียหายมากขึ้นจากมิจฉาชีพใช้กลอุบายหลอกลวงสารพัดรูปแบบ


วันพุธที่ 18 มกราคม 2566
18/01/2566
พิมพ์
ออมสินเตือนประชาชนเพิ่มความระมัดระวัง หลังมีผู้เสียหายมากขึ้นจากมิจฉาชีพใช้กลอุบายหลอกลวงสารพัดรูปแบบ
ขณะนี้มีกลุ่มมิจฉาชีพใช้กลอุบายหลากหลายสารพัดรูปแบบหลอกลวงประชาชนทำให้มีผู้เสียหายเพิ่มมากขึ้น ทั้งการส่งข้อความเข้าโทรศัพท์มือถือล่อลวงว่าได้รับวงเงินฟรีโดยให้กดลิงก์เพื่อดูดข้อมูลและเงินในบัญชี หรือแอบอ้างชื่อและโลโก้ของธนาคารทำโฆษณาหลอกลวง
รายงานข่าวจากธนาคารออมสิน แจ้งว่า ขณะนี้ได้มีกลุ่มมิจฉาชีพใช้กลอุบายหลากหลายสารพัดรูปแบบหลอกลวงประชาชนทำให้มีผู้เสียหายเพิ่มมากขึ้น ทั้งการส่งข้อความเข้าโทรศัพท์มือถือล่อลวงว่าได้รับวงเงินฟรีโดยให้กดลิงก์เพื่อดูดข้อมูลและเงินในบัญชี หรือ การแอบอ้างชื่อและโลโก้ของธนาคารทำโฆษณาหลอกลวงบนโซเชียลมีเดีย หากหลงเชื่อลงทะเบียนผ่านช่องทางต่าง ๆ ไม่ว่าจะเป็น Facebook  Line ทางโทรศัพท์มือถือ ทั้งที่เป็นส่งมาทางข้อความหรือแก๊งคอลเซ็นเตอร์โทร.เข้า ประชาชนจะสูญเสียเงินแบบไม่ทันตั้งตัว โดยที่ธนาคารหรือหน่วยงานรัฐไม่อาจช่วยเหลือป้องกันใด ๆ ได้ทัน
ดังนั้น จึงขอย้ำเตือนให้ลูกค้าและประชาชนเพิ่มความระมัดระวังให้มากยิ่งขึ้น ไม่พูดคุยโทรศัพท์กับคนที่ไม่รู้จัก อย่าหลงเชื่อกดรับสิทธิ์จากลิงก์เงินกู้ผ่าน SMS หรือ Line ในเฟซบุ๊ก ไม่ดาวน์โหลดโปรแกรมนอกเหนือจากแหล่งที่ได้รับการควบคุมและรับรองความปลอดภัยจากผู้พัฒนาระบบปฏิบัติการที่เป็น Official Store อาทิ Play Store หรือ App Store ไม่กรอกข้อมูลส่วนตัว เลขรหัส OTP เลขที่บัญชีเงินฝาก เลขบัตรประจำตัวประชานชนในแอปพลิเคชันที่ส่งมาให้โดยที่ไม่รู้จักเด็ดขาด อัพเดท Mobile Banking ให้เป็นเวอร์ชันล่าสุดอยู่เสมอ และขอย้ำอีกครั้งว่าธนาคารไม่มีนโยบายสอบถามข้อมูลส่วนบุคคลจากลูกค้าและไม่มีนโยบายแจ้งอนุมัติสินเชื่อให้ทำรายการผ่าน SMS หรือ Line ในเฟซบุ๊ก ทั้งนี้ ธนาคารได้มีการปรับปรุงพัฒนาระบบรักษาความปลอดภัยบน Mobile Banking อย่างต่อเนื่อง ขอให้สังเกต Line Official Account ของจริงจะปรากฏโล่สีเขียวหรือโล่สีน้ำเงินตรงกลางมีดาวสีขาว และขอให้ประชาชนติดตามข่าวสารที่ถูกต้องผ่านช่องทางต่างๆ ของธนาคารออมสิน อาทิ เว็บไซต์ธนาคารออมสิน www.gsb.or..th , แอปพลิเคชั่น MyMo , Social Media ช่องทาง GSB Society , GSB NOW หากผู้ใดพบพฤติกรรมเป็นที่น่าสงสัยไปในทางแอบอ้างหรือทุจริตหลอกลวง ให้รีบแจ้งธนาคารทาง GSB Contact Center โทร.1115
สำหรับประชาชนที่ได้รับความเดือดร้อนเกี่ยวกับอาชญากรรมทางเทคโนโลยี สามารถขอคำแนะนำได้ที่ กองบัญชาการตำรวจสืบสวนสอบสวนอาชญากรรมทางเทคโนโลยี (บช.สอท.) โทร.1441(ตลอด 24 ชั่วโมง) และเพื่อความรวดเร็วในการยับยั้งความเสียหายและติดตามผู้ก่อเหตุควรแจ้งความ Online ทางเว็บไซต์สำนักงานตำรวจแห่งชาติ https://www.thaipoliceonline.com ทันทีจะทำให้เจ้าหน้าที่ตำรวจสามารถประสานงานไปยังธนาคารที่เกี่ยวข้องได้โดยเร็ว

ที่มา : https://www.thaigov.go.th/news/contents/details/63891