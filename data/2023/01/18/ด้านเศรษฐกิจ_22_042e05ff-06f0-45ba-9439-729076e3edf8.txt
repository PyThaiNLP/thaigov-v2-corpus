รัฐบาลไทย-ข่าวทำเนียบรัฐบาล-ธ.ก.ส. จัดมาตรการแก้ปัญหาหนี้เกษตรกรแบบครบวงจร ในงานมหกรรมร่วมใจแก้หนี้สัญจร จังหวัดชลบุรี


วันพุธที่ 18 มกราคม 2566
18/01/2566
พิมพ์
ธ.ก.ส. จัดมาตรการแก้ปัญหาหนี้เกษตรกรแบบครบวงจร ในงานมหกรรมร่วมใจแก้หนี้สัญจร จังหวัดชลบุรี
ธ.ก.ส. ลงพื้นที่ดูแลปัญหาหนี้สินเกษตรกรแบบครบวงจรในงาน “มหกรรมร่วมใจแก้หนี้ มีหนี้ต้องแก้ไข เริ่มต้นใหม่อย่างยั่งยืน” ครั้งที่ 4 จังหวัดชลบุรี พร้อมกำหนดแนวทางและมาตรการในการลดภาระด้านหนี้สิน
ธ.ก.ส. ลงพื้นที่ดูแลปัญหาหนี้สินเกษตรกรแบบครบวงจรในงาน “มหกรรมร่วมใจแก้หนี้ มีหนี้ต้องแก้ไข เริ่มต้นใหม่อย่างยั่งยืน” ครั้งที่ 4 จังหวัดชลบุรี พร้อมกำหนดแนวทางและมาตรการในการลดภาระด้านหนี้สิน อาทิ การปรับปรุงโครงสร้างหนี้ โครงการชำระดีมีคืน มาตรการตัดชำระหนี้ตามสัดส่วน มาตรการจ่ายน้อยผ่อนคลาย ได้ลดดอกเบี้ย และมาตรการทางด่วนลดหนี้ ควบคู่กับการเติมทุนเสริมสภาพคล่องในอัตราดอกเบี้ยร้อยละ 4 พิเศษ ! สำหรับลูกค้าที่ลงทะเบียนแอปพลิเคชัน A-Mobile Plus หรือเพิ่มเพื่อน Line Official @BAACFAMILY หรือยืนยันตัวตนผ่านบริการ e-KYC รับของที่ระลึกสุดพิเศษ และแคมเปญพิเศษ WoW WoW WoW รับส่วนลดทันที 4 ต่อ โอกาสนี้ ขอเชิญชวนพี่น้องเกษตรกรเข้าร่วมงานระหว่างวันที่ 20 – 22 มกราคมนี้ ณ ศาลาประชาคมเทศบาลเมืองบ้านสวน จังหวัดชลบุรี
นายธนารัตน์ งามวลัยรัตน์ ผู้จัดการธนาคารเพื่อการเกษตรและสหกรณ์การเกษตร (ธ.ก.ส.) เปิดเผยว่า ตามที่กระทรวงการคลัง ธนาคารแห่งประเทศไทย (ธปท.) และสมาคมสถาบันการเงินของรัฐ (GFA) ผนึกกำลังจัดงาน “มหกรรมร่วมใจแก้หนี้ มีหนี้ต้องแก้ไข เริ่มต้นใหม่อย่างยั่งยืน” เพื่อช่วยเหลือประชาชนที่ได้รับผลกระทบจากวิกฤตต่าง ๆ ให้สามารถกลับมามีกำลังในการประกอบอาชีพ มีรายได้และศักยภาพในการชำระหนี้ ซึ่งมีการจัดมหกรรมสัญจรไปยัง 5 จังหวัดทั่วประเทศ ได้แก่ กรุงเทพมหานคร จังหวัดขอนแก่น จังหวัดเชียงใหม่ จังหวัดชลบุรีและจังหวัดสงขลา และในครั้งนี้ ธ.ก.ส. จะไปดูแลพี่น้องเกษตรกรในพื้นที่ภาคตะวันออกในงานมหกรรมร่วมใจแก้หนี้ มีหนี้ต้องแก้ไข เริ่มต้นใหม่อย่างยั่งยืนสัญจร ครั้งที่ 4 ซึ่งกำหนดจัดขึ้นระหว่างวันที่ 20 -22 มกราคม 2566 ณ ศาลาประชาคมเทศบาลเมืองบ้านสวน จังหวัดชลบุรี
โดย ธ.ก.ส. ได้จัดทำมาตรการในการช่วยเหลือเกษตรกรลูกค้าเพื่อแก้ไขปัญหาหนี้ครบวงจร ประกอบด้วย การดูแลภาระหนี้สินเดิม เพื่อลดความกังวลใจในเรื่องหนี้ เช่น การปรับปรุงโครงสร้างหนี้และการเลื่อนงวดในการชำระหนี้ผ่านมาตรการจ่ายดอกตัดต้น มาตรการทางด่วนลดหนี้ การไกล่เกลี่ยหนี้ การจัดทำคลินิกหมอหนี้เพื่อลดหนี้ครัวเรือน การเสริมสภาพคล่องผ่านโครงการชำระดีมีคืน วงเงินรวม 3,000 ล้านบาท การให้คำปรึกษาด้านการจัดการหนี้ ทั้งในและนอกระบบ การพัฒนาเพื่อเพิ่มศักยภาพในการประกอบอาชีพ เช่น การให้ความรู้ด้าน Financial Literacy/Digital Literacy การร่วมกับภาคีเครือข่ายภาครัฐเอกชน สถาบันการศึกษา ในการศึกษาดูงาน การฝึกปฏิบัติเพิ่มทักษะ ทั้งอาชีพเดิม อาชีพเสริม อาชีพใหม่ การปรับเปลี่ยนการผลิตไปปลูกพืชที่มีมูลค่าสูง การลดต้นทุนการผลิตโดยใช้เทคโนโลยีและนวัตกรรม และการเติมสินเชื่อใหม่ ภายใต้อัตราดอกเบี้ยที่ผ่อนปรน เพื่อเสริมสภาพคล่องในการใช้จ่ายและการลงทุน เช่น สินเชื่อสานฝันสร้างอาชีพ สินเชื่อนวัตกรรมดีมีเงินทุน อัตราดอกเบี้ย ร้อยละ 4 เป็นต้น นอกจากนั้น ธ.ก.ส. ยังพร้อมสนับสนุนช่องทางการตลาดในทุกระดับ ทั้งตลาดในระดับท้องถิ่น ตลาด Modern trade และตลาด E-Commerce ควบคู่การสร้างภูมิคุ้มกันเพื่อป้องกันความเสี่ยง ผ่านเงินฝาก A-Savings เงินฝากประจำ เงินฝากสงเคราะห์ชีวิต สลากดิจิทัล ธ.ก.ส. กองทุนทวีสุข กองทุนเงินออมแห่งชาติ และการประกันภัยทางการเกษตร เป็นต้น พิเศษ ! ภายในงาน สำหรับลูกค้าที่เข้าร่วมโครงการชำระดีมีคืน ลูกค้าที่เข้าร่วมโครงการทางด่วนลดหนี้และลงทะเบียนแอปพลิเคชัน A-Mobile Plus หรือเพิ่มเพื่อน Line Official Account @BAACFAMILY หรือยืนยันตัวตนผ่าน e-KYC รับของที่ระลึกสุดพิเศษจาก ธ.ก.ส. และพบกับแคมเปญพิเศษ “WoW WoW WoW” รับบริการให้คำปรึกษาสินเชื่อพร้อมรับส่วนลดพิเศษค่าธรรมเนียมและของที่ระลึกถึง 4 ต่อ ไม่ว่าจะเป็นส่วนลดค่าธรรมเนียมการออกบัตร ATM ส่วนลดค่าธรรมเนียมการประเมินที่ดินและส่วนลดค่าธรรมเนียมวิเคราะห์โครงการ เป็นต้น
โอกาสนี้ ธ.ก.ส. ขอเชิญชวนลูกหนี้ที่ประสงค์รับความช่วยเหลือและประชาชนทั่วไปที่สนใจร่วมงาน “มหกรรมร่วมใจแก้หนี้ มีหนี้ต้องแก้ไข เริ่มต้นใหม่อย่างยั่งยืน” ครั้งที่ 4 ระหว่างวันที่ 20 – 22 มกราคม 2566 ณ ศาลาประชาคมเทศบาลเมืองบ้านสวน จังหวัดชลบุรี หรือลงทะเบียนแจ้งความประสงค์ขอแก้ไขหนี้ออนไลน์ผ่าน https://www.bot.or.th/DebtFair/ ตั้งแต่บัดนี้จนถึง 31 มกราคม 2566

ที่มา : https://www.thaigov.go.th/news/contents/details/63896