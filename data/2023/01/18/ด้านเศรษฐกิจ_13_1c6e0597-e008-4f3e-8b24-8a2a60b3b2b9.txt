รัฐบาลไทย-ข่าวทำเนียบรัฐบาล-นายศักดิ์สยาม ชิดชอบ รัฐมนตรีว่าการกระทรวงคมนาคม มอบหมายนางสุขสมรวย วันทนียกุล เลขานุการรัฐมนตรีว่าการกระทรวงคมนาคม


วันพุธที่ 18 มกราคม 2566
นายศักดิ์สยาม ชิดชอบ รัฐมนตรีว่าการกระทรวงคมนาคม มอบหมายนางสุขสมรวย วันทนียกุล เลขานุการรัฐมนตรีว่าการกระทรวงคมนาคม
หารือกับสหภาพแรงงานรัฐวิสาหกิจ รถไฟฟ้า เมื่อวันที่ 18 มกราคม 2566 ณ ห้องประชุมกระทรวงคมนาคม
นายศักดิ์สยาม ชิดชอบ รัฐมนตรีว่าการกระทรวงคมนาคม มอบหมายให้ นางสุขสมรวย วันทนียกุล เลขานุการรัฐมนตรีว่าการกระทรวงคมนาคม เป็นผู้แทนเข้าร่วมหารือกับสหภาพแรงงานรัฐวิสาหกิจ รถไฟฟ้า (สร.รฟฟ.) ในโอกาสขอเข้าพบเพื่อสวัสดีปีใหม่ และรับทราบนโยบาย ในปี พ.ศ. 2566 ในการพัฒนาระบบราง เมื่อวันที่ 18 มกราคม 2566 ณ ห้องประชุมกระทรวงคมนาคม
นางสุขสมรวย วันทนียกุล กล่าวว่า นายศักดิ์สยาม ชิดชอบ รัฐมนตรีว่าการกระทรวงคมนาคม มีนโยบายในการพัฒนาระบบรางให้ครอบคลุมทุกพื้นที่ สามารถเชื่อมโยงการเดินทางได้อย่างไร้รอยต่อ เพื่อยกระดับคุณภาพชีวิตของประชาชน ด้วยการมุ่งส่งเสริมการปรับเปลี่ยนรูปแบบการขนส่งจากทางถนนไปสู่ทางราง ทั้งการเดินทางในเมือง การเดินทางระหว่างเมือง และการขนส่งสินค้า โดยในปี 2565 ที่ผ่านมา มีการพัฒนาด้านการขนส่งทางราง จำนวน 23 นโยบาย 55 โครงการ สามารถเปิดให้บริการแล้ว อาทิ โครงการจัดตั้งสถาบันวิจัยและพัฒนาเทคโนโลยีระบบราง (องค์การมหาชน) จัดตั้งบริษัทลูกเพื่อบริหารสินทรัพย์ รฟท. (บริษัท เอสอาร์ที แอสเสท จำกัด) การเร่งรัดเปิดให้บริการรถไฟฟ้าชานเมืองสายสีแดง และสถานีกลางกรุงเทพอภิวัฒน์ การใช้บัตร EMV เพื่อจ่ายค่าโดยสารบนรถไฟฟ้าสายสีน้ำเงินและสีม่วง รถไฟชานเมืองสายสีแดง เป็นต้น และอยู่ระหว่างดำเนินงาน อาทิ โครงการพัฒนารถไฟทางคู่ (ระยะแรก) โครงการก่อสร้างรถไฟสายใหม่ โครงการพัฒนารถไฟความเร็วสูง เป็นต้น และอยู่ระหว่างจัดทำแผนหรือออกแบบ 22 โครงการ อาทิ การพัฒนาพื้นที่รอบสถานีรถไฟความเร็วสูงและสถานีรถไฟทางคู่ และผลักดันการพัฒนารถไฟ EV (EV on Train) เป็นต้น
สำหรับการขับเคลื่อนนโยบายในปี 2566 ในการพัฒนาการขนส่งทางราง มี จำนวน 5 นโยบาย 5 โครงการ ประกอบด้วย 1) เร่งพัฒนาระบบตั๋วร่วม คือ ศึกษากำหนดอัตราค่าโดยสารขั้นสูง ค่าแรกเข้า และหลักเกณฑ์การขึ้นอัตราค่าโดยสารขนส่งมวลชนระบบราง 2) พัฒนามาตรฐานรถไฟทางคู่ คือ ศึกษารวบรวมข้อมูลและจัดทำร่างมาตรฐานการซ่อมบำรุงของรถไฟสายประธาน 3) พัฒนารถไฟความเร็วสูง คือ ศึกษาความเหมาะสมการเชื่อมโยงรถไฟไทย สปป.ลาว และจีน 4) พัฒนามาตรฐานรถไฟฟ้าในเมือง คือ การศึกษาจัดทำร่างมาตรฐานระบบไฟฟ้าและอาณัติสัญญาณ และ 5) ผลักดันการพัฒนารถไฟฟ้าในเมืองภูมิภาค คือ โครงการก่อสร้างระบบขนส่งมวลชนจังหวัดภูเก็ต ระยะที่ 1 ช่วงท่าอากาศยานนานาชาติภูเก็ต - ห้าแยกฉลอง และส่วนต่อขยายท่าฉัตรไชย ทั้งนี้ กระทรวงคมนาคมได้คำนึงถึงการพัฒนาการขนส่งที่เป็นมิตรต่อสิ่งแวดล้อม และรูปแบบการเดินทางที่เข้าถึงง่ายสำหรับคนทุกกลุ่ม

ที่มา : https://www.thaigov.go.th/news/contents/details/63885