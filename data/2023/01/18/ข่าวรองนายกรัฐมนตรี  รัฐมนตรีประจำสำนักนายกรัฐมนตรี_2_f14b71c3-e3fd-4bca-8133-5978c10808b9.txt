รัฐบาลไทย-ข่าวทำเนียบรัฐบาล-รมต.อนุชา รุดเยี่ยมตัวแทนชาวเลเกาะหลีเป๊ะ เดินทางมาทำเนียบร้องขอความช่วยเหลือ ยืนยันรัฐบาลดำเนินการอย่างเป็นธรรม ดูแลคนไทยทุกกลุ่มอย่างเท่าเทียม 


วันพุธที่ 18 มกราคม 2566
18/01/2566
พิมพ์
รมต.อนุชา รุดเยี่ยมตัวแทนชาวเลเกาะหลีเป๊ะ เดินทางมาทำเนียบร้องขอความช่วยเหลือ ยืนยันรัฐบาลดำเนินการอย่างเป็นธรรม ดูแลคนไทยทุกกลุ่มอย่างเท่าเทียม
รมต.อนุชา รุดเยี่ยมตัวแทนชาวเลเกาะหลีเป๊ะ เดินทางมาทำเนียบร้องขอความช่วยเหลือ ยืนยันรัฐบาลดำเนินการอย่างเป็นธรรม ดูแลคนไทยทุกกลุ่มอย่างเท่าเทียม
วันนี้ (18 มกราคม 2566) ภายหลังร่วมประชุมคณะกรรมการแก้ไขปัญหาของขบวนการประชาชนเพื่อสังคมที่เป็นธรรม (ขปส.) ครั้งที่ 1/2566 นายอนุชา นาคาศัย รัฐมนตรีประจำสำนักนายกรัฐมนตรี ในฐานะประธานคณะอนุกรรมการประสานงานเร่งรัดติดตามการแก้ไขปัญหาของขบวนการประชาชนเพื่อสังคมที่เป็นธรรม ได้เดินทางไปพบปะกลุ่มเครือข่ายชาวเลอันดามันและชาวเลเกาะหลีเป๊ะ จำนวน 20 คน นำโดย นายเจกะพันธ์ พรหมมงคล และนายวิทัส  เทพสง ที่รวมตัวกันบริเวณหน้าศูนย์รับเรื่องราวร้องทุกข์ของรัฐบาล เพื่อเข้าพบ พล.อ.ประวิตร  วงษ์สุวรรณ รองนายกรัฐมนตรี เรียกร้องให้แก้ไขปัญหาเอกสารสิทธิที่ดินบนเกาะหลีเป๊ะและที่ดินสาธารณะ
นายอนุชาฯ กล่าวให้ความเชื่อมั่น ย้ำกับกลุ่มเครือข่ายชาวเลว่า ตนในนามรัฐบาลนำโดย พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม และมี พลเอก ประวิตร วงษ์สุวรรณ รองนายกรัฐมนตรี เป็นผู้นำการขับเคลื่อนหลักในการแก้ไขปัญหาเพื่อพี่น้องชาวหลีเป๊ะ รับทราบถึงสภาพปัญหาและความเดือดร้อนของประชาชน
นายอนุชา ย้ำกับเครือข่ายว่า การดำเนินงานเพื่อการแก้ไขปัญหาฯ อยู่ในกระบวนการประชุมหารือร่วมกันของทุกฝ่ายที่เกี่ยวข้องเพื่อให้ได้ข้อสรุป ยืนยันว่ารัฐบาลดำเนินการด้วยความเป็นธรรม พร้อมกล่าวยืนยัน รัฐบาลจะดูแลพี่น้องประชาชนทุกกลุ่มอย่างเท่าเทียม โดยคำนึงถึงประโยชน์สูงสุดของประเทศชาติเป็นหลัก ขอให้เชื่อมั่นและเชื่อในความตั้งใจที่จะแก้ไขปัญหาให้กับกลุ่มเครือข่ายฯ อย่างยุติธรรม ทั้งนี้ คณะกรรมการแก้ไขปัญหาจะมีการประชุมในวันที่ 20 ม.ค. 66 นี้ อีกครั้ง โดยจะแจ้งความคืบหน้าให้ทราบอย่างต่อเนื่อง

ที่มา : https://www.thaigov.go.th/news/contents/details/63886