รัฐบาลไทย-ข่าวทำเนียบรัฐบาล-รัฐมนตรีว่าการกระทรวงคมนาคม สั่งกรมเจ้าท่า ตรวจสอบ แก้ไข เยียวยาเหตุเพลิงไหม้ เรือบรรทุกน้ำมันระเบิดในอู่ซ่อมเรือที่สมุทรสงคราม ด่วน (ฉบับที่ 2)


วันพุธที่ 18 มกราคม 2566
รัฐมนตรีว่าการกระทรวงคมนาคม สั่งกรมเจ้าท่า ตรวจสอบ แก้ไข เยียวยาเหตุเพลิงไหม้ เรือบรรทุกน้ำมันระเบิดในอู่ซ่อมเรือที่สมุทรสงคราม ด่วน (ฉบับที่ 2)
...
จากเหตุการณ์เมื่อวันที่ 17 มกราคม 2566 เวลา 09.25 น. เรือสมูธซี 22 หมายเลขทะเบียนเรือ 620000791 เป็นเรือเปล่าภายในไม่มีสินค้า ได้แจ้งเข้าเมืองท่าสมุทรสงครามตามระบบ NSW เมื่อวันที่ 12 มกราคม 2566 เข้าเทียบท่า อู่เรือ บริษัทรวมมิตรด็อคยาร์ด จำกัด เพื่อรอซ่อมบำรุงประจำปีที่อู่อาชิม่า โดยมีลูกเรือทั้งหมดจำนวน 17 คน ขณะเกิดเหตุมีช่างจากบนฝั่งขึ้นมาบนเรือจำนวน 27 คน เกิดเหตุเพลิงไหม้ขณะจอดรอทำการซ่อมแซม อยู่บริเวณท่าเทียบเรือ บริษัทรวมมิตรด็อคยาร์ด จำกัด ทำให้มีผู้บาดเจ็บ เสียชีวิต 2 ราย สูญหาย 5 ราย ซึ่งขณะนี้ กรมเจ้าท่าและหน่วยงานที่เกี่ยวข้อง สามารถควบคุมและดับเพลิงได้เรียบร้อยแล้ว พร้อมออกประกาศ / คำสั่ง ห้ามใช้เรือ ระงับการใช้ท่าเรือ ประกาศระมัดระวังในการเดินเรือและใช้เรือ และออกหนังสือเชิญผู้เกี่ยวข้องกับเหตุการณ์ดังกล่าวเข้าให้ข้อเท็จจริง สำนักงานเจ้าท่าภูมิภาคสาขาสมุทรสงคราม วันที่ 18 มกราคม 2566
นายสรพงศ์ ไพฑูรย์พงษ์ รักษาการอธิบดีกรมเจ้าท่า เปิดเผยว่า จากเหตุการณ์ระเบิดของเรือสมูธ ซี 22 รัฐมนตรีว่าการกระทรวงคมนาคม (นายศักดิ์สยาม ชิดชอบ) และรัฐมนตรีช่วยว่าการกระทรวงคมนาคม (ดร.อธิรัฐ รัตนเศรษฐ) ได้สั่งการให้ กรมเจ้าท่า เร่งตรวจสอบ แก้ไข เยียวยาผู้ได้รับผลกระทบจากเหตุการณ์ดังกล่าว ซึ่งในการนี้ นายภูริพัฒน์ ธีระกุลพิศุทธิ์ รองอธิบดีกรมเจ้าท่า ด้านปลอดภัย พร้อมด้วยนายพิทักษ์ วัฒนพงศ์พิศาล ผู้อำนวยการสำนักความปลอดภัย และสิ่งแวดล้อมทางน้ำ ผู้อำนวยการสำนักงานเจ้าท่าสาขาสมุทรสงคราม ได้ลงพื้นที่ติดตามสถานการณ์อย่างใกล้ชิด พร้อมกันนี้ รองอธิบดี กรมเจ้าท่า ฯ ได้สั่งตั้งคณะกรรมการสอบสวนอุบัติเหตุหาสาเหตุภายใน 10 วัน ร่วมกับเจ้าพนักงานตรวจเรือ เจ้าพนักงานตรวจท่า  จากกรมเจ้าท่า ผู้เชี่ยวชาญ จาก บริษัท พีเอสพีสเปเชียลลิตี้ส์ จำกัด และบริษัท เชลล์แห่งประเทศไทย จำกัด ในการสอบสวนคนประจำเรือและเจ้าหน้าที่ safety ของอู่เรือบริษัท รวมมิตรด็อคยาร์ด จำกัด และผู้ที่เกี่ยวข้องกับการล้างถัง/free gas หากพบว่ามีการปฏิบัติหน้าที่บกพร่อง อันส่งผลให้ เกิดเหตุระเบิด ให้ดำเนินการตามขั้นตอนของกฎหมายอย่างเด็ดขาด
การเยียวยาผู้ประสบเหตุ ตรวจสอบพบว่า เรือสมูธซี 22 มีประกันภัย ดังนี้
1. ประกันภัย H&M คุ้มครองถึงวันที่ 26 มีนาคม 2566 วงเงิน 60 ล้านบาท
2. ประกันภัย P&I คุ้มครองถึงวันที่ 20 กุมภาพันธ์ 2566 วงเงิน 1,000 ล้านเหรียญสหรัฐ
ทั้งนี้ กรมเจ้าท่า จะดำเนินการประสานบริษัท สมูธซี จำกัด หน่วยงานที่เกี่ยวข้อง จังหวัดสมุทรสงคราม เพื่อหารือ ในขั้นตอนของการฟื้นฟูและเยียวยาผู้ได้รับผลกระทบ ผู้ได้รับบาดเจ็บและเเสียชีวิต

ที่มา : https://www.thaigov.go.th/news/contents/details/63872