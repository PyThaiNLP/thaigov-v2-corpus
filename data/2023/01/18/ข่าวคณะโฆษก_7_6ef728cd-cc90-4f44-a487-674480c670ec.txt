รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯ ดูแลเกษตรกรไทย ช่วยผลักดันสินค้าเกษตรราคาสูงขึ้น เพิ่มรายได้เกษตรกร


วันพุธที่ 18 มกราคม 2566
โฆษกรัฐบาลเผย นายกฯ ดูแลเกษตรกรไทย ช่วยผลักดันสินค้าเกษตรราคาสูงขึ้น เพิ่มรายได้เกษตรกร
โครงการประกันราคาข้าวงวดที่ 14 รัฐจ่ายเงินภายใน 18 มกราคม 2566
วันนี้ (18 มกราคม 2566) นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ได้รับทราบรายงานกรณีราคาพืชผลทางการเกษตรหลายรายการมีราคาที่สูงขึ้น ทำให้เกษตรกรมีรายได้เพิ่มขึ้น สืบเนื่องจากโครงการประกันรายได้ให้กับเกษตรกรของรัฐบาล ทั้งนี้สำหรับการประกันราคาข้าว รัฐบาลได้ดำเนินการ เบิกจ่ายงวดที่ 14 ให้กับเกษตรกร ที่ขึ้นทะเบียนปลูกข้าวเรียบร้อยแล้ว
โฆษกประจำสำนักนายกรัฐมนตรี กล่าวเพิ่มเติมถึงการดำเนินการของหน่วยงานที่เกี่ยวข้อง สำหรับการชดเชยส่วนต่างราคาตามโครงการประกันรายได้เกษตรกรผู้ปลูกข้าว ปี 2565/66 งวดที่ 14 สำหรับเกษตรกรกว่า 4 พันราย ที่แจ้งวันเก็บเกี่ยวระหว่างวันที่ 7-13 มกราคม 2566 โดยมีราคาเกณฑ์กลางอ้างอิงและส่วนต่างชดเชย ดังนี้ ข้าวเปลือกหอมมะลิ ตันละ 14,139.99 บาท ชดเชยตันละ 860.01 บาท ข้าวเปลือกหอมมะลินอกพื้นที่ ตันละ 13,540.74 บาท ชดเชยตันละ 459.26 บาท ข้าวเปลือกเจ้า ตันละ 9,949.63 บาท ชดเชยตันละ 50.37 บาท ซึ่งจากการดำเนินการการจ่ายส่วนต่างราคาสินค้าเกษตรให้กับเกษตรกร ในงวดที่ 1-13 รัฐบาลได้ดำเนินการจ่ายเงินชดเชยไปแล้ว กว่า 2.575 ล้านครัวเรือน
นอกจากนี้ รัฐบาลได้ทำ “การจับคู่ธุรกิจ” (Business Matching) กับผู้ประกอบการต่างประเทศ เพื่อเพิ่มกำลังซื้อให้สินค้าเกษตรของไทย อาทิ มันสำปะหลัง ข้าว หรือ ข้าวโพด รวมทั้งข้าวโพดเลี้ยงสัตว์ ซึ่งสำหรับการเบิกจ่ายเงินประกันราคาสินค้าเกษตร ในงวดที่ 14 มีสินค้าเกษตรหลายรายการ อาทิเช่น ข้าวโพด และ มันสำปะหลัง ที่มี ราคาเกณฑ์กลางอ้างอิง สูงกว่าเกณฑ์ที่รัฐบาลประกันราคา ทำให้รัฐบาลไม่ต้องจ่ายเงินประกันราคาในส่วนนี้ ซึ่งเป็นผลมาจากการดำเนินการนโบบายของรัฐบาลอย่างต่อเนื่อง สำหรับสถานการณ์การส่งออกข้าว ในปีที่ผ่านมาถึง 7.7 ล้านตัน ซึ่งสูงกว่าเป้าหมายที่ตั้งไว้ 7.5 ล้านตัน ทั้งนี้สำหรับเกษตรกรผู้ปลูกข้าว ปี 4 ราคาเกณฑ์กลางอ้างอิงตามโครงการประกันรายได้เกษตรกรผู้ปลูกข้าว ปี 2565/66 จะดำเนินการจ่ายเงินชดเชยงวดที่ 14 ภายในวันที่ 18 มกราคม 2566
“นายกรัฐมนตรียินดีกับผลการดำเนินนโยบายของรัฐบาล ส่งผลให้ราคาสินค้าเกษตรหลายตัวมีราคาสูงขึ้น โดยรัฐบาลได้จ่ายเงินส่วนต่างตามโครงการประกันรายได้ข้าวด้วยแล้ว ประกอบกับรัฐบาลได้เร่งหาตลาดให้กับเกษตรกร โดยเฉพาะตลาดส่งออกสินค้าในต่างประเทศ เพื่อทำให้สินค้าไทยติดตลาดเป็นที่ต้องการในต่างประเทศ ทำให้เกษตรกรมีรายได้เพิ่มขึ้นอย่างมั่นคง” นายอนุชาฯ กล่าว
ทั้งนี้ การตรวจสอบประกันรายได้ข้าว 65/66 จ่ายส่วนต่าง 3 ขั้นตอน ดังนี้
1. เข้าไปที่เว็บไซต์ chongkho.inbaac.com ตลอด 24 ชั่วโมง
2. กรอกเลขที่บัตรประชาชนจำนวน 13 หลัก
3. โดยระบบจะแจ้งรายละเอียดของบัญชี จำนวนเงิน และโครงการของเงินช่วยเหลือที่ได้รับ
ทั้งนี้ หากมีข้อสงสัยสามารถสอบถามได้ที่ธนาคารเพื่อการเกษตรละสหกรณ์การเกษตร ในสาขาที่มีบัญชีหรือลงทะเบียนไว้

ที่มา : https://www.thaigov.go.th/news/contents/details/63879