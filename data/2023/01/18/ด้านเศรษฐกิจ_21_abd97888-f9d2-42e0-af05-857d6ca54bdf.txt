รัฐบาลไทย-ข่าวทำเนียบรัฐบาล-อธิบดีกรมการขนส่งทางราง ลงพื้นที่ตรวจความพร้อมการย้ายสถานีปลายทางรถไฟเชิงพาณิชย์


วันพุธที่ 18 มกราคม 2566
อธิบดีกรมการขนส่งทางราง ลงพื้นที่ตรวจความพร้อมการย้ายสถานีปลายทางรถไฟเชิงพาณิชย์
จากสถานีกรุงเทพ (หัวลำโพง) มาเป็นสถานีกลางกรุงเทพอภิวัฒน์
เมื่อวันที่ 18 ม.ค. 2566 ดร.พิเชฐ คุณาธรรมรักษ์ อธิบดีกรมการขนส่งทางราง และเจ้าหน้าที่กรมการขนส่งทางราง กระทรวงคมนาคม ลงพื้นที่สำรวจและติดตามข้อเสนอแนะจากการตรวจประเมินคุณภาพสถานีกลางกรุงเทพอภิวัฒน์ และสถานีบนแนวเส้นทางรถไฟสายเหนือ สายตะวันออกเฉียงเหนือ และสายใต้ เพื่อประเมินความพร้อมในการให้บริการ และการเปลี่ยนถ่ายขบวนรถไฟเชิงพาณิชย์ ในกรณีย้ายสถานีต้นทาง/ปลายทางของขบวนรถไฟเชิงพาณิชย์สายเหนือ สายตะวันออกเฉียงเหนือและสายใต้จากสถานีกรุงเทพ (หัวลำโพง) มายังสถานีกลางกรุงเทพอภิวัฒน์
โดยในการลงพื้นที่ ขร. ครั้งนี้ ได้ดำเนินการซักซ้อมผู้แทนการรถไฟแห่งประเทศไทย  ผู้แทนบริษัท รถไฟฟ้า รฟท. จำกัด และผู้แทนบริษัท ทางด่วนและรถไฟฟ้ากรุงเทพ จำกัด (มหาชน) ในภาพรวมสำหรับเตรียมการรองรับผู้โดยสาร ตั้งแต่ทางเข้า-ออก จุดจำหน่ายตั๋วโดยสาร ที่พักคอย สิ่งอำนวยความสะดวกต่าง ๆ  เช่น ลิฟต์ บันไดเลื่อน รวมถึงความพร้อมของสถานีในการรองรับผู้โดยสารรถไฟเชิงพาณิชย์ที่เปลี่ยนจากการใช้สถานีระดับพื้นเป็นสถานียกระดับ
การติดตามดังกล่าวเป็นความตั้งใจที่จะยกระดับมาตรฐานการให้บริการขนส่งทางราง ให้สามารถรองรับการใช้บริการของประชาชนได้อย่างสะดวก ปลอดภัย และเท่าเทียมในระบบรถไฟชานเมือง รถไฟระหว่างเมือง ตลอดจนระบบการเดินทางเชื่อมต่อรอบสถานีรถไฟฟ้าชานเมือง (สายสีแดง) และรถไฟฟ้าสายเฉลิมรัชมงคล (สายสีน้ำเงิน)
ทั้งนี้ กระทรวงคมนาคมได้กำหนดมาตรการในการอำนวยความสะดวกให้แก่ผู้โดยสารที่ได้รับผลกระทบจากการปรับย้ายสถานี  สำหรับผู้โดยสารรถไฟทางไกลได้จัดให้มีรถโดยสาร (Shuttle bus) ให้บริการฟรี เพื่อเชื่อมต่อระหว่างสถานีกลางกรุงเทพอภิวัฒน์ และสถานีกรุงเทพ (หัวลำโพง)  ตลอดจนผู้โดยสารรถไฟทางไกล และผู้โดยสารรถไฟชานเมืองประเภทตั๋วเดือน สามารถนำตั๋วโดยสาร แสดงให้เจ้าหน้าที่เพื่อขึ้นรถไฟชานเมืองสายสีแดง โดยไม่มีค่าใช้จ่ายในช่วงระยะเวลาเปลี่ยนถ่าย ตามนโยบาย นายศักดิ์สยาม ชิดชอบรัฐมนตรีว่าการกระทรวงคมนาคม
ซึ่งรถไฟทางไกลจะเริ่มให้บริการที่สถานีกลางกรุงเทพอภิวัฒน์ตั้งแต่วันพฤหัสบดีที่ 19 มกราคม 2566 โดยจะเริ่มให้บริการเที่ยวปฐมฤกษ์ ในเวลา 13.19 น.
ติดต่อสอบถามรายละเอียดเพิ่มเติมได้ที่
กลุ่มประชาสัมพันธ์ กรมการขนส่งทางราง (ขร.)
โทรศัพท์ 0 2164 2607 Website www.drt.go.th

ที่มา : https://www.thaigov.go.th/news/contents/details/63895