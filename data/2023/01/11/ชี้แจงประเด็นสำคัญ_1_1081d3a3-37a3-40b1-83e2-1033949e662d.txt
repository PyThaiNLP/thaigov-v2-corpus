รัฐบาลไทย-ข่าวทำเนียบรัฐบาล-พณ. ชี้แจงข้อกังวลผักไทยราคาตก หลังจีนเปิดประเทศ 


วันพุธที่ 11 มกราคม 2566
11/01/2566
พิมพ์
พณ. ชี้แจงข้อกังวลผักไทยราคาตก หลังจีนเปิดประเทศ
กรมการค้าภายใน เผยยังไม่พบการนำเข้าผักจากจีนผิดปกติ และไม่พบสัญญาณน่ากังวลว่าจะมีการนำเข้ามาตีตลาดในไทย
จากกรณีกังวลผักราคาตก หลังจีนเปิดประเทศ ชาวสวนผักในจังหวัดราชบุรีเรียกร้องให้ภาครัฐเร่งหามาตรการควบคุมการนำเข้าผักจากจีน ซึ่งมีข้อกังวล หลังจีนเปิดประเทศจะมีผักทะลักเข้าไทยจำนวนมาก ทำให้ราคาผักในไทยตกต่ำ โดยเสนอให้นำเข้าสอดคล้องกับปริมาณการบริโภคในประเทศ และให้เกษตรกรสามารถแข่งขันได้นั้น
วันที่ 11 มกราคม 2566  นายวัฒนศักย์ เสือเอี่ยม อธิบดีกรมการค้าภายใน กระทรวงพาณิชย์ ชี้แจงว่า กรณีเกษตรกรชาวสวนผักจังหวัดราชบุรี มีข้อกังวลเกี่ยวการเปิดประเทศของจีน ที่จะทำให้มีปริมาณผักทะลักเข้าสู่ภายในประเทศจำนวนมาก กรมการค้าภายในได้ติดตามตรวจสอบสถานการณ์การจำหน่าย ณ ตลาดไท ตลาดสี่มุมเมือง และศรีเมือง ซึ่งเป็นแหล่งค้าส่งใหญ่ของประเทศ รวมทั้งตลาดสดในความส่งเสริมของกรมการค้าภายใน พบว่า ปัจจุบันปริมาณการจำหน่ายผักที่นำเข้ามาจากประเทศจีนยังคงมีปริมาณปกติ ไม่พบว่ามีปริมาณนำเข้าที่ผิดปกติแต่อย่างใด  ซึ่งการนำเข้าผักมาจากประเทศจีนนั้น มีปัจจัยขึ้นอยู่กับปริมาณและราคาผักในประเทศเป็นสำคัญ เนื่องจากการนำเข้ามาจะมีค่าใช้จ่ายที่สูงขึ้น อาทิ ค่าขนส่งจากประเทศต้นทาง ค่าจัดเก็บในระบบควบคุมอุณหภูมิ ค่ากระจายสินค้า รวมถึงความสูญเสียที่จะเกิดขึ้นระหว่างจัดเก็บและขนส่ง
อธิบดีกรมการค้าภายใน เปิดเผยต่อไปอีกว่า จากการตรวจสอบราคาขายส่ง ณ ตลาดไทและตลาดสี่มุมเมือง ผู้บริหารตลาดกลางสี่มุมเมือง ซึ่งเป็นแหล่งค้าส่งผักใหญ่ของประเทศได้ให้ข้อเท็จจริงว่า ในช่วงนี้ถือเป็นช่วงที่ผักในประเทศให้ผลผลิตดี และราคาปกติตามฤดูกาลไม่ได้อยู่ในเกณฑ์ที่สูง จึงไม่น่ากังวลว่าจะมีการนำเข้ามาตีตลาดตามที่กังวล  อย่างไรก็ตามในเรื่องนี้ นายจุรินทร์  ลักษณวิศิษฎ์ รองนายกรัฐมนตรีและรัฐมนตรีว่าการกระทรวงพาณิชย์ ได้มอบหมายให้กรมการค้าภายในและสำนักงานพาณิชย์จังหวัดติดตามสถานการณ์อย่างใกล้ชิด หากพบว่า ปริมาณผักออกสู่ตลาดมากและราคามีแนวโน้มลดลง กรมการค้าภายในได้ประสานผู้ประกอบการเข้าไปรับซื้อและอีกทางหนึ่งจะใช้กลไกรถ mobile พาณิชย์ และจุดจำหน่ายต่างๆ ในการกระจายโดยตรงไปยังประชาชน  อย่างไรก็ดี หากพบเห็นว่ามีการกดราคารับซื้อ หรือรับซื้ออย่างไม่เป็นธรรม แจ้งได้ที่สายด่วน 1569 หรือสำนักงานพาณิชย์จังหวัดทั่วประเทศ

ที่มา : https://www.thaigov.go.th/news/contents/details/63613