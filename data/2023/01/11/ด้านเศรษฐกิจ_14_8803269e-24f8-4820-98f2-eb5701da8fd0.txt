รัฐบาลไทย-ข่าวทำเนียบรัฐบาล-กรมการขนส่งทางบก แนะนำผู้ซื้อรถตรวจสอบป้ายแดงต้องมีลายน้ำตราเครื่องหมายราชการกรมการขนส่งทางบก และต้องจดบันทึกข้อมูลการใช้รถลงในสมุดคู่มือประจำรถ 


วันพุธที่ 11 มกราคม 2566
กรมการขนส่งทางบก แนะนำผู้ซื้อรถตรวจสอบป้ายแดงต้องมีลายน้ำตราเครื่องหมายราชการกรมการขนส่งทางบก และต้องจดบันทึกข้อมูลการใช้รถลงในสมุดคู่มือประจำรถ
...
นายเสกสม อัครพันธุ์ รองอธิบดีกรมการขนส่งทางบก และโฆษกกรมการขนส่งทางบก กระทรวงคมนาคม กล่าวว่า ตามข่าวที่ปรากฏในสื่อสังคมออนไลน์ มีเซลล์จากบริษัทตัวแทนจำหน่ายรถแห่งหนึ่งได้ทำการขายรถยนต์ให้กับลูกค้า แต่กลับนำป้ายแดงปลอมมาติดให้ลูกค้า ทำให้ลูกค้ารายดังกล่าวถูกเจ้าหน้าที่ตำรวจจับกุมเมื่อนำรถไปใช้ จึงเป็นที่วิพากษ์วิจารณ์ไปในวงกว้าง ประกอบกับในปัจจุบันมีกลุ่มมิจฉาชีพได้นำป้ายแดงปลอมมาขายตามอินเทอร์เน็ตซึ่งเป็นป้ายทะเบียนที่ไม่ได้ออกให้โดยกรมการขนส่งทางบก (ขบ.) และไม่ใช่ป้ายแดงที่ถูกต้องอยู่ในความครอบครองของบริษัทผู้จำหน่ายรถยนต์ที่ได้รับอนุญาตให้ใช้เครื่องหมายป้ายแดง ทำให้ประชาชนตกเป็นเหยื่อจำนวนมาก ขบ. ในฐานะหน่วยงานที่เกี่ยวข้องขอชี้แจงว่า ป้ายแดง คือ ป้ายทะเบียนที่ ขบ. ออกให้บริษัทตัวแทนจำหน่ายรถที่ได้รับใบอนุญาต ใช้ติดรถเพื่อนำรถไปส่งให้ลูกค้าหรือนำรถไปซ่อมแซม และอนุโลมให้ใช้ได้ระหว่างดำเนินการจดทะเบียนรถ ไม่เกิน 30 วัน จึงขอเตือนประชาชนอย่าหลงเชื่อซื้อป้ายแดงในอินเทอร์เน็ต ทั้งนี้ ป้ายแดงถือเป็นเอกสารของทางราชการ ขบ. ขอเตือนผู้ที่ปลอมป้ายทะเบียนหรือผู้ที่นำป้ายแดงปลอมไปติดรถ มีความผิดตามประมวลกฎหมายอาญา ฐานปลอมเอกสารราชการหรือใช้เอกสารราชการปลอม มีโทษถึงขั้นจำคุกตั้งแต่ 6 เดือน - 5 ปี ปรับตั้งแต่ 10,000 - 100,000 บาท หรือทั้งจำทั้งปรับ
รองอธิบดีกรมการขนส่งทางบก และโฆษกกรมการขนส่งทางบก กล่าวเพิ่มเติมว่า สำหรับผู้ที่ซื้อรถยนต์กับตัวแทนจำหน่ายรถและต้องการตรวจสอบป้ายทะเบียนด้วยตัวเองว่าเป็นป้ายที่ถูกต้องหรือไม่ นั้น สามารถสังเกตได้จากตัวย่อนูน ขส ที่มุมด้านล่างขวา ที่ถูกต้องจะมีลายน้ำตราเครื่องหมายราชการ ขบ. (รูปมาตุลีเทพบุตรขับรถเทียมม้า) ปรากฏในแผ่นป้ายทะเบียนรถ ซึ่งเป็นลักษณะเฉพาะที่กำหนดไว้ ซึ่ง ขบ. ออกให้แก่บริษัทตัวแทนจำหน่ายรถสำหรับใช้ติดรถเพื่อนำรถไปส่งให้ลูกค้า หรือนำรถไปซ่อมแซมเท่านั้น โดยแต่ละบริษัทตัวแทนจำหน่ายรถจะมีหมวดและหมายเลขป้ายแดงหมุนเวียนต้องใช้คู่กับสมุดคู่มือประจำรถและใบอนุญาตให้ใช้รถด้วย โดยผู้ใช้รถป้ายแดงต้องจดบันทึกข้อมูลการใช้รถลงในสมุดคู่มือประจำรถข้อมูลดังกล่าว ได้แก่ ชื่อ - นามสกุลผู้ขับรถ ชื่อชนิดรถ เลขหมายตัวถัง เลขหมายเครื่องยนต์ ความประสงค์ในการขับรถยนต์ วันเดือนปีและระยะเวลาที่นำรถออกไปใช้
ทั้งนี้ ขบ. ขอแนะนำให้ผู้ซื้อรถตรวจสอบจำนวนวันการใช้รถขณะติดป้ายแดงต้องไม่เกิน 30 วัน นับจากวันรับรถ หากเจ้าของรถนำป้ายแดงไปใช้เกินกว่าระยะเวลาที่กำหนดโดยไม่ดำเนินการนำรถไปจดทะเบียนให้แล้วเสร็จ ถือว่ามีความผิดตามกฎหมายว่าด้วยรถยนต์ ฐานใช้รถโดยไม่จดทะเบียนหรือใช้ป้ายแดงผิดเงื่อนไขมีโทษปรับสูงสุดไม่เกิน 10,000 บาท ย้ำให้เจ้าของรถป้ายแดง ที่ยังไม่จดทะเบียน รีบจดทะเบียนรถให้ถูกต้องตามกฎหมาย เพื่อป้องกันปัญหากรณีถูกโจรกรรมซึ่งยากต่อการติดตามตรวจสอบ

ที่มา : https://www.thaigov.go.th/news/contents/details/63638