รัฐบาลไทย-ข่าวทำเนียบรัฐบาล-“ธนกร”เผย ก.คลังเตรียมประกาศผลสถานะบัตรสวัสดิการแห่งรัฐในเดือนมกราคม ก่อนเริ่มใช้สิทธิ 1 มี.ค. 66 แจง”นายกฯ”ให้แนวทางแก้ปัญหาความยากจนและความเหลื่อมล้ำ 


วันพุธที่ 11 มกราคม 2566
11/01/2566
พิมพ์
“ธนกร”เผย ก.คลังเตรียมประกาศผลสถานะบัตรสวัสดิการแห่งรัฐในเดือนมกราคม ก่อนเริ่มใช้สิทธิ 1 มี.ค. 66 แจง”นายกฯ”ให้แนวทางแก้ปัญหาความยากจนและความเหลื่อมล้ำ
“ธนกร”เผย ก.คลังเตรียมประกาศผลสถานะบัตรสวัสดิการแห่งรัฐในเดือนมกราคม ก่อนเริ่มใช้สิทธิ 1 มี.ค. 66 แจง”นายกฯ”ให้แนวทางแก้ปัญหาความยากจนและความเหลื่อมล้ำ โดยเน้นจัดสวัสดิการทางสังคมอย่างเจาะจง ตรงตามความจำเป็น เหมาะสมกับกลุ่มเป้าหมาย
วันที่ 11 มกราคม 2566 นายธนกร  วังบุญคงชนะ รัฐมนตรีประจำสำนักนายกรัฐมนตรี กล่าวถึงแผนการดำเนินโครงการการลงทะเบียนเพื่อสวัสดิการแห่งรัฐรอบใหม่ ในปี 2565 ซึ่งกระทรวงการคลังได้ประกาศผลสถานะการลงทะเบียนของการลงทะเบียนเพื่อสวัสดิการแห่งรัฐปี 2565 ที่โชว์สถานะการลงทะเบียนสมบูรณ์รวมทั้งสิ้น 19.64 ล้านราย จากจำนวนผู้ลงทะเบียนทั้งสิ้น 22.29 ล้านราย โดยจะทยอยประกาศผลการตรวจสอบคุณสมบัติให้ทราบภายในเดือนมกราคมนี้ และเริ่มใช้สิทธิโครงการเพื่อสวัสดิการแห่งรัฐรอบใหม่ ตั้งแต่วันที่ 1 มี.ค. 66
รัฐมนตรีประจำสำนักนายกรัฐมนตรี กล่าวอีกว่า พล.อ.ประยุทธ์ จันทร์โอชา นายกฯ และ รมว.กลาโหม ให้แนวทางในการแก้ไขปัญหาความยากจนและความเหลื่อมล้ำทางสังคมที่ดำเนินการมาอย่างต่อเนื่อง โดยเน้นการจัดสวัสดิการทางสังคมอย่างเจาะจง (Targeting) ตรงตามความจำเป็นและเหมาะสมกับกลุ่มเป้าหมาย มุ่งช่วยเหลือให้ประชาชนกลุ่มเป้าหมายหลุดพ้นจากความยากจน ขณะเดียวกัน ภาครัฐยังมีฐานข้อมูลขนาดใหญ่ (big data) สำหรับกำหนดมาตรการที่เหมาะสมเพื่อให้ทุกคนได้รับการดูแลจากภาครัฐอย่างทั่วถึง ทั้งนี้ ถือเป็นความสำเร็จของรัฐบาลในการกำจัดความยากจน แต่ยังต้องอาศัยการผลักดันนโยบายอย่างต่อเนื่องของรัฐบาลเพื่อนำพาประเทศก้าวพ้นกับดักประเทศรายได้ปานกลางสู่ความมั่นคง มั่นคั่ง ยั่งยืน ต่อไป

ที่มา : https://www.thaigov.go.th/news/contents/details/63628