รัฐบาลไทย-ข่าวทำเนียบรัฐบาล-​รองปลัดกระทรวงเกษตรและสหกรณ์ ร่วมเป็นวิทยากรบรรยายในการประชุมใหญ่สามัญประจำปี พ.ศ.2565 


วันพุธที่ 11 มกราคม 2566
​รองปลัดกระทรวงเกษตรและสหกรณ์ ร่วมเป็นวิทยากรบรรยายในการประชุมใหญ่สามัญประจำปี พ.ศ.2565
​รองปลัดกระทรวงเกษตรและสหกรณ์ ร่วมเป็นวิทยากรบรรยายในการประชุมใหญ่สามัญประจำปี พ.ศ.2565 ของสมาคมนักบริหารการพัฒนาการเกษตรและสหกรณ์
นายเศรษฐเกียรติ กระจางวงษ์ รองปลัดกระทรวงเกษตรและสหกรณ์ ได้รับมอบหมายจากปลัดกระทรวงเกษตรและสหกรณ์ ให้เป็นวิทยากรบรรยายหัวข้อ “นโยบายของกระทรวงเกษตรและสหกรณ์ ปัจจุบันและอนาคตของเกษตรไทย” ในการประชุมใหญ่สามัญประจำปี พ.ศ.2565 ของสมาคมนักบริหารการพัฒนาการเกษตรและสหกรณ์ ณ ห้องประชุมของกองวิจัยและพัฒนาวิทยาการหลังการเก็บเกี่ยวและแปรรูปผลิตผลเกษตร (กวป.) ตึก 8 ชั้น กรมวิชาการเกษตร และผ่านสื่ออิเล็กทรอนิกส์
รองปลัดฯ ได้บรรยายถึงกรอบ 5 ยุทธศาสตร์และ 15 นโยบายสำคัญ ในการพัฒนาและแก้ไขปัญหาภาคการเกษตรให้กับเกษตรกร โดยให้เป็นกรอบในการทำงาน พร้อมทั้งปรับตัวตามสถานการณ์และเพิ่มทำงานในเชิงรุกมากขึ้น ซึ่งเป็นนโยบายที่ รัฐมนตรีว่าการกระทรวงเกษตรและสหกรณ์ (ดร.เฉลิมชัย ศรีอ่อน) ได้มอบให้แก่ผู้บริหารกระทรวงเกษตรและสหกรณ์ เพื่อขับเคลื่อนงานของกระทรวงเกษตรและสหกรณ์ ประจำปีงบประมาณ พ.ศ. 2566 ซึ่งกรอบ 5 ยุทธศาสตร์และ 15 นโยบายสำคัญ ประกอบด้วย
1. ยุทธศาสตร์ตลาดนำการผลิต 2. ยุทธศาสตร์เทคโนโลยีเกษตร 3. ยุทธศาสตร์ 3S คือ Safety-Security-Sustainability 4. ยุทธศาสตร์การบริหารเชิงรุกแบบบูรณาการกับทุกภาคส่วน และ 5. ยุทธศาสตร์เกษตรกรรมยั่งยืนตามแนวทางศาสตร์พระราชา โดยให้ปี 2566 เป็นปีที่มุ่งสร้างความเข้มแข็งให้กับภาคเกษตรกรรม อาทิ การสร้างความเข้มแข็งให้กับเกษตรกรและสถาบันเกษตรกร, การเร่งผลักดันการลดการปลดปล่อยก๊าซเรือนกระจกในภาคเกษตร, การเร่งประชาสัมพันธ์สร้างการรับรู้การดำเนินนโยบายของกระทรวงให้ทั่วถึง, การพัฒนาเทคนโลยีและนวัตกรรมทางการเกษตร, การส่งเสริมเกษตรปลอดภัย, การผลักดันค่าตอบแทนให้กับอาสาสมัครเกษตรหมู่บ้าน (อกม.), การบริหารจัดการน้ำอย่างมีประสิทธิภาพ, การเร่งขับเคลื่อน BCG Model ไปสู่การปฏิบัติให้สัมฤทธิ์ผลตามเป้าหมายของนโยบายรัฐบาล, ส่งเสริมความรู้พืชเศรษฐกิจใหม่ผลักดันไทยเป็นครัวโลก, การผลักดันให้กระทรวงเกษตรและสหกรณ์เป็นกระทรวงเศษฐกิจอย่างแท้จริง, การปฏิบัติงานด้วยความโปร่งใส ตรวจสอบได้ และการให้ความสำคัญกับเกษตรกรเหมือนคนในครอบครัวเดียวกัน
ทั้งนี้ ผู้เข้าร่วมบรรยายได้ร่วมแลกเปลี่ยนประสบการณ์และข้อคิดเห็นในด้านนโยบายทางการเกษตรต่างๆ เช่น การใช้วัตถุอันตราย/สารเคมีทางการเกษตรอย่างมีประสิทธิภาพตามหลักวิชาการ การผลักดันค่าตอบแทนให้กับอาสาสมัครเกษตรหมู่บ้าน (อกม.) การขับเคลื่อนตัวเลข GDP ทางการเกษตร การจัดทำมาตรฐานการปลูกโกโก้ และการบูรณาการความร่วมมือศูนย์ AIC เป็นต้น

ที่มา : https://www.thaigov.go.th/news/contents/details/63635