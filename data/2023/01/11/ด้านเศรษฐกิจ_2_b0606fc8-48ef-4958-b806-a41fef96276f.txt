รัฐบาลไทย-ข่าวทำเนียบรัฐบาล-บสย.-ซินโครตรอน-เซ็นทรัลแล็บไทย ผนึกกำลังยกระดับ SMEs เกษตรแปรรูปเสริมแกร่งด้วยงานวิจัย พร้อมเติมทุน หนุน “ค้ำประกัน” SMEs ภาคเกษตร


วันพุธที่ 11 มกราคม 2566
11/01/2566
พิมพ์
บสย.-ซินโครตรอน-เซ็นทรัลแล็บไทย ผนึกกำลังยกระดับ SMEs เกษตรแปรรูปเสริมแกร่งด้วยงานวิจัย พร้อมเติมทุน หนุน “ค้ำประกัน” SMEs ภาคเกษตร
บสย.- ซินโครตรอน-เซ็นทรัลแล็บไทย จับมือ ยกระดับภาคเกษตรแปรรูป สร้างโอกาส SMEs เข้าถึงนวัตกรรมเพิ่มมูลค่าสินค้าและผลิตภัณฑ์ด้วยงานวิจัย และเข้าถึงแหล่งทุน พร้อมลงนามบันทึกข้อตกลงความร่วมมือ
3 องค์กรภาครัฐ บสย.- ซินโครตรอน-เซ็นทรัลแล็บไทย จับมือ ยกระดับภาคเกษตรแปรรูป สร้างโอกาส SMEs เข้าถึงนวัตกรรมเพิ่มมูลค่าสินค้าและผลิตภัณฑ์ด้วยงานวิจัย และเข้าถึงแหล่งทุน พร้อมลงนามบันทึกข้อตกลงความร่วมมือ (MOU) โดยมี นายสิทธิกร ดิเรกสุนทร กรรมการและผู้จัดการทั่วไป บรรษัทประกันสินเชื่ออุตสาหกรรมขนาดย่อม (บสย.) นายชาคริต เทียบเธียรรัตน์ กรรมการผู้อำนวยการ บริษัท ห้องปฏิบัติการกลาง (ประเทศไทย) จำกัด (เซ็นทรัลแล็บไทย) และ รศ.ดร.สาโรช รุจิรวรรธน์ ผู้อำนวยการสถาบันวิจัยแสงซินโครตรอน (องค์การมหาชน) ร่วมลงนาม โดยได้รับเกียรติจาก นายเอด วิบูลย์เจริญ ประธานกรรมการ บสย. และ ประธานกรรมการ เซ็นทรัลแล็บไทย ร่วมเป็นประธานกล่าวแสดงความยินดีและร่วมเป็นสักขีพยานการลงนาม ณ อาคารศูนย์ฝึกอบรมและการประชุม เซ็นทรัลแล็บไทย ภายในมหาวิทยาลัยเกษตรศาสตร์ กรุงเทพฯ
นายสิทธิกร ดิเรกสุนทร กรรมการและผู้จัดการทั่วไป บรรษัทประกันสินเชื่ออุตสาหกรรมขนาดย่อม (บสย.) กล่าวว่า “การลงนามครั้งนี้จะนำไปสู่การเปลี่ยนแปลงก้าวสำคัญของการยกระดับภาคเกษตรแปรรูปให้เติบโตอย่างยั่งยืน โดย บสย. พร้อมช่วย 3 ด้าน คือ 1.สนับสนุนผู้ประกอบการ SMEs เข้าถึงสินเชื่อและแหล่งทุน โดย บสย. เป็นผู้ค้ำประกัน 2.ให้คำปรึกษาทางการเงินและธุรกิจ การลงทุน ต่อยอดขยายกิจการ พัฒนาธุรกิจ โดยศูนย์ที่ปรึกษาทางการเงิน บสย. F.A. Center เป็นพี่เลี้ยงให้ความช่วยเหลือ แก่ผู้ประกอบการ SMEs ที่ใช้บริการเซ็นทรัลแล็บไทย และสถาบันวิจัยแสงซินโครตรอน 3.พร้อมเป็นหลักประกัน “ค้ำประกันสินเชื่อ” ให้ผู้ประกอบการ SMEs ที่ต้องการเงินทุนแต่มีหลักประกันไม่เพียงพอสามารถเข้าถึงสินเชื่อ โดยผู้ประกอบการ SMEs สามารถลงทะเบียนขอรับคำปรึกษาทางการเงิน ผ่านช่องทาง  LINE TCG First  และตรวจสุขภาพทางการเงินฟรี
“การบูรณาการความร่วมมือครั้งนี้ ทั้งเซ็นทรัลแล็บไทย และ สถาบันวิจัยแสงซินโครตรอน พร้อมสนับสนุนยกระดับมาตรฐานสินค้า โดยนำผลิตภัณฑ์เข้าสู่กระบวนการวิจัย วิเคราะห์เพื่อการปรับปรุงและพัฒนา สร้างมูลค่าเพิ่มภาคอุตสาหกรรม และเกษตรแปรรูป ให้กับผู้ประกอบการ SMEs ที่เข้ามาใช้บริการ โดย บสย. พร้อมสนับสนุนการเข้าถึงสินเชื่อและแหล่งทุน ผ่านการค้ำประกันสินเชื่อให้กับผู้ประกอบการ SMEs  ตลอดจนการให้ความรู้ทางการเงิน ร่วมกันยกระดับและเสริมแกร่งผู้ประกอบการให้เติบโตอย่างยั่งยืนโดยความร่วมมือครั้งนี้มีโอกาสที่จะช่วยเหลือ SMEs เกษตรแปรรูปได้ถึง 500 ราย วงเงินค้ำประกันประมาณ 1,000 ล้านบาท “
รศ.ดร.สาโรช รุจิรวรรธน์ ผู้อำนวยการสถาบันวิจัยแสงซินโครตรอน (องค์การมหาชน)  กล่าวว่า “สถาบันฯให้ความสำคัญต่อความร่วมมือทางวิชาการมาโดยตลอด ซึ่งการสร้างความร่วมมือทางวิชาการครั้งนี้ เพิ่มโอกาสให้ผู้ประกอบการในการเข้าถึงแหล่งเงินทุน ด้วยการส่งเสริมและสนับสนุนด้านการค้ำประกันสินเชื่อ เพื่อสร้างความเชื่อมั่นให้กับสถาบันการเงินในการอนุมัติสินเชื่อและเพิ่มโอกาสการเข้าถึงบริการทางการเงิน พร้อมสนับสนุนกิจกรรมแก่ผู้ประกอบการและส่งเสริมด้านวิชาการในการพัฒนางานวิจัยและนวัตกรรมโดยใช้ประโยชน์จากเทคโนโลยีแสงซินโครตรอน และเทคโนโลยีที่เกี่ยวข้องเพื่ออุตสาหกรรม เพื่อผู้ประกอบการสามารถดำเนินธุรกิจได้อย่างต่อเนื่องและยั่งยืน”
นายชาคริต เทียบเธียรรัตน์ กรรมการผู้อำนวยการ เซ็นทรัลแล็บไทย กล่าวว่า “เซ็นทรัลแล็บไทยมีความเชี่ยวชาญด้านการตรวจวิเคราะห์ทางห้องปฏิบัติการ ภายใต้มาตรฐาน ISO/IEC 17025 และในโอกาสที่จะก้าวเข้าสู่ปีที่ 20 ยังคงมุ่งมั่นสนับสนุนงานบริการและยกระดับมาตรฐานสินค้า ให้แก่ผู้ประกอบการทุกกลุ่มการผลิต ให้เป็นไปตามที่กฎหมายกำหนด โดยเฉพาะการสนับสนุนกลุ่ม SMEs ซึ่งถือเป็นฐานรากเศรษฐกิจของประเทศนั้น หาก SMEs มีความเข้มแข็งก็จะส่งผลให้เศรษฐกิจโดยรวมของประเทศดียิ่งขึ้น
“การลงนามในครั้งนี้เป็นโอกาสดีที่จะช่วยสนับสนุนผู้ประกอบการอย่างแท้จริง เพื่อให้ผู้ประกอบการสามารถเข้าถึงแหล่งเงินทุน และพัฒนาสินค้าด้วยนวัตกรรมที่ทันสมัย อันจะนำมาซึ่งการเพิ่มมูลค่าให้กับสินค้า ถือเป็นการยกระดับการบริการอย่างครบวงจร สร้างทางเลือกที่หลากหลาย และยังช่วยส่งเสริมศักยภาพผู้ประกอบการให้สามารถดำเนินธุรกิจได้อย่างต่อเนื่อง” นายชาคริต กล่าว

ที่มา : https://www.thaigov.go.th/news/contents/details/63610