รัฐบาลไทย-ข่าวทำเนียบรัฐบาล-กรมการขนส่งทางบก เปิดเผยตัวเลขผู้ใช้บริการชำระภาษีรถยนต์และรถจักรยานยนต์ทั่วประเทศประจำปี 2565 ระหว่างวันที่ 1 มกราคม - 31 ธันวาคม 2565 


วันพุธที่ 11 มกราคม 2566
กรมการขนส่งทางบก เปิดเผยตัวเลขผู้ใช้บริการชำระภาษีรถยนต์และรถจักรยานยนต์ทั่วประเทศประจำปี 2565 ระหว่างวันที่ 1 มกราคม - 31 ธันวาคม 2565
...
นายเสกสม อัครพันธุ์ รองอธิบดีกรมการขนส่งทางบก และโฆษกกรมการขนส่งทางบก กระทรวงคมนาคม กล่าวว่า กรมการขนส่งทางบก (ขบ.) มุ่งมั่นในการยกระดับการให้บริการในการชำระภาษีรถยนต์และรถจักรยานยนต์ เพื่อสร้างมาตรฐานคุณภาพการบริการภาครัฐที่เข้าถึงและตอบโจทย์ความต้องการของประชาชน แม้ว่าในตลอดระยะเวลาหลายปีที่ผ่านมาจะเผชิญกับสถานการณ์การแพร่ระบาดโรคติดเชื้อไวรัส COVID-19 ทำให้ประชาชนไม่สะดวกเข้ามาชำระภาษี ณ สำนักงานขนส่ง ขบ. จึงได้พัฒนาระบบชำระภาษีออนไลน์ เช่น แอปพลิเคชัน DLT Vehicle Tax เว็บไซต์ ขบ. https://eservice.dlt.go.th เคาน์เตอร์เซอร์วิส แอปพลิเคชัน mPAY และ Truemoney Wallet เพื่ออำนวยความสะดวกให้ประชาชน ซึ่งได้รับความนิยมจากประชาชนอย่างมาก เนื่องจากเป็นช่องทางที่มีความสะดวก รวดเร็ว ไม่ต้องเดินทางมาที่สำนักงานขนส่งอยู่ที่ไหนก็สามารถชำระภาษีได้
ทั้งนี้ ขบ. ได้เปิดเผยตัวเลขผู้ใช้บริการชำระภาษีรถยนต์และรถจักรยานยนต์ประจำปี 2565  ระหว่างวันที่ 1 มกราคม - 31 ธันวาคม 2565 โดย ขบ. สามารถจัดเก็บภาษีรถประจำปีทั่วประเทศได้ทั้งสิ้น 33,570,808,972.57 บาท มีผู้ใช้บริการชำระภาษีรถประจำปีออนไลน์ ประกอบด้วย แอปพลิเคชัน DLT Vehicle Tax เว็บไซต์ https://eservice.dlt.go.th เคาน์เตอร์เซอร์วิส แอปพลิเคชัน mPAY และ Truemoney Wallet รวมจำนวน 759,600 คัน ส่วนการใช้บริการรับชำระภาษีรถประจำปี ณ สำนักงานขนส่งทั่วประเทศ มีผู้ใช้บริการจำนวน 26,499,407 คัน การใช้บริการเลื่อนล้อต่อภาษี (Drive Thru for Tax) จำนวน 4,615,137 คัน ออกหน่วยเคลื่อนที่ 223,581 คัน ที่ทำการไปรษณีย์ จำนวน 9,430 คัน ผ่านช่องทางธนาคาร จำนวน 31,425 คัน รวมมียอดผู้ใช้บริการชำระภาษีประจำปี 2565 ทั้งสิ้น 32,138,580 คัน ทั้งนี้ ขบ. แนะนำผู้ที่ต้องการชำระภาษีรถประจำปีสามารถชำระล่วงหน้าได้ก่อนครบอายุภาษี 90 วัน รถยนต์อายุการใช้งานเกิน 7 ปี รถจักรยานยนต์อายุการใช้งานเกิน 5 ปี รวมถึงรถที่ค้างชำระภาษีเกิน 1 ปี แต่ไม่เกิน 3 ปี สามารถนำรถเข้าตรวจสภาพ ณ สถานตรวจสภาพรถเอกชนก่อนชำระภาษีล่วงหน้าผ่านระบบออนไลน์ สำหรับผู้ที่ชำระภาษีรถประจำปีผ่านแอปพลิเคชัน DLT Vehicle Tax เมื่อมีการชำระภาษีรถประจำปีผ่านแอปพลิเคชันเรียบร้อยแล้ว สามารถเลือกให้จัดส่งเครื่องหมายการเสียภาษีและใบเสร็จรับเงินทางไปรษณีย์ ซึ่งจะได้รับภายใน 5 วันทำการนับจากวันชำระเงิน หรือเลือกพิมพ์เครื่องหมายการเสียภาษีด้วยตนเองที่ตู้รับชำระภาษีรถประจำปีอัตโนมัติ (Kiosk) ภายในสำนักงานขนส่งกรุงเทพมหานครพื้นที่ 1 - 5 โดยระหว่างที่รอรับเอกสาร ระบบจะแสดงหลักฐานการชำระภาษีรถประจำปีชั่วคราว เพื่อให้เจ้าของรถสามารถใช้เป็นหลักฐานแสดงการชำระภาษีจนกว่าจะได้รับเครื่องหมาย การเสียภาษีประจำปีจากขบ.
รองอธิบดีกรมการขนส่งทางบก กล่าวเพิ่มเติมว่า ในปี 2566 สถานการณ์การแพร่ระบาดโรคติดเชื้อไวรัส COVID-19 ได้เข้าเข้าสู่สภาวะปกติและได้มีการผ่อนคลายมาตรการต่าง ๆ จากภาครัฐ ทั้งนี้ คาดการณ์ว่าในปี 2566 จะมีประชาชนเข้ามาใช้บริการชำระภาษี ณ สำนักงานขนส่งทั่วประเทศเป็นจำนวนมาก ซึ่ง ขบ. ได้เตรียมความพร้อมและจัดเจ้าหน้าที่ในการให้บริการชำระภาษีได้อย่างเต็มศักยภาพ เพื่ออำนวยความสะดวกประชาชนให้ได้รับบริการที่สะดวก รวดเร็วต่อไป

ที่มา : https://www.thaigov.go.th/news/contents/details/63624