รัฐบาลไทย-ข่าวทำเนียบรัฐบาล-“สคร. จัดเก็บเงินนำส่งรายได้แผ่นดินสะสม ณ สิ้นไตรมาส 1 ปีงบประมาณ 2566 จำนวน 60,546 ล้านบาท คิดเป็นร้อยละ 40 ของเป้าหมายทั้งปี”


วันพุธที่ 11 มกราคม 2566
11/01/2566
พิมพ์
“สคร. จัดเก็บเงินนำส่งรายได้แผ่นดินสะสม ณ สิ้นไตรมาส 1 ปีงบประมาณ 2566 จำนวน 60,546 ล้านบาท คิดเป็นร้อยละ 40 ของเป้าหมายทั้งปี”
ณ สิ้นไตรมาส 1 ปีงบประมาณ 2566 (1 ตุลาคม 2565 - 31 ธันวาคม 2565) สคร. สามารถจัดเก็บเงินนำส่งรายได้แผ่นดินฯ รวมทั้งสิ้นจำนวน 60,546 ล้านบาท หรือคิดเป็นร้อยละ 40 ของเป้าหมายการจัดเก็บในปีงบประมาณ 2566
นางปานทิพย์ ศรีพิมล ผู้อำนวยการสำนักงานคณะกรรมการนโยบายรัฐวิสาหกิจ (สคร.) เปิดเผยว่า ในปีงบประมาณ 2566 สคร. มีเป้าหมายในการจัดเก็บเงินนำส่งรายได้แผ่นดินจากรัฐวิสาหกิจและกิจการที่กระทรวงการคลังถือหุ้นต่ำกว่าร้อยละ 50 (เงินนำส่งรายได้แผ่นดินฯ) จำนวน 149,600 ล้านบาท โดย ณ สิ้นไตรมาส 1 ปีงบประมาณ 2566 (1 ตุลาคม 2565 - 31 ธันวาคม 2565) สคร. สามารถจัดเก็บเงินนำส่งรายได้แผ่นดินฯ รวมทั้งสิ้นจำนวน 60,546 ล้านบาท หรือคิดเป็นร้อยละ 40 ของเป้าหมายการจัดเก็บในปีงบประมาณ 2566 ซึ่งสูงกว่าประมาณการสะสมจำนวน 18,940 ล้านบาท โดยเงินนำส่งรายได้แผ่นดินส่วนใหญ่มาจากบริษัท ปตท. จำกัด (มหาชน) การไฟฟ้าส่วนภูมิภาค สำนักงานสลากกินแบ่งรัฐบาล ธนาคารออมสิน และการไฟฟ้านครหลวง เป็นต้น ทั้งนี้ รัฐวิสาหกิจที่นำส่งรายได้แผ่นดินสะสมสูงสุด 10 อันดับแรก ณ สิ้นไตรมาส 1 ปีงบประมาณ 2566 มีดังนี้
หน่วย : ล้านบาท
ลำดับที่         รัฐวิสาหกิจ         เงินนำส่งรายได้แผ่นดิน
1         บริษัท ปตท. จำกัด (มหาชน)     18,979
2         การไฟฟ้าส่วนภูมิภาค         8,637
3         สำนักงานสลากกินแบ่งรัฐบาล      8,505
4         ธนาคารออมสิน         8,055
5         การไฟฟ้านครหลวง         3,804
6         ธนาคารอาคารสงเคราะห์    2,731
7         การท่าเรือแห่งประเทศไทย     2,577
8         การทางพิเศษแห่งประเทศไทย     2,011
9         การไฟฟ้าฝ่ายผลิตแห่งประเทศไทย 1,500
10         การประปานครหลวง         1,204
11        อื่นๆ               2,543
รวม                     60,546
หมายเหตุ : ข้อมูลเงินนำส่งรายได้แผ่นดินของรัฐวิสาหกิจที่กระทรวงการคลัง โดย สคร. จัดเก็บ ไม่รวมเงินนำส่งรัฐประเภทอื่น เช่น ภาษีหรือค่าธรรมเนียมอื่นๆ
ปีงบประมาณ 2566 เป็นการจัดเก็บเงินนำส่งรายได้แผ่นดินจากผลประกอบการในปี 2565 ทั้งนี้ ณ สิ้นไตรมาส 1 มีเงินนำส่งรายได้แผ่นดินฯ สะสมสูงกว่าประมาณการสะสม เนื่องจากรัฐวิสาหกิจบางแห่งสามารถนำส่งรายได้แผ่นดินสูงกว่าที่ประมาณการไว้ และรัฐวิสาหกิจบางแห่งนำส่งเงินรายได้แผ่นดินโดยเป็นรายการค้างนำส่งจากปีก่อนซึ่งไม่ได้ประมาณการไว้ในปีงบประมาณ 2566 อย่างไรก็ดี สคร. จะกำกับติดตามการนำส่งรายได้แผ่นดินของรัฐวิสาหกิจอย่างใกล้ชิด โดยจะพิจารณาผลประกอบการ มาตรการของภาครัฐ และการลงทุนของรัฐวิสาหกิจ เพื่อให้การจัดเก็บเงินนำส่งรายได้แผ่นดินฯ เป็นกลไกในการช่วยรักษาเสถียรภาพทางการคลังต่อไป
สำนักงานคณะกรรมการนโยบายรัฐวิสาหกิจ สำนักนโยบายและแผนรัฐวิสาหกิจ
โทร. 0 2298 5880 - 7 ต่อ 3153

ที่มา : https://www.thaigov.go.th/news/contents/details/63609