รัฐบาลไทย-ข่าวทำเนียบรัฐบาล-รองปลัดกระทรวงยุติธรรม ให้การต้อนรับนางสาวโนริโกะ ชิบาตะ (Ms. Noriko Shibata) ผู้ช่วยปลัดกระทรวงยุติธรรมญี่ปุ่น และคณะ ในโอกาสเข้าพบหารือข้อราชการ


วันพุธที่ 11 มกราคม 2566
11/01/2566
พิมพ์
รองปลัดกระทรวงยุติธรรม ให้การต้อนรับนางสาวโนริโกะ ชิบาตะ (Ms. Noriko Shibata) ผู้ช่วยปลัดกระทรวงยุติธรรมญี่ปุ่น และคณะ ในโอกาสเข้าพบหารือข้อราชการ
รองปลัดกระทรวงยุติธรรม ให้การต้อนรับนางสาวโนริโกะ ชิบาตะ (Ms. Noriko Shibata) ผู้ช่วยปลัดกระทรวงยุติธรรมญี่ปุ่น และคณะ ในโอกาสเข้าพบหารือข้อราชการ
ในวันจันทร์ที่ ๙ มกราคม ๒๕๖๖ เวลา ๑๐.๐๐ น. นางพงษ์สวาท กายอรุณสุทธิ์ ปลัดกระทรวงยุติธรรม มอบหมายให้ พันตํารวจโท ประวุธ วงศ์สีนิล รองปลัดกระทรวงยุติธรรม พร้อมด้วยนางสาวอทิตยา ทองบุญ ผู้อำนวยการกองการต่างประเทศ ให้การต้อนรับนางสาวโนริโกะ ชิบาตะ (Ms. Noriko Shibata) ผู้ช่วยปลัดกระทรวงยุติธรรมญี่ปุ่น และคณะ ในโอกาสเข้าพบหารือข้อราชการ เพื่อแลกเปลี่ยนข้อคิดเห็นเกี่ยวกับการจัดการประชุมรัฐมนตรียุติธรรมอาเซียน - ญี่ปุ่น สมัยพิเศษ (ASEAN - Japan Special Meeting of Justice Ministers: AJSMJ) ณ ห้องรับรองประจำกระทรวงยุติธรรม ๓-๐๒ ชั้น ๓ อาคารกระทรวงยุติธรรม
โดยทั้งสองฝ่ายได้หารือประเด็นที่สำคัญ อาทิ การเตรียมการสำหรับการประชุม AJSMJ ซึ่งมีกำหนดจะจัดขึ้นในเดือนกรกฎาคม ๒๕๖๖ ความเป็นไปได้ในการจัดให้มีการพบปะ (Interface) ระหว่างรัฐมนตรียุติธรรมอาเซียนและรัฐมนตรียุติธรรมกลุ่มประเทศอุตสาหกรรมชั้นนำ ๗ ประเทศ (G7) และกิจกรรมคู่ขนานในห้วงการประชุมดังกล่าว เป็นต้น นอกจากนี้ ยังได้หารือเกี่ยวกับความเหมาะสมในการเชิญผู้แทนจากต่างประเทศและองค์กรระหว่างประเทศ เข้าร่วมในโอกาสดังกล่าว
ในโอกาสนี้ รองปลัดกระทรวงยุติธรรมได้เสนอให้พิจารณาแนวทางการขับเคลื่อนการดำเนินงานตามบันทึกข้อตกลงความร่วมมือ (MOC) ระหว่างกระทรวงยุติธรรมไทยกับกระทรวงยุติธรรมญี่ปุ่น ในสาขากฎหมายและการบริหารงานยุติธรรม ซึ่งกระทรวงยุติธรรมของทั้งสองประเทศได้ลงนามไว้ร่วมกัน เมื่อปี ๒๕๖๒ ให้เกิดผลอย่างเป็นรูปธรรมมากยิ่งขึ้นภายหลังจากสถานการณ์แพร่ระบาดของโรคติดเชื้อไวรัสโคโรนา ๒๐๑๙ (โควิด-๑๙) มีแนวโน้มที่ดีขึ้น โดยฝ่ายญี่ปุ่นแสดงความยินดีที่จะหารือเกี่ยวกับแนวทางการดำเนินงานระหว่างกันภายใต้ MOC ดังกล่าวในรายละเอียดร่วมกันต่อไป

ที่มา : https://www.thaigov.go.th/news/contents/details/63615