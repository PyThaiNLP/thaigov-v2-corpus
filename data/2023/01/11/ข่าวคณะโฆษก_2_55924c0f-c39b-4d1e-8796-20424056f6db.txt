รัฐบาลไทย-ข่าวทำเนียบรัฐบาล-​โฆษกรัฐบาลเผย นายกฯ เชื่อมั่นการทำงานของรัฐบาล ดำเนินนโยบายมาถูกทาง พาเศรษฐกิจไทยโตต่อเนื่องท่ามกลางการชะลอตัวของเศรษฐกิจโลก คาดปี 2566 GDP ของไทยขยายตัว 3.8% 


วันพุธที่ 11 มกราคม 2566
11/01/2566
พิมพ์
​โฆษกรัฐบาลเผย นายกฯ เชื่อมั่นการทำงานของรัฐบาล ดำเนินนโยบายมาถูกทาง พาเศรษฐกิจไทยโตต่อเนื่องท่ามกลางการชะลอตัวของเศรษฐกิจโลก คาดปี 2566 GDP ของไทยขยายตัว 3.8%
และมีมูลค่า GDP เกือบ 20 ล้านล้านบาทในปี 2568
วันนี้ (11 มกราคม 2566) นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม มั่นใจเศรษฐกิจไทยมีแนวโน้มฟื้นตัวขึ้นอย่างแข็งแกร่ง และมีอัตราการขยายตัวอย่างต่อเนื่องในอีก 4 ปีข้างหน้า ท่ามกลางการชะลอตัวลงของเศรษฐกิจโลก อย่างไรก็ตาม ถือเป็นผลจากการดำเนินนโยบายที่เหมาะสมและทันต่อสถานการณ์ของรัฐบาล ที่ส่งผลให้เศรษฐกิจไทยมีสัญญาณบวกได้อย่างต่อเนื่อง พร้อมกันนี้ นายกรัฐมนตรีได้กำชับให้ทุกหน่วยงานเร่งเดินหน้าขับเคลื่อนเศรษฐกิจของประเทศในภาพรวมให้เติบโตในระยะต่อไปได้อย่างมั่นคง พร้อมรับต่อสถานการณ์ความท้าทายในระดับโลก
โฆษกประจำสำนักนายกรัฐมนตรี กล่าวเพิ่มเติมว่า กระทรวงการคลังคาดการณ์เศรษฐกิจไทยปี 2566 จะขยายตัวได้ถึงร้อยละ 3.8 แม้ต้องเผชิญกับสภาวะเศรษฐกิจโลกถดถอย โดยมีปัจจัยสำคัญจากการลงทุนของภาครัฐและภาคเอกชน รวมถึงภาคการท่องเที่ยวและการบริโภคในประเทศยังคงเป็นแรงหนุนหลักต่อเนื่องจากปี 2565 โดยในปี 2566 คาดการณ์ว่าจะมีนักท่องเที่ยวต่างชาติเดินทางมายังประเทศไทยกว่า 21 ล้านคน ซึ่งยังไม่รวมนักท่องเที่ยวจากจีน นอกจากนี้ กระทรวงการคลังประเมินอัตราการขยายตัวของเศรษฐกิจไทยในระยะ 4 ปีข้างหน้า (2567 – 2570) มูลค่า GDP จะขยายตัวเพิ่มขึ้นต่อเนื่อง โดยในปี 2567 ขยายตัวร้อยละ 3.8 มูลค่ากว่า 19.77 ล้านล้านบาท ปี 2568 ขยายตัวร้อยละ 3.4 มูลค่ากว่า 20.78 ล้านล้านบาท ซึ่งถือเป็นปีแรกที่ไทยมีมูลค่า GDP เกิน 20 ล้านล้านบาท ปี 2569 ขยายตัวร้อยละ 3.4 มูลค่ากว่า 21.86 ล้านล้านบาท และปี 2570 ขยายตัวร้อยละ 3.3 มูลค่ากว่า 23 ล้านล้านบาท
“นายกรัฐมนตรีขอบคุณทุกภาคส่วนที่ร่วมแรงร่วมใจ และดำเนินการตามนโยบายของรัฐบาลอย่างแข็งขัน มีส่วนร่วมในการฟื้นฟูเศรษฐกิจของประเทศ ซึ่งนายกรัฐมนตรีเชื่อมั่นว่ามูลค่าเศรษฐกิจจะขยายตัวต่อเนื่อง ซึ่งถือว่าแนวทางการทำงานของรัฐบาลนั้นได้ดำเนินมาอย่างถูกต้อง พร้อมสั่งการให้ทุกหน่วยงานเร่งทำงานขับเคลื่อนเศรษฐกิจในระยะต่อไป โดยเฉพาะภาคการท่องเที่ยวซึ่งเป็นภาคส่วนสำคัญที่สร้างมูลค่ามหาศาลแก่เศรษฐกิจไทย” นายอนุชาฯ กล่าว

ที่มา : https://www.thaigov.go.th/news/contents/details/63607