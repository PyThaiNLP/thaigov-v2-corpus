รัฐบาลไทย-ข่าวทำเนียบรัฐบาล-บขส. จัด Market Sounding ฟังเสียงนักลงทุนภาคเอกชนร่วมลงทุนพัฒนาที่ดินฯ 4 แปลง แยก ไฟฉาย - ชลบุรี - ปิ่นเกล้า - เอกมัย


วันพุธที่ 11 มกราคม 2566
บขส. จัด Market Sounding ฟังเสียงนักลงทุนภาคเอกชนร่วมลงทุนพัฒนาที่ดินฯ 4 แปลง แยก ไฟฉาย - ชลบุรี - ปิ่นเกล้า - เอกมัย
.....
นายสัญลักข์ ปัญวัฒนลิขิต กรรมการผู้จัดการใหญ่ บริษัท ขนส่ง จำกัด (บขส.) กระทรวงคมนาคม เป็นประธานในพิธีเปิดการรับฟังความคิดเห็นเพื่อประเมินความสนใจจากกลุ่มนักลงทุน (Market Sounding) สำหรับการให้เอกชนลงทุนพัฒนาที่ดินในกรรมสิทธิ์ของบริษัท ขนส่ง จำกัด จำนวน 4 แปลง ประกอบด้วย 1. ที่ดินบริเวณแยกไฟฉาย 2. ที่ดินบริเวณสถานีเดินรถชลบุรี จังหวัดชลบุรี 3. ที่ดินบริเวณสถานีขนส่งผู้โดยสารกรุงเทพ (ปิ่นเกล้า) และ 4. ที่ดินบริเวณสถานีขนส่งผู้โดยสารกรุงเทพ (เอกมัย) โดยมีหน่วยงานที่เกี่ยวข้อง ทั้งจากนักลงทุนภาคเอกชน สถาบันการเงิน และหน่วยงานต่าง ๆ ที่เกี่ยวข้องเข้าร่วมฯ ณ ห้อง MAGIC 3 โรงแรมมิราเคิล แกรนด์ คอนเวนชั่น กรุงเทพมหานคร
กรรมการผู้จัดการใหญ่ บขส. เปิดเผยว่า บขส. ได้เล็งเห็นถึงความสำคัญของการประเมินความสนใจของนักลงทุนภาคเอกชน (Market Sounding) จึงได้มีการจัดงานครั้งนี้ขึ้น เพื่อที่ บขส. จะได้นำข้อมูลที่ได้รับไปประกอบการพิจารณาขั้นตอนการคัดเลือกเอกชน จัดทำรูปแบบและเงื่อนไขการลงทุน เพื่อตอบสนองแรงจูงใจจากนักลงทุน  ประกอบกับการเดินหน้าพัฒนาพื้นที่เชิงพาณิชย์ของ บขส. สอดรับกับนโยบายของนายศักดิ์สยาม ชิดชอบ รัฐมนตรีว่าการกระทรวงคมนาคม และคณะกรรมการบริษัทฯ ที่ให้ บขส. หารายได้เพิ่มขึ้น ทดแทนรายได้ค่าโดยสารที่หายไป ทั้งนี้ หลังการรับฟังความคิดเห็นจากนักลงทุน บขส. จะประกาศข้อกำหนดและเงื่อนไขการบริหารโครงการพัฒนาพื้นที่ (TOR) เพื่อเชิญชวนให้เอกชนเสนอแผนพัฒนาพื้นที่บริเวณแยกไฟฉาย พื้นที่ 3 ไร่เศษ และสถานีเดินรถชลบุรี จังหวัดชลบุรี พื้นที่ 5 ไร่เศษ ภายในเดือน มีนาคม พ.ศ. 2566 ผู้ที่สนใจสามารถติดต่อสอบถามได้ที่ อีเมล [email protected] โทรศัพท์ 0-2537-8331, 0-2936-2895
ส่วนพื้นที่บริเวณสถานีขนส่งผู้โดยสารกรุงเทพ (ปิ่นเกล้า) พื้นที่ 15 ไร่ และสถานีขนส่งผู้โดยสารกรุงเทพ (เอกมัย) พื้นที่ 7 ไร่เศษ อยู่ระหว่างศึกษาข้อมูลโครงการนำเสนอค่าตอบแทนและการลงทุนในอนาคตซึ่ง บขส. จะเปิดรับฟังความคิดเห็นผู้มีส่วนได้เสีย เนื่องจากสถานีขนส่งฯ ทั้ง 2 แห่ง ยังเปิดให้บริการเดินรถอยู่ และในอนาคตอาจย้ายจุดจอดรถตู้จากสถานีขนส่งฯ (สายใต้) ปิ่นเกล้า ไปรวมที่สถานีขนส่งฯ (สายใต้) บรมราชชนนี ขณะที่สถานีเอกมัย มีแผนปรับเปลี่ยนจุดจอดเช่นเดียวกัน โดยจะมีการย้ายรถโดยสารออกทั้งหมดไปให้บริการ ณ สถานที่ ที่เหมาะสม ซึ่งอยู่ระหว่างเจรจาหารือ เพื่อให้ได้ข้อสรุป คาดว่าผลศึกษาจะแล้วเสร็จภายในปี
ทั้งนี้ บขส. ประเมินว่า ในการพัฒนาพื้นที่เชิงพาณิชย์ โดยเปิดให้เอกชนลงทุนเช่าพื้นที่ ระยะเวลาสูงสุด 30 ปี ตามที่กฎหมายกำหนด บขส. จะได้รับค่าตอบแทนค่าเช่า และค่าธรรมเนียม ในพื้นที่ 3 แห่ง รวมประมาณ 1,094 ล้านบาท แบ่งเป็น พื้นที่สามแยกไฟฉาย 190 ล้านบาท พื้นที่สถานีเดินรถชลบุรี 364 ล้านบาท และสถานีฯ ปิ่นเกล้า 540 ล้านบาท ส่วนที่ดินเอกมัย อยู่ระหว่างดำเนินการเพื่อพิจารณาให้ได้ข้อสรุปต่อไป

ที่มา : https://www.thaigov.go.th/news/contents/details/63642