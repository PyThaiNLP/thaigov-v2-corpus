รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม สั่ง ดีเอสไอ ตอบโต้เชิงรุก หลังถูกร้องหนัก ชี้ หน่วยงานไม่มีความสามัคคี เกิดขบวนการสร้างข้อมูลปลอม ให้ภายนอกไปขยายผล


วันพุธที่ 11 มกราคม 2566
11/01/2566
พิมพ์
รัฐมนตรีว่าการกระทรวงยุติธรรม สั่ง ดีเอสไอ ตอบโต้เชิงรุก หลังถูกร้องหนัก ชี้ หน่วยงานไม่มีความสามัคคี เกิดขบวนการสร้างข้อมูลปลอม ให้ภายนอกไปขยายผล
รัฐมนตรีว่าการกระทรวงยุติธรรม สั่ง ดีเอสไอ ตอบโต้เชิงรุก หลังถูกร้องหนัก ชี้ หน่วยงานไม่มีความสามัคคี เกิดขบวนการสร้างข้อมูลปลอม ให้ภายนอกไปขยายผล ดักทาง ใกล้ครบวาระ ทุกคนจะไม่เกรงใจ ใส่กันเต็มที่ แนะ ต้องสู้ด้วยความจริง
เมื่อวันที่ 11 มกราคม 2566 เวลา 10.00 น. ที่กระทรวงยุติธรรม มีการประชุมผู้บริหารประจำสัปดาห์ โดยมีนายสมศักดิ์ เทพสุทิน รัฐมนตรีว่าการกระทรวงยุติธรรม เป็นประธานการประชุม พร้อมด้วย ว่าที่ร.ต.ธนกฤต จิตรอารีย์รัตน์ เลขานุการ รมว.ยุติธรรม น.ส.ณัฐธ์ภัสส์ ยงใจยุทธ ผู้ช่วยรมว.ยุติธรรม นายธนวัชร นิติกาญจนา ที่ปรึกษา รมว.ยุติธรรม นายวัลลภ นาคบัว รองปลัดกระทรวงยุติธรรม นายสหการณ์ เพ็ชรนรินทร์ รองปลัดกระทรวงยุติธรรม นางอรัญญา ทองน้ำตะโก รองปลัดกระทรวงยุติธรรม อธิบดีกรมต่างๆ ผู้บริหารและข้าราชการ ร่วมการประชุม
นายสมศักดิ์ เปิดเผยว่า นายวัลลภ นาคบัว รองปลัดกระทรวงยุติธรรม ในฐานะประธานคณะกรรมการตรวจสอบการบริหารงานของกรมสอบสวนคดีพิเศษ ได้รายงานความคืบหน้าว่า คณะกรรมการฯ ได้มีการประชุม เมื่อวันที่ 10 ม.ค.ที่ผ่านมา เพื่อกำหนดประเด็นการตรวจสอบการดำเนินงานของดีเอสไอ โดยเฉพาะประเด็นที่ถูกร้องเรียนและเผยแพร่ข้อมูลตามสื่อมวลชน โดยคณะกรรมการตั้งประเด็นไว้ 3 แนวทาง คือ 1. การดำเนินคดีสำคัญ เช่น กรณีรถหรู 2. การบริหารงานบุคคลที่มีเจ้าหน้าที่ยื่นร้องเรียน และ 3.การจัดซื้อจัดจ้าง เช่น เครื่องมือด๊องหรือเครื่องติดตามโทรศัพท์มือถือในระยะใกล้ โดยข้อร้องเรียนต่างๆทั้งหมด คณะกรรมการตรวจสอบจะเปิดโอกาสให้ผู้ร้องเรียนเข้ามาให้ข้อมูลและรายละเอียดทั้งหมด
นายสมศักดิ์ กล่าวอีกว่า ตนได้กำชับให้ ดีเอสไอ และคณะกรรมการตรวจสอบดำเนินการเร่งด่วนตามกรอบ 30 วัน ซึ่งจะครบกำหนดในวันที่ 3 ก.พ.นี้ แต่หากประเด็นใดชัดเจนแล้ว ให้รีบชี้แจงทีละเรื่อง เพราะไม่เช่นนั้นเรื่องจะถูกนำไปขยายต่อผ่านโซเชียลมีเดีย เพราะช่วงท้ายของรัฐบาลตนมองว่าทุกคนอาจจะไม่มีความเกรงใจกัน จะใส่กันเต็มที่ ดังนั้นเราต้องชี้แจงข้อเท็จจริง โดยเรื่องใดสามารถตรวจสอบจนชัดเจนแล้วก็ให้รีบชี้แจงกับสังคม ส่วนเรื่องไหนที่ยังต้องตรวจสอบต่อก็ว่าไปกันตามกระบวนการ แต่ตนขอเน้นย้ำว่าทุกเรื่องต้องมีคำตอบ เพราะหากเรื่องใดเราไม่ตอบ นิ่งเฉย สังคมจะคิดว่าเป็นเรื่องจริง
"เรื่องนี้เป็นเรื่องที่ดีเอสไอถูกสังคมตรวจสอบอย่างหนัก อธิบดีก็ต้องรีบเร่งชี้แจงในเรื่องที่ไม่เป็นความจริงในสิ่งที่เกิดขึ้น ต้องยอมรับว่าภายในดีเอสไอเกิดความไม่สามัคคี ถึงมีข้อมูลภายในหลุดรอดออกไปยังภายนอก ถือว่าเป็นสิ่งที่ร้ายแรงต่อกรม ส่งผลต่อการบริหารงานโดยตรง เพราะหลายเรื่องที่ผมได้รับรายงาน ได้มีการชี้แจงไปแล้ว แต่ก็ยังมีขบวนการสร้างข้อมูลปลอมส่งในไลน์กลุ่มอย่างต่อเนื่อง และส่งข้อมูลให้สังคมภายนอกนำไปขยายผล ทั้งที่ไม่ได้เป็นข้อเท็จจริง ดังนั้นนับจากนี้ขอให้ดีเอสไอ ชี้แจงตอบโต้แบบเชิงรุกทุกประเด็นเพื่อให้สังคมหมดข้อครหา และให้เจ้าหน้าที่มีเวลากลับไปทำงานเพื่อประชาชน"นายสมศักดิ์ กล่าว

ที่มา : https://www.thaigov.go.th/news/contents/details/63637