รัฐบาลไทย-ข่าวทำเนียบรัฐบาล-ยธ. ผนึกกำลังทุกหน่วย เดินหน้าขับเคลื่อนนิคมอุตสาหกรรมราชทัณฑ์ – ตั้งเป้า ปี ๗๐ ครบทุกภูมิภาค


วันพุธที่ 11 มกราคม 2566
11/01/2566
พิมพ์
ยธ. ผนึกกำลังทุกหน่วย เดินหน้าขับเคลื่อนนิคมอุตสาหกรรมราชทัณฑ์ – ตั้งเป้า ปี ๗๐ ครบทุกภูมิภาค
ยธ. ผนึกกำลังทุกหน่วย เดินหน้าขับเคลื่อนนิคมอุตสาหกรรมราชทัณฑ์ – ตั้งเป้า ปี ๗๐ ครบทุกภูมิภาค
ในวันจันทร์ที่ ๙ มกราคม ๒๕๖๖ เวลา ๑๐.๐๐ น. นางสาวนันทรัศมิ์ เทพดลไชย ผู้ตรวจราชการกระทรวงยุติธรรม ปฏิบัติหน้าที่ผู้อำนวยการสำนักงานส่งเสริมสัมมาชีพและผลิตภัณฑ์เพื่อการพัฒนาพฤตินิสัย (สมภพ.) เป็นประธานการประชุมคณะอนุกรรมการเพื่อติดตามผลการขับเคลื่อนนิคมอุตสาหกรรมราชทัณฑ์ ครั้งที่ ๑/๒๕๖๖ โดยมีผู้เข้าร่วมประชุมประกอบด้วย ผู้แทนจากการนิคมอุตสาหกรรมแห่งประเทศไทย ผู้แทนจากกรมโยธาธิการและผังเมือง ผู้แทนจากกรมราชทัณฑ์ โดย สมภพ. ทำหน้าที่ฝ่ายเลขานุการการประชุม เพื่อรับทราบ และพิจารณาวาระสำคัญ ได้แก่ กระบวนการ และขั้นตอนในการจัดตั้งนิคมอุตสาหกรรมทรัพย์สาคร และความเป็นไปได้ในการจัดตั้งนิคมอุตสาหกรรมราชทัณฑ์ในพื้นที่จังหวัดนครราชสีมา และจังหวัดลำพูน
ในการนี้ ที่ประชุมได้มีมติรับทราบกระบวนการ และขั้นตอนการดำเนินการจัดตั้งนิคมอุตสาหกรรมทรัพย์สาคร โดยเน้นย้ำว่า จะต้องมีการดำเนินการให้เป็นไปตามมติคณะรัฐมนตรี และเป็นไปตามขั้นตอนที่ถูกต้องตามพระราชบัญญัติการผังเมือง พ.ศ. ๒๕๖๒ และเห็นชอบในหลักการผลการศึกษาวิจัยความเป็นไปได้ในการจัดตั้งนิคมอุตสาหกรรมราชทัณฑ์ในพื้นที่จังหวัดนครราชสีมาและจังหวัดลำพูน โดยมีข้อเสนอแนะให้พิจารณาเพิ่มเติมรายละเอียดในเรื่องของพื้นที่ โดยให้ประสานกรมโยธาธิการ เพื่อจะเสนอต่อที่ประชุมคณะรัฐมนตรีต่อไป
ผลการประชุมคณะอนุกรรมการฯ ครั้งนี้ จะได้นำเสนอต่อที่ประชุมคณะกรรมการส่งเสริมการจัดตั้งนิคมอุตสาหกรรมราชทัณฑ์ ซึ่งมีปลัดกระทรวงยุติธรรมเป็นประธาน เพื่อเดินหน้าจัดตั้งนิคมอุตสาหกรรมราชทัณฑ์ สร้างอาชีพ รายได้ ให้แก่ผู้ต้องขังและผู้พ้นโทษที่มีคุณสมบัติครบถ้วนตามที่กำหนด และมีความมุ่งมั่น ตั้งใจกลับคืนสู่สังคม เพื่อเป็นกำลังแรงงานในการขับเคลื่อนเศรษฐกิจของประเทศต่อไป ทั้งนี้ ตามกำหนดการ คาดว่า จะสามารถดำเนินการจัดตั้งนิคมอุตสาหกรรมที่พร้อมดำเนินการได้จริงทุกพื้นที่ที่กำหนดไว้ ประมาณช่วงปี พ.ศ. ๒๕๗๐ ซึ่งในปัจจุบันกระทรวงยุติธรรม ได้ดำเนินการส่งผู้ต้องขังที่เข้าหลักเกณฑ์การพักการลงโทษกรณีมีเหตุพิเศษ ภายใต้โครงการสร้างงาน สร้างอาชีพ ฝึกทักษะการทำงานในภาคอุตสาหกรรม โดยการปล่อยตัวคุมประพฤติ ติดกำไล EM และส่งออกไปทำงานยังสถานประกอบการแล้ว จำนวนกว่า ๔๐๐ ราย อีกทั้งมีสถานประกอบการในเครือข่ายกว่า ๕๐ แห่ง ที่มีความต้องการด้านแรงงานผู้ต้องขังและผู้พ้นโทษ โดยกระทรวงยุติธรรม จะดำเนินการเตรียมความด้านแรงงานให้ทันต่อความต้องการแรงงานของสถานประกอบการ เพื่อให้ผู้ต้องขังมีงาน มีอาชีพรองรับหลังพ้นโทษจะได้มีงาน มีรายได้ ไม่กลับมากระทำผิดซ้ำอีก

ที่มา : https://www.thaigov.go.th/news/contents/details/63617