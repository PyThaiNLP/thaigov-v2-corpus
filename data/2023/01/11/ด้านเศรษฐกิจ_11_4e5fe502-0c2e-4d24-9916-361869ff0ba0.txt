รัฐบาลไทย-ข่าวทำเนียบรัฐบาล-กรมทางหลวงชนบท ส่งเสริมเศรษฐกิจในพื้นที่ กระจายรายได้สู่ชุมชน ตามนโยบายของรัฐมนตรีว่าการกระทรวงคมนาคม เชิญชวนประชาชนเดินทางท่องเที่ยวบนถนนสาย สพ.4042 สพ.3043 และ สพ.4002


วันพุธที่ 11 มกราคม 2566
กรมทางหลวงชนบท ส่งเสริมเศรษฐกิจในพื้นที่ กระจายรายได้สู่ชุมชน ตามนโยบายของรัฐมนตรีว่าการกระทรวงคมนาคม เชิญชวนประชาชนเดินทางท่องเที่ยวบนถนนสาย สพ.4042 สพ.3043 และ สพ.4002
สู่จุดกางเต็นท์เขื่อนกระเสียวและอ่างเก็บน้ำลำตะเพิน อำเภอด่านช้าง จังหวัดสุพรรณบุรี
กรมทางหลวงชนบท (ทช.) กระทรวงคมนาคม เชิญชวนประชาชนเดินทางท่องเที่ยวบนถนนทางหลวงชนบทสาย สพ.4042 ถนนทางหลวงชนบทสาย สพ.3043 และถนนทางหลวงชนบทสาย สพ.4002 จังหวัดสุพรรณบุรี เข้าสู่ริมเขื่อนกระเสียวและอ่างเก็บน้ำลำตะเพิน อำเภอด่านช้าง จังหวัดสุพรรณบุรี ซึ่งเป็นการสนับสนุนเส้นทางและส่งเสริมเศรษฐกิจการท่องเที่ยวในพื้นที่ ตามนโยบายของนายศักดิ์สยาม ชิดชอบ รัฐมนตรีว่าการกระทรวงคมนาคม
เขื่อนกระเสียว อำเภอด่านช้าง จังหวัดสุพรรณบุรี เป็นสถานที่พักผ่อนสำหรับประชาชน และนักท่องเที่ยวที่ต้องการความสงบ ใกล้ชิดธรรมชาติ หากนักท่องเที่ยวเดินทางจากกรุงเทพฯ หรือเขตปริมณฑล ใช้เวลาไม่นาน เหมาะสำหรับทุกวัยที่ชื่นชอบในการท่องเที่ยวเชิงธรรมชาติ โดยบริเวณจุดกางเต็นท์สำหรับนักท่องเที่ยวที่ชอบการพักผ่อนใกล้ชิดธรรมชาติมีให้เลือกหลายจุด ซึ่งสำนักงานทางหลวงชนบทที่ 18 (สุพรรณบุรี) แขวงทางหลวงชนบทสุพรรณบุรี หมวดบำรุงทางหลวงชนบทด่านช้าง มีจุดกางเต็นท์ที่อยู่ในความดูแลรับผิดชอบ ซึ่งหากประชาชนและนักท่องเที่ยวที่สนใจ สามารถเดินทางได้ดังนี้
1. ถนนทางหลวงชนบทสาย สพ.3043 โดยเริ่มต้นเดินทางจากตัวเมืองจังหวัดสุพรรณบุรี เดินทางบนถนน ทล.321 แล้วมุ่งหน้าต่อมาที่ถนน ทล.3038 เลี้ยวซ้าย เข้าสู่ถนน ทล.3264 จนถึง กม. ที่ 16+000 เลี้ยวขวาเข้าสู่ถนน ทล.333 ถึงสี่แยกหอนาฬิกาอำเภอด่านช้าง เลี้ยวซ้ายมุ่งหน้าเข้าไปประมาณ กม. ที่ 1+600 ให้เลี้ยวขวาเข้าสู่ถนนทางหลวงชนบท สพ.3043 ตรงไปถึง กม. ที่ 3+500 จะถึงบ้านสวนขวัญ มุ่งหน้าตรงไปอีกประมาณ 100 เมตร ให้เลี้ยวซ้ายจะถึงไร่ชมอิน
2. ถนนทางหลวงชนบทสาย สพ.4002 โดยใช้ถนน ทล.3086 ถึง กม. ที่ 100+050 ให้เลี้ยวขวาเข้าสู่ถนนทางหลวงชนบทสาย สพ.4002 มุ่งหน้าตรงไปถึง กม. ที่ 7+900 เลี้ยวขวา 230 เมตร และสังเกตป้ายตามทาง เพื่อไปยังบ้านไร่ท้ายเขื่อน หรือเลี้ยวซ้ายไปยังถนนทางหลวงชนบทสาย สพ.4002 กม. ที่ 10+000 เลี้ยวขวา 230 เมตร และสังเกตป้ายตามทาง เพื่อไปยังหาดทรายท้ายเขื่อน อีกหนึ่งสถานที่อ่างเก็บน้ำลำตะเพิน มุ่งหน้ามาที่ถนน ทล.3086 ถึง กม. ที่ 66+100 เลี้ยวขวาเข้า ทล.3480 ถึง กม. ที่ 13+600 ให้เลี้ยวขวาเข้าสู่เส้นถนนทางหลวงชนบทสาย สพ.4042 มุ่งหน้าตรงเข้าไปถึง กม. ที่ 4+200 ให้เลี้ยวขวามุ่งหน้าตรงเข้าไปอีก 1.6 กิโลเมตร เบี่ยงขวาจะถึงไร่แตงโมชายสิบ เบี่ยงซ้ายถึง Thammachard Campground (ลานกางเต็นท์ธรรมชาติ) ส่วนเส้นทางไร่คงเดือน ให้มุ่งหน้าจากถนนทางหลวงชนบทสาย สพ.4042 ต่อจากทางแยกเดิม ถึง กม. ที่ 5+000 ให้เลี้ยวขวา ตรงเข้ามา 1 กิโลเมตร แล้วเลี้ยวขวาตรงมา 500 เมตร จะถึงไร่คงเดือนแคมป์ปิ้ง
ทั้งนี้ ทช. ขอความร่วมมือประชาชนโปรดระมัดระวังในการขับขี่ และโปรดสังเกตป้ายจราจร เพื่อความปลอดภัยในการเดินทางของประชาชน โดยประชาชนสามารถสอบถามข้อมูลเพิ่มเติมได้ที่หมวดบำรุงทางหลวงชนบทด่านช้าง โทร. 0 3544 0965 หรือสายด่วน ทช. โทร. 1146

ที่มา : https://www.thaigov.go.th/news/contents/details/63629