รัฐบาลไทย-ข่าวทำเนียบรัฐบาล-GISTDA ชวนน้องๆ ท่องอวกาศในงานวันเด็กแห่งชาติ 2566 ที่ Space Inspirium จังหวัดชลบุรี


วันพุธที่ 11 มกราคม 2566
GISTDA ชวนน้องๆ ท่องอวกาศในงานวันเด็กแห่งชาติ 2566 ที่ Space Inspirium จังหวัดชลบุรี
สำนักงานพัฒนาเทคโนโลยีอวกาศและภูมิสารสนเทศ (องค์การมหาชน) หรือ GISTDA กระทรวงการอุดมศึกษา วิทยาศาสตร์ วิจัย และนวัตกรรม หรือ อว. ขอเชิญชวนเยาวชนไทยท่องอวกาศกับกิจกรรมวันเด็กแห่งชาติ ประจำปี 2566 ในวันเสาร์ที่ 14 มกราคม 2566 ณ GISTDA Space Inspirium
สำนักงานพัฒนาเทคโนโลยีอวกาศและภูมิสารสนเทศ (องค์การมหาชน) หรือ GISTDA กระทรวงการอุดมศึกษา วิทยาศาสตร์ วิจัย และนวัตกรรม หรือ อว. ขอเชิญชวนเยาวชนไทยท่องอวกาศกับกิจกรรมวันเด็กแห่งชาติ ประจำปี 2566 ในวันเสาร์ที่ 14 มกราคม 2566 ณ GISTDA Space Inspirium อำเภอศรีราชา จังหวัดชลบุรี เข้าชมฟรีตลอดงาน!!!
นางสาวปราณปริยา วงค์ษา ผู้อำนวยการสำนักเครือข่ายองค์ความรู้ของ GISTDA เผยว่า ปีนี้เราได้จัดกิจกรรมและแคมเปญเพื่อต้อนรับน้องๆ และบรรดาผู้ปกครองที่จะมาร่วมงานอย่างเต็มที่ โดย highlight สำคัญที่ไม่ควรพลาดเป็นอย่างยิ่ง นั่นคือ การเปิดโซนนิทรรศการใหม่ล่าสุดที่ชื่อว่า GRAVITY ที่จะทำให้ทุกคนได้เสมือนลอยอยู่ในอวกาศที่เวิ้งว้างและไม่มีที่สิ้นสุด แต่มีความสวยงามที่น่าค้นหา ซึ่งถือเป็นเสน่ห์ของอวกาศ นอกจากนี้ ยังมีกิจกรรมอื่นๆ ที่น่าสนใจ อาทิ การแต่งชุดธีมอวกาศถ่ายรูปและเช็คอิน กิจกรรม Walk rally กับการเก็บฐานกิจกรรมภายในงานให้ครบ 5 ฐาน และกิจกรรมเวทีอวกาศที่ชวนตะลึงไปกับ “โชว์วิทย์ สุดว้าวว”  รวมถึงกิจกรรมอื่นๆ เพื่อร่วมสนุกลุ้นรับของรางวัลตลอดงาน
นางสาวปราณปริยาฯ กล่าวอีกว่า ขอเชิญชวนน้องๆ ที่สนใจเรื่องของอวกาศได้มาเที่ยวชมและร่วมสนุกกับกิจกรรมที่จะช่วยเสริมสร้างองค์ความรู้ด้านเทคโนโลยีอวกาศและภูมิสารสนเทศที่ทาง GISTDA จัดเตรียมไว้ให้เพื่อต้อนรับวันเด็กแห่งชาติปีนี้ หากท่านใดยังไม่เคยมาหรือมาไม่ถูก ท่านสามารถเปิด google map และพิมพ์ว่า space inspirium รับรองท่านจะถึงที่หมายอย่างถูกต้องค่ะ โดยงานจะมีขึ้นในวันเสาร์ที่ 14 มกราคม 2566 ตั้งแต่เวลา 09:00 – 15:00 น. @Space Inspirium อำเภอศรีราชา จังหวัดชลบุรี และขอย้ำว่างานนี้เข้าชมฟรีตลอดงานนะคะ

ที่มา : https://www.thaigov.go.th/news/contents/details/63636