รัฐบาลไทย-ข่าวทำเนียบรัฐบาล-นายกรัฐมนตรีให้ความสำคัญ “วันกองทัพไทย” 18 มกราคม น้อมรำลึกถึงพระมหากรุณาธิคุณวีรกรรมความกล้าหาญ ของสมเด็จพระนเรศวรมหาราช พร้อมร่วมรำลึกถึงเหล่าบรรพชนไทย


วันพุธที่ 18 มกราคม 2566
18/01/2566
พิมพ์
นายกรัฐมนตรีให้ความสำคัญ “วันกองทัพไทย” 18 มกราคม น้อมรำลึกถึงพระมหากรุณาธิคุณวีรกรรมความกล้าหาญ ของสมเด็จพระนเรศวรมหาราช พร้อมร่วมรำลึกถึงเหล่าบรรพชนไทย
โฆษกรัฐบาลเผย นายกรัฐมนตรีให้ความสำคัญ “วันกองทัพไทย” 18 มกราคม น้อมรำลึกถึงพระมหากรุณาธิคุณวีรกรรมความกล้าหาญ ของสมเด็จพระนเรศวรมหาราช พร้อมร่วมรำลึกถึงเหล่าบรรพชนไทยที่เสียสละเลือดเนื้อและชีวิต ปกป้องเอกราชอธิปไตยของชาติ
วันที่ 18 มกราคม 2566 นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เผยว่า ในโอกาส “วันกองทัพไทย” 18 มกราคม พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ให้ความสำคัญกับวันกองทัพไทย ที่นับเป็นวันสำคัญอีกวันหนึ่งในวงการทหารของไทย โดยนายกรัฐมนตรีขอร่วมน้อมรำลึกในพระมหากรุณาธิคุณถึงวีรกรรมความกล้าหาญของสมเด็จพระนเรศวรมหาราช ที่ทรงกระทำยุทธหัตถี ปกป้องเอกราชและแผ่นดินไทย พร้อมร่วมรำลึกถึงเหล่าบรรพชนไทย ที่เสียสละเลือดเนื้อและชีวิต ปกป้องเอกราชอธิปไตยของชาติ
“นายกรัฐมนตรีขอส่งความระลึกถึงและความปรารถนาดีมายังพี่น้องทหารหาญและครอบครัวทุกคน ที่ร่วมปฏิบัติหน้าที่ ด้วยความเสียสละ สนับสนุนและเป็นกำลังใจให้กันและกัน ในการทำหน้าที่ป้องกันประเทศ การรักษาความมั่นคงภายใน การรักษาความสงบเรียบร้อยในประเทศ การปกป้องสถาบันพระมหากษัตริย์ การรักษาผลประโยชน์ของชาติ การพัฒนาประเทศและการช่วยเหลือประชาชนต่อเนื่องที่ผ่านมา พร้อมทั้งนายกรัฐมนตรีขอให้ข้าราชการทหารและกำลังพลทุกนาย มีความภาคภูมิใจในเกียรติและศักดิ์ศรีของความเป็นทหาร ยึดมั่นและรักษาสัจจะวาจาที่ให้ไว้ต่อการเป็นทหารสืบไป รวมทั้งขอให้ข้าราชการทหารและกำลังพลทุกนาย เป็นกำลังที่เข้มแข็ง เพื่อร่วมกันปกป้องเอกราช อธิปไตยและผลประโยชน์ของชาติให้มั่นคงถาวรสืบไป” นายอนุชาฯ กล่าว
ทั้งนี้ ราชกิจจานุเบกษา เล่ม 123 ตอนที่ 100ง หน้า 1/26 กันยายน 2549 ได้ลงประกาศสำนักนายกรัฐมนตรี เรื่อง การเปลี่ยนแปลงวันกองทัพไทย ความว่า ตามประกาศสำนักนายกรัฐมนตรี ลงวันที่ 23 มิถุนายน 2523 กำหนดวันที่ 25 มกราคม เป็นวันกองทัพไทย นั้น บัดนี้ กระทรวงกลาโหมเห็นสมควรให้เปลี่ยนแปลงกำหนดวันกองทัพไทย จากวันที่ 25 มกราคม เป็นวันที่ 18 มกราคม เพื่อให้สอดคล้องกับมติคณะรัฐมนตรีที่กำหนดให้วันที่ 18 มกราคมของทุกปี เป็นวันยุทธหัตถีและวันรัฐพิธี แทนวันที่ 25 มกราคม คณะรัฐมนตรีจึงได้มีมติเมื่อวันที่ 22 สิงหาคม 2549 เห็นชอบให้เปลี่ยนแปลงกำหนดวันกองทัพไทย จากวันที่ 25 มกราคมของทุกปี เป็นวันที่ 18 มกราคมของทุกปี และอนุมัติให้ข้าราชการและลูกจ้างในสังกัดกระทรวงกลาโหม หยุดราชการในวันกองทัพไทยได้ 1 วันประกาศ ณ วันที่ 23 สิงหาคม พ.ศ. 2549

ที่มา : https://www.thaigov.go.th/news/contents/details/63903