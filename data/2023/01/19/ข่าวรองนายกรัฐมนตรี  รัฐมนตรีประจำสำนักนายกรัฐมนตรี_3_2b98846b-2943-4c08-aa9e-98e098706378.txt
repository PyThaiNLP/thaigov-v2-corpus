รัฐบาลไทย-ข่าวทำเนียบรัฐบาล-“ธนกร”ฟิตจัด เตรียมลงพื้นที่ จ.ภูเก็ต ติดตามการแก้ปัญหาน้ำท่วม ขับเคลื่อนการท่องเที่ยว ร่วมกิจกรรมสื่อสร้างสรรค์ รัฐ-ประชาชน 20 ม.ค. นี้ 


วันพฤหัสบดีที่ 19 มกราคม 2566
19/01/2566
พิมพ์
“ธนกร”ฟิตจัด เตรียมลงพื้นที่ จ.ภูเก็ต ติดตามการแก้ปัญหาน้ำท่วม ขับเคลื่อนการท่องเที่ยว ร่วมกิจกรรมสื่อสร้างสรรค์ รัฐ-ประชาชน 20 ม.ค. นี้
“ธนกร”ฟิตจัด เตรียมลงพื้นที่ จ.ภูเก็ต ติดตามการแก้ปัญหาน้ำท่วม ขับเคลื่อนการท่องเที่ยว ร่วมกิจกรรมสื่อสร้างสรรค์ รัฐ-ประชาชน 20 ม.ค. นี้
วันนี้ ( 19 มกราคม 2566 ) นาย ธนกร วังบุญคงชนะ รัฐมนตรีประจำสำนักนายกรัฐมนตรี เปิดเผยว่า ตนจะลงพื้นที่เพื่อตรวจราชการเพื่อติดตามการแก้ไขปัญหาน้ำท่วมและติดตามการขับเคลื่อนการท่องเที่ยวชุมชนย่านเมืองเก่าจังหวัดภูเก็ต  และร่วมกิจกรรมสื่อสร้างสรรค์ รัฐ-ประชาชน โดยกรมประชาสัมพันธ์ ณ จังหวัดภูเก็ต ในวันศุกร์ที่ 20 มกราคม 2566 โดยมีกำหนดการ ดังนี้
เวลาประมาณ 11.30 น. ติดตามการแก้ไขปัญหาน้ำท่วมชุมชนเมืองภูเก็ตและชุมชนรัษฎา (ซอยพะเนียง หมู่ 5 ตำบลรัษฎา อำเภอเมือง จังหวัดภูเก็ต ซึ่งรัฐบาลได้ให้ความสำคัญกับการแก้ไขปัญหาน้ำท่วมในจังหวัดภูเก็ต เนื่องจากเป็นแหล่งท่องเที่ยวและพื้นที่ทางเศรษฐกิจที่สำคัญของประเทศ ทั้งนี้ จะมีการติดตามดำเนินการแก้ไขปัญหาน้ำท่วมอย่างยั่งยืน ซึ่งที่ผ่านมาได้มีการศึกษาและกำหนดแนวทางการแก้ไขปัญหาน้ำท่วมชุมชนของจังหวัดภูเก็ต รวมถึงดำเนินการจัดสรรงบประมาณเพื่อบรรเทาปัญหาในพื้นที่เมืองภูเก็ตแล้ว
จากนั้นเวลา 14.00 น. ติดตามการขับเคลื่อนการท่องเที่ยวชุมชนย่านเมืองเก่า บริเวณบ้านเลขที่ 92 ถนนกลาง ตำบลตลาดใหญ่ อำเภอเมือง จังหวัดภูเก็ต เพื่อติดตามการพัฒนาแหล่งท่องเที่ยวทางวัฒนธรรม ตลอดจนการนำภูมิปัญญาและภูมิทางวัฒนธรรมของชุมชนมาต่อยอดให้เกิดคุณค่าและมูลค่าอย่างสร้างสรรค์ และในเวลาประมาณ 15.00 น. จะเป็นการร่วมผลิตรายการ “ฟังชัด ๆ ถนอมจัดให้” ตอน “ล้อมวงแหลง แบ่งกันเล่า” ณ ศาลากลางจังหวัดภูเก็ต อำเภอเมือง จังหวัดภูเก็ต
“การลงพื้นที่จังหวัดภูเก็ตในครั้งนื้ ถือเป็นการลงพื้นที่ตรวจราชการและผลักดันนโยบายของรัฐบาลและติดตามการใช้การสื่อสารของรัฐเพื่อรับฟังและก่อให้เกิดการเปลี่ยนแปลง ซึ่งเป็นนโยบายที่ผมต้องการให้สื่อเป็นเครื่องมือสื่อสารสองทางในการรับฟังและแลกเปลี่ยน เพื่อบรรเทาทุกข์ชาวบ้าน” นายธนกร กล่าว

ที่มา : https://www.thaigov.go.th/news/contents/details/63929