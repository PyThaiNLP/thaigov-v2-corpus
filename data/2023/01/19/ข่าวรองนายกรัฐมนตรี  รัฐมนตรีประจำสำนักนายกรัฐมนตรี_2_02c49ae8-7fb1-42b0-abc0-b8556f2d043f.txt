รัฐบาลไทย-ข่าวทำเนียบรัฐบาล-สื่อจีนให้ความสนใจนโยบายเปิดประเทศรับนักท่องเที่ยวของไทย ขอสัมภาษณ์พิเศษขอสัมภาษณ์พิเศษรองนายกฯ อนุทิน ระหว่างร่วมประชุม World  Economic Forum 


วันพฤหัสบดีที่ 19 มกราคม 2566
19/01/2566
พิมพ์
สื่อจีนให้ความสนใจนโยบายเปิดประเทศรับนักท่องเที่ยวของไทย ขอสัมภาษณ์พิเศษขอสัมภาษณ์พิเศษรองนายกฯ อนุทิน ระหว่างร่วมประชุม World  Economic Forum
สื่อจีนให้ความสนใจนโยบายเปิดประเทศรับนักท่องเที่ยวของไทย ขอสัมภาษณ์พิเศษขอสัมภาษณ์พิเศษรองนายกฯ อนุทิน ระหว่างร่วมประชุม World Economic Forum ที่เมืองดาวอส -คลอสเตอร์ สมาพันธรัฐสวิส
น.ส.ไตรศุลี ไตรสรณกุล รองโฆษกประจำสำนักนายกรัฐมนตรี กล่าวว่า เมื่อวันที่ 18 ม.ค. 66 ภายหลังจากนายอนุทิน ชาญวีรกูล รองนายกรัฐมนตรีและรมว.สาธารณสุข ได้ร่วมเวทีการประชุมหัวข้อ “The Pulling Power of ASEAN” ซึ่งเป็นส่วนหนึ่งของการประชุมสภาเศรษฐกิจโลก หรือ World Economic Forum (WEF)  ที่เมืองดาวอส-คลอสเตอร์ สมาพันธรัฐสวิส ได้มีสื่อที่มีชื่อเสียงจากประเทศจีน คือ คุณ Tian Wei จากสถานีโทรทัศน์ CGTN ได้ขอสัมภาษณ์พิเศษรองนายกรัฐมนตรีของไทย  ถึงนโยบายการท่องเที่ยว สาธารณสุข  และการรักษาความสมดุลระหว่างการฟื้นตัวทางเศรษฐกิจกับการดูแลประชาชนและระบบสาธารณสุขจากโควิด19
รองนายกรัฐมนตรี ได้ใช้โอกาสนี้สื่อสารถึงจุดยืนทางนโยบายของประเทศไทยในการเปิดรับนักท่องเที่ยว โดยไทยได้ปฏิบัติต่อนักท่องเที่ยวทุกชาติจากทั่วโลกอย่างเท่าเทียมกันโดยไม่เลือกปฏิบัติ รวมถึงนักท่องเที่ยวจากจีนที่ขณะนี้ทางการได้ทยอยผ่อนคลายมาตรการควบคุมการเดินทางแล้ว ซึ่งรัฐบาลไทยมีแผนงานที่ชัดเจนเพื่อบริหารจัดการโรคกรณีเกิดการแพร่ระบาดนอกเหนือไปกว่าขอบเขตที่กำหนด มีความพยายามอย่างที่สุดเพื่อรักษาความสมดุลระหว่างการฟื้นฟูเศรษฐกิจกับความเสี่ยงต่อระบบสาธารณสุข
น.ส.ไตรศุลี กล่าวว่า ในการสัมภาษณ์พิเศษแก่สื่อจากประเทศจีนครั้งนี้ นายอนุทินยังได้ชี้ถึงบทบาทของประเทศไทยในการร่วมขับเคลื่อนอาเซียนให้เป็นภูมิภาคที่จะประสานความร่วมมือในมิติต่างๆ ได้ในสถานการณ์ที่โลกมีความแตกแยก ตลอดจนความสัมพันธ์ไทย-จีน ที่มีความใกล้ชิดมายาวนาน
-----------------

ที่มา : https://www.thaigov.go.th/news/contents/details/63909