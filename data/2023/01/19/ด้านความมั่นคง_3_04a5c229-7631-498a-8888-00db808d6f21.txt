รัฐบาลไทย-ข่าวทำเนียบรัฐบาล-ผู้ว่าฯ สมุทรสงคราม ลงพื้นที่ให้กำลังใจพี่น้องประชาชนที่ได้รับผลกระทบจากเหตุการณ์เพลิงไหม้เรือบรรทุกน้ำมัน ระหว่างจอดซ่อมที่อู่เรือ พร้อมทั้งประชุมติดตามความคืบหน้าเพื่อช่วยเหลือ ฯ


วันพฤหัสบดีที่ 19 มกราคม 2566
19/01/2566
พิมพ์
ผู้ว่าฯ สมุทรสงคราม ลงพื้นที่ให้กำลังใจพี่น้องประชาชนที่ได้รับผลกระทบจากเหตุการณ์เพลิงไหม้เรือบรรทุกน้ำมัน ระหว่างจอดซ่อมที่อู่เรือ พร้อมทั้งประชุมติดตามความคืบหน้าเพื่อช่วยเหลือ ฯ
ผู้ว่าฯ สมุทรสงคราม ลงพื้นที่ให้กำลังใจพี่น้องประชาชนที่ได้รับผลกระทบจากเหตุการณ์เพลิงไหม้เรือบรรทุกน้ำมัน ระหว่างจอดซ่อมที่อู่เรือ พร้อมทั้งประชุมติดตามความคืบหน้าเพื่อช่วยเหลือผู้ได้รับผลกระทบร่วมกับหน่วยงานที่เกี่ยวข้อง
เมื่อวันที่ 18 ม.ค. 66 นายสมนึก พรหมเขียว ผู้ว่าราชการจังหวัดสมุทรสงคราม เปิดเผยว่า จากกรณีเหตุการณ์เรือ SMOOTH SEA 22 ซึ่งเป็นเรือประเภทเรือกลเดินทะเลเฉพาะเขต หมายเลขทะเบียนเรือ 620000791 ขนาด 2,998 ตันกรอส เกิดเหตุเพลิงไหม้และมีการระเบิดขึ้น ขณะจอดซ่อมบริเวณอู่เรือบริษัท รวมมิตรด็อคยาร์ด จำกัด ทำให้พบผู้เสียชีวิตจำนวน 8 คน ผู้บาดเจ็บ จำนวน 4 ราย และบ้านเรือนได้รับความเสียหาย รวม 3 พื้นที่ 127 หลังคาเรือน
ผวจ.สมุทรสงคราม กล่าวว่า ในวันนี้ เมื่อเวลา 10.00 น. ได้ลงพื้นที่ประชุมติดตามความคืบหน้าเหตุเพลิงไหม้บนเรือ SMOOTH SEA 22 ร่วมกับนายกองค์การบริหารส่วนตำบลแหลมใหญ่ ซึ่งได้เชิญหน่วยงานที่เกี่ยวข้องร่วมสรุปผลการดำเนินงาน ติดตามความคืบหน้า และลงพื้นที่เยี่ยมให้กำลังใจพี่น้องประชาชนที่ได้รับผลกระทบพร้อมเร่งรัดหน่วยงานที่เกี่ยวข้องเข้าดำเนินการช่วยเหลือโดยด่วนต่อไป
“จังหวัดสมุทรสงครามได้ประกาศเขตพื้นที่ประสบสาธารณภัย/เขตการให้ความช่วยเหลือผู้ประสบภัยพิบัติกรณีฉุกเฉิน (อัคคีภัย) ตามประกาศจังหวัดสมุทรสงคราม ลงวันที่ 18 มกราคม 2566 รวม 2 ตำบล 5 หมู่บ้าน โดยหน่วยงานรัฐได้ร่วมกันบูรณาการให้ความช่วยเหลือผู้ประสบภัย สำนักงานประกันสังคมจังหวัดสมุทรสงครามได้จัดเจ้าหน้าที่ให้บริการผู้บาดเจ็บ ผู้สูญหายและทายาท ที่ศูนย์บริการหน้า อบต.แหลมใหญ่ เกี่ยวกับสิทธิประโยชน์ที่ลูกจ้างจะได้รับจากการประสบอันตราย เสียชีวิตจากการทำงานให้กับนายจ้าง องค์การบริหารส่วนตำบลแหลมใหญ่ได้จัดหาอาหาร เครื่องดื่ม น้ำมันเชื้อเพลิง เต็นท์ จัดตั้งศูนย์ประสานงานและศูนย์อพยพแก่ผู้ได้รับความเสียหาย รวมทั้งรับลงทะเบียน สำรวจความเดือดร้อนของประชาชนในเบื้องต้น หน่วยกู้ภัยมังกร (กำนันแมน) ทีมงานฐิติกาล และหน่วยกู้ภัยสว่างหัวหิน นำทรัพยากร พร้อมเจ้าหน้าที่ให้ความช่วยเหลือในการค้นหาผู้สูญหาย และผู้เสียชีวิต และสำนักงานเจ้าท่าภูมิภาค สาขาสมุทรสงคราม ประชุมหน่วยงานที่เกี่ยวข้องกับเหตุการณ์ดังกล่าวเข้าให้ข้อเท็จจริง ตรวจสอบเส้นทางการเดินเรือบริเวณจุดเกิดเหตุ และเยียวยาผู้ประสบภัย” ผวจ.สมุทรสงคราม กล่าวเน้นย้ำ
ผวจ.สมุทรสงคราม กล่าวเพิ่มเติมว่า สำหรับผลการค้นหาผู้สูญหาย ขณะนี้เจ้าหน้าที่ได้พบร่างผู้เสียชีวิต จำนวน 8 ราย เป็นชาวพม่า 7 ราย ประกอบด้วย นายทุย นายวินโบ นายดุแง นายชอมิน นายวิน นายโซล นายตี๋ละ และยังไม่ทราบชื่ออีก 1 ราย อยู่ระหว่างรอผลการพิสูจน์อัตลักษณ์ ซึ่งคาดว่า คือ นายวิเชียร บุญเลิศ และพบผู้บาดเจ็บนำส่งโรงพยาบาลสมเด็จพระพุทธเลิศหล้า จำนวน 4 ราย ซึ่งยังพักรักษาตัวในโรงพยาบาลสมเด็จฯ จำนวน 3 ราย คือ นายวินเท เป็นชาวพม่า นายยาซา เป็นชาวมอญ และนายสมพงษ์ ใจวิถี และได้กลับบ้านแล้ว จำนวน 1 ราย คือ นายอ่าว เป็นชาวพม่า นอกจากนี้ ประชาชนที่ได้รับผลกระทบบ้านเรือนเสียหาย ได้เดินทางมาลงทะเบียนแล้วทั้งสิ้น 3 พื้นที่ รวม 127 หลังคาเรือน ได้แก่ อบต.แหลมใหญ่ จำนวน 99 ครัวเรือน อบต.บางจะเกร็ง 25 ครัวเรือน และเทศบาลเมืองสมุทรสงคราม จำนวน 3 ครัวเรือน โดยทางจังหวัดฯ และหน่วยงานที่เกี่ยวข้อง จะได้ดำเนินการพิจารณาการช่วยเหลือเยียวยาตามระเบียบของทางราชการต่อไป โดยหากพี่น้องประชาชนสามารถติดต่อขอความช่วยเหลือและสอบถามได้ที่องค์กรปกครองส่วนท้องถิ่นในเขตรับผิดชอบในวันและเวลาราชการ หรือติดต่อสายด่วนศูนย์ดำรงธรรมจังหวัดสมุทรสงคราม โทร. 1567 หรือสายด่วนนิรภัย 1784 ตลอด 24 ชั่วโมง

ที่มา : https://www.thaigov.go.th/news/contents/details/63917