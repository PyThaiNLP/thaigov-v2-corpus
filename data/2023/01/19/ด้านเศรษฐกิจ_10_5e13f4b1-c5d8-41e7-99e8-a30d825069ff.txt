รัฐบาลไทย-ข่าวทำเนียบรัฐบาล-​รมช.สุนทร เปิดโครงการแหล่งเรียนรู้เศรษฐกิจพอเพียง 


วันพฤหัสบดีที่ 19 มกราคม 2566
​รมช.สุนทร เปิดโครงการแหล่งเรียนรู้เศรษฐกิจพอเพียง
​รมช.สุนทร เปิดโครงการแหล่งเรียนรู้เศรษฐกิจพอเพียง โรงเรียนของพ่อ สร้างความรู้ความเข้าใจในหลักปรัชญาเศรษฐกิจพอเพียง
วันนี้ (วันที่ 19 มกราคม 2566) เวลา 10.30 น. ณ โรงเรียนราชประชาสมาสัย ในพระบรมราชูปถัมภ์ นายสุนทร ปานแสงทอง รัฐมนตรีช่วยว่าการกระทรวงเกษตรและสหกรณ์ เปิดเผยภายหลังเป็นประธานเปิดงานใต้ร่มพระบารมี 60 ปี ราชประชาสมาสัยฯ “โครงการแหล่งเรียนรู้เศรษฐกิจพอเพียง โรงเรียนของพ่อ” โดยมีพันจ่าเอก ประเสริฐ มาลัย ผู้ตรวจราชการกระทรวงเกษตรและสหกรณ์ นักเรียน และหน่วยงานที่เกี่ยวข้องเข้าร่วม ว่า โครงการแหล่งเรียนรู้เศรษฐกิจพอเพียง โรงเรียนของพ่อ มุ่งพัฒนาสถานศึกษาให้สามารถนำหลักปรัชญาของเศรษฐกิจพอเพียงขับเคลื่อนได้อย่างมีประสิทธิภาพและประสิทธิผล นำไปสู่การดำเนินชีวิตตามแนวทางเศรษฐกิจพอเพียง เป็นแหล่งเรียนรู้ให้กับนักเรียน ปลูกฝังความพอเพียง ทั้งให้นักเรียน ครู บุคลากรทางการศึกษา ชุมชน โรงเรียนและรวมถึงหน่วยงานต่างๆ เข้าศึกษา ดูงาน พร้อมสามารถน้อมนำพร้อมใจร่วมกันขับเคลื่อน และขยายผลสู่สังคมต่อไป
“โครงการแหล่งเรียนรู้เศรษฐกิจพอเพียง โรงเรียนของพ่อ ที่จัดขึ้นนี้ มีวัตถุประสงค์ เพื่อเฉลิมพระเกียรติ พระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร ที่ทรงพระราชทานกำเนิดโรงเรียนราชประชาสมาสัย ในพระบรมราชูปถัมภ์ ครบ 60 ปี ทั้งสนับสนุนการดำเนินงานตามโครงการอันเนื่องมาจากพระราชดำริ น้อมนำหลักปรัชญาของเศรษฐกิจพอเพียง ให้นักเรียนมีความรู้ ความเข้าใจ มีทักษะพื้นฐาน ในการดำเนินชีวิตตามแนวปรัชญาของเศรษฐกิจพอเพียง และเพื่อเป็นแหล่งเรียนรู้ต้นแบบในผืนดินของพระราชา” รมช.สุนทร กล่าว
ทั้งนี้ ภายในงานมีการมอบเกียรติบัตรให้แก่ผู้มีส่วนร่วมสนับสนุนการขับเคลื่อนแหล่งเรียนรู้เศรษฐกิจพอเพียง จำนวน 19 ราย มีฐานการเรียนรู้จำนวน 9 ฐาน สร้างขึ้นบนเนื้อที่ 1 ไร่ 41 ตารางวา ล้อมรอบด้วยธรรมชาติ และสิ่งแวดล้อมที่เอื้อต่อการเรียนรู้ ประกอบด้วยฐานการเรียนรู้  1) เกษตรอินทรีย์ ชุบชีวีผักบนกระเบื้อง 2) มูลไส้เดือน สารพัดประโยชน์ 3) ห้องเรียนรู้ สู่วิถีพอเพียง 4) น้ำหมักชีวภาพ ปลอดสารพิษ 5) เรียนรู้เห็ด เกษตรปลอดภัย 6) ไก่ไข่อารมณ์ดี ตามวิถีพอเพียง 7) นานาพันธุ์กับพืชผักสวนครัว 8) รักษ์พืชสมุนไพร ความเป็นไทยแบบพอเพียง 9) อนุรักษ์ถิ่นไทย ภาคภูมิใจอย่างพอเพียง และมีนิทรรศการจากสถานีพัฒนาที่ดิน สมุทรปราการ หน่วยงานในสังกัดกระทรวงเกษตรและสหกรณ์ และจังหวัดสมุทรปราการ พร้อมมอบเมล็ดพันธุ์ผักพระราชทาน กรมสมเด็จพระเทพฯ ให้แก่โรงเรียนราชประชาสมาสัยฯ อีกด้วย

ที่มา : https://www.thaigov.go.th/news/contents/details/63931