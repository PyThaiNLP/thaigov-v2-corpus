รัฐบาลไทย-ข่าวทำเนียบรัฐบาล-โฆษกรัฐบาลเผยนายกฯ กำชับหน่วยงานที่เกี่ยวข้องดูแลราคาสินค้าในช่วงเทศกาลตรุษจีนอย่างใกล้ชิด ไม่ให้ขายเกินราคา


วันพฤหัสบดีที่ 19 มกราคม 2566
19/01/2566
พิมพ์
โฆษกรัฐบาลเผยนายกฯ กำชับหน่วยงานที่เกี่ยวข้องดูแลราคาสินค้าในช่วงเทศกาลตรุษจีนอย่างใกล้ชิด ไม่ให้ขายเกินราคา
โฆษกรัฐบาลเผยนายกฯ กำชับหน่วยงานที่เกี่ยวข้องดูแลราคาสินค้าในช่วงเทศกาลตรุษจีนอย่างใกล้ชิด ไม่ให้ขายเกินราคา
นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม กำชับหน่วยงานที่เกี่ยวข้องดูแลช่วงเทศกาลตรุษจีน กำกับราคาสินค้า ลดภาระค่าครองชีพพี่น้องประชาชน
โฆษกประจำสำนักนายกรัฐมนตรีกล่าวว่า กระทรวงพาณิชย์ดำเนินการตามนโยบายนายกรัฐมนตรี จัดโครงการพาณิชย์ลดราคา ช่วยประชาชน เทศกาลตรุษจีน ปีกระต่าย (Lot 23) ซึ่งกรมการค้าภายใน กระทรวงพาณิชย์ ได้ร่วมกับผู้ประกอบการ ห้างค้าปลีก-ค้าส่ง ห้างท้องถิ่น ตลาดสดและตลาดกลางทั่วประเทศ จัดจุดจำหน่ายสินค้าตรุษจีนราคาถูก 4,600 จุด โดยกระจายทั่วประเทศตั้งแต่ 17-20 มกราคม 2566
ทั้งนี้ สินค้าที่จัดจำหน่ายมี 2 ประเภท คือ (1) ประเภทสินค้าไฮไลท์ ได้แก่ 1. ไก่ไหว้เจ้าหรือไก่ต้มสุกทั้งตัวรวมเครื่องใน กิโลกรัมละ 125 บาท 2. ไก่สด กิโลกรัมละ 65 บาท จำนวน 223,000 ตัว และ 3. ชุดไหว้ตรุษจีนหรือชุดไหว้เจ้า จำหน่ายชุดละ 99 บาท (2) ประเภทสินค้าทั่วไปที่นำมาร่วมลดราคาในช่วงเทศกาลตรุษจีน มีทั้งหมด 755 รายการ เช่น วัตถุดิบปรุงอาหาร ซอสปรุงรส ผัก ผลไม้อุปกรณ์ผลิตภัณฑ์ทำความสะอาด เครื่องครัว เป็นต้น
“นายกรัฐมนตรีติดตามสถานการณ์ราคาสินค้าในช่วงเทศกาลตรุษจีนอย่างใกล้ชิด กำชับให้หน่วยงานที่เกี่ยวข้องดูแลแลกำกับราคาสินค้าให้เป็นธรรมต่อผู้บริโภค และมุ่งหวังที่จะลดภาระค่าครองชีพให้พี่น้องชาวไทยช่วงเทศกาลตรุษจีน นอกจากนี้ ยังเน้นย้ำผู้ประกอบการไม่ให้ฉวยโอกาสขึ้นราคา หรือเอาเปรียบผู้บริโภคในช่วงเทศกาลตรุษจีนด้วย” นายอนุชาฯ กล่าว

ที่มา : https://www.thaigov.go.th/news/contents/details/63908