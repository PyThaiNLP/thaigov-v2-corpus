รัฐบาลไทย-ข่าวทำเนียบรัฐบาล-เริ่มวันนี้ ขสมก.จัดรถ Shuttle Bus บริการฟรี! เชื่อมต่อสถานีกลางกรุงเทพอภิวัฒน์-หัวลำโพง ตั้งแต่เวลา 04.30-23.00 น.


วันพฤหัสบดีที่ 19 มกราคม 2566
19/01/2566
พิมพ์
เริ่มวันนี้ ขสมก.จัดรถ Shuttle Bus บริการฟรี! เชื่อมต่อสถานีกลางกรุงเทพอภิวัฒน์-หัวลำโพง ตั้งแต่เวลา 04.30-23.00 น.
เริ่มวันนี้ ขสมก.จัดรถ Shuttle Bus บริการฟรี! เชื่อมต่อสถานีกลางกรุงเทพอภิวัฒน์-หัวลำโพง ตั้งแต่เวลา 04.30-23.00 น.
วันที่ 19 มกราคม 2566 นางสาวรัชดา ธนาดิเรก รองโฆษกประจำสำนักนายกรัฐมนตรี เปิดเผยว่า ตามที่การรถไฟแห่งประเทศไทย ได้ปรับเปลี่ยนสถานีต้นทางปลายทางของขบวนรถไฟทางไกล สายเหนือ ใต้ อีสาน ทั้งขบวนรถด่วนพิเศษ รถด่วน รถเร็ว  จำนวน  52 ขบวน มาที่สถานีกลางกรุงเทพอภิวัฒน์ โดยเริ่มจะจำหน่ายตั๋วโดยสารอย่างเต็มรูปแบบ  ตั้งแต่ 19 มกราคม นี้  เป็นต้นไป
นางสาวรัชดา กล่าวว่า องค์การขนส่งมวลชนกรุงเทพ (ขสมก.) ได้จัดเดินรถ Shuttle Bus บริการฟรี! เส้นทาง “สถานีกลางกรุงเทพอภิวัฒน์-สถานีรถไฟกรุงเทพ (หัวลำโพง) (ทางด่วน)” รองรับการเปิดให้บริการรถไฟทางไกล จำนวน 52 ขบวน ที่สถานีกลางกรุงเทพอภิวัฒน์ ตั้งแต่วันที่ 19 มกราคม เป็นต้นไป เพื่ออำนวยความสะดวกให้แก่ประชาชนในการเดินทาง เชื่อมต่อระหว่างสถานีรถไฟทั้ง 2 แห่ง
สำหรับรถ Shuttle Bus ที่ให้บริการฟรีนี้ มีจำนวน 6 คัน เป็นรถโดยสารปรับอากาศ NGV แบบชานต่ำ (Low Floor) มีท่าต้นทาง 2 แห่ง คือ สถานีกลางกรุงเทพอภิวัฒน์ และสถานีรถไฟกรุงเทพ (หัวลำโพง) ให้บริการตั้งแต่เวลา 04.30-23.00 น. โดยปล่อยรถคันแรกจากสถานีกลางกรุงเทพอภิวัฒน์ และสถานีรถไฟกรุงเทพ (หัวลำโพง) เวลา 04.30 น. ความถี่ในการปล่อยรถ ทุกๆ 30 นาที หรือตามจำนวนเที่ยวที่ขบวนรถไฟมาถึงสถานี  ทั้งนี้ เฉพาะวันที่ 19 มกราคม 2566 จะให้บริการตั้งแต่ เวลา 12.00-23.00 น. สอบถามข้อมูลเพิ่มเติมทื่ สายด่วน ขสมก. โทร.1348
"รัฐบาลเล็งเห็นถึงความสำคัญของการพัฒนาโครงสร้างพื้นฐานด้านคมนาคมขนส่งเพื่อรองรับการเดินทางของประชาชนให้มีประสิทธิภาพ และแก้ไขปัญหาด้านการจราจร เชื่อมต่อการเดินทางจากใจกลางกรุงเทพมหานครสู่ปริมณฑล รวมถึงเชื่อมโยงต่อไปยังทุกภูมิภาคทั่วประเทศ ยกระดับคุณภาพชีวิต มุ่งพัฒนาประเทศอย่างบูรณาการ" นางสาวรัชดา ย้ำ

ที่มา : https://www.thaigov.go.th/news/contents/details/63912