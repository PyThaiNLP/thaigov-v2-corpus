รัฐบาลไทย-ข่าวทำเนียบรัฐบาล-รฟท. ร่วมกับ ขสมก. จัดรถ Shuttle Bus และรถเฉพาะกิจ ให้บริการฟรีในเส้นทาง


วันพุธที่ 18 มกราคม 2566
รฟท. ร่วมกับ ขสมก. จัดรถ Shuttle Bus และรถเฉพาะกิจ ให้บริการฟรีในเส้นทาง
“สถานีกลางกรุงเทพอภิวัฒน์ - สถานีรถไฟกรุงเทพ (หัวลำโพง)” 2 เส้นทาง เริ่ม 19 มกราคม 2566
นายศักดิ์สยาม ชิดชอบ รัฐมนตรีว่าการกระทรวงคมนาคม ได้สั่งการให้ทการรถไฟแห่งประเทศไทย (รฟท.) และองค์การขนส่งมวลชนกรุงเทพ (ขสมก.) บูรณาการร่วมกัน เพื่อเตรียมความพร้อม เปิดให้บริการรถไฟทางไกล ซึ่งมีการปรับเปลี่ยนต้นทาง - ปลายทางกลุ่มขบวนรถด่วนพิเศษ ด่วน เร็ว จำนวน 52 ขบวน จากสถานีรถไฟกรุงเทพ (หัวลำโพง) ไปที่สถานีกลางกรุงเทพอภิวัฒน์ (สถานีกลางบางซื่อ) ตั้งแต่วันที่ 19 มกราคม 2566 เป็นต้นไป ส่งผลให้ประชาชนไม่ได้รับความสะดวกในการเดินทาง
นายกิตติกานต์ จอมดวง จารุวรพลกุล ผู้อำนวยการองค์การขนส่งมวลชนกรุงเทพ เปิดเผยว่า รฟท. และ ขสมก. ได้ดำเนินการตามข้อสั่งการรัฐมนตรีว่าการกระทรวงคมนาคม ในการลดผลกระทบให้กับประชาชนในการเดินทาง  โดยจัดเดินรถ Shuttle Bus และรถเฉพาะกิจ ให้บริการฟรี 2 เส้นทาง ดังนี้
1. จัดเดินรถ Shuttle Bus ให้บริการฟรี เส้นทางบนทางด่วน “สถานีกลางกรุงเทพอภิวัฒน์ - สถานีรถไฟกรุงเทพ (หัวลำโพง)” จำนวน 6 คัน เพื่ออำนวยความสะดวกให้กับประชาชน ในการเดินทางเชื่อมต่อระหว่างสถานีรถไฟ ทั้ง 2 แห่ง
2. จัดเดินรถเฉพาะกิจให้บริการฟรี เส้นทางปกติ “สถานีกลางกรุงเทพอภิวัฒน์ - สถานีรถไฟกรุงเทพ (หัวลำโพง)” เพื่ออำนวยความสะดวกให้กับประชาชน ในการเดินทางเชื่อมต่อระหว่าง สถานีกลางกรุงเทพอภิวัฒน์ สถานีรถไฟสามเสน สถานีรถไฟโรงพยาบาลรามาธิบดี สถานีรถไฟยมราช และสถานีรถไฟกรุงเทพ (หัวลำโพง) ตั้งแต่วันที่ 19 มกราคม 2566 เป็นต้นไป โดยมีรายละเอียด ดังนี้
2.1 จัดรถโดยสารธรรมดา และรถโดยสารปรับอากาศยูโรทู จำนวน 10 คัน โดยมีท่าต้นทาง จำนวน 2 แห่ง คือ สถานีกลางกรุงเทพอภิวัฒน์ และสถานีรถไฟกรุงเทพ (หัวลำโพง)
2.2 จัดเดินรถโดยสาร ตั้งแต่เวลา 04.30 - 23.00 น. ปล่อยรถคันแรก จากสถานีกลางกรุงเทพอภิวัฒน์ และสถานีรถไฟกรุงเทพ (หัวลำโพง) เวลา 04.30 น. โดยมีความถี่ในการปล่อยรถ ทุก ๆ 15 นาที เฉพาะวันที่ 19 มกราคม 2566 จัดเดินรถโดยสาร ตั้งแต่เวลา 12.00 - 23.00 น.
ทั้งนี้ ขสมก. ได้จัดพนักงาน เจ้าหน้าที่ประจำจุด ณ สถานีกลางกรุงเทพอภิวัฒน์ และสถานีรถไฟกรุงเทพ (หัวลำโพง) เพื่ออำนวยความสะดวก และประชาสัมพันธ์เส้นทางเดินรถ Shuttle Bus และรถเฉพาะกิจ ให้ประชาชนผู้ใช้บริการรับทราบ

ที่มา : https://www.thaigov.go.th/news/contents/details/63906