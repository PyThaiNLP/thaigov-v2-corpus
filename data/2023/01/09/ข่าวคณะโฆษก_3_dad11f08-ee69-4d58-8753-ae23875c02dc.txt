รัฐบาลไทย-ข่าวทำเนียบรัฐบาล-​รัฐบาลโดยกระทรวงมหาดไทยร่วมกับภาคประชาชนเริ่มดำเนินโครงการบรรพชาอุปสมบท 99 รูป ณ วัดทุกจังหวัดทั่วประเทศถวายพระพรสมเด็จพระเจ้าลูกเธอ เจ้าฟ้าพัชรกิติยาภาฯ 


วันจันทร์ที่ 9 มกราคม 2566
09/01/2566
พิมพ์
​รัฐบาลโดยกระทรวงมหาดไทยร่วมกับภาคประชาชนเริ่มดำเนินโครงการบรรพชาอุปสมบท 99 รูป ณ วัดทุกจังหวัดทั่วประเทศถวายพระพรสมเด็จพระเจ้าลูกเธอ เจ้าฟ้าพัชรกิติยาภาฯ
​รัฐบาลโดยกระทรวงมหาดไทยร่วมกับภาคประชาชนเริ่มดำเนินโครงการบรรพชาอุปสมบท 99 รูป ณ วัดทุกจังหวัดทั่วประเทศถวายพระพรสมเด็จพระเจ้าลูกเธอ เจ้าฟ้าพัชรกิติยาภาฯ วันนี้(9ม.ค.) เตรียมจัดพิธีอีก 43 จังหวัด 4,387 รูป และทยอยดำเนินการตลอดเดือนม.ค. ใน 76 จังหวัด
วันที่ 9 มกราคม 2566 น.ส.ไตรศุลี ไตรสรณกุล รองโฆษกประจำสำนักนายกรัฐมนตรี กล่าวว่า ตามที่คณะรัฐมนตรี(ครม.) เมื่อวันที่ 27 ธ.ค. 65 ได้ เห็นชอบให้กระทรวงมหาดไทย เป็นเจ้าภาพหลักดำเนินโครงการบรรพชาอุปสมบท 99 รูป ถวายพระพรชัยมงคลแด่สมเด็จพระเจ้าลูกเธอเจ้าฟ้าพัชรกิติยาภา นเรนทิราเทพยวดี กรมหลวงราชสาริณีสิริพัชร มหาวัชรราชธิดาณ วัดที่จังหวัดกำหนด ทั้ง 76 จังหวัดทั่วประเทศ โดยให้ข้าราชการ พนักงานราชการ ลูกจ้างประจำ ลูกจ้างชั่วคราว ของส่วนราชการ หน่วยงานของรัฐ และพนักงานรัฐวิสาหกิจ เข้าร่วมโครงการฯ โดยไม่ถือเป็นวันลา เสมือนเป็นการปฏิบัติราชการและได้รับเงินเดือนตามปกติ
วานนี้(8 ม.ค. 66) เป็นวันแรกของเริ่มโครงการฯ รัฐบาลโดยกระทรวงมหาดไทยได้ร่วมกับภาคประชาชนในการจัดพิธีบรรพชาอุปสมบทใน 4 จังหวัด รวม 396 รูป ประกอบด้วย  1.จ.พระนครศรีอยุธยา ณ วัดพนัญเชิงวรวิหาร อำเภอพระนครศรีอยุธยา จ.พระนครศรีอยุธยา 2.จ.หนองบัวลำภู ณ วัดพัชรกิติยาภาราม ต.หนองหว้า อ.เมืองหนองบัวลำภู 3.จ.เชียงใหม่ ณ วัดพระสิงห์ วรมหาวิหาร ต.พระสิงห์ อ.เมืองเชียงใหม่ และ 4.จ.ตรัง ณ วัดกะพังสุรินทร์ พระอารามหลวง ต.ทับเที่ยง อ.เมืองตรัง
สำหรับในวันนี้ (9 ม.ค. 66) จะมีพิธีบรรพชาอุปสมบทมากที่สุดคือ 43 จังหวัด รวม 4,387 รูป และในจังหวัดที่เหลือจะทยอยจัดพิธีไปถึงวันที่ 16 ม.ค. 66 ครบทั้ง 76 จังหวัด รวมบรรพชาอุปสมบทตลอดโครงการทั้งสิ้น  7,802 รูป
น.ส.ไตรศุลี กล่าวว่า โครงการบรรพชาอุปสมบท 99 รูปฯ  ครั้งนี้จัดโดยกรมการปกครอง กระทรวงมหาดไทย ระยะเวลาดำเนินการตลอดเดือนม.ค. 66 มีเป้าหมายผู้เข้าร่วมเป็นบุคลากรภาครัฐ เอกชน และประชาชนทั่วประเทศ เพื่อถวายพระพรชัยมงคลแด่สมเด็จพระเจ้าลูกเธอเจ้าฟ้าพัชรกิติยาภาฯ ให้ทรงหายจากพระอาการประชวรและมีพระพลานามัยแข็งแรงโดยเร็ววัน และเป็นการแสดงออกถึงความจงรักภักดี โดยการเจริญจิตภาวนา อีกทั้งให้การเข้าร่วมอุปสมบทได้เป็นโอกาสศึกษาพระธรรมวินัยและปฏิบัติธรรมตามหลักคำสอนของพระพุทธศาสนาของผู้เข้าร่วมโครงการ

ที่มา : https://www.thaigov.go.th/news/contents/details/63527