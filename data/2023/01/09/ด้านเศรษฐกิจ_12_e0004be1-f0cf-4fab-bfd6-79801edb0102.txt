รัฐบาลไทย-ข่าวทำเนียบรัฐบาล-สำนักงานเจ้าท่า​ภูมิภาค​สาขา​สมุทร​ปราการ ตรวจสอบกรณีเกิดเหตุเพลิงไหม้เรือ TAI FU NO.1 บริเวณ จ.สมุทรปราการ โดยเบื้องต้นสามารถควบคุมเพลิงได้แล้ว


วันจันทร์ที่ 9 มกราคม 2566
สำนักงานเจ้าท่า​ภูมิภาค​สาขา​สมุทร​ปราการ ตรวจสอบกรณีเกิดเหตุเพลิงไหม้เรือ TAI FU NO.1 บริเวณ จ.สมุทรปราการ โดยเบื้องต้นสามารถควบคุมเพลิงได้แล้ว
...
เจ้าท่าสมุทรปราการ ตรวจสอบกรณีเกิดเหตุเพลิงไหม้เรือ TAI FU NO.1 บริเวณ จ.สมุทรปราการ โดยเบื้องต้นสามารถควบคุมเพลิงได้แล้ว
นายสรพงศ์ ไพฑูรย์พงษ์ รักษาการอธิบดีกรมเจ้าท่า กระทรวงคมนาคม ได้มอบหมายให้ นายภูริพัฒน์ ธีระกุลพิศุทธิ์ รองอธิบดีกรมเจ้าท่า ด้านปลอดภัย สั่งการให้สำนักงานเจ้าท่าภูมิภาคสาขาสมุทรปราการ ตรวจสอบกรณีเกิดเหตุเพลิงไหม้เรือ TAI FU NO.1 บริเวณ จ.สมุทรปราการ เบื้องต้นสามารถควบคุมเพลิงได้แล้ว ไม่พบผู้บาดเจ็บ
วันที่ 9 มกราคม 2566 เวลา 10.30 น. สำนักงานเจ้าท่า​ภูมิภาค​สาขา​สมุทร​ปราการ​ ได้รับแจ้งเหตุเพลิงไหม้เรือสินค้าชื่อ TAI FU NO.1 หมายเลข IMO 7908976 หมายเลขทะเบียน 47227-15A ประเภทเรือบรรทุกสินค้าประมงห้องเย็น​ ขนาด 6,049 ตันกรอส สัญชาติปานามา เจ้าของเรือ SUNBIG REEFER SHIPPING S.A. ซึ่งจอดซ่อมทำบนอู่ลอย อาชิมา 2 ของบริษัท เอเชียนมารีนเซอร์วิส จำกัด (มหาชน) จากเหตุเพลิงไหม้เกิดจากประกายไฟที่เกิดจากการเชื่อมเหล็ก บริเวณห้องระวางบรรทุก​สินค้า​หมายเลข​ 1 ซึ่งไม่มีสินค้า โดยบริษัทฯ ได้ทำการดับเพลิงโดยใช้สายน้ำดับเพลิงที่ประจำในอู่ลอยและใช้ co 2 ซึ่งติดตั้งประจำเรือ โดยใช้สายดับเพลิงอาชิมา 2 จำนวนหกเส้น ซึ่งสถานการณ์ปัจจุบัน ได้ทำการควบคุมเพลิงได้เรียบร้อยแล้ว โดยเจ้าหน้าที่ดับเพลิง​ของเทศบาลตำบล​แหลมฟ้าผ่า และ เจ้าหน้าที่ดับเพลิง​ของอู่เรืออาชิม่า​ ไม่พบผู้บาดเจ็บ และไม่มีน้ำมันรั่วไหลและไม่เกิดมลภาวะทางน้ำ
ทั้งนี้ สำนักงานเจ้าท่าภูมิภาคสาขาสมุทรปราการ ได้สั่งการให้เรือตรวจการณ์ 55 ออกตรวจตราความปลอดภัยในพื้นที่เกิดเหตุ และได้ตรวจสอบใบอนุญาตใช้เรือยังไม่หมดอายุ และรวมทั้งดำเนินการแจ้งผู้ที่เกี่ยวข้องให้มาพบเจ้าหน้าที่ เพื่อทำการสอบสวนหาสาเหตุ หากประชาชนพบเห็นความไม่ปลอดภัยทางน้ำ โทร 1199 สายด่วน กรมเจ้าท่า ตลอด 24 ชั่วโมง

ที่มา : https://www.thaigov.go.th/news/contents/details/63563