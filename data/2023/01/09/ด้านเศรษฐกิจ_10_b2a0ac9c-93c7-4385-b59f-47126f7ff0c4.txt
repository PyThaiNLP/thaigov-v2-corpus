รัฐบาลไทย-ข่าวทำเนียบรัฐบาล-กรมเจ้าท่า ขุดลอกพัฒนาบำรุงรักษาร่องน้ำพื้นที่ภาคเหนือ ส่งเสริมอาชีพเกษตรกรรม


วันจันทร์ที่ 9 มกราคม 2566
กรมเจ้าท่า ขุดลอกพัฒนาบำรุงรักษาร่องน้ำพื้นที่ภาคเหนือ ส่งเสริมอาชีพเกษตรกรรม
...
กรมเจ้าท่า ขุดลอกพัฒนาบำรุงรักษาร่องน้ำพื้นที่ภาคเหนือ ส่งเสริมอาชีพเกษตรกรรม
ตามนโยบายของรัฐบาล และกระทรวงคมนาคม โดยนายศักดิ์สยาม ชิดชอบ รัฐมนตรีว่าการกระทรวงคมนาคม และ ดร.อธิรัฐ รัตนเศรษฐ รัฐมนตรีช่วยว่าการกระทรวงคมนาคม ได้มอบหมายให้กรมเจ้าท่า ดำเนินการพัฒนาและบำรุงรักษาร่องน้ำภายในประเทศ เพื่อสนับสนุนภาคการเกษตร และการขนส่งทางน้ำให้เกิดความสะดวกและปลอดภัยตามนโยบายรัฐบาล
นายสรพงศ์ ไพฑูรย์พงษ์ รักษาการอธิบดีกรมเจ้าท่า เปิดเผยว่า ได้สั่งการให้สำนักพัฒนาและบำรุงรักษาทางน้ำ กรมเจ้าท่า เร่งการขุดลอกตามแผนงาน เพื่อให้ประชาชนได้ใช้ประโยชน์จากแม่น้ำในภาคการเกษตร เรือสามารถเข้าออกร่องน้ำได้ตลอดเวลา สามารถเก็บกักน้ำไว้ใช้ในช่วงฤดูแล้ง และระบายน้ำได้ในช่วงฤดูน้ำหลาก โดยสำนักงานพัฒนาและบำรุงรักษาทางน้ำที่ 7 ได้เปิดหน่วยปฏิบัติงานขุดลอกแม่น้ำวัง ตำบลวังใต้ อำเภอวังเหนือ จังหวัดลำปาง ดำเนินการขุดลอก โดยรถขุด ชม.11 ความกว้างก้นร่องน้ำ 20 - 40 เมตร ระยะทาง 2,750 เมตร ระดับขุดลอกก้นร่องเท่ากับ 400.15 - 401.15 เมตร (จากระดับน้ำทะเลปานกลาง) ปริมาณวัสดุขุดลอก 43,000 ลูกบาศก์เมตร ซึ่งขณะนี้สามารถดำเนินการขุดลอกช่วงกิโลเมตร ที่ 407+900 ถึง 407+500 รวมทั้ง ถางป่า ปรับแต่งตลิ่ง และวางแนวการขุดลอก หากดำเนินการแล้วเสร็จ จะสามารถเพิ่มพื้นที่รองรับน้ำ ในฤดูน้ำหลาก การอุปโภค บริโภค และการเกษตร ลดปัญหาน้ำท่วมพื้นที่ทางการเกษตร การกัดเซาะตลิ่ง โดยมีประชาชน ในพื้นที่ได้รับประโยชน์จากการขุดลอก ประมาณ 950 ครัวเรือน พื้นที่ทางการเกษตร ประมาณ 2,650 ไร่ และสำนักงานพัฒนาและบำรุงรักษาทางน้ำที่ 8 เปิดหน่วยปฏิบัติงานขุดลอกลำน้ำสวย ตำบลวัดธาตุ อำเภอเมือง จังหวัดหนองคาย โดยรถขุดตักดิน ขก.1 เป็นเครื่องจักรปฏิบัติงาน ดำเนินการขุดลอกเพื่อบรรเทาปัญหาความเดือดร้อนให้กับประชาชน เนื่องจากลำน้ำตื้นเขินจากการสะสมตะกอนดิน ส่งผลให้เกิดปัญหาในการกักเก็บน้ำเพื่อใช้ประโยชน์ทางการเกษตร และอุปโภคบริโภคในฤดูแล้ง ซึ่งไม่เพียงพอ ต่อความต้องการของประชาชนที่ใช้น้ำ รวมถึงช่วงฤดูน้ำหลากประชาชนในพื้นที่ได้รับ ความเดือดร้อนจากปัญหาน้ำท่วมพื้นที่ทางการเกษตร โดยดำเนินการขุดลอกตั้งแต่กิโลเมตรที่ 160+500 ถึง กิโลเมตรที่ 162+650 ระยะทาง 2,150 เมตร ปริมาณวัสดุขุดลอกประมาณ 55,114.50 ลูกบาศก์เมตร ความกว้างของร่องน้ำตามแผนการขุดลอก 6 -27 เมตร ระดับก้นร่องลึกประมาณ 156.00 เมตร (จากระดับน้ำทะเลปานกลาง) ซึ่งจะช่วยเพิ่มพื้นที่ในการกักเก็บน้ำ แก้ไขปัญหากระแสน้ำกัดเซาะตลิ่ง รวมทั้งแก้ไขปัญหาอุทกภัยและภัยแล้ง ขณะนี้สามารถขุดลอกได้ระยะทางรวม 505 เมตร ปริมาณวัสดุขุดลอกประมาณ 13,110 ลูกบาศก์เมตร คิดเป็น 23.78 %
รักษาการอธิบดีกรมเจ้าท่า กล่าวเพิ่มเติมว่า กรมเจ้าท่า กระทรวงคมนาคม ได้เร่งขุดลอกพัฒนาและบำรุงรักษา ร่องน้ำอย่างต่อเนื่อง เพื่อสนับสนุนอาชีพการเกษตร และการเดินเรือให้เกิดความสะดวกและปลอดภัย เพิ่มประสิทธิภาพ ในการระบายน้ำในช่วงฤดูน้ำหลาก และเก็บกักน้ำในช่วงฤดูแล้ง พร้อมกับปรับปรุงทัศนียภาพบริเวณพื้นที่ขุดลอก ให้เกิดความสวยงามเป็นที่พักผ่อนหย่อนใจของประชาชนในชุมชนอีกด้วย

ที่มา : https://www.thaigov.go.th/news/contents/details/63560