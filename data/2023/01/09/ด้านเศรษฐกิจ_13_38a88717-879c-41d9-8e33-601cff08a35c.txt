รัฐบาลไทย-ข่าวทำเนียบรัฐบาล-รถไฟฟ้าสายสีแดง ฉลองวันเด็กแห่งชาติ 2566 สุดพิเศษทั้ง “ออฟไลน์ - ออนไลน์”


วันจันทร์ที่ 9 มกราคม 2566
รถไฟฟ้าสายสีแดง ฉลองวันเด็กแห่งชาติ 2566 สุดพิเศษทั้ง “ออฟไลน์ - ออนไลน์”
แจกไอศกรีม 13 สถานีและให้ผู้โดยสารร่วมสนุกโพสต์ภาพในวัยเด็กสุดน่ารัก ลุ้นรับของรางวัลมากมาย กว่า 30 รางวัล
นายสุเทพ พันธุ์เพ็ง กรรมการผู้อำนวยการใหญ่ บริษัท รถไฟฟ้า ร.ฟ.ท. จำกัด (รฟฟท.) กระทรวงคมนาคม ผู้ให้บริการรถไฟฟ้าชานเมืองสายสีแดง เปิดเผยว่า เมื่อถึงช่วงวันเด็กแห่งชาติในแต่ละปี บริษัทฯ จะมีการจัดกิจกรรมส่งเสริมการตลาดเพื่อมอบความสุข และสร้างรอยยิ้มให้แก่เด็ก ๆ และผู้โดยสารมาโดยตลอด โดยวันเด็กแห่งชาติ 2566 นี้ รฟฟท. ได้จัดกิจกรรมการตลาดในรูปแบบออฟไลน์และออนไลน์ เพื่อให้สอดคล้องกับสถานการณ์ในปัจจุบันและยังคำนึงถึงความปลอดภัยในสถานการณ์ที่มีการแพร่ระระบาดของโรคไวรัส COVID-19 ด้วยการมอบความสุขให้แก่ผู้โดยสาร โดยการแจกไอศกรีมใน 13 สถานี บริเวณชั้นจำหน่ายตั๋ว ทั้งสายนครวิถี(บางซื่อ-ตลิ่งชัน) สายธานีรัถยา(บางซื่อ-รังสิต) ตั้งแต่เวลา 08.00 น. เป็นต้นไป จนกว่าของจะหมด และยังให้ผู้โดยสารได้ร่วมสนุกด้วยการโพสต์รูปภาพวัยเด็กสุดน่ารัก ใต้โพสต์กิจกรรมที่ทางรถไฟฟ้าสายสีแดงจัดขึ้น ซึ่งจะเริ่มในวันเสาร์ที่ 14 มกราคม 2566 ทางเฟซบุ๊ก RED Line SRTET ตั้งแต่เวลา 05.30 - 20.00 น. ซึ่งภาพไหนมีคอมเมนต์ใต้รูปภาพด้วยคำว่า "ถูกใจ" มากที่สุด จะได้รับรางวัลที่ 1 เป็น “เครื่องเกมพกพา Nintendo Switch Lite” , และรางวัลอื่น ๆ ตามลำดับ อาทิ Scooter สำหรับเด็ก, เครื่องบินบังคับ รถบังคับหรือโดรนบังคับ(แบบไม่มีกล้อง), ตุ๊กตาบาร์บี้, บัตรกำนัลรับประทานไอศกรีมมูลค่า 200 บาท และรางวัลอื่น ๆ อีกมากมายกว่า 30 รางวัล โดยรางวัลจะจัดส่งถึงบ้าน โดยไม่มีค่าใช้จ่ายใด ๆ ทั้งสิ้น
อีกทั้งในวันศุกร์ที่ 13 มกราคม 2566 รฟฟท. ยังได้จัดกิจกรรมเพื่อสังคม (CSR) ด้วยการมอบสิ่งของที่จำเป็น ตลอดจนการจัดกิจกรรมเพื่อส่งเสริมการเรียนรู้และการละเล่น เพื่อสร้างความสุขและรอยยิ้ม เนื่องในวันเด็กแห่งชาติ อีกทั้งยังมอบไอศกรีมให้แก่น้อง ๆ  ณ ศูนย์พัฒนาเด็กก่อนวัยเรียน ชุมชนสวนผัก เขตจตุจักร อีกด้วย
ทั้งนี้ 1 บัญชีเฟซบุ๊กแอคเคาท์ สามารถร่วมสนุกได้เพียง 1 สิทธิ์เท่านั้น และการตัดสินของคณะกรรมการถือเป็นที่สิ้นสุด สำหรับการประกาศรายชื่อผู้ที่ได้รับรางวัล บริษัทจะทำการประกาศผ่าน Facebook Official Page รถไฟฟ้าชานเมืองสายสีแดง เพจ RED Line SRTET ในวันพุธที่ 18 มกราคม 2566 ทั้งนี้ เงื่อนไขเป็นไปตามที่ รฟฟท. กำหนด
หากมีข้อสงสัยสามารถติดต่อสอบถามรายละเอียดข้อมูลเพิ่มเติมได้ที่ส่วนบริการลูกค้า 1690 ตลอด 24 ชั่วโมง รถไฟฟ้าสายสีแดง ยกระดับคุณภาพชีวิตชานเมือง

ที่มา : https://www.thaigov.go.th/news/contents/details/63564