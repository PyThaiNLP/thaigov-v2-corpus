รัฐบาลไทย-ข่าวทำเนียบรัฐบาล-นายพิศักดิ์ จิตวิริยะวศิน รองปลัดกระทรวงคมนาคม เป็นประธานพิธีเปิดโครงการ


วันจันทร์ที่ 9 มกราคม 2566
นายพิศักดิ์ จิตวิริยะวศิน รองปลัดกระทรวงคมนาคม เป็นประธานพิธีเปิดโครงการ
“การฝึกอบรมเพื่อพัฒนาศักยภาพ ด้านการสืบสวนอุบัติเหตุทางน้ำ”
นายพิศักดิ์ จิตวิริยะวศิน รองปลัดกระทรวงคมนาคม เป็นประธานพิธีเปิดโครงการ “การฝึกอบรมเพื่อพัฒนาศักยภาพ ด้านการสืบสวนอุบัติเหตุทางน้ำ” (IMO National Professional Development Course on Marine Casualty Investigation) เพื่อการพัฒนาวิชาชีพแห่งชาติของ (International Maritime Organization : IMO) ว่าด้วยการสอบสวนอุบัติเหตุทางทะเล โดยได้รับเกียรติจาก โปรเฟสเซอร์ เยนส์ อูเว่ ชโรเดอร์ ฮินริชส์ รองอธิการบดี (ฝ่ายวิชาการ) World Maritime University (WMU) กัปตัน คูนัล นาครา รองผู้อำนวยการสำนักสอบสวนความปลอดภัยการขนส่ง กระทรวงคมนาคม มิสเตอร์ เบกีร์ ซิตกี้ อุสเตากลู IMO Technical Cooperation Division มีส โจเซฟิน มารี อูรันซา ผู้ประสานงานขององค์การทางทะเลระหว่างประเทศ ภูมิภาคเอเชียตะวันออก ร่วมถ่ายทอดความรู้ในโครงการฝึกอบรมฯ ในวันที่ 9 มกราคม 2566 ณ โรงแรมปรินซ์พาเลซ มหานาค กรุงเทพฯ
นายพิศักดิ์ จิตวิริยะวศิน กล่าวว่า ประเทศไทยเป็นสมาชิก IMO โดยกระทรวงคมนาคมทำหน้าที่เป็นหน่วยงานแห่งชาติในการประสานงานกับ IMO และกรมเจ้าท่าทำหน้าที่เป็นหน่วยปฏิบัติงานในฐานะรัฐเจ้าของธง รัฐเจ้าของท่า และรัฐชายฝั่งตามพันธกรณีของอนุสัญญาระหว่างประเทศของ IMO ร่วมกับหน่วยงานอื่น ๆ ที่เกี่ยวข้อง ซึ่งให้ความสำคัญในเรื่องการสืบสวนอุบัติเหตุทางน้ำ โดยมีเป้าหมายให้การดำเนินการเป็นไปตามมาตรฐานตามประมวลข้อปฏิบัติด้านการสืบสวนอุบัติเหตุทางน้ำ ซึ่งโครงการความร่วมมือทางด้านวิชาการจาก IMO และ WMU ได้พิจารณาคัดเลือกให้ประเทศไทยเป็นประเทศนำร่องในการจัดหลักสูตรดังกล่าว การอบรมในครั้งนี้จึงเป็นโอกาสที่ดีในการเสริมสร้างศักยภาพ เพื่อเตรียมการดำเนินงานด้านการสืบสวนอุบัติเหตุทางน้ำในอนาคต
สำหรับการดำเนินโครงการฯ มีวัตถุประสงค์เพื่อการพัฒนาวิชาชีพแห่งชาติของ IMO ว่าด้วยการสอบสวนอุบัติเหตุทางทะเล และเพื่อพัฒนาให้ผู้เข้าร่วมอบรมเข้าใจประมวลข้อปฏิบัติว่าด้วยการสืบสวนอุบัติเหตุทางน้ำ โดยจัดการอบรมระหว่างวันที่ 9 - 13 มกราคม 2566 รวม 5 วัน ณ โรงแรมปรินซ์พาเลซ มหานาค กรุงเทพฯ โดยมีเจ้าหน้าที่จากสำนักงานปลัดกระทรวงคมนาคม จำนวน 6 คน สำนักงานสืบสวนอุบัติเหตุทางน้ำ จำนวน 4 คน  และกรมเจ้าท่า จำนวน 15 คน เข้าร่วมการอบรม

ที่มา : https://www.thaigov.go.th/news/contents/details/63556