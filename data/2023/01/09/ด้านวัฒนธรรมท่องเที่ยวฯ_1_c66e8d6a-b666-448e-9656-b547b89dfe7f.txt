รัฐบาลไทย-ข่าวทำเนียบรัฐบาล-​ไทยประกาศความพร้อมก้าวสู่ปีที่ 8 งาน “เทศกาลภาพยนตร์อาเซียนแห่งกรุงเทพมหานคร 2565” (BAFF 2022) วันที่ 20-25 ม.ค.นี้  ขับเคลื่อนอุตสาหกรรมภาพยนตร์อาเซียนสู่นานาชาติ  


วันจันทร์ที่ 9 มกราคม 2566
​ไทยประกาศความพร้อมก้าวสู่ปีที่ 8 งาน “เทศกาลภาพยนตร์อาเซียนแห่งกรุงเทพมหานคร 2565” (BAFF 2022) วันที่ 20-25 ม.ค.นี้  ขับเคลื่อนอุตสาหกรรมภาพยนตร์อาเซียนสู่นานาชาติ
​ไทยประกาศความพร้อมก้าวสู่ปีที่ 8 งาน “เทศกาลภาพยนตร์อาเซียนแห่งกรุงเทพมหานคร 2565” (BAFF 2022) วันที่ 20-25 ม.ค.นี้  ขับเคลื่อนอุตสาหกรรมภาพยนตร์อาเซียนสู่นานาชาติ
ไทยประกาศความพร้อมก้าวสู่ปีที่ 8 งาน “เทศกาลภาพยนตร์อาเซียนแห่งกรุงเทพมหานคร 2565” (BAFF 2022) วันที่ 20-25 ม.ค.นี้  ขับเคลื่อนอุตสาหกรรมภาพยนตร์อาเซียนสู่นานาชาติ
วันที่ 9 มกราคม 2566 นายอิทธิพล คุณปลื้ม รัฐมนตรีว่าการกระทรวงวัฒนธรรม เป็นประธานแถลงข่าวการจัดงาน “เทศกาลภาพยนตร์อาเซียนแห่งกรุงเทพมหานคร 2565” โดยมีนางยุพา ทวีวัฒนะกิจบวร ปลัดกระทรวงวัฒนธรรม นางยุถิกา อิศรางกูร ณ อยุธยา รองปลัดกระทรวงวัฒนธรรม นางโชติกา อัครกิจโสภากุล รองปลัดกระทรวงวัฒนธรรม นางสาวสุวรรณี ชินเชี่ยวชาญ ผู้ทรงคุณวุฒิคณะกรรมการภาพยนตร์และวีดิทัศน์แห่งชาติ นายธนกร ปุลิเวคินทร์ ประธานสมาพันธ์สมาคมภาพยนตร์แห่งชาติ นายวิชัย กุลธวัชชัย ผู้แทนจากบริษัท เมเจอร์ ซีนีเพล็กซ์ กรุ้ป จำกัด (มหาชน) ผู้บริหารกระทรวงวัฒนธรรม และผู้แทนหน่วยงานที่เกี่ยวข้องเข้าร่วม ณ ศูนย์ประชุม ชั้น 8 อาคารวัฒนธรรมวิศิษฏ์ กระทรวงวัฒนธรรม (วธ.)
นายอิทธิพล กล่าวว่า วธ. มีนโยบายส่งเสริมความร่วมมือด้านอุตสาหกรรมภาพยนตร์ของกลุ่มประเทศสมาชิกอาเซียนและขยายตลาดภาพยนตร์อาเซียนสู่ระดับนานาชาติ รวมถึงผลักดันให้ประเทศไทยเป็นศูนย์กลางในการผลิตภาพยนตร์และวีดิทัศน์ระดับแนวหน้าของเอเชียตามหมุดหมายการขับเคลื่อนยุทธศาสตร์การส่งเสริมอุตสาหกรรมภาพยนตร์และวีดิทัศน์ ระยะที่ 3 (พ.ศ.2560-2564) ดังนั้น วธ.ได้บูรณาการความร่วมมือกับสมาพันธ์สมาคมภาพยนตร์แห่งชาติ หน่วยงานรัฐและเอกชน จัดงานเทศกาลภาพยนตร์อาเซียนแห่งกรุงเทพมหานคร 2565 (Bangkok ASEAN Film festival 2022)  ครั้งที่ 8 ระหว่างวันที่ 20-25 มกราคม 2566 ณ โรงภาพยนตร์ในเขตกรุงเทพมหานคร โดยมีพิธีเปิดงานในวันที่ 20 มกราคม 2566 ณ โรงภาพยนตร์พารากอน ซีนีเพล็กซ์ ชั้น 5 ศูนย์การค้าสยามพารากอน และพิธีประกาศรางวัลและปิดงานในวันที่ 25 มกราคม 2566 ณ โรงภาพยนตร์เอส เอฟ เวิลด์ ซีเนม่า ชั้น 8 ศูนย์การค้าเซ็นทรัล เวิลด์ โดยภาพยนตร์เปิดเทศกาลในปีนี้ได้แก่ หนังจากสิงคโปร์เรื่อง Ajoomma ผลงานกำกับของ He Shuming ที่ได้รับกระแสตอบรับที่ดีเยี่ยมจากเทศกาลระดับนานาชาติหลายแห่งทั่วโลก
รัฐมนตรีว่าการกระทรวงวัฒนธรรม กล่าวอีกว่า งานเทศกาลภาพยนตร์ฯได้เติบโตมาจนปีนี้ก็เป็นปีที่ 8 แล้วและได้รับการยอมรับจากเครือข่ายอุตสาหกรรมภาพยนตร์ระดับนานาชาติมากขึ้นเรื่อยๆ เป็นหนึ่งในเทศกาลภาพยนตร์ที่มีความน่าสนใจในปฏิทินการจัดงานเทศกาลภาพยนตร์ระดับสากล รวมทั้งกิจกรรมภายในงานเทศกาลภาพยนตร์ฯ ที่มีความน่าสนใจทั้งสำหรับบุคลากรในอุตสาหกรรมภาพยนตร์และประชาชนทั่วไปที่ชื่นชอบการชมภาพยนตร์ต่างประเทศที่หาดูได้ยาก ประกอบด้วย (1) ฉายภาพยนตร์อาเซียนฉายโชว์ เป็นภาพยนตร์เรื่องยาวคุณภาพ 5 เรื่อง คัดเลือกภาพยนตร์คุณภาพการันตีรางวัลจากประเทศในกลุ่มสมาชิกอาเซียน รวมทั้งประเทศภาคีความร่วมมือในทวีปเอเชีย ที่สร้างขึ้นไม่เกิน ปี 2564 และมีคุณค่าได้รับการเสนอชื่อเข้าร่วมฉาย ประกวดในเทศกาลภาพยนตร์ระดับนานาชาติ หรือได้รับรางวัลจากเวทีการประกวดทั่วโลก (2) จัดฉายภาพยนตร์ฮ่องกง 3 เรื่อง โดยได้รับความร่วมมือจากหน่วยงาน Create Hong Kong (CreateHK) (3) จัดฉายภาพยนตร์อาเซียนทรงคุณค่า (ASEAN Classic) 3 เรื่องจากไทย, ฟิลิปปินส์ และอินเดียที่คัดสรรมาให้ชมโดยหอภาพยนตร์ (องค์การมหาชน)
(4) จัดฉายภาพยนตร์ของสายการประกวดภาพยนตร์สั้นอาเซียน 14 เรื่อง จากผู้เข้าประกวดกว่า 150 เรื่อง พิจารณาตัดสินโดยคณะกรรมการผู้ทรงคุณวุฒิทั้งไทยและต่างประเทศ มีรางวัล ได้แก่  1. BEST ASEAN SHORT FILM ได้รับโล่รางวัล และเงินสด 2,000  ดอลล่าร์สหรัฐ 2. JURY PRIZE ได้รับโล่รางวัลและเงินสด 1,000  ดอลล่าร์สหรัฐ  3. SPECIAL MENTION ผู้ได้รับโล่รางวัล และเงินสด 500 ดอลล่าร์สหรัฐ ทั้งนี้ การจัดฉายภาพยนตร์ฯ มีบทบรรยายภาษาไทย-อังกฤษ เข้าชมฟรีทุกเรื่องทุกรอบ ติดตามข้อมูลได้ที่ www.facebook.com/ BangkokAseanFilmFestival และเว็บไซต์ www.baff.go.th
นอกจากนี้ มีกิจกรรมอื่นๆ ได้แก่ การประกวดโครงการภาพยนตร์ขนาดยาวอาเซียน(South East Asia Project Pitch หรือ SEAPITCH) ที่มีผู้สมัครกว่า 30 โครงการและคัดเลือกเหลือ 8 โครงการ โดยผู้ผลิตจากภูมิภาคอาเซียนที่มีแนวคิดในการผลิตภาพยนตร์ในภูมิภาคเอเชียตะวันออกเฉียงใต้ ซึ่งโครงการที่ผ่านการคัดเลือก ผู้กำกับและโปรดิวเซอร์ได้เข้าอบรมพิเศษออนไลน์ด้านการนำเสนอโปรเจกต์กับผู้เชี่ยวชาญระดับนานาชาติ 2 ครั้ง เพื่อเตรียมตัวนำเสนอต่อหน้าคณะกรรมการทรงคุณวุฒิระดับนานาชาติและมอบรางวัลให้ผู้ชนะ 3 รางวัล ได้แก่ 1. SEAPITCH Award ได้รับโล่รางวัลและเงินสด 5,000 ดอลล่าร์สหรัฐ 2. Runner-Up Prize ได้รับโล่รางวัล และเงินสด 3,000 ดอลล่าร์สหรัฐ 3. SPECIAL MENTION ได้รับโล่รางวัลและเงินสด 2,000 ดอลล่าร์สหรัฐและการแถลงข่าวการเปิดตัวทุน Co-production จากหน่วยงาน Create Hong Kong (CreateHK) ในหัวข้อ”Introduction of Hong Kong Asian Film Collaboration Funding Scheme”
นายอิทธิพล กล่าวด้วยว่า ประเทศไทยโดยวธ.ได้ริเริ่มจัดงานเทศกาลภาพยนตร์อาเซียนแห่งกรุงเทพมหานคร ตั้งแต่ปี 2558 และต่อเนื่องถึงปัจจุบันเป็นปีที่ 8 ซึ่งเป็นการขับเคลื่อนตามนโยบายรัฐบาลเพื่อผลักดันใช้ “Soft Power”ความเป็นไทยและอุตสาหกรรมสร้างสรรค์ (Creative Economy) โดยเฉพาะด้านภาพยนตร์ทั้งในส่วนของประเทศไทยและกลุ่มประเทศสมาชิกอาเซียน เพื่อเผยแพร่สู่ระดับนานาชาติและการจัดงานปีนี้เป็นการตอกย้ำ และประกาศศักยภาพอุตสาหกรรมภาพยนตร์อาเซียนและชาติภาคีเอเชียในเวทีโลก ดูรายละเอียดข้อมูลเพิ่มเติมที่เว็บไซต์ www.baff.go.th

ที่มา : https://www.thaigov.go.th/news/contents/details/63565