รัฐบาลไทย-ข่าวทำเนียบรัฐบาล-รัฐมนตรีว่ากากระทรวงยุติธรรม เป็นประธานมอบเงินเยียวยาเหยื่อไฟไหม้Mountain B รอบ 3 รวมช่วยแล้ว 56 ราย กว่า 5 ล้านบาทเศษ แจงไม่ได้ช่วยช้าแต่ต้องรอให้รักษาเสร็จกระบวนการ


วันจันทร์ที่ 9 มกราคม 2566
09/01/2566
พิมพ์
รัฐมนตรีว่ากากระทรวงยุติธรรม เป็นประธานมอบเงินเยียวยาเหยื่อไฟไหม้Mountain B รอบ 3 รวมช่วยแล้ว 56 ราย กว่า 5 ล้านบาทเศษ แจงไม่ได้ช่วยช้าแต่ต้องรอให้รักษาเสร็จกระบวนการ
รัฐมนตรีว่ากากระทรวงยุติธรรม เป็นประธานมอบเงินเยียวยาเหยื่อไฟไหม้Mountain B รอบ 3 รวมช่วยแล้ว 56 ราย กว่า 5 ล้านบาทเศษ แจงไม่ได้ช่วยช้าแต่ต้องรอให้รักษาเสร็จกระบวนการ ยันกระทรวงยุติธรรมไม่เคยทอดทิ้งประชาชน พร้อมช่วยเหลือทุกคน
เมื่อวันที่ 9 มกราคม 2566 เวลา 10.00 น. ณ ที่ว่าการ อำเภอสัตหีบ จังหวัดชลบุรี นายสมศักดิ์ เทพสุทิน รัฐมนตรีว่ากากระทรวงยุติธรรม เป็นประธานการลงพื้นที่มอบเงินช่วยเหลือเยียวยา กรณีเหตุเพลิงไหม้ผับ Mountain B โดยมี น.ส.ณัฐธ์ภัสส์ ยงใจยุทธ ผู้ช่วย รมว.ยุติธรรม นายธวัชชัย ศรีทอง ผู้ว่าราชการจังหวัดชลบุรี นายเรืองศักดิ์ สุวารี อธิบดีกรมคุ้มครองสิทธิและเสรีภาพ นายสะถิระ เผือกประพันธุ์ ส.ส.ชลบุรี พรรคเศรษฐกิจไทย ข้าราชการ ผู้นำท้องถิ่น เจ้าหน้าที่และประชาชนร่วมงาน
นายธวัชชัย กล่าวว่า ตนได้สั่งให้จังหวัดตรวจตราสถานบริการและสถานบันเทิงทั้งหมด เพื่อป้องกันไม่ให้เกิดเหตุการณ์แบบนี้อีก และได้มีการประสานงานติดตามผู้บาดเจ็บ โดยขณะนี้การท่องเที่ยวของชลบุรีกลับมาคึกคัก มีนักท่องเที่ยวชาวต่างชาติทยอยเดินทางมาเที่ยว ตนจึงได้เน้นย้ำกับหน่วยงานในจังหวัดให้ตรวจตราเข้มงวด และกวดขันเรื่องความปลอดภัย เพื่อรองรับนักท่องเที่ยว ให้เกิดความปลอดภัยและมั่นใจที่จะมา
นายสมศักดิ์ กล่าวว่า เหตุเพลิงไหม้ผับ Mountain B จังหวัดชลบุรี เกิดขึ้นเมื่อวันที่ 5 ส.ค.2565 มีผู้บาดเจ็บ 31 ราย และเสียชีวิต 26 ราย รวม 57 ราย โดยกระทรวงยุติธรรมมอบเงินเยียวยาแล้ว 2 ครั้ง ครั้งแรก วันที่ 19 ส.ค. 65 มอบเงินเยียวยาให้กับครอบครัวผู้เสียชีวิต 19 ราย เป็นเงิน 2,176,899 บาท ครั้งที่ 2 เมื่อวันที่ 12 ต.ค. 65 กรมคุ้มครองสิทธิฯ ได้โอนเงินเยียวยาให้แก่ผู้เสียหาย 25 ราย โดยแบ่งเป็น ผู้เสียชีวิต 6 รายและผู้บาดเจ็บ 19 ราย รวมเป็นเงิน 1,922,179 บาท และวันนี้ เป็นการจ่ายเงินเยียวยา ครั้งที่ 3 มอบเงินเยียวยา ให้แก่ผู้เสียชีวิต 1 ราย และผู้บาดเจ็บ 11 ราย  รวม 12 ราย รวมเป็นเงิน 954,104.75 บาท รวมจ่ายเงินเยียวยาผู้เสียหาย ทั้งหมด 56 ราย เป็นเงินทั้งสิ้น 5,053,182.75 บาท โดยยังมีผู้ได้รับบาดเจ็บ 1 ราย ยังไม่นำเอกสารหลักฐานมายื่นขอรับเงินเยียวยากับกรมคุ้มครองสิทธิฯ
นายสมศักดิ์ กล่าวอีกว่า สำหรับ พ.ร.บ.ค่าตอบแทนแก่ผู้เสียหาย ค่าทดแทน และค่าใช้จ่ายแก่จำเลยในคดีอาญา มีมานานแล้วตั้งแต่ปี 2544 ซึ่งอาจจะมีความล้าหลังไปบ้าง โดยผู้เสียหายจะได้รับ 1. กรณีผู้เสียชีวิต จะได้รับเงินเยียวยา 110,000 บาท  ค่าเสียชีวิตไม่เกิน 50,000 บาท ค่าทำศพไม่เกิน 20,000 บาท ค่าขาดผู้อุปการะเลี้ยงดูไม่เกิน 40,000 บาท 2. กรณีผู้ได้รับบาดเจ็บ ค่ารักษาพยาบาลไม่เกิน 40,000 บาท ค่าฟื้นฟูร่างกายไม่เกิน 20,000 บาท ค่าหยุดประกอบอาชีพ ให้ใช้ค่าแรงขั้นต่ำ จังหวัดชลบุรี วันละ 356 บาท X จำนวนวันหยุดประกอบอาชีพ และค่าเสียหายอื่นๆอีก ไม่เกิน 50,000 บาท ซึ่งหลังเกิดเหตุสะเทือนขวัญหลายกรณีประชาชน เรียกร้องให้เพิ่มเงินเยียวยา กระทรวงยุติธรรม จึงแก้หลักเกณฑ์เพิ่มเงินเยียวยา เพื่อเป็นของขวัญปีใหม่ให้ประชาชน กรณีเสียชีวิตปกติ ของเดิม 110,000 บาท ของใหม่ 225,000 บาท กรณีเสียชีวิตพิเศษ (แบบทรมาน) ของเดิม 200,000 บาท ของใหม่ 575,000 บาท
นายสมศักดิ์ ยังกล่าวว่า นอกจากนี้ เรายังมี พ.ร.บ.มาตรการป้องกันการกระทำความผิดซ้ำในความผิดเกี่ยวกับเพศหรือที่ใช้ความรุนแรง หรือ JSOC เพื่อป้องกันและเฝ้าระวังการก่ออาชญากรรมและสร้างความปลอดภัยให้สังคม โดยเฉพาะเด็กและสตรี แก้ปัญหาและลดอัตราการกระทำความผิดซ้ำ ประมวลกฎหมายยาเสพติดใหม่ที่ เริ่มบังคับใช้ 9 ธ.ค.64  เน้นยึดทรัพย์ตัดวงจร โดยปี 2566 ในไตรมาสแรกยึดได้แล้ว 11,280 ล้านบาท ตนอยากขอเชิญชวนแจ้งเบาะแส เพื่อรับรางวัล 5% ผ่านสายด่วน 1386
"ผมขอเป็นกำลังใจให้ชาวชลบุรีทุกท่าน ขอให้ท่านมั่นใจในกระทรวงยุติธรรม เราจะไม่ทอดทิ้ง และอยู่เคียงข้างพวกท่านเสมอ วันนี้เราไม่ได้มาช่วยช้า แต่เราต้องดำเนินการรักษาให้เสร็จสิ้นตามกระบวนการจึงจะมอบเงินให้กับผู้บาดเจ็บได้ โดยมีการติดตามและดูแลกันอย่างต่อเนื่อง ขณะนี้ยังเหลือผู้บาดเจ็บอีก 1 ราย ที่ยังไม่ได้ส่งหลักฐาน ทางยุติธรรมจังหวัดจะติดตามเพื่อมารับเงินต่อไป" นายสมศักดิ์ กล่าว

ที่มา : https://www.thaigov.go.th/news/contents/details/63548