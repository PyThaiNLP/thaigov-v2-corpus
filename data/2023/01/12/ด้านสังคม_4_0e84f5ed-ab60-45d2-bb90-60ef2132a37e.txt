รัฐบาลไทย-ข่าวทำเนียบรัฐบาล-รมว.พม. แถลงจัดงานสัปดาห์วันเด็กแห่งชาติ 2566 ย้ำปั้นเด็กรุ่นใหม่ให้จิ๋วแต่แจ๋ว


วันพฤหัสบดีที่ 12 มกราคม 2566
รมว.พม. แถลงจัดงานสัปดาห์วันเด็กแห่งชาติ 2566 ย้ำปั้นเด็กรุ่นใหม่ให้จิ๋วแต่แจ๋ว
รมว.พม. แถลงจัดงานสัปดาห์วันเด็กแห่งชาติ 2566 ย้ำปั้นเด็กรุ่นใหม่ให้จิ๋วแต่แจ๋ว
วันนี้ (12 ม.ค. 66) เวลา 10.30 น. นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานงานแถลงข่าว "การจัดงานสัปดาห์วันเด็กแห่งชาติ ประจำปี 2566" ภายใต้แนวคิด “อนาคตเด็ก อนาคตประเทศไทย” ร่วมกับผู้แทนภาคีเครือข่าย อีกทั้งเป็นประธานในพิธีมอบเกียรติบัตร “เด็กดีเด่น” ประจำปี 2566 พร้อมมอบรางวัลและเกียรติบัตรประกวดเรียงความ หัวข้อ "อนาคตเด็ก อนาคตประเทศไทย : การรู้ทางภัยออนไลน์" โดยมี นางสาวสุนีย์ ศรีสง่าตระกูลเลิศ รออธิบดีกรมกิจการเด็กและเยาวชน กล่าวรายงาน ทั้งนี้ คณะผู้บริหารกระทรวง พม. ผู้แทนภาคีเครือข่ายด้านเด็กและเยาวชน เข้าร่วมงาน ณ สุราลัย ฮอลล์ ห้างสรรพสินค้าไอคอนสยาม กรุงเทพฯ
นายจุติ กล่าวว่า ด้วยรัฐบาลกำหนดให้วันเสาร์สัปดาห์ที่ 2 ของเดือนมกราคมของทุกปี เป็นวันเด็กแห่งชาติ เพื่อกระตุ้นให้สังคมเห็นถึงความสำคัญและความต้องการของเด็ก อีกทั้งส่งเสริมให้ทุกภาคส่วนเข้ามามีส่วนร่วมในการพัฒนาเด็กอย่างรอบด้านและเต็มศักยภาพ นำไปสู่การเป็นพลเมืองที่ดีมีคุณภาพในอนาคต ทั้งนี้ กระทรวง พม. โดยกรมกิจการเด็กและเยาวชน (ดย.) ในฐานะหน่วยงานภาครัฐที่มีภารกิจสำคัญในการขับเคลื่อนงานพัฒนาศักยภาพเด็กให้มีความพร้อมในศตวรรษที่ 21 อย่างมีคุณภาพ จึงได้จัดงานสัปดาห์วันเด็กแห่งชาติ ประจำปี 2566 ภายใต้แนวคิด “อนาคตเด็ก อนาคตประเทศไทย” ระหว่างวันที่ 10 - 14 มกราคม 2566 เพื่อให้เด็กได้ตระหนักรู้ถึงภัยออนไลน์ เรียนรู้วิถีชีวิตและวัฒนธรรมชุมชน พัฒนาตนเองอย่างรอบด้าน และมีความคิดริเริ่มสร้างสรรค์ รวมทั้งส่งเสริมภาคีเครือข่ายด้านเด็กให้เข้ามามีส่วนร่วมในการพัฒนาศักยภาพเด็กให้มีความพร้อมในศตวรรษที่ 21
นายจุติ กล่าวต่อไปว่า วันนี้ มีการจัดงานสัปดาห์วันเด็กแห่งชาติ ประจำปี 2566 ที่ห้างสรรพสินค้าไอคอนสยาม กรุงเทพฯ โดยมีกิจกรรมสำคัญ ได้แก่ งานแถลงข่าว พิธีมอบเกียรติบัตร “เด็กดีเด่น” ประจำปี 2566 จำนวน 13 คน  พิธีมอบรางวัลและเกียรติบัตรประกวดเรียงความ หัวข้อ "อนาคตเด็ก อนาคตประเทศไทย : การรู้ทางภัยออนไลน์" จำนวน 50 คน และกิจกรรมพาน้องดูหนัง ชมภาพยนตร์ หนุมาน White Monkey จำนวน 225 คน ทั้งนี้ กระทรวง พม. ขอขอบคุณภาคีเครือข่ายทุกภาคส่วนที่เห็นถึงความสำคัญของการพัฒนาศักยภาพเด็ก โดยเข้ามาช่วยกันสนับสนุนงานในทุกด้าน และหวังเป็นอย่างยิ่งว่าเราจะทำงานด้วยกันเพื่อหล่อหลอมเด็กให้เป็นอนาคตของชาติที่มีคุณภาพดังคำขวัญวันเด็กแห่งชาติ ประจำปี 2566 ที่ว่า “รู้หน้าที่ มีวินัย ใฝ่ความดี”
นายจุติ กล่าวต่อไปอีกว่า สิ่งที่รัฐบาลทุ่มเททำคือการพัฒนาทุนมนุษย์ ซึ่งมีการขับเคลื่อนโครงการเพื่อเด็กและเยาวชนจำนวนมากที่ต้องการพัฒนาไปถึงฐานรากทั่วประเทศ แต่ปัจจุบัน สิ่งที่น่าเป็นห่วงคือประชากรเด็กลดลง เพราะฉะนั้นเราต้องปั้นเด็กรุ่นใหม่ให้จิ๋วแต่แจ๋ว  กระทรวง พม. จึงต้องบูรณาการร่วมกับภาคีเครือข่ายทุกภาคส่วน เพื่อสร้างโอกาสให้กับเด็กและเยาวชน สามารถนำไปต่อยอดสร้างอาชีพใหม่ๆ ได้  และเราจะร่วมมือกับกระทรวงศึกษาธิการในเรื่องการปรับหลักสูตรการเรียนการสอนให้สั้นและเร็วขึ้น และเด็กต้องนำไปใช้ประกอบอาชีพได้จริง รวมถึงการสร้างโอกาสและทักษะอาชีพ เพื่อเพิ่มความหลากหลายในการประกอบอาชีพให้กับเด็กและเยาวชน
นายจุติ กล่าวเพิ่มเติมว่า ต่อไปเราจะไม่จัดงานวันเด็กแห่งชาติเพียงวันเสาร์ที่ 2 ของเดือนมกราคม แต่จะจัดให้เป็นสัปดาห์วันเด็กแห่งชาติ มุ่งเน้นความสนุกสนาน และความมีสาระ นอกจากนี้ จะมีการเปิดโครงการยุวทูตคุณธรรมให้กับสภาเด็กและเยาวชนได้เรียนรู้เรื่องมิติของโลกยุคใหม่ที่เราจะต้องไม่ตกเป็นทาสของเทคโนโลยี แต่จะใช้ประโยชน์จากเทคโนโลยีในการศึกษา การประกอบอาชีพ อีกทั้งจะมีโรงเรียนสอนผู้ปกครอง เพื่อสอนหลักการเลี้ยงดูบุตรหลานรุ่นใหม่ให้มีคุณภาพ มีความเข้มแข็งจากภายใน เนื่องจากปัจจุบัน เด็กส่วนใหญ่ไม่ได้ถูกพ่อแม่เลี้ยงดูด้วยตัวเอง โดยเราจะมุ่งเน้นการสอนทักษะการใช้ชีวิตและการประกอบอาชีพได้จริง เพื่อการเป็นมนุษย์ได้อย่างสมบูรณ์
#ช่วย24ชั่วโมง
#ช่วย24ชม
#พมช่วย24ชม
#ข่าวพม.

ที่มา : https://www.thaigov.go.th/news/contents/details/63673