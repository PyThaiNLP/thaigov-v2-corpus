รัฐบาลไทย-ข่าวทำเนียบรัฐบาล-มหาดไทย ย้ำทุกพื้นที่เร่งนำตัวผู้ป่วยยาเสพติดเข้าสู่ระบบบำบัดรักษา ฟื้นฟู ควบคู่ Re X-Ray สถานที่สุ่มเสี่ยงต่อการแพร่ระบาดของยาเสพติดอย่างต่อเนื่อง พร้อมปราบปรามการกระทำความผิด


วันพุธที่ 11 มกราคม 2566
11/01/2566
พิมพ์
มหาดไทย ย้ำทุกพื้นที่เร่งนำตัวผู้ป่วยยาเสพติดเข้าสู่ระบบบำบัดรักษา ฟื้นฟู ควบคู่ Re X-Ray สถานที่สุ่มเสี่ยงต่อการแพร่ระบาดของยาเสพติดอย่างต่อเนื่อง พร้อมปราบปรามการกระทำความผิด
มหาดไทย ย้ำทุกพื้นที่เร่งนำตัวผู้ป่วยยาเสพติดเข้าสู่ระบบบำบัดรักษา ฟื้นฟู ควบคู่ Re X-Ray สถานที่สุ่มเสี่ยงต่อการแพร่ระบาดของยาเสพติดอย่างต่อเนื่อง พร้อมปราบปรามการกระทำความผิดทุกรูปแบบ มุ่งสู่สังคมไทยปลอดยาเสพติดอย่างยั่งยืน
วันนี้ (11 มกราคม 2566) นายสุทธิพงษ์ จุลเจริญ ปลัดกระทรวงมหาดไทย เปิดเผยว่า กระทรวงมหาดไทยได้เน้นย้ำให้ทุกพื้นที่เร่งนำตัวผู้ป่วยยาเสพติดเข้าสู่ระบบบำบัดรักษา ฟื้นฟู โดยยกกรณีตัวอย่างที่มีผลงานเป็นรูปธรรมของจังหวัดกำแพงเพชร ซึ่งได้มีเปิดศูนย์คัดกรอง โรงพยาบาลส่งเสริมสุขภาพตำบลท่าไม้แดง ในวันนี้ โดยศูนย์คัดกรองดังกล่าวตั้งอยู่หมู่ที่ 3 ตำบลลานดอกไม้ อำเภอเมืองกำแพงเพชร รับผิดชอบ 11 หมู่บ้าน จำนวนประชากร 5,591 คน สำหรับผลการดำเนินงานคัดกรอง ตั้งแต่เริ่มดำเนินการ ภายหลังส่งคำขอขึ้นทะเบียนเป็นศูนย์คัดกรองและได้ประกาศในราชกิจจานุเบกษา ตามประกาศกระทรวงสาธารณสุข เรื่องกำหนดสถานที่ที่เป็นศูนย์คัดกรอง พ.ศ. 2565 เล่มที่ 1 หน้าที่ 1 วันที่ 30 พฤศจิกายน 2565 มีรายละเอียดดังนี้ กลุ่มเป้าหมายจากการสำรวจชุมชน (Re X-Ray) พบผู้ป่วยยาเสพติด 10 ราย คัดกรองได้ 10 ราย แบ่งเป็นกลุ่มสีเขียว (ผู้ใช้) 3 ราย เป็นกลุ่มสีเหลือง (ผู้เสพ) 4 ราย และเป็นกลุ่มสีแดง (ผู้ติด) 3 ราย ซึ่งทุกรายได้เข้าสู่กระบวนการบำบัดเพื่อช่วยเหลือผู้ป่วยยาเสพติดให้ได้รับการบำบัดรักษาทั้งทางด้านร่างกายและจิตใจ ในรูปแบบ CBTx 3 ราย และส่งต่อโรงพยาบาลกำแพงเพชร 7 ราย และยังมีแนวทางในการดูแลติดตามหลังผ่านการบำบัดโดยการติดตามเยี่ยม 4-7 ครั้ง ในระยะเวลา 1 ปี เพื่อคืนคนดีสู่สังคมต่อไป
พร้อมกันนี้ ปลัดกระทรวงมหาดไทย ยังได้กล่าวถึงการป้องกันและปราบปรามยาเสพติด โดยการเร่ง Re X-Ray สถานที่สุ่มเสี่ยง เช่น สถานบริการ และสถานประกอบการที่มีลักษณะคล้ายสถานบริการ พื้นที่ชุมชนเป้าหมายที่มีการแพร่ระบาดของยาเสพติด ซึ่งหลายพื้นที่ได้ปล่อยแถวชุดปฏิบัติการ เข้ากวาดล้างจับกุม และกดดันป้องปราม รวมทั้งสุ่มตรวจสถานบันเทิงต่าง ๆ อย่างต่อเนื่อง ยกตัวอย่างเช่น จังหวัดชลบุรี นายพิสิษฐ สิริสวัสดินุกูล นายอำเภอบางละมุง พร้อมด้วยกำลังเจ้าหน้าที่ฝ่ายปกครองอำเภอบางละมุง ออกตรวจตราสถานบันเทิงภายในพื้นที่เมืองพัทยา อำเภอบางละมุง พบว่าหลายร้านให้ความร่วมมือปิดให้บริการตามเวลาที่กฎหมายกำหนด แต่มีบางร้านยังคงเปิดให้บริการมีนักเที่ยวนั่งดื่มกันอย่างเพลิดเพลินจึงนำกำลังเข้าตรวจสอบและจับกุม โดยจากการเข้าตรวจสอบนั้น ไม่พบสิ่งผิดกฎหมายอื่น ทั้งอาวุธ ยาเสพติด และเยาวชนอายุต่ำกว่า 18 ปี แต่อย่างใด พบเพียงจำหน่ายสุราเกินเวลาที่กฎหมายกำหนดเท่านั้น ซึ่งก็ได้ควบคุมตัวมาบันทึกจับกุมยังที่ว่าการอำเภอบางละมุง ก่อนจะส่งดำเนินคดีตามกระบวนการทางกฎหมายในพื้นที่ สภ.เมืองพัทยาต่อไป
จากนั้น นายสุทธิพงษ์ จุลเจริญ ปลัดกระทรวงมหาดไทย ได้กล่าวเพิ่มเติมถึงมิติด้านการจับกุมและปราบปรามผู้กระทำความผิดที่เกี่ยวข้องกับยาเสพติด โดยเน้นย้ำว่ากระทรวงมหาดไทยยังคงเดินหน้าอย่างมุ่งมั่นในการทำสงครามกับยาเสพติดทุกชนิดด้วยการบูรณาการการทำงานกับเจ้าหน้าที่ตำรวจ ทหาร ป.ป.ส. รวมถึงทุกหน่วยงานที่เกี่ยวข้องอย่างเข้มข้น ด้วยการใช้ทุกกลไกภาคีเครือข่ายในพื้นที่ และลงพื้นที่ลุยกวาดล้างผู้กระทำความผิดอย่างแข็งขัน จริงจัง และต่อเนื่อง ทั้งผู้ค้ารายใหญ่และผู้ค้ารายย่อยในพื้นที่ของจังหวัดต่าง ๆ ทั่วประเทศ ซึ่งมีตัวอย่างผลการปฏิบัติงานที่น่าสนใจ ดังนี้
1. จังหวัดเชียงใหม่ ตำรวจ ตชด.335 พร้อมด้วยชุดสืบสวนภาค 5 ฝ่ายปกครองอำเภอสันทราย และ ป.ป.ส. ภาค 5 สกัดจับขบวนการค้ายาเสพติด ที่ลักลอบขนลำเลียงยาบ้าล็อตใหญ่ผ่านเส้นทางพื้นที่บ้านหมู่ 7 ตำบลหนองหาร โดยสามารถตรวจยึดยาบ้าได้ 11 กระสอบ ประมาณ 1,990,000 เม็ด เจ้าหน้าที่จึงตรวจยึดเป็นของกลางนำส่ง สภ.แม่โจ้ เพื่อดำเนินคดีตามขั้นตอน และขยายผลต่อไป และ นายชลิต ทิพย์คำ นายอำเภอแม่ออน สั่งการให้ปลัดอำเภอฝ่ายความมั่นคง นำสมาชิก อส. กองร้อย อส. อ.แม่ออน ที่ 24 บูณาการร่วมกับตำรวจชุดสืบสวน สภ.แม่ออน ลงพื้นที่ค้นหาผู้ค้า/ผู้เสพยาเสพติด ตามบัญชีรายชื่อจากการ Re X-Ray ในพื้นที่ตำบลบ้านสหกรณ์ และตำบลห้วยแก้ว สามารถจับกุมผู้ต้องหาได้ 2 ราย พร้อมของกลางยาบ้า จำนวน 38 เม็ด และปืนลูกซองยาวขนาด 12 พร้อมเครื่องกระสุน จำนวน 12 นัด เจ้าหน้าที่ได้นำตัวผู้ต้องหาทั้ง 2 ราย พร้อมของกลาง ส่งพนักงานสอบสวน สภ.แม่ออน เพื่อดำเนินคดีตามกฎหมายต่อไป
2. จังหวัดลำพูน ชุดสืบสวนภูธรภาค 5 พร้อมตำรวจ สภ.บ้านธิ และฝ่ายปกครองอำเภอบ้านธิ เข้าตรวจค้นบ้านผู้ต้องหารายหนึ่งในพื้นที่ตำบลห้วยยาบ หลังได้รับแจ้งจากชาวบ้านว่ามีพฤติกรรมพัวพันกับยาเสพติด และมีการมั่วสุมเสพยาในบ้านพักของตนเอง จากการเข้าตรวจค้นพบยาบ้า จำนวน 7 เม็ด และปืนลูกโม่ .22 ซึ่งเป็นปืนเถื่อนไม่มีทะเบียนอีก 1 กระบอก จึงได้แจ้งข้อหาเสพและมียาเสพติดไว้ในครอบครอง และมีอาวุธปืนไว้ในครอบครองโดยไม่ได้รับอนุญาต
3. จังหวัดนครราชสีมา เจ้าหน้าที่ตำรวจ สภ.พิมาย ได้ตั้งด่านตรวจยาเสพติดที่บริเวณถนนสายพิมาย-ชุมพวง ตำบลในเมือง อำเภอพิมาย โดยสามารถจับกุมตัวผู้ต้องหาได้ 2 ราย พร้อมของกลางยาบ้า จำนวน 4,044 เม็ด จึงควบคุมตัวพร้อมของกลางนำส่งพนักงานสอบสวน สภ.พิมาย เพื่อดำเนินคดีตามกฎหมายต่อไป
4. จังหวัดแพร่ นายนคร สายยืด นายอำเภอสูงเม่น มอบหมายให้ น.ส.นงลักษณ์ มะทะ ปลัดอำเภอฝ่ายความมั่นคง และสมาชิก อส. อ.สูงเม่น ที่ 4 บูรณาการร่วมกับเจ้าหน้าที่ตำรวจภูธรสูงเม่น พร้อมด้วยเจ้าหน้าที่ตำรวจ สภ.สูงเม่น, กำนัน, ผู้ใหญ่บ้าน และผู้ช่วยผู้ใหญ่บ้าน ตำบลหัวฝาย ได้ร่วมกันปฏิบัติการในพื้นที่ตำบลหัวฝาย ตรวจค้นบ้านพักสองหลังตามหมายศาล โดยสามารถจับกุมตัวผู้ต้องหาได้ 2 ราย พร้อมของกลางยาบ้า จำนวนรวม 239 เม็ด จึงนำตัวผู้ต้องหาพร้อมของกลางนำส่งพนักงานสอบสวน สภ.สูงเม่น เพื่อดำเนินคดีตามกฎหมายต่อไป
5. จังหวัดอุบลราชธานี นายอุบล พีระพรปัญญา นายอำเภอนาตาล สั่งการให้ นายอาทิตย์ ภูละคร ปลัดอำเภอ หัวหน้ากลุ่มงานความมั่นคงอำเภอนาตาล นำกำลังสมาชิก อส. กองร้อย อส. อ.นาตาล ที่ 23 ร่วมกับ เจ้าหน้าที่ตำรวจชุดสืบสวน สภ.นาตาล ร่วมกันปิดล้อม ตรวจค้น และกวาดล้างยาเสพติดและสิ่งผิดกฎหมาย ตาม “แผนยุทธการจังหวัดอุบลราชธานีปลอดยาเสพติด” สามารถจับกุมตัวผู้ต้องหาได้ 3 ราย พร้อมของกลางยาบ้า จำนวน 48 เม็ด ก่อนนำตัวส่งพนักงานสอบสวน สภ.นาตาล เพื่อดำเนินคดีตามกฎหมายต่อไป
6. จังหวัดสกลนคร นายสมชาย จันทร์งาม นายอำเภอพังโคน สั่งการให้ นายเสถียร ถวายชัย ปลัดอำเภอหัวหน้าฝ่ายความมั่นคง พร้อมสมาชิก อส. ออกตรวจค้นหาผู้เสพ/ผู้ค้า ในพื้นที่ตามโครงการ “ปฏิบัติการสกลนคร 90 วัน ปราบปรามผู้ค้า ค้นหาผู้ติด เป็นมิตรกับชุมชน” โดยสามารถจับกุมผู้ต้องหาได้ 1 ราย พร้อมของกลางยาบ้า จำนวน 17 เม็ด จึงบันทึกการจับกุมก่อนนำตัวพร้อมของกลางส่งพนักงานสอบสวน สภ.พังโคน เพื่อดำเนินคดีตามกฎหมายต่อไป
7. จังหวัดอุตรดิตถ์ นายสามารถ อินทปัญญา นายอำเภอบ้านโคก มอบหมายให้ปลัดอำเภอฝ่ายความมั่นคง และสมาชิก อส. อ.บ้านโคก ที่ 7 ร่วมกับชุดสืบสวน สภ.บ้านโคก และ ชุด ชปส.ตชด.317 ร่วมตรวจค้นและจับกุมตัวผู้ต้องหารายหนึ่ง พบของกลางยาบ้า จำนวน 14 เม็ด จึงส่งมอบตัวพร้อมของกลางให้พนักงานสอบสวน สภ.บ้านโคก เพื่อดำเนินคดีตามกฎหมายต่อไป
8. จังหวัดศรีสะเกษ นายพรชัย วงศ์งาม นายอำเภอขุนหาญ ได้สั่งการให้ นายจุติเพชร บุญเนตร ปลัดอำเภอ งานป้องกัน นำกำลัง เจ้าหน้าที่สมาชิก อส. อ.ขุนหาญ ที่ 6 สนธิกำลัง เจ้าหน้าที่ตำรวจ สภ.ขุนหาญ และเจ้าหน้าที่ชุดปฏิบัติการข่าว กกล.สุรนารี ร่วมกันขยายผลกวาดล้างอาชญากรรมและการกระทำผิดเกี่ยวกับยาเสพติดตามแผน “ยุทธการ 238 พิทักษ์นครลำดวน” ในพื้นที่รับผิดชอบของ ศป.ปส.อ.ขุนหาญ โดยสามารถจับกุมตัวผู้ต้องหาได้ 1 ราย พร้อมของกลางยาบ้า จำนวน 10 เม็ด จึงนำตัวพร้อมของกลางส่งพนักงานสอบสวน สภ.ขุนหาญ เพื่อดำเนินคดีตามกฎหมายต่อไป
ปลัดกระทรวงมหาดไทย กล่าวทิ้งท้ายว่า กระทรวงมหาดไทยได้กำชับให้ทุกพื้นที่เฝ้าระวังการกระทำความผิดทุกรูปแบบ หากสามารถจับกุมผู้ต้องหาที่เกี่ยวข้องกับคดียาเสพติดให้เร่งทำการขยายผล รวมถึงประสานหน่วยงานที่เกี่ยวข้องเพื่อระดมสรรพกำลังในการดำเนินการป้องกันและแก้ไขปัญหาการแพร่ระบาดของยาเสพติดในทุกพื้นที่ อีกทั้งยังให้ทุกจังหวัด และอำเภอ รวมถึงภาคีเครือข่าย ช่วยประชาสัมพันธ์ช่องทางการเเจ้งเบาะเเส หรือการร้องเรียนที่สายด่วนศูนย์ดำรงธรรม 1567 โทรฟรี ตลอด 24 ชั่วโมง หากพบเห็นการกระทำความความผิด หรือบุคคลที่มีพฤติกรรมอาจก่อให้เกิดภัยแก่สังคมให้รีบเเจ้งทันที เพื่อจะได้ดำเนินการตามข้อร้องเรียนอย่างเร่งด่วนต่อไป ทั้งนี้ ขอให้เชื่อมั่นในการปฏิบัติงานของเจ้าหน้าที่ในการป้องกันเเละเเก้ไขปัญหายาเสพติด ตามนโยบายในการประกาศสงครามกับยาเสพติดของกระทรวงมหาดไทย ซึ่งพร้อมทำหน้าที่อย่างจริงจังในทุกรูปแบบ เพื่อนำมาซึ่งความสงบสุขของพี่น้องประชาชนคนไทยอย่างยั่งยืนสืบไป

ที่มา : https://www.thaigov.go.th/news/contents/details/63649