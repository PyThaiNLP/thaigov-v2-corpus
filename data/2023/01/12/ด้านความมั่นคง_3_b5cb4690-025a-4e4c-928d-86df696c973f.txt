รัฐบาลไทย-ข่าวทำเนียบรัฐบาล-พสกนิกรชาวไทยทั่วประเทศ รวมพลังแสดงความจงรักภักดีและสำนึกในพระมหากรุณาธิคุณ ถวายพระพรแด่สมเด็จพระเจ้าลูกเธอ เจ้าฟ้าพัชรกิติยาภา ฯ ให้ทรงหายจากพระอาการประชวรและทรงมีพลานามัยแข็งแรง


วันพุธที่ 11 มกราคม 2566
11/01/2566
พิมพ์
พสกนิกรชาวไทยทั่วประเทศ รวมพลังแสดงความจงรักภักดีและสำนึกในพระมหากรุณาธิคุณ ถวายพระพรแด่สมเด็จพระเจ้าลูกเธอ เจ้าฟ้าพัชรกิติยาภา ฯ ให้ทรงหายจากพระอาการประชวรและทรงมีพลานามัยแข็งแรง
พสกนิกรชาวไทยทั่วประเทศ รวมพลังแสดงความจงรักภักดีและสำนึกในพระมหากรุณาธิคุณ ถวายพระพรแด่สมเด็จพระเจ้าลูกเธอ เจ้าฟ้าพัชรกิติยาภา นเรนทิราเทพยวดี กรมหลวงราชสาริณีสิริพัชร มหาวัชรราชธิดา ให้ทรงหายจากพระอาการประชวรและทรงมีพลานามัยแข็งแรงในเร็ววัน
วันนี้ (11 ม.ค. 66) นายสุทธิพงษ์ จุลเจริญ ปลัดกระทรวงมหาดไทย เปิดเผยว่า ตามที่กระทรวงมหาดไทยได้รับความเห็นชอบจากคณะรัฐมนตรีตามมติคณะรัฐมนตรีเมื่อวันที่ 27 ธันวาคม 2565 เป็นหน่วยงานผู้รับผิดชอบการดำเนินโครงการบรรพชาอุปสมบท 99 รูป ถวายพระพรแด่สมเด็จพระเจ้าลูกเธอ เจ้าฟ้าพัชรกิติยาภา นเรนทิราเทพยวดี กรมหลวงราชสาริณีสิริพัชร มหาวัชรราชธิดา ณ วัดที่จังหวัดกำหนดทั้ง 76 จังหวัดทั่วประเทศ โดยได้รับเมตตาจากเจ้าพระคุณสมเด็จพระอริยวงศาคตญาณ สมเด็จพระสังฆราช สกลมหาสังฆปริณายก ประธานกรรมการมหาเถรสมาคม โปรดเมตตาประทานผ้าไตร 76 ไตร ให้กับจังหวัด จังหวัดละ 1 ไตร โดยเสด็จพระกุศล เพื่อถวายพระพรแด่สมเด็จพระเจ้าลูกเธอ เจ้าฟ้าพัชรกิติยาภา นเรนทิราเทพยวดี กรมหลวงราชสาริณีสิริพัชร มหาวัชรราชธิดา ให้ทรงหายจากพระอาการประชวรและมีพลานามัยแข็งแรงในเร็ววัน ซึ่งในช่วงระหว่างวันที่ 8-10 มกราคม 2566 ที่ผ่านมาได้มีการจัดพิธีบรรพชาอุปสมบทไปแล้ว 55 จังหวัดทุกภาคทั่วประเทศ รวม 5,587 รูป
นายสุทธิพงษ์ จุลเจริญ ปลัดกระทรวงมหาดไทย กล่าวว่า ในวันนี้ กระทรวงมหาดไทยได้รับรายงานจากจังหวัดอุดรธานี ซึ่งได้ดำเนินการจัดพิธีบรรพชาอุปสมบท 99 รูป เพื่อถวายพระพรแด่สมเด็จพระเจ้าลูกเธอ เจ้าฟ้าพัชรกิติยาภา นเรนทิราเทพยวดี กรมหลวงราชสาริณีสิริพัชร มหาวัชรราชธิดา ให้ทรงหายจากพระอาการประชวรและทรงมีพลานามัยแข็งแรงในเร็ววัน ซึ่งได้จัดขึ้นที่พระอุโบสถ วัดมัชฌิมาวาส พระอารามหลวง ต.หมากแข้ง อ.เมืองอุดรธานี โดยได้รับเมตตาจากท่านเจ้าคุณพระธรรมวิมลมุนี เจ้าคณะจังหวัดอุดรธานี เจ้าอาวาสวัดมัชฌิมาวาส พระอารามหลวง เป็นประธานฝ่ายสงฆ์และเป็นพระอุปัชฌาย์ นายวันชัย คงเกษม ผู้ว่าราชการจังหวัดอุดรธานี เป็นประธานฝ่ายฆราวาส โดยมีนายกเหล่ากาชาดจังหวัดอุดรธานี รองผู้ว่าราชการจังหวัด พร้อมหัวหน้าส่วนราชการ ข้าราชการพลเรือน ตุลาการ ทหาร ตำรวจ และประชาชน ร่วมอนุโมทนาในพิธี ทำให้ในขณะนี้ได้มีการจัดพิธีบรรพชาอุปสมบทฯ ไปแล้ว 56 จังหวัด รวม 5,686 รูป นอกจากนี้ ในพื้นที่จังหวัดอื่น ๆ ได้มีการเตรียมการจัดพิธีบรรพชาอุปสมบทรวมถึงการบำเพ็ญกุศลถวายพระพรแด่สมเด็จพระเจ้าลูกเธอ เจ้าฟ้าพัชรกิติยาภา นเรนทิราเทพยวดี กรมหลวงราชสาริณีสิริพัชร มหาวัชรราชธิดา อาทิ
1. จังหวัดสุพรรณบุรี ที่วัดไทรงามธรรมธราราม ต.ดอนมะสังข์ อ.เมืองสุพรรณบุรี พระครูศรีรัตนาภิวัฒน์ เจ้าอาวาสวัดพระลอย รองเจ้าคณะจังหวัดสุพรรณบุรี เป็นประธานฝ่ายสงฆ์ นายณัฐภัทร สุวรรณประทีป ผู้ว่าราชการจังหวัดสุพรรณบุรี เป็นประธานฝ่ายฆราวาส นำข้าราชการ ตุลาการ ทหาร ตำรวจ หัวหน้าส่วนราชการ เหล่ากาชาดจังหวัดสุพรรณบุรี หน่วยงานรัฐวิสาหกิจ ภาคเอกชน และประชาชน เข้าร่วมพิธีปลงผมนาค ตามโครงการบรรพชาอุปสมบท 99 รูป ถวายพระพรแด่สมเด็จพระเจ้าลูกเธอ เจ้าฟ้าพัชรกิติยาภา นเรนทิราเทพยวดี กรมหลวงราชสาริณีสิริพัชร มหาวัชรราชธิดา ให้พระองค์ทรงหายจากพระประชวร และทรงมีพระพลานามัยแข็งแรงในเร็ววัน
2. จังหวัดปราจีนบุรี ที่วัดป่ามะไฟ ต.โคกไม้ลาย อ.เมืองปราจีนบุรี นายรณรงค์ นครจินดา ผู้ว่าราชการจังหวัดปราจีนบุรี พร้อมด้วยข้าราชการและพุทธศาสนิกชนชาวจังหวัดปราจีนบุรี ร่วมถวายภัตตาหารเพลแด่พระภิกษุสงฆ์ผู้อุปสมบทตามโครงการบรรพชาอุปสมบท 99 รูป เพื่อถวายพระพรแด่สมเด็จพระเจ้าลูกเธอ เจ้าฟ้าพัชรกิติยาภา นเรนทิราเทพยวดี กรมหลวงราชสาริณีสิริพัชร มหาวัชรราชธิดา ให้ทรงหายจากพระอาการประชวรและทรงมีพลานามัยแข็งแรงในเร็ววัน
3. จังหวัดเชียงใหม่ ที่วัดร่ำเปิง (ตโปทาราม) ต.สุเทพ อ.เมืองเชียงใหม่ นายนิรัตน์ พงษ์สิทธิถาวร ผู้ว่าราชการจังหวัดเชียงใหม่ พร้อมด้วยหัวหน้าส่วนราชการ ศาล ทหาร ตำรวจ และประชาชน ร่วมทำบุญตักบาตรและเจริญพระพุทธมนต์ โดยมี พระเทพปริยัติ เจ้าคณะจังหวัดเชียงใหม่ เจ้าอาวาสวัดเจ็ดยอด พระอารามหลวง นำพระภิกษุสงฆ์และสามเณรจากโครงการบรรพชาอุปสมบท จำนวน 109 รูปออกบิณฑบาตพุทธศาสนิกชนชาวเชียงใหม่ เพื่อถวายเป็นพระกุศลถวายพระพรแด่สมเด็จพระเจ้าลูกเธอ เจ้าฟ้าพัชรกิติยาภา นเรนทิราเทพยวดี กรมหลวงราชสาริณีสิริพัชร มหาวัชรราชธิดา ให้ทรงหายจากพระอาการประชวรในเร็ววัน
4. จังหวัดนครศรีธรรมราช ที่วัดพระมหาธาตุ วรมหาวิหาร ต.ในเมือง อ.เมืองนครศรีธรรมราช นายอภินันท์ เผือกผ่อง ผู้ว่าราชการจังหวัดนครศรีธรรมราช เป็นประธานพิธีทำบุญตักบาตรและฉลองพระใหม่ เพื่อถวายพระพรแด่สมเด็จพระเจ้าลูกเธอ เจ้าฟ้าพัชรกิติยาภา นเรนทิราเทพยวดี กรมหลวงราชสาริณีสิริพัชร มหาวัชรราชธิดา ให้ทรงหายจากพระอาการประชวรและมีพลานามัยแข็งแรงโดยเร็ววัน และเพื่อเป็นการแสดงความจงรักภักดีและสำนึกในพระมหากรุณาธิคุณอันหาที่สุดมิได้ โดยได้รับเมตตาจากพระราชวิสุทธิกวี เจ้าคณะภาค 16 เป็นประธานฝ่ายสงฆ์ โดยมี นายกเหล่ากาชาดจังหวัดนครศรีธรรมราช หัวหน้าส่วนราชการ ภาคเอกชน และพสกนิกรชาวนครศรีธรรมราชทุกหมู่เหล่า ร่วมพิธี
5. จังหวัดปัตตานี ว่าที่ร้อยตรี ตระกูล โทธรรม รองผู้ว่าราชการจังหวัดปัตตานี พร้อมด้วย หัวหน้าส่วนราชการ และพี่น้องประชาชนในพื้นที่ ร่วมกิจกรรมถวายภัตตาหารเช้า และภัตตาหารเพลแด่พระภิกษุสงฆ์ตามโครงการบรรพชาอุปสมบท 99 รูปถวายพระพรแด่สมเด็จพระเจ้าลูกเธอ เจ้าฟ้าพัชรกิติยาภา นเรนทิราเทพยวดี กรมหลวงราชสาริณีสิริพัชร มหาวัชรราชธิดา ให้ทรงหายจากพระอาการประชวรและมีพลานามัยแข็งแรงโดยเร็ววัน โดยมีการจัดกิจกรรมพร้อมกัน 4 วัด ดังนี้ 1) วัดปิยาราม 2) วัดอัมพวนาราม 3) วัดควนนอก และ 4) วัดวิมลรัตนาราม
6. จังหวัดร้อยเอ็ด ณ วัดบึงพระลานชัย พระอารามหลวง ต.ในเมือง อ.เมืองร้อยเอ็ด นายทรงพล ใจกริ่ม ผู้ว่าราชการจังหวัดร้อยเอ็ด พร้อมด้วย หัวหน้าส่วนราชการ หัวหน้าหน่วยงานรัฐวิสาหกิจในสังกัดกระทรวงมหาดไทย และประชาชน ร่วมกันทำบุญถวายภัตตาหารเพลแด่พระสงฆ์ในโครงการบรรพชาอุปสมบท 107 รูป เพื่อถวายพระพรแด่สมเด็จพระเจ้าลูกเธอ เจ้าฟ้าพัชรกิติยาภา นเรนทิราเทพยวดี กรมหลวงราชสาริณีสิริพัชร มหาวัชรราชธิดา ให้ทรงหายจากพระอาการประชวรและทรงมีพระพลานามัยสมบูรณ์แข็งแรงในเร็ววัน
7. จังหวัดสกลนคร ที่โรงเรียนบ้านโคกก่องสหมิตรวิทยาคาร ต.โคกก่อง อ.เมืองสกลนคร พระครูพิพัฒน์สังฆคุณ รองเจ้าคณะจังหวัดสกลนคร ประธานสงฆ์ นางจุรีรัตน์ เทพอาสน์ ผู้ว่าราชการจังหวัดสกลนคร ประธานในพิธีไถ่ชีวิตโค จำนวน 158 ตัว ถวายเป็นพระกุศลแด่สมเด็จพระเจ้าลูกเธอ เจ้าฟ้าพัชรกิติยาภา นเรนทิราเทพยวดี กรมหลวงราชสาริณีสิริพัชร มหาวัชรราชธิดา เพื่อให้ทรงหายจากพระอาการประชวรและทรงมีพระพลานามัยที่สมบูรณ์แข็งแรง ในเร็ววัน โดยมี นางนงลักษณ์ เกตุเวชสุริยา คณะที่ปรึกษารัฐมนตรีว่าการกระทรวงเกษตรและสหกรณ์ หัวหน้าส่วนราชการในสังกัดกระทรวงเกษตรและสหกรณ์ หัวหน้าส่วนราชการ ผู้แทนผู้บังคับการตำรวจภูธรจังหวัดสกลนคร นายอำเภอเมืองสกลนคร องค์กรปกครองส่วนท้องถิ่น หน่วยงานด้านการศึกษา และพสกนิกรชาวจังหวัดสกลนคร ร่วมพิธี
8. จังหวัดอุบลราชธานี ที่วิหารพระพุทธอนันตชินะ วัดมณีวนาราม อ.เมืองอุบลราชธานี พระเทพวราจารย์ เจ้าคณะจังหวัดอุบลราชธานี เจ้าอาวาสวัดมณีวนาราม นำพระนวกะ 102 รูป ร่วมทำวัตรเย็น และเจริญพระพุทธมนต์ โดยมี นายชลธี ยังตรง ผู้ว่าราชการจังหวัดอุบลราชธานี พร้อมด้วยหัวหน้าส่วนราชการ และพุทธศาสนิกชน ร่วมพิธี และในโอกาสเดียวกันนี้ ผู้ว่าราชการจังหวัดอุบลราชธานี ได้ถวายผ้าไตรสำรองแด่พระนวกะ 102 รูป ที่เข้าร่วมอุปสมบทตามโครงการบรรพชาอุปสมบทถวายพระพรแด่สมเด็จพระเจ้าลูกเธอ เจ้าฟ้าพัชรกิติยาภา นเรนทิราเทพยวดี กรมหลวงราชสาริณีสิริพัชร มหาวัชรราชธิดา
“ขอเชิญชวนพี่น้องประชาชนทุกหมู่เหล่าได้ร่วมกันน้อมปฏิบัติบูชาถวายพระกุศลถวายพระพรแด่สมเด็จพระเจ้าลูกเธอ เจ้าฟ้าพัชรกิติยาภา นเรนทิราเทพยวดี กรมหลวงราชสาริณีสิริพัชร มหาวัชรราชธิดา โดยร่วมทำบุญตักบาตร ถวายภัตตาหารเช้า ถวายภัตตาหารเพล ถวายน้ำปานะ ทำวัตรเช้า ทำวัตรเย็น เจริญจิตตภาวนา รวมทั้งประกอบศาสนกิจตามความเชื่อของแต่ละศาสนา เพื่อถวายพระพรให้พระองค์ทรงหายจากพระอาการประชวรและทรงมีพระพลานามัยสมบูรณ์แข็งแรงในเร็ววัน” นายสุทธิพงษ์ฯ กล่าวเพิ่มเติม

ที่มา : https://www.thaigov.go.th/news/contents/details/63648