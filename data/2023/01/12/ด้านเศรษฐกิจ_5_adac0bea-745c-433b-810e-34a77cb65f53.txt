รัฐบาลไทย-ข่าวทำเนียบรัฐบาล-กรมเจ้าท่าเร่งขุดลอกและกำจัดผักตบชวาตามแผนงานการบำรุงรักษาร่องน้ำในพื้นที่ภาคกลาง เพิ่มพื้นที่กักเก็บน้ำและช่วยระบายน้ำในฤดูน้ำหลาก


วันพฤหัสบดีที่ 12 มกราคม 2566
กรมเจ้าท่าเร่งขุดลอกและกำจัดผักตบชวาตามแผนงานการบำรุงรักษาร่องน้ำในพื้นที่ภาคกลาง เพิ่มพื้นที่กักเก็บน้ำและช่วยระบายน้ำในฤดูน้ำหลาก
...
กรมเจ้าท่าเร่งขุดลอกและกำจัดผักตบชวาตามแผนงานการบำรุงรักษาร่องน้ำในพื้นที่ภาคกลาง เพิ่มพื้นที่กักเก็บน้ำและช่วยระบายน้ำในฤดูน้ำหลาก
ตามนโยบายของรัฐบาลและกระทรวงคมนาคม โดยนายศักดิ์สยาม ชิดชอบ รัฐมนตรีว่าการกระทรวงคมนาคม และนายอธิรัฐ รัตนเศรษฐ รัฐมนตรีช่วยว่าการกระทรวงคมนาคม ได้มอบหมายให้กรมเจ้าท่า (จท.) ดำเนินการพัฒนาและบำรุงรักษาร่องน้ำภายในประเทศ เพื่อสนับสนุนภาคการเกษตรให้เกิดความสะดวกและปลอดภัย
นายสรพงศ์ ไพฑูรย์พงษ์ รองปลัดกระทรวงคมนาคม รักษาการอธิบดีกรมเจ้าท่า กล่าวว่า ได้สั่งการให้สำนักพัฒนาและบำรุงรักษาทางน้ำที่ 1 เร่งขุดลอกร่องน้ำ เพื่อบำรุงรักษาร่องน้ำให้มีความลึกมากขึ้น ซึ่งจะส่งผลให้ประชาชนรวมทั้งผู้ประกอบการเดินเรือต่าง ๆ ได้รับประโยชน์จากแม่น้ำอย่างเต็มประสิทธิภาพ ช่วยเพิ่มพื้นที่กักเก็บน้ำ ช่วยการระบายน้ำในช่วงฤดูน้ำหลาก และลดปัญหาอุทกภัย ซึ่งอาจจะส่งผลกระทบให้เกิดความเสียหายแก่บ้านเรือนและทรัพย์สินของประชาชน ซึ่งสำนักพัฒนาและบำรุงรักษาทางน้ำที่ 1 ได้ดำเนินการดังนี้
เปิดหน่วยปฏิบัติงานขุดลอกแม่น้ำแม่กลอง ตำบลเจ็ดเสมียน อำเภอโพธาราม จังหวัดราชบุรี โดยใช้เรือขุดเจ้าท่า ข.11 และเรือเจ้าท่า 211 เป็นเครื่องจักรในการปฏิบัติงาน ความกว้างก้นร่องตามรูปแบบ 35 เมตร ระยะทาง 1,200 เมตร (กิโลเมตร 57+800 ถึง 59+000) มีปริมาณวัสดุขุดลอกตามรูปแบบ 74,369 ลูกบาศก์เมตร ปัจจุบันขุดลอกได้ระยะทาง 589 เมตร คิดเป็นผลงานร้อยละ 49.80
เปิดหน่วยปฏิบัติการกำจัดผักตบชวาและวัชพืช ปฏิบัติงานบริเวณแม่น้ำน้อย แม่น้ำเจ้าพระยา แม่น้ำลพบุรี และคลองสาขาในพื้นที่จังหวัดพระนครศรีอยุธยา และจังหวัดปทุมธานี ใช้ชุดเรือเจ้าท่า ผ.1, ผ.2, ผ.5, ผ.6, ผ.7 และรถขุดบนโป๊ะ อย.5 เป็นเครื่องจักรในการปฏิบัติงานกำจัดผักตบชวาและวัชพืชตามแผนงาน จำนวน 510,000 ตัน เพื่อแก้ไขปัญหาการเดินเรือและฟื้นฟูสภาพร่องน้ำ รวมทั้งปัญหาการสัญจรทางน้ำและการระบายน้ำที่ใช้สำหรับอุปโภคบริโภคให้เพียงพอกับความต้องการของประชาชน รวมทั้งผู้ประกอบการเดินเรือต่าง ๆ เกษตรกร และชาวประมง ปัจจุบันสามารถกำจัดผักตบชวาและวัชพืชได้ 94,481 ตัน คิดเป็นร้อยละ 18.53
ทั้งนี้ จท. ได้เร่งขุดลอกและพัฒนาบำรุงรักษาร่องน้ำอย่างต่อเนื่อง เพื่อสนับสนุนอาชีพเกษตรและการเดินเรือให้เกิดความสะดวก ปลอดภัย เพิ่มประสิทธิภาพการระบายน้ำในช่วงฤดูน้ำหลาก และการเก็บกักน้ำในช่วงฤดูแล้ง พร้อมทั้งดำเนินการปรับปรุงทัศนียภาพบริเวณพื้นที่ขุดลอกให้เกิดความสวยงาม สำหรับเป็นที่พักผ่อนหย่อนใจของประชาชนในชุมชน

ที่มา : https://www.thaigov.go.th/news/contents/details/63660