รัฐบาลไทย-ข่าวทำเนียบรัฐบาล-สำนักงานสลากฯ เผยสลากดิจิทัลผ่านแอปเป๋าตังผลตอบรับดี สลาก 80 บาทมีอยู่จริง พร้อมเตรียมเพิ่มจำนวน ในปี 2566


วันพฤหัสบดีที่ 12 มกราคม 2566
12/01/2566
พิมพ์
สำนักงานสลากฯ เผยสลากดิจิทัลผ่านแอปเป๋าตังผลตอบรับดี สลาก 80 บาทมีอยู่จริง พร้อมเตรียมเพิ่มจำนวน ในปี 2566
สำนักงานสลากฯ เผยสลากดิจิทัลผ่านแอปเป๋าตังผลตอบรับดี สลาก 80 บาทมีอยู่จริง พร้อมเตรียมเพิ่มจำนวน ในปี 2566 ส่วนปัญหาสลากเกินราคาและแพลตฟอร์มออนไลน์ จะดำเนินการอย่างจริงจังในทุกฐานความผิดจากทุกกฎหมายที่เกี่ยวข้อง
วันนี้ (11 มกราคม 2566) นายลวรณ แสงสนิท อธิบดีกรมสรรพากร ในฐานะประธานกรรมการสลากกินแบ่งรัฐบาล เปิดเผยต่อผู้สื่อข่าวถึงการจำหน่ายสลากดิจิทัลงวด 17 มกราคม 2566 ซึ่งมีจำนวนสลากมากถึง 17,129,000 ใบ เป็นสลากของตัวแทนรายย่อย 34,258 ราย ได้รับความสนใจจากซื้อสลากเป็นอย่างมาก สลากขายหมดอย่างรวดเร็ว เนื่องจากผู้ซื้อเลือกซื้อเลขที่ต้องการได้ในราคาไม่เกิน 80 บาท  จากผลตอบรับที่ดีอย่างต่อเนื่องในปี 2566 สำนักงานสลากฯ จะเพิ่มจำนวนสลากดิจิทัลให้เพียงพอต่อความต้องการของประชาชน เพื่อเป็นทางเลือกในการซื้อสลากราคา 80 บาท ปัจจุบันรูปแบบการขายสลากในราคา 80 บาท มีหลากหลายมากขึ้น ทั้งขายผ่านแอปเป๋าตัง และจุดจำหน่ายโครงการสลาก 80 ซึ่งขณะนี้กระจายอยู่เกือบ 2,000 จุดทั่วประเทศมีจำนวนสลากมากกว่า 2 ล้านใบ
ประธานกรรมการสลากกินแบ่งรัฐบาล กล่าวต่อไปอีกว่า ในส่วนของการดำเนินการแก้ปัญหาสลากเกินราคาและแพลตฟอร์มออนไลน์นั้น สำนักงานสลากฯ จะมีการดำเนินการอย่างจริงจังในทุกฐานความผิดจากทุกกฎหมายที่เกี่ยวข้อง โดยได้มีการประชุมร่วมกับกรมสรรพากร กรมพัฒนาธุรกิจการค้า กรมทรัพย์สินทางปัญญา กรมการปกครอง สำนักงานอัยการสูงสุด สำนักงานตำรวจแห่งชาติ สำนักงาน ปปง. กรมสอบสวนคดีพิเศษ สำนักงานคณะกรรมการคุ้มครองผู้บริโภค และกระทรวงดิจิทัลเพื่อเศรษฐกิจและสังคม ไปเมื่อวันที่ 5 มกราคม 2566 เพื่อวางกรอบแนวทางการบูรณาการการทำงานร่วมกัน ซึ่งจากนี้ไปจะเห็นการดำเนินคดีออกมาอย่างต่อเนื่อง
ในส่วนของการจำหน่ายสลากดิจิทัลผ่านแอปเป๋าตัง ของสำนักงานสลากฯ ขอยืนยันว่า เป็นการดำเนินการอย่างถูกต้องตามกฎหมายในทุกขั้นตอน มีการขออนุญาตประกอบธุรกิจตามพระราชบัญญัติขายตรงและตลาดแบบตรง พ.ศ. 2545 สลากทุกใบเป็นของตัวแทนรายย่อยและทุกใบราคา 80 บาท

ที่มา : https://www.thaigov.go.th/news/contents/details/63656