รัฐบาลไทย-ข่าวทำเนียบรัฐบาล-รองนายกรัฐมนตรี พลเอก ประวิตร ฯ เรียกประชุมคณะกรรมการนโยบายกีฬาแห่งชาติ เร่งความชัดเจนการจัดตั้งสถาบันมวยไทยแห่งชาติ และการพัฒนานักกีฬาสู้ศึกระดับนานาชาติ


วันพฤหัสบดีที่ 12 มกราคม 2566
12/01/2566
พิมพ์
รองนายกรัฐมนตรี พลเอก ประวิตร ฯ เรียกประชุมคณะกรรมการนโยบายกีฬาแห่งชาติ เร่งความชัดเจนการจัดตั้งสถาบันมวยไทยแห่งชาติ และการพัฒนานักกีฬาสู้ศึกระดับนานาชาติ
รองนายกรัฐมนตรี พลเอก ประวิตร ฯ เรียกประชุมคณะกรรมการนโยบายกีฬาแห่งชาติ เร่งความชัดเจนการจัดตั้งสถาบันมวยไทยแห่งชาติ และการพัฒนานักกีฬาสู้ศึกระดับนานาชาติ
วันนี้ (12 มกราคม 2566) เวลา 10.00 น. พลเอก ประวิตร วงษ์สุวรรณ รองนายกรัฐมนตรี เป็นประธานการประชุมคณะกรรมการนโยบายการกีฬาแห่งชาติ ณ ห้องประชุม 301 ตึกบัญชการ 1 ทำเนียบรัฐบาล
โดยที่ประชุมรับทราบ ความคืบหน้าของการจัดตั้งสถาบันมวยไทยแห่งชาติ ที่มุ่งสร้างมาตรฐานให้กีฬามวยไทย 5 ด้าน คือ การบริหารค่ายมวย ผู้ฝึกสอน การเรียนการสอน การจัดการแข่งขัน และการตัดสินมวยไทย
นอกจากนั้น ยังได้ร่วมพิจารณาและให้ความเห็นชอบ การขับเคลื่อนแผนพัฒนาการกีฬาแห่งชาติ ปี 2566 - 2570 และแนวทางการพัฒนานักกีฬาทีมชาติไทย ให้ประสบความสำเร็จในการแข่งขันในกีฬาระดับนานาชาติ รวมทั้ง ประเด็นการพัฒนาของศูนย์ตรวจสอบสารต้องห้ามในนักกีฬา และสถาบันวิทยาศาสตร์การวิเคราะห์และตรวจสารในนักกีฬา และการเสนอตัวเป็นเจ้าภาพการจัดการแข่งขันกีฬานักเรียนโลก ปี 2571
พลเอก ประวิตร ฯ ได้ย้ำว่า “กีฬามวยไทย” เป็นทั้งภูมิปัญญาและศิลปะของไทย ซึ่งเป็นซอฟพาวเวอร์ที่สำคัญของชาติ ที่ต้องเร่งผลักดันสู่สากลอย่างกว้างขวางและเป็นรูปธรรมโดยเร็ว จึงต้องเร่งจัดหาความชัดเจนขององค์กรหรือสถาบันรองรับ รวมทั้งต้องเร่งกำหนดการบริหารจัดการ และการขับเคลื่อนมาตรฐานกีฬามวยไทยทั้ง 5 ด้าน ให้เกิดผลครอบคลุมทุกความร่วมมือกับภาคส่วนต่าง ๆในลักษณะการมีส่วนร่วมมากขึ้น จึงขอให้ คณะกรรมการนโยบายกีฬาแห่งชาติ เร่งขับเคลื่อนภารกิจนี้ให้เป็นรูปธรรมโดยเร็ว เพื่อมิให้ไทยเสียโอกาส สำหรับการพัฒนานักกีฬา โดยถือเป็น “การสร้างคน สร้างชาติ” ในภาพกว้างและการพัฒนานักกีฬาสู่การแข่งขันระดับโลกไปพร้อมกัน จึงขอให้น้ำหนักการทำงานที่ต้องเร่งดำเนินการอย่างเป็นระบบ พร้อมทั้ง ขอย้ำให้ทุกหน่วยงาน ร่วมขับเคลื่อนแผนพัฒนาการกีฬาแห่งชาติ ให้ประสบความสำเร็จตามที่กำหนด เพื่อให้นักกีฬาของไทยก้าวสู่ระดับสากล ทั้งนี้ขอย้ำ ทุกหน่วยงานที่เกี่ยวข้อง กำกับดูแลอย่างรัดกุม ไม่ให้มีการใช้สารต้องห้ามในนักกีฬาอย่างเด็ดขาด

ที่มา : https://www.thaigov.go.th/news/contents/details/63666