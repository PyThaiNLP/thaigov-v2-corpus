รัฐบาลไทย-ข่าวทำเนียบรัฐบาล-สมเด็จพระมหาวีรวงศ์ เป็นประธานสงฆ์ นายสุทธิพงษ์ จุลเจริญ ปลัดกระทรวงมหาดไทย เป็นประธานฝ่ายฆราวาส ในพิธียกหงส์ขึ้นประดิษฐานบนยอดเสาหน้าพระอุโบสถวัดปรมัยยิกาวาส วรวิหาร 


วันพุธที่ 11 มกราคม 2566
11/01/2566
พิมพ์
สมเด็จพระมหาวีรวงศ์ เป็นประธานสงฆ์ นายสุทธิพงษ์ จุลเจริญ ปลัดกระทรวงมหาดไทย เป็นประธานฝ่ายฆราวาส ในพิธียกหงส์ขึ้นประดิษฐานบนยอดเสาหน้าพระอุโบสถวัดปรมัยยิกาวาส วรวิหาร
เจ้าประคุณสมเด็จพระมหาวีรวงศ์ เป็นประธานสงฆ์ นายสุทธิพงษ์ จุลเจริญ ปลัดกระทรวงมหาดไทย เป็นประธานฝ่ายฆราวาส ในพิธียกหงส์ขึ้นประดิษฐานบนยอดเสาหน้าพระอุโบสถวัดปรมัยยิกาวาส วรวิหาร เพื่อความเป็นสรรพสิริมงคลแก่ชาวไทยเชื้อสายมอญตำบลเกาะเกร็ดและพุทธศาสนิกชน
เจ้าประคุณสมเด็จพระมหาวีรวงศ์ เป็นประธานสงฆ์ นายสุทธิพงษ์ จุลเจริญ ปลัดกระทรวงมหาดไทย เป็นประธานฝ่ายฆราวาส ในพิธียกหงส์ขึ้นประดิษฐานบนยอดเสาหน้าพระอุโบสถวัดปรมัยยิกาวาส วรวิหาร เพื่อความเป็นสรรพสิริมงคลแก่ชาวไทยเชื้อสายมอญตำบลเกาะเกร็ดและพุทธศาสนิกชนชาวจังหวัดนนทบุรี
วันนี้ (11 ม.ค. 66) เวลา 15.00 น. ที่วัดปรมัยยิกาวาส วรวิหาร ตำบลเกาะเกร็ด อำเภอปากเกร็ด จังหวัดนนทบุรี เจ้าประคุณสมเด็จพระมหาวีรวงศ์ กรรมการมหาเถรสมาคม เลขานุการสมเด็จพระสังฆราช เป็นประธานฝ่ายสงฆ์ นายสุทธิพงษ์ จุลเจริญ ปลัดกระทรวงมหาดไทย เป็นประธานฝ่ายฆราวาส พิธียกหงส์ขึ้นประดิษฐานบนยอดเสาหน้าพระอุโบสถวัดปรมัยยิกาวาส วรวิหาร โดยมี พระครูพิพิธเจติยาภิบาล เจ้าอาวาสวัดปรมัยยิกาวาส วรวิหาร คณะสงฆ์วัดปรมัยยิกาวาส วรวิหาร นายสุธี ทองแย้ม ผู้ว่าราชการจังหวัดนนทบุรี นางระวีพรรณ แก้วเพียงเพ็ญ รองผู้ว่าราชการจังหวัดนนทบุรี นายยุทธพร พิรุณสาร ปลัดจังหวัดนนทบุรี นางพรรณวิภา ปิยัมปุตระ หัวหน้าสำนักงานจังหวัดนนทบุรี นายภิรมย์ ชุมนุม นายอำเภอปากเกร็ด นายธานี พิกุลทอง ผู้อำนวยการสำนักงานพระพุทธศาสนาจังหวัดนนทบุรี หัวหน้าส่วนราชการ พลโท ชาติวัฒน์ งามนิยม ไวยาวัจกรวัดปรมัยยิกาวาส วรวิหาร นายพิทักษ์รัฐ ระวังกิจ ปลัดองค์การบริหารส่วนตำบลบ้านข่อย นางแสงจันทร์ ระวังกิจ ปลัดองค์การบริหารส่วนตำบลโก่งธนู พร้อมด้วย คณะอุบาสก อุบาสิกา พุทธศาสนิกชน ร่วมพิธีเป็นจำนวนมาก
โอกาสนี้ เจ้าประคุณสมเด็จพระมหาวีรวงศ์ จุดธูปเทียนบูชาพระรัตนตรัย พระครูพิพิธเจติยาภิบาล เจ้าอาวาสวัดปรมัยยิกาวาส วรวิหาร ถวายสักการะ นายสุทธิพงษ์ จุลเจริญ ปลัดกระทรวงมหาดไทย ถวายสักการะ แล้วจุดเครื่องสังเวยเทพยดา เจ้าประคุณสมเด็จพระมหาวีรวงศ์ เจิม ประพรมน้ำพระพุทธมนต์และผูกผ้าที่หงส์ แล้วประกอบพิธียกหงส์ขึ้นประดิษฐานยอดเสา พระสงฆ์เจริญชัยมงคลคาถา เจ้าประคุณสมเด็จพระมหาวีรวงศ์ ถวายธงตะขาบเป็นพุทธบูชา จากนั้น นายสุทธิพงษ์ จุลเจริญ ปลัดกระทรวงมหาดไทย อ่านคำสั่งแต่งตั้ง พระปลัด รัชวุฒิ รชวุฑฺโฒ เป็นเลขานุการวัดปรมัยยิกาวาส วรวิหาร เจ้าประคุณสมเด็จพระมหาวีรวงศ์ มอบคำสั่งแต่งตั้ง เสร็จแล้ว นายสุทธิพงษ์ จุลเจริญ ปลัดกระทรวงมหาดไทย พร้อมด้วยผู้ร่วมพิธี ถวายจตุปัจจัยไทยธรรม กรวดน้ำ รับพร เป็นอันเสร็จพิธี
นายสุทธิพงษ์ จุลเจริญ ปลัดกระทรวงมหาดไทย กล่าวว่า วัดปรมัยยิกาวาส วรวิหาร เป็นพระอารามหลวง ชั้นโท ชนิดวรวิหาร เดิมชื่อ วัดปากอ่าว เป็นวัดโบราณสร้างมาตั้งแต่สมัยกรุงศรีอยุธยา มีชื่อในภาษามอญว่า “เภี่ยมุเกี๊ยะเติ้ง” หมายความว่า วัดหัวแหลม เป็นวัดเก่าแก่ที่ถูกทิ้งร้างหลังจากคราวเสียกรุงครั้งที่ 2 จนกระทั่งถึงปี 2317 สมเด็จพระเจ้าตากสินมหาราช โปรดเกล้าฯ ให้ชาวมอญมาตั้งบ้านเรือนที่เกาะเกร็ด พระสุเมธาจารย์ (เถ้า) พระเถระผู้ใหญ่ฝ่ายรามัญได้รวบรวมผู้มีจิตศรัทธาสร้างเจดีย์ทรงรามัญ รวมทั้งพระพุทธไสยาสน์ขึ้น และท่านดำรงตำแหน่งเป็นเจ้าอาวาสองค์แรกของวัดนี้ จวบจนในปี 2417 พระบาทสมเด็จพระจุลจอมเกล้าเจ้าอยู่หัว เสด็จพระราชดำเนินทอดกฐิน ณ วัดปากอ่าว โดยได้เสด็จทอดพระเนตรบริเวณวัดซึ่งเสนาสนะต่างชำรุดทรุดโทรมและบางส่วนปรักหักพัง จึงทรงอนุสรณ์รำลึกนึกถึง สมเด็จพระบรมราชมาตามหัยิกาเธอ กรมพระยาสุดารัตน์ราชประยูร ผู้ทรงอภิบาลพระองค์มาแต่ทรงพระเยาว์ จึงโปรดเกล้าฯ ให้ปฏิสังขรณ์วัดใหม่ทั้งวัดโดยรักษารูปแบบมอญไว้ เพื่อถวายเป็นพระกุศลสนองพระคุณ สมเด็จพระบรมราชมาตามหัยิกาเธอ กรมพระยาสุดารัตน์ราชประยูร ผู้ทรงอภิบาลพระองค์มาแต่ทรงพระเยาว์ และได้พระราชทานนามวัดว่า “วัดปรมัยยิกาวาส” ซึ่งมีความหมายว่า วัดของพระบรมอัยยิกา ปัจจุบันมี พระครูพิพิธเจติยาภิบาล (บัวทอง ถาวโร) ป.ธ.5 เป็นเจ้าอาวาส
พระครูพิพิธเจติยาภิบาล เจ้าอาวาสวัดปรมัยยิกาวาส วรวิหาร กล่าวว่า “หงส์” เป็นสัญลักษณ์สำคัญของพี่น้องชาวมอญ เชื้อสายรามัญ เป็นสัตว์ประเสริฐที่มีความเป็นสิริมงคล เป็นสรีระของการสร้างคุณงามความดี ความอ่อนช้อยอ่อนหวาน เชื่อว่า หากหงส์ถูกประดิษฐานที่ใดก็จะเกิดความเจริญงอกงามไพบูลย์ มีประวัติความเป็นมาปรากฏอยู่ในตำนานพุทธประวัติ โดยเมื่อจุลศักราชในปฐมปริเฉทได้ 22 ปี เดือน 5 แรม 9 ค่ำ วันพุธ สมเด็จพระสัมมาสัมพุทธเจ้าเสด็จจาริกถึงภูเขาสุทัสสนะ ซึ่งขณะนั้นยังเป็นทะเลอยู่ ยามน้ำแห้งลงภูเขาสุทัสสนะจะผุดสูงประมาณ 23 วา ดูไกล ๆ คล้ายเจดีย์มอญ เรียกว่า “สุทัสสนบรรพต” และเมื่อสมเด็จพระสัมมาสัมพุทธเจ้าเสด็จมาถึงประเทศที่ตั้งเมืองหงสาวดีนั้น พระองค์ทรงผินพระพักตร์ตรงไปทางทิศตะวันออกได้ทอดพระเนตรเห็นหงส์ 2 ตัวลงเล่นน้ำอยู่ พระองค์จึงทรงทำนายว่าการสืบไปภายหน้า แผ่นดินที่หงส์ทอง 2 ตัวลงเล่นน้ำนั้น จะเป็นมหานครขึ้น ชื่อว่า หงสาวดี และจะเป็นที่ตั้งพระธาตุสถูปเจดีย์พระศรีมหาโพธิ์ พระพุทธศาสนาจะเจริญรุ่งเรืองตั้งอยู่ ด้วยเหตุนี้ หงส์ จึงกลายเป็นสัญลักษณ์แห่งความเป็นสิริมงคลของชนชาติมอญ เมื่อชาวมอญอพยพไปอยู่ที่ใดจึงสร้างเสาหงส์ประจำวัดเพื่อเป็นการแสดงกตเวทิตาคุณต่อสถานที่ ต่อบุคคลผู้มีพระคุณ และเป็นสิริมงคลต่อตนเอง โดยในการสร้างเสาหงส์ประดิษฐานเบื้องหน้าพระอุโบสถวัดปรมัยยิกาวาส วรวิหาร ในครั้งนี้ เป็นบุญมหากุศลที่ได้รับความเมตตาจากเจ้าประคุณสมเด็จพระมหาวีรวงศ์ กรรมการมหาเถรสมาคม เลขานุการสมเด็จพระสังฆราช ให้การอนุเคราะห์อุปถัมภ์ 1 ต้น และขออนุโมทนานายสุทธิพงษ์ จุลเจริญ ปลัดกระทรวงมหาดไทย และ ดร.วันดี กุญชรยาคง จุลเจริญ นายกสมาคมแม่บ้านมหาดไทย ที่รับเป็นเจ้าภาพสร้างเสาหงส์ 1 ต้น อันเป็นมหาบุญกุศลแห่งความเป็นสิริมงคลแก่ประชาชนชาวเกาะเกร็ด และชาวจังหวัดนนทบุรี รวมถึงผู้เดินทางมายังวัดปรมัยยิกาวาส วรวิหาร ที่จะมีแต่ความสุขสวัสดิ์สถาพรตลอดไป

ที่มา : https://www.thaigov.go.th/news/contents/details/63647