รัฐบาลไทย-ข่าวทำเนียบรัฐบาล-บสย.- ISMED ยกระดับ SMEs ไทยสู่ตลาดโลก  


วันพฤหัสบดีที่ 12 มกราคม 2566
12/01/2566
พิมพ์
บสย.- ISMED ยกระดับ SMEs ไทยสู่ตลาดโลก
บสย. และ ISMED ร่วมลงนามบันทึกข้อตกความร่วมมือ (MOU)  “การยกระดับสมรรถนะการดำเนินธุรกิจของผู้ประกอบการ SMEs อย่างเข้มแข็งและยั่งยืน” เสริมสร้าง พัฒนา นวัตกรรม คิดสร้างสรรค์ ผู้ประกอบการ SMEs
นายสิทธิกร ดิเรกสุนทร กรรมการและผู้จัดการทั่วไป บรรษัทประกันสินเชื่ออุตสาหกรรมขนาดย่อม (บสย.) พร้อมด้วย นายนราวิทย์ เปาอินทร์ ผู้อำนวยการ สถาบันพัฒนาวิสาหกิจขนาดกลางและขนาดย่อม (ISMED) ร่วมลงนามบันทึกข้อตกความร่วมมือ (MOU)  “การยกระดับสมรรถนะการดำเนินธุรกิจของผู้ประกอบการ SMEs อย่างเข้มแข็งและยั่งยืน” เสริมสร้าง พัฒนา นวัตกรรม คิดสร้างสรรค์ ผู้ประกอบการ SMEs
นายสิทธิกร กล่าวว่า  “บสย. ทำหน้าที่ใน 2 บทบาท คือการให้การค้ำประกันสินเชื่อให้กับผู้ประกอบการ SMEs ที่ต้องการกู้ยืมเงินทุนจากธนาคารแต่ขาดหลักประกัน อีกบทบาทที่สำคัญคือ บสย. มุ่งให้ความรู้ทางการเงิน ผ่านศูนย์ที่ปรึกษาทางการเงิน SMEs หรือ บสย. F.A. Center SMEs แนะนำการปรับโครงสร้างหนี้ การจัดทำบัญชี แก่ผู้ประกอบการ SMEs ทุกกลุ่ม ทั้ง Start up ผู้ค้ารายย่อย ซึ่งปีที่ผ่านมา บสย. F.A. Center ได้ให้คำปรึกษาและช่วยเหลือ SMEs มากกว่า 11,000 ราย คิดเป็นวงเงินสินเชื่อที่ต้องการกว่า 12,000 ล้านบาท“
ภายใต้ความร่วมมือครั้งนี้  บสย. พร้อมผลักดัน ส่งเสริมและสร้างโอกาสให้ผู้ประกอบการ SMEs ที่เป็นสมาชิกของ ISMED เตรียมยกระดับสมรรถนะการดำเนินธุรกิจก้าวสู่ตลาดโลก โดย บสย. พร้อมช่วยผู้ประกอบการ SMEs ที่ต้องการขอรับคำปรึกษาการเงิน ปรึกษาการลงทุนขยายธุรกิจ บัญชีเพื่อการขอสินเชื่อ เติมทุน เสริมสภาพคล่อง และตรวจสุขภาพทางการเงิน โดยสามารถลงทะเบียนขอรับคำปรึกษาฟรี ผ่าน Line @tcgfirst
ทั้งนี้ ตลอดระยะเวลาที่ผ่านมา บสย. ได้ให้ความช่วยเหลือผู้ประกอบการ SMEs เกษตรแปรรูปได้เข้าถึงสินเชื่อ อย่างบริษัท เอ็นซี โคโคนัท จำกัด ผู้ผลิตและจำหน่ายมะพร้าวน้ำหอมและผลิตภัณฑ์จากมะพร้าวน้ำหอม ภายใต้แบรนด์ N.C. CoCoNut ซึ่งมีผลิตภัณฑ์เด่นคือ COCO BUCKET มะพร้าวน้ำหอมพร้อมดื่ม ที่มาพร้อมนวัตกรรมการออกแบบ ทำให้สามารถดื่มได้สะดวก ด้วยวัตถุดิบจากธรรมชาติ ตั้งแต่การปลูก การแปรรูป จนถึงมือผู้บริโภค พร้อมส่งต่อความรู้สู่ชุมชน ปัจจุบัน N.C. CoCoNut ถือเป็นผู้ประกอบการรายใหญ่ในจังหวัดราชบุรี รับซื้อมะพร้าวในเครือข่ายกว่า 5,000 ไร่ มีกำลังการผลิต 4-5 หมื่นลูกต่อวัน  เกื้อกูลเศรษฐกิจในชุมชน
นายนราวิทย์ กล่าวว่า “ในช่วงปีที่ผ่านมา ISMED  ได้ร่วมมือกับหน่วยงานพันธมิตรกว่า 30 หน่วยงาน เพื่อยกระดับผู้ประกอบการ SMEs  การลงนามความร่วมมือกับ บสย. ซึ่งเป็นหน่วยงานอันดับต้น ๆ ที่มีบทบาทสำคัญต่อการยกระดับขีดความสามารถของ SMEs ไทย ในวันนี้ จะสร้างมิติใหม่สู่การยกระดับสมรรถนะ SMEs อย่างเข้มแข็งและยั่งยืน ผ่านการบ่มเพาะองค์ความรู้ การให้คำปรึกษาเฉพาะรายธุรกิจ ที่สำคัญ บสย. เป็นหน่วยงานภาครัฐ ภายใต้กระทรวงการคลัง บสย.จึงเป็นหน่วยงานภาครัฐ อันดับต้น ๆ ที่สร้างโอกาสการเข้าถึงแหล่งทุนไปพร้อมกับการให้คำปรึกษาทางการเงิน การประกอบธุรกิจเพื่อยกระดับขีดความสามารถของ SMEs ไทยในวันนี้ที่จะสร้างความเชื่อมั่นให้กับสถาบันการเงินให้ได้รับอนุมัติสินเชื่อมากขึ้นด้วยกลไกค้ำประกันสินเชื่อจาก บสย.“

ที่มา : https://www.thaigov.go.th/news/contents/details/63655