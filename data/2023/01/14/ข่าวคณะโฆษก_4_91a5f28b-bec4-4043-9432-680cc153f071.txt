รัฐบาลไทย-ข่าวทำเนียบรัฐบาล-​รองโฆษกฯรัฐบาลเชิญชวนผู้ปกครองและบุตรหลาน เที่ยวงานวันเด็ก ณ  สวนสัตว์ 6 แห่ง เปิดให้เด็กสูงไม่เกิน 135 ซม. เที่ยวฟรี! พบกิจกรรมและรับของขวัญของรางวัลมากมาย


วันศุกร์ที่ 13 มกราคม 2566
13/01/2566
พิมพ์
​รองโฆษกฯรัฐบาลเชิญชวนผู้ปกครองและบุตรหลาน เที่ยวงานวันเด็ก ณ  สวนสัตว์ 6 แห่ง เปิดให้เด็กสูงไม่เกิน 135 ซม. เที่ยวฟรี! พบกิจกรรมและรับของขวัญของรางวัลมากมาย
​รองโฆษกฯรัฐบาลเชิญชวนผู้ปกครองและบุตรหลาน เที่ยวงานวันเด็ก ณ  สวนสัตว์ 6 แห่ง เปิดให้เด็กสูงไม่เกิน 135 ซม. เที่ยวฟรี! พบกิจกรรมและรับของขวัญของรางวัลมากมาย
วันที่ 13 มกราคม 2566 นางสาวรัชดา ธนาดิเรก รองโฆษกประจำสำนักนายกรัฐมนตรี เปิดเผยว่า รัฐบาลพร้อมหน่วยงานต่าง ๆ ทุกภาคส่วนร่วมจัดกิจกรรมวันเด็ก ประจำปี 2566 เพื่อส่งมอบความสุข รอยยิ้ม ความสนุกสนานให้แก่เด็กและเยาวชน ภายใต้มาตรการป้องกันการแพร่ระบาดของโรคโควิด-19  โดยในปีนี้ พล.อ.ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ได้มอบคำขวัญเนื่องในวันเด็กแห่งชาติ ให้กับเด็กๆ เยาวชนไทยว่า “รู้หน้าที่ มีวินัย ใฝ่ความดี” เพื่อเป็นข้อคิดคติเตือนใจ พร้อมเปิดทำเนียบรัฐบาลจัดงานวันเด็ก ให้เด็กนั่งเก้าอีนายกรัฐมนตรี และร่วมกิจกรรมมากมายภายในทำเนียบรัฐบาล
นางสาวรัชดา กล่าวต่อไปว่า ทางด้านองค์การสวนสัตว์แห่งประเทศไทย ในพระบรมราชูปถัมภ์ (อสส.) จัดกิจกรรมฉลองวันเด็กแห่งชาติ ประจำปี 2566 เปิดสวนสัตว์ทั่วประเทศทั้ง 6 แห่ง และโครงการคชอาณาจักร ให้เด็กที่มีส่วนสูงไม่เกิน 135 ซม. เข้าฟรี! สร้างความสุข สนุกสนาน และสัมผัสกิจกรรมสร้างองค์ความรู้ภายในสวนสัตว์ตลอดทั้งวัน โดยสวนสัตว์แต่ละแห่งมีกิจกรรมสุดพิเศษที่แตกต่างกัน ดังนี้
1. สวนสัตว์เปิดเขาเขียว จัดกิจกรรรมการแสดงบนเวที "ร้อง เล่น เต้นโซว์ พบกับศิลปินเด็กมากมาย ชมขบวนมาสคอตสัตว์แดนซ์โชว์แสนน่ารัก กิจกรรมบูทเกมส์มหาสนุก พร้อมรับของรางวัลมากมาย นอกจากนี้ ยังรับชมการให้ความรู้เรื่องสัตว์ป่า ไลฟ์สดกิจกรรมตลอดงานและร่วมบริจาคอุปถัมภ์สัตว์ป่า ผ่านการถ่ายทอดออนไลน์ ทาง Facebook Fan page สวนสัตว์เปิดเขาเขียว
2. สวนสัตว์เชียงใหม่ พบกับเวทีกิจกรรมต้อนรับเด็กๆ พร้อมกับของขวัญของรางวัลมากมาย ชมพาเรดมาสคอดสัตว์นานาชนิด และชมความน่ารักของครอบครัวกระต่าย ต้อนรับปีกระต่ายทอง พร้อมชุมนุมลูกสัตว์นานาชนิด บริเวณมินิซู
3. สวนสัตว์นครราชสีมา ตื่นตาตื่นใจกับกิจกรรมมากมาย อาทิ กิจกรรมการแสดงบนเวที พิเศษสุด! กับโชว์มายากล ChanChai Magic พร้อมแจกของขวัญและของรางวัลมากมาย กิจกรรมมาสคอต กิจกรรม DIY ประดิษฐ์สิ่งของจากวัสดุธรรมชาติหรือของเหลือใช้ วาดภาพระบายสีสัตว์ป่า ดนตรีเพื่อการอนุรักษ์ มาสคอตแดนซ์  กิจกรรมห้องสมุดมีชีวิต เรียนรู้ชีวิตสัตว์ป่า
4. สวนสัตว์สงขลา ร่วมเล่นเกมรับของรางวัลมากมาย สาระความรู้ด้านสัตว์ป่า และพบกับการแสดงความสามารถของสัตว์ป่าที่ไม่เคยเห็นมาก่อน และชุดการแสดงวิถีชีวิตสัตว์ป่า แมวน้ำโชว์ การให้อาหารเสือ ร่วมเต้นรำและสนุกสุดเหวี่ยงกับมาสคอตสัตว์ป่า
5. สวนสัตว์อุบลราชธานี พบกับขบวนพาเหรดแฟนซีการ์ตูนและมาสคอต แจกของรางวัลมากมาย การเสดงความสามารถเด็กเยาวชนบนเวที  กิจกรรมเล่นเกมส์ กิจกรรมชมความสามารถสัตว์ กิจกรรมป้อนอาหารนก
และ 6. สวนสัตว์ขอนแก่น พบกับกิจกรรมถ่ายภาพกับเฮลิคอปเตอร์ กิจกรรมประกวดเดินแบบชุดแฟนตาซี การแสดงความสามารถพิเศษของกลุ่มเด็กและเยาวชน เป็นต้น
นอกจากนี้ โครงการคชอาณาจักร จังหวัดสุรินทร์ ได้จัดกิจกรรมต้อนรับเด็กๆ อีกด้วย  อาทิ กิจกรรมถาม ตอบ แจกของรางวัล นิทรรศการเรื่องช้าง มาสคอตเอนเตอร์เทน กิจกรรมสัมผัสมูลช้าง กิจกรรมทดลองเป็นหมอช้าง
“เชิญชวนผู้ปกครองพาบุตรหลาน มาเที่ยวงานวันเด็กร่วมกิจกรรมพร้อมรับของรางวัลต่างๆ มากมาย          ตามสถานที่ต่าง ๆ ที่สะดวก ที่สำคัญต้องใส่แมส เพื่อป้องกันโรคโควิด-19 ขอให้เด็ก ๆ มีความสุขในวันเด็กนี้” นางสาวรัชดา กล่าว

ที่มา : https://www.thaigov.go.th/news/contents/details/63696