รัฐบาลไทย-ข่าวทำเนียบรัฐบาล-กรมทางหลวงปรับปรุงผิวทางถนนพหลโยธิน สายตำบลแม่กา - พะเยา จังหวัดพะเยา แล้วเสร็จ


วันศุกร์ที่ 13 มกราคม 2566
กรมทางหลวงปรับปรุงผิวทางถนนพหลโยธิน สายตำบลแม่กา - พะเยา จังหวัดพะเยา แล้วเสร็จ
ยกระดับความปลอดภัย พร้อมเชื่อม AEC
กรมทางหลวง (ทล.) กระทรวงคมนาคม โดยสำนักก่อสร้างทางที่ 1 ได้ดำเนินโครงการบูรณะโครงข่ายทางหลวงเชื่อมโยงระหว่างภาคบนทางหลวงหมายเลข 1 (ถนนพหลโยธิน) สายตำบลแม่กา - พะเยา จังหวัดพะเยา (เป็นตอน ๆ) แล้วเสร็จ ตามนโยบายของ นายศักดิ์สยาม ชิดชอบ รัฐมนตรีว่าการกระทรวงคมนาคม ที่ต้องการบูรณาการพัฒนาด้านคมนาคมและระบบโลจิสติกส์ และการเพิ่มประสิทธิภาพการให้บริการของทางหลวงสายหลัก ซึ่งมีเป้าหมายสอดคล้องกับแผนพัฒนาเศรษฐกิจและสังคมแห่งชาติ ฉบับที่ 12 (พ.ศ. 2560 - 2564) ด้านการพัฒนาโครงสร้างพื้นฐานและระบบโลจิสติกส์ แผนยุทธศาสตร์การพัฒนาโครงสร้างพื้นฐานด้านการคมนาคมขนส่งของไทย (พ.ศ. 2558 - 2565) และแผนยุทธศาสตร์กระทรวงคมนาคม ในการเพิ่มขีดความสามารถการเชื่อมโยงโครงข่ายทางหลวงกับประเทศเพื่อนบ้าน ซึ่งเป็นเป้าหมายการบริหารงานโดยมุ่งสัมฤทธิ์ผลและประโยชน์สุขของประชาชนเป็นหลัก ซึ่งโครงการดังกล่าวมีวัตถุประสงค์หลักเพื่อยกระดับการให้บริการ (Serviceability) ความปลอดภัย (Safety) และเพิ่มความคล่องตัวในการเดินทาง (Mobility) เพื่อให้ทางหลวงสามารถรองรับปริมาณการจราจรที่มีแนวโน้มสูงขึ้นได้ ตลอดจนเพื่อให้ประชาชนได้รับความสะดวก ปลอดภัยในการใช้เส้นทาง โดยพื้นที่ดำเนินการอยู่ในอำเภองาว จังหวัดลำปาง - อำเภอเมือง และอำเภอแม่ใจ จังหวัดพะเยา - อำเภอพาน จังหวัดเชียงราย เป็นการบูรณะทางหลวงหมายเลข 1 สายตำบลแม่กา - พะเยา ระหว่าง กม. ที่ 814+000 - กม.881+325 (เป็นตอน ๆ) มีระยะทางประมาณ 27.88 กิโลเมตร วงเงินงบประมาณ 699.54 ล้านบาท ตามมาตรฐานทางชั้นพิเศษ ขนาด 4 ช่องจราจร (ไป - กลับ ข้างละ 2 ช่องจราจร) ช่องจราจรกว้างช่องละ 3.50 เมตร ไหล่ทางกว้าง 2.50 เมตร ให้มีผิวทางและไหล่ทางเป็นแอสฟัลต์คอนกรีตหนา 15 เซนติเมตร พร้อมติดตั้งสิ่งอำนวยความปลอดภัย ซึ่งประโยชน์ที่จะได้รับจากการดำเนินโครงการจะช่วยยกระดับการให้บริการทางหลวง สนับสนุนการพัฒนาประเทศทางด้านเศรษฐกิจ การท่องเที่ยว การค้าขาย และการคมนาคมขนส่งระหว่างภูมิภาคและประเทศเพื่อนบ้านในกลุ่มประชาคมเศรษฐกิจอาเซียน (ASEAN Economic Community: AEC)
ทั้งนี้ ทล. ขอความร่วมมือผู้ใช้ทางปฏิบัติตาม “ชีวิตวิถีใหม่ ขับขี่อย่างปลอดภัย ไร้อุบัติเหตุ” ขับขี่ด้วยความระมัดระวังเพื่อความปลอดภัยของตัวท่านและผู้ร่วมทาง สามารถสอบถามเส้นทางการเดินทางได้ที่ สายด่วน กรมทางหลวง โทร. 1586 (โทรฟรีทุกเครือข่ายตลอด 24 ชั่วโมง)

ที่มา : https://www.thaigov.go.th/news/contents/details/63693