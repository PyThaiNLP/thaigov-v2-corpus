รัฐบาลไทย-ข่าวทำเนียบรัฐบาล-มหาดไทย เดินหน้านำตัวผู้ป่วยยาเสพติดเข้าสู่ระบบบำบัดฟื้นฟู เฝ้าระวังสถานที่สุ่มเสี่ยงอย่างต่อเนื่อง พร้อมบูรณาการฝ่ายความมั่นคงจับกุมผู้ค้ารายใหญ่และผู้ค้ารายย่อยในพื้นที่


วันศุกร์ที่ 13 มกราคม 2566
13/01/2566
พิมพ์
มหาดไทย เดินหน้านำตัวผู้ป่วยยาเสพติดเข้าสู่ระบบบำบัดฟื้นฟู เฝ้าระวังสถานที่สุ่มเสี่ยงอย่างต่อเนื่อง พร้อมบูรณาการฝ่ายความมั่นคงจับกุมผู้ค้ารายใหญ่และผู้ค้ารายย่อยในพื้นที่
มหาดไทย เดินหน้านำตัวผู้ป่วยยาเสพติดเข้าสู่ระบบบำบัดฟื้นฟู เฝ้าระวังสถานที่สุ่มเสี่ยงอย่างต่อเนื่อง พร้อมบูรณาการฝ่ายความมั่นคงจับกุมผู้ค้ารายใหญ่และผู้ค้ารายย่อยในพื้นที่ของจังหวัดต่าง ๆ ทั่วประเทศ
เมื่อวันที่ 12 มกราคม 2566 นายสุทธิพงษ์ จุลเจริญ ปลัดกระทรวงมหาดไทย เปิดเผยว่า ได้เน้นย้ำให้ทุกพื้นที่เร่งนำตัวผู้เสพและผู้ติดยาเสพติดเข้าสู่ระบบบำบัดฟื้นฟู โดยยกกรณีตัวอย่างที่มีผลงานเป็นรูปธรรมของจังหวัดมหาสารคาม นายวสุ ยางหงษ์ ป้องกันจังหวัดฯ สั่งการให้ชุดปฏิบัติการพิเศษฝ่ายปกครองจังหวัดมหาสารคาม สนธิกำลังร่วมกับฝ่ายความมั่นคงอำเภอบรบือ และฝ่ายความมั่นคงอำเภอโกสุมพิสัย ลงพื้นที่ตรวจสอบข้อเท็จจริงตามประเด็นร้องเรียนศูนย์ดำรงธรรม และปิดล้อมตรวจค้นบ้านเป้าหมายผู้มีส่วนเกี่ยวข้องกับยาเสพติดตามยุทธการ “มหาสารคามเมืองปลอดภัยยาเสพติด ซึ่งมีผลดำเนินการ คือ ตรวจปัสสาวะพบผู้เสพ 4 ราย จึงได้นำตัวส่งศูนย์คัดกรองเพื่อรับการบำบัดต่อไป เช่นเดียวกับที่จังหวัดจันทบุรี นางสาวรัศมินท์ พฤกษาทร นายอำเภอแหลมสิงห์ ได้มอบหมายให้ ส.อ.พาสุ มีมาก ปลัดอำเภอฝ่ายความมั่นคง พร้อมกำลัง อส.อ.แหลมสิงห์ และเจ้าหน้าที่ตำรวจ สภ.แหลมสิงห์ เข้าตรวจสอบ Re X-Ray ผู้เกี่ยวข้องกับยาเสพติดในพื้นที่ตำบลพลิ้ว จำนวนทั้งสิ้น 3 ราย พบว่าเสพยาเสพติด 1 ราย ซึ่งผู้ต้องหายินยอมเข้ารับการบำบัด จึงจะได้ส่งบำบัดที่โรงพยาบาลแหลมสิงห์ ต่อไป และที่จังหวัดเชียงใหม่ นายวรุตม์ วิศิษฏ์ศิลป์ นายอำเภอพร้าว มอบหมายให้ทีมบูรณาการ ชุดปฏิบัติการประจำตำบลป่าไหน่ ปฏิบัติหน้าที่ ลงพื้นที่ติดตามค้นหา และออกรับรายงานตัวผู้เสพ/ผู้ติดยาเสพติด (Re X-Ray) และตรวจหาสารเสพติดในปัสสาวะ จากกลุ่มเป้าหมาย ในพื้นที่ ตำบลป่าไหน่ รอบที่ 2 (รอบเก็บตก) โดยมีกลุ่มเป้าหมายตามรายชื่อมาแสดงตัวเข้ารับการตรวจ 4 ราย ผลตรวจเป็นบวก 3 ราย ผลตรวจเป็นลบ 1 ราย ซึ่งทั้ง 3 ราย ยินยอมเข้าสู่กระบวนการบำบัดต่อไป
พร้อมกันนี้ ปลัดกระทรวงมหาดไทย ยังได้กล่าวถึงการป้องกันและปราบปรามยาเสพติด โดยการเร่ง Re X-Ray สถานที่สุ่มเสี่ยง เช่น สถานบริการ และสถานประกอบการที่มีลักษณะคล้ายสถานบริการ พื้นที่ชุมชนเป้าหมายที่มีการแพร่ระบาดของยาเสพติด เช่น จังหวัดตรัง คณะทำงานโครงการสถานประกอบการปลอดยาเสพติดแบบบูรณาการจังหวัดตรัง ลงพื้นที่สุ่มตรวจปัสสาวะหาสารเสพติดลูกจ้างในสถานประกอบการ ณ บริษัท พิทักษ์ปาล์มออยล์ จำกัด และบริษัท ล่ำสูง (ประเทศไทย) จำกัด (มหาชน) รวมลูกจ้างจำนวน 177 ราย ไม่พบสารเสพติดในร่างกายแต่อย่างใด
จากนั้น นายสุทธิพงษ์ จุลเจริญ ปลัดกระทรวงมหาดไทย ได้กล่าวเพิ่มเติมถึงมิติด้านการจับกุมและปราบปรามผู้กระทำความผิดที่เกี่ยวข้องกับยาเสพติด โดยเน้นย้ำว่ากระทรวงมหาดไทยยังคงเดินหน้าอย่างมุ่งมั่นในการทำสงครามกับยาเสพติดทุกชนิดด้วยการบูรณาการการทำงานกับเจ้าหน้าที่ตำรวจ ทหาร ป.ป.ส. รวมถึงทุกหน่วยงานที่เกี่ยวข้องอย่างเข้มข้น ด้วยการใช้ทุกกลไกภาคีเครือข่ายในพื้นที่ และลงพื้นที่ลุยกวาดล้างผู้กระทำความผิดอย่างแข็งขัน จริงจัง และต่อเนื่อง ทั้งผู้ค้ารายใหญ่และผู้ค้ารายย่อยในพื้นที่ของจังหวัดต่าง ๆ ทั่วประเทศ ซึ่งมีตัวอย่างผลการปฏิบัติงานที่น่าสนใจ ดังนี้
1. จังหวัดเลย นายพศิน นาชัยโชติ นายอำเภอท่าลี่ มอบหมายให้ ปลัดอำเภอฝ่ายความมั่นคง พร้อมด้วยสมาชิก อส. กองร้อย อส.อ.ท่าลี่ ที่ 4 บูรณาการร่วมกับ กองร้อย ทพ.ที่ 2102, สภ.โพนทอง, กองร้อย ตชด ที่ 246 และ ตม.จังหวัดเลย ปฏิบัติการภายใต้ยุทธการ “พิทักษ์ไทเลย 66” โดยสามารถตรวจยึดยาบ้าได้ จำนวน 5,796 เม็ด ณ บริเวณถนนสายบ้านนากระเซ็ง - บ้านอาฮี ตำบลอาฮี อำเภอท่าลี่ ก่อนนำส่งพนักงานสอบสวน สภ.โพนทอง เพื่อดำเนินการตามกฎหมายต่อไป
2. จังหวัดเชียงใหม่ พ.ต.อ.ปริญญา เพชรมี ผกก.สภ.ไชยปราการ พร้อมด้วยเจ้าหน้าที่ตำรวจ สภ.ไชยปราการ, เจ้าหน้าที่ตำรวจร้อย ตชด.334, เจ้าหน้าที่ตำรวจ ตม.ฝาง, เจ้าหน้าที่ทหาร บก.ผาดำ ฉก.ไชยานุภาพ และเจ้าหน้าที่ทหารชุดสุนัขดมกลิ่น จับกุมตัวผู้ต้องหาได้ 2 ราย พร้อมของกลางยาบ้า จำนวน 17 เม็ด บนถนนระหว่างบ้านป่าแดง – บ้านมูเซอห้วยทราย หมู่ที่ 2 ตำบลแม่ทะลบ อำเภอไชยปราการ เจ้าหน้าที่จึงนำตัวพร้อมของกลางส่งพนักงานสอบสวน สภ.ไชยปราการ เพื่อดำเนินคดีตามกฎหมายต่อไป
3.จังหวัดเชียงราย กำลังทหารจาก ร้อย.ม.2 บก.ผาแด่น ฉก.ทัพเจ้าตาก กองกำลังผาเมือง ได้จัดกำลังทำการลาดตระเวน พบความเคลื่อนไหวที่บริเวณหลังวัดน้อยดอยตุง ตำบลห้วยไคร้ อำเภอแม่สาย ตรวจพบกลุ่มบุคคล จำนวน 7-8 คน แบกเป้สัมภาระเข้ามายังพื้นที่เฝ้าตรวจ จึงได้แสดงตัวเพื่อขอทำการตรวจค้น ก่อนเกิดเหตุปะทะกัน เบื้องต้นฝ่ายคาราวานยาเสพติดเสียชีวิต 5 ราย และพบเป้ของกลาง จำนวน 5 ใบ ภายในบรรจุยาบ้าใบละประมาณ 100,000 เม็ด รวมจำนวนทั้งหมดประมาณ 500,000 เม็ด เจ้าหน้าที่จึงได้ตรวจยึดไว้เป็นของกลาง ก่อนประสานหน่วยงานที่เกี่ยวข้องดำเนินการต่อไป
4.จังหวัดอุดรธานี นายวิมล สุระเสน นายอำเภอเมืองอุดรธานี พร้อมด้วย นายชัยวัฒน์ ธรรมวัตร ปลัดอำเภอหัวหน้ากลุ่มงานบริหารงานปกครอง สั่งการให้ พันจ่าอากาศเอก ยศกร เพชรล้ำ ปลัดอำเภอฝ่ายความมั่นคง อำเภอเมือง และสมาชิกกองอาสารักษาดินแดน ร่วมกับ ชุดสืบสวน สภ.นาข่า ดำเนินการเข้าตรวจสอบพื้นที่บริเวณบ้านหัวบึง หมู่ 3 ตำบลบ้านขาว อำเภอเมือง หลังได้รับแจ้งจากชาวบ้านว่าสุนัขที่ตนเลี้ยงไว้คาบห่อยาบ้ามาให้ จากการตรวจสอบพบยาบ้า จำนวนทั้งหมด 5,900 เม็ด คาดเป็นยาบ้าที่เตรียมมาส่งให้ลูกค้าในตำบลบ้านขาว ซึ่งเจ้าหน้าที่จะได้เร่งสืบหาผู้เกี่ยวข้องมาดำเนินคดีต่อไป
5. จังหวัดหนองคาย นายณัฐวัสส์ วิริยานภาภรณ์ รองผู้ว่าราชการจังหวัดหนองคายเป็นประธานร่วมกับ พลเรือตรีสมาน ขันธพงษ์ ผู้บัญชาการหน่วยเรือรักษาความสงบเรียบร้อยตามลำแม่น้ำโขง (ผบ.นรข.) พร้อมด้วยหัวหน้าหน่วยงานความมั่นคงในพื้นที่ ร่วมกันเเถลงข่าวกรณีเจ้าหน้าที่หน่วยเรือโพนพิสัย ได้บูรณาการร่วมกับหน่วยงานความมั่นคงในพื้นที่ ดำเนินการตรวจยึดยาเสพติดให้โทษประเภท 1 (ไอซ์) ซึ่งบรรจุภายในหีบห่อ จำนวน 300 ห่อๆ ละ 1 กิโลกรัม (น้ำหนักรวมประมาณ 300 กิโลกรัม) ไม่ปรากฏตัวผู้ต้องหา ได้ที่บริเวณบันไดขึ้นลงเขื่อนป้องกันตลิ่งแม่น้ำโขง หลังป่าช้าบ้านสวยเสด็จ หมู่ที่ 14 ตำบลวัดหลวง อำเภอโพนพิสัย ก่อนนำของกลางส่งพนักงานสอบสวน สภ.โพนพิสัย เพื่อดำเนินคดีตามกฎหมายต่อไป
6.จังหวัดเพชรบูรณ์ พันเอกพงษ์เพชร เกษสุภะ หัวหน้าชุดปฏิบัติการ ศูนย์ประสานการปฏิบัติที่ 4 กอ.รมน. นำกำลัง พร้อมเจ้าหน้าที่หน่วยป้องกันรักษาป่าที่ ชย.6 (วังตะเข้) ตำรวจ สภ.ภักดีชุมพล จังหวัดชัยภูมิ และ สภ.หนองไผ่ จังหวัดเพชรบูรณ์ ไปตรวจสอบการบุกรุกป่าไม้ถาวรในตำบลแหลมทอง อำเภอภักดีชุมพล รอยต่อตำบลท่าด้วง อำเภอหนองไผ่ ขณะเข้าตรวจสอบพบคนงานกำลังทำถนนขึ้นภูเขา และคนขับรถแบ็กโฮคันหนึ่งที่กำลังปรับพื้นที่อยู่ เมื่อเห็นเจ้าหน้าที่จึงวิ่งหนีเข้าป่า จากการเข้าค้นภายในรถพบยาบ้า จำนวน 53 เม็ด จึงกดดันให้ยอมมอบตัว ก่อนนำตัวไปดำเนินคดีต่อไป
“กระทรวงมหาดไทย เดินหน้าอย่างมุ่งมั่นในการทำสงครามกับยาเสพติดทุกชนิดด้วยการบูรณาการการทำงานกับเจ้าหน้าที่ตำรวจ ทหาร ป.ป.ส. รวมถึงทุกหน่วยงานที่เกี่ยวข้องอย่างเข้มข้น โดยใช้ทุกกลไกภาคีเครือข่ายในพื้นที่ ลงพื้นที่ลุยกวาดล้างผู้กระทำความผิดอย่างแข็งขัน พร้อมทั้งนำผู้หลงผิดเข้ารับการบำบัดรักษา เพื่อคืนคนดีให้กับสังคม ให้กับครอบครัว และหมั่นลงพื้นที่ติดตามผลการรักษาอย่างต่อเนื่อง เพื่อไม่ให้ปัญหายาเสพติดเป็นปัจจัยทำลายคนบริสุทธิ์อีก อันจะทำให้ลูกหลานของพวกเราทุกคนอยู่ในสังคมได้อย่างเป็นปกติสุข พร้อมทั้งได้กำชับผู้ว่าราชการจังหวัด นายอำเภอ กำนัน ผู้ใหญ่บ้าน สร้างการรับรู้ประชาสัมพันธ์หมายเลขติดต่อในการแจ้งเบาะแส โดยเฉพาะอย่างยิ่งสายด่วนศูนย์ดำรงธรรม 1567 เพื่อให้พี่น้องประชาชนสามารถจดจำและติดต่อได้ง่าย อันเป็นการอำนวยความสะดวกและเป็นการเพิ่มช่องทางการมีส่วนร่วมในการช่วยกันดูแลความสงบเรียบร้อยของบ้านเมือง” ปลัดกระทรวงมหาดไทย กล่าวในช่วงท้าย

ที่มา : https://www.thaigov.go.th/news/contents/details/63704