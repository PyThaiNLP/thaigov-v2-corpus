รัฐบาลไทย-ข่าวทำเนียบรัฐบาล-“ธนกร” เปิดงานวันเด็กกรมประชาสัมพันธ์ เน้นย้ำ “นายกฯ” ให้ความสำคัญกับเด็กและเยาวชนมาโดยตลอด พร้อมเป็นกำลังใจและผลักดันในทุกมิติ 


วันเสาร์ที่ 14 มกราคม 2566
14/01/2566
พิมพ์
“ธนกร” เปิดงานวันเด็กกรมประชาสัมพันธ์ เน้นย้ำ “นายกฯ” ให้ความสำคัญกับเด็กและเยาวชนมาโดยตลอด พร้อมเป็นกำลังใจและผลักดันในทุกมิติ
“ธนกร” เปิดงานวันเด็กกรมประชาสัมพันธ์ เน้นย้ำ “นายกฯ” ให้ความสำคัญกับเด็กและเยาวชนมาโดยตลอด พร้อมเป็นกำลังใจและผลักดันในทุกมิติ
วันนี้ (14 มกราคม 2566) นายธนกร วังบุญคงชนะ รัฐมนตรีประจำสำนักนายกรัฐมนตรี เป็นประธานในพิธีเปิดงานวันเด็กแห่งชาติ ประจำปี 2566 ของกรมประชาสัมพันธ์ ณ บริเวณกรมประชาสัมพันธ์ ซอยอารีย์สัมพันธ์ กรุงเทพมหานคร โดยมี พลโท สรรเสริญ แก้วกำเนิด อธิบดีกรมประชาสัมพันธ์ และคณะผู้บริหารให้การต้อนรับ นอกจากนี้ ภายในงานยังมีเด็กและเยาวชนตลอดจนผู้ปกครองเข้าร่วมด้วย
นายธนกร กล่าวว่า ตนรู้สึกยินดีที่ได้มาร่วมงานวันเด็กซึ่งเป็นกิจกรรมที่เปิดพื้นที่ให้กับเด็กและเยาวชนอีกทั้งยังส่งเสริมและสนับสนุนการพัฒนาทักษะและศักยภาพของเด็กไทยให้เติบโตไปเป็นบุคลากรคุณภาพ เพื่อขับเคลื่อนประเทศชาติบ้านเมือง
นอกจากนี้ นายธนกรยังกล่าวถึงคำขวัญวันเด็ก “รู้หน้าที่ มีวินัย ใฝ่ความดี” ที่เป็นคำขวัญที่นายกรัฐมนตรีมอบให้เด็ก ๆ และเยาวชนในปีนี้ “ท่านนายกฯ ให้ความสำคัญกับเด็กและเยาวชนมาตลอด และขอให้ทุกฝ่ายเป็นกำลังใจพร้อมผลักดันเด็กและเยาวชนไทยในทุกมิติ”
“ผมหวังว่า เด็ก ๆ ทุกคนจะรู้หน้าที่ มีวินัยและปฏิบัติตนอยู่ในคุณธรรมความดี เพื่อเป็นอนาคตของชาติ และผมพร้อมเป็นกำลังใจสำคัญให้เด็กและเยาวชน เพราะทุกคนรู้ว่า ทุกคนเป็นความสดใส ทุกคนเป็นอนาคตของชาติ และทุกคนเป็นคนสำคัญของสังคม เพราะอนาคตของชาติ ขับเคลื่อนด้วย เด็กไทย” นายธนกร กล่าวทิ้งท้าย

ที่มา : https://www.thaigov.go.th/news/contents/details/63735