รัฐบาลไทย-ข่าวทำเนียบรัฐบาล-กระทรวงคมนาคมจัดกิจกรรมสร้างการรับรู้และประชาสัมพันธ์ “สื่อสาร ส่งเสริม สร้างสรรค์มาตรการขับเคลื่อนการประเมินคุณธรรมและความโปร่งใส


วันศุกร์ที่ 13 มกราคม 2566
กระทรวงคมนาคมจัดกิจกรรมสร้างการรับรู้และประชาสัมพันธ์ “สื่อสาร ส่งเสริม สร้างสรรค์มาตรการขับเคลื่อนการประเมินคุณธรรมและความโปร่งใส
ในการดำเนินงานของกระทรวงคมนาคม (Integrity and Transparency Assessment: ITA)” ประจำปีงบประมาณ 2566
นายชยธรรม์ พรหมศร ปลัดกระทรวงคมนาคม เป็นประธานเปิดกิจกรรมสร้างการรับรู้ และประชาสัมพันธ์ “สื่อสาร ส่งเสริม สร้างสรรค์มาตรการขับเคลื่อนการประเมินคุณธรรมและความโปร่งใสในการดำเนินงานของกระทรวงคมนาคม (Integrity and Transparency Assessment: ITA)” ภายใต้โครงการขับเคลื่อนด้านการป้องกันปราบปรามการทุจริต และด้านการส่งเสริมคุณธรรมจริยธรรมของกระทรวงคมนาคม ประจำปีงบประมาณ 2566 โดยมี นางจตุพร เนียมสุข ผู้ช่วยปลัดกระทรวงคมนาคม พร้อมด้วยผู้บริหารและบุคลากรหน่วยงานในสังกัดกระทรวงคมนาคม เข้าร่วมกิจกรรมจำนวนทั้งสิ้น 80 คน ในวันที่ 13 มกราคม 2566 ณ ห้องประชุม Prime Hall โรงแรม เดอ ไพร์ม รางน้ำ เขตราชเทวี กรุงเทพมหานคร
นายชยธรรม์ พรหมศร กล่าวว่า กระทรวงคมนาคมมีภารกิจสำคัญในการขับเคลื่อนประเทศด้านการพัฒนาการดำเนินงานโครงข่ายคมนาคม รับผิดชอบดูแลการลงทุนก่อสร้างโครงการขนาดใหญ่ เพื่อเพิ่มขีดความสามารถในการแข่งขัน มุ่นมั่นในการให้บริการแก่ประชาชนให้เกิดความสะดวกปลอดภัย รวดเร็ว ตรงเวลา     และราคาสมเหตุสมผล โดยยึดตามนโยบายของนายศักดิ์สยาม ชิดชอบ รัฐมนตรีว่าการกระทรวงคมนาคม ที่ได้เน้นย้ำให้ทุกหน่วยงานในสังกัดกระทรวงคมนาคมต้องดำเนินการให้ถูกต้องตามระเบียบ กฎหมาย มติคณะรัฐมนตรีและยึดหลักธรรมาภิบาลเป็นสำคัญ เพื่อให้ผลการดำเนินงานประสบผลสำเร็จ มีประสิทธิภาพ และเกิดประโยชน์สูงสุดกับประเทศชาติและประชาชน
สำหรับการประเมิน ITA เป็นเครื่องมือสำคัญของประเทศไทยในการพัฒนาการดำเนินงานของหน่วยงานภาครัฐให้มีคุณธรรมและความโปร่งใส ซึ่งออกแบบภายใต้กรอบแนวคิดในเรื่องธรรมาภิบาลการเปิดเผยข้อมูลภาครัฐ การป้องกันการทุจริตและการบริหารงานแบบมุ่งผลสัมฤทธิ์ อีกทั้งเป็นเครื่องมือที่ช่วยในการขับเคลื่อนการดำเนินงานของหน่วยงานภาครัฐให้เป็นไปตามจุดมุ่งหมายหรือเจตนารมณ์ของกฎหมายหลายฉบับ อาทิ พระราชบัญญัติมาตรฐานทางจริยธรรม พระราชบัญญัติจัดซื้อจัดจ้างและการบริหารพัสดุภาครัฐ พระราชบัญญัติวินัยการเงินการคลังของรัฐ พระราชกฤษฎีกาว่าด้วยหลักเกณฑ์วิธีการบริหารกิจการบ้านเมืองที่ดี รวมถึงมาตรฐานและหลักเกณฑ์การเปิดเผยข้อมูลภาครัฐในรูปแบบข้อมูลดิจิทัลต่อสาธารณะ     จึงเป็นเสมือนการตรวจสอบการปฏิบัติงานของกระทรวงคมนาคมให้เป็นไปตามกฎหมายและเป้าหมายของแผนยุทธศาสตร์ชาติ ซึ่งการดำเนินงานต่าง ๆ เจ้าหน้าที่และบุคลากรทุกคนต้องให้ความสำคัญกับการสื่อสารทั้งภายในและภายนอกองค์กร ร่วมกันสร้างวัฒนธรรมการปฏิบัติงานอย่างซื่อสัตย์สุจริต โปร่งใส เป็นไปตามกฎหมายและหลักธรรมาภิบาลเพื่อสร้างความเชื่อมั่นแก่ประชาชนต่อไป
การจัดกิจกรรมในครั้งนี้ ได้รับเกียรติจากนายอภิรักษ์ แสงทอง เจ้าพนักงานป้องกันการทุจริตชำนาญการ และนายก้องภพ ทองแจ่ม เจ้าพนักงานป้องกันการทุจริตปฏิบัติการ จากสำนักงานคณะกรรมการป้องกันและปราบปรามการทุจริตแห่งชาติ (ป.ป.ช.) ที่มีความเชี่ยวชาญและประสบการณ์ด้านการประเมิน ITA มาเป็นวิทยากร โดยมีวัตถุประสงค์เพื่อพัฒนามาตรการในการต่อต้านทุจริต การเปิดเผยข้อมูลอย่างโปร่งใส มีกลไกในการดำเนินการต่อต้านการทุจริตที่มีประสิทธิภาพ ส่งเสริมมาตรฐานการบูรณาการความรู้ในการประเมิน ITA ระหว่างหน่วยงานในสังกัดกระทรวงคมนาคม รวมถึงผลักดันการพัฒนาการดำเนินงาน สามารถติดตามการนำมาตรการไปสู่การปฏิบัติอย่างเป็นรูปธรรม ยกระดับคะแนนการประเมิน ITA ของหน่วยงาน     ในสังกัดกระทรวงคมนาคมต่อไป

ที่มา : https://www.thaigov.go.th/news/contents/details/63699