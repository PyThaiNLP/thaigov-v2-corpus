รัฐบาลไทย-ข่าวทำเนียบรัฐบาล-นายกรัฐมนตรีย้ำพลังเยาวชนเป็นหัวใจสำคัญ ในการขับเคลื่อนการพัฒนาประเทศ ชื่นชมตัวแทนเยาวชนนำเสนอความคิดเห็นเป็นประโยชน์ต่อการพัฒนาประเทศ ยืนยันรัฐบาลพร้อมสนับสนุนความคิดเห็นของเยาวชน


วันเสาร์ที่ 14 มกราคม 2566
14/01/2566
พิมพ์
นายกรัฐมนตรีย้ำพลังเยาวชนเป็นหัวใจสำคัญ ในการขับเคลื่อนการพัฒนาประเทศ ชื่นชมตัวแทนเยาวชนนำเสนอความคิดเห็นเป็นประโยชน์ต่อการพัฒนาประเทศ ยืนยันรัฐบาลพร้อมสนับสนุนความคิดเห็นของเยาวชน
นายกรัฐมนตรีย้ำ พลังเยาวชนเป็นหัวใจสำคัญในการขับเคลื่อนการพัฒนาประเทศ ชื่นชมตัวแทนเยาวชน นำเสนอความคิดเห็นเป็นประโยชน์ต่อการพัฒนาประเทศ ยืนยันรัฐบาลพร้อมสนับสนุนความคิดเห็นของเยาวชน
นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า วันนี้ (14 มกราคม 2566) เวลา 12.00 น. ณ ตึกภักดีบดินทร์ ทำเนียบรัฐบาล พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ร่วมกิจกรรมเสวนา : บทบาทเยาวชนในการพัฒนาประเทศ” โดยมีตัวแทนเยาวชนนำเสนอผลงานและ แลกเปลี่ยนความคิดเห็น จำนวน 11 กลุ่ม ประกอบด้วย (1) สภาเด็กและเยาวชนแห่งประเทศไทย (2) โครงการ Youth in Charge (3) ผู้ประกอบการรุ่นใหม่ YEC หอการค้า (4) โครงการ SEED Thailand (5) โครงการ Knight 410 (6) โครงการรัฐฟังฉันและเด็กอวดทำดี (7) โครงการ Young Southeast Asian Leaders Initiative (YSEALI) (8) Programmer เยาวชนผู้พิการทางสายตา (9) สมาคมการค้าสตาร์ทอัพไทย (10) โครงการ Digital Youth Network Thailand และ (11) สภานักเรียน
นายอนุชาฯ กล่าวว่า ภายหลังรับฟังการนำเสนอความคิดเห็นของตัวแทนเยาวชน นายกรัฐมนตรีกล่าวชื่นชมบทบาทของเยาวชนทั้ง 11 กลุ่มที่ได้นำเสนออย่างมีประสิทธิภาพ และเกิดประสิทธิผลอย่างเป็นรูปธรรม นายกรัฐมนตรีย้ำพลังเยาวชนเป็นหัวใจสำคัญในการขับเคลื่อนการพัฒนาประเทศ ยังมีเยาวชนอีกหลายกลุ่มกระจายอยู่ทั่วประเทศ ที่กำลังสร้างสรรค์ประโยชน์ เรื่องดีงาม ให้แก่สังคมและประเทศชาติ เป็นแบบอย่างของการรู้หน้าที่ มีวินัย ใฝ่ความดี  รัฐบาลมีนโยบายและสนับสนุนให้เกิดการมีส่วนร่วมในการดำเนินการร่วมมือกัน ระหว่างภาครัฐ เอกชน สถาบันการศึกษา และเยาวชน ซึ่งก็มีตัวอย่างความสำเร็จเกิดขึ้นจำนวนมาก
สำหรับข้อเสนอที่ตัวแทนเยาวชนได้นำมาเสนอในวันนี้ ความคิดเห็นหรือข้อเสนอแนะของตัวแทนเยาวชนถือเป็นสิ่งที่มีคุณค่าอย่างยิ่ง ขอให้สำนักเลขาธิการนายกรัฐมนตรี กองอำนวยการรักษาความมั่นคงภายในราชอาณาจักร รวมทั้งกระทรวงศึกษาธิการ และกระทรวงการอุดมศึกษา วิทยาศาสตร์ วิจัยและนวัตกรรม รับไปประสานหรือเป็นหน่วยเชื่อมประสานความต้องการของเยาวชนกับรัฐบาลต่อไปด้วย
นายกรัฐมนตรีขอบคุณผู้แทนเยาวชน และครู อาจารย์ทุกท่าน ที่ได้ร่วมกันแลกเปลี่ยนความคิดเห็น และข้อเสนอแนะที่เป็นประโยชน์ต่อการพัฒนาประเทศ ขอให้เด็กทุกคนใช้ความเฉลียวฉลาดของตนในการพัฒนาเพื่อยกระดับตนเองให้เติบโตเป็นคนดีของสังคม ที่เปี่ยมด้วยคุณธรรมความคิดสร้างสรรค์ และมีวิธีคิดที่ถูกต้อง ดีงาม พร้อมที่จะเป็นพลเมืองที่ดีของประเทศ สิ่งสำคัญต้องช่วยกันสร้างความสงบ อย่าสร้างความเกลียดชัง พร้อมขอคำมั่นสัญญากับเด็กและเยาวชนว่าจะร่วมมือช่วยกันเดินหน้าประเทศไปด้วยพลังของคนรุ่นใหม่ ในตอนท้ายนายกรัฐมนตรีได้ถามเด็กและเยาวชนว่า “ลุงน่ารักไหม” เด็กตอบกลับมาว่า “ลุงน่ารักมาก” ทำให้นายกรัฐมนตรียิ้มอย่างมีความสุข พร้อมกับพูดว่า ธรรมชาติของคนชอบคนพูดเพราะ แต่ไม่ได้หมายถึงว่าหลงตัวเอง
ภายหลังกิจกรรมเสวนา นายกรัฐมนตรีเยี่ยมชมกิจกรรมเยาวชนอ่านข่าวภาคภาษาอังกฤษและภาษาไทย ณ ศูนย์แถลงข่าวรับาล ตึกนารีสโมสร โดยชื่นชมความสามารถของเยาวชนที่มีความกล้าแสดงออก ขอให้ฝึกฝนทักษะด้านอื่น ๆ เช่น การสัมภาษณ์ การสนทนา เป็นต้น และนายกรัฐมนตรีเปิดโอกาสให้เด็กและเยาวชนร่วมถ่ายภาพเป็นที่ระลึกด้วย
จากนั้น นายกรัฐมนตรีเยี่ยมชมกิจกรรมของบริษัท ไทยเบฟเวอเรจ จำกัด (มหาชน) กระทรวงพลังงานและการไฟฟ้าฝ่ายผลิตแห่งประเทศไทย (กฟผ.) ต่อด้วยกิจกรรมการสนับสนุนและขับเคลื่อน BCG ปลูกฝังให้เยาวชนคำนึงถึงการนำวัสดุต่าง ๆ มารีไซเคิลใช้ประโยชน์ให้ได้มากที่สุด พร้อมร่วมกิจกรรมแต่งหน้าขนมครัวซองต์กับเยาวชน และชมการทดลองการฝึกบิน (Drone Simulator) ของสมาคมต่อต้านภัยพิบัติ ณ ตึกบัญชาการ 1 ต่อด้วยเยี่ยมชมกิจกรรมของกระทรวงทรัพยากรธรรมชาติและสิ่งแวดล้อม ณ บริเวณสนามหญ้าลานน้ำพุ หน้าตึกสันติไมตรี ก่อนเดินทางกลับ โดยนายกรัฐมนตรีได้พูดคุยทักทายพร้อมถ่ายภาพเป็นที่ระลึกร่วมกับเด็ก เยาวชน และผู้ปกครองที่เข้าร่วมกิจกรรมด้วยบรรยากาศที่อบอุ่นและเป็นกันเองตลอดงาน

ที่มา : https://www.thaigov.go.th/news/contents/details/63738