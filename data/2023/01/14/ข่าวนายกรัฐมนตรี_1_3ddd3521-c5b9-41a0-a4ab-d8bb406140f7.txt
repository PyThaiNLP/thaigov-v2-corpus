รัฐบาลไทย-ข่าวทำเนียบรัฐบาล-นายกรัฐมนตรีเป็นประธานงานวันสถาปนากองทัพภาคที่ 1 ครบรอบปีที่ 113 น้อมรำลึกในพระมหากรุณาธิคุณ ของพระบาทสมเด็จพระมงกุฎเกล้าเจ้าอยู่หัว


วันศุกร์ที่ 13 มกราคม 2566
13/01/2566
พิมพ์
นายกรัฐมนตรีเป็นประธานงานวันสถาปนากองทัพภาคที่ 1 ครบรอบปีที่ 113 น้อมรำลึกในพระมหากรุณาธิคุณ ของพระบาทสมเด็จพระมงกุฎเกล้าเจ้าอยู่หัว
นายกรัฐมนตรีเป็นประธานงานวันสถาปนากองทัพภาคที่ 1 ครบรอบปีที่ 113 น้อมรำลึกในพระมหากรุณาธิคุณ ของพระบาทสมเด็จพระมงกุฎเกล้าเจ้าอยู่หัว
นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เผยว่า วันนี้ (13 มกราคม 2566) เวลา 07.30 น. ณ กองบัญชาการกองทัพภาคที่ 1 (บก.ทภ.1) ถนนราชดำเนินนอก เขตดุสิต กรุงเทพฯ พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เป็นประธานงานวันสถาปนากองทัพภาคที่ 1 ครบรอบปีที่ 113 ประจำปี 2566 เพื่อเป็นการน้อมรำลึกในพระมหากรุณาธิคุณของพระบาทสมเด็จพระมงกุฎเกล้าเจ้าอยู่หัว ที่ทรงพระกรุณาโปรดเกล้าโปรดกระหม่อม จัดตั้งกองทัพภาคที่ 1 เมื่อวันที่ 13 มกราคม 2453 ซึ่งมี พลเอก อนุพงษ์ เผ่าจินดา รัฐมนตรีว่าการกระทรวงมหาดไทย พลเอก เจริญชัย หินเธาว์ รองผู้บัญชาการทหารบก เป็นผู้แทนผู้บัญชาการทหารบก พลโท ธนา แคล้วปลอดทุกข์ แม่ทัพภาคที่ 1 พร้อมด้วย อดีตแม่ทัพภาคที่ 1 ตลอดจนผู้บังคับบัญชาชั้นสูงของ 3 เหล่าทัพ สำนักงานตำรวจแห่งชาติ ส่วนราชการ รัฐวิสาหกิจ และกลุ่มพลังมวลชนเข้าร่วมงาน
เมื่อนายกรัฐมนตรีเดินทางถึงกองบัญชาการกองทัพภาคที่ 1 นายทหารเวรประจำกองบัญชาการกองทัพภาคที่ 1 รายงานเหตุการณ์ แม่ทัพภาคที่ 1 และรองผู้บัญชาการทหารบก รายงานตน ตามลำดับ จากนั้น นายกรัฐมนตรีขึ้นแท่นรับความเคารพจากแถวทหารต้อนรับและหมู่ธงเกียรติยศ แล้วนายกรัฐมนตรีวางพานพุ่มดอกไม้สด ถวายความเคารพพระบรมราชานุสาวรีย์ รัชกาลที่ 6
ต่อจากนั้น ที่ห้องอเนกประสงค์ กองบัญชาการกองทัพภาคที่ 1 นายกรัฐมนตรีเป็นประธานจุดธูปเทียนบูชาพระรัตนตรัย และเครื่องทองน้อย อนุศาสนาจารย์ กองบัญชาการกองทัพภาคที่ 1 อาราธนาศีล พระสงฆ์ 10 รูปให้ศีล นายกรัฐมนตรีทอดผ้าไตรบังสุกุล จำนวน 10 ไตร พระสงฆ์สดับปกรณ์ อนุโมทนา นายกรัฐมนตรีกรวดน้ำ-รับพร อนุศาสนาจารย์ฯ อาราธนาพระปริตร พระสงฆ์เจริญพระพุทธมนต์ นายกรัฐมนตรีจุดเทียนที่ขันน้ำมนต์และถวายขันน้ำมนต์ พระสงฆ์เจริญพระพุทธมนต์จบ อนุศาสนาจารย์ฯ นำกล่าวถวายสังฆทาน นายกรัฐมนตรีและผู้รับเชิญ ถวายจตุปัจจัยไทยธรรมแด่พระสงฆ์ นายกรัฐมนตรีกรวดน้ำ-รับพร พระสงฆ์ประพรมน้ำพระพุทธมนต์ จบพิธีสงฆ์
จากนั้น นายกรัฐมนตรีลงนามในสมุดเยี่ยม ณ ห้องเกียรติยศ กองบัญชาการกองทัพภาคที่ 1 ก่อนขึ้นแท่นรับความเคารพจากแถวทหารต้อนรับและหมู่ธงเกียรติยศด้านหน้าอาคาร กองบัญชาการกองทัพภาคที่ 1 แล้วนายกรัฐมนตรีเดินทางกลับ

ที่มา : https://www.thaigov.go.th/news/contents/details/63688