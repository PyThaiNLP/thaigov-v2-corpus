รัฐบาลไทย-ข่าวทำเนียบรัฐบาล-​ปลัดเกษตรฯ ตรวจเยี่ยมการดำเนินงานพิพิธภัณฑ์เกษตรเฉลิมพระเกียรติฯ


วันศุกร์ที่ 13 มกราคม 2566
​ปลัดเกษตรฯ ตรวจเยี่ยมการดำเนินงานพิพิธภัณฑ์เกษตรเฉลิมพระเกียรติฯ
​ปลัดเกษตรฯ ตรวจเยี่ยมการดำเนินงานพิพิธภัณฑ์เกษตรเฉลิมพระเกียรติฯ หนุนต่อยอดองค์ความรู้ที่เป็นประโยชน์ต่อเกษตรกรสู่การปฏิบัติอย่างเป็นรูปธรรม พร้อมนำร่องในจังหวัดลพบุรีเป็นแห่งแรก
นายประยูร อินสกุล ปลัดกระทรวงเกษตรและสหกรณ์ เปิดเผยภายหลังตรวจเยี่ยมการดำเนินงานสำนักงานพิพิธภัณฑ์เกษตรเฉลิมพระเกียรติพระบาทสมเด็จพระเจ้าอยู่หัว (องค์การมหาชน) (พกฉ.) ณ ห้องประชุมตามรอยพ่อ ชั้น 3 อาคารสำนักงานพิพิธภัณฑ์เกษตรฯ อำเภอคลองหลวง จังหวัดปทุมธานี ว่า "สำนักงานพิพิธภัณฑ์เกษตรเฉลิมพระเกียรติพระบาทสมเด็จพระเจ้าอยู่หัว (องค์การมหาชน) หรือ พกฉ. เป็นพิพิธภัณฑ์ที่จัดแสดงเกี่ยวกับพระเกียรติคุณและพระอัจฉริยภาพของพระมหากษัตริย์ และพระบรมวงศานุวงศ์ ด้านการเกษตร ถ่ายทอดองค์ความรู้ ภูมิปัญญา นวัตกรรมเกษตรเศรษฐกิจพอเพียง ในรูปแบบพิพิธภัณฑ์มีชีวิต โดยได้จัดแสดงนิทรรศการในรูปแบบที่ทันสมัยในอาคาร ถ่ายทอดองค์ความรูปในรูปแบบออนไลน์ รวมทั้งการจัดแสดงฐานการเรียนรู้ต้นแบบ ที่สามารถเรียนรู้และนำไปปฏิบัติได้จริง เพื่อสร้างแรงบันดาลใจ จุดประกายความคิดแก่ผู้ที่เข้ามาชมพิพิธภัณฑ์ และสามารถนำไปประยุกต์ใช้ในวิถีชีวิตได้อย่างยั่งยืน ดังนั้น จึงต้องการให้ พกฉ. นำองค์ความรู้ด้านการเกษตรที่จะเป็นประโยชน์ต่อเกษตรกรไปเผยแพร่และต่อยอดสู่การปฏิบัติให้เป็นรูปธรรม โดยนำร่องในพื้นที่จังหวัดลพบุรีเป็นแห่งแรกเร็ว ๆ นี้ด้วย"
สำหรับปัญหาและอุปสรรคในการดำเนินงาน อันเป็นผลมาจากสถานการณ์การแพร่ระบาดของโรคติดเชื้อไวรัสโคโรนา 2019 (โควิด-19) ได้ส่งผลกระทบต่อจำนวนผู้เข้าชมพิพิธภัณฑ์เกษตรฯ รวมถึงโครงการอื่น ๆ ทั้งนี้ พกฉ. ได้เพิ่มรูปแบบการเข้าชมและการเข้าร่วมกิจกรรมเป็นรูปแบบ Online ผ่านช่องทางสื่อโซเชียลมีเดียต่าง ๆ ของ พกฉ. เช่น  Facebook/Application Line/Instragram/Tiktok และพิพิธภัณฑ์เสมือนจริง เป็นต้น ขณะเดียวกัน ผลการดำเนินงานในปีงบประมาณ พ.ศ. 2565 มีจำนวนผู้เข้าชมพิพิธภัณฑ์เกษตรฯ รวม 326,618 ราย แบ่งเป็น Onsite 181,184 ราย และ Online 145,434 ราย และในปีงบประมาณ พ.ศ. 2566 ณ เดือนธันวาคม 2565  มีจำนวนผู้เข้าชมพิพิธภัณฑ์เกษตรฯ รวม 374,203 ราย แบ่งเป็น Onsite 105,750 ราย และ Online 268,453 ราย
สุดท้ายนี้ พิพิธภัณฑ์เกษตรฯ เชิญชวนน้อง ๆ เที่ยวงานวันเด็กแห่งชาติ “เมล็ดพันธุ์ของพระราชา” ในวันเสาร์ที่ 14 มกราคม 2566 ตั้งแต่เวลา 08.00 – 15.00 น. ณ พิพิธภัณฑ์การเกษตรเฉลิมพระเกียรติฯ ตรงข้ามโรงพยาบาลการุญเวช (นวนคร) ริมถนนพหลโยธิน จ.ปทุมธานี สอบถามรายละเอียด โทร 0-2529-2212-13 087-359-7171 , 094-649-2333 คลิก www.wisdomking.or.th หรือทาง InstagramID: wisdomkingmuseum

ที่มา : https://www.thaigov.go.th/news/contents/details/63714