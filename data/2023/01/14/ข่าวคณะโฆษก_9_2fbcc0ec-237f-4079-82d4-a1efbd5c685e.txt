รัฐบาลไทย-ข่าวทำเนียบรัฐบาล-ทำเนียบรัฐบาลคึกคัก เปิดให้เด็กนั่งเก้าอี้นายกรัฐมนตรี น้องกุ๊บกิ๊บ โรงเรียนวัดราชสิงขร ได้นั่งเก้าอี้นายกรัฐมนตรีเป็นคนแรก


วันเสาร์ที่ 14 มกราคม 2566
14/01/2566
พิมพ์
ทำเนียบรัฐบาลคึกคัก เปิดให้เด็กนั่งเก้าอี้นายกรัฐมนตรี น้องกุ๊บกิ๊บ โรงเรียนวัดราชสิงขร ได้นั่งเก้าอี้นายกรัฐมนตรีเป็นคนแรก
ทำเนียบรัฐบาลคึกคัก เปิดให้เด็กนั่งเก้าอี้นายกรัฐมนตรี น้องกุ๊บกิ๊บ โรงเรียนวัดราชสิงขร ได้นั่งเก้าอี้นายกรัฐมนตรีเป็นคนแรก
วันนี้ (14 มกราคม 2566) เวลา 08.00 น. ณ ห้องทำงานนายกรัฐมนตรี ชั้น 2 ตึกไทยคู่ฟ้า ทำเนียบรัฐบาล นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า คณะจัดงานวันเด็กสำนักเลขาธิการนายกรัฐมนตรีได้เปิดให้เด็กเข้าไปนั่งเก้าอี้นายกรัฐมนตรี เนื่องในโอกาสวันเด็กแห่งชาติ ประจำปี 2566 ซึ่งในปีนี้มีเด็กให้ความสนใจมาต่อแถวเพื่อนั่งเก้าอี้นายกรัฐมนตรีตั้งแต่เวลา 07.00 น. โดยเด็กที่ได้นั่งเก้าอี้นายกรัฐมนตรีคนแรกคือเด็กหญิงโชติกา มั่งมี (น้องกุ๊บกิ๊บ) นักเรียนชั้น ป.3 โรงเรียนวัดราชสิงขร แขวงวัดพระยาไกร เขตบางคอแหลม กรุงเทพมหานคร ทั้งนี้ จากการสอบถามน้องกุ๊บกิ๊บ ได้มาเที่ยวงานวันเด็ก ณ ทำเนียบรัฐบาล ครั้งนี้เป็นครั้งที่ 2 โดยในปีนี้ตั้งใจเป็นอย่างมากที่จะมานั่งเก้าอี้นายกรัฐมนตรีเป็นคนแรก ได้ตื่นนอนตั้งแต่ตี 5 เพื่อเตรียมตัวเดินทางมาทำเนียบรัฐบาลพร้อมกับคุณยาย และเดินทางมาถึงทำเนียบรัฐบาลในเวลา 06.00 น.
น้องกุ๊บกิ๊บกล่าวว่า รู้สึกตื่นเต้นและดีใจมากกว่าทุกปี ที่ได้นั่งเก้าอี้นายกรัฐมนตรีเป็นคนแรก ส่วนสาเหตุที่เลือกมาเที่ยวทำเนียบรัฐบาล เพราะชอบลงุตู่ และเป็น Fan Club ของลุงตู่ ติดตามลุงตู่อยู่ตลอดเวลา และชอบการจัดงานวันเด็กที่ทำเนียบรัฐบาลซึ่งมีกิจกรรมหลากหลายให้ร่วมเล่นกิจกรรม ที่สำคัญคืออยากจะพบกับลุงตู่ ถ่ายรูปคู่ลงตู่ พร้อมกันนี้ น้องกุ๊บกิ๊บได้กล่าวให้กำลังใจนายกรัฐมนตรีว่า ขอให้ลุงตู่สู้ ๆ อย่าถอย เป็นกำลังใจให้ลุงตู่ และขอให้รักษาสุขภาพด้วย
สำหรับบรรยากาศการจัดงานวันเด็กภายในทำเนียบรัฐบาล มีเด็ก ๆ พร้อมผู้ปกครองทยอยเดินทางมาเป็นจำนวนมาก บางคนมากับครอบครัว บางคนมาพร้อมกับเพื่อน และมาเป็นกลุ่มพร้อมคณะครูที่โรงเรียน โดยต่างให้ความสนใจกับการนั่งเก้าอี้นายกรัฐมนตรี

ที่มา : https://www.thaigov.go.th/news/contents/details/63727