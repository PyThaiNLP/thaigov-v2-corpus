รัฐบาลไทย-ข่าวทำเนียบรัฐบาล-สำนักงานเจ้าท่าภูมิภาคสาขาพังงาออกประกาศกู้เรือ และคำสั่งงดใช้เรือหลังเกิดเพลิงไหม้เรือประมงพื้นบ้าน 2 ลำ เบื้องต้นไม่พบผู้บาดเจ็บและเสียชีวิต


วันศุกร์ที่ 13 มกราคม 2566
สำนักงานเจ้าท่าภูมิภาคสาขาพังงาออกประกาศกู้เรือ และคำสั่งงดใช้เรือหลังเกิดเพลิงไหม้เรือประมงพื้นบ้าน 2 ลำ เบื้องต้นไม่พบผู้บาดเจ็บและเสียชีวิต
...
สำนักงานเจ้าท่าภูมิภาคสาขาพังงาออกประกาศกู้เรือ และคำสั่งงดใช้เรือหลังเกิดเพลิงไหม้เรือประมงพื้นบ้าน 2 ลำ เบื้องต้นไม่พบผู้บาดเจ็บและเสียชีวิต
นายสรพงศ์ ไพฑูรย์พงษ์ รองปลัดกระทรวงคมนาคม รักษาราชการแทนอธิบดีกรมเจ้าท่า สั่งการให้สำนักงานเจ้าท่าภูมิภาคสาขาพังงาตรวจสอบกรณีเรือประมงพื้นบ้านเกิดเพลิงไหม้ พร้อมทั้งสั่งการให้พิจารณาตามกฎหมายที่เกี่ยวข้องของกรมเจ้าท่า (จท.) และหาแนวทางป้องกันการเกิดเหตุซ้ำ
มื่อวันที่ 12 มกราคม 2566 เวลาประมาณ 03.00 น. สำนักงานเจ้าท่าภูมิภาคสาขาพังงาได้รับแจ้งว่า เกิดเหตุเพลิงไหม้เรือประมงพื้นบ้าน จำนวน 2 ลำ ซึ่งจอดเทียบท่า ณ ท่าเทียบเรือแหลมใหญ่ หมู่ที่ 7 ตำบลพรุใน อำเภอเกาะยาว จังหวัดพังงา โดยต้นเพลิงเกิดจากห้องเครื่องของเรือมหาสมุทร 2 หมายเลขทะเบียนเรือ 585500072 ขนาด 8.35 ตันกรอส ประเภทเรือ เรือกลประมงทะเลชั้น 3 ประเภทการใช้ทำการประมง ใบอนุญาตใช้เรือหมดอายุวันที่ 22 พฤษภาคม 2566 เจ้าของเรือชื่อ นายธงชัย ปลูกไม้ดี โดยผู้ใหญ่บ้านหมู่ที่ 7 และประชาชนในพื้นที่ได้ร่วมกับเจ้าหน้าที่ดับเพลิงของเทศบาลตำบลพรุในสามารถควบคุมเพลิงไว้ได้ในเวลาประมาณ 03.30 น. เบื้องต้นคาดว่าสาเหตุเกิดจากไฟฟ้าลัดวงจร และเพลิงได้ลุกลามไปติดเรือขวัญจิราซึ่งจอดเทียบท่าอยู่ในบริเวณใกล้เคียง ขณะเกิดเหตุไม่มีคนประจำเรืออยู่ในพื้นที่ ไม่มีผู้ได้รับบาดเจ็บและเสียชีวิต
ทั้งนี้ สำนักงานเจ้าท่าภูมิภาคสาขาพังงาจะออกคำสั่งให้เจ้าของเรือเร่งกู้ซากเรือ คำสั่งห้ามใช้เรือ พร้อมทั้งประสานให้เจ้าของเรือ แจ้งผู้ดูแลเรือมาสอบปากคำ เพื่อตรวจสอบข้อเท็จจริงและพิจารณาดำเนินการตามกฎหมาย และหาแนวทางป้องกันการเกิดเหตุซ้ำ หากพบเห็นความไม่ปลอดภัยทางน้ำ สามารถแจ้งได้ที่สายด่วน จท. โทร.1199 ตลอด 24 ชั่วโมง

ที่มา : https://www.thaigov.go.th/news/contents/details/63694