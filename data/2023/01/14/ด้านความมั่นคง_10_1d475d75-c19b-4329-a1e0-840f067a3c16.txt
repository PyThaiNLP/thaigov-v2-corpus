รัฐบาลไทย-ข่าวทำเนียบรัฐบาล-ก.แรงงาน หนุนเด็กไทย รักเรียนรู้ พร้อมสู้งาน ร่วมจัดกิจกรรมเนื่องในวันเด็กแห่งชาติ ประจำปี 2566 ที่กระทรวงศึกษาธิการ


วันเสาร์ที่ 14 มกราคม 2566
14/01/2566
พิมพ์
ก.แรงงาน หนุนเด็กไทย รักเรียนรู้ พร้อมสู้งาน ร่วมจัดกิจกรรมเนื่องในวันเด็กแห่งชาติ ประจำปี 2566 ที่กระทรวงศึกษาธิการ
ก.แรงงาน หนุนเด็กไทย รักเรียนรู้ พร้อมสู้งาน ร่วมจัดกิจกรรมเนื่องในวันเด็กแห่งชาติ ประจำปี 2566 ที่กระทรวงศึกษาธิการ
วันที่ 14 มกราคม 2566 นายบุญชอบ สุทธมนัสวงษ์ ปลัดกระทรวงแรงงาน ร่วมงานวันเด็กแห่งชาติ ประจำปี 2566 โดยมี พล.อ.ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม
เป็นประธานในพิธีเปิดงานวันเด็กแห่งชาติประจำปี 2566 ณ กระทรวงศึกษาธิการ เขตดุสิต กรุงเทพมหานคร
สำหรับวันเด็กแห่งชาติในปีนี้ พล.อ.ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ได้มอบคำขวัญว่า “รู้หน้าที่ มีวินัย ใฝ่ความดี” ด้วยตระหนักว่า เด็กและเยาวชนเป็นทรัพยากรมนุษย์อันมีค่าและเป็นความหวังต่อการนำพาประเทศสู่อนาคต เด็กทุกคนจึงต้องรู้บทบาทหน้าที่ของตน
ในการศึกษาเพื่อเพิ่มพูนทักษะ ความรู้ ความสามารถ แสวงหาประสบการณ์ที่หลากหลายตามความถนัดและความสนใจอยู่เสมอ รวมทั้งมุ่งหวังให้เด็กทุกคนมีระเบียบวินัย มีความรับผิดชอบ เคารพและเชื่อฟังคำสั่งสอนของบิดามารดา ครูอาจารย์ ปฏิบัติตามกฎกติกาทางสังคม มีความโอบอ้อมอารี ช่วยเหลือสังคมในทุกโอกาส
โอกาสเดียวกันนี้ นายบุญชอบ สุทธมนัสวงษ์ ปลัดกระทรวงแรงงาน พร้อมด้วยผู้บริหารหน่วยงานในสังกัดกระทรวงแรงงาน ยังได้มอบของขวัญ ซึ่งเป็นสิ่งของเครื่องเขียน อุปกรณ์การเรียน อุปกรณ์กีฬา รวมทั้งของเด็กเล่น และขนม ให้แก่เด็กที่มาร่วมกิจกรรมเนื่องในวันเด็กแห่งชาติ ประจำปี 2566 ที่บูธของหน่วยงานในสังกัดกระทรวงแรงงานบริเวณภายในกระทรวงศึกษาธิการ สำหรับในปีนี้ภายในบูธกระทรวงแรงงาน มีกิจกรรมและของรางวัลมากกมาย อาทิ การเล่นเกมหมุนวงล้อ โยนห่วง จับสลาก ตอบคำถามแจกของรางวัลมากมาย ซึ่งได้รับความสนใจจากเด็กๆ เข้าร่วมกิจกรรมเป็นจำนวนมาก
“กระทรวงแรงงาน ได้ตระหนักในคุณค่าและคุณภาพชีวิตของเด็ก จึงได้ร่วมจัดกิจกรรมวันเด็กแห่งชาติขึ้นเพื่อส่งเสริมให้ “เด็กไทย รักเรียนรู้ พร้อมสู้งาน” ให้เด็กได้เรียนรู้ในสาขาที่ตนเองมีความถนัดและสนใจ เพื่อให้เรียนจบแล้วสามารถก้าวเข้าสู่ตลาดแรงงานได้อย่างมีคุณภาพ มีทักษะฝีมือ เป็นกำลังแรงงานที่ดีมีคุณภาพ และเนื่องในโอกาสวันเด็กแห่งชาติในปีนี้ ขอให้เด็กทุกคน ซึ่งเป็นทรัพยากรที่มีคุณค่ายิ่งของประเทศชาติ ตั้งใจ ขยัน ศึกษาเล่าเรียน หมั่นฝึกฝนตนเองอยู่เสมอ ตลอดจนปฏิบัติกิจกรรมต่างๆ ที่เป็นประโยชน์ให้เกิดทักษะและมีประสบการณ์ เพื่อที่จะนำความรู้ไปใช้ในการดำรงชีวิตอย่างมีความสุข สามารถพัฒนาชาติบ้านเมืองให้เจริญก้าวหน้าในอนาคตต่อไป” นายบุญชอบ กล่าวทิ้งท้าย
+++++++++++++++++++
กองเผยแพร่และประชาสัมพันธ์
14 มกราคม 2566

ที่มา : https://www.thaigov.go.th/news/contents/details/63734