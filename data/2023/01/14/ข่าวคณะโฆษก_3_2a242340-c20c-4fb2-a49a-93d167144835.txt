รัฐบาลไทย-ข่าวทำเนียบรัฐบาล-“ทิพานัน” ชูผลสำเร็จ “พล.อ.ประยุทธ์” วางระบบคมนาคมเชื่อมไทย-อาเซียน-จีน  ชวนคนไทยโดยสารและขนส่งสินค้าเส้น “หนองคาย-เวียงจันทน์-ท่านาแล้ง”  ชี้เป็นก้าวสำคัญพัฒนาเศรษฐกิจเติบโต


วันศุกร์ที่ 13 มกราคม 2566
13/01/2566
พิมพ์
“ทิพานัน” ชูผลสำเร็จ “พล.อ.ประยุทธ์” วางระบบคมนาคมเชื่อมไทย-อาเซียน-จีน  ชวนคนไทยโดยสารและขนส่งสินค้าเส้น “หนองคาย-เวียงจันทน์-ท่านาแล้ง”  ชี้เป็นก้าวสำคัญพัฒนาเศรษฐกิจเติบโต
“ทิพานัน” ชูผลสำเร็จ “พล.อ.ประยุทธ์” วางระบบคมนาคมเชื่อมไทย-อาเซียน-จีน  ชวนคนไทยโดยสารและขนส่งสินค้าเส้น “หนองคาย-เวียงจันทน์-ท่านาแล้ง”  ชี้เป็นก้าวสำคัญพัฒนาเศรษฐกิจเติบโตแบบก้าวกระโดด เน้นลงมือทำมากกว่าสร้างวาทกรรมการเมือง
วันที่ 13 มกราคม 2566 น.ส.ทิพานัน ศิริชนะ รองโฆษกประจำสำนักนายกรัฐมนตรี เปิดเผยว่า ตามที่พล.อ.ประยุทธ์ จันทร์โอชา นายกรัฐมนตรี และรัฐมนตรีว่าการกระทรวงกลาโหมเร่งขับเคลื่อนการพัฒนาโครงสร้างพื้นฐาน เชื่อมโยงโครงข่ายการพัฒนาเศรษฐกิจและสังคมของประเทศไทยและภูมิภาค โดยได้ผลักดันการเชื่อมต่อการเดินทางจากภูมิภาคอาเซียนไปถึงประเทศจีนผ่านผ่านโครงการต่างๆ ทั้งนี้ พล.อ.ประยุทธ์มีความยินดีที่หนึ่งในโครงการซึ่งจะช่วยเสริมการเดินทางสัญจร การขนส่งสินค้าและการท่องเที่ยวในภูมิภาคเพื่อกระตุ้นเศรษฐกิจของไทยและภูมิภาค คือ รถไฟเส้นทางหนองคาย-เวียงจันทน์-ท่านาแล้ง แล้วเสร็จและเปิดให้บริการแล้ว เพื่อความสะดวกรวดเร็วและประหยัด โดยมีราคาค่าตั๋วโดยสารเพียง คนละ 20 บาทเท่านั้น ถือเป็นอีกหนึ่งข่าวดีของคนไทย
น.ส.ทิพานัน กล่าวว่า สำหรับโครงการก่อสร้างทางรถไฟสายท่านาแล้ง-เวียงจันทน์ เป็นขบวนรถรวมรถไฟโดยสารและรถไฟขนส่งสินค้า มีระยะทาง 7.5 กิโลเมตร ทางรถไฟสายนี้เป็นรถไฟที่เชื่อมต่อจากทางรถไฟช่วงหนองคาย - ท่านาแล้ง ก่อสร้างแล้วเสร็จสมบูรณ์ 100% ตั้งแต่เมื่อวันที่ 30 มิถุนายน 2565 ที่ผ่านมา ขณะนี้เปิดให้บริการทุกวันๆละ 4 รอบวิ่งตามเวลาดังนี้
1. หนองคาย 07:30 น. ถึง ท่านาแล้ง 7:45 น.
2. ท่านาแล้ง 10:00 น. ถึง หนองคาย 10:45 น.
3. หนองคาย 14:45 น. ถึง ท่านาแล้ง 15:00 น.
4. ท่านาแล้ง 17:30 น. ถึงหนองคาย 17:45 น.
โครงการนี้อยู่ในการดำเนินการภายใต้บันทึกความร่วมมือระหว่างรัฐบาลไทย-ลาว-จีน ว่าด้วยการเชื่อมต่อเส้นทางรถไฟระหว่างหนองคาย-เวียงจันทน์ ซึ่งไทยลงนามโดยพล.อ.ประยุทธ์ จันทร์โอชา นายกรัฐมนตรี เพื่อการเชื่อมต่อโครงการความร่วมมือด้านรถไฟระหว่างไทย-จีน และโครงการรถไฟระหว่างจีน-ลาว ซึ่งเป็นการสนับสนุนการเชื่อมโยงด้านระบบรางในภูมิภาค เสริมการเดินทางในภูมิภาคและทำให้การขนส่งสะดวกง่ายดายขึ้น เพื่อการเจริญเติบโตทางศรษฐกิจในเขตนี้โดยมีประเทศไทยเป็นศูนย์กลาง
รองโฆษกประจำสำนักนายกรัฐมนตรี กล่าวว่า โดยยังมีโครงการอื่นๆ ที่จะช่วยเสริมศักยภาพของไทย เชื่อมต่อภูมิภาคอาเซียนและจีน ที่อยู่ระหว่างการดำเนินการก่อสร้าง เช่น สะพานมิตรภาพไทย-ลาว แห่งที่ 5 (บึงกาฬ-บอลิคำไซ) ที่มีความคืบหน้าไปแล้ว เกินกว่า 60% และโครงการพัฒนาถนนเชื่อม ภู่ดู่-เวียงจันทน์ที่มีความคืบหน้า 83% ซึ่งในอนาคตวางไว้เป็นเส้นทางที่จะเชื่อมต่อในโครงการแนวระเบียงเศรษฐกิจเชียงใหม่–เวียงจันทน์ด้วย
"ถือเป็นผลสำเร็จของ พล.อ.ประยุทธ์ ในการเพิ่มขีดความสามารถในการแข่งขัน พัฒนาเศรษฐกิจทั้งในพื้นที่ตลอดเส้นทางที่โครงการต่างๆ มีแนวผ่าน เชื่อมโยงภาพรวมเศรษฐกิจของประเทศและภูมิภาค ที่มีผลงานชัดเจนเป็นรูปธรรม ที่เน้นลงมือทำมากกว่าคำพูดและสร้างวาทกรรมการเมือง เชื่อมสัมพันธ์กับต่างประเทศเพื่อผลลัพธ์ในการเพิ่มโอกาสสร้างรายได้ให้พี่น้องคนไทยทุกคน จึงมั่นใจว่าประเทศไทยภายใต้การบริหารของพล.อ.ประยุทธ์เดินหน้าพัฒนาไปสู่ความเจริญเติบโตแบบก้าวกระโดด” รองโฆษกประจำสำนักนายกรัฐมนตรี ระบุ

ที่มา : https://www.thaigov.go.th/news/contents/details/63684