รัฐบาลไทย-ข่าวทำเนียบรัฐบาล-จังหวัดยโสธร น้อมสำนึกในพระกรุณาธิคุณ “สมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา” จัดกิจกรรมเฉลิมพระเกียรติ เนื่องในโอกาสวันคล้ายวันประสูติ วันที่ 8 มกราคม 2566


วันศุกร์ที่ 13 มกราคม 2566
13/01/2566
พิมพ์
จังหวัดยโสธร น้อมสำนึกในพระกรุณาธิคุณ “สมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา” จัดกิจกรรมเฉลิมพระเกียรติ เนื่องในโอกาสวันคล้ายวันประสูติ วันที่ 8 มกราคม 2566
จังหวัดยโสธร น้อมสำนึกในพระกรุณาธิคุณ “สมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา” จัดกิจกรรมเฉลิมพระเกียรติ เนื่องในโอกาสวันคล้ายวันประสูติ วันที่ 8 มกราคม 2566
เมื่อวันที่ 12 ม.ค. 66 นายวิรุจ วิชัยบุญ ผู้ว่าราชการจังหวัดยโสธร เปิดเผยว่า เนื่องในโอกาสวันคล้ายวันประสูติ สมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา วันที่ 8 มกราคม 2566 จังหวัดยโสธร น้อมสำนึกในพระกรุณาธิคุณที่พระองค์ทรงมีต่อพสกนิกรชาวไทย จึงได้ดำเนินการจัดโครงการเฉลิมพระเกียรติสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา เนื่องในโอกาสทรงเจริญพระชนมายุครบ 3 รอบ 36 พรรษา 8 มกราคม 2566 เพื่อร่วมกันแสดงพลังความจงรักภักดี ความสามัคคี ความภาคภูมิใจ และจิตสำนึกความหวงแหนในสถาบันหลักของชาติ โดยได้รับความร่วมมือจากภาคีเครือข่ายในพื้นที่จัดขึ้น เมื่อห้วงวันที่ 7-9 มกราคม 2566 ที่ผ่านมา ณ ลานห้างสรรพสินค้าบิ๊กซี ซูเปอร์เซ็นเตอร์ อำเภอเมืองยโสธร จังหวัดยโสธร
นายวิรุจ วิชัยบุญ ผู้ว่าราชการจังหวัดยโสธร กล่าวว่า ในการจัดงานครั้งนี้ ได้มีการนำเสนอนิทรรศการเฉลิมพระเกียรติสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา เนื่องในโอกาสทรงเจริญพระชนมายุครบ 3 รอบ 36 พรรษา 8 มกราคม 2566 โดยนำเสนอพระอัจฉริยภาพ พระวิสัยทัศน์ ตลอดจนแนวพระดำริ “ผ้าไทยใส่ให้สนุก” ที่เป็นเครื่องมือสำคัญในการเสริมสร้างความมั่นคงด้านอาชีพและรายได้ให้กับพี่น้องประชาชนเกษตรกรในถิ่นที่ชนบทของประเทศไทย ให้ได้ใช้อาชีพเสริม คือ การทอผ้า ทำให้มีชีวิตที่มั่นคง มีรายได้ที่เพิ่มพูน ยังประโยชน์ทำให้เกิดความมั่นคงของชีวิตตนเองและครอบครัว นอกจากนี้ ได้มีการออกร้านจำหน่ายสินค้า OTOP ประเภทผลิตภัณฑ์ผ้าพื้นเมือง กว่า 20 ร้าน เพื่อกระตุ้นให้พี่น้องประชาชนได้หันมาเลือกซื้อเลือกหาผ้าไทยรูปแบบต่าง ๆ สามารถสวมใส่ในทุกโอกาส และไฮไลท์ของกิจกรรมเฉลิมพระเกียรติฯ คือ การเดินแบบผ้าไทย ที่เป็นการนำเสนอรูปแบบการตัดเย็บผ้าไทยที่สามารถใส่ได้ทุกเพศ ทุกวัย ทุกโอกาส หลากหลายลักษณะ หลากหลายเฉดสี สะท้อนถึงการผสมผสานภูมิปัญญาของบรรพบุรุษเข้ากับแฟชั่นนิยมสมัยใหม่ ซึ่งล้วนแล้วแต่เกิดขึ้นมาได้ด้วยพระกรุณาธิคุณของพระองค์ท่านทั้งสิ้น
“สมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา ได้พระราชทานแบบลายผ้า “ผ้ามัดหมี่ลายขอเจ้าฟ้าสิริวัณณวรีฯ” และ “ผ้าลายขิดนารีรัตนราชกัญญา” และพระราชทานพระอนุญาตให้เป็นลายต้นแบบในการรังสรรค์ถักทอเรื่องราวไปตามแต่ละภูมิภาค ให้กลุ่มทอผ้า ทุกกลุ่ม ทุกเทคนิค ได้นำไปเป็นต้นแบบและพัฒนาต่อยอดไปสู่เครื่องแต่งกาย ของใช้ ของประดับตกแต่ง ตามวิถีที่เป็นเอกลักษณ์ประจำถิ่น เป็นการส่งเสริมสร้างจิตสำนึกความเป็นไทยและสร้างรายได้ให้กับประชาชน ซึ่งจังหวัดยโสธรได้น้อมนำพระดำริมาส่งเสริมให้บุคลากรภาครัฐและพี่น้องประชาชนแต่งกายด้วยผ้าไทยตามความเหมาะสมในทุกโอกาส รวมทั้งส่งเสริมคุณภาพชีวิตของประชาชนผ่านการพัฒนาทักษะการผลิตและจำหน่ายสินค้า OTOP เพื่อกระตุ้นเศรษฐกิจจังหวัดยโสธร กระจายรายได้สู่ผู้ผลิต ผู้ประกอบการ OTOP จังหวัดยโสธร เพื่อให้เกิดความมั่นคง มั่งคั่ง ยั่งยืน สอดคล้องตามยุทธศาสตร์ชาติ ด้านการสร้างความสามารถในการแข่งขันและการสร้างโอกาสความเสมอภาคและเท่าเทียมกันทางสังคมของพี่น้องประชาชนชาวจังหวัดยโสธร” ผวจ.ยโสธร กล่าว
ผวจ.ยโสธร กล่าวเพิ่มเติมว่า จังหวัดยโสธรมุ่งน้อมนำพระดำริในการส่งเสริมให้เกิดพลังความรัก ความสามัคคี หลอมรวมพลังของพี่น้องประชาชนและภาคีเครือข่าย เพื่อสร้างพลังการมีส่วนร่วมของพี่น้องประชาชน ด้วยการนำบทเพลง “รำวงมหาดไทย” มาเป็นเครื่องมือในการกระตุ้นพลังแห่งความรู้รักสามัคคี พลังแห่งการแสดงออกซึ่งความตั้งใจทำให้พี่น้องประชาชนชาวยโสธรมีคุณภาพชีวิตที่ดีอย่างยั่งยืน

ที่มา : https://www.thaigov.go.th/news/contents/details/63703