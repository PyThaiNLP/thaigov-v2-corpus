รัฐบาลไทย-ข่าวทำเนียบรัฐบาล-ปลัดฯ ณัฐพล สั่งการให้อุตสาหกรรมจังหวัด เร่งช่วยเหลือซ่อมแซมเครื่องจักรโรงงานสกัดน้ำมันปาล์มภาคใต้ ให้พร้อมเดินเครื่องสกัดน้ำมันปาล์มเต็มสูบภายในวันจันทร์นี้ 


วันศุกร์ที่ 13 มกราคม 2566
13/01/2566
พิมพ์
ปลัดฯ ณัฐพล สั่งการให้อุตสาหกรรมจังหวัด เร่งช่วยเหลือซ่อมแซมเครื่องจักรโรงงานสกัดน้ำมันปาล์มภาคใต้ ให้พร้อมเดินเครื่องสกัดน้ำมันปาล์มเต็มสูบภายในวันจันทร์นี้
ปลัดฯ ณัฐพล สั่งการให้อุตสาหกรรมจังหวัด เร่งช่วยเหลือซ่อมแซมเครื่องจักรโรงงานสกัดน้ำมันปาล์มภาคใต้ ให้พร้อมเดินเครื่องสกัดน้ำมันปาล์มเต็มสูบภายในวันจันทร์นี้
วันนี้ (13 มกราคม 2566) เวลา 16.45 น. ดร.ณัฐพล รังสิตพล ปลัดกระทรวงอุตสาหกรรม พร้อมด้วย นางสาวณัฏฐิญา เนตยสุภา รองอธิบดีกรมส่งเสริมอุตสาหกรรม รักษาราชการแทนรองปลัดกระทรวงอุตสาหกรรม นายวิษณุ ทับเที่ยง หัวหน้าผู้ตรวจราชการกระทรวงอุตสาหกรรม อุตสาหกรรมจังหวัดชุมพร สุราษฎร์ธานี นครศรีธรรมราช กระบี่ และตรัง เข้าร่วมประชุมเป็นการด่วน ผ่านระบบ Zoom Meeting  เพื่อสรุปประเด็นปัญหาและหาแนวทางแก้ไข จากกรณีการนำเสนอภาพข่าวปาล์มน้ำมันล้นโรงงานสกัดน้ำมันปาล์ม และลานเทหลายรายหยุดรับซื้อผลผลิตชั่วคราว ทำให้ผลผลิตตกค้างหน้าโรงงานเป็นจำนวนมาก
ทั้งนี้ ปลัดฯ ได้สั่งการให้อุตสาหกรรมจังหวัดที่เกี่ยวข้อง เร่งดำเนินการเข้าสำรวจโรงงานสกัดน้ำมันปาล์มเพื่อหาสาเหตุของปัญหาในกระบวนการผลิตและเครื่องจักรชำรุดเสียหาย พร้อมเร่งให้ความช่วยเหลือโรงงานที่มีปัญหาในด้านการบำรุงรักษาเครื่องจักร โดยหากพบว่าเครื่องจักรชำรุดหรือทำงานได้ไม่เต็มกำลังการผลิต ขอให้เข้าดำเนินการช่วยเหลือซ่อมแซมเครื่องจักรเป็นการด่วน เพื่อให้สามารถกลับมาดำเนินการผลิตได้เต็มกำลัง ภายในวันจันทร์ที่ 16 มกราคมนี้ อย่างไรก็ตาม หากพบโรงงานที่ไม่สามารถดำเนินการแก้ไขปัญหาได้ ให้รายงานสาเหตุอย่างละเอียด พร้อมทั้งผลการสำรวจโรงงานสกัดน้ำมันปาล์มทุกโรงงานในพื้นที่ความรับผิดชอบ เพื่อเร่งแก้ไขปัญหาและกำหนดแนวทางการดำเนินการโดยด่วนต่อไป

ที่มา : https://www.thaigov.go.th/news/contents/details/63722