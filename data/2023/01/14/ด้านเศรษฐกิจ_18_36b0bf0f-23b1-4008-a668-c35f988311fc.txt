รัฐบาลไทย-ข่าวทำเนียบรัฐบาล-กรมการขนส่งทางบก เตือนประชาชนอย่าหลงเชื่อทำใบขับขี่ปลอมทางออนไลน์และอย่าโอนเงินโดยเด็ดขาด ย้ำต้องดำเนินการด้วยตนเองทุกขั้นตอนที่สำนักงานขนส่งเท่านั้น


วันเสาร์ที่ 14 มกราคม 2566
กรมการขนส่งทางบก เตือนประชาชนอย่าหลงเชื่อทำใบขับขี่ปลอมทางออนไลน์และอย่าโอนเงินโดยเด็ดขาด ย้ำต้องดำเนินการด้วยตนเองทุกขั้นตอนที่สำนักงานขนส่งเท่านั้น
...
กรมการขนส่งทางบก เตือนประชาชนอย่าหลงเชื่อทำใบขับขี่ปลอมทางออนไลน์และอย่าโอนเงินโดยเด็ดขาด ย้ำต้องดำเนินการด้วยตนเองทุกขั้นตอนที่สำนักงานขนส่งเท่านั้น แนะอย่าโพสต์ภาพใบขับขี่ส่วนบุคคลลงสื่อออนไลน์ เสี่ยงถูกมิจฉาชีพนำรูปไปแอบอ้าง หากพบการปลอมแปลงใบขับขี่ดำเนินการลงโทษผู้ฝ่าฝืนขั้นสูงสุด
นายเสกสม อัครพันธุ์ รองอธิบดีกรมการขนส่งทางบก และโฆษกกรมการขนส่งทางบก กระทรวงคมนาคม กล่าวว่า ในปัจจุบันมีกลุ่มมิจฉาชีพแอบอ้างว่าสามารถรับจัดทำหรือต่ออายุใบขับขี่รถยนต์บนแพลตฟอร์มออนไลน์ต่างๆ โดยเฉพาะบนเพจเฟซบุ๊กซึ่งมีประชาชนถูกหลอกเป็นจำนวนมาก โดยพฤติกรรมของกลุ่มมิจฉาชีพจะนำรูปคนไทยและชาวต่างชาติที่สอบใบขับขี่ผ่านกับ กรมการขนส่งทางบก (ขบ.) มาลงแอบอ้าง เช่น ผู้ใช้ชื่อเพจเฟซบุ๊กว่า “ทอน ทอน” ได้โพสต์ลงใน เพจเฟซบุ๊ก Phuket New Era Expats และกลุ่มไลน์ official “รับทำใบขับขี่ด่วน” ซึ่งโฆษณาว่าสามารถออกใบขับขี่หรือต่ออายุใบขับขี่โดยไม่ต้องเดินทางไปที่สำนักงานขนส่ง หรือใช้คำว่า “รับทำใบขับขี่ไม่ต้องสอบ ไม่ต้องอบรม รอรับได้เลย” และมีการเรียกเก็บค่าใช้จ่ายในการดำเนินการอยู่ที่ประมาณ 1,000 - 6,000 บาท เมื่อผู้เสียหายโอนเงินไปแล้วมักเงียบหาย ไม่สามารถตามคืนได้ หรือจะได้รับใบขับขี่ปลอม นอกจากนั้นยังมีกลุ่มมิจฉาชีพนำตราสัญลักษณ์ ขบ. ไปแอบอ้างในเพจเฟซบุ๊ก ซึ่งการกระทำดังกล่าวเป็นการหลอกลวงนำเข้าสู่ระบบคอมพิวเตอร์ซึ่งข้อมูลปลอมตามมาตรา 14 แห่งพระราชบัญญัติว่าด้วยการกระทำความผิดเกี่ยวกับคอมพิวเตอร์ พ.ศ. 2560 และยังเป็นความผิดตามมาตรา 6 และมาตรา 7 แห่งพระราชบัญญัติเครื่องหมายราชการพุทธศักราช 2482 ขบ. ขอเตือนว่าอย่าหลงเชื่อเด็ดขาด และย้ำว่าการขอรับใบอนุญาตขับรถทุกชนิดมีมาตรฐานเดียวกันทั่วประเทศ คือผู้ขอรับใบอนุญาตขับรถต้องดำเนินการด้วยตนเองทุกขั้นตอนที่สำนักงานขนส่ง ตั้งแต่การตรวจสอบเอกสาร การทดสอบสมรรถภาพของร่างกาย การอบรม การทดสอบข้อเขียน การทดสอบขับรถ และการถ่ายรูปเพื่อออกใบอนุญาตขับรถ ซึ่งอัตราค่าธรรมเนียมตามกฎหมายกำหนด (รวมค่าคำขอ) ในการขอรับใบอนุญาตขับรถยนต์ส่วนบุคคลชั่วคราว 205 บาท อัตราค่าธรรมเนียมในการต่ออายุใบอนุญาตขับรถยนต์ส่วนบุคคล 505 บาทอัตราค่าธรรมเนียมในการขอรับใบอนุญาตขับรถจักรยานยนต์ชั่วคราว 105 บาทและอัตราค่าธรรมเนียมในการต่อใบอนุญาตขับรถจักรยานยนต์ส่วนบุคคล 255 บาท สำหรับผู้ที่ต้องการขอใหม่หรือการต่ออายุใบอนุญาตขับรถสามารถจองคิวล่วงหน้าผ่านแอปพลิเคชัน DLT Smart Queue ซึ่งสามารถเลือกสำนักงานขนส่ง วันที่ และเวลาที่สะดวกได้ด้วยตนเอง
รองอธิบดีกรมการขนส่งทางบก กล่าวต่อไปว่า ขบ. ขอแนะนำผู้ที่ดำเนินการทดสอบใบขับขี่ผ่านกับ ขบ. แล้ว อย่าลงรูปส่วนตัวพร้อมใบขับขี่ลงสื่อออนไลน์ เพราะมีข้อมูลส่วนบุคคลและเสี่ยงต่อการถูกนำไปแอบอ้างได้ ทั้งนี้ ใบขับขี่รถยนต์ ถือเป็นเอกสารของทางราชการ ขบ. เตือนผู้ที่ปลอมใบขับขี่รถทุกประเภท มีความผิดตามประมวลกฎหมายอาญาซึ่งความผิดฐานปลอมเอกสารทางราชการหรือใช้เอกสารราชการปลอมมีโทษถึงขั้นจำคุกตั้งแต่ 6 เดือน - 5 ปี ปรับตั้งแต่ 10,000 - 100,000 บาท หรือทั้งจำทั้งปรับ สำหรับผู้ที่พบเห็นกลุ่มมิจฉาชีพสามารถแจ้งเบาะแสมายัง ขบ. ได้โดยตรง หรือโทรสายด่วน 1584 ตลอด 24 ชั่วโมง

ที่มา : https://www.thaigov.go.th/news/contents/details/63731