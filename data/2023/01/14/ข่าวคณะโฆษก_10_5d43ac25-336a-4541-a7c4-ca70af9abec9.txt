รัฐบาลไทย-ข่าวทำเนียบรัฐบาล-รัฐบาลส่งเสริม “อีสปอร์ต” จัดแข่งที่ทำเนียบรัฐบาล ไปรษณีย์ไทยเปิดตัวแสตมป์ที่ระลึกด้วย


วันเสาร์ที่ 14 มกราคม 2566
14/01/2566
พิมพ์
รัฐบาลส่งเสริม “อีสปอร์ต” จัดแข่งที่ทำเนียบรัฐบาล ไปรษณีย์ไทยเปิดตัวแสตมป์ที่ระลึกด้วย
รัฐบาลส่งเสริม “อีสปอร์ต” จัดแข่งที่ทำเนียบรัฐบาล ไปรษณีย์ไทยเปิดตัวแสตมป์ที่ระลึกด้วย
วันที่ 14 มกราคม 2566 นางสาวรัชดา ธนาดิเรก รองโฆษกประจำสำนักนายกรัฐมนตรี เปิดเผยว่า รัฐบาลให้ความสำคัญกับกีฬา “อีสปอร์ต” เพราะเป็นกีฬาที่นอกจากจะให้ความเพลิดเพลินแล้ว ยังเป็นการนำเทคโนโลยีมาประยุกต์ใช้เพื่อสร้างมูลค่าทางเศรษฐกิจ สร้างรายได้ทั้งในประเทศและต่างประเทศอย่างมาก โดยในวันเด็กแห่งชาติปีนี้ สำนักงานส่งเสริมเศรษฐกิจดิจิทัล หรือ ดีป้า ได้จัดการแข่งขันกีฬาอีสปอร์ต ในชื่อ NATIONAL CHILDREN’S ESPORTS DAY ดวลมันส์..วันเด็ก ชิงทุนการศึกษาและถ้วยรางวัลจาก พลเอก ประยุทธ์ จันทร์โอชา นายกรัฐมนตรี ณ ตึกสันติไมตรี ทำเนียบรัฐบาล มีวัตถุประสงค์เพื่อส่งเสริมให้เกิดการประยุกต์ใช้ดิจิทัลคอนเทนต์อย่างสร้างสรรค์ สร้างแรงบันดาลใจในการเลือกอาชีพใหม่แก่เด็กและเยาวชนผ่าน ‘เกม’ ไม่ว่าจะเป็นเกมเมอร์ นักกีฬาอีสปอร์ต นักพากย์เกม และอาชีพอื่น ๆ ในแวดวง
มากไปกว่านั้น ในส่วนของบริษัทไปรษณีย์ไทย ได้เปิดตัวแสตมป์ที่ระลึกวันเด็กแห่งชาติ 2566 ชุด “อีสปอร์ต” ที่สะท้อนมุมมองเด็กรุ่นใหม่ แสตมป์ชุดนี้เป็นภาพต่อเนื่องกัน 2 ดวง ประกอบด้วยภาพวาดคฑา ดาบ และคาแรคเตอร์ตัวละคร ซึ่งได้แรงบันดาลใจมาจากเกมออนไลน์ต่าง ๆ มีความพิเศษ คือ ใช้เทคนิคพิมพ์สีพิเศษที่เรืองแสงได้ภายใต้แสงแบล็กไลต์ วางจำหน่ายวันที่ 14 มกราคม 2566 ณ ไปรษณีย์ทั่วประเทศ และทางออนไลน์ผ่านแอปพลิเคชันหรือเว็บไซต์ www.thailandpostmart.com ราคาชุดละ 10 บาท (1 ชุดมี 2 ดวง) ซองวันแรกจำหน่าย 21 บาท ทั้งนี้ สอบถามเพิ่มเติมได้ที่ไปรษณีย์ทุกสาขา โทร.1545 หรือ 025735480 025735463
“ปัจจุบัน กีฬาอีสปอร์ตได้รับความสนใจและเป็นที่ชื่นชอบของคนไทย มีการแข่งขันอย่างแพร่หลายทั้งในและต่างประเทศ ซึ่งรัฐบาลได้รับรองให้การแข่งขันอีสปอร์ตเป็นกีฬาที่ใช้แข่งขันอย่างเป็นทางการ รวมถึงได้บรรจุไว้เป็นส่วนหนึ่งของการศึกษา เศรษฐกิจสร้างสรรค์ และเศรษฐกิจดิจิทัล ทั้งนี้ รัฐบาลเล็งเห็นถึงความสำคัญของกีฬาอีสปอร์ต ในฐานะอาชีพและธุรกิจใหม่ของคนรุ่นใหม่ ซึ่งสามารถพัฒนาต่อยอดไปสู่การเป็นนักกีฬาอีสปอร์ตทีมชาติไทย นักกีฬาอาชีพ หรือนักสตรีมเมอร์ สร้างรายได้ให้แก่ตนเองและครอบครัวต่อไป” นางสาวรัชดา กล่าว

ที่มา : https://www.thaigov.go.th/news/contents/details/63728