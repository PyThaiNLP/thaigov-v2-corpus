รัฐบาลไทย-ข่าวทำเนียบรัฐบาล-​โฆษกรัฐบาลเผยนายกฯ ชื่นชมผลงาน นักกีฬาปิงปองทีมชาติไทยในการแข่งขัน Asia Continental Stage of 2023 WTTC Finals


วันศุกร์ที่ 13 มกราคม 2566
13/01/2566
พิมพ์
​โฆษกรัฐบาลเผยนายกฯ ชื่นชมผลงาน นักกีฬาปิงปองทีมชาติไทยในการแข่งขัน Asia Continental Stage of 2023 WTTC Finals
ที่สามารถคว้าโควต้าการแข่งขันเทเบิลเทนนิสชิงแชมป์โลก 2023 ได้สำเร็จ
วันนี้ (13 มกราคม 2566) นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ชื่นชมผลงานของทัพนักกีฬาปิงปองทีมชาติไทย ในรายการแข่งขัน เอเชีย คอนทิเนนทัล สเตจ ออฟ 2023 ดับเบิลยูทีทีซี ไฟนัลส์ หรือ Asia Continental Stage of 2023 WTTC Finals ซึ่งจัดขึ้นที่กรุงโดฮา ประเทศกาตาร์ ระหว่างวันที่ 7 - 13 มกราคม 2566
โฆษกประจำสำนักนายกรัฐมนตรีกล่าวเพิ่มเติมว่า ประเทศไทยได้ส่งนักกีฬาเข้าร่วมในการแข่งขันนี้ ได้แก่ สุธาสินี เสวตรบุตร อรวรรณ พาระนัง และ จิณห์นิภา เสวตรบุตร ซึ่งผลการแข่งขันปรากฏว่า สุธาสินี นักกีฬาปิงปอง มือวางอันดับ 1 ของไทย และอันดับ 32 ของโลก สามารถชนะ โจว จิง อี้ จากสิงคโปร์ และเข้าสู่รอบโควต้าได้สำเร็จ ในขณะที่ จิณห์นิภา สามารถชนะคู่แข่ง รีธ เทนนิสัน จากอินเดีย และ อรวรรณ ก็สามารถเอาชนะคู่แข่ง ชเว ฮโยจู จากเกาหลีใต้ ได้เช่นกัน ซึ่งทำให้ตัวแทนนักกีฬาปิงปองหญิงทีมชาติไทยทั้ง 3 คน สามารถคว้าโควต้าเพื่อเข้าแข่งขัน ในการแข่งขันเทเบิลเทนนิสชิงแชมป์โลก 2023 ได้ทั้ง 3 คน นอกจากนี้ สุธาสินี กับ อรวรรณ ยังสามารถคว้าโควต้าการแข่งขัน ในประเภทหญิงคู่ได้อีกด้วย
“นายกรัฐมนตรีชื่นชมผลงานการแข่งขันของทัพนักกีฬาปิงปองทีมชาติไทยที่สามารถคว้าโควต้าเข้าสู่การแข่งขันเทเบิลเทนนิสชิงแชมป์โลก 2023 ได้สำเร็จทั้ง 3 คน นายกรัฐมนตรียังขอบคุณไปยังทัพนักกีฬา และผู้ที่มีส่วนเกี่ยวข้องทุกท่าน ที่ร่วมกันฝึกซ้อมและสนับสนุนมาอย่างต่อเนื่อง ทั้งนี้ นายกรัฐมนตียังได้ขอแรงเชียร์และกำลังใจจากประชาชนชาวไทยทุกคน เพื่อร่วมเชียร์ทัพนักกีฬาไทยในการแข่งขันครั้งต่อไป” นายอนุชาฯ กล่าว
อนึ่ง ในรายการแข่งขันนี้เป็นส่วนหนึ่งของรอบคัดเลือก เพื่อเข้าแข่งขันรายการการแข่งขันเทเบิลเทนนิสชิงแชมป์โลก 2023 หรือ 2023 ITTF World Table Tennis Championships Finals ที่เมืองเดอบัน ประเทศแอฟริกาใต้ ที่จะเกิดขึ้นในเดือนพฤษภาคม 2566

ที่มา : https://www.thaigov.go.th/news/contents/details/63700