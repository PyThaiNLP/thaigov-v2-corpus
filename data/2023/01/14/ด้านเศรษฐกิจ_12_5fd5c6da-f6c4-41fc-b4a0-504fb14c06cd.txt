รัฐบาลไทย-ข่าวทำเนียบรัฐบาล-กรมเจ้าท่า ลงพื้นที่ตรวจเรือภัตตาคารอย่างต่อเนื่อง จากเหตุส่งเสียงดังรบกวนประชาชนริมแม่น้ำเจ้าพระยา


วันศุกร์ที่ 13 มกราคม 2566
กรมเจ้าท่า ลงพื้นที่ตรวจเรือภัตตาคารอย่างต่อเนื่อง จากเหตุส่งเสียงดังรบกวนประชาชนริมแม่น้ำเจ้าพระยา
...
กรมเจ้าท่า ลงพื้นที่ตรวจเรือภัตตาคารอย่างต่อเนื่อง จากเหตุส่งเสียงดังรบกวนประชาชนริมแม่น้ำเจ้าพระยา
นายสรพงศ์ ไพฑูรย์พงษ์ รักษาการอธิบดีกรมเจ้าท่า กระทรวงคมนาคม มอบหมาย นายภูริพัฒน์ ธีระกุลพิศุทธิ์ รองอธิบดีกรมเจ้าท่า ด้านปลอดภัย สั่งการให้กลุ่มตรวจการเดินเรือ สำนักความปลอดภัยและสิ่งแวดล้อมทางน้ำ จัดชุดเรือตรวจการณ์พร้อมเจ้าหน้าที่ ลงพื้นที่ตรวจตราเรือภัตตาคารทุกลำในแม่น้ำเจ้าพระยาอย่างต่อเนื่อง จากกรณีที่มีประชาชนที่อาศัยบริเวณริมฝั่งแม่น้ำเจ้าพระยาร้องเรียนเรื่องการใช้เครื่องเสียงในเรือภัตตาคาร กรมเจ้าท่า ได้จัดชุดเรือตรวจการณ์พร้อมเจ้าหน้าที่จำนวน 11 นาย ขึ้นตรวจความปลอดภัยของเรือ อุปกรณ์ความปลอดภัยบนเรือ พร้อมตรวจสอบเรื่องการใช้เครื่องเสียงบนเรือ พร้อมตรวจตราความปลอดภัยและการจราจรทางน้ำ พร้อมกันนี้ได้เน้นย้ำ ประชาสัมพันธ์ขอความร่วมมือผู้ประกอบการให้ใช้ความดังที่พอเหมาะและไม่ใช้เสียงในช่วงยามวิกาล
ทั้งนี้ กรมเจ้าท่ามีหน้าที่ตรวจสอบ ควบคุมความปลอดภัยและการจราจรทางน้ำ โดยการลงพื้นที่ตรวจตราความปลอดภัยในแม่น้ำเจ้าพระยาได้มีการดำเนินการดังนี้
1. ตรวจเรือภัตตาคารที่ให้บริการในแม่น้ำเจ้าพระยา พบใบอนุญาตใช้เรือทุกลำยังไม่หมดอายุ ผู้ควบคุมเรือถือใบประกาศนียบัตรผู้ควบคุมเรือ ประเภทนายเรือของเรือกลลำน้ำ (ชำนาญงาน) ประกาศนียบัตรยังไม่หมดอายุ อุปกรณ์ประจำเรืออยู่ในสภาพสมบูรณ์พร้อมใช้งานทุกลำ ได้แก่ เรือรอยัลปริ๊นเซส ครูซ เรือเจ้าพระยาปริ๊นเซส 1 เรือเจ้าพระยาปริ๊นเซส 4 เรือเจ้าพระยาปริ๊นเซส 6 เรือเจ้าพระยาปริ๊นเซส 7  เรือวีว่า อลังกา ครูซ  เรือเมอริเดียน ครูซ  เรือไวท์ ออคิด ริเวอร์ ครูซ เรือเวล่า ครูซ เรือสมาย ริเวอร์ไซด์ และเรือเจ้าพระยาครุยส์
2. ประชาสัมพันธ์ผ่านวิทยุสื่อสาร ให้นายเรือของเรือภัตตาคารที่ให้บริการบริเวณแม่น้ำเจ้าพระยา ในช่วงเวลาตั้งแต่ 19.30 น.เป็นต้นไป ให้ใช้เครื่องเสียง อยู่ในระดับที่ไม่รบกวนประชาชนที่อาศัยบริเวณริมแม่น้ำเจ้าพระยา
3. จัดชุดตรวจบริเวณท่าเรือไอคอนสยาม และท่าเรือเอเชียทีค ที่มีนักท่องเที่ยวเป็นจำนวนมาก เน้นย้ำให้เจ้าหน้าที่ประจำท่าเรือปฏิบัติตามมาตรการความปลอดภัย ทั้งก่อนลงเรือและขณะอยู่บนเรือ โดยเฉพาะกิจกรรมที่ก่อให้เกิดเสียงดังรบกวนต่อชุมชน
4. กรมเจ้าท่า จะดำเนินการเชิญผู้ที่เกี่ยวข้อง ผู้ประกอบการเรือดินเนอร์และเรือเช่านำเที่ยวเหมาลำ สำนักงานเขตกรุงเทพมหานคร มาประชุมร่วมกัน เพื่อทำความเข้าใจในการปฏิบัติตามกฎหมายท้องถิ่นเพื่อให้การประกอบธุรกิจ สามารถดำเนินไปได้โดยไม่สร้างความเดือดร้อนต่อประชาชน และไม่ผิดกฎหมาย พร้อมขอความร่วมมือให้ปฏิบัติตามมาตรการความปลอดภัย ตรวจความพร้อมของอุปกรณ์รักษาความปลอดภัยบนเรือให้มีครบถ้วน
หากประชาชนท่านใดพบเห็นเหตุการณ์ความไม่ปลอดภัยทางน้ำ และได้รับความเดือดร้อน โทรสายด่วนอธิบดี กรมเจ้าท่า 1199 ตลอด 24 ชั่วโมง

ที่มา : https://www.thaigov.go.th/news/contents/details/63712