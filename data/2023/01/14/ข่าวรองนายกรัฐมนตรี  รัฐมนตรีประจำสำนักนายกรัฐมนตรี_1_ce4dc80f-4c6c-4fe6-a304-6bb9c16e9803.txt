รัฐบาลไทย-ข่าวทำเนียบรัฐบาล-รองนายกฯ พลเอก ประวิตรฯ ลงพื้นที่สมุทรสงคราม และสมุทรสาคร บริเวณปลายน้ำเจ้าพระยา พอใจความคืบหน้าการขยายระบบระบายน้ำเจ้าพระยา ท่าจีน ป้องกันน้ำล้นตลิ่งช่วงฤดูน้ำหลากและกักเก็บน้ำดิบ


วันศุกร์ที่ 13 มกราคม 2566
13/01/2566
พิมพ์
รองนายกฯ พลเอก ประวิตรฯ ลงพื้นที่สมุทรสงคราม และสมุทรสาคร บริเวณปลายน้ำเจ้าพระยา พอใจความคืบหน้าการขยายระบบระบายน้ำเจ้าพระยา ท่าจีน ป้องกันน้ำล้นตลิ่งช่วงฤดูน้ำหลากและกักเก็บน้ำดิบ
รองนายกฯ พลเอก ประวิตรฯ ลงพื้นที่สมุทรสงคราม และสมุทรสาคร บริเวณปลายน้ำเจ้าพระยา พอใจความคืบหน้าการขยายระบบระบายน้ำเจ้าพระยา ท่าจีน ป้องกันน้ำล้นตลิ่งช่วงฤดูน้ำหลากและกักเก็บน้ำดิบไว้ใช้
วันนี้ (วันศุกร์ที่ 13 มกราคม 2566) เวลา 09.00 น. พลเอก ประวิตร วงษ์สุวรรณ รองนายกรัฐมนตรี เดินทางลงพื้นที่ จังหวัดสมุทรสงคราม และสมุทรสาคร เพื่อติดตามการก่อสร้างระบบระบายน้ำหลัก ระบบป้องกันน้ำท่วม และการพัฒนาแหล่งน้ำที่สำคัญในพื้นที่ โดยมี เลขาธิการสำนักงานทรัพยากรน้ำแห่งชาติ (สทนช.) ผู้ว่าราชการจังหวัดสมุทรสงคราม และหัวหน้าส่วนราชการต่าง ๆ ให้การต้อนรับ
รองนายกรัฐมนตรีรับทราบการบริหารจัดการน้ำในพื้นที่จังหวัดสมุทรสงคราม ซึ่งเป็นพื้นที่ลุ่มต่ำ น้ำทะเลหนุนสูงในช่วงน้ำหลาก ไม่สามารถระบายน้ำลงสู่ทะเล และไม่มีแหล่งเก็บน้ำจืดขนาดใหญ่ พร้อมติดตามความคืบหน้าโครงการแก้มลิงทุ่งหิน ตำบลยี่สาร อำเภออัมพวา จังหวัดสมุทรสงคราม ซึ่งอยู่ระหว่างก่อสร้างและเร่งดำเนินการให้แล้วเสร็จภายใน ปี 2566 เพื่อเก็บกักน้ำจืดกว่า 9 ล้านลูกบาศก์เมตร รวมทั้งเป็นศูนย์รวมกีฬาทางน้ำและแหล่งศึกษาระบบนิเวศชายฝั่งทะเลเชิงท่องเที่ยว  จากนั้นรองนายกรัฐมนตรีได้เดินทางไปตรวจการก่อสร้างระบบระบายน้ำหลักและระบบป้องกันน้ำท่วม ชุมชนเมืองสมุทรสงคราม เพื่อบรรเทาปัญหาน้ำท่วมในเขตเมือง
รองนายกรัฐมนตรีย้ำกับส่วนราชการที่เกี่ยวข้อง ให้เร่งดำเนินโครงการตามแผนงานให้เป็นไปตามเป้าหมาย โดยให้สามารถรองรับการแก้ปัญหาน้ำหลากในฤดูฝน โดยเฉพาะปัญหาน้ำท่วมในพื้นที่การเกษตร และเป็นแก้มลิงแหล่งน้ำดิบขนาดใหญ่ รองรับระบบนิเวศน์ การท่องเที่ยวและกีฬาทางน้ำ เพื่อกระตุ้นเศรษฐกิจฐานรากและยกระดับคุณภาพชีวิตประชาชนในพื้นที่   พร้อมทั้งได้พบปะประชาชน เพื่อรับฟังปัญหาของประชาชนในพื้นที่ โดยกำชับให้ส่วนราชการที่เกี่ยวข้อง เข้าแก้ปัญหาเร่งด่วนของประชาชนในพื้นที่ โดยเฉพาะปัญหาระบบประปาและการเกษตรในพื้นที่
บ่ายวันเดียวกัน พลเอก ประวิตรฯ  และคณะ ได้เดินทางต่อไป จังหวัดสมุทรสาคร ติดตามความก้าวหน้าการก่อสร้างกำแพงป้องกันตลิ่งริมแม่น้ำท่าจีน และระบบระบายน้ำในพื้นที่

ที่มา : https://www.thaigov.go.th/news/contents/details/63697