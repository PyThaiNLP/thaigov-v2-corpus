รัฐบาลไทย-ข่าวทำเนียบรัฐบาล-กรมการขนส่งทางบก รายงานความคืบหน้าการตรวจสอบกรณีรถตู้โดยสารไม่ประจำทางเกิดอุบัติเหตุที่จังหวัดนครราชสีมา และเรียกผู้ประกอบการมาสอบสวนข้อเท็จจริง 


วันจันทร์ที่ 23 มกราคม 2566
กรมการขนส่งทางบก รายงานความคืบหน้าการตรวจสอบกรณีรถตู้โดยสารไม่ประจำทางเกิดอุบัติเหตุที่จังหวัดนครราชสีมา และเรียกผู้ประกอบการมาสอบสวนข้อเท็จจริง
...
กรมการขนส่งทางบก รายงานความคืบหน้าการตรวจสอบกรณีรถตู้โดยสารไม่ประจำทางเกิดอุบัติเหตุที่จังหวัดนครราชสีมา และเรียกผู้ประกอบการมาสอบสวนข้อเท็จจริง หากพบมีการกระทำความผิดจะดำเนินการลงโทษขั้นสูงสุด
นายเสกสม อัครพันธุ์ รองอธิบดีกรมการขนส่งทางบก และโฆษกกรมการขนส่งทางบก กระทรวงคมนาคม เปิดเผยว่า จากกรณีรถตู้โดยสารไม่ประจำทาง ทะเบียน 30-0078 อำนาจเจริญ ได้บรรทุกผู้โดยสารจากจังหวัดอำนาจเจริญเข้ากรุงเทพมหานคร เกิดอุบัติเหตุชน Guard Rail ตกร่องกลางถนนและเกิดไฟลุกไหม้ เมื่อวันที่ 21 มกราคม 2566 เวลา 22.30 น. ณ บริเวณถนนมิตรภาพ กม. ที่ 100 ขาเข้ากรุงเทพมหานคร ตำบลมิตรภาพ อำเภอสีคิ้ว จังหวัดนครราชสีมา ทำให้ผู้โดยสารที่บรรทุกมาทั้งหมด 12 ราย เสียชีวิต 11 ราย บาดเจ็บ 1 ราย กรมการขนส่งทางบก (ขบ.) ได้จัดทีมสอบสวนอุบัติเหตุจากส่วนกลางลงพื้นที่ตรวจสอบข้อเท็จจริงและตรวจสอบสภาพรถ ณ สถานที่เกิดเหตุ เมื่อวันที่ 22 มกราคม 2566 เวลา 14.00 น. เพื่อร่วมกันหาสาเหตุของการเกิดอุบัติเหตุครั้งนี้ พบว่า ข้อมูลสภาพแวดล้อมโดยทั่วไป สภาพถนน ณ จุดเกิดเหตุ มีลักษณะเป็นถนน 8 ช่องจราจร มี Guard Rail และร่องกลางถนนแบ่งช่องทางจราจร เป็นเนินและมีจุดกลับรถ ข้อมูลรถเป็นรถตู้โดยสารไม่ประจำทาง จดทะเบียนเมื่อวันที่ 2 พฤษภาคม 2560 ชนิดเชื้อเพลิง CNG สลับเบนซิน จำนวน 13 ที่นั่ง ตรวจสภาพครั้งสุดท้าย เมื่อวันที่ 27 ตุลาคม 2565 สิ้นอายุภาษีวันที่ 31 มีนาคม 2566 ผู้ประกอบการคือ ห้างหุ้นส่วนจำกัด มนตรีทรัพย์เจริญ ข้อมูล GPS จากการตรวจข้อมูลในระบบ GPS ความเร็วของรถตู้โดยสาร ไม่ประจำทางก่อนเกิดเหตุอยู่ที่ 82 กิโลเมตรต่อชั่วโมง สภาพรถเกิดเพลิงไหม้สิ้นเชิง สภาพตัวรถโดยทั่วไป ทั้งด้านซ้ายและขวาไม่พบรอยกระแทก สำรวจที่ด้านหน้ารถพบรอยฉีกขาดที่กันชนกับสแตนเลสรวมทั้งคานเหล็กด้านในของกันชนด้านหน้าตัวรถ บริเวณด้านล่างตำแหน่งประมาณกึ่งกลางตัวรถ ความสูงจากพื้นประมาณ 40 เซนติเมตรจากพื้นถนน ทะลุเข้าไปในตัวรถ โดยฝากระโปรงด้านบนไม่พบความเสียหายจากการกระแทก สำรวจที่ด้านใต้ท้องรถเพื่อตรวจสอบสภาพถังน้ำมันเชื้อเพลิง (ขนาดความจุเบนซิน 76 ลิตร) พบรอยฉีกขาดขนาดใหญ่ประมาณ 50 เซนติเมตร เป็นแนวตามยาวของตัวรถ ตรวจสอบระบบ CNG พบสภาพหัวถังยังคงสมบูรณ์ ท่อก๊าซไม่ฉีกขาด สภาพถัง Type II ไฟเบอร์ที่ใช้สำหรับเสริมแรงถูกไฟไหม้มีสภาพเสียหายเล็กน้อย สภาพโดยรวมทั่วไป ยางยังมีสภาพใหม่และดอกยางยังลึกอยู่ ระบบบังคับเลี้ยวอยู่ในสภาพดี ไม่พบความผิดปกติของระบบช่วงล่างอื่น ๆ ติดตั้งที่นั่งทั้งหมดจำนวน 13 ที่นั่ง ตามที่ปรากฏในเล่มทะเบียน มีค้อนทุบกระจกติดตั้งครบ มีทางออกฉุกเฉินที่ด้านท้ายของตัวรถ สภาพที่นั่งและอุปกรณ์ตกแต่งภายในถูกไฟไหม้สิ้นเชิง ตัวถังรถถูกตัดออกเพื่อเก็บกู้ศพหลังจากการเกิดอุบัติเหตุ จึงสันนิษฐานเบื้องต้นว่ารถตู้โดยสารคันดังกล่าวได้ขับออกจากจังหวัดอำนาจเจริญตั้งแต่เวลา 12.00 น. โดยประมาณ เมื่อมาถึงจุดเกิดเหตุบริเวณจุดกลับรถ “มอจะบก” รถได้เบนออกจากเส้นทางหลักและปีนคร่อมราวเหล็กเกาะกลางถนน (Guard Rail) ปลายจุดกลับรถ
รองอธิบดีกรมการขนส่งทางบก กล่าวเพิ่มเติมว่า ขบ. โดยสำนักงานขนส่งจังหวัดอำนาจเจริญได้เรียกผู้ประกอบการรถตู้โดยสารไม่ประจำทางคันดังกล่าวมาสอบสวนข้อเท็จจริงว่ากรณีการรับจ้างดังกล่าวดำเนินการตามเงื่อนไขใบอนุญาตประกอบการหรือไม่และได้สั่งให้ผู้ประกอบการนำรถตู้โดยสารที่อยู่ในใบอนุญาตประกอบการทั้งหมดนำมาตรวจสภาพความพร้อมของรถทุกคัน พร้อมรวมทั้งให้ดำเนินการอบรมพนักงานขับรถเพื่อซักซ้อมการให้บริการและความปลอดภัยเพื่อไม่ให้เกิดเหตุการณ์ในกรณีเช่นนี้อีก นอกจากนั้นได้ประสานสำนักงานคณะกรรมการกำกับและส่งเสริมการประกอบธุรกิจประกันภัย (คปภ.) ในการนำเงินเยียวยาค่าสินไหมทดแทนไปมอบให้แก่ญาติผู้เสียชีวิตรายละ 1,100,000 บาท ทั้งนี้ หากพบมีการกระทำความผิดตามกฎหมายว่าด้วยการขนส่งทางบกจะได้พิจารณาลงโทษขั้นสูงสุดในทุกกรณีความผิดต่อไป

ที่มา : https://www.thaigov.go.th/news/contents/details/64068