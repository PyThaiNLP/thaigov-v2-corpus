รัฐบาลไทย-ข่าวทำเนียบรัฐบาล-​พลเอก ประวิตร ฯ รองนายกรัฐมนตรี มอบนโยบายขับเคลื่อนราชการภูมิภาค ย้ำน้อมนำพระราชปณิธานพระเจ้าอยู่หัว มุ่งแก้ปัญหาสำคัญ ยึดพื้นที่และประชาชนเป็นหลัก 


วันจันทร์ที่ 23 มกราคม 2566
23/01/2566
พิมพ์
​พลเอก ประวิตร ฯ รองนายกรัฐมนตรี มอบนโยบายขับเคลื่อนราชการภูมิภาค ย้ำน้อมนำพระราชปณิธานพระเจ้าอยู่หัว มุ่งแก้ปัญหาสำคัญ ยึดพื้นที่และประชาชนเป็นหลัก
​พลเอก ประวิตร ฯ รองนายกรัฐมนตรี มอบนโยบายขับเคลื่อนราชการภูมิภาค ย้ำน้อมนำพระราชปณิธานพระเจ้าอยู่หัว มุ่งแก้ปัญหาสำคัญ ยึดพื้นที่และประชาชนเป็นหลัก
วันนี้ (23 มกราคม 2566) เวลา 10.00 น. พลเอก ประวิตร วงษ์สุวรรณ รองนายกรัฐมนตรี เป็นประธานการประชุมมอบนโยบายการปฏิบัติราชการในภูมิภาคเขต 1, 7, 13 และ 16 ครอบคลุม 17 จังหวัดในพื้นที่ภาคเหนือตอนบน ภาคตะวันออกเฉียงเหนือตอนล่าง ภาคกลางและภาคใต้ ร่วมกับส่วนราชการต่างๆ ณ ห้องประชุม สป. สำนักงานปลัดกระทรวงกลาโหม ถนนศรีสมาน อำเภอปากเกร็ด จังหวัดนนทบุรี
พลเอก ประวิตร ฯ ได้มอบนโยบายการกำกับและติดตามการปฏิบัติราชการในภูมิภาค ประจำปี 2566 โดยมุ่งความห่วงใยของรัฐบาลต่อประชาชนอย่างทั่วถึง โดยไม่เลือกปฏิบัติ กำชับให้ความสำคัญการขับเคลื่อนปัญหาสำคัญเร่งด่วนที่เป็นความเดือดร้อนของประชาชนระดับพื้นที่ ให้ทันต่อสถานการณ์ โดยน้อมนำแนวทางตามพระราชปณิธานพระบาทสมเด็จพระเจ้าอยู่หัว เช่น การแก้ปัญหาความยากจน การบุกรุกที่สาธารณะ การรับมือกับภัยแล้งและอุทกภัย ปัญหาแรงงานและประมงผิดกฎหมาย ปัญหาหมอกควันและไฟป่า ปัญหา จชต. และปัญหาสำคัญ ซึ่งบางกรณีไม่สามารถแก้ปัญหาได้เองระดับจังหวัด  โดยให้ขับเคลื่อนพื้นที่ตามแผนพัฒนาเศรษฐกิจและสังคมแห่งชาติ ฉบับที่ 13
พร้อมทั้งเน้นย้ำนโยบายสำคัญที่ให้น้ำหนักกับสนับสนุนส่งเสริมการดำเนินงานตามปรัชญาของเศรษฐกิจพอเพียง การพัฒนาที่บูรณาการยึดพื้นที่และประชาชนเป็นหลัก  มุ่งส่งเสริมการพัฒนาแหล่งน้ำชุมชน และที่ดินทำกิน การส่งเสริมการศึกษาและภูมิปัญญาท้องถิ่น การส่งเสริมการเกษตร อาชีพและพัฒนายกระดับคุณภาพชีวิตประชาชน
นอกจากนี้ รองนายกรัฐมนตรียังได้ย้ำขอโดยให้บูรณาการและพัฒนาระบบฐานข้อมูลดิจิทัลในคราวเดียวกัน เพื่อเป็นฐานข้อมูลขนาดใหญ่ สำหรับการบริหารจัดการประเทศที่มุ่งยกระดับคุณภาพชีวิตประชาชนของในภาพรวม ทั้งนี้ ขอให้ติดตามกำกับการใช้งบประมาณ ซึ่งเป็นงบกลางให้เป็นไปตามแผนงานและโปร่งใส

ที่มา : https://www.thaigov.go.th/news/contents/details/64056