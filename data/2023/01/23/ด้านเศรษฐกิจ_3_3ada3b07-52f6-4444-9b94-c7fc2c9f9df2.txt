รัฐบาลไทย-ข่าวทำเนียบรัฐบาล-รัฐมนตรีว่าการกระทรวงคมนาคมสั่งการกรมเจ้าท่าเร่งตรวจสอบ แก้ไข และเยียวยาเหตุเรือบรรทุกน้ำมันระเบิดและเกิดเพลิงไหม้ในอู่ซ่อมเรือที่จังหวัดสมุทรสงคราม (ฉบับที่ 3)


วันจันทร์ที่ 23 มกราคม 2566
รัฐมนตรีว่าการกระทรวงคมนาคมสั่งการกรมเจ้าท่าเร่งตรวจสอบ แก้ไข และเยียวยาเหตุเรือบรรทุกน้ำมันระเบิดและเกิดเพลิงไหม้ในอู่ซ่อมเรือที่จังหวัดสมุทรสงคราม (ฉบับที่ 3)
...
รัฐมนตรีว่าการกระทรวงคมนาคมสั่งการกรมเจ้าท่าเร่งตรวจสอบ แก้ไข และเยียวยาเหตุเรือบรรทุกน้ำมันระเบิดและเกิดเพลิงไหม้ในอู่ซ่อมเรือที่จังหวัดสมุทรสงคราม (ฉบับที่ 3)
จากเหตุการณ์เรือสมูธซี 22 หมายเลขทะเบียนเรือ 620000791 ระเบิดและเกิดเพลิงไหม้ เมื่อวันที่ 17 มกราคม 2566 เวลา 09.25 น. ขณะจอดรอทำการซ่อมแซม บริเวณท่าเทียบเรือบริษัท รวมมิตรด็อคยาร์ด จำกัด ตำบลแหลมใหญ่ อำเภอเมือง จังหวัดสมุทรสงคราม ทำให้มีผู้ได้รับบาดเจ็บ 4 ราย เสียชีวิต 8 ราย บ้านเรือนของประชาชนได้รับผลกระทบประมาณ 130 หลังคาเรือน นายศักดิ์สยาม ชิดชอบ รัฐมนตรีว่าการกระทรวงคมนาคม และนายอธิรัฐ รัตนเศรษฐ รัฐมนตรีช่วยว่าการกระทรวงคมนาคม ได้สั่งการให้กรมเจ้าท่า (จท.) จัดเจ้าหน้าที่เร่งสำรวจและตรวจสอบร่วมกับหน่วยงานท้องถิ่น เพื่อเยียวยาให้กับผู้ที่ได้รับผลกระทบจากเหตุการณ์ดังกล่าว
นายสรพงศ์ ไพฑูรย์พงษ์ รองปลัดกระทรวงคมนาคม รักษาการอธิบดีกรมเจ้าท่า เปิดเผยว่า ได้มอบให้นายภูริพัฒน์ ธีระกุลพิศุทธิ์ รองอธิบดีกรมเจ้าท่า ด้านปลอดภัย จัดเจ้าหน้าที่ จท. สำรวจและตรวจสอบผู้ที่ได้รับผลกระทบร่วมกับหน่วยงานที่เกี่ยวข้องและหน่วยงานท้องถิ่น พร้อมทั้งประสานงานกับบริษัท รวมมิตรด็อคยาร์ด จำกัด เยียวยาผู้ที่ได้รับผลกระทบ และเร่งเก็บกู้ชิ้นส่วนของเรือที่ตกลงในแม่น้ำ พร้อมกับวางทุ่นเครื่องหมายเป็นจุดสังเกต เพื่อความปลอดภัยในการเดินเรือ พร้อมกันนี้ จท. ได้ออกประกาศที่ 2/2566 ลงวันที่ 17 มกราคม 2566 ห้ามไม่ให้เรือเดินเข้าใกล้เรือสมูธซี 22 ในระยะ 200 เมตร เพื่อความปลอดภัย และแต่งตั้งคณะกรรมการตรวจสอบข้อเท็จจริง โดยมี ผู้อำนวยการสำนักงานเจ้าท่าภูมิภาคที่ 3 เจ้าพนักงานตรวจท่า เจ้าพนักงานตรวจเรือ นิติกรจากสำนักงานเจ้าท่าภูมิภาคสาขาสมุทรสงคราม ผู้เชี่ยวชาญจากบริษัท พี.เอส.พี สเปเชียลตี้ส์ จำกัด บริษัท เชลล์แห่งประเทศไทย จำกัด และบริษัท พีทีจี เอ็นเนอยี จำกัด ร่วมตรวจสอบข้อเท็จจริง และวางแนวทางการป้องกันไม่ให้เกิดเหตุซ้ำ
ทั้งนี้ บริษัท รวมมิตรด็อคยาร์ด จำกัด ได้เยียวยาให้กับผู้ที่ได้รับผลกระทบด้วยการมอบเงิน จำนวน 132,000 บาท ให้กับโรงเรียนวัดศรัทธาธรรม สำหรับใช้ซ่อมแซมอาคารที่ได้รับความเสียหายให้สามารถจัดการเรียนการสอนต่อไปได้ โดยอยู่ระหว่างการร่วมกับองค์กรปกครองส่วนท้องถิ่นที่เกิดเหตุสำรวจความเสียหายของชาวบ้านที่ได้รับผลกระทบ และจะเร่งเก็บกู้ชิ้นส่วนเรือในแม่น้ำให้แล้วเสร็จโดยเร็ว เพื่อความปลอดภัยในการเดินเรือและบรรเทาความเดือดร้อนของประชาชน สำหรับสาเหตุของการระเบิดและเกิดเพลิงไหม้อยู่ระหว่างการสอบสวน ซึ่ง จท. จะรายงานให้ทราบต่อไป

ที่มา : https://www.thaigov.go.th/news/contents/details/64058