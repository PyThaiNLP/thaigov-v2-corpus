รัฐบาลไทย-ข่าวทำเนียบรัฐบาล-​แจงชัด ลงทะเบียนบัตรประชาชนดิจิทัล ผ่านแอป D.DOPA  ไม่ต้องไปแจ้งเขตหรืออำเภอ ใช้บริการแล้ว เกือบ6 หมื่นคน


วันจันทร์ที่ 23 มกราคม 2566
23/01/2566
พิมพ์
​แจงชัด ลงทะเบียนบัตรประชาชนดิจิทัล ผ่านแอป D.DOPA  ไม่ต้องไปแจ้งเขตหรืออำเภอ ใช้บริการแล้ว เกือบ6 หมื่นคน
​แจงชัด ลงทะเบียนบัตรประชาชนดิจิทัล ผ่านแอป D.DOPA  ไม่ต้องไปแจ้งเขตหรืออำเภอ ใช้บริการแล้ว เกือบ6 หมื่นคน
วันที่ 23 มกราคม 2566 นางสาวรัชดา ธนาดิเรก รองโฆษกประจำสำนักนายกรัฐมนตรี เปิดเผยถึงการให้บริการระบบพิสูจน์และยืนยันตัวตนทางดิจิทัล (Digital ID) โดยประชาชนสามารถแสดงภาพบัตรประชาชนบนเครื่องมือสื่อสารผ่านแอปพลิเคชัน D.DOPA แทนการแสดงตนด้วยตัวบัตรประจำตัวประชาชนตัวจริง และเจ้าหน้าที่ไม่สามารถปฏิเสธการแสดง Digital ID ของประชาชนได้ เป็นไปตาม พ.ร.บ.การปฏิบัติราชการทางอิเล็กทรอนิกส์ฯ มีผลบังคับใช้แล้วตั้งแต่วันที่ 10 ม.ค. ที่ผ่านมา
ทั้งนี้ กรมการปกครอง ได้เปิดใช้งานนำร่องเมื่อต.ค. 2563 แต่รองรับแค่ 100,000 ราย และต้องไปลงทะเบียนใช้งาน ณ สำนักทะเบียน แต่นับตั้งแต่ วันที่ 20 ม.ค. 2566 เปิดใช้งานระบบรองรับผู้ใช้งาน 60 ล้านคน โดยประชาชนสามารถลงทะเบียนด้วยตนเอง ไม่ต้องเดินทางไปลงทะเบียน ณ สำนักทะเบียนแต่อย่างใด ขณะนี้มียอดผู้ลงทะเบียน 20 -23 ม.ค. 65 แล้วประมาณ 28,000 คน โดยมีผู้ลงทะเบียน ประมาณ 7,000 คน/วัน และหากนับภาพรวมนับตั้งแต่เริ่มนำร่อง มีคนลงทะเบียนใช้งาน จำนวน 52,925 คน
โดยผู้ประสงค์ขอลงทะเบียนระบบการพิสูจน์และยืนยันตัวตนทางดิจิทัล DOPA-Digital ID สามารถดำเนินการได้ ดังนี้
1.ดาวน์โหลดแอปพลิเคชัน “D.DOPA” ของกรมการปกครอง ลงในโทรศัพท์มือถือก่อนลงทะเบียนใช้งานซึ่งรองรับทั้งระบบไอโอเอส (IOS) และระบบแอนด์ดรอย (Android)
2.เปิดแอปพลิเคชัน D.DOPA พร้อมทั้งอนุญาตให้ใช้อุปกรณ์ของเครื่องมือ
3.เลือกหัวข้อ “การลงทะเบียนด้วยตนเอง” และยอมรับข้อตกลงและเงื่อนไขการใช้บริการเพื่อทำการลงทะเบียนสิ่งแทนเอกลักษณ์ดิจิทัล (D.DOPA)
4.ถ่ายรูปด้านหน้าและด้านหลังบัตรประจำตัวประชาชน พร้อมทั้งตรวจสอบข้อมูล หากถูกต้องให้กดปุ่มยืนยัน
5.ถ่ายรูปภาพใบหน้าตนเอง (selfie) ระบบจะทำการถ่ายภาพให้อัตโนมัติ และกดปุ่มยืนยัน
6.หากถูกต้อง ระบบแจ้งเตือนให้ตั้งค่ารหัสผ่าน โดยทั้ง 2 ครั้งต้องเหมือนกัน
7.เมื่อระบุครั้งที่ 2 ถูกต้อง ระบบแจ้งเตือนขอยินยอมโดยระบุรหัสผ่านอีกครั้งเพื่ออัปโหลดข้อมูลลงในแอปพลิเคชันมือถือของตน
8.เมื่อลงทะเบียนเสร็จสิ้น หน้าจอจะแสดงสถานะการสมัครสำเร็จ
“จึงขอเชิญชวนประชาชนใช้บริการบัตรประชาชนดิจิทัล เพราะเป็นการอำนวยความสะดวกในเรื่องการยืนยันตัวตน แม้ไม่ได้พกบัตรประชาชน ก็สามารถพิสูจน์และยืนยันสถานะของตนเองเมื่อต้องติดต่อรับบริการจากหน่วยงานรัฐ ทำธุรกรรมหรือนิติกรรมต่างๆ หรือมีเจ้าพนักงานเรียกตรวจบัตรประชาชน เพียงลงทะเบียนผ่านแอป D.DOPA ประชาชนสามารถใช้สมาร์ทโฟนแสดงต่อเจ้าพนักงานได้เลย” นางสาวรัชดา กล่าว

ที่มา : https://www.thaigov.go.th/news/contents/details/64067