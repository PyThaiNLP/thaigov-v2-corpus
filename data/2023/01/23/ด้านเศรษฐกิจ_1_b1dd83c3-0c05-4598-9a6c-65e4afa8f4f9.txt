รัฐบาลไทย-ข่าวทำเนียบรัฐบาล-กรมทางหลวงชนบท สนับสนุนการท่องเที่ยว เลียบชายฝั่งทะเล ตามนโยบายของรัฐมนตรีว่าการกระทรวงคมนาคม


วันจันทร์ที่ 23 มกราคม 2566
กรมทางหลวงชนบท สนับสนุนการท่องเที่ยว เลียบชายฝั่งทะเล ตามนโยบายของรัฐมนตรีว่าการกระทรวงคมนาคม
พัฒนาถนนสาย สข.4009 จังหวัดสงขลา คืบหน้ากว่า 70% คาดแล้วเสร็จในเดือนมิถุนายน 2566
กรมทางหลวงชนบท (ทช.) กระทรวงคมนาคม ได้ดำเนินการตามมติคณะรัฐมนตรีในการพัฒนาทางหลวงชนบทสนับสนุนแผนพัฒนาการท่องเที่ยวเลียบชายฝั่งทะเลด้านตะวันตกของอ่าวไทย (Thailand Riviera) ส่งเสริมศักยภาพด้านการท่องเที่ยวริมชายฝั่งทะเลสาบสงขลาและพัฒนาโครงข่ายทางหลวงชนบท ตลอดจนอำนวยความสะดวกปลอดภัยในการเดินทางให้กับประชาชน ตามนโยบายของนายศักดิ์สยาม ชิดชอบ รัฐมนตรีว่าการกระทรวงคมนาคม โดยทำการก่อสร้างถนนทางหลวงชนบท สาย สข.4009 แยก ทล.4083 - บ้านกระแสสินธุ์ อำเภอกระแสสินธุ์ จังหวัดสงขลา มีจุดเริ่มต้นโครงการบริเวณ กม. ที่ 0+000 เลียบตามแนวชายฝั่งทิศตะวันออกเฉียงเหนือของทะเลสาบสงขลา บริเวณ อำเภอระโนด ไปสิ้นสุดโครงการบริเวณ กม. ที่ 10+655 อำเภอกระแสสินธุ์ รวมระยะทาง 10.655 กิโลเมตร ซึ่งมีลักษณะการก่อสร้างเป็นถนนแอสฟัลท์ติกคอนกรีต ขนาด 2 ช่องจราจร ความกว้าง 7 เมตร ไหล่ทางกว้างข้างละ 1 - 2.5 เมตร พร้อมขยายความกว้างของสะพาน จำนวน 2 แห่ง ติดตั้งระบบไฟฟ้าแสงสว่าง รางระบายน้ำ ทางเท้าบริเวณชุมชนและโรงเรียน รวมทั้งติดตั้งเครื่องหมายจราจรและอุปกรณ์อำนวยความปลอดภัย โดยใช้งบประมาณในการก่อสร้าง 124 ล้านบาท ทั้งนี้ เมื่อก่อสร้างแล้วเสร็จจะช่วยยกระดับโครงข่ายสายทางเชื่อมแหล่งท่องเที่ยวที่ได้มาตรฐานของจังหวัดและภูมิภาค รองรับการขยายตัวด้านการท่องเที่ยวเมืองรอง และส่งเสริมแหล่งท่องเที่ยวชายฝั่งทะเลภาคใต้แหล่งใหม่ที่สามารถเข้าถึงได้ง่าย เพื่อการเดินทางที่สะดวกและมีความปลอดภัย อีกทั้งยังเป็นเส้นทางลัด ทางเลี่ยง ที่สามารถแบ่งเบาปริมาณจราจรของถนน ทล.408 ในกรณีฉุกเฉินหรือในช่วงเทศกาลได้อีกด้วย
ปัจจุบันโครงการดังกล่าวมีความคืบหน้าไปแล้วกว่า 70% ขณะนี้อยู่ระหว่างบดอัดชั้นพื้นทางปูผิวจราจรแอสฟัลท์ติกคอนกรีต และดำเนินการงานอำนวยความปลอดภัย ซึ่งคาดว่าจะก่อสร้างแล้วเสร็จในเดือนมิถุนายน 2566

ที่มา : https://www.thaigov.go.th/news/contents/details/64054