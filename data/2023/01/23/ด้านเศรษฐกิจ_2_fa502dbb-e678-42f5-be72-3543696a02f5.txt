รัฐบาลไทย-ข่าวทำเนียบรัฐบาล-กรมเจ้าท่าฟ้องคดี กรณีบริษัท สตาร์ ปิโตรเลียม รีไฟน์นิ่ง จำกัด (มหาชน) ทำน้ำมันดิบรั่วไหลในพื้นที่จังหวัดระยอง พร้อมเจรจาให้ชดใช้ค่าเสียหาย


วันจันทร์ที่ 23 มกราคม 2566
กรมเจ้าท่าฟ้องคดี กรณีบริษัท สตาร์ ปิโตรเลียม รีไฟน์นิ่ง จำกัด (มหาชน) ทำน้ำมันดิบรั่วไหลในพื้นที่จังหวัดระยอง พร้อมเจรจาให้ชดใช้ค่าเสียหาย
...
กรมเจ้าท่าฟ้องคดี กรณีบริษัท สตาร์ ปิโตรเลียม รีไฟน์นิ่ง จำกัด (มหาชน) ทำน้ำมันดิบรั่วไหลในพื้นที่จังหวัดระยอง พร้อมเจรจาให้ชดใช้ค่าเสียหาย
ตามนโยบายของรัฐบาลและกระทรวงคมนาคม โดยนายศักดิ์สยาม ชิดชอบ รัฐมนตรีว่าการกระทรวงคมนาคม และนายอธิรัฐ รัตนเศรษฐ รัฐมนตรีช่วยว่าการกระทรวงคมนาคม ได้มอบหมายให้กรมเจ้าท่า (จท.) กำชับผู้ประกอบการเพื่อเยียวยาผู้ที่ได้รับผลกระทบจากกรณีบริษัท สตาร์ ปิโตรเลียม รีไฟน์นิ่ง จำกัด (มหาชน) ทำน้ำมันดิบรั่วไหลลงสู่ทะเลในน่านน้ำไทย ในพื้นที่จังหวัดระยอง
นายสรพงศ์ ไพฑูรย์พงษ์ รองปลัดกระทรวงคมนาคม รักษาการอธิบดีกรมเจ้าท่า ได้มอบหมายให้นายภูริพัฒน์ ธีระกุลพิศุทธิ์ รองอธิบดีกรมเจ้าท่า ด้านปลอดภัย นายพิทักษ์ วัฒนพงศ์พิศาล ผู้อำนวยการสำนักความปลอดภัยและสิ่งแวดล้อมทางน้ำ เป็นผู้แทน จท. ในการเจรจาไกล่เกลี่ยข้อพิพาท กรณีน้ำมันดิบรั่วไหลลงสู่ทะเลในน่านน้ำไทยในพื้นที่จังหวัดระยอง พร้อมด้วยนางสาวสุภา ลือประภากร นิติกรชำนาญการ รักษาการหัวหน้ากลุ่มคดีและบังคับคดี และเจ้าหน้าที่ จท. เมื่อวันที่ 19 มกราคม 2566 ณ ศูนย์ไกล่เกลี่ยข้อพิพาท ศาลจังหวัดระยอง
สืบเนื่องจาก จท. ได้ฟ้องคดี บริษัท สตาร์ ปิโตรเลียม รีไฟน์นิ่ง จำกัด (มหาชน) และกรรมการผู้จัดการบริษัทฯ ให้ชดใช้ค่าเสียหาย กรณีน้ำมันดิบรั่วไหลลงสู่ทะเลในน่านน้ำไทยในพื้นที่จังหวัดระยอง เมื่อวันที่ 25 มกราคม 2565 และวันที่ 10 กุมภาพันธ์ 2565 ทำให้ส่งผลกระทบต่อสิ่งแวดล้อม ทรัพยากรธรรมชาติ เป็นพิษต่อสิ่งมีชีวิต สิ่งแวดล้อม เป็นอันตรายต่อการเดินเรือ กระทบต่อประโยชน์สาธารณะ ทำให้สูญหายหรือเสียหายแก่สิ่งแวดล้อม รวมถึงทรัพยากรธรรมชาติทางทะเลอันเป็นความผิดตามกฎหมายข้อหาฐานความผิดละเมิด ผู้มีไว้ในครอบครองของตนซึ่งทรัพย์อันเป็นของเกิดอันตรายโดยสภาพ หรือโดยความมุ่งหมายที่จะใช้หรือโดยกลไกของทรัพย์นั้น ตามประมวลกฎหมายแพ่งและพาณิชย์ เป็นเจ้าของหรือผู้ครอบครองแหล่งกำเนิดพิษของการรั่วไหล หรือแพร่กระจายของมลพิษอันเป็นเหตุให้ผู้อื่นได้รับอันตรายแก่ร่างกายหรือสุขภาพอนามัย หรือเป็นเหตุให้ทรัพย์สินของผู้อื่นหรือของรัฐเสียหายด้วยประการใด ๆ เป็นผู้กระทำหรือละเว้นการกระทำด้วยประการใด ๆ อันมิชอบด้วยกฎหมาย อันเป็นการทำลายหรือทำให้สูญหายหรือเสียหายแห่งทรัพยากรธรรมชาติซึ่งเป็นของรัฐหรือสาธารณสมบัติของแผ่นดิน ตามพระราชบัญญัติส่งเสริมและรักษาคุณภาพสิ่งแวดล้อมแห่งชาติ พ.ศ. 2535 เป็นผู้ฝ่าฝืนประกาศกรมเจ้าท่าที่ 134/2564 เรื่อง มาตรการความปลอดภัย การป้องกัน และขจัดมลพิษทางน้ำ เนื่องจากน้ำมัน เคมีภัณฑ์ และสารที่เป็นอันตรายประจำท่าเรือ ประกาศ ณ วันที่ 3 มกราคม 2564 คิดเป็นมูลค่าความเสียหายทั้งสิ้นเป็นเงินจำนวนประมาณ 134,680,643.22 บาท ซึ่งจากการเจรจาบริษัทฯ ได้เสนอชดใช้ค่าเสียหายตามคำฟ้องของ จท. ทั้งหมด โดย จท. จะเสนอเรื่องต่อกระทรวงการคลัง เพื่อให้ความเห็นชอบและยินยอมให้มีการประนีประนอมยอมความตามกฎหมายต่อไป

ที่มา : https://www.thaigov.go.th/news/contents/details/64057