รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯ พร้อมส่งเสริมภาคการท่องเที่ยว โปรโมท Soft Power ไทย ผ่านนโยบายส่งเสริมวัฒนธรรม 5F ต่อยอดการจัดงานเทศกาล – อีเวนต์ เสริมการดึงดูดนักท่องเที่ยว


วันจันทร์ที่ 23 มกราคม 2566
23/01/2566
พิมพ์
โฆษกรัฐบาลเผย นายกฯ พร้อมส่งเสริมภาคการท่องเที่ยว โปรโมท Soft Power ไทย ผ่านนโยบายส่งเสริมวัฒนธรรม 5F ต่อยอดการจัดงานเทศกาล – อีเวนต์ เสริมการดึงดูดนักท่องเที่ยว
โฆษกรัฐบาลเผย นายกฯ พร้อมส่งเสริมภาคการท่องเที่ยว โปรโมท Soft Power ไทย ผ่านนโยบายส่งเสริมวัฒนธรรม 5F ต่อยอดการจัดงานเทศกาล – อีเวนต์ เสริมการดึงดูดนักท่องเที่ยว
วันที่ 23 มกราคม 2566 นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เดินหน้าสั่งการให้ทุกหน่วยงานส่งเสริมภาคการท่องเที่ยว สนับสนุนการใช้ Soft Power ผ่านการส่งเสริมวัฒนธรรม 5F เน้นการนำเอกลักษณ์ของไทยมาสร้างประสบการณ์การท่องเที่ยว ดึงดูดนักท่องเที่ยวทั้งไทยและต่างชาติ
โฆษกประจำสำนักนายกรัฐมนตรีกล่าวว่า ด้วยนโยบายสนับสนุนการท่องเที่ยวของนายกรัฐมนตรี ทุกหน่วยงานขานรับการทำงานอย่างเป็นรูปธรรม โดยการท่องเที่ยวแห่งประเทศไทย (ททท.) จะยกระดับการใช้ Soft Power เป็นอีกหนึ่งปัจจัยสำคัญดึงดูดนักท่องเที่ยว โดยใช้แนวทางส่งเสริมวัฒนธรรม 5F ต่อยอดกระแสการเดินทางมาท่องเที่ยวไทย ได้แก่ 1. อาหาร (Food) 2. ภาพยนตร์และวีดิทัศน์ (Film) 3. การออกแบบแฟชั่นไทย (Fashion) 4. ศิลปะการป้องกันตัวแบบไทย (Fighting) และ 5. เทศกาล (Festival) ซึ่งล่าสุด มีแนวทางที่จะใช้การจัดงานเทศกาลและอีเวนต์เพื่อสร้างกระแสการเดินทาง เช่น
- ด้านอาหาร เตรียมประกาศให้ปี 2566 เป็น “ปีแห่งอาหารไทย” (Year of Thai Gastronomy) พร้อมโปรโมทตลาดถนนคนเดิน (Walking Street) และ จะจัดงานเทศกาลอาหารนานาชาติ (Bangkok International Food Festival)
- ด้านภาพยนตร์และวีดิทัศน์ เตรียมเปิดตัวเส้นทางท่องเที่ยว Film City Tour Package ตามรอยภาพยนตร์และซีรีส์ชื่อดัง เพื่อผลักดันให้กระแสการเดินทางปี 2566 มีจำนวนผู้เยี่ยมเยือนตามเป้าหมาย 250 ล้านคน – ครั้ง
- ด้านศิลปะการป้องกันตัวแบบไทย เน้นนำเสนอการต่อสู้มวยไทย โดยวันที่ 6 กุมภาพันธ์ 2566 นี้ มีการจัดงานไหว้ครูมวยไทยครั้งยิ่งใหญ่ที่สุดในโลก (Amazing Muay Thai Festival 2023) ที่อุทยานราชภักดิ์ จังหวัดประจวบคีรีขันธ์ บันทึกสถิติโลกโดยกินเนสบุ๊ค เรคคอร์ดส์ มีผู้มาร่วมงานกว่า 3,500 คน
- ด้านเทศกาล จะมีงาน “เทศกาลเที่ยวเมืองไทย Limited Edition 2566” ในช่วงกลางปี และจะยกระดับงานประเพณีพื้นเมือง ภูมิปัญญาและวัฒนธรรมไทยให้เป็นที่รู้จักของชาวต่างชาติมากขึ้น เช่น งานเทศกาลตรุษจีนที่เยาวราชจะจัดประดับไฟเป็นเวลา 1 เดือนเต็ม เพื่อต้อนรับการกลับมาของนักท่องเที่ยวจีน งานเย็นทั่วหล้ามหาสงกรานต์
“นายกรัฐมนตรีเน้นย้ำการส่งเสริมภาคการท่องเที่ยว ผ่านการใช้เอกลักษณ์ ความเป็นไทย วิถีชีวิต ภูมิปัญญาท้องถิ่น ศิลปวัฒนธรรม เป็นจุดขายสำคัญ ซึ่งความเป็นไทยที่โดดเด่นในทุกเทศกาลยังสามารถต่อยอดสร้างกิจกรรมสนับสนุนการท่องเที่ยวในอนาคตได้อีกมาก ตามแนวทางส่งเสริมวัฒนธรรม 5F ที่ไทยมีศักยภาพ นายกรัฐมนตรีเชื่อมั่นว่าการจัดกิจกรรมต่าง ๆ เหล่านี้ จะเปิดประสบการณ์ให้นักท่องเที่ยวได้สัมผัสความสวยงามของวัฒนธรรม สีสันจากความรื่นเริง ผนวกกับสถานที่ท่องเที่ยวไทยที่สวยงาม” นายอนุชาฯ กล่าว

ที่มา : https://www.thaigov.go.th/news/contents/details/64041