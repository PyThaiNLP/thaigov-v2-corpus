รัฐบาลไทย-ข่าวทำเนียบรัฐบาล-พม. เร่งช่วยเหลือเยียวยาเด็กถูกล่วงละเมิดที่ จ.นนทบุรี และ จ.สระแก้ว


วันจันทร์ที่ 23 มกราคม 2566
พม. เร่งช่วยเหลือเยียวยาเด็กถูกล่วงละเมิดที่ จ.นนทบุรี และ จ.สระแก้ว
พม. เร่งช่วยเหลือเยียวยาเด็กถูกล่วงละเมิดที่ จ.นนทบุรี และ จ.สระแก้ว
กรณีเด็กหญิงอายุ 10 ขวบ ถูกคนขับวินจักรยานยนต์ หลอกพาไปล่วงละเมิดนานกว่า 3 เดือน ซึ่งผู้ปกครองได้เข้าแจ้งความดำเนินคดีแล้ว แต่ไม่มีความคืบหน้า ที่จังหวัดนนทบุรี และกรณีเด็กหญิงอายุ 8 ขวบ ถูกชายข้างบ้านล่วงละเมิดในห้องน้ำภายในศูนย์พัฒนาเด็กเล็กแห่งหนึ่งที่จังหวัดสระแก้ว
เมื่อวันที่ 22 ม.ค. 66 นายอนุกูล ปีดแก้ว ปลัดกระทรวงการพัฒนาสังคมและความมั่นคงของมนุษย์ (ปลัด พม.) เปิดเผยว่า ปัจจุบัน การล่วงละเมิดเด็กพบว่าส่วนหนึ่งเกิดจากคนใกล้ชิดและคนใกล้ตัว เช่นเดียวกับที่เกิดขึ้นกับเด็ก 2 คนดังกล่าว ซึ่งกระทรวง พม. โดยทีม One Home พม. ทั้ง 2 จังหวัด โดยมีบ้านพักเด็กและครอบครัวด้วย ได้ลงพื้นที่ร่วมกับทีมสหวิชาชีพ เพื่อหารือแนวทางการช่วยเหลือเยียวยาเด็กตาม พ.ร.บ.คุ้มครองเด็ก พ.ศ. 2546 โดยเบื้องต้น โรงพยาบาลในพื้นที่ได้มีการตรวจสภาพร่างกายและการประเมินสภาพจิตใจของเด็ก  สำหรับเรื่องความปลอดภัยของเด็กและครอบครัว  กระทรวง พม. โดยบ้านพักเด็กและครอบครัวได้เตรียมจัดหาที่พักชั่วคราวไว้ให้  พร้อมทั้งนักสังคมสงเคราะห์และนักจิตวิทยาคอยช่วยดูแลสภาพจิตใจอย่างใกล้ชิด ส่วนเรื่องของคดีความ จะเข้าไปช่วยติดตามให้เป็นไปตามกระบวนการทางกฎหมายต่อไป
นายอนุกูล กล่าวเพิ่มเติมว่า ทั้งนี้ ตนได้กำชับให้พัฒนาสังคมและความมั่นคงของมนุษย์จังหวัดทั่วประเทศได้ใช้กลไกการดำเนินงานอย่างต่อเนื่องของคณะกรรมการคุ้มครองเด็กจังหวัด โดยมีผู้ว่าราชการจังหวัดเป็นประธาน เพื่อช่วยป้องกันและแก้ไขปัญหาเด็กถูกล่วงละเมิดตั้งแต่พื้นที่เกิดเหตุ หากพบเห็นเด็กถูกล่วงละเมิดหรือถูกกระทำความรุนแรง สามารถแจ้งเหตุ 24 ชม. ได้ที่ศูนย์ช่วยเหลือสังคม สายด่วน พม. โทร 1300 และแอปพลิเคชั่น “คุ้มครองเด็ก” อีกทั้งติดต่อสำนักงานพัฒนาสังคมและความมั่นคงของมนุษย์ และ บ้านพักเด็กและครอบครัว ทุกจังหวัดทั่วประเทศ
#ช่วย24ชั่วโมง
#พม24ชม
#ข่าวพม

ที่มา : https://www.thaigov.go.th/news/contents/details/64051