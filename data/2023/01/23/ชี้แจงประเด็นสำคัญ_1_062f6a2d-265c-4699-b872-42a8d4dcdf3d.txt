รัฐบาลไทย-ข่าวทำเนียบรัฐบาล-การรถไฟฯ ชี้แจงกรณีการย้ายขบวนรถไฟเป็นการผลักภาระให้ประชาชน


วันจันทร์ที่ 23 มกราคม 2566
23/01/2566
พิมพ์
การรถไฟฯ ชี้แจงกรณีการย้ายขบวนรถไฟเป็นการผลักภาระให้ประชาชน
ผู้ว่าการรถไฟฯ ยืนยันสถานีกลางกรุงเทพอภิวัฒน์ มีความพร้อมรองรับการเดินทางด้วยรถไฟทางไกล บริการประชาชนอย่างทั่วถึง เท่าเทียม
จากกรณีนายประภัสร์ จงสงวน อดีตผู้ว่าการรถไฟแห่งประเทศไทย (รฟท.) ระบุถึงการการย้ายขบวนรถ 52 ขบวน จากสถานีหัวลำโพง ไปสถานีกรุงเทพอภิวัฒน์ (สถานีกลางบางซื่อ) โดยอ้างว่าสถานีกลางบางซื่อสร้างเสร็จแล้ว กลับกลายเป็นปัญหาเพิ่มภาระให้ประชาชน เนื่องจากขบวนรถดังกล่าวเป็นขบวนรถทางไกล ผู้ใช้บริการส่วนใหญ่มีสัมภาระมาก แม้จะมีรถไฟให้นั่งฟรีในช่วง 1 ปีแรก จากสถานีหัวลำโพงไปยังสถานีกรุงเทพอภิวัฒน์ แต่ท้ายที่สุดอาจกลายเป็นภาระให้กับประชาชน เนื่องจากต่อไปต้องหันไปใช้บริการระบบขนส่งอื่นๆ เดินทางมาสถานีกรุงเทพอภิวัฒน์ ซึ่งมีค่าใช้จ่ายที่สูงกว่าเดิมนั้น
วันที่ 21 มกราคม 2566  นายนิรุฒ มณีพันธ์ ผู้ว่าการรถไฟแห่งประเทศไทย กล่าวชี้แจง ดังนี้
ประเด็นที่หนึ่ง : กรณีคุณประภัสร์  จงสงวน อดีตผู้ว่าการรถไฟแห่งประเทศไทย  ระบุว่าการเปิดให้บริการรถไฟทางไกล 52 ขบวน ที่สถานีกลางกรุงเทพอภิวัฒน์  ขณะที่สถานียังไม่มีความพร้อม
ข้อชี้แจง : ประเด็นดังกล่าวไม่เป็นความจริง เนื่องจากสถานีกลางกรุงเทพอภิวัฒน์ มีความพร้อมและเปิดให้บริการแก่ประชาชนมาระยะหนึ่งแล้ว  ทั้งบริการรถไฟชานเมืองสายสีแดง รวมถึงการเปิดเป็นศูนย์ฉีดวัคซีนโควิด-19 ระยะเวลาถึง  447 วัน มีประชาชนเข้าถึงบริการวัคซีนมากถึง 3.5 ล้านคน  ดังนั้น การที่ระบุว่าสถานีกลางกรุงเทพอภิวัฒน์ ไม่มีความพร้อมจึงไม่ถูกต้อง เพราะมีผู้เข้าใช้บริการแล้วนับล้านคน ที่สำคัญสถานีกลางกรุงเทพอภิวัฒน์ ยังมีสิ่งอำนวยความสะดวกครบครัน สามารถให้บริการแก่ ประชาชน ผู้โดยสารได้รับความสะดวกสบาย  ทั้งรถไฟฟ้า  รถโดยสารประจำทางเชื่อมต่อหลายเส้นทาง อีกทั้งยังเป็นสถานีรถไฟที่ออกแบบเพื่อมวลชน (Universal Design) สะดวกสบาย ปลอดภัย ครอบคลุมทุกคนเท่าเทียมกัน โดยเฉพาะการสร้างให้มีชานชาลาสูง (110 ซม.) สะดวกต่อการขึ้นลงขบวนรถ โดยพื้นชานชาลาอยู่ระดับเดียวกับพื้นรถ นอกจากนี้ สถานีกลางกรุงเทพอภิวัฒน์ ยังได้เป็นต้นแบบสถานีอัจฉริยะ 5G แห่งแรกในอาเซียน ซึ่งมีสิ่งอำนวยความสะดวกทันสมัยจำนวนมาก อาทิ  หุ่นยนต์ต้อนรับ SRT Bot วีลแชร์อัจฉริยะ กล้องวงจรปิดอัจฉริยะดูแลความปลอดภัย  ขณะเดียวกันยังมี บันไดเลื่อน เครื่องจำหน่ายตั๋วอัตโนมัติ ศูนย์อาหาร ที่จอดรถสำหรับคนพิการ ลิฟท์  ห้องสุขาที่ทันสมัย และเพียงพอ รวมถึงมีระบบปรับอากาศของชั้นจำหน่ายตั๋วโดยสาร และจุดพักรอ เป็นต้น
ประเด็นที่สอง : การย้ายขบวนรถไฟทางไกล 52 ขบวน จากสถานีหัวลำโพงไปยังสถานีกลางกรุงเทพอภิวัฒน์ เป็นการสร้างภาระ ค่าใช้จ่ายให้กับประชาชน เพราะต้องใช้บริการระบบขนส่งอื่นๆ เพื่อเดินทางมาสถานีกลางกรุงเทพอภิวัฒน์
ข้อชี้แจง : สำหรับเหตุผลในการปรับเปลี่ยนสถานีต้นทาง-ปลายทางของขบวนรถไฟทางไกล มาให้บริการ ณ สถานีกลางกรุงเทพอภิวัฒน์นั้น เป็นการดำเนินการเพื่อบรรลุวัตถุประสงค์ของการก่อสร้างสถานีกลางกรุงเทพอภิวัฒน์ ที่จะให้เป็นศูนย์กลางการขนส่งระบบรางของประเทศ โดยเป็นแผนที่มีการดำเนินการมาอย่างต่อเนื่องหลายสิบปีแล้วตามที่คณะรัฐมนตรีได้มีการอนุมัติโครงการเมื่อปี  2553 และเริ่มก่อสร้างเมื่อปี 2556 ที่สำคัญอยู่ในช่วงที่นายประภัสร์ เคยดำรงตำแหน่งผู้ว่าการรถไฟฯ ด้วย ไม่ใช่เพิ่งเกิดขึ้นจากการตัดสินใจของการรถไฟฯ ในยุคนี้แต่อย่างใด ในสมัยที่นายประภัสร์ จงสงวน เป็นผู้ว่าการรถไฟแห่งประเทศไทย เมื่อปี 2555 ก็ได้มีการสนับสนุนการก่อสร้างสถานีกลางบางซื่อหรือสถานีกลางกรุงเทพอภิวัฒน์ และยังเป็นผู้ที่มีส่วนร่วมในการแก้แบบสถานีกลางบางซื่อ แต่เพราะเหตุใดในตอนนี้นายประภัสร์จึงกลับมาคัดค้านไม่ให้เปิดให้บริการรถไฟทางไกลที่สถานีกลางกรุงเทพอภิวัฒน์ ซึ่งเป็นแผนที่วางไว้เดิมตั้งแต่เริ่มการก่อสร้าง
การรถไฟฯ และกระทรวงคมนาคม ได้ตระหนักถึงประเด็นดังกล่าว และได้มีการบูรณาการความร่วมมือ จัดสิ่งอำนวยความสะดวกดูแลการเดินทางของประชาชนระหว่างทั้ง 2 สถานีอยู่แล้ว  เพื่อบรรเทาความเดือดร้อนและลดภาระค่าใช้จ่าย โดยมีมาตรการช่วยเหลือดูแลผู้โดยสารทั้งรถไฟฟ้า และรถโดยสารสาธารณะฟรี ดังนี้
- ผู้ใช้บริการรถโดยสายทางไกล กลุ่มขบวนรถด่วนพิเศษ รถด่วน และรถเร็ว ที่ซื้อตั๋วโดยสาร ลงสถานีกลางกรุงเทพอภิวัฒน์ แต่ประสงค์จะลงสถานีหลักสี่ สถานีบางเขน สามารถใช้ตั๋วโดยสารเดิมขึ้นรถไฟฟ้าสายสีแดงที่สถานีดอนเมืองได้โดยไม่เสียค่าใช้จ่ายเพิ่มเป็นเวลา 1 ปี
- ผู้ใช้บริการรถโดยสารเชิงสังคม สามารถใช้ตั๋วโดยสารรถไฟทางไกล ใช้บริการรถไฟฟ้าสายสีแดงได้โดยไม่เสียค่าใช้จ่ายเพิ่มเป็นเวลา 1 ปีเช่นกัน โดยต้องเป็นผู้โดยสารที่ซื้อตั๋วประเภทตั๋วเดือน ในสถานีหลักสี่ สถานีบางเขน ที่หยุดรถกม.19 ที่หยุดทุ่งสองห้อง และที่หยุดรถกม.11 ที่รถไฟไม่จอดให้บริการ
การรถไฟฯ ยังประสานกับองค์การขนส่งมวลชนกรุงเทพ(ขสมก.) จัดรถ Shuttle Bus  และรถประจำทาง รับ-ส่งผู้โดยสารตามสถานีรถไฟรายทาง ตั้งแต่สถานีกลางกรุงเทพอภิวัฒน์-สถานีหัวลำโพง เหมือนนั่งรถไฟปกติ โดยให้บริการฟรี ไม่เสียค่าใช้จ่ายเพิ่มเติม 2 เส้นทาง  ซึ่งผู้โดยสาร สามารถแสดงตั๋วรถไฟต่อพนักงานเก็บค่าโดยสารเมื่อใช้บริการ สามารถขึ้นรถได้ที่ประตู 12 สถานีกลางกรุงเทพอภิวัฒน์ และป้ายรถเมล์สถานีรถไฟกรุงเทพ (หัวลำโพง) ดังนี้
1. จัดเดินรถ Shuttle Bus ให้บริการฟรี เส้นทางบนทางด่วน “สถานีกลางกรุงเทพอภิวัฒน์ – สถานีรถไฟกรุงเทพ (หัวลำโพง)” จำนวน 6 คัน ตั้งแต่เวลา 04.30 – 23.00 น. เพื่ออำนวยความสะดวกให้กับประชาชน ในการเดินทางเชื่อมต่อระหว่างสถานีรถไฟ ทั้ง 2 แห่ง
2. จัดเดินรถเฉพาะกิจให้บริการฟรี เส้นทางปกติ “สถานีกลางกรุงเทพอภิวัฒน์ – สถานีรถไฟกรุงเทพ (หัวลำโพง)” เพื่ออำนวยความสะดวกให้กับประชาชน ในการเดินทางเชื่อมต่อระหว่างสถานีกลางกรุงเทพอภิวัฒน์ สถานีรถไฟสามเสน สถานีรถไฟโรงพยาบาลรามาธิบดี สถานีรถไฟยมราช และสถานีรถไฟกรุงเทพ (หัวลำโพง) ดังนี้
- จัดรถโดยสารธรรมดา และรถโดยสารปรับอากาศยูโรทู จำนวน 10 คัน โดยมีท่าต้นทาง 2 แห่ง คือ สถานีกลางกรุงเทพอภิวัฒน์ และสถานีรถไฟกรุงเทพ (หัวลำโพง)
- จัดเดินรถโดยสาร ตั้งแต่เวลา 04.30 – 00 น. ปล่อยรถคันแรกจากสถานีกลางกรุงเทพอภิวัฒน์ และสถานีรถไฟกรุงเทพ (หัวลำโพง) เวลา 04.30 น. มีความถี่ในการปล่อยรถทุก 15 นาที ในช่วงเวลาเร่งด่วน (04.30 – 10.00 น. และ 16.00 – 18.00 น.) ส่วนช่วงเวลาปกติมีความถี่ในการปล่อยรถทุก 30 นาที ทั้งนี้ เฉพาะวันที่ 19 มกราคม 2566 จัดเดินรถโดยสารตั้งแต่เวลา 12.00 – 23.00 น.
อย่างไรก็ตาม เพื่อสร้างความเข้าใจที่ถูกต้อง การรถไฟฯ ขอเรียนเพิ่มเติมว่า โดยปกติขณะที่มีการเปิดให้บริการขบวนรถไฟทางไกลมายังสถานีหัวลำโพง ผู้โดยสารส่วนใหญ่ก็จะมีการใช้บริการระบบขนส่งสาธารณะอื่นเพิ่มเติม เพื่อเดินทางไปที่หมายอยู่แล้ว ไม่ใช่เพิ่งมามีค่าใช้จ่ายเพิ่มเติมเฉพาะการย้ายมาที่สถานีกลางกรุงเทพอภิวัฒน์ แต่ในช่วงเริ่มอาจต้องปรับตัวบ้างเพื่อให้เกิดความคุ้นชินกับเส้นทางเท่านั้น  ซึ่งยืนยันบริเวณโดยรอบสถานีกลางกรุงเทพอภิวัฒน์  มีระบบคมนาคมขนส่งที่ครบถ้วนทุกระบบ ทั้งรถไฟฟ้าสายสีแดง   รถไฟฟ้าสายสีน้ำเงิน  รถโดยสารสาธารณะ จึงมั่นใจได้ว่าในอนาคต สถานีกลางกรุงเทพอภิวัฒน์ จะเป็นสถานีปลายทางที่ประชาชนได้รับความสะดวกไม่น้อยกว่าสถานีหัวลำโพงอย่างแน่นอน

ที่มา : https://www.thaigov.go.th/news/contents/details/64044