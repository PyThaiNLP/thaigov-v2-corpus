รัฐบาลไทย-ข่าวทำเนียบรัฐบาล-นายกฯ ขอบคุณทุกภาคส่วน หลังอุบัติเหตุช่วงปีใหม่ 66 ลดลง กำชับ ใช้เป็นแนวทางยกระดับความปลอดภัย


วันเสาร์ที่ 7 มกราคม 2566
07/01/2566
พิมพ์
นายกฯ ขอบคุณทุกภาคส่วน หลังอุบัติเหตุช่วงปีใหม่ 66 ลดลง กำชับ ใช้เป็นแนวทางยกระดับความปลอดภัย
นายกฯ ขอบคุณทุกภาคส่วน หลังอุบัติเหตุช่วงปีใหม่ 66 ลดลง กำชับ ใช้เป็นแนวทางยกระดับความปลอดภัย
เมื่อวันที่ 7 ม.ค.66 น.ส.ไตรศุลี ไตรสรณกุล รองโฆษกประจำสำนักนายกรัฐมนตรี เปิดเผยว่า พล.อ.ประยุทธ์ จันทร์โอชา นายกรัฐมนตรีและ รมว.กลาโหม ขอบคุณหน่วยงานที่เกี่ยวข้อง รวมถึงความร่วมมือจากหลายภาคส่วน ในการช่วยกันป้องกันและลดอุบัติเหตุช่วงเทศกาลปีใหม่ 2566 โดยพบว่าอุบัติเหตุทางถนน มีจำนวนครั้ง จำนวนผู้บาดเจ็บ และจำนวนผู้เสียชีวิตลดลง เมื่อเทียบกับสถิติในช่วงเทศกาลเฉลี่ย 3 ปีย้อนหลัง โดยศูนย์อำนวยการป้องกันและลดอุบัติเหตุทางถนนช่วงเทศกาลปีใหม่ 2566 กรมป้องกันและบรรเทาสาธารณภัย ได้สรุปอุบัติเหตุทางถนนสะสมในช่วง 7 วันของการรณรงค์ “ชีวิตวิถีใหม่ ขับขี่อย่างปลอดภัย ไร้อุบัติเหตุ” ระหว่างวันที่ 29 ธ.ค.65 – 4 ม.ค.66 เกิดอุบัติเหตุรวม 2,440 ครั้ง ผู้บาดเจ็บรวม 2,437 คน ผู้เสียชีวิตรวม 317 ราย ซึ่งถือเป็นตัวเลขที่ลดลงเมื่อเทียบกับ 3 ปีย้อนหลัง
น.ส.ไตรศุลี กล่าวว่า ส่วนการสัญจรทางน้ำ ซึ่งดูแลโดยกรมเจ้าท่า กระทรวงคมนาคม ตลอดระยะเวลา 7 วัน ในช่วงเทศกาลปีใหม่ที่ผ่านมา ไม่พบเหตุการณ์ความไม่ปลอดภัยทางน้ำ หรือ อุบัติเหตุเป็น 0 ไม่มีผู้ได้รับบาดเจ็บและเสียชีวิต โดยกรมเจ้าท่า ได้สรุปสถิติการเดินทางทางน้ำทั่วประเทศ โดยมีผู้โดยสารรวมทั้งสิ้น 1,358,531 คน เที่ยวเรือให้บริการ จำนวน 29,190 เที่ยว การอำนวยความสะดวกเพื่อความปลอดภัยในช่วงวันหยุดเทศกาลปีใหม่ 2566 เป็นไปด้วยความเรียบร้อย ตามแผนปฏิบัติการและยกระดับความปลอดภัยทางน้ำในช่วงเทศกาลปีใหม่ 2566
น.ส.ไตรศุลี กล่าวว่า นายกรัฐมนตรี ยังกำชับให้หน่วยงานที่เกี่ยวข้อง ไม่ว่าจะเป็น กระทรวงมหาดไทย โดยกรมป้องกันและบรรเทาสาธารณภัย กระทรวงคมนาคม รวมไปถึงสำนักงานตำรวจแห่งชาติ ได้นำข้อมูลเชิงสถิติของจำนวนการเกิดอุบัติเหตุในช่วงเทศกาลปีใหม่ 2566 ที่ลดลงนี้มาวิเคราะห์ เพื่อพัฒนาแนวทางป้องกันในการลดอุบัติเหตุช่วงเทศกาลสำคัญต่อไป โดยจะถือเป็นการยกระดับความปลอดภัยในการสัญจรของประชาชนอีกขั้น และขอขอบคุณประชาชนที่ปฏิบัติตามกฎจราจรอย่างเคร่งครัด เดินทางด้วยความไม่ประมาท ซึ่งเป็นส่วนสำคัญที่ช่วยให้อุบัติเหตุในช่วงเทศกาลปีใหม่ 2566 ลดลง

ที่มา : https://www.thaigov.go.th/news/contents/details/63496