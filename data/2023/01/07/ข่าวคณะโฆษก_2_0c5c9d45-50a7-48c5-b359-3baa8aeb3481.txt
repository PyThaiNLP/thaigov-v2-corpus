รัฐบาลไทย-ข่าวทำเนียบรัฐบาล-โหลดเลย แอปฯ “ทางรัฐ” ตัวช่วยวางแผนการเงิน พร้อมงานบริการภาครัฐ 81 รายการ ส่วนหนึ่งของรัฐบาลดิจิทัล ใช้แล้วกว่า 3.4 ล้านครั้ง


วันเสาร์ที่ 7 มกราคม 2566
07/01/2566
พิมพ์
โหลดเลย แอปฯ “ทางรัฐ” ตัวช่วยวางแผนการเงิน พร้อมงานบริการภาครัฐ 81 รายการ ส่วนหนึ่งของรัฐบาลดิจิทัล ใช้แล้วกว่า 3.4 ล้านครั้ง
โหลดเลย แอปฯ “ทางรัฐ” ตัวช่วยวางแผนการเงิน พร้อมงานบริการภาครัฐ 81 รายการ ส่วนหนึ่งของรัฐบาลดิจิทัล ใช้แล้วกว่า 3.4 ล้านครั้ง
วันนี้ 7 มกราคม  2566 นางสาวรัชดา ธนาดิเรก รองโฆษกประจำสำนักนายกรัฐมนตรี เปิดเผยว่า ตามที่รัฐบาลกำหนดให้ “การออมเป็นวาระแห่งชาติ” เพื่อสร้างความมั่นคงในบั้นปลายชีวิตแก่ประชาชนทุกคน หน่วยงานที่เกี่ยวข้องได้ดำเนินการประชาสัมพันธ์ ให้ความรู้แก่ประชาชน เพื่อสร้างความตื่นตัวและเห็นความสำคัญในเรื่องดังกล่าว ประกอบกับเป้าหมายการเป็นรัฐบาลดิจิทัลที่ต้องการอำนวยความสะดวกและยกระดับคุณภาพบริการภาครัฐแก่ประชาชน รัฐบาลจึงได้พัฒนาแอปพลิเคชั่น "ทางรัฐ" ซึ่งสามารถทำหน้าที่เป็นผู้ช่วยวางแผนทางการเงิน ครอบคลุม 3 บริการออมเงิน คือ
1. บริการกองทุนออมแห่งชาติ สามารถเช็กสิทธิ สมัครสมาชิก ส่งเงินออมสะสม
2. บริการ ประกันสังคม สามารถสมัครลงทะเบียนมาตร 40 และตรวจสอบเงินสำหรับมาตรา 33 หรือ 39 ที่สะสมไว้
3. กองทุนบำเหน็จบำนาญข้าราชการ (กบข.) สามารถแสดงข้อมูลเงินสะสมและเงินสมทบของข้าราชการ
มากไปกว่านั้น ยังมีอีก 4 บริการ สำหรับการเช็กสถานะทางการเงิน คือ
1. เช็กเงินสะสมชราภาพ
2. ตรวจสอบเครดิตบูโร
3. เช็กภาระทางการเงิน กองทุนเงินให้กู้ยืมเพื่อการศึกษา (กยศ.)
4. เช็กเบี้ยต่างๆ เช่น เบี้ยยังชีพผู้สูงอายุ เบี้ยความพิการ เงินอุดหนุนเด็กแรกเกิด
“จึงขอเชิญชวนพี่น้องประชาชน ดาวน์โหลดแอปพลิเคชั่น “ทางรัฐ” เพื่อความสะดวกในการวางแผนการเงินและการออม ถือเป็นการเริ่มต้นปีใหม่ด้วยการสร้างวินัยทางการเงิน และมากไปกว่านั้น แอปฯนี้ ยังให้บริการอื่นๆจากภาครัฐ รวมทั้งหมด 81 บริการ อาทิ แจ้งเตือนวันต่อภาษีรถยนต์ เช็คราคาประเมินที่ดิน ตรวจสอบข้อมูลพิกัดแปลงที่ดิน จ่ายค่าใบสั่งจราจร ยื่นขอใบอนุญาตธุรกิจ หางาน ทั้งนี้มีจำนวนการใช้บริการกว่า 3.4 ล้านครั้งแล้ว” นางสาวรัชดากล่าว

ที่มา : https://www.thaigov.go.th/news/contents/details/63492