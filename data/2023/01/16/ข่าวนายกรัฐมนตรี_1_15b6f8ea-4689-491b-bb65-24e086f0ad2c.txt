รัฐบาลไทย-ข่าวทำเนียบรัฐบาล-นายกฯ มอบสารเนื่องในโอกาสวันครู ปี 2566 ส่งความระลึกถึง ความปรารถนาดีมายังครูและบุคลากรทางการศึกษาทั่วประเทศ ย้ำ "ครู" คือผู้ที่มีบทบาทสำคัญในการพัฒนาเด็กเยาวชน


วันจันทร์ที่ 16 มกราคม 2566
16/01/2566
พิมพ์
นายกฯ มอบสารเนื่องในโอกาสวันครู ปี 2566 ส่งความระลึกถึง ความปรารถนาดีมายังครูและบุคลากรทางการศึกษาทั่วประเทศ ย้ำ "ครู" คือผู้ที่มีบทบาทสำคัญในการพัฒนาเด็กเยาวชน
นายกฯ มอบสารเนื่องในโอกาสวันครู ปี 2566 ส่งความระลึกถึง ความปรารถนาดีมายังครูและบุคลากรทางการศึกษาทั่วประเทศ ย้ำ “ครู” คือผู้ที่มีบทบาทสำคัญในการพัฒนาเด็กเยาวชนให้เป็นทรัพยากรมนุษย์ที่มีคุณภาพและศักยภาพ เพื่อนำพาประเทศชาติสู่อนาคต
นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เผยว่า วันนี้​ (16​ มกราคม​ 2566) พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม มอบสารเนื่องในโอกาสวันครู ครั้งที่ 67 พ.ศ. 2566 ผ่านทางสถานีโทรทัศน์ช่อง​ 9​ MCOT​ HD เวลา​ 06.30​ น.​ และสถานีวิทยุโทรทัศน์แห่งประเทศไทย​ ช่อง​ 11​ (NBT)​ กรมประชาสัมพันธ์​ เวลา​ 10.33​ น.​ ดังนี้
นายกรัฐมนตรีกล่าวว่า เนื่องในโอกาสวันครู วันที่ 16 มกราคม 2566 ได้เวียนมาบรรจบอีกวาระหนึ่ง ขอส่งความระลึกถึงและความปรารถนาดีมายังครูและบุคลากรทางการศึกษาทั่วประเทศ โดยนายกรัฐมนตรีย้ำว่า “ครู” คือผู้ที่มีบทบาทสำคัญในการพัฒนาเด็กและเยาวชนให้เป็นทรัพยากรมนุษย์ที่มีคุณภาพและศักยภาพ เพื่อนำพาประเทศชาติสู่อนาคต โดยนอกจากจะมีหน้าที่ในการอบรมสั่งสอน ถ่ายทอดวิชาความรู้และฝึกฝนทักษะประสบการณ์ในแขนงต่าง ๆ แล้ว ยังมีบทบาทสำคัญในการขัดเกลา บ่มเพาะและเป็นแบบอย่างที่ดีให้เด็กและเยาวชนเป็นผู้ที่มีความประพฤติดี มีคุณธรรมและมีหลักคิดที่ถูกต้อง รวมทั้งเป็นผู้มีความรับผิดชอบต่อชุมชน สังคม และประเทศชาติ รัฐบาลให้ความสำคัญกับครูและบุคลากรทางการศึกษาทุกคน โดยมุ่งเน้นการพัฒนา ทั้งสมรรถนะด้านการจัดการเรียนการสอน การพัฒนานวัตกรรมการเรียนรู้ และการบริหารการศึกษา ขณะเดียวกันก็คำนึงถึงคุณภาพชีวิตที่ดี เพื่อให้ครูและบุคลากรทางการศึกษาทำหน้าที่ของผู้ประสิทธิ์ประสาทวิชาความรู้ได้อย่างเต็มประสิทธิภาพ รวมทั้งเป็นพลังสำคัญที่จะขับเคลื่อนการศึกษาของชาติให้มีความก้าวหน้าอย่างมั่นคง
สำหรับในปีพุทธศักราช 2566 นายกรัฐมนตรี ได้มอบคำขวัญ “วันครู” ว่า “ครูดี ศิษย์ดี มีอนาคต” ซึ่งสะท้อนว่า คุณครูที่มีภูมิความรู้ดี ประพฤติตนดี มีความรับผิดชอบ มีคุณธรรม และมีความเมตตากรุณา จะเป็นแบบอย่างที่ดีและสร้างแรงบันดาลใจแก่ศิษย์ในการศึกษาใฝ่หาความรู้เพื่อพัฒนาตนเอง ช่วยให้ศิษย์คิดเป็น ทำเป็น และแก้ไขปัญหาได้ เติบโตเป็นผู้ใหญ่ที่ดี มีคุณภาพ คุณธรรมและมีความเจริญก้าวหน้าในชีวิต เป็นพลเมืองที่ดีของชาติในอนาคต
พร้อมกันนี้ นายกรัฐมนตรีกล่าวอวยพรขออาราธนาคุณพระศรีรัตนตรัย และอำนาจสิ่งศักดิ์สิทธิ์ทั้งหลาย อีกทั้งเดชะพระบารมีของพระบาทสมเด็จพระเจ้าอยู่หัว และสมเด็จพระนางเจ้าฯ พระบรมราชินี โปรดดลบันดาลประทานพรให้ครูและบุคลากรทางการศึกษาทุกท่านประสบแต่ความสุข ความเจริญ มีสุขภาพกาย สุขภาพใจที่สมบูรณ์แข็งแรง มีความเจริญก้าวหน้าในหน้าที่ราชการ และสัมฤทธิผลในสิ่งที่พึงปรารถนาทุกประการโดยทั่วกัน

ที่มา : https://www.thaigov.go.th/news/contents/details/63758