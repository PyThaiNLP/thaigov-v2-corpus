รัฐบาลไทย-ข่าวทำเนียบรัฐบาล-กทพ. ขยายเวลาการให้ลดค่าผ่านทางพิเศษ 10 บาท ที่ด่านฯ พระราม 9-1 (ฉลองรัช) สำหรับรถทุกประเภท ตั้งแต่ 1 มกราคม - 31 ธันวาคม 2566 


วันจันทร์ที่ 16 มกราคม 2566
กทพ. ขยายเวลาการให้ลดค่าผ่านทางพิเศษ 10 บาท ที่ด่านฯ พระราม 9-1 (ฉลองรัช) สำหรับรถทุกประเภท ตั้งแต่ 1 มกราคม - 31 ธันวาคม 2566
...
การทางพิเศษแห่งประเทศไทย (กทพ.) กระทรวงคมนาคม ขยายเวลาการให้ส่วนลดค่าผ่านทางพิเศษของทางพิเศษฉลองรัช ที่ด่านเก็บค่าผ่านทางพิเศษพระราม 9-1 (ฉลองรัช) โดยมีส่วนลด จำนวน 10 บาทต่อเที่ยว สำหรับรถทุกประเภทเพื่อเป็นการอำนวยความสะดวกและลดค่าใช้จ่ายของประชาชน ซึ่งจะส่งผลให้รถแต่ละประเภทที่ใช้บริการที่ด่านฯ ดังกล่าว มีอัตราค่าผ่านทางพิเศษ ดังนี้
1. รถ 4 ล้อ อัตราค่าผ่านทางพิเศษปกติ 40 บาท ปรับลดเหลือ 30 บาท
2. รถ 6 - 10 ล้อ อัตราค่าผ่านทางพิเศษปกติ 60 บาท ปรับลดเหลือ 50 บาท
3. รถมากกว่า 10 ล้อ อัตราค่าผ่านทางพิเศษปกติ 80 บาท ปรับลดเหลือ 70 บาท
โดยจะแบ่งการให้ส่วนลดเป็น 2 ระยะ คือ ระยะที่ 1 ตั้งแต่วันที่ 1 มกราคม - 30 มิถุนายน 2566 ให้ส่วนลดค่าผ่านทางพิเศษจำนวน 10 บาทต่อเที่ยว สำหรับรถที่ใช้เงินสด และรถที่ใช้ระบบเก็บค่าผ่านทางอัตโนมัติด้วยบัตร Easy Pass ส่วนระยะที่ 2 ตั้งแต่ 1 กรกฎาคม - 31 ธันวาคม 2566 จะให้ส่วนลดค่าผ่านทางพิเศษจำนวน 10 บาทต่อเที่ยว เฉพาะรถที่ใช้ระบบเก็บค่าผ่านทางอัตโนมัติด้วยบัตร Easy Pass เท่านั้น เพื่อเป็นการส่งเสริมให้ผู้ใช้บริการ ทางพิเศษมาใช้บัตร Easy Pass เพิ่มขึ้น ซึ่งจะช่วยแก้ปัญหาการจราจรติดขัดบริเวณหน้าด่านฯ และยังเป็นการสนับสนุนสังคมไร้เงินสด เพื่อช่วยลดปัญหาการแพร่เชื้อ COVID-19 ที่ยังคงระบาดอยู่ในขณะนี้ด้วย
​ทั้งนี้ ผู้ใช้บริการบัตร Easy Pass ที่บัตรใกล้หมดอายุ (อายุการใช้งานมาประมาณ 7 ปี หรือใช้ผ่านทางมาแล้วประมาณ 14,000 ครั้ง) สามารถนำบัตร Easy Pass มาเปลี่ยนได้ ที่อาคารด่านเก็บค่าผ่านทางพิเศษทุกด่าน โดยไม่มีค่าใช้จ่าย และขอเชิญชวนผู้ใช้บริการบัตร Easy Pass ลงทะเบียนปรับปรุงข้อมูลด้วยตนเองทาง EXAT Portal Application หรือ www.thaieasypass.com เพื่อยกระดับบัตร Easy Pass เป็น Easy Pass Plus เตรียมพร้อมเข้าสู่ระบบเก็บค่าผ่านทางอัตโนมัติแบบไม่มีไม้กั้น (M-Flow) อีกด้วย
ติดต่อสอบถามข้อมูลเพิ่มเติมได้ที่ ศูนย์บริการข้อมูลผู้ใช้ทางพิเศษ (EXAT Call Center) โทร. 1543 ได้ตลอด 24 ชั่วโมง

ที่มา : https://www.thaigov.go.th/news/contents/details/63789