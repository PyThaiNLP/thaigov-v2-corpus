รัฐบาลไทย-ข่าวทำเนียบรัฐบาล-กรมเจ้าท่า คุมเข้มความปลอดภัยทางน้ำทั่วประเทศ 


วันจันทร์ที่ 16 มกราคม 2566
กรมเจ้าท่า คุมเข้มความปลอดภัยทางน้ำทั่วประเทศ
...
กรมเจ้าท่า คุมเข้มความปลอดภัยทางน้ำทั่วประเทศ
จากนโยบายรัฐบาล และกระทรวงคมนาคม โดยรัฐมนตรีว่าการกระทรวงคมนาคม (นายศักดิ์สยาม ชิดชอบ) และรัฐมนตรีช่วยว่าการกระทรวงคมนาคม (ดร.อธิรัฐ รัตนเศรษฐ) ได้มอบหมายให้กรมเจ้าท่าดูแลด้านความปลอดภัยและอำนวยความสะดวก ให้กับพี่น้องประชาชนในการเดินทางทางน้ำทั่วประเทศ
นายสรพงศ์ ไพฑูรย์พงษ์ รักษาการอธิบดีกรมเจ้าท่า กระทรวงคมนาคม เปิดเผยว่า ศูนย์ปลอดภัยทางน้ำกรมเจ้าท่า ได้ตรวจสอบ พร้อมสรุปรายงานสถานการณ์ทางน้ำ วันที่ 15 มกราคม 2566 แบ่งเป็นส่วนกลาง แม่น้ำเจ้าพระยา เรือด่วนเจ้าพระยา ให้บริการ 44 เที่ยว ผู้โดยสาร 3,055 คน เรือไฟฟ้าเจ้าพระยา ให้บริการ 36 เที่ยว ผู้โดยสาร 1,450 คน เรือโดยสารข้ามฟาก ให้บริการ 851 เที่ยว ผู้โดยสาร 17,847 คน เรือภัตตาคาร ให้บริการ 32 เที่ยว ผู้โดยสาร 6,194 คน คลองแสนแสบ เรือโดยสารคลองแสนแสบ ให้บริการ 68 เที่ยว ผู้โดยสาร 5,973 คน  และในส่วนภูมิภาค มีเรือโดยสาร ให้บริการ 3,788 เที่ยว ผู้โดยสาร 143,275 คน
ทั้งนี้ จากมาตรการด้านความปลอดภัยทางน้ำ กรมเจ้าท่าได้จัดเรือตรวจการณ์พร้อมเจ้าหน้าที่ออกตรวจตราความปลอดภัย ทั้งในแม่น้ำเจ้าพระยา และคลองแสนแสบ พบว่ามีผู้ใช้บริการเรือด่วนเจ้าพระยา เรือโดยสารข้ามฟากพอประมาณ เรือโดยสารให้บริการตามรอบการเดินเรือ  สามารถระบายผู้โดยสารได้อย่างต่อเนื่อง พร้อมจัดเรือตรวจการณ์ และเจ้าหน้าที่อำนวยความสะดวกให้กับพี่น้องประชาชนตามท่าเรือต่างๆ และตรวจสอบความพร้อมของเรือโดยสาร ท่าเรือโดยสาร และคนประจำเรือ  รวมทั้งอุปกรณ์ช่วยชีวิตต่างๆ ก่อนออกเดินเรือ ตามมาตรการความปลอดภัยที่กรมเจ้าท่ากำหนด และในส่วนภูมิภาคเขต 1-7 /สาขา มีการจัดตั้งจุดอำนวยความสะดวก พร้อมจัดเจ้าหน้าที่ในการให้บริการแก่นักท่องเที่ยวที่มาใช้บริการตามท่าเรือต่างๆ ตรวจสอบความพร้อมของเรือโดยสาร ท่าเรือโดยสาร และคนประจำเรือ  รวมทั้งอุปกรณ์ช่วยชีวิตต่างๆ ก่อนออกเดินเรือ ตามมาตรการความปลอดภัย รวมถึงประชาสัมพันธ์ให้ผู้ควบคุมเรือคอยติดตามรายงานสภาพอากาศจากกรมอุตุนิยมวิทยาอย่างใกล้ชิด หากประชาชนท่านใดพบเห็นเหตุการณ์ความไม่ปลอดภัยทางน้ำ โทรสายด่วนกรมเจ้าท่า 1199 ตลอด 24 ชั่วโมง

ที่มา : https://www.thaigov.go.th/news/contents/details/63800