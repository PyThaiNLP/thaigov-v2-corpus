รัฐบาลไทย-ข่าวทำเนียบรัฐบาล-“กอช. ชวน ตี๋-หมวย แบ่งอั่งเปามาออม พร้อมเงินสมทบเพิ่ม เป็นอั่งเปาทวีคูณ เสริมมั่งมีตลอดชีพ”


วันจันทร์ที่ 16 มกราคม 2566
16/01/2566
พิมพ์
“กอช. ชวน ตี๋-หมวย แบ่งอั่งเปามาออม พร้อมเงินสมทบเพิ่ม เป็นอั่งเปาทวีคูณ เสริมมั่งมีตลอดชีพ”
กอช. เชิญชวนน้องๆ ที่มีอายุตั้งแต่ 15 ปีขึ้นไป แบ่งเงินอั่งเปามาออม ถือเป็นฤกษ์ดีตรุษจีน เริ่มต้นปีด้วยการวางแผนการเงิน สร้างวินัยการออม โดยสมัครเป็นสมาชิก หรือออมเงินต่อเนื่องกับ กอช.
กองทุนการออมแห่งชาติ หรือ กอช. เชิญชวนน้องๆ ที่มีอายุตั้งแต่ 15 ปีขึ้นไป แบ่งเงินอั่งเปามาออม ถือเป็นฤกษ์ดีตรุษจีน เริ่มต้นปีด้วยการวางแผนการเงิน สร้างวินัยการออม โดยสมัครเป็นสมาชิก หรือออมเงินต่อเนื่องกับ กอช. รับสิทธิ์รัฐสมทบเงินออมเพิ่มตามช่วงอายุ ช่วยเสริมความมั่นคงทางการเงินให้ลูกหลาน
นางสาวจารุลักษณ์ เรืองสุวรรณ เลขาธิการคณะกรรมการกองทุนการออมแห่งชาติ (กอช.) เปิดเผยว่า เทศกาลตรุษจีนเป็นช่วงที่พี่น้องประชาชนไทยเชื้อสายจีนได้เฉลิมฉลองวันขึ้นปีใหม่ รวมทั้งเป็นช่วงเวลาที่เด็กๆ ได้รับอั่งเปาจากผู้ใหญ่ตามธรรมเนียมปฏิบัติมาอย่างต่อเนื่อง ในโอกาสเทศกาลมงคล กอช. จึงขอเชิญชวนน้องๆ หรือคุณพ่อคุณแม่ ผู้ปกครอง เริ่มต้นสร้างวินัยการออมให้กับลูกหลาน โดยการแบ่งเงินอั่งเปามาออมกับ กอช. ตั้งแต่ 50 บาทขึ้นไป สูงสุดไม่เกิน 13,200 บาทต่อปี ได้รับเงินสมทบเพิ่มตามช่วงอายุสูงสุด 100% หรือไม่เกิน 1,200 บาทต่อปี เป็นอั่งเปาเพิ่มพูนทวีคูณ เสริมความมั่นคงและมั่งมีตลอดชีพ  กรณีน้องที่เป็นสมาชิก กอช. ได้เข้าทำงานในระบบเป็นข้าราชการหรือพนักงานประจำของเอกชน ยังสามารถส่งเงินออมกับ กอช. ต่อได้ ใช้ลดหย่อนภาษี พร้อมรับผลประโยชน์ตอบแทนจากการลงทุนต่อเนื่องทุกปี
สำหรับช่องทางในการสมัครและส่งเงินออมต่อเนื่อง ได้ที่แอปพลิเคชัน กอช.  ไลน์ กอช. “@nsf.th” หรือหน่วยรับสมัครสมาชิกใกล้บ้านท่าน อาทิ ที่ว่าการอำเภอทั่วประเทศ  สำนักงานคลังจังหวัด สถาบันการเงินชุมชน ตัวแทน กอช. ประจำหมู่บ้าน ธนาคารเพื่อการเกษตรและสหกรณ์การเกษตร ธนาคารออมสิน ธนาคารกรุงไทย ธนาคารอาคารสงเคราะห์ ธนาคารอิสลามแห่งประเทศไทย ทุกสาขา รวมทั้งไปรษณีย์ไทย สหกรณ์ชุมชนที่เข้าร่วม เซเว่น-อีเลฟเว่น เทสโก้โลตัส ตู้บุญเติม และเครือข่ายรับสมัครทั่วประเทศ สอบถามข้อมูลเพิ่มเติมได้ที่ สายด่วนเงินออม โทร. 02-049-9000
“คุณออม รัฐช่วยออม คุณได้บำนาญ”

ที่มา : https://www.thaigov.go.th/news/contents/details/63770