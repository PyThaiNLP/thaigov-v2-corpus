รัฐบาลไทย-ข่าวทำเนียบรัฐบาล-พระบาทสมเด็จพระเจ้าอยู่หัว พระราชทานดอกไม้และสิ่งของแก่ราษฎรจิตอาสาที่ได้รับบาดเจ็บจากการเข้าช่วยดับเพลิงไหม้บ้านเรือนราษฎรพื้นที่ขอนแก่น พร้อมรับไว้เป็นคนไข้ในพระบรมราชานุเคราะห์ 


วันจันทร์ที่ 16 มกราคม 2566
16/01/2566
พิมพ์
พระบาทสมเด็จพระเจ้าอยู่หัว พระราชทานดอกไม้และสิ่งของแก่ราษฎรจิตอาสาที่ได้รับบาดเจ็บจากการเข้าช่วยดับเพลิงไหม้บ้านเรือนราษฎรพื้นที่ขอนแก่น พร้อมรับไว้เป็นคนไข้ในพระบรมราชานุเคราะห์
พระบาทสมเด็จพระเจ้าอยู่หัว พระราชทานดอกไม้และสิ่งของแก่ราษฎรจิตอาสาที่ได้รับบาดเจ็บจากการเข้าช่วยดับเพลิงไหม้บ้านเรือนราษฎรในพื้นที่จังหวัดขอนแก่น พร้อมรับไว้เป็นคนไข้ในพระบรมราชานุเคราะห์
เมื่อวันที่ 15 มกราคม 2566 เวลา 11.00 น. พระบาทสมเด็จพระเจ้าอยู่หัว ทรงพระกรุณาโปรดเกล้าโปรดกระหม่อมให้นายไกรสร กองฉลาด ผู้ว่าราชการจังหวัดขอนแก่น เป็นผู้เชิญสิ่งของพระราชทานไปมอบให้นายณัฐวัฒิ ดีบุญมี ณ ชุมแพ ราษฎรจิตอาสาที่ช่วยดับเพลิงและโดนไฟลวกบริเวณหัวเข่าไปจนถึงศรีษะ ณ โรงพยาบาลขอนแก่น อำเภอเมืองขอนแก่น จังหวัดขอนแก่น
นายไกรสร กองฉลาด ผู้ว่าราชการจังหวัดขอนแก่น เปิดเผยว่า เมื่อวันที่ 29 ธันวาคม 2565 เวลา 06.44 น. ได้เกิดเหตุการณ์เพลิงไหม้บ้านเรือนของนายณัฐวุฒิ จันทมาส บ้านเลขที่ 93 หมู่ที่ 6 บ้านสมบูรณ์สุข ตำบลโนนสะอาด อำเภอชุมแพ จังหวัดขอนแก่น โดยนายณัฐวัฒิ ดีบุญมี ณ ชุมแพ ได้เป็นราษฎรจิตอาสา เข้าไปช่วยดับเพลิงที่กำลังไหม้บ้านหลังดังกล่าว จนกระทั่งตัวเองได้รับบาดเจ็บโดนไฟลวกบริเวณหัวเข่าไปจนถึงศรีษะ และได้เข้ารับการรักษาพยาบาล ณ โรงพยาบาลศูนย์ขอนแก่น อำเภอเมืองขอนแก่น จังหวัดขอนแก่น ตั้งแต่วันที่ 29 ธันวาคม 2565 จนถึงปัจจุบัน
"เมื่อความทราบเบื้องพระยุคลบาท พระบาทสมเด็จพระเจ้าอยู่หัว ทรงพระกรุณาโปรดเกล้าฯ รับนายณัฐวัฒิ ดีบุญมี ณ ชุมแพ ราษฎรจิตอาสา ไว้เป็นคนไข้ในพระบรมราชานุเคราะห์ พร้อมทั้งพระราชทานดอกไม้และตะกร้าสิ่งของเยี่ยมเพื่อเป็นขวัญกำลังใจให้หายป่วยโดยเร็ว ซึ่งการได้รับสิ่งของพระราชทานเยี่ยมครั้งนี้ ได้สร้างความปลาบปลื้ม และซาบซึ้งในพระมหากรุณาธิคุณ แก่ผู้ได้รับบาดเจ็บและครอบครัวอย่างหาที่สุดมิได้ " ผวจ.ขอนแก่น กล่าวเพิ่มเติม

ที่มา : https://www.thaigov.go.th/news/contents/details/63768