รัฐบาลไทย-ข่าวทำเนียบรัฐบาล-บสย. รับตรุษจีน ลุยแก้หนี้ ฟื้นกิจการ SMEs ชลบุรี 20-22 ม.ค. 66   


วันจันทร์ที่ 16 มกราคม 2566
16/01/2566
พิมพ์
บสย. รับตรุษจีน ลุยแก้หนี้ ฟื้นกิจการ SMEs ชลบุรี 20-22 ม.ค. 66
บสย. พร้อมช่วย ลุยแก้หนี้ SMEs ชลบุรี ในงาน “มหกรรมร่วมใจแก้หนี้ : มีหนี้ต้องแก้ไข เริ่มต้นใหม่อย่างยั่งยืน” ครั้งที่ 4 ระหว่าง วันที่ 20-22 มกราคม 2566 ณ ศาลาประชาคม เทศบางเมืองบ้านสวน จังหวัดชลบุรี
นายสิทธิกร ดิเรกสุนทร กรรมการและผู้จัดการทั่วไป บรรษัทประกันสินเชื่ออุตสาหกรรมขนาดย่อม (บสย.) เปิดเผยว่า งาน “มหกรรมร่วมใจแก้หนี้ : มีหนี้ต้องแก้ไข เริ่มต้นใหม่อย่างยั่งยืน” ครั้งที่ 4 จังหวัดชลบุรี ได้เชิญผู้ประกอบการ SMEs ในพื้นที่จังหวัดชลบุรีและใกล้เคียงเข้าร่วมกิจกรรม ซึ่งจะเป็นโอกาสดีของผู้ประกอบการ SMEs และภาคธุรกิจที่อยู่ในพื้นที่สำคัญทางเศรษฐกิจ การค้าการลงทุนเข้าที่กำลังต้องการขอคำปรึกษาทางการเงินเข้าร่วมงาน
ทั้งนี้กลุ่มเป้าหมาย ได้แก่ผู้ประกอบการ SMEs ทั้งที่เป็นลูกค้า บสย. ในปัจจุบัน และที่สนใจจะใช้บริการค้ำประกันสินเชื่อจาก บสย. เพื่อให้ได้รับโอกาสในการเข้าถึงสินเชื่อมากขึ้น ลูกค้าค้ำประกันกับ บสย. ที่ต้องการเข้าร่วมโครงการปรับปรุงโครงสร้างหนี้ ซึ่ง บสย. ได้เตรียมแพคเกจ  บสย. พร้อมช่วย “ผ่อนน้อย เบาแรง” ช่วยบรรเทาภาระการผ่อนชำระ 3 ระดับตามความสามารถในการชำระหนี้ของลูกค้า มาให้คำแนะนำ พร้อมเงื่อนไข ผ่อนชำระที่ตอบโจทย์ และช่วยพยุงธุรกิจให้ลูกหนี้พร้อมไปต่อ อาทิ  ตัดต้นก่อนตัดดอก ที่ช่วยให้หนี้ลด หมดหนี้เร็วขึ้น  หรือ ดอกเบี้ย 0% เน้นตัดเงินต้น และระยะเวลาผ่อนนาน 7 ปี ช่วยให้ลูกหนี้กลับมาตั้งตัวและพยุงธุรกิจต่อไปได้  โดย บสย. ได้เปิดช่องทางลงทะเบียน  ขอรับคำปรึกษาล่วงหน้าและขอตรวจสุขภาพการเงิน ได้ที่ LINE @tcgfirst
พบกับบูธ บสย. และ  บสย. F.A. Center ศูนย์ที่ปรึกษาทางการเงิน SMEs ระหว่าง 20-22 ม.ค. 2566 เวลา 10.00 -18.00 น. ณ ศาลาประชาคม เทศบาลเมืองบ้านสวน จังหวัดชลบุรี

ที่มา : https://www.thaigov.go.th/news/contents/details/63806