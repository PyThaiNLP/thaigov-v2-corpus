รัฐบาลไทย-ข่าวทำเนียบรัฐบาล-​กสร. สร้างหัวหน้าผู้ประเมิน มุ่งเพิ่มประสิทธิภาพมาตรฐานแรงงานไทย (มรท. 8001-2563)


วันจันทร์ที่ 16 มกราคม 2566
16/01/2566
พิมพ์
​กสร. สร้างหัวหน้าผู้ประเมิน มุ่งเพิ่มประสิทธิภาพมาตรฐานแรงงานไทย (มรท. 8001-2563)
.
.
กรมสวัสดิการและคุ้มครองแรงงาน (กสร.) จัดอบรมโครงการพัฒนาสมรรถนะผู้ทำหน้าที่ประเมินมาตรฐานแรงงานไทย หลักสูตร หัวหน้าผู้ประเมินมาตรฐานแรงงานไทย มุ่งเน้นพัฒนาบุคลากรกรม ให้มีคุณสมบัติในการทำหน้าที่เป็นหัวหน้าผู้ประเมินมาตรฐานแรงงานไทยได้ตามหลักเกณฑ์ที่กรมกำหนด และสอดคล้องตามหลักเกณฑ์มาตรฐานสากล
วันที่ 16 มกราคม 2566 เวลา 08.30 น. นายสมพจน์ กวางแก้ว รองอธิบดีกรมสวัสดิการและคุ้มครองแรงงาน (กสร.) เปิดเผยภายหลังการเป็นประธานพิธีเปิดงาน ฝึกอบรมโครงการพัฒนาสมรรถนะผู้ทำหน้าที่ประเมินมาตรฐานแรงงานไทย หลักสูตร หัวหน้าผู้ประเมินมาตรฐานแรงงานไทย ณ โรงแรมเดอะพาลาสโซ กรุงเทพฯ ว่า กรมฯ ต้องการที่จะพัฒนาบุคลากร ให้มีความรู้ ความเข้าใจ เกี่ยวกับข้อกำหนด กระบวนการประเมินมาตรฐานแรงงานไทย เพื่อทำหน้าที่เป็นหัวหน้าผู้ประเมินมาตรฐานแรงงานไทย สืบเนื่องจากกรมฯ ได้มีการปรับปรุงข้อกำหนดของมาตรฐานแรงงานไทย และประกาศใช้ (มรท. 8001-2563) ซึ่งเป็นฉบับล่าสุดเมื่อวันที่ 24 มีนาคม 2563 เพื่อให้สอดคล้องกับกฎหมายแรงงาน ระเบียบ ประกาศที่เกี่ยวข้อง ตลอดจนสถานการณ์ต่างๆ ที่เปลี่ยนแปลงไป สำหรับรูปแบบการอบรมในวันนี้ประกอบด้วยการบรรยายโดยวิทยากรผู้ทรงคุณวุฒิ การแบ่งกลุ่มวิเคราะห์ข้อบกพร่องและฝึกปฏิบัติการประเมินให้กับสถานประกอบกิจการที่ขอรับรองมาตรฐานแรงงานไทยระดับพื้นฐาน โดยหลักสูตรการอบรมฯ จัดขึ้นในระหว่างวันที่ 16-20 มกราคม 2566 มีข้าราชการกรมสวัสดิการและคุ้มครองแรงงานจากส่วนกลางและภูมิภาคเข้าร่วม จำนวนทั้งสิ้น 25 คน
รองอธิบดี กสร. กล่าวเพิ่มเติมว่า หลังเสร็จสิ้นการอบรมหลักสูตรนี้ กรมฯ มุ่งหวังให้เจ้าหน้าที่สามารถปฏิบัติงานได้อย่างมีคุณภาพ มีความน่าเชื่อถือ และนำความรู้ รวมถึงประสบการณ์ที่ได้รับจากการเข้าอบรมนี้ไปใช้ในการปฏิบัติงานด้านมาตรฐานแรงงานไทยให้เกิดผลสัมฤทธิ์ต่อไป

ที่มา : https://www.thaigov.go.th/news/contents/details/63777