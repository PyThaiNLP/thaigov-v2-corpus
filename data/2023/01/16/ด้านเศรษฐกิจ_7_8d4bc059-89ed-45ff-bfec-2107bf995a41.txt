รัฐบาลไทย-ข่าวทำเนียบรัฐบาล-ออมสินปลื้มแคมเปญกระตุ้นเยาวชนรักการออม วันเด็กแห่งชาติ คึกคัก ฝากเงินรับกระปุกออมสิน ตุ๊กตาล้มลุก ยอดพุ่งกว่า 1 แสนใบทั่วประเทศ


วันจันทร์ที่ 16 มกราคม 2566
16/01/2566
พิมพ์
ออมสินปลื้มแคมเปญกระตุ้นเยาวชนรักการออม วันเด็กแห่งชาติ คึกคัก ฝากเงินรับกระปุกออมสิน ตุ๊กตาล้มลุก ยอดพุ่งกว่า 1 แสนใบทั่วประเทศ
ผู้อำนวยการธนาคารออมสิน นำคณะผู้บริหารร่วมกิจกรรมมอบความสุขให้กับเด็กๆ เนื่องในวันเด็กแห่งชาติประจำปี 2566 ณ ธนาคารออมสินสำนักงานใหญ่ โดยเฉพาะกิจกรรมฝากเงินที่ธนาคารมุ่งมั่นสนับสนุนให้เยาวชนรักการออม  และได้จัดแคมเปญฝากเงินรับกระปุกออมสิน
วันนี้ (14 ม.ค.2566) นายวิทัย รัตนากร ผู้อำนวยการธนาคารออมสิน นำคณะผู้บริหารร่วมกิจกรรมมอบความสุขให้กับเด็ก ๆ เนื่องในวันเด็กแห่งชาติประจำปี 2566 ที่จัดขึ้น ณ ธนาคารออมสินสำนักงานใหญ่ โดยเฉพาะกิจกรรมฝากเงินที่ธนาคารมุ่งมั่นสนับสนุนให้เยาวชนรักการออม และได้จัดแคมเปญฝากเงินรับกระปุกออมสินเนื่องในวันเด็กแห่งชาติมาอย่างต่อเนื่องเป็นประจำทุกปี ในปีนี้ได้ร่วมกับมูลนิธิออทิสติกไทย ให้ศิลปินเด็กออทิสติกของมูลนิธิฯ เป็นผู้วาดภาพลวดลายของกระปุกออมสิน “ตุ๊กตาล้มลุก” สำหรับแจกในงานวันเด็กปี 2566 ปรากฏว่าประสบความสำเร็จกับยอดลงทะเบียนจองสิทธิ์ฝากเงินรับกระปุก เมื่อวันที่ 9 ม.ค. - 12 ม.ค.2566 รวมกว่า 100,000 ใบ โดยเด็กทั่วประเทศได้พร้อมใจกันเดินทางไปฝากเงินในวันนี้ตามที่ลงทะเบียนไว้ล่วงหน้า และเข้าร่วมกิจกรรมวันเด็กแห่งชาติที่ธนาคารออมสินจัดขึ้นทั้งที่สำนักงานใหญ่ สำนักงานภาค และสาขาทั่วประเทศ รวมแล้วมากกว่า 20,000 คน
นอกเหนือจากกิจกรรมดังกล่าวแล้ว ผู้อำนวยการธนาคารออมสิน ยังได้มอบกระปุกออมสินให้กับเด็กที่มาฝากเงิน มอบเงินสนับสนุนผลงานให้ศิลปินจากมูลนิธิออทิสติกไทย จำนวน 3 ราย มอบทุนการศึกษาให้กับนักเรียนที่มีความประพฤติดี แต่ยากจน จำนวน 10 ทุน มอบทุนการศึกษาส่งเสริมการออมให้กับธนาคารโรงเรียน ที่มีจำนวนนักเรียนฝากเงินมากกว่า 80% จำนวน 3 ทุน และมอบทุนการศึกษาให้นักเรียนนายเรือชื่อ ธนาคาร นามสกุล ออมสิน อีก 1 ทุน เป็นต้น อีกทั้งยังมีกิจกรรมแจกกระปุกออมสิน ของที่ระลึกมากมาย เมื่อร่วมสนุกกับเกมต่าง ๆ ได้แก่ เกมแต่งแต้มสีสันกับ Art Story เกมโบว์ลิ่งพิชิต PM 2.5 และ เกม GSB Coin และเล่นเกมครบแล้วยังได้มอบรางวัลพิเศษรางวัลใหญ่ เป็น ทุนการศึกษา รถจักรยาน สกู๊ตเตอร์ เป็นต้น พร้อมแจกอาหารอิ่มอร่อย น้ำดื่ม และขนม ฟรี ตลอดงาน นอกจากนี้ ธนาคารยังได้สนับสนุนกระปุกออมสินในกิจกรรมวันเด็กที่หน่วยงานต่างๆ จัดขึ้น จำนวนมากกว่า 30,000 ชิ้นอีกด้วย
ธนาคารออมสิน ในฐานะสถาบันเพื่อการออม เป็นกำลังหลักสำคัญของประเทศในการปลูกฝังให้เด็กรักการออม รู้จักการวางแผนทางการเงิน การเตรียมพร้อมเสมอสำหรับวันข้างหน้า เพราะเด็กในวันนี้ คือทุนมนุษย์ที่มีคุณภาพในอนาคต สังคมจะเข้มแข็ง/ยั่งยืนได้นั้น ต้องส่งเสริมให้เด็กและเยาวชนเติบโตมาอย่างดี เพื่อให้สอดคล้องกับคำขวัญวันเด็กปี 2566 “รู้หน้าที่ มีวินัย ใฝ่ความดี”

ที่มา : https://www.thaigov.go.th/news/contents/details/63772