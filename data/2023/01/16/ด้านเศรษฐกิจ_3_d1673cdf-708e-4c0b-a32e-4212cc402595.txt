รัฐบาลไทย-ข่าวทำเนียบรัฐบาล-ธอส. ผนึกกำลังสถาบันการเงิน จัดงานร่วมใจแก้หนี้ฯ สัญจร ครั้งที่ 4 จ.ชลบุรี


วันจันทร์ที่ 16 มกราคม 2566
16/01/2566
พิมพ์
ธอส. ผนึกกำลังสถาบันการเงิน จัดงานร่วมใจแก้หนี้ฯ สัญจร ครั้งที่ 4 จ.ชลบุรี
ธอส. ผนึกกำลังสถาบันการเงิน จัดงานร่วมใจแก้หนี้ฯ สัญจร ครั้งที่ 4 จ.ชลบุรี ขนมาตรการแก้ไขหนี้ เติมเงิน เสริมสภาพคล่องช่วยเหลือประชาชน วันที่ 20-22 มกราคม 2566 นี้ ณ ศาลาประชาคมเทศบาลเมืองบ้านสวน จ.ชลบุรี
ธนาคารอาคารสงเคราะห์ (ธอส.) รับนโยบายกระทรวงการคลัง ธนาคารแห่งประเทศไทย และสมาคมสถาบันการเงินของรัฐ เป็นเจ้าภาพจัดงาน “มหกรรมร่วมใจแก้หนี้ มีหนี้ต้องแก้ไข เริ่มต้นใหม่อย่างยั่งยืน” สัญจร ครั้งที่ 4 จ.ชลบุรี ร่วมกับสถาบันการเงินของรัฐ ธนาคารพาณิชย์ และหน่วยงานพันธมิตรเพื่อให้คำปรึกษา แก้ไขหนี้ เติมเงิน เสริมสภาพคล่องให้กับประชาชนพื้นที่ภาคตะวันออกและพื้นที่ใกล้เคียง ด้วยผลิตภัณฑ์และบริการทางการเงินเงื่อนไขพิเศษมากมาย ณ ศาลาประชาคมเทศบาลเมืองบ้านสวน จ.ชลบุรี ระหว่างวันที่ 20-22 มกราคม 2566
นายฉัตรชัย ศิริไล กรรมการผู้จัดการ ธนาคารอาคารสงเคราะห์ (ธอส.) ในฐานะประธานคณะกรรมการสมาคมสถาบันการเงินของรัฐ เปิดเผยว่า กระทรวงการคลัง ธนาคารแห่งประเทศไทย (ธปท.) และสมาคมสถาบันการเงินของรัฐ มอบหมายให้ ธอส. เป็นเจ้าภาพจัดงาน “มหกรรมร่วมใจแก้หนี้ มีหนี้ต้องแก้ไข เริ่มต้นใหม่ อย่างยั่งยืน” สัญจร ครั้งที่ 4 จ.ชลบุรี ระหว่างวันที่ 20-22 มกราคม 2566 ณ ศาลาประชาคมเทศบาลเมืองบ้านสวน จ.ชลบุรี ซึ่งจัดขึ้นอย่างต่อเนื่องจากปี 2565 เพื่อแก้ไขปัญหาหนี้ครัวเรือน และสอดคล้องกับนโยบายรัฐบาล ที่กำหนดให้ปี 2565 เป็นปีแห่งการแก้ไขปัญหาหนี้ครัวเรือน ภายหลังจากสถานการณ์การแพร่ระบาดของโควิด-19 ที่แม้ว่าในปัจจุบันจะคลี่คลายลง และเศรษฐกิจไทยฟื้นตัวดีขึ้นอย่างต่อเนื่อง แต่ปัญหาภาระหนี้ของประชาชนโดยเฉพาะกลุ่มเปราะบางและผู้ประกอบการที่ได้รับผลกระทบด้านรายได้หรือมีศักยภาพในการชำระหนี้ต่ำลงยังคงมีอยู่  โดย ธอส. ได้ประสานความร่วมมือกับสถาบันการเงินของรัฐและเอกชน รวมถึงหน่วยงานพันธมิตร รวม 23 หน่วยงาน จัดทำมาตรการแก้ไขปัญหาหนี้สินอย่างครบวงจรให้กับประชาชนและผู้ประกอบการ การสนับสนุนสินเชื่อเพื่อเสริมสภาพคล่อง สร้างอาชีพเพิ่มรายได้ บริการทางการเงิน และเลือกซื้อบ้านมือสอง หรือทรัพย์ NPA โดยผลของการจัดงานมหกรรมร่วมใจแก้หนี้ สัญจร 3 ครั้งที่ผ่านมา ที่กรุงเทพฯ จ.ขอนแก่น และ จ.เชียงใหม่ ประสบผลสำเร็จตามวัตถุประสงค์ ได้รับความสนใจจากประชาชนและผู้ประกอบการจำนวนมาก โดยมีผู้ขอรับบริการภายในงานรวมกว่า 25,000 รายการ
ทั้งนี้ ภายในงานยังมีบริการให้คำปรึกษาแก้ไขปัญหาหนี้กับธนาคารแห่งประเทศไทย (ธปท.) และสมาคมธนาคารไทย,การให้คำปรึกษาในการแก้ไขหนี้เสียบัตรเครดิตกับคลินิกแก้หนี้ โดยบริษัท บริหารสินทรัพย์สุขุมวิท (SAM), การปรับปรุงโครงสร้างหนี้ NPA กับบริษัท บริหารสินทรัพย์ กรุงเทพพาณิชย์ จำกัด (มหาชน) (BAM) และบริษัท บริหารสินทรัพย์ ธนาคารอิสลามแห่งประเทศไทย (IAM) และสถาบันการเงินอื่น ๆ ที่มีราคาส่วนลดและเงื่อนไขพิเศษ, การบริการตรวจสุขภาพทางการเงินฟรี กับบริษัทข้อมูลเครดิตแห่งชาติ (เครดิตบูโร), การเติมความรู้วางแผนจัดการเงินส่วนบุคคล รู้ทันกลโกงการลงทุนกับสำนักงานคณะกรรมการกำกับหลักทรัพย์และตลาดหลักทรัพย์ (ก.ล.ต.), การให้คำปรึกษา วางแผนการออมเพื่อการเกษียณกับกองทุนการออมแห่งชาติ (กอช.) และบริการทางการเงินอีกมากมายจากสถาบันการเงินพันธมิตร ขณะเดียวกัน ยังมีกิจกรรม Highlight บนเวทีตลอดทั้ง 3 วัน อาทิ การบรรยายหัวข้อ “อยู่อย่างไรให้ปลอดหนี้ และเสริมดวงแก้หนี้” กับ หมอช้าง ทศพร ศรีตุลา, “เซ็นอย่างไรไม่ให้เป็นหนี้ และอยู่บ้านอย่างไรไม่ให้เป็นหนี้” กับ ซินแสเป็นหนึ่ง วงษ์ภูดร และหัวข้อ “บริหารหนี้อย่างไร ให้การเงินมั่นคง” กับโค้ชหนุ่ม Money Coach จักรพงษ์ เมษพันธุ์ นอกจากนี้ ภายในงานยังมีผลิตภัณฑ์จากวิสาหกิจชุมชนจากชาวบ้านในชุมชนต่าง ๆ มาจำหน่ายอีกด้วย
สำหรับงานครั้งนี้ ธอส. ได้เตรียมนำมาตรการช่วยเหลือแก้หนี้และผลิตภัณฑ์ทางการเงินเงื่อนไขหรืออัตราดอกเบี้ยพิเศษให้บริการลูกค้าประชาชน ทั้ง การแก้หนี้ ให้ความช่วยเหลือลูกค้า NPL สูงสุด 2 ปี โดยในช่วงเดือนที่ 1-10 ผ่อนชำระเงินงวดเพียงงวดละ 1,000 บาท คิดดอกเบี้ยเท่ากับ 0% ต่อปี (ตัดชำระเงินต้นทั้งหมด) ขณะที่เดือนที่ 11-18 คิดเงินงวดจากอัตราดอกเบี้ย 1.99% ต่อปี และเดือนที่ 19-21 คิดเงินงวดจากอัตราดอกเบี้ย 3.90% ต่อปี เดือนที่ 22-24 คิดเงินงวดจากอัตราดอกเบี้ย MRR-2.00% ต่อปี ทั้งนี้ หากลูกค้าชำระเกินที่ธนาคารกำหนดจะนำไปตัดดอกเบี้ยค้างชำระของลูกค้า(ถ้ามี)  เติมเงิน กับสินเชื่อรีไฟแนนซ์ อัตราดอกเบี้ยปีที่ 1 อัตราดอกเบี้ย MRR-3.40% ต่อปี (เท่ากับ 2.75%) ปีที่ 2 อัตราดอกเบี้ย MRR-2.90% ต่อปี (เท่ากับ 3.25%) ปีที่ 3 อัตราดอกเบี้ย MRR-2.40% ต่อปี (เท่ากับ 3.75%) เฉลี่ย 3 ปี แรกเพียง 3.25% (อัตราดอกเบี้ย MRR ของธนาคารปัจจุบันเท่ากับ 6.150% ต่อปี) การออมเงิน  กับเงินฝาก Happy Savings อัตราดอกเบี้ยสูงถึง 2.25% ต่อปี และสลากออมทรัพย์ ธอส. ผลตอบแทนคุ้มค่า ดอกเบี้ยและเงินรางวัลสูง และ เติมที่อยู่อาศัย กับบ้านมือสอง ธอส. ที่จะพบกับทรัพย์เด่น 1,000 กว่ารายการ ทั่วประเทศ ลดราคาสูงสุด 50% พร้อมสิทธิพิเศษผ่อนดาวน์ 0% นานสูงสุด 36 เดือน ทุกรายการ ผู้ที่สนใจสามารถลงทะเบียนเข้าร่วมงานมหกรรมผ่านระบบของธนาคารแห่งประเทศไทยได้ที่ https://ln15.gsb.or.th/WEB-DEBT/ สอบถามรายละเอียดเพิ่มเติมได้ที่ ธอส.ทุกสาขาทั่วประเทศ G H Bank Call Center โทร 0-2645-9000 หรือ Facebook Fanpage ธนาคารอาคารสงเคราะห์ และติดตามข่าวสารของธนาคารได้ที่ Mobile Application : GHB ALL , Mobile Application : GHB ALL GEN และ www.ghbank.co.th

ที่มา : https://www.thaigov.go.th/news/contents/details/63763