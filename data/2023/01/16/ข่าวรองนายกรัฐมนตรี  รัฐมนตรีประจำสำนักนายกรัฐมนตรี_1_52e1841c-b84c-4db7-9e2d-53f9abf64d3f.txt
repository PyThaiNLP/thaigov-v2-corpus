รัฐบาลไทย-ข่าวทำเนียบรัฐบาล-​รองนายกฯ พล.อ.ประวิตรฯ คุมเข้มยาเสพติดภาคเหนือ ปลื้มแก้ปัญหาที่ดินทำกินคืบหน้า เน้นย้ำการยืนบนหลักพอเพียง


วันจันทร์ที่ 16 มกราคม 2566
16/01/2566
พิมพ์
​รองนายกฯ พล.อ.ประวิตรฯ คุมเข้มยาเสพติดภาคเหนือ ปลื้มแก้ปัญหาที่ดินทำกินคืบหน้า เน้นย้ำการยืนบนหลักพอเพียง
ขยายผลยั่งยืนทั่วถึงทุกภาค
วันนี้ (16 มกราคม 2566) เวลา 09.00 น. พลเอกประวิตร วงษ์สุวรรณ รองนายกรัฐมนตรี พร้อมคณะ เดินทางไปยังจังหวัดพะเยาและลำปาง เพื่อติดตามการขับเคลื่อนที่ดินทำกินและการพัฒนาแหล่งน้ำในพื้นที่ภาคเหนือ โดยมี ผู้ว่าราชการจังหวัดพะเยาและลำปาง รวมทั้งหัวหน้าส่วนราชการที่เกี่ยวข้องให้การต้อนรับ
รองนายกรัฐมนตรีได้รับฟังการบรรยายสรุป ณ ศาลากลาง จังหวัดลำปาง ซึ่งภาพรวมพื้นที่ภาคเหนือ ยังพบปัญหาการแพร่ระบาดของยาเสพติดจากการเป็นศูนย์กลางชุมทางภาคเหนือ และความคืบหน้าขับเคลื่อนแก้ปัญหาที่ดินทำกินให้ประชาชน โดยเฉพาะพื้นที่บุกรุกป่าสงวนและเขตอุทยาน ซึ่งมอบให้ประชาชนสามารถอยู่ร่วมกับป่าได้อย่างเป็นระบบ
รองนายกรัฐมนตรีกล่าวถึงคณะอนุกรรมการนโยบายที่ดินจังหวัดลำปาง (คทช.จังหวัดลำปาง) ว่า พึงพอใจในการแก้ปัญหาที่ดินทำกินตามนโยบายของรัฐบาล ที่มีความคืบหน้าใน 27 พื้นที่ กว่า 58,000 ไร่ รวม 14,366 แปลง สามารถให้ประชาชนทำประโยชน์ในพื้นที่ป่าสงวนและจัดสรรที่ดินให้ประชาชนที่ไม่มีที่ดินทำกินในเขตป่าโดยไม่ได้ถูกต้องตามกฎหมายได้ถึง 14,366 ราย โดยย้ำขอให้ ทส.และส่วนราชการที่เกี่ยวข้อง เข้าไปแก้ปัญหาการตัดไม้ทำลายป่าและฟื้นฟูพื้นที่บุกรุกเดิม และให้เข้าไปส่งเสริมพัฒนาอาชีพประชาชนที่ได้รับการจัดสรรที่ดินทำกินและการเข้าถึงแหล่งทุน ให้สามารถพัฒนาคุณภาพชีวิตบนหลักเศรษฐกิจพอเพียง โดยให้เร่งขยายผลไปยังพื้นที่ต่าง ๆทุกภาคทั่วประเทศ
นอกจากนี้ รองนายกรัฐมนตรีได้เน้นย้ำให้เตรียมการรองรับการแก้ปัญหาหมอกควัน ไฟป่าและ PM 2.5 ในฤดูแล้งที่จะมาถึง  โดยกำชับฝ่ายปกครองและส่วนราชการที่เกี่ยวข้อง ให้ความสำคัญกับการแก้ปัญหายาเสพติดในชุมชน โดยเฉพาะรอบสถานศึกษาและสถานประกอบการชุมชน และที่มีกระจายอยู่ตามหมู่บ้านต่าง ๆ โดยให้พิจารณา ขับเคลื่อนความเข้มแข็งกลไกภาคประชาชนและจูงใจการมีส่วนร่วมมากขึ้น ทั้งนี้ขอให้ตำรวจลงพื้นที่กระจายทำงานร่วมกับฝ่ายปกครองต่อเนื่องกันไป โดยให้รับฟังการประเมินผลจากชุมชนเป็นระยะ ๆ ด้วย

ที่มา : https://www.thaigov.go.th/news/contents/details/63790