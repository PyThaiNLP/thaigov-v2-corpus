รัฐบาลไทย-ข่าวทำเนียบรัฐบาล-รมว.พม. สั่งการตั้งทีมดูแลปัญหาเด็กไร้สัญชาติ 4 จังหวัดภาคเหนือ เร่งขับเคลื่อนศูนย์ช่วยเหลือสังคมตำบลช่วยประชาชนในพื้นที่ห่างไกล


วันจันทร์ที่ 16 มกราคม 2566
รมว.พม. สั่งการตั้งทีมดูแลปัญหาเด็กไร้สัญชาติ 4 จังหวัดภาคเหนือ เร่งขับเคลื่อนศูนย์ช่วยเหลือสังคมตำบลช่วยประชาชนในพื้นที่ห่างไกล
รมว.พม. สั่งการตั้งทีมดูแลปัญหาเด็กไร้สัญชาติ 4 จังหวัดภาคเหนือ เร่งขับเคลื่อนศูนย์ช่วยเหลือสังคมตำบลช่วยประชาชนในพื้นที่ห่างไกล
เมื่อวันที่ 15 ม.ค. 66 ที่ห้องประชุมศูนย์พัฒนาราษฎรบนพื้นที่สูง อำเภอเมืองเชียงใหม่ จังหวัดเชียงใหม่  นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยภายหลังการประชุมติดตามความก้าวหน้า ปัญหาและอุปสรรคในการดำเนินงานของหน่วยงานทีม One Home พม. เขตตรวจราชการที่ 15 (จังหวัดเชียงใหม่ ลำปาง ลำพูน และแม่ฮ่องสอน) ร่วมกับคณะผู้บริหารกระทรวง พม. และหัวหน้าหน่วยงาน รวมจำนวน 34 หน่วยงาน ว่า การขับเคลื่อนศูนย์ช่วยเหลือสังคมตำบลให้นำประโยชน์ของประชาชนในพื้นที่เป็นที่ตั้ง เพราะเราคือองค์กรพัฒนาคุณภาพชีวิตประชาชน เราต้องทำให้ประชาชนมีความสุข ด้วยจิตวิญญาณการทำงานด้านสังคมและต้องลงไปทำด้วยตัวเอง  อีกทั้งต้องใช้ช่องทางการสื่อสารที่หลากหลายเพื่อเข้าถึงประชาชนที่ต้องการความช่วยเหลือในพื้นที่ห่างไกลได้ อาทิ การแจ้งเหตุผ่าน Line Group "ศูนย์ช่วยเหลือสังคมตำบล"  Line OA "พม.พร้อมช่วย" ในพิษณุโลกโมเดล  ระบบวิทยุสื่อสาร  เพิ่มเครือข่ายอาสาสมัครพัฒนาสังคมและความมั่นคงของมนุษย์ (อพม.) และบูรณาการกับเครือข่าย "บวร" ในพื้นที่ เป็นต้น
นายจุติ กล่าวต่อไปว่า การแก้ปัญหาเด็กไร้สัญชาติที่ไม่ได้รับสิทธิสวัสดิการสังคมจากภาครัฐ  ตนได้มอบหมายให้พัฒนาสังคมและความมั่นคงของมนุษย์ 4 จังหวัด ตั้งทีมดูแลปัญหาเรื่องนี้โดยเฉพาะ ร่วมกับอธิบดีกรมกิจการเด็กและเยาวชน  และใช้กลไกจากคณะกรรมการคุ้มครองเด็กจังหวัด โดยให้เป็นวาระจังหวัด อีกทั้งให้ประสานการทำงานร่วมกับองค์กรพัฒนาเอกชน หรือ NGO ในพื้นที่
นายจุติ กล่าวเพิ่มเติมว่า สำหรับการส่งเสริมอาชีพ สร้างรายได้ให้กับกลุ่มเป้าหมายในพื้นที่ เราต้องมีระบบการส่งเสริมอาชีพครบวงจรจนสิ้นสุดกระบวนงาน สร้างสินค้าเชิงสังคม และมีช่องทางและจุดจำหน่ายสินค้าที่หลากหลาย อาทิ ช่องทางจำหน่ายสินค้าออนไลน์ "ทอฝัน by พม." และศูนย์กลางการจำหน่ายสินค้าซอนต้าจากกลุ่มแม่เลี้ยงเดี่ยว เป็นต้น
#พมช่วย24ชม
#ช่วย24ชม
#ข่าวพม

ที่มา : https://www.thaigov.go.th/news/contents/details/63774