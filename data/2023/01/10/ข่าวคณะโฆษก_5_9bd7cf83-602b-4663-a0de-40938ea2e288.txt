รัฐบาลไทย-ข่าวทำเนียบรัฐบาล-ครม. เห็นชอบขยายเวลาออกกฎกระทรวงซึ่งออกตามความในหมวด 4 การจัดสรรน้ำและการใช้น้ำแห่งพระราชบัญญัติทรัพยากรน้ำ พ.ศ. 2561 รวม 3 ฉบับ


วันอังคารที่ 10 มกราคม 2566
10/01/2566
พิมพ์
ครม. เห็นชอบขยายเวลาออกกฎกระทรวงซึ่งออกตามความในหมวด 4 การจัดสรรน้ำและการใช้น้ำแห่งพระราชบัญญัติทรัพยากรน้ำ พ.ศ. 2561 รวม 3 ฉบับ
พิจารณาเพิ่มเติมเพื่อไม่สร้างภาระให้ผู้ใช้น้ำ ไม่เป็นอุปสรรคการฟื้นฟูเศรษฐกิจ และให้สอดคล้องกับสภาวะเศรษฐกิจที่ได้รับผลกระทบจากสถานการณ์ โรคโควิด-19
น.ส.ทิพานัน ศิริชนะ รองโฆษกประจำสำนักนายกรัฐมนตรี เปิดเผยผลการประชุมคณะรัฐมนตรี (ครม.) วันที่ 10 มกราคม 2566 ว่า ที่ประชุมครม.มีมติเห็นชอบขยายระยะเวลาในการออกกฎกระทรวงซึ่งออกตามความในหมวด 4 การจัดสรรน้ำและการใช้น้ำแห่งพระราชบัญญัติทรัพยากรน้ำ พ.ศ. 2561 รวม 3 ฉบับ ตามที่สำนักงานทรัพยากรน้ำแห่งชาติเสนอ โดย ครม. มีมติขยายระเวลาออกไปอีก 1 ปีตั้งแต่วันที่ 27 มกราคม 2566 เป็นต้นไป เพื่อตรวจพิจารณาเพิ่มเติมให้บทบัญญัติไม่เป็นการสร้างภาระต่อผู้ใช้น้ำ ไม่เป็นอุปสรรคในการฟื้นฟูระบบเศรษฐกิจของประเทศ และให้สอดคล้องกับสภาวะเศรษฐกิจที่ได้รับผลกระทบจากสถานการณ์ โรคโควิด-19 โดยร่างกฎกระทรวง 3 ฉบับ ได้แก่
1. ร่างกฎกระทรวงกำหนดลักษณะหรือรายละเอียดการใช้นแต่ละประเภท พ.ศ. …. ซึ่งมีสาระสำคัญเป็นการกำหนดลักษณะหรือรายละเอียดของการใช้น้ำสาธารณะแต่ละประเภท ซึ่งจัดแบ่งออกเป็น 3 ประเภท ได้แก่ ประเภทที่หนึ่ง การใช้น้ำเพื่อการดำรงชีพ การอุปโภคบริโภคในครัวเรือน ประเภทที่สอง การใช้น้ำเพื่อการอุตสาหกรรม และประเภทที่สาม การใช้น้ำเพื่อกิจการขนาดใหญ่
2. ร่างกฎกระทรวงกำหนดค่าธรรมเนียมใบอนุญาตการใช้น้ำประเภทที่สองและค่าธรรมเนียมใบอนุญาตการใช้น้ำประเภทที่สาม พ.ศ. .... ซึ่งมีสาระสำคัญเป็นการกำหนดอัตราค่าธรรมเนียมใบอนุญาตการใช้น้ำประเภทที่สองและประเภทที่สามซึ่งไม่เกินอัตราที่กำหนดในบัญชีท้าย พ.ร.บ. ทรัพยากรน้ำฯ
3. ร่างกฎกระทรวงกำหนดหลักเกณฑ์การกำหนดอัตราค่าใช้น้ำสาหรับการใช้น้ำประเภทที่สองและการใช้น้ำประเภทที่สาม และหลักเกณฑ์ วิธีการ และเงื่อนไขการเรียกเก็บ ลดหย่อน หรือยกเว้นค่าใช้น้ำ พ.ศ. .... ซึ่งมีสาระสำคัญเป็นการกำหนดหลักเกณฑ์อัตราค่าใช้น้ำสำหรับการใช้น้ำประเภทที่สองและประเภทที่สาม รวมทั้งหลักเกณฑ์ วิธีการและเงื่อนไขการเรียกเก็บ ลดหย่อน หรือยกเว้นค่าใช้น้ำ
“ในระหว่างที่ขยายเวลาการออกกฎหมายลำดับรองดังกล่าว จะมีการพิจารณาปรับปรุงบทบัญญัติตามความเห็นและข้อสังเกตหน่วยงานที่เกี่ยวข้อง เกี่ยวกับบทนิยาม/ชื่อหมวดของร่าง หลักเกณฑ์เกี่ยวกับลักษณะหรือรายละเอียดการใช้น้ำแต่ละประเภท บทอาศัยอาชำนาจ หลักเกณฑ์การได้รับค่าลดหย่อนค่าธรรมเนียมใบอนุญาต ขอบเขตลักษณะของกิจกรรมที่จะได้รับการยกเว้นค่าใช้น้ำ และสูตรคำนวณค่าใช้น้ำไปประกอบการพิจารณา ก่อนเสนอ ครม. ต่อไป” น.ส.ทิพานัน กล่าว

ที่มา : https://www.thaigov.go.th/news/contents/details/63592