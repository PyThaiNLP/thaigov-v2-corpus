รัฐบาลไทย-ข่าวทำเนียบรัฐบาล-รัฐบาลอำนวยความสะดวกให้ประชาชน แนะช่องทางตรวจสอบคะแนนใบขับขี่ว่าเหลือเท่าไหร่! ผ่านแอป Khub Dee (ขับดี) และเว็บไซต์


วันอังคารที่ 10 มกราคม 2566
10/01/2566
พิมพ์
รัฐบาลอำนวยความสะดวกให้ประชาชน แนะช่องทางตรวจสอบคะแนนใบขับขี่ว่าเหลือเท่าไหร่! ผ่านแอป Khub Dee (ขับดี) และเว็บไซต์
รัฐบาลอำนวยความสะดวกให้ประชาชน แนะช่องทางตรวจสอบคะแนนใบขับขี่ว่าเหลือเท่าไหร่! ผ่านแอป Khub Dee (ขับดี) และเว็บไซต์
วันที่ 10 มกราคม 2566 นางสาวรัชดา ธนาดิเรก รองโฆษกประจำสำนักนายกรัฐมนตรี เปิดเผยว่า เพื่ออำนวยความสะดวกให้กับประชาชนรองรับผู้มีใบอนุญาตขับขี่กว่า 30 ล้านใบ และผู้ครอบครองยานพาหนะที่จดทะเบียนทุกประเภทรวมกว่า 40 ล้านคัน รัฐบาลโดยบริษัท โทรคมนาคมแห่งชาติ จำกัด (มหาชน) ร่วมกับสำนักงานตำรวจแห่งชาติ กรมการขนส่งทางบก และธนาคารกรุงไทย จำกัด (มหาชน) ร่วมกันจัดทำแอปพลิเคชัน Khub Dee (ขับดี) โดยให้บริการ 7 ฟีเจอร์หลัก เช่น ตรวจสอบสถานะใบขับขี่ตรวจสอบคะแนนใบขับขี่ ใบสั่ง ชำระค่าปรับ ตรวจสอบใบสั่งย้อนหลัง โต้แย้งข้อกล่าวหา อัปเดตข่าวสารจราจร ฯลฯ ทั้งนี้ เพื่อให้ประชาชนสามารถตรวจสอบข้อมูลด้วยตัวเองได้ง่าย ๆ ผ่านแอปพลิเคชัน สอดคล้องกับเป้าหมายของรัฐบาลที่มุ่งเปลี่ยนแปลงการให้บริการภาครัฐสู่รัฐบาลดิจิทัล
สำหรับขั้นตอนการใช้งานผ่านแอป ขับดี “KHUBDEE” มีดังนี้   1.ดาวน์โหลดแอปผ่าน APP STORE หรือ Google PLAY พิมพ์ “ขับดี” 2.ลงชื่อเข้าใช้งาน โดยสามารถเชื่อมต่อกับบัญชีเฟซบุ๊ก ไลน์ ไอคราวน์ และกูเกิ้ล 3.กดยอดรับเงื่อนไข 4.กดสมัครสมาชิก ใส่ข้อมูลให้ถูกต้อง 5.ลงทะเบียนบัตรประชาชน 6.ลงทะเบียนใบขับขี่ 7.เข้าสู่หน้าหลัก แอปจะแสดงคะแนนใบขับขี่ให้เห็นชัดเจน ซึ่งทุกคนจะมีคะแนน 12 คะแนน
นางสาวรัชดา กล่าวว่า นอกจากแอปพลิเคชันขับดี ยังมีระบบ Police Ticket Management ให้ประชาชนสามารถตรวจสอบคะแนนใบขับขี่ได้เช่นกัน โดยเข้าไปที่เว็บไซต์ https://ptm.police.go.th/eTicket  ซึ่งจะให้บริการ 1) ตรวจสอบใบสั่งจราจร หากมีข้อสงสัยสามารถสอบถาม หรือโต้แย้งได้ 2) ชำระค่าปรับระบบออนไลน์ E-Ticket ได้ทุกที่ ตลอด 24 ชั่วโมง ผ่านบัตรเครดิต เดบิต โมบายแบงกิ้ง หรือแอปเป๋าตัง หรือ จุดชำระที่มีเครื่องหมาย PTM และ 3) ตรวจสอบคะแนนความประพฤติในการขับขี่ ระบบจะแสดงคะแนนปัจจุบัน ข้อมูลคะแนน การคืนคะแนน สถานะใบขับขี่ ข้อมูลใบสั่ง ข้อหา และประวัติการกระทำผิดได้

ที่มา : https://www.thaigov.go.th/news/contents/details/63576