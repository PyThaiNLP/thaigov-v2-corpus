รัฐบาลไทย-ข่าวทำเนียบรัฐบาล-นายกรัฐมนตรีเตรียมเปิดทำเนียบรัฐบาล จัดงานฉลองวันเด็กแห่งชาติ ประจำปี 2566 ไฮไลท์ให้เด็กเข้าชมห้องทำงานและนั่งเก้าอี้นายกฯ รวมทั้งร่วมกิจกรรมสร้างสรรค์แรงบันดาลใจมากมายตลอดงาน  


วันอังคารที่ 10 มกราคม 2566
10/01/2566
พิมพ์
นายกรัฐมนตรีเตรียมเปิดทำเนียบรัฐบาล จัดงานฉลองวันเด็กแห่งชาติ ประจำปี 2566 ไฮไลท์ให้เด็กเข้าชมห้องทำงานและนั่งเก้าอี้นายกฯ รวมทั้งร่วมกิจกรรมสร้างสรรค์แรงบันดาลใจมากมายตลอดงาน
นายกรัฐมนตรีเตรียมเปิดทำเนียบรัฐบาล จัดงานฉลองวันเด็กแห่งชาติ ประจำปี 2566 ไฮไลท์ให้เด็กเข้าชมห้องทำงานและนั่งเก้าอี้นายกฯ รวมทั้งร่วมกิจกรรมสร้างสรรค์แรงบันดาลใจมากมายตลอดงาน
วันนี้ (10 ม.ค.66) นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เผยว่า ตามที่ พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ได้มอบคำขวัญเนื่องในวันเด็กแห่งชาติ ประจำปี 2566 ว่า “รู้หน้าที่ มีวินัย ใฝ่ความดี” นั้น เนื่องจากสถานการณ์การแพร่ระบาดของโควิด-19 เริ่มคลี่คลาย สำนักเลขาธิการนายกรัฐมนตรีจึงได้ร่วมกับหน่วยงานที่เกี่ยวข้องทั้งภาครัฐและเอกชน เตรียมจัดงานฉลองวันเด็กแห่งชาติ ประจำปี 2566 ในวันเสาร์ที่ 14 มกราคม 2566 ระหว่างเวลา 08.00-15.00 น. ณ บริเวณทำเนียบรัฐบาล เพื่อส่งมอบความสุขให้กับเด็กและเยาวชนไทย โดยนายกรัฐมนตรีจะเป็นประธานในพิธีเปิดงานและร่วมกิจกรรมกับเด็กและเยาวชนที่มาร่วมกิจกรรม โดยมีตัวแทนเด็กและเยาวชนกลุ่มต่าง ๆ เข้าพบ ประกอบด้วย เด็กที่เรียนดีที่มีความกตัญญู เด็กด้อยโอกาส เด็กพิการ เด็กและเยาวชนที่นำชื่อเสียงมาสู่ประเทศ รวมทั้งเปิดโอกาสให้เด็กได้นั่งเก้าอี้นายกรัฐมนตรี เข้าเยี่ยมชมตึกไทยคู่ฟ้า ห้องทำงานนายกรัฐมนตรี และตึกภักดีบดินทร์
กิจกรรมที่จะจัดในปีนี้ภายใต้คำขวัญวันเด็กของนายกรัฐมนตรี และมีกิจกรรมส่งเสริม ความเป็นไทย ใจรักชาติ พลังอำนาจของเด็กไทย โดยเน้นกิจกรรมสร้างสรรค์ทั้งในรูปแบบของนิทรรศการ สถานการณ์จำลอง การแข่งขันกีฬา และเกมส์ต่าง ๆ เพื่อส่งเสริมการเรียนรู้ของเด็กและเยาวชนไทยในทุกมิติเพื่อปลูกฝังให้รู้หน้าที่ มีวินัย ใฝ่ความดี รักความเป็นไทย รักชาติ เทิดทูนสถาบันพระมหากษัตริย์ ตลอดจนมีจิตสำนึกรักษาทรัพยากรธรรมชาติและสิ่งแวดล้อม ตัวอย่างกิจกรรม อาทิ
- ความเป็นไทย ได้แก่ กิจกรรมส่งเสริม Soft power ของไทยในด้านต่าง ๆ การแสดงวัฒนธรรมอาหาร 7 ลุ่มน้ำของไทย การเรียนการสอนประวัติศาสตร์ชาติไทย การส่งเสริมมารยาทไทย และนิทรรศการตามรอยประเทศไทยเป็นเจ้าภาพจัดการประชุม APEC เป็นต้น
- ใจรักชาติ มีกิจกรรมการแสดงเพื่อส่งเสริมความรักชาติผ่านบทเพลงโดยนักศึกษาจากวิทยาลัยดุริยางคศิลป์ มหาวิทยาลัยมหิดล โรงเรียนประโคนชัย จังหวัดบุรีรัมย์ และมีการเสวนาบทบาทเยาวชนไทยในการพัฒนาประเทศ นอกจากนี้ ยังเปิดตึกภักดีบดินทร์สำหรับกิจกรรมเทิดทูนสถาบันพระมหากษัตริย์ มีการฉายภาพยนตร์เฉลิมพระเกียรติ หนังสั้นบทเพลงเพื่อชาติและบัลลังก์ รถฉายภาพยนตร์เคลื่อนที่ด้วย
- พลังอำนาจของเด็กไทย นอกจาก soft power แล้ว ยังมีการแสดงเทคโนโลยีสมัยใหม่ เทคโนโลยีดิจิทัล การแข่งขันเกมส์ การแข่งขันหุ่นยนต์ การแข่งขันกีฬา E-sport เกมส์เกี่ยวกับเทคโนโลยีสมัยใหม่ ทั้งยังมีการจัดแสดงไดโนเสาร์จำลอง หุ่นยนต์และนักบินอวกาศ รถไมโครคาร์ (รถยนต์นั่งขนาดเล็กที่สุด) และรถคาร์ท กิจกรรมการแจกลูกฟุตบอล 7,000 ลูก อีกจุดเน้นคือการสร้างความตระหนักของเยาวชนในการรักษาสิ่งแวดล้อมและทรัพยากรธรรมชาติ การลดภาวะโลกร้อน กิจกรรมเพื่อโลกสีเขียว ภายใต้แนวคิด "BCG Model” มีกิจกรรมให้เด็กนำขยะ ขวด กระป๋อง ที่สามารถขายได้มาแลกเป็นสิ่งของ และกิจกรรม “เด็กไทยยุคใหม่ ร่วมใจลดโลกร้อน Go Green Go Together” ด้วย
นอกจากนี้ ยังเปิดศูนย์แถลงข่าวรัฐบาล ตึกนารีสโมสร จำลองห้องแถลงข่าวเพื่อให้เด็กและเยาวชนได้แสดงออกฝึกทดลองอ่านข่าว พร้อมร่วมสนุกเล่นเกมส์และรับแจกของขวัญ/ของที่ระลึก อาหารและเครื่องดื่มอีกมากมาย จึงขอเชิญชวนพ่อแม่ผู้ปกครองพาบุตรหลาน เด็กและเยาวชนเข้าร่วมกิจกรรมการจัดงานฉลองวันเด็กแห่งชาติ ประจำปี 2566 ที่ทำเนียบรัฐบาล ตามวัน และเวลาดังกล่าว
“อย่างไรก็ตาม เพื่อให้การเข้าร่วมกิจกรรมวันเด็กแห่งชาติ ประจำปี 2566 ในพื้นที่ต่าง ๆ  ทั้งในส่วนกลางและต่างจังหวัดทั่วประเทศในการส่งมอบความสุข รอยยิ้ม ความสนุกสนานให้แก่เด็กและเยาวชน เป็นไปด้วยความเรียบร้อย ลดความเสี่ยงจากการติดเชื้อโควิด-19 ขอให้ทุกคนควรปฏิบัติตามมาตรการป้องกันการแพร่ระบาดของโรคโควิด-19 โดยเฉพาะการสวมหน้ากากอนามัยและหน้ากากผ้าเมื่อต้องเข้าไปร่วมกิจกรรมรวมกลุ่มกันจำนวนมาก และหมั่นล้างมือด้วยเจลแอลกอฮอล์บ่อย ๆ เมื่อจับต้องสิ่งของหรือก่อนรับประทานอาหาร ทั้งนี้ เพื่อให้ทุกคนอยู่ร่วมกับโควิด-19 ได้อย่างปลอดภัยและสร้างความมั่นใจให้แก่ผู้เข้าร่วมงานด้วย” นายอนุชาฯ กล่าว
---------------

ที่มา : https://www.thaigov.go.th/news/contents/details/63601