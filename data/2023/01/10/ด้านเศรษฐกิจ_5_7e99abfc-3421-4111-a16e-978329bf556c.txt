รัฐบาลไทย-ข่าวทำเนียบรัฐบาล-กรมเจ้าท่า นำเรือร่วมบูรณาการค้นหาชายกระโดดสะพานพุทธ


วันอังคารที่ 10 มกราคม 2566
กรมเจ้าท่า นำเรือร่วมบูรณาการค้นหาชายกระโดดสะพานพุทธ
...
กรมเจ้าท่า นำเรือร่วมบูรณาการค้นหา เหตุชายกระโดดสะพานพุทธเมื่อวานเย็นที่ผ่านมา
ตามนโยบายของรัฐบาล และกระทรวงคมนาคม โดยนายศักดิ์สยาม ชิดชอบ รัฐมนตรีว่าการกระทรวงคมนาคม และ ดร.อธิรัฐ รัตนเศรษฐ รัฐมนตรีช่วยว่าการกระทรวงคมนาคม ได้มอบหมายให้กรมเจ้าท่า ดูแล ตรวจตรา คุมเข้ม รักษาความปลอดภัยทางน้ำ ทั้งในส่วนกลางและส่วนภูมิภาค
วันที่ 9 มกราคม 2566 เวลา 18.45 น.ที่ผ่านมา นายสรพงศ์ ไพฑูรย์พงษ์ รักษาการอธิบดีกรมเจ้าท่า ได้มอบหมายให้ กลุ่มตรวจการเดินเรือ สำนักความปลอดภัยและสิ่งแวดล้อมทางน้ำ เข้าตรวจสอบและค้นหาทันที โดยศูนย์ปลอดภัยทางน้ำ สำนักความปลอดภัยและสิ่งแวดล้อมทางน้ำ กรมเจ้าท่า ได้รับแจ้งเหตุจากประชาชนบริเวณสะพานพุทธ พบชายสูงวัยใส่เสื้อสีเหลือง กางเกงขายาว ได้กระโดดจากสะพานพุทธฯ บริเวณช่วงกลางสะพาน เจ้าหน้าที่ประจำเวรศูนย์ปลอดภัยทางน้ำ จึงได้นำเรือเจ้าท่า 170 ออกค้นหาร่วมกับเรือสำนักเทศกิจ กรมป้องกันและบรรเทาสาธารณภัย โรงพยาบาลตากสิน และทหารเรือ เป็นการบูรณาการร่วมค้นหาในบริเวณแม่น้ำเจ้าพระยา ทั้งด้านเหนือและด้านใต้ เบื้องต้นยังไม่พบชายผู้กระโดดสะพานดังกล่าว จึงทำการยุติการค้นหาในเวลา 20.00 น. ของเมื่อคืนที่ผ่านมา
ทั้งนี้ กรมเจ้าท่า ได้ประสานแจ้งศูนย์ควบคุมวิทยุเพื่อแจ้งเหตุดังกล่าว ให้เรือที่สัญจรผ่านไปมา ช่วยเฝ้าระวังสังเกตหากพบเห็นให้แจ้งมายังศูนย์ปลอดภัยทางน้ำ กรมเจ้าท่า ทันที เพื่อทำการแจ้งหน่วยงานที่เกี่ยวข้องร่วมทำการช่วยเหลือต่อไป โดยในวันนี้กรมเจ้าท่า จะบูรณาการร่วมหน่วยงานที่เกี่ยวข้อง ทำการค้นหาอีกครั้ง หากมีความคืบหน้าจะรายงานให้ทราบต่อไป ทั้งนี้ ประชาชนท่านใดพบเห็นเหตุการณ์ความไม่ปลอดภัยทางน้ำ สามารถโทร.สายด่วนกรมเจ้าท่า 1199 ได้ตลอด 24 ชั่วโมง

ที่มา : https://www.thaigov.go.th/news/contents/details/63578