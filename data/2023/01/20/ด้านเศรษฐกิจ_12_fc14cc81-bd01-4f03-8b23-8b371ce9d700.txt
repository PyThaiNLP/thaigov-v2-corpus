รัฐบาลไทย-ข่าวทำเนียบรัฐบาล-กรมทางหลวงชนบท สร้างและขยายถนนสาย ปน.3057 จังหวัดปัตตานี เสร็จสมบูรณ์


วันศุกร์ที่ 20 มกราคม 2566
กรมทางหลวงชนบท สร้างและขยายถนนสาย ปน.3057 จังหวัดปัตตานี เสร็จสมบูรณ์
พัฒนาโครงข่ายคมนาคมชายแดนใต้ พร้อมยกระดับคุณภาพชีวิตที่ดีให้กับประชาชน ตามนโยบายของรัฐมนตรีว่าการกระทรวงคมนาคม
กรมทางหลวงชนบท (ทช.) กระทรวงคมนาคม โดยแขวงทางหลวงชนบทปัตตานี ดำเนินการก่อสร้างถนนทางหลวงชนบทสาย ปน.3057 แยก ทล.410 - บ้านดูวา อำเภอมายอ จังหวัดปัตตานี เนื่องจากถนนสายดังกล่าวเป็นเส้นทางลัดเชื่อมต่อไปยังอำเภอปะนาเระ จังหวัดปัตตานีและยะลา อีกทั้งเป็นเส้นทางตัดผ่าน ทล.4061 และ ทล.4092 จึงทำให้มีปริมาณการจราจรมากขึ้นในทุก ๆ ปี ทั้งนี้ เพื่อรองรับปริมาณการจราจร และเพิ่มประสิทธิภาพการคมนาคมในชายแดนใต้ให้ได้รับความสะดวก รวดเร็ว ปลอดภัย ตลอดจนยกระดับคุณภาพชีวิตให้กับประชาชนในพื้นที่ ทช. จึงได้ดำเนินการปรับปรุงขยายความกว้างถนน จาก 8 เมตร เป็น 12 เมตร โดยมีลักษณะการก่อสร้างเป็นถนนลาดยางแอสฟัลท์ติกคอนกรีต ขนาด 2 ช่องจราจร กว้าง 7 เมตร ไหล่ทางข้างละ 2.5 เมตร พร้อมติดตั้งเครื่องหมายจราจรและอุปกรณ์อำนวยความปลอดภัย ตั้งแต่ช่วง กม. ที่ 21+130 - 24+430 รวมระยะทาง 3.3 กิโลเมตร ใช้งบประมาณในการก่อสร้าง 50 ล้านบาท ปัจจุบันได้ดำเนินการเสร็จสมบูรณ์ พร้อมเปิดให้ประชาชนใช้สัญจรได้เรียบร้อยแล้ว

ที่มา : https://www.thaigov.go.th/news/contents/details/63966