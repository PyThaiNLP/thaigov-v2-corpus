รัฐบาลไทย-ข่าวทำเนียบรัฐบาล-กรมการขนส่งทางบก เปิดโครงการอบรมเสริมความรู้แก่ผู้ขอรับใบอนุญาตขับรถจักรยานยนต์ประจำปี 2566 ในวันเสาร์ - อาทิตย์ สำหรับผู้ยังไม่เคยได้รับใบอนุญาตขับรถจักรยานยนต์ ฟรี


วันศุกร์ที่ 20 มกราคม 2566
กรมการขนส่งทางบก เปิดโครงการอบรมเสริมความรู้แก่ผู้ขอรับใบอนุญาตขับรถจักรยานยนต์ประจำปี 2566 ในวันเสาร์ - อาทิตย์ สำหรับผู้ยังไม่เคยได้รับใบอนุญาตขับรถจักรยานยนต์ ฟรี
...
นายเสกสม อัครพันธุ์ รองอธิบดีกรมการขนส่งทางบก และโฆษกกรมการขนส่งทางบก กระทรวงคมนาคม เปิดเผยว่า กรมการขนส่งทางบก (ขบ.) จัดโครงการอบรมเสริมความรู้แก่ผู้ขอรับใบอนุญาตขับรถจักรยานยนต์ ในวันเสาร์ - อาทิตย์ ประจำปีงบประมาณ พ.ศ. 2566 เพื่อเสริมสร้างความรู้ความเข้าใจในการขับรถจักรยานยนต์ที่ถูกต้องตามกฎหมายและสร้างความตระหนักถึงการใช้รถใช้ถนนที่ปลอดภัย โดยรุ่นที่ 251 จะจัดอบรมในวันที่ 4 - 5 กุมภาพันธ์ 2566 ผู้สนใจเข้าอบรมต้องมีอายุไม่ต่ำกว่า 15 ปีบริบูรณ์ และไม่เคยได้รับใบอนุญาตขับรถจักรยานยนต์มาก่อน สมัครล่วงหน้าด้วยตัวเองที่ส่วนใบอนุญาตขับรถ อาคาร 4 ชั้น 2 ขบ. ตั้งแต่บัดนี้จนถึงวันที่ 3 กุมภาพันธ์ 2566 พร้อมหลักฐาน ได้แก่ บัตรประจำตัวประชาชนฉบับจริงพร้อมสำเนา และใบรับรองแพทย์ฉบับจริงที่มีอายุไม่เกิน 1 เดือน และต้องสมัครด้วยตนเองเท่านั้น ฟรีไม่เสียค่าใช้จ่าย ทั้งนี้ การอบรมจะจัดขึ้นที่ สำนักงานขนส่งกรุงเทพมหานครพื้นที่ 5 ขบ. จตุจักร เท่านั้น
รองอธิบดีกรมการขนส่งทางบก กล่าวเพิ่มเติมว่า ตารางการอบรมเสริมความรู้แก่ผู้ขอรับใบอนุญาตขับรถจักรยานยนต์ ประจำปี 2566 มีดังนี้
รุ่นที่ 252 จัดอบรมในวันที่ 11 - 12 กุมภาพันธ์ 2566 รับสมัครวันที่ 6 - 10 กุมภาพันธ์ 2566
รุ่นที่ 253 จัดอบรมในวันที่ 11 - 12 มีนาคม 2566 รับสมัครวันที่ 1 - 10 มีนาคม 2566
รุ่นที่ 254 จัดอบรมในวันที่ 1 - 2 เมษายน 2566 รับสมัครวันที่ 15 - 31 มีนาคม 2566
รุ่นที่ 255 จัดอบรมในวันที่ 13 - 14 พฤษภาคม 2566 รับสมัครวันที่ 2 - 12 พฤษภาคม 2566
รุ่นที่ 256 จัดอบรมในวันที่ 10 - 11 มิถุนายน 2566 รับสมัครวันที่ 15 พฤษภาคม - 9 มิถุนายน 2566
รุ่นที่ 257 จัดอบรมในวันที่ 1 - 2 กรกฎาคม 2566 รับสมัครวันที่ 12 - 30 มิถุนายน 2566
รุ่นที่ 258 จัดอบรมในวันที่ 8 - 9 กรกฎาคม 2566 รับสมัครวันที่ 3 - 7 กรกฎาคม 2566
รุ่นที่ 259 จัดอบรมในวันที่ 5 - 6 สิงหาคม 2566 รับสมัครวันที่ 10 กรกฎาคม - 4 สิงหาคม 2566
รุ่นที่ 260 จัดอบรมในวันที่ 2 - 3 กันยายน 2566 รับสมัครวันที่ 7 สิงหาคม - 1 กันยายน 2566
ส่วนเนื้อหาของหลักสูตรการอบรมวันเสาร์ ผู้ขับขี่จะได้รับความรู้ด้านกฎหมายจราจร วินัยจราจร มารยาทในการขับรถ เทคนิคการขับขี่รถจักรยานยนต์อย่างปลอดภัยในสถานการณ์ต่าง ๆ และการปฐมพยาบาลเบื้องต้นเมื่อเกิดอุบัติเหตุ ตามหลักสูตรอบรม 5 ชั่วโมงของ ขบ. และเข้ารับการทดสอบข้อเขียนระบบอิเล็กทรอนิกส์ (E-exam) ส่วนวันอาทิตย์จะทดสอบขับรถในสนามขับรถมาตรฐานของ ขบ. โดยมีเจ้าหน้าที่ควบคุม กำกับดูแลการอบรมทดสอบให้เป็นไปตามมาตรฐานความปลอดภัยและระเบียบเดียวกับการขอรับใบอนุญาตขับรถในวันเวลาราชการ กรณีที่ผ่านการอบรม ทดสอบ จะได้รับใบอนุญาตขับรถ และมีค่าธรรมเนียมใบอนุญาตขับรถ 105 บาท ทั้งนี้ ประชาชนผู้สนใจหรือต้องการสอบถามข้อมูลเพิ่มเติมได้ที่งานใบอนุญาตขับรถ ส่วนใบอนุญาตขับรถ สำนักงานขนส่งกรุงเทพมหานครพื้นที่ 5 โทร 0 2271 8888 ต่อ 4201 หรือโทรสายด่วน ขบ. หมายเลข 1584

ที่มา : https://www.thaigov.go.th/news/contents/details/63953