รัฐบาลไทย-ข่าวทำเนียบรัฐบาล-กรมการขนส่งทางบก ตรวจเยี่ยมการจัดรถ Shuttle Bus ขององค์การขนส่งมวลชนกรุงเทพ ณ สถานีกลางกรุงเทพอภิวัฒน์เพื่อให้บริการรับส่งผู้โดยสารที่เดินทางโดยรถไฟทางไกล


วันศุกร์ที่ 20 มกราคม 2566
กรมการขนส่งทางบก ตรวจเยี่ยมการจัดรถ Shuttle Bus ขององค์การขนส่งมวลชนกรุงเทพ ณ สถานีกลางกรุงเทพอภิวัฒน์เพื่อให้บริการรับส่งผู้โดยสารที่เดินทางโดยรถไฟทางไกล
...
กรมการขนส่งทางบก ตรวจเยี่ยมการจัดรถ Shuttle Bus ขององค์การขนส่งมวลชนกรุงเทพ ณ สถานีกลางกรุงเทพอภิวัฒน์เพื่อให้บริการรับส่งผู้โดยสารที่เดินทางโดยรถไฟทางไกล
วันนี้ (20 ม.ค. 66) เวลาประมาณ 05.30 น.- 7.00 น. อธิบดีกรมการขนส่งทางบก ได้มอบหมายให้นายบัญญัติ คันธา รองอธิบดี (ฝ่ายบริหาร) กรมการขนส่งทางบก กระทรวงคมนาคม และนายปิยะ โยมา ผู้อำนวยการสำนักการขนส่งผู้โดยสาร ไปตรวจเยี่ยมการจัดรถ Shuttle Bus ของ องค์การขนส่งมวลชนกรุงเทพ (ขสมก.) ณ สถานีกลางกรุงเทพอภิวัฒน์ เพื่อให้บริการรับส่งผู้โดยสารที่เดินทางโดยรถไฟทางไกล จากสถานีกลางกรุงเทพอภิวัฒน์ - สถานีหัวลำโพง และจากสถานีหัวลำโพง - สถานีกลางกรุงเทพอภิวัฒน์  โดยมีนางเบญจวรรณ เปี่ยมสุข ผู้ช่วยผู้อำนวยการฝ่ายการเดินรถ 2 องค์การขนส่งมวลชนกรุงเทพ พร้อมคณะให้การต้อนรับ
- การจัดรถให้บริการจากสถานีกลางกรุงเทพอภิวัฒน์ - สถานีหัวลำโพง มี 2 เส้นทางประกอบด้วย 1) เส้นทางด่วน จำนวน 6 -8 คัน และ 2) เส้นทางปกติ จำนวน 10 - 12 คัน รถออกทุก ๆ 30 นาที หรือหากผู้โดยสารเต็มคันรถก่อนก็จะปล่อยรถทันที โดยรถเที่ยวแรกให้บริการตั้งแต่เวลา 04.30 น. และเที่ยวสุดท้าย เวลา 23.00 น.
- ปริมาณผู้โดยสารที่ใช้บริการจะหนาแน่นในช่วงเวลา 04.30  - 06.00 น. หลังจากนั้น จำนวนผู้โดยสารที่เดินทางโดยรถไฟลดน้อยลง และใช้บริการรถ Shuttle Bus น้อยลงตามไปด้วย จากการสอบถามผู้โดยสารส่วนใหญ่จะทราบว่ามีรถ Shuttle Bus ให้บริการฟรีถึงสถานีหัวลำโพง ทั้งนี้ ขสมก. จะรวบรวมสถิติผู้ใช้บริการและส่งข้อมูล ให้ ขบ. ต่อไป
นอกจากนี้ รองอธิบดีกรมการขนส่งทางบกพร้อมคณะ ขสมก. ยังได้ทดลองใช้บริการรถ Shuttle Bus ไปกับผู้โดยสารจากสถานีสถานีกลางกรุงเทพอภิวัฒน์ - สถานีหัวลำโพง (ทางปกติ) ทุกคนมีตั๋วรถไฟ ทั้งตั๋วกระดาษหรือแสดงจากโทรศัพท์ ใช้เวลาเดินทางประมาณ 30 นาที ในเที่ยวที่ไปนี้มีผู้โดยสารลงที่สถานีรถไฟสามเสนประมาณ 30 % ส่วนที่จุดจอด รพ.รามาธิบดี และยมราชไม่มีผู้โดยสารลงและในเที่ยวขากลับใช้ทางด่วนใช้เวลาประมาณ 13 นาที มีผู้โดยสารประมาณ 9 คน การดำเนินการเป็นไปด้วยความเรียบร้อย

ที่มา : https://www.thaigov.go.th/news/contents/details/63977