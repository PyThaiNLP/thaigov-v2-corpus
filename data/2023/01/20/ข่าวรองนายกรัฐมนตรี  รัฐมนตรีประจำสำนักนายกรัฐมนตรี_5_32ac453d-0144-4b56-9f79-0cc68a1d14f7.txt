รัฐบาลไทย-ข่าวทำเนียบรัฐบาล-“ธนกร” ลุยภูเก็ต ติดตามการแก้ไขปัญหาน้ำท่วม เน้นสื่อสาร-รับฟัง-แก้ไข โชว์ผลงานรัฐบาลนายกฯ ประยุทธ์ เร่งแก้ปัญหาอย่างเป็นระบบเพื่อบรรเทาทุกข์ประชาชน 


วันศุกร์ที่ 20 มกราคม 2566
20/01/2566
พิมพ์
“ธนกร” ลุยภูเก็ต ติดตามการแก้ไขปัญหาน้ำท่วม เน้นสื่อสาร-รับฟัง-แก้ไข โชว์ผลงานรัฐบาลนายกฯ ประยุทธ์ เร่งแก้ปัญหาอย่างเป็นระบบเพื่อบรรเทาทุกข์ประชาชน
“ธนกร” ลุยภูเก็ต ติดตามการแก้ไขปัญหาน้ำท่วม เน้นสื่อสาร-รับฟัง-แก้ไข โชว์ผลงานรัฐบาลนายกฯ ประยุทธ์ เร่งแก้ปัญหาอย่างเป็นระบบเพื่อบรรเทาทุกข์ประชาชน
วันนี้ (20 มกราคม 2566) เวลา 11.30 น. นายธนกร วังบุญคงชนะ รัฐมนตรีประจำสำนักนายกรัฐมนตรี ลงพื้นที่ตรวจราชการ เพื่อติดตามการแก้ไขปัญหาน้ำท่วมชุมชนเมืองเก่าภูเก็ตและชุมชนรัษฎา (ซอยพะเนียง) หมู่ที่ 5 ตำบลรัษฎา อำเภอเมือง จังหวัดภูเก็ต โดยมีนายดนัย สุนันทารอด รองผู้ว่าราชการจังหวัดภูเก็ต พลโท สรรเสริญ แก้วกำเนิด อธิบดีกรมประชาสัมพันธ์ และ คณะผู้บริหาร เจ้าหน้าที่ ตลอดจนประชาชนในพื้นที่ให้การต้อนรับ
โดยนายธนกร วังบุญคงชนะ ได้รับฟังรายงานข้อมูลสถานการณ์น้ำและการเยียวยาผู้ได้รับผลกระทบ จากนายสุวิทย์ พันธ์เสงี่ยม โยธาธิการและผังเมืองจังหวัดภูเก็ต และนายนครินทร์ ยอแสงรัตน์ นายกเทศมนตรีตำบลรัษฎา อีกทั้งยังได้รับฟังปัญหาและเสนอแนะแนวทางแก้ปัญหาอีกด้วย ซึ่งที่ผ่านมาเมื่อช่วงเดือนตุลาคม 2565 จังหวัดภูเก็ตประสบปัญหาน้ำท่วมในพื้นที่เนื่องจากมรสุมและพายุฝนส่งผลให้เกิดความเสียหายและกระทบกับการท่องเที่ยวอย่างหนัก
นายธนกร กล่าวว่า “รัฐบาลภายใต้การนำของ พล.อ.ประยุทธ์ ให้ความสำคัญกับการแก้ปัญหาน้ำท่วมซึ่งส่งผลกระทบต่อการดำรงชีพของประชาชน และได้มอบหมายให้กรมโยธาธิการและผังเมือง และหน่วยงานที่เกี่ยวข้อง ดำเนินการแก้ไขปัญหาน้ำท่วมภูเก็ตอย่างยั่งยืน ซึ่งการมาในวันนี้ทำให้ได้รับทราบความเดือดร้อนและรัฐบาลก็พร้อมที่จะบรรเทาทุกข์ประชาชนโดยเร็ว โดยที่ผ่านมารัฐบาลได้สนับสนุนให้เกิดหลาย ๆ โครงการเพื่อแก้ปัญหาที่เกิดขึ้น อาทิ โครงการระบบระบายน้ำหลักเพื่อบรรเทาปัญหาน้ำท่วมพื้นที่ชุมชนเมืองภูเก็ต ระยะที่ 2 ในปีงบประมาณ พ.ศ. 2564-2566 วงเงิน 296,850,000 บาท ซึ่งกำลังอยู่ในระหว่างการก่อสร้าง ณ ขณะนี้ ซึ่งหากแล้วเสร็จ ก็จะช่วยแก้ไขความเดือดร้อนของประชาชนและบรรเทาปัญหาน้ำท่วมในพื้นที่เขตชุมชนเมืองภูเก็ตได้อย่างมีประสิทธิภาพ” นอกจากนี้ นายธนกร ยังได้ให้สัมภาษณ์กับสื่อมวลชนท้องถิ่น กรณีทุนและธุรกิจสีเทา ซึ่งนายกฯ ได้กำชับให้มีการจัดการเรื่องนี้อย่างจริงจัง “ท่านนายกฯ เอาจริงกับเรื่องนี้มาก ซึ่งได้กำชับทุกฝ่ายที่เกี่ยวข้องให้ดำเนินการอย่างถูกต้องและยุติธรรม” นายธนกร กล่าวทิ้งท้าย

ที่มา : https://www.thaigov.go.th/news/contents/details/63973