รัฐบาลไทย-ข่าวทำเนียบรัฐบาล-ปลัดฯ ณัฐพล ตรวจเยี่ยม สำนักงานเศรษฐกิจอุตสาหกรรม ย้ำใช้ หัว และ ใจ ในการทำงาน


วันศุกร์ที่ 20 มกราคม 2566
20/01/2566
พิมพ์
ปลัดฯ ณัฐพล ตรวจเยี่ยม สำนักงานเศรษฐกิจอุตสาหกรรม ย้ำใช้ หัว และ ใจ ในการทำงาน
ดร.ณัฐพล รังสิตพล ปลัดกระทรวงอุตสาหกรรม นำคณะผู้บริหารกระทรวงอุตสาหกรรม เข้าตรวจเยี่ยม สำนักงานเศรษฐกิจอุตสาหกรรม (สศอ.)
เมื่อวันที่ 19 มกราคม 2566 ดร.ณัฐพล รังสิตพล ปลัดกระทรวงอุตสาหกรรม นำคณะผู้บริหารกระทรวงอุตสาหกรรม ประกอบด้วย นายวันชัย พนมชัย รองปลัดกระทรวงอุตสาหกรรม นางสาวณัฏฐิญา เนตยสุภา รองอธิบดีกรมส่งเสริมอุตสาหกรรม รักษาราชการแทนรองปลัดกระทรวงอุตสาหกรรม นายเดชา จาตุธนานันท์ ผู้ตรวจราชการกระทรวงอุตสาหกรรม และผู้บริหารกระทรวงอุตสาหกรรม เข้าตรวจเยี่ยม สำนักงานเศรษฐกิจอุตสาหกรรม (สศอ.) โดยมีนางวรวรรณ ชิตอรุณ ผู้อำนวยการสำนักงานเศรษฐกิจอุตสาหกรรม และผู้บริหาร สศอ. ให้การต้อนรับ ณ ห้องประชุม 601 อาคารสำนักงานเศรษฐกิจอุตสาหกรรม
โดย สศอ. ถือเป็นองค์กรชี้นำการพัฒนาอุตสาหกรรมของประเทศสู่ความยั่งยืน มีแนวทางภาพในอนาคต เปรียบเสมือนเสนาธิการของกระทรวงอุตสาหกรรมและเป็นหน่วยงานคลังสมองของภาคอุตสาหกรรม (Industry Think Tank) ที่พัฒนาอุตสาหกรรมของประเทศสู่ความยั่งยืน ปัจจุบันมี 6 ภารกิจสำคัญ คือ 1. การดำเนินงานตามกรอบคณะกรรมการพัฒนาอุตสาหกรรมแห่งชาติ หรือ กอช. 2. การพัฒนาอุตสาหกรรมศักยภาพ S-Curve และอุตสาหกรรมสำคัญ 3. การพัฒนาอุตสาหกรรมเชิงพื้นที่ (Area-based) 4. การปฏิรูปการให้บริการสู่ i-Industry 5. การวิจัยเศรษฐกิจอุตสาหกรรม และ 6. ภารกิจด้านเศรษฐกิจอุตสาหกรรมระหว่างประเทศ ทั้งนี้ สศอ. มีการกำหนดแนวทางการปฏิรูปและการปฏิบัติงานในอนาคต 3 เรื่องหลัก ได้แก่ 1. เป็นองค์กรชี้นำนโยบายการพัฒนาอุตสาหกรรมในทุกมิติ (Industrial Policy Intelligence Office) 2. เป็นศูนย์วิจัยเศรษฐกิจอุตสาหกรรมเชิงลึก (Industrial Economic Research Center) และ 3. เป็นศูนย์กลางระบบฐานข้อมูลอุตสาหกรรมขนาดใหญ่
ในการตรวจเยี่ยมดังกล่าว ปกอ. ได้รับฟังความคิดเห็นของผู้บริหาร สศอ. และได้ให้ข้อคิดเห็นเพิ่มเติมเกี่ยวกับ “การทำงานที่ต้องใช้ MIND คือ หัว และใจ ปั้นอุตสาหกรรมคู่ชุมชน หมายถึงต้องใช้ความคิดและเข้าใจปัญหา ผู้ปฏิบัติงานต้องรู้ทุกเรื่องที่อยู่ในความสนใจของประชาชน มีการปรับตัวให้สอดรับกับกลไกต่าง ๆ ในสังคม ต้องมีการวางแผนที่เป็นรูปธรรม มีการใช้เทคโนโลยีที่ทุกคนสามารถเข้าถึงได้ เช่น ระบบ Single Form ต้องวางระบบให้ผู้ที่เกี่ยวข้องทุกระดับสามารถใช้งานได้อย่างง่าย ไม่ซับซ้อน เพื่อการเข้าถึงข้อมูลที่เท่าเทียมกัน และสามารถดึงข้อมูลย้อนกลับไปใช้ในการตรวจติดตามได้ ที่สำคัญจะต้องเป็นหน่วยงานที่มีองค์ความรู้ครอบคลุมทุกมิติของอุตสาหกรรม ทันกับกระแสเศรษฐกิจที่มีการเปลี่ยนแปลง พร้อมเป็นคลังข้อมูลให้ประชาชนสามารถนำไปใช้ประโยชน์ในทางธุรกิจได้โดยง่าย”

ที่มา : https://www.thaigov.go.th/news/contents/details/63949