รัฐบาลไทย-ข่าวทำเนียบรัฐบาล-ปลัดฯ ณัฐพล นั่งหัวโต๊ะ เฟ้นหาดาวเด่นข้าราชการสำนักงานปลัดกระทรวงอุตสาหกรรม ประจำปี 2565


วันศุกร์ที่ 20 มกราคม 2566
20/01/2566
พิมพ์
ปลัดฯ ณัฐพล นั่งหัวโต๊ะ เฟ้นหาดาวเด่นข้าราชการสำนักงานปลัดกระทรวงอุตสาหกรรม ประจำปี 2565
ดร.ณัฐพล รังสิตพล ปลัดกระทรวงอุตสาหกรรม เป็นประธานการประชุมคณะกรรมการพิจารณาคัดเลือกข้าราชการพลเรือนดีเด่น ครั้งที่ 1/2566 ของสำนักงานปลัดกระทรวงอุตสาหกรรม
เมื่อวันที่ 18 มกราคม 2566 ดร.ณัฐพล รังสิตพล ปลัดกระทรวงอุตสาหกรรม เป็นประธานการประชุมคณะกรรมการพิจารณาคัดเลือกข้าราชการพลเรือนดีเด่น ครั้งที่ 1/2566 ของสำนักงานปลัดกระทรวงอุตสาหกรรม เพื่อพิจารณาคัดเลือกข้าราชการพลเรือนดีเด่น ประจำปี พ.ศ. 2565 โดยในปีนี้ได้มีการปรับปรุงหลักเกณฑ์และวิธีการคัดเลือกข้าราชการพลเรือนดีเด่น เพื่อให้ได้ผู้ที่มีความเหมาะสม คนเก่ง คนดี ควรค่าสมกับเป็นข้าราชการพลเรือนดีเด่นของกระทรวงอุตสาหกรรม นอกจากนี้ ยังเตรียมพิจารณาเฟ้นหาข้าราชการและพนักงานที่มีผลงานดีเด่น ภายใต้แนวนโยบาย MIND ใช้ “หัว และ ใจ ปั้นอุตสาหกรรมคู่ชุมชน” โดยผู้ได้รับรางวัลต้องมีคุณสมบัติในการปฏิบัติงานในหน้าที่อย่างเต็มประสิทธิภาพเป็นอันดับแรก มีความทุ่มเท เสียสละ การคำนึกถึงประโยชน์ของส่วนราชการ ผู้ประกอบการ และประชาชน มุ่งเน้นการสร้างคุณค่าและคุณภาพของแต่ละส่วนราชการเป็นสำคัญ ทั้งนี้ ผู้ที่ได้รับการคัดเลือกเป็นข้าราชการพลเรือนดีเด่นจะได้รับรางวัลเข็มเชิดชูเกียรติ (ครุฑทองคำ) เกียรติบัตรยกย่องเชิดชูเกียรติ และได้รับการบันทึกประวัติในหนังสือที่ระลึกข้าราชการพลเรือนดีเด่น พร้อมเข้ารับมอบรางวัลในวันข้าราชการพลเรือน ซึ่งตรงกับวันที่ 1 เมษายน ของทุกปี
การประชุมดังกล่าว มีนางสาวณัฏฐิญา เนตยสุภา รองอธิบดีกรมส่งเสริมอุตสาหกรรม รักษาราชการแทนรองปลัดกระทรวงอุตสาหกรรม และคณะกรรมการฯ เข้าร่วมการประชุม ณ ห้องประชุมชุณหะวัณ ชั้น 3 อาคารสำนักงานปลัดกระทรวงอุตสาหกรรม

ที่มา : https://www.thaigov.go.th/news/contents/details/63946