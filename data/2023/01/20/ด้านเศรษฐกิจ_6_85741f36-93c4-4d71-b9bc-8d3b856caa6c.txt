รัฐบาลไทย-ข่าวทำเนียบรัฐบาล-เฉลิมชัย หารือ CEO ตลาดโทโยสุ ศูนย์กลางยักษ์ใหญ่ใจกลางกรุงโตเกียว


วันศุกร์ที่ 20 มกราคม 2566
เฉลิมชัย หารือ CEO ตลาดโทโยสุ ศูนย์กลางยักษ์ใหญ่ใจกลางกรุงโตเกียว
เฉลิมชัย หารือ CEO ตลาดโทโยสุ ศูนย์กลางยักษ์ใหญ่ใจกลางกรุงโตเกียว
เตรียมดันสินค้าเกษตร ผลไม้-พืชผักไทย เจาะตลาดแดนอาทิตย์อุทัยในเร็วนี้
เฉลิมชัย หารือ CEO ตลาดโทโยสุ ศูนย์กลางยักษ์ใหญ่ใจกลางกรุงโตเกียว
เตรียมดันสินค้าเกษตร ผลไม้-พืชผักไทย เจาะตลาดแดนอาทิตย์อุทัยในเร็วนี้
ดร.เฉลิมชัย ศรีอ่อน รัฐมนตรีว่าการกระทรวงเกษตรและสหกรณ์หารือร่วมกับMr.Tohiyuki Suzuki CEO Tokyo City Seika Co. Ltd.ผู้บริหารตลาดToyosu (โทโยสุ) ซึ่งเป็นตลาดปลาที่มีชื่อเสียงใจกลางกรุงโตเกียวที่ย้ายมาจากสึคิจิพร้อมเตรียมขยายความร่วมมือในการกระกระจายสินค้าเกษตรไทย โดยเฉพาะกลุ่มผลไม้และพืชผักสู่ตลาดโทโยสุในอนาคต
สำหรับตลาดโทโยสุ ของญี่ปุ่น นอกจากมีชื่อเสียงโด่งดังในฐานะศูนย์กลางตลาดปลาและผลิตภัณฑ์ทางทะเลแล้ว ปัจจุบันยังมีกลุ่มสินค้าผักผลไม้ รวมทั้งของชำต่างๆ โดยเป็นตลาดค้าส่งและผลิตผลสำหรับพ่อค้าคนกลาง เป็นศูนย์กลางพบปะระหว่างผู้ประกอบการชาวญี่ปุ่นและต่างประเทศ  ซึ่งจุดเด่นของตลาดโทโยสุเน้นให้ความสําคัญกับมาตรฐานความปลอดภัยและความมั่นคงทางอาหาร มีการควบคุมอุณหภูมิที่เหมาะสมกับสินค้าแต่ละชนิด โดยการออกแบบโครงสร้างอาคารให้ง่ายต่อการรักษาความสะอาด มีการรักษาสิ่งแวดล้อมและประหยัดพลังงานโดยการใช้หลอดไฟ LED และพลังงานแสงอาทิตย์ (Solar Energy) และจัดให้มีพื้นที่สีเขียว มากกว่า 30% ของพื้นที่ตลาด รวมถึงระบบการบําบัดน้ำเสียที่มหานครโตเกียวเป็นผู้รับผิดชอบ นอกจากนี้ ยังจัดเส้นทางคมนาคมเพื่ออำนวยความสะดวก และที่สำคัญเป็นแหล่งเชื่อมโยงกระจายสินค้าไปยังตลาดอื่นๆ ในชุมชนและทั่วประเทศญี่ปุ่น
“การหารือร่วมกันในครั้งนี้ ถือเป็นโอกาสอันดีของไทย ในการขยายฐานการตลาดสินค้าเกษตรไทยไปสู่ต่างแดน โดยเฉพาะประเทศญี่ปุ่น ซึ่งมีกลุ่มประชากรจำนวนมากที่ให้ความสำคัญกับสุขภาพและการบริโภคอาหารที่มีคุณค่าทางโภชนาการและปลอดภัย ซึ่งสินค้าเกษตรไทยนับว่าตอบโจทย์ความต้องการของผู้บริโภคในญี่ปุ่น โดยเฉพาะผลไม้ที่ได้รับความนิยม เช่น ทุเรียน มะม่วง กล้วย และสับปะรด โดยทาง Mr.Tohiyuki Suzuki ก็ยินดีและพร้อมขยายความร่วมมือกับประเทศไทยอย่างเต็มที่ ซึ่งนับเป็นการเสริมสร้างความแข็งแกร่งของทั้งสองประเทศ และสร้างความมั่นใจในคุณภาพของสินค้าเกษตรร่วมกัน” ดร.เฉลิมชัย กล่าว

ที่มา : https://www.thaigov.go.th/news/contents/details/63948