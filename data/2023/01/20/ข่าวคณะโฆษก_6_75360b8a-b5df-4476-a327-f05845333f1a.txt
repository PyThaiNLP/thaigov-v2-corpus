รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯ ชื่นชมนักกีฬาสกี สร้างชื่อเสียงและประวัติศาสตร์ให้วงการกีฬาไทย ในรายการ “2023 FISU World University Games Winter” 


วันศุกร์ที่ 20 มกราคม 2566
20/01/2566
พิมพ์
โฆษกรัฐบาลเผย นายกฯ ชื่นชมนักกีฬาสกี สร้างชื่อเสียงและประวัติศาสตร์ให้วงการกีฬาไทย ในรายการ “2023 FISU World University Games Winter”
โฆษกรัฐบาลเผย นายกฯ ชื่นชมนักกีฬาสกี สร้างชื่อเสียงและประวัติศาสตร์ให้วงการกีฬาไทย ในรายการ “2023 FISU World University Games Winter”
วันนี้ (วันที่ 20 มกราคม 2566) นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ชื่นชมความสำเร็จนักกีฬาไทย “ปอล” อองรี วิเยอต๊องส์ นักกีฬาสกี สร้างประวัติศาสตร์คว้าเหรียญทองแดงในมหกรรมใหญ่ การแข่งขันกีฬามหาวิทยาลัยโลกฤดูหนาว ครั้งที่ 31 (31st FISU World University Games Winter in 2023) สร้างชื่อเสียงและความภาคภูมิใจให้ประเทศไทย
โฆษกประจำสำนักนายกรัฐมนตรี กล่าวเพิ่มเติมว่า “ปอล” นักกีฬาสกีทีมชาติไทย สามารถทำคะแนนได้ 93.25 คะแนน ในการแข่งขันฟรีสไตล์สกี ประเภทสโลปสไตล์ เมื่อวันที่ 18 มกราคม 2566 ที่ผ่านมา คว้าเหรียญทองแดง เหรียญแรกให้กับประเทศไทยในการแข่งขันกีฬามหาวิทยาลัยโลกฤดูหนาว ครั้งที่ 31 และสร้างประวัติศาสตร์เป็นนักกีฬาไทยคนแรกที่คว้าเหรียญรางวัลจากการแข่งขันกีฬาฤดูหนาวมหกรรมใหญ่ ทั้งนี้ การแข่งขันกีฬามหาวิทยาลัยโลกฤดูหนาว ครั้งที่ 31 จัดขึ้นระหว่างวันที่ 12 – 22 มกราคม 2566 ที่เมืองเลคพลาซิด ประเทศสหรัฐอเมริกา มีนักกีฬาจาก 43 ประเทศ เข้าร่วมชิงชัยใน 85 อีเวนท์ 12 ชนิดกีฬา โดยประเทศไทยส่งนักกีฬาเข้าร่วมทั้งหมด 5 คน ใน 3 ประเภทกีฬา ได้แก่ ครอสคันทรีสกี 2 คน อัลไพน์สกี 1 คน และฟรีสไตล์สกี 2 คน
“นายกรัฐมนตรีชื่นชมศักยภาพและความสามารถของนักกีฬาไทยที่สามารถสร้างชื่อเสียงและประวัติศาสตร์ให้วงการกีฬาไทยในระดับโลก พร้อมทั้งชื่นชมไปถึงทีมงาน และผู้ฝึกสอน ซึ่งทุ่มเทแรงกายแรงใจ และเป็นอีกหนึ่งผู้อยู่เบื้องหลังความสำเร็จของนักกีฬา” นายอนุชาฯ กล่าว

ที่มา : https://www.thaigov.go.th/news/contents/details/63976