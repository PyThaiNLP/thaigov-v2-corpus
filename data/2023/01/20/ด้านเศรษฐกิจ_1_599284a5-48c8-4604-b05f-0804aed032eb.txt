รัฐบาลไทย-ข่าวทำเนียบรัฐบาล-กระทรวงคมนาคม อำนวยความสะดวก ในการเดินทางให้ประชาชน จัดรถ Shuttle Bus และรถเฉพาะกิจให้บริการฟรี 


วันศุกร์ที่ 20 มกราคม 2566
กระทรวงคมนาคม อำนวยความสะดวก ในการเดินทางให้ประชาชน จัดรถ Shuttle Bus และรถเฉพาะกิจให้บริการฟรี
2 เส้นทาง เชื่อมต่อสถานีกลางกรุงเทพอภิวัฒน์และสถานีกรุงเทพ (หัวลำโพง)
กระทรวงคมนาคม อำนวยความสะดวกในการเปิดให้บริการรถไฟทางไกล ซึ่งมีการปรับเปลี่ยนต้นทาง/ปลายทางกลุ่มขบวนรถด่วนพิเศษ ด่วนเร็ว จำนวน 52 ขบวน จากสถานีรถไฟกรุงเทพ (หัวลำโพง) ไปสถานีกลางกรุงเทพอภิวัฒน์ ตั้งแต่วันที่ 19 มกราคม 2566 เป็นต้นไป โดยจัดเดินรถ Shuttle Bus และรถเฉพาะกิจ ให้บริการฟรี 2 เส้นทาง โดยแสดงตั๋วรถไฟต่อพนักงานเก็บค่าโดยสารเมื่อใช้บริการ สามารถขึ้นรถได้ที่ประตู 12 สถานีกลางกรุงเทพอภิวัฒน์ และป้ายรถเมล์สถานีรถไฟกรุงเทพ (หัวลำโพง) ดังนี้
1. จัดเดินรถ Shuttle Bus ให้บริการฟรี เส้นทางบนทางด่วน “สถานีกลางกรุงเทพอภิวัฒน์ - สถานีรถไฟกรุงเทพ (หัวลำโพง)” จำนวน 6 คัน ตั้งแต่เวลา 04.30 - 23.00 น. เพื่ออำนวยความสะดวกให้กับประชาชน ในการเดินทางเชื่อมต่อระหว่างสถานีรถไฟ ทั้ง 2 แห่ง
2. จัดเดินรถเฉพาะกิจให้บริการฟรี เส้นทางปกติ “สถานีกลางกรุงเทพอภิวัฒน์ - สถานีรถไฟกรุงเทพ (หัวลำโพง)” เพื่ออำนวยความสะดวกให้กับประชาชน ในการเดินทางเชื่อมต่อระหว่างสถานีกลางกรุงเทพอภิวัฒน์ สถานีรถไฟสามเสน สถานีรถไฟโรงพยาบาลรามาธิบดี สถานีรถไฟยมราช และสถานีรถไฟกรุงเทพ (หัวลำโพง) ดังนี้
1) จัดรถโดยสารธรรมดา และรถโดยสารปรับอากาศยูโรทู จำนวน 10 คัน โดยมีท่าต้นทาง 2 แห่ง คือ สถานีกลางกรุงเทพอภิวัฒน์ และสถานีรถไฟกรุงเทพ (หัวลำโพง)
2) จัดเดินรถโดยสาร ตั้งแต่เวลา 04.30 - 23.00 น. ปล่อยรถคันแรกจากสถานีกลางกรุงเทพอภิวัฒน์ และสถานีรถไฟกรุงเทพ (หัวลำโพง) เวลา 04.30 น. มีความถี่ในการปล่อยรถทุก 15 นาที ในช่วงเวลาเร่งด่วน (04.30 - 10.00 น. และ 16.00 - 18.00 น.) ส่วนช่วงเวลาปกติมีความถี่ในการปล่อยรถทุก 30 นาที ทั้งนี้ เฉพาะวันที่ 19 มกราคม 2566 จัดเดินรถโดยสารตั้งแต่เวลา 12.00 - 23.00 น.
นอกจากนี้ กระทรวงฯ ได้จัดพนักงานและเจ้าหน้าที่ ขสมก. ประจำจุด ณ สถานีกลางกรุงเทพอภิวัฒน์ และสถานีรถไฟกรุงเทพ (หัวลำโพง) เพื่ออำนวยความสะดวกและประชาสัมพันธ์เส้นทางเดินรถ Shuttle Bus และรถเฉพาะกิจให้ประชาชนผู้ใช้บริการรับทราบอีกทางหนึ่งด้วย

ที่มา : https://www.thaigov.go.th/news/contents/details/63937