รัฐบาลไทย-ข่าวทำเนียบรัฐบาล-กระทรวงดิจิทัลฯ แจง ปัญหาเว็บพนัน ไม่นอนใจ ปิดกั้น ปราบปรามต่อเนื่อง


วันศุกร์ที่ 20 มกราคม 2566
กระทรวงดิจิทัลฯ แจง ปัญหาเว็บพนัน ไม่นอนใจ ปิดกั้น ปราบปรามต่อเนื่อง
กระทรวงดิจิทัลฯ แจง ปัญหาเว็บพนัน ไม่นอนใจ ปิดกั้น ปราบปรามต่อเนื่อง
นายเวทางค์ พ่วงทรัพย์ รองปลัดกระทรวงดิจทัลเพื่อเศรษฐกิจและสังคม (ดีอีเอส) ในฐานะโฆษกกระทรวงฯ เปิดเผยว่า ตามที่เป็นข่าวในโซเชียลมีเดีย เรื่อง เว็บพนัน macau888 ขอชี้แจงว่า กระทรวงดีอีเอส ได้ดำเนินการปิดกั้นเว็บพนันอย่างต่อเนื่อง โดยได้ร่วมกับสำนักงานตำรวจแห่งชาติ และหน่วยงานที่เกี่ยวข้องปิดกั้นเว็บพนันที่เกี่ยวข้องกับ macau888 ตามคำสั่งศาลแล้ว 7 URLs และอยู่ดำเนินการขอคำสั่งศาลปิดกั้นเว็บพนันที่เกี่ยวข้องกับ macau888 อีก 13 URLs
อย่างไรก็ตาม หลังจากแจ้งให้ผู้ให้บริการอินเทอร์เน็ตปิดกั้นเว็บพนันตามคำสั่งศาลแล้ว พบว่า เจ้าของเว็บมีการเปิดเว็บหรือเปลี่ยน URL ขึ้นมาใหม่ เช่น Macau8882 โดยมีการเพิ่มเลข 2 หรือใช้ชื่ออื่นใกล้เคียง ซึ่งทางทีมงานมีการเฝ้าระวังติดตาม และประสานงานกับเจ้าหน้าที่ตำรวจในการบังคับใช้กฎหมายปิดกั้น และดำเนินคดีต่อไป
สำหรับปัญหาเว็บพนัน ดีอีเอส ได้ประสานกับสำนักงานตำรวจแห่งชาติ เพื่อดำเนินคดี จับกุม สอบสวน โดยมีสถิติการดำเนินคดีที่สำคัญในปี 2565 (1 ม.ค. – 31 ธ.ค. 2565) ดำเนินคดีจำนวน 318 คดี จับกุมผู้ต้องหาจำนวน 461 ราย และ ดศ. ได้ขอคำสั่งศาลเพื่อปิดกั้นเว็บพนันไปแล้วจำนวน 1,830 URLs
ทั้งนี้ ดีอีเอส มีนโยบายให้เร่งดำเนินการปิดกั้นเว็บพนันอย่างต่อเนื่อง เพราะเป็นแหล่งอบายมุขที่สร้างความเสียหายให้กับพี่น้องประชาชน และอาจเป็นแหล่งที่เก็บข้อมูลไว้ใช้สำหรับการกระทำความผิดอื่นๆ อีก เช่น แก๊งหลอกเอาข้อมูลบัญชีธนาคาร แก๊งหลอกให้เงินกู้ หรือแก๊งคอลเซนเตอร์ จึงจำเป็นต้องจัดการให้เด็ดขาด
รองปลัดกระทรวงฯ กล่าวในตอนท้ายว่า “ขอเตือนเยาวชนอย่าเข้าไปเล่นเว็บพนัน เพราะอาจถูกหลอกลวงขโมยข้อมูลสำคัญ หรือหลอกให้โหลดแอปดูดเงินมาติดตั้งในเครื่อง นอกจากมีส่วนสนับสนุนการกระทำที่ผิดกฎหมายแล้ว ท่านเองอาจเสียทรัพย์หรือถูกขโมยข้อมูลส่วนบุคคลไปใช้ทำผิดกฎหมาย สร้างความเสียหายให้กับตนเองและครอบครัว และขอเน้นย้ำว่า ดีอีเอส มีการปราบปรามเว็บพนันต่อเนื่อง เพื่อตัดวงจรอาชญากรรมออนไลน์ไม่ให้เกิดความเสียหายต่อไป”
สำหรับประชาชน หรือผู้ที่มีข้อมูลเว็บพนันออนไลน์ สามารถแจ้ง กับกระทรวงดิจิทัลฯ ได้ที่ 1212 หรือ https://facebook.com/DESMonitor เพจอาสาจับตาออนไลน์
__________________

ที่มา : https://www.thaigov.go.th/news/contents/details/63975