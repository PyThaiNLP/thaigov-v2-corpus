รัฐบาลไทย-ข่าวทำเนียบรัฐบาล-รัฐบาลชวนโหลดแอป “MOC Agri Mart” ซื้อตรงสินค้าเกษตรจากเกษตรกร ตลอด 24 ชั่วโมง ไม่ผ่านพ่อค้าคนกลาง


วันศุกร์ที่ 20 มกราคม 2566
20/01/2566
พิมพ์
รัฐบาลชวนโหลดแอป “MOC Agri Mart” ซื้อตรงสินค้าเกษตรจากเกษตรกร ตลอด 24 ชั่วโมง ไม่ผ่านพ่อค้าคนกลาง
รัฐบาลชวนโหลดแอป “MOC Agri Mart” ซื้อตรงสินค้าเกษตรจากเกษตรกร ตลอด 24 ชั่วโมง ไม่ผ่านพ่อค้าคนกลาง
วันที่ 20 มกราคม 2566 นางสาวรัชดา ธนาดิเรก รองโฆษกประจำสำนักนายกรัฐมนตรี เปิดเผยว่า ตามนโยบายรัฐบาลที่มุ่งขับเคลื่อนการส่งเสริมธุรกิจออนไลน์แก่ผู้ประกอบการรายย่อยในภาคการเกษตร เพื่อขายสินค้าถึงผู้บริโภคโดยตรงไม่ต้องผ่านพ่อค้าคนกลาง ขณะนี้ กระทรวงพาณิชย์ได้เปิดตัวแพลตฟอร์มเกษตรผลิตพาณิชย์ตลาด ผ่านแอปพลิเคชั่นชื่อ “MOC Agri Mart”  สามารถซื้อขายสินค้าได้ตลอด 24 ชั่วโมง และเป็นการเพิ่มทางเลือกให้กับผู้บริโภค  มีทั้งผัก ผลไม้ สินค้าเกษตรแปรรูป ผลิตภัณฑ์สมุนไพร เป็นต้น ซึ่งความสำเร็จในครั้งนี้ เกิดขึ้นจากความร่วมมือกันระหว่างกระทรวงพาณิชย์กับกระทรวงเกษตรและสหกรณ์ที่ร่วมกับดำเนินการภายใต้วิสัยทัศน์ “เกษตรผลิต พาณิชย์ตลาด” เพื่อพัฒนาภาคเกษตรไทยไปสู่เป้าหมายของการเป็นศูนย์กลางสินค้าเกษตรและอาหารคุณภาพของโลก
มากไปกว่านั้น แอป MOC Agri Mart นี้ จะเป็นสื่อกลางในการให้ข้อมูลสินค้าเกษตร สินค้าชุมชน เเหล่งท่องเที่ยวเชิงเกษตร เเละข้อมูลอื่นๆ รวมทั้งสนับสนุนให้เกิดการซื้อขายสินค้าเกษตรผ่านช่องทางออนไลน์ จากเกษตรกร ผู้ผลิต เเละผู้ประกอบการไปถึงมือผู้บริโภค โดยผ่านกลไกการทำงานของเซลส์แมนจังหวัด (พาณิชย์จังหวัด) และเซลส์แมนประเทศ (ทูตพาณิชย์) ในการระบายสินค้าเกษตรตามฤดูกาลของแต่ละจังหวัดในลักษณะ Pre-order ให้แก่ผู้บริโภคทั้งในประเทศและต่างประเทศ ซึ่งจะช่วยกระจายสินค้าเกษตรและแก้ไขปัญหาสินค้าเกษตรล้นตลาดในแต่ละฤดูกาลได้อย่างเต็มรูปแบบ
ทั้งนี้ ผู้สนใจสามารถดาวน์โหลดแอป MOC Agri Mart ทั้งระบบปฏิบัติการ Android และ iOS มาใช้งานฟรี! หรือเลือกซื้อสินค้าผ่านเว็บไซต์ www.mocagrimart.com ได้เช่นกัน

ที่มา : https://www.thaigov.go.th/news/contents/details/63952