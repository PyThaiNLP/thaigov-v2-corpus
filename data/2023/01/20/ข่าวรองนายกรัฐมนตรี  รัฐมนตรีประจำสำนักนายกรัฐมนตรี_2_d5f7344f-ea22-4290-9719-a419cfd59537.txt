รัฐบาลไทย-ข่าวทำเนียบรัฐบาล-พลเอก ประวิตรฯ รองนายกรัฐมนตรีตรวจเยี่ยมภาคเหนือ ตามติดการพัฒนาแหล่งน้ำและการบริหารจัดการนำ้ภาคเหนือตอนล่างภาพรวม ย้ำเน้นพัฒนาแหล่งน้ำเพิ่มศักยภาพการเกษตรท้องถิ่น


วันศุกร์ที่ 20 มกราคม 2566
20/01/2566
พิมพ์
พลเอก ประวิตรฯ รองนายกรัฐมนตรีตรวจเยี่ยมภาคเหนือ ตามติดการพัฒนาแหล่งน้ำและการบริหารจัดการนำ้ภาคเหนือตอนล่างภาพรวม ย้ำเน้นพัฒนาแหล่งน้ำเพิ่มศักยภาพการเกษตรท้องถิ่น
พลเอก ประวิตรฯ รองนายกรัฐมนตรีตรวจเยี่ยมภาคเหนือ ตามติดการพัฒนาแหล่งน้ำและการบริหารจัดการนำ้ภาคเหนือตอนล่างภาพรวม ย้ำเน้นพัฒนาแหล่งน้ำเพิ่มศักยภาพการเกษตรท้องถิ่น
วันนี้ (20 มกราคม 2566) เวลา 10.00 น. พลเอก ประวิตร วงษ์สุวรรณ รองนายกรัฐมนตรี พร้อมรัฐมนตรีช่วยว่าการกระทรวงการคลัง และคณะ เดินทางขึ้นภาคเหนือตอนล่าง จว.พิษณุโลก และ จว. นครสวรรค์ ติดตามการขับเคลื่อนการบริหารจัดการน้ำและการพัฒนาแหล่งน้ำในพื้นที่ภาคเหนือ โดยมี ผวจ.พิษณุโลก และ นครสวรรค์ เลขาธิการสำนักงานทรัพยากรน้ำแห่งชาติ รวมทั้งหัวหน้าส่วนราชการที่เกี่ยวข้องให้การต้อนรับ
โดยรับฟังการบรรยายสรุป ความคืบหน้าการพัฒนาแหล่งน้ำในพื้นที่และการก่อสร้างประตูระบายน้ำ 4 แห่ง คือ ประตูระบายน้ำท่านางาม ท่าแพ บ้านวังจิกและโพธิ์ประทับช้าง ซึ่งเก็บกักน้ำลำน้ำรวมได้กว่า 38 ล้าน ลบม. พื้นที่รับประโยชน์กว่า 2 แสนไร่ พื้นที่รับประโยชน์ทั้ง จว.พิษณุโลก และ จว.พิจิตร ต่อจากนั้นได้ลงตรวจติดตามการก่อสร้างประตูระบายน้ำท่านางงาม อ.บางระกำ เพื่อรองรับพื้นที่ 5 ตำบล 1 อำเภอ พื้นที่รับประโยชน์ 51,375 ไร่ และตรวจพื้นที่ โครงการเขื่อนป้องกันตลิ่งริมแม่น้ำน่านทั้งสองฝั่ง  ต.พลายชุมพล อ.เมือง พร้อมพบปะและรับฟังปัญหาประชาชนในพื้นที่ โดยประชาชนในพื้นที่บางระกำ ได้แสดงความขอบคุณ พลเอก ประวิตรฯ ที่ลงมาช่วยแก้ปัญหาผลกระทบจากปัญหาน้ำท่วมและน้ำแล้งอย่างจริงจัง โดยสามารถมีน้ำใช้เพื่อการเกษตรและการดำรงชีพได้อย่างพอเพียงในฤดูแล้ง
พลเอก ประวิตร ฯ ได้กำชับ สทนช.กรมชลประทาน และหน่วยงานในพื้นที่ ประเมินพื้นที่เสี่ยงและเร่งหาแนวทางป้องกันน้ำท่วมจากปัญหาที่ผ่านมาโดยให้แก้ไขทันที ขอให้ความสำคัญเร่งดำเนินการโครงการพัฒนาแหล่งน้ำและพื้นที่หน่วงน้ำในพื้นที่ โดยเฉพาะการก่อสร้างประตูระบายน้ำท่างาม เพื่อกักเก็บน้ำยม และเขื่อนป้องกันตลิ่งริมน้ำน่านให้แล้วเสร็จตามแผนงาน สำหรับรองรับน้ำหลากและสะสมเก็บกักน้ำต้นทุนในฤดูฝน รวมทั้งเก็บกักน้ำใต้ดินในคราวเดียวกัน  เพื่อขยายขีดความสามารถจัดสรรกระจายน้ำให้ทั่วถึงในวงกว้าง เพื่อเพิ่มพื้นที่การเกษตรในฤดูแล้ง พร้อมย้ำ ถึงความมุ่งมั่นที่จะขับเคลื่อนการบริหารจัดการน้ำในภาพรวม ตั้งแต่ต้นน้ำ กลางน้ำและปลายน้ำไปพร้อมกัน โดยเฉพาะความเร่งด่วนในการพัฒนาแหล่งน้ำในพื้นที่ เพื่อยกระดับศักยภาพของท้องถิ่นและพัฒนาคุณภาพชีวิตประชาชนในพื้นที่
บ่ายวันเดียวกัน พลเอก ประวิตร ฯ และคณะ ได้เดินทางต่อไป จว.นครสวรรค์ ติดตามการเพิ่มประสิทธิภาพพื้นที่หน่วงน้ำและ การพัฒนาแหล่งเก็บน้ำพื้นที่บึงบอระเพ็ด เพื่อเร่งขยายการกักเก็บน้ำสำรองและกระจายน้ำเพื่อการเกษตร

ที่มา : https://www.thaigov.go.th/news/contents/details/63962