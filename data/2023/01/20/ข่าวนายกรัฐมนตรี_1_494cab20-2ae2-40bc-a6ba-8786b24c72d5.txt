รัฐบาลไทย-ข่าวทำเนียบรัฐบาล-นายกฯ เปิดเทศกาลตรุษจีน จ.ราชบุรี “สิริมงคล รุ่งเรือง โชคดี ปีกระต่าย” กระตุ้นการท่องเที่ยวไทย ชูวิถีชีวิต วัฒนธรรม ประวัติศาสตร์สองแผ่นดิน 


วันพฤหัสบดีที่ 19 มกราคม 2566
19/01/2566
พิมพ์
นายกฯ เปิดเทศกาลตรุษจีน จ.ราชบุรี “สิริมงคล รุ่งเรือง โชคดี ปีกระต่าย” กระตุ้นการท่องเที่ยวไทย ชูวิถีชีวิต วัฒนธรรม ประวัติศาสตร์สองแผ่นดิน
นายกฯ เปิดเทศกาลตรุษจีน จ.ราชบุรี “สิริมงคล รุ่งเรือง โชคดี ปีกระต่าย” กระตุ้นการท่องเที่ยวไทย ชูวิถีชีวิต วัฒนธรรม ประวัติศาสตร์สองแผ่นดิน เชิญชวนประชาชน-นักท่องเที่ยวร่วมกิจกรรมเฉลิมฉลองเทศกาลตรุษจีน อวยพรให้ชาวไทยเชื้อสายจีนสุขสมหวังร่ำรวยตลอดปี
นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า วันนี้ (19 มกราคม 2566) เวลา 17.30 น. ณ บริเวณริมเขื่อนรัฐประชาพัฒนา ตำบลหน้าเมือง อำเภอเมืองราชบุรี จังหวัดราชบุรี พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เป็นประธานเปิดงานเทศกาลตรุษจีนจังหวัดราชบุรี โดยมี พลเอก อนุพงษ์ เผ่าจินดา รัฐมนตรีว่าการกระทรวงมหาดไทย นายพิพัฒน์ รัชกิจประการ รัฐมนตรีว่าการกระทรวงการท่องเที่ยวและกีฬา นายอิทธิพล คุณปลื้ม รัฐมนตรีว่าการกระทรวงวัฒนธรรม นายสุชาติ ชมกลิ่น รัฐมนตรีว่าการกระทรวงแรงงาน นายธนกร วังบุญคงชนะ รัฐมนตรีประจำสำนักนายกรัฐมนตรี นายพีรพันธุ์ สาลีรัฐวิภาค เลขาธิการนายกรัฐมนตรี Mr. Yang Xin อุปทูตรักษาราชการแทนเอกอัครราชทูตสาธารณรัฐประชาชนจีนประจำประเทศไทย พร้อมด้วย ผู้แทนสถานทูตจีน คณะผู้บริหาร ผู้แทนหน่วยงานภาครัฐ ภาคเอกชน ประชาชน และสื่อมวลชน เข้าร่วมงาน
นายกรัฐมนตรีชมวีดิทัศน์ส่งเสริมการท่องเที่ยวจังหวัดราชบุรี ต่อด้วยการแสดงชุด “ตรุษจีนมหามงคลดินแดนเมืองมังกร” โดยแชมป์กายกรรมไทยสิงคโปร์มาเลเซีย จากนั้น รับฟังนายรณภพ เหลืองไพโรจน์ ผู้ว่าราชการจังหวัดราชบุรี กล่าวต้อนรับ และนายพิพัฒน์ รัชกิจประการ รัฐมนตรีว่าการกระทรวงการท่องเที่ยวและกีฬา กล่าวรายงานถึงวัตถุประสงค์การจัดงานเทศกาลตรุษจีนจังหวัดราชบุรี “สิริมงคล รุ่งเรือง โชคดี ปีกระต่าย” ซึ่งกำหนดจัดขึ้นในระหว่างวันที่ 19-23 มกราคม 2566 โดยนำเสนอเอกลักษณ์และการสืบทอดวัฒนธรรมของชาวไทยเชื้อสายจีนจากรุ่นสู่รุ่นในแหล่งท่องเที่ยวชุมชนชาวจีนในพื้นที่จังหวัดราชบุรี ซึ่งมีความหลากหลายและน่าสนใจ อันเป็นการกระจายรายได้สู่ชุมชนอย่างแท้จริง เกิดเศรษฐกิจหมุนเวียน พร้อมส่งมอบความสุขให้แก่คนไทยเชื้อสายจีนเนื่องในโอกาสวันขึ้นปีใหม่ตามธรรมเนียมจีน เช่น การจำลองบรรยากาศแบบจีน ตกแต่งประดับโคมไฟรูปทรงต่าง ๆ กิจกรรมสาธิตการทำอาหารมงคล การเพนท์โอ่งมังกรจิ๋ว การทำเทียนหอมมงคล การเรียนรู้เรื่องวัฒนธรรมการดื่มชา กิจกรรมเสริมสิริมงคลและโหราศาสตร์แบบจีน พร้อมการแสดงทางวัฒนธรรม การเชิดสิงโต เชิดมังกร และการแสดงงิ้ว เป็นต้น
โอกาสนี้ นายกรัฐมนตรีกล่าวเปิดงานฯ แสดงความยินดีที่ได้เดินทางมาจังหวัดราชบุรี เมืองโอ่งมังกร และเป็นประธานในพิธีเปิดงานตรุษจีนราชบุรี “สิริมงคล รุ่งเรือง โชคดี ปีกระต่าย” ซึ่งเทศกาลตรุษจีนถือเป็นเทศกาลที่มีความสำคัญมากในวัฒนธรรมจีน เป็นการเฉลิมฉลองวันขึ้นปีใหม่ อีกทั้งยังเป็นโอกาสสำคัญที่ได้ระลึกถึงความสัมพันธ์อันดีระหว่างประเทศไทยและสาธารณรัฐประชาชนจีนในโอกาสเฉลิมฉลองความสัมพันธ์ทางการทูตไทย-จีน ครบรอบ 48 ปี ด้วยมิตรภาพและความผูกพันระหว่างประชาชน รวมถึงความร่วมมือของทั้งสองประเทศที่พร้อมขับเคลื่อนความสัมพันธ์ให้แน่นแฟ้นยิ่งขึ้น เพื่อร่วมกันสร้างความกินดีอยู่ดีและประโยชน์สุขให้ประชาชนของทั้งสองประเทศ
นายกรัฐมนตรีกล่าวต่อว่า รัฐบาลส่งเสริมให้มีการจัดงานเทศกาลตรุษจีนในพื้นที่ชุมชนชาวจีนขนาดใหญ่และมีเอกลักษณ์ที่น่าสนใจหลายแห่งทั่วประเทศ ซึ่งแสดงให้เห็นถึงความสัมพันธ์อันดี และความร่วมมือทางด้านวัฒนธรรมและการท่องเที่ยวของทั้งสองประเทศที่มีมาอย่างยาวนาน ทั้งนี้ ประเทศไทยเป็นอีกหนึ่งประเทศที่มีการจัดงานเทศกาลตรุษจีนที่ใหญ่ที่สุดนอกสาธารณรัฐประชาชนจีน ซึ่งการจัดงานตรุษจีนราชบุรี นอกจากจะเป็นการเฉลิมฉลองวันขึ้นปีใหม่ตามธรรมเนียมจีนแล้ว ยังเป็นการสร้างบรรยากาศที่ดีด้านการท่องเที่ยวภายในประเทศ ส่งเสริมการท่องเที่ยวเมืองรอง และในขณะนี้มีนักท่องเที่ยวเป็นจำนวนมากเดินทางเข้ามาโดยเฉพาะช่วงเทศกาลตรุษจีน ดังนั้น การนำเสนอเอกลักษณ์และการสืบทอดทางวัฒนธรรมของชาวไทยเชื้อสายจีนจากรุ่นสู่รุ่นในแหล่งท่องเที่ยวชุมชนชาวจีนของจังหวัดราชบุรี ที่มีความหลากหลายและมีความน่าสนใจ และด้วยศักยภาพของจังหวัดที่ในอดีตได้รับการขนานนามว่าเป็นแหล่งรวมวัฒนธรรมของชนเผ่าต่าง ๆ ที่สำคัญทางประวัติศาสตร์ รวมถึงชาวจีนที่ได้เดินทางเข้ามาตั้งรกรากในพื้นที่ช่วงสมัยรัชกาลที่ 4 จนเกิดเป็นวิถีชีวิตและวัฒนธรรมที่ชาวไทยเชื้อสายจีนในจังหวัดราชบุรียังคงสืบทอดต่อกันมา และยังคงแสดงให้เห็นถึงอัตลักษณ์อันทรงคุณค่าของจังหวัดจึงช่วยดึงดูดนักท่องเที่ยวได้เป็นอย่างดี
นายกรัฐมนตรีกล่าวถึงการบริหารจัดการด้านเศรษฐกิจซึ่งมีความสำคัญ โดยรัฐบาลพยายามทำให้ดีที่สุดทั้งในระดับมหภาค จุลภาค เพื่อประโยชน์ของประชาชนซึ่งได้มีการพัฒนามาเป็นลำดับ มีการแก้ปัญหาเศรษฐกิจในแบบองค์รวม ตามงบประมาณและศักยภาพที่มีอยู่ นอกจากนี้ความร่วมมือของประชาชนคนไทยและผู้มีส่วนเกี่ยวข้องทุกคน จะทำให้ประเทศไทยเป็นจุดหมายปลายทางของนักท่องเที่ยว ขอให้คนไทยมีความรัก ความสามัคคี ช่วยกันทำให้บ้านเมืองสงบเรียบร้อย ร่วมเป็นเจ้าบ้านที่ดีด้วยรอยยิ้มสยาม เพราะภาคการท่องเที่ยวและบริการจะเป็นส่วนช่วยสร้างรายได้และเป็นส่วนสำคัญในการพัฒนาประเทศในช่วงเวลานี้ ขอให้ประคับประคองและร่วมมือกันพัฒนาไปตามลำดับเพื่อรักษาเสถียรภาพทางวินัยการเงินการคลังของประเทศให้ได้รับความเชื่อมั่น
นายกรัฐมนตรียังได้กล่าวถึงสถานการณ์แรงงาน ที่ปัญหาการว่างานเริ่มลดลง มีการจ้างงานมากขึ้น โดยได้กำชับผู้เกี่ยวข้องดูแลไม่ให้เกิดปัญหาขาดแคลนแรงงาน เพื่อให้สามารถบริการนักท่องเที่ยวได้อย่างเต็มศักยภาพ รวมทั้งการพัฒนาฝีมือแรงงานเพื่อส่งต่อไปยังสถานประกอบการที่ต้องการ เพื่อให้ทุกภาคส่วนมีรายได้ที่สูงขึ้นตามลำดับ ทั้งนี้ ต้องเป็นการดำเนินการที่ถูกต้องเป็นไปตามกฎหมาย นอกจากนี้ต้องไม่ทอดทิ้งการดูแลกลุ่มเปราะบางซึ่งรัฐบาลมีการดำเนินการอย่างต่อเนื่อง ทำให้กลุ่มคนเหล่านี้มีรายได้เพิ่มขึ้นและกระจายรายได้ให้ทั่วถึง ซึ่งในฐานะนายกรัฐมนตรีจะขับเคลื่อนงานให้เดินหน้าไปได้ด้วยดี
นายกรัฐมนตรีแสดงความเชื่อมั่นว่าการจัดงานเทศกาลตรุษจีนของจังหวัดราชบุรีจะเป็นส่วนหนึ่งในการสร้างความประทับใจ และมีส่วนช่วยกระตุ้นบรรยากาศการท่องเที่ยวในช่วงเทศกาลตรุษจีนให้กลับมาคึกคักอีกครั้ง เกิดการใช้จ่ายและกระจายรายได้ในพื้นที่การจัดงานและชุมชนใกล้เคียงเพิ่มมากขึ้น อันจะเป็นการช่วยเหลือผู้ประกอบการในพื้นที่จังหวัดราชบุรีและใกล้เคียง ซึ่งจะส่งผลดีต่อเศรษฐกิจในภาพรวมของประเทศ โดยเฉพาะอย่างยิ่งเป็นการส่งมอบความสุขในโอกาสขึ้นปีใหม่ตามธรรมเนียมจีน พร้อมกล่าวเชิญชวนประชาชนร่วมเที่ยวชมงาน ร่วมกันอุดหนุนสินค้า และร่วมส่งมอบความสุขในช่วงเทศกาลตรุษจีนด้วยผลิตภัณฑ์จากสินค้าชุมชน เพื่อเป็นการกระตุ้นเศรษฐกิจ สร้างอาชีพ สร้างรายได้ให้กับประชาชน
ในตอนท้าย นายกรัฐมนตรีขอบคุณทุกภาคส่วนที่ร่วมกันจัดงานได้อย่างน่าประทับใจ เพื่อให้ประชาชนและนักท่องเที่ยวได้เข้าร่วมกิจกรรมเฉลิมฉลองเทศกาลตรุษจีน และขอให้การจัดงานดำเนินไปด้วยความราบรื่น เกิดสัมฤทธิ์ผลตามเป้าหมายทุกประการ พร้อมกล่าวอวยพรเนื่องในวันตรุษจีนให้ประชาชนชาวไทยเชื้อสายจีนทุกท่านเปี่ยมล้นไปด้วยความสุข โชคดี ก่อเกิดโชคลาภ และความเป็นสิริมงคลรับปีกระต่าย และกล่าวอวยพรเป็นภาษาจีนว่า “ซินเจิ้งหรูอี้ ซินเหนียนฟาไฉ” ซึ่งหมายถึง “สุขสมหวังและร่ำรวยตลอดปี”
จบแล้ว นายกรัฐมนตรีทําพิธีเปิดงานฯ ด้วยการตีกลองมหามงคลฤกษ์ ภายหลังพิธีเปิด นายกรัฐมนตรีเยี่ยมชมงานฯ โดยได้ทักทายพ่อค้า แม่ค้า ผู้ประกอบการ ผู้เข้าร่วมชมงานด้วยความอบอุ่นและเป็นกันเอง พร้อมไหว้ฟ้าดิน ไหว้เทพเจ้า 9 พระองค์ ประกอบด้วย เจ้าพ่อกวนอู เจ้าแม่ทับทิม หลื่อโจ้วเซียนซือ เจ้าพ่อใต้ฮงกง เจ้าพ่อหลักเมือง เจ้าพ่อเขางู (ปุนเถ้ากง) เจ้าพ่อเขาตก (แปะกง) เทพนาจา และพระภูมิใหญ่ ซึ่งเป็นสิ่งศักดิ์สิทธิ์ที่ประชาชนให้ความเคารพนับถือและได้อัญเชิญจากศาลเจ้าในพื้นที่มาให้กราบไหว้ขอพรในช่วงเทศกาลตรุษจีน เพื่อความเป็นสิริมงคล และก่อนเดินทางกลับ นายกรัฐมนตรีได้ถ่ายรูปกับโอ่งมังกรยักษ์สัญลักษณ์ประจำจังหวัดราชบุรี พร้อมร่วมผัดหมี่มงคลในกระทะยักษ์แจกจ่ายประชาชนผู้ร่วมงานด้วย

ที่มา : https://www.thaigov.go.th/news/contents/details/63938