รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม เผยราชทัณฑ์เริ่มฉีดวัคซีนโควิดเข็ม 5 แล้ว กำชับดูแลให้เหมือนคนในครอบครัว นักโทษต้องได้รับตามสิทธิ เตือนมาตรการป้องกันอย่าหละหลวม-ห้ามประมาท 


วันศุกร์ที่ 20 มกราคม 2566
20/01/2566
พิมพ์
รัฐมนตรีว่าการกระทรวงยุติธรรม เผยราชทัณฑ์เริ่มฉีดวัคซีนโควิดเข็ม 5 แล้ว กำชับดูแลให้เหมือนคนในครอบครัว นักโทษต้องได้รับตามสิทธิ เตือนมาตรการป้องกันอย่าหละหลวม-ห้ามประมาท
รัฐมนตรีว่าการกระทรวงยุติธรรม เผยราชทัณฑ์เริ่มฉีดวัคซีนโควิดเข็ม 5 แล้ว กำชับดูแลให้เหมือนคนในครอบครัว นักโทษต้องได้รับตามสิทธิ เตือนมาตรการป้องกันอย่าหละหลวม-ห้ามประมาท หากเชื้อหลุดเข้าไปหวั่นเกิดความวุ่นวายซ้ำเก่า
นายสมศักดิ์ เทพสุทิน รัฐมนตรีว่าการกระทรวงยุติธรรม เปิดเผยถึงความคืบหน้าการฉีดวัคซีนโควิด-19ให้แก่ผู้ต้องขังในเรือนจำว่า หลังจากที่รับวัคซีนจากกรมควบคุมโรค กระทรวงสาธารณสุข ทางกรมราชทัณฑ์ได้ทยอยฉีดวัคซีนให้กับผู้ต้องขังทั่วประเทศ ขณะนี้กรมราชทัณฑ์ได้ฉีดวัคซีนให้กับผู้ต้องขังไปแล้วทั้งหมด 1,077,328 โดส โดยมีผู้ต้องขังที่ได้รับวัคซีน 3 เข็มขึ้นไป 196,985 คน ได้รับ 4 เข็ม 102,593 คน และ 5 เข็ม 36,877 คน โดยตอนนี้เรากำลังเร่งฉีดให้ครบทุกคน นอกจากนี้ ยังมีการอบรมให้ความรู้เจ้าหน้าที่เกี่ยวกับโรคระบาด การป้องกัน และการปฏิบัติตน และเร่งทำการสื่อสาร ทำความเข้าใจระหว่างเจ้าหน้าที่และผู้ต้องขัง หลังจากที่กรมราชทัณฑ์ได้ถอดบทเรียนจากในอดีต และดำเนินการแก้ไขปัญหาต่างๆ แล้ว เช่น การจัดทำมาตรฐานในการปฏิบัติงานด้านการควบคุมผู้ต้องขัง (SOPs) การสร้างระบบสืบสวนหาข่าวและเครือข่าย การซ้อมแผนเผชิญเหตุทุกไตรมาส
"เราต้องเร่งฉีดวัคซีนให้กับผู้ต้องขังทุกคน ตามสิทธิที่พวกเขาควรจะได้รับ ซึ่งผมได้กำชับไปยังกรมราชทัณฑ์ ให้ดูแลพวกเขาเหมือนคนในครอบครัว และต้องไม่ประมาทกับสถานการณ์โควิด แม้ที่ผ่านมาภาวะการติดเชื้อในประเทศจะลดลงไปมากจนไม่มีความน่าห่วง แต่โควิดก็ยังไม่ได้หมดไป ยังพบผู้ติดเชื้ออยู่เรื่อยๆ ดังนั้นมาตรการต่างๆ ที่เราดำเนินการอยู่ก็อย่าหละหลวม ที่ผ่านมาทุกเรือนจำก็มีมาตรการป้องกันที่เข้มงวดดีอยู่แล้ว ขอให้ปฏิบัติอย่างต่อเนื่อง เพราะหากมีเชื้อหลุดเข้าไปได้ จะส่งผลกระทบวงกว้าง ผู้ต้องขังอาจเกิดความตระหนก กลัวติดเชื้อ แล้วจะไม่ได้รับการรักษา ทำให้เกิดความจราจลและวุ่นวายเหมือนเหตุการณ์ในอดีตได้ รวมถึงเรื่องของมาตรฐานการทำงานในเรือนจำต้องปฏิบัติตามหลักสากล และพัฒนาให้ดีขึ้นกว่าเดิม ทุกอย่างต้องโปร่งใสและตรวจสอบได้" นายสมศักดิ์ กล่าว

ที่มา : https://www.thaigov.go.th/news/contents/details/63970