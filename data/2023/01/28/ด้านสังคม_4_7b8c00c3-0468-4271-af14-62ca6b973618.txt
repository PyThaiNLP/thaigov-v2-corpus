รัฐบาลไทย-ข่าวทำเนียบรัฐบาล-"อนุทิน" ย้ำ อสม.โคราช ช่วยคัดกรองสุขภาพผู้สูงวัยให้ครบ 100% สู่เป้าหมาย 10 ล้านคนทั่วประเทศ


วันเสาร์ที่ 28 มกราคม 2566
"อนุทิน" ย้ำ อสม.โคราช ช่วยคัดกรองสุขภาพผู้สูงวัยให้ครบ 100% สู่เป้าหมาย 10 ล้านคนทั่วประเทศ
รมว.สธ. มอบนโยบายของขวัญปีใหม่ 2566 “ปีแห่งสุขภาพสูงวัยไทย” แก่ อสม. จังหวัดนครราชสีมา มอบหมายให้ช่วยเจ้าหน้าที่สาธารณสุขคัดกรองสุขภาพผู้สูงอายุให้ครบ 100% มุ่งสู่เป้าหมาย 10 ล้านคนทั่วประเทศ
รองนายกรัฐมนตรีและรัฐมนตรีว่าการกระทรวงสาธารณสุข มอบนโยบายของขวัญปีใหม่ 2566 “ปีแห่งสุขภาพสูงวัยไทย” แก่ อสม. จังหวัดนครราชสีมา มอบหมายให้ช่วยเจ้าหน้าที่สาธารณสุขคัดกรองสุขภาพผู้สูงอายุให้ครบ 100% มุ่งสู่เป้าหมาย 10 ล้านคนทั่วประเทศ เพื่อผู้สูงอายุไทยมีสุขภาพดี แข็งแรงสมวัย ครอบครัวมีความสุข
วันนี้ (28 มกราคม 2566) ที่ โรงเรียนห้วยแถลงพิทยาคม จ.นครราชสีมา นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข มอบนโยบาย ของขวัญปีใหม่ 2566 “ปีแห่งสุขภาพสูงวัยไทย” แก่ อสม. จ.นครราชสีมา ประมาณ 1,000 คน พร้อมมอบของขวัญปีใหม่ ได้แก่ แว่นสายตา ผ้าอ้อมผู้ใหญ่ ฟันปลอม แก่ตัวแทนผู้สูงอายุที่มาร่วมงาน
นายอนุทินกล่าวว่า อสม. ถือเป็นหมอคนที่ 1 ในการดูแลสุขภาพประชาชน ซึ่งสถานการณ์โควิด 19 ที่ผ่านมา อสม. สามารถปฏิบัติหน้าที่ได้เป็นอย่างดี จนทำให้ระบบสาธารณสุขไทยเป็นที่ยอมรับจากนานาชาติ สำหรับปี 2566 นี้ ประเทศไทยได้เข้าสู่สังคมสูงอายุอย่างสมบูรณ์ จึงขอให้ อสม. ร่วมกับเจ้าหน้าที่สาธารณสุขคัดกรองสุขภาพผู้สูงอายุให้ครบ 100% เพื่อนำไปสู่เป้าหมาย 10 ล้านคนทั่วประเทศ ตามนโยบายของกระทรวงสาธารณสุข และนำส่งข้อมูลสุขภาพเข้าระบบเพื่อให้กระทรวงสาธารณสุขสามารถดูแลสุขภาพผู้สูงอายุได้อย่างมีประสิทธิภาพ แข็งแรงเหมาะสมกับวัย มีคุณภาพชีวิตที่ดี ช่วยให้ครอบครัวมีความสุข นอกจากนี้ ขอให้ช่วยขับเคลื่อนงานสำคัญของรัฐบาล คือการป้องกันแก้ไขปัญหายาเสพติดให้หมดไป โดยช่วยสอดส่องดูแล เฝ้าระวังยาเสพติดทุกชนิดในชุมชน และร่วมในการติดตามผู้ผ่านการบำบัดฟื้นฟูยาเสพติด เน้นการช่วยเหลือในด้านสุขภาพภายหลังการหยุดใช้ยาเสพติด คอยดูแล สอดส่อง และส่งเสริมความเป็นอยู่ของผู้ผ่านการบำบัด เพื่อป้องกันไม่ให้กลับไปยุ่งเกี่ยวกับยาเสพติดอีก
นายอนุทินกล่าวต่อว่า สำหรับเรื่องค่าตอบแทนของ อสม. ในปีงบประมาณ 2567 (ตั้งแต่เดือนกันยายน 2566 เป็นต้นไป) กระทรวงสาธารณสุขได้บรรจุค่าตอบแทน อสม. คนละ 2,000 บาท ต่อเดือน ในคำของบประมาณรายจ่ายของกระทรวงสาธารณสุขแล้ว เพื่อช่วยทำให้เกิดความมั่นคงและมีประสิทธิภาพในการดูแลสุขภาพประชาชนมากขึ้น โดยจะมีการเสนอเรื่องให้กับหน่วยงานที่เกี่ยวข้องเพื่อพิจารณาต่อไปตามขั้นตอน
****************************** 28 มกราคม 2566

ที่มา : https://www.thaigov.go.th/news/contents/details/64293