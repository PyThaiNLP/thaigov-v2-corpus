รัฐบาลไทย-ข่าวทำเนียบรัฐบาล-เตือนอย่าหลงเชื่อสรรพากรเก๊ หลอกยื่นภาษีประจำปี


วันเสาร์ที่ 28 มกราคม 2566
28/01/2566
พิมพ์
เตือนอย่าหลงเชื่อสรรพากรเก๊ หลอกยื่นภาษีประจำปี
เตือนอย่าหลงเชื่อสรรพากรเก๊ หลอกยื่นภาษีประจำปี
วันที่ 28 มกราคม 2566 นางสาวรัชดา ธนาดิเรก รองโฆษกประจำสำนักนายกรัฐมนตรี เปิดเผยว่า ขณะนี้เป็นช่วงเวลาการยื่นแบบแสดงรายการภาษีเงินได้บุคคลธรรมดาสำหรับปีภาษี 2565 (วันที่ 1 มกราคม - 31 มีนาคม 2566) ซึ่งประชาชนสามารถทำการยื่นแบบฯ ผ่านอินเทอร์เน็ตที่เว็บไซด์ www.rd.go.th ได้ สำหรับผู้ที่ได้รับจดหมายแจ้งเตือน หากมีข้อสงสัยสามารถสอบถามเพิ่มเติมกับเจ้าหน้าที่สรรพากรได้ตามเบอร์โทรศัพท์ในหนังสือแจ้งเตือนดังกล่าว หรือ สอบถามข้อเท็จจริงเกี่ยวกับภาษีได้ที่ สายด่วนกรมสรรพากร โทร.1161
อย่างไรก็ตาม ขอเตือนให้ผู้เสียภาษีระมัดระวังกลลวงจากมิจฉาชีพด้วย ซึ่งในปีที่แล้ว พบมีการแอบอ้างเป็นเจ้าหน้าที่กรมสรรพากรโทรศัพท์หลอกลวงผู้เสียหายภาษีในกรณีต่างๆ เช่น อ้างว่าจะคืนภาษีให้ อ้างว่าเป็นนี่ภาษีอากรค้างกรมสรรพากร หรือในเรื่องอื่นๆ โดยมีเงื่อนไขให้กดลิ้งค์ปลอมตามที่ส่งให้ทางแอพพลิเคชั่น LINE หรือให้แจ้งรหัสOTP 6 หลัก โดยอ้างว่าจะดำเนินการให้ ซึ่งทางกรมสรรพากรได้แจ้งเตือนให้ผู้เสียภาษีและประชาชนทราบ ว่ากรมฯไม่มีการใช้แอพพลิเคชั่น LINE ในการติดต่อเพื่อให้ผู้เสียภาษีและประชาชนทำธุรกรรมด้านภาษีในทุกกรณี ทั้งการแจ้งคืนภาษีหรือการตรวจสอบการติดตามหนี้ภาษีอากรค้าง
ล่าสุด ทางเจ้าหน้าที่ตำรวจปัองกันอาชญากรรมทางเทคโนโลยี ได้ให้คำแนะนำ ดังนี้
1. กรมสรรพากร ไม่มีนโยบายติดต่อประชาชนทางโทรศัพท์หรือ ส่ง SMS หากมีการติดต่อให้ขอรายละเอียดไว้ และติดต่อสำนักงานสรรพากรด้วยตนเอง
2. ตั้งสติ ตรวจสอบ ให้ดีว่าเป็นกรมสรรพากร หรือเจ้าหน้าที่สรรพากรโดยโทร 1161 เพื่อตรวจสอบ
3. ไม่กดลิงก์ หรือติดตั้งโปรแกรม หรือแอปพลิเคชันที่ผู้อื่นส่งมาให้โดยเด็ดขาด หากต้องการใช้งานให้ติดตั้งผ่าน App Store หรือ Play Store เท่านั้น
4.ไม่ติดตั้งโปรแกรมจากแหล่งที่ไม่น่าเชื่อถือ ไม่กดโฆษณาหรือหน้าต่าง (Pop-up) ปลอมบนเว็บไซต์ที่เข้าเยี่ยมชม เพราะเสี่ยงต่อการฝังหรือติดตั้งมัลแวร์จากมิจฉาชีพโดยไม่รู้ตัว
5.ไม่กดลิงก์ที่ส่งต่อกันมาจากสื่อสังคมออนไลน์ และให้ตรวจสอบทุกครั้งก่อนที่จะติดตั้ง
6.ไม่โอนเงิน หรือทำธุรกรรมใดๆ ผ่านแอปพลิเคชัน ผ่านลิงก์หรือคิวอาร์โค้ด (QR Code) โดยเฉพาะอย่างยิ่งบัญชีธนาคารที่ใช้ชื่อของบุคคลธรรมดา
7.ไม่กรอกข้อมูลส่วนตัว หรือข้อมูลทางการเงินลงในลิงก์หรือแอปพลิเคชันที่เข้ามาในลักษณะดังกล่าวโดยเด็ดขาด
จึงขอย้ำเตือนประชาชน อย่าหลงเชื่อการแอบอ้างเป็นเจ้าหน้าที่สรรพากรโทรหา ส่ง SMS แจ้งให้ประชาชนยื่นแบบหรือให้ชำระภาษีประจำปี เพราะอาจทำให้ท่านได้รับความเสียหายต้องสูญเสียทรัพย์สินได้

ที่มา : https://www.thaigov.go.th/news/contents/details/64282