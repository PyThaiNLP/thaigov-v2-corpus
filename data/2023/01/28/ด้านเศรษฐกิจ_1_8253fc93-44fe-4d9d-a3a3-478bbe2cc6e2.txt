รัฐบาลไทย-ข่าวทำเนียบรัฐบาล-กรมทางหลวง ชวนกางเต็นท์ ชมดอกนางพญาเสือโคร่งแบบใกล้ชิด ณ หมวดทางหลวงจอมทอง จังหวัดเชียงใหม่ 


วันเสาร์ที่ 28 มกราคม 2566
กรมทางหลวง ชวนกางเต็นท์ ชมดอกนางพญาเสือโคร่งแบบใกล้ชิด ณ หมวดทางหลวงจอมทอง จังหวัดเชียงใหม่
.....
นายสราวุธ ทรงศิวิไล อธิบดีกรมทางหลวง กระทรวงคมนาคม เปิดเผยว่า กรมทางหลวง (ทล.) โดย สำนักงานทางหลวงที่ 1 โดยแขวงทางหลวงเชียงใหม่ที่ 1 ดำเนินการเตรียมพื้นที่บริเวณสำนักงานหมวดทางหลวงจอมทอง จังหวัดเชียงใหม่ ให้เป็นลานกางเต็นท์บริการนักท่องเที่ยวสำหรับชมความงามดอกพญาเสือโคร่งหรือซากุระเมืองไทย เพื่อเป็นการส่งเสริมการท่องเที่ยวตามแนวเส้นทางหลวง โดยเป็นนโยบายของ นายศักดิ์สยาม  ชิดชอบ รัฐมนตรีว่าการกระทรวงคมนาคม ที่ต้องการให้หน่วยงานในสังกัดเตรียมความพร้อมในทุกมิติ เพื่อรองรับการท่องเที่ยว สร้างความเติบโตให้กับเศรษฐกิจของประเทศไทย
ทล. จึงอำนวยความสะดวกแก่ผู้เดินทางด้วยการจัดเตรียมความพร้อมด้านเส้นทางให้มีสภาพดี ทำความสะอาดป้ายเตือน ป้ายแนะนำ เพื่อให้ประชาชนเดินทางได้อย่างสะดวกและปลอดภัย รวมทั้งให้บริการสอบถามข้อมูลทางหลวง จุดจอดพักรถ ศาลานั่งพัก ห้องน้ำสาธารณะ  และลานกางเต็นท์ฟรี สำหรับบริการผู้ใช้ทางและนักท่องเที่ยว สามารถรองรับได้ประมาณ 180 - 200 หลัง
ปัจจุบัน ดอกนางพญาเสือโคร่งหรือซากุระเมืองไทยในพื้นที่หมวดทางหลวงจอมทองเริ่มออกดอกบานสะพรั่งแล้ว ประมาณ 80% ทำให้บรรยากาศโดยรวมของพื้นที่ซึ่งแวดล้อมด้วยภูเขา เกิดความสวยงามน่าตื่นตาตื่นใจเป็นอย่างมาก รวมทั้งด้านข้างยังมีลำธารเล็ก ๆ ไหลผ่าน ซึ่งนักท่องเที่ยวสามารถจอดแวะชมวิวทิวทัศน์ที่สวยงามและเก็บภาพความประทับใจขณะที่มาพักได้ สำหรับในช่วงเดือนมกราคม - ต้นเดือนกุมภาพันธ์นี้ เป็นช่วงชมดอกนางพญาเสือโคร่งที่ขึ้นตลอดสองข้างทางหลวง บนทางหลวงหมายเลข 1009 ตอนจอมทอง - ดอยอินทนนท์  ระหว่าง กม.ที่ 30 - กม.ที่ 32
นอกจากนี้ ทล. ขอแนะนำสถานที่ท่องเที่ยวที่โดดเด่นที่สุด คือ อุทยานแห่งชาติดอยอินทนนท์ ซึ่งเป็นจุดสูงสุดแดนสยาม ที่ในช่วงฤดูหนาวจะมีอากาศหนาวเย็นจนเกิดน้ำค้างแข็ง (แม่คะนิ้ง) ทำให้นักท่องเที่ยวเดินทางมาชมเป็นจำนวนมาก
สำหรับเส้นทางที่จะเดินทางมาท่องเที่ยว ณ หมวดทางหลวงจอมทอง เดินทางจากตัวเมืองเชียงใหม่ ประมาณ 1 ชั่วโมง บนทางหลวงหมายเลข 108  แล้วเลี้ยวขวาบริเวณแยกดอยอินทนนท์ ช่วง กม. ที่ 57 เข้าสู่ทางหลวงหมายเลข 1009 ประมาณ กม. ที่ 30+450 ด้านซ้ายทาง ตรงข้ามที่ทำการอุทยานแห่งชาติดอยอินทนนท์ เปิดให้บริการตลอดทั้งปี และเดินทางต่อไปอีก 16 กิโลเมตร จะถึงจุดสูงสุดแดนสยาม
ทล. ขอความร่วมมือประชาชนเดินทางอย่างปลอดภัยและใส่ใจสิ่งแวดล้อม โปรดใช้ความระมัดระวังในการใช้เส้นทาง ปฏิบัติตาม “ชีวิตวิถีใหม่ ขับขี่อย่างปลอดภัย ไร้อุบัติเหตุ” เพื่อความสะดวกปลอดภัยของผู้ร่วมทาง หากประชาชนต้องการจองพื้นที่กางเต็นท์ หรือสอบถามสภาพเส้นทาง สภาพการจราจรหรือขอความช่วยเหลือต่าง ๆ สามารถติดต่อได้ที่หมวดทางหลวงจอมทอง โทร 053 286 733 หรือสายด่วนกรมทางหลวง 1586 (โทรฟรีทุกเครือข่ายตลอด 24 ชั่วโมง)

ที่มา : https://www.thaigov.go.th/news/contents/details/64288