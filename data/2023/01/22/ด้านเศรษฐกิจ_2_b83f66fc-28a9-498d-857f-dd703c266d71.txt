รัฐบาลไทย-ข่าวทำเนียบรัฐบาล-รสอ.รก.รปอ.ณัฏฐิญาฯ ติวเข้มทีมงาน MIND ปั้นกลยุทธ์ “เทคนิคการบริหารจัดการเรื่องร้องเรียน”


วันอาทิตย์ที่ 22 มกราคม 2566
22/01/2566
พิมพ์
รสอ.รก.รปอ.ณัฏฐิญาฯ ติวเข้มทีมงาน MIND ปั้นกลยุทธ์ “เทคนิคการบริหารจัดการเรื่องร้องเรียน”
นางสาวณัฏฐิญา เนตยสุภา รองอธิบดีกรมส่งเสริมอุตสาหกรรม รักษาราชการแทนรองปลัดกระทรวงอุตสาหกรรม เป็นประธานเปิดการสัมมนาเชิงปฏิบัติการเรื่อง “เทคนิคการบริหารจัดการเรื่องร้องเรียน”
เมื่อวันที่ 20 มกราคม 2566 นางสาวณัฏฐิญา เนตยสุภา รองอธิบดีกรมส่งเสริมอุตสาหกรรม รักษาราชการแทนรองปลัดกระทรวงอุตสาหกรรม เป็นประธานเปิดการสัมมนาเชิงปฏิบัติการเรื่อง “เทคนิคการบริหารจัดการเรื่องร้องเรียน” จัดโดย กองตรวจราชการ สำนักงานปลัดกระทรวงอุตสาหกรรม ในฐานะที่ได้รับมอบหมายให้ปฏิบัติหน้าที่ศูนย์รับเรื่องร้องเรียนเกี่ยวกับการประกอบกิจการอุตสาหกรรม เพื่อเสริมสร้างความรู้ ความเข้าใจในข้อกฎหมายที่เกี่ยวข้องกับเรื่องร้องเรียน ให้เจ้าหน้าที่จากสำนักงานอุตสาหกรรมจังหวัด ได้มีการแลกเปลี่ยนเรียนรู้ด้านวิชาการ การแก้ไขปัญหาร้องเรียนซ้ำซากของประชาชน และส่งเสริมการบูรณาการการแก้ไขปัญหาข้อร้องเรียนและเหตุภาวะฉุกเฉิน โดยมี นายเตมีย์ พันธุวงค์ราช ผู้อำนวยการกองตรวจราชการ กล่าวรายงาน พร้อมด้วย นายพุทธิกรณ์ วิชัยดิษฐ อุตสาหกรรมจังหวัดนครราชสีมา นางคนึงนิจ ทยายุทธ ผู้อำนวยการศูนย์ส่งเสริมอุตสาหกรรมภาคที่ 6 ข้าราชการ และเจ้าหน้าที่ของสำนักงานอุตสาหกรรมจังหวัด จำนวน 11 จังหวัด ได้แก่ นครราชสีมา บุรีรัมย์ ชัยภูมิ สุรินทร์ ศรีสะเกษ อำนาจเจริญ สระบุรี สระแก้ว ปราจีนบุรี นครนายก ขอนแก่น และศูนย์ส่งเสริมอุตสาหกรรมภาคที่ 6 เข้าร่วม ณ โรงแรมแคนทารี โคราช จังหวัดนครราชสีมา
รสอ.รก.รปอ. กล่าวว่า กระทรวงอุตสาหกรรม เป็นหน่วยงานหลักในการขับเคลื่อนภาคอุตสาหกรรมของประเทศ นอกจากการกำกับดูแลให้สถานประกอบการโรงงานและเหมืองแร่ดำเนินการตามกฎหมายแล้ว ท่านปลัดกระทรวงอุตสาหกรรม (ดร.ณัฐพล รังสิตพล) ยังให้ความสำคัญกับการส่งเสริมพัฒนาภาคอุตสาหกรรม ให้ขยายตัวอย่างเป็นมิตรกับสิ่งแวดล้อมและสามารถอยู่ร่วมกับชุมชนได้ ภายใต้การดำเนินงานที่มุ่งปรับเปลี่ยนสู่อุตสาหกรรมวิถีใหม่ : มุ่งสู่ความสำเร็จ 4 มิติ ประกอบด้วย ความสำเร็จทางธุรกิจ ชุมชน/สังคม สิ่งแวดล้อม และกระจายรายได้สู่ประชาชน เพื่อการสร้างการพัฒนาอุตสาหกรรมอย่างรอบด้าน มุ่งเน้นการปรับเปลี่ยนอุตสาหกรรมสู่ S-Curve การผลิตสมัยใหม่ และโมเดลธุรกิจรูปแบบใหม่ การเสริมสร้างอุตสาหกรรมที่คำนึงถึงสิ่งแวดล้อม ภายใต้แนวคิด BCG ตลอดจนการส่งเสริมให้ชุมชน/สังคม ให้มีชีวิตความเป็นอยู่ที่ดีขึ้นจากการอยู่ร่วมกับภาคอุตสาหกรรม
ทั้งนี้ ที่ผ่านมาประเทศไทย ประสบปัญหา ทั้งทางเศรษฐกิจ สังคม และการเมือง ทำให้ปัญหาการร้องเรียน และข้อพิพาทกับชุมชนจากการประกอบกิจการอุตสาหกรรมมีมากขึ้น เรื่องร้องเรียนบางกรณีอาจก่อให้เกิดผลกระทบในวงกว้าง และส่งผลต่อความภาพลักษณ์ความน่าเชื่อถือขององค์กร ดังนั้น กระทรวงอุตสาหกรรม จึงมีความจำเป็นอย่างยิ่งที่จะต้องปรับการทำงานให้เป็นไปในเชิงรุกให้มากกว่าเชิงรับ โดยการปฏิรูปหน่วยงาน ตามนโยบายท่านปลัดกระทรวงอุตสาหกรรม ใช้ “หัว และ ใจ ปั้นอุตสาหกรรมคู่ชุมชน (MIND)” โดยการให้ความสำคัญกับสิ่งรอบข้าง ไม่ได้มองแค่เรื่องอุตสาหกรรมเป็นหลัก ด้วยการยกระดับการกำกับดูแล การประกอบกิจการโรงงานและเหมืองแร่ สู่อุตสาหกรรมดีคู่ชุมชน เพื่อให้ครอบคลุมในทุกมิติ เน้นการแก้ปัญหาเรื่องร้องเรียนและเหตุฉุกเฉิน รวมทั้งเป็นการป้องกันก่อนเกิดเหตุในสถานประกอบการ โดยต้องมีการปรับกระบวนการทำงานเป็นเชิงรุกตั้งแต่ต้นน้ำจนถึงปลายน้ำ

ที่มา : https://www.thaigov.go.th/news/contents/details/64030