รัฐบาลไทย-ข่าวทำเนียบรัฐบาล-รสอ.รก.รปอ.ณัฏฐิญาฯ ตรวจเยี่ยม สอจ.นครราชสีมา ย้ำบูรณาการการทำงานเชิงพื้นที่ สร้างความเข้มแข็งด้วยเกษตรอุตสาหกรรม


วันอาทิตย์ที่ 22 มกราคม 2566
22/01/2566
พิมพ์
รสอ.รก.รปอ.ณัฏฐิญาฯ ตรวจเยี่ยม สอจ.นครราชสีมา ย้ำบูรณาการการทำงานเชิงพื้นที่ สร้างความเข้มแข็งด้วยเกษตรอุตสาหกรรม
นางสาวณัฏฐิญา เนตยสุภา รองอธิบดีกรมส่งเสริมอุตสาหกรรม รักษาราชการแทนรองปลัดกระทรวงอุตสาหกรรม ตรวจเยี่ยมและมอบนโยบายให้ข้าราชการและเจ้าหน้าที่สำนักงานอุตสาหกรรมจังหวัดนครราชสีมา
เมื่อวันที่ 20 มกราคม 2566 นางสาวณัฏฐิญา เนตยสุภา รองอธิบดีกรมส่งเสริมอุตสาหกรรม รักษาราชการแทนรองปลัดกระทรวงอุตสาหกรรม ตรวจเยี่ยมและมอบนโยบายให้ข้าราชการและเจ้าหน้าที่สำนักงานอุตสาหกรรมจังหวัดนครราชสีมา โดยมี นายพุทธิกรณ์ วิชัยดิษฐ อุตสาหกรรมจังหวัดนครราชสีมา นางคนึงนิจ ทยายุทธ ผู้อำนวยการศูนย์ส่งเสริมอุตสาหกรรมภาคที่ 6 นายประสิทธิ์ ศรีพรหม ผู้อำนวยการสำนักงานอุตสาหกรรมพื้นฐานและการเหมืองแร่ เขต 6 ข้าราชการ และเจ้าหน้าที่ สำนักงานอุตสาหกรรมจังหวัดนครราชสีมา ให้การต้อนรับ ณ สำนักงานอุตสาหกรรมจังหวัดนครราชสีมา
ทั้งนี้ รสอ.รก.รปอ. ได้มอบแนวทางในการดำเนินงาน ภายใต้นโยบายของท่านปลัดกระทรวงอุตสาหกรรม (ดร.ณัฐพล รังสิตพล) โดยมุ่งการสร้างอุตสาหกรรมจังหวัดให้มีความแข็งแรง อันจะนำไปสู่ความแข็งแกร่งของกระทรวงอุตสาหกรรม รวมทั้งการให้ความสำคัญในด้านนวัตกรรมโดยเฉพาะจังหวัดที่มีพื้นที่ขนาดใหญ่และมีมหาวิทยาลัยหลายแห่ง ควรใช้ประโยชน์จากส่วนนี้ เพื่อประสานความร่วมมือ พร้อมบูรณาการการทำงานร่วมกัน ทั้งในด้านการบ่มเพาะงานวิจัยในด้านต่าง ๆ เพื่อให้เกิด Start Up ซึ่งจังหวัดนครราชสีมานับว่ามีพื้นฐานและความโดดเด่นในด้านการเกษตร สามารถผลักดันไปสู่การเป็น “เกษตรอุตสาหกรรม” ทำให้เกิดการสร้างงาน สร้างรายได้ในชุมชน ตลอดจนสามารถปั้นผลิตภัณฑ์ให้เป็นแบรนด์ชุมชนของตนเองได้ นอกจากนี้ ท่านปลัดกระทรวงฯ ยังได้กำชับถึงแนวทางการแก้ไขปัญหา PM 2.5 ด้วยการเสนอแนวทางในการรับซื้ออ้อยสด เพื่อลดการเผาอ้อย อันเป็นสาเหตุหนึ่งของปัญหามลพิษทางอากาศ โดยจะต้องมีการบูรณาการร่วมกันกับทางจังหวัด และกระทรวงมหาดไทย เพื่อการก้าวสู่เป็นเมืองอุตสาหกรรมเชิงนิเวศ
หลังจากนั้น รสอ.รก.รปอ. พร้อมคณะ ได้ลงพื้นที่ตรวจเยี่ยมการก่อสร้างของสำนักงานอุตสาหกรรมจังหวัดนครราชสีมาแห่งใหม่ ตั้งอยู่ที่ ตำบลปรุใหญ่ อำเภอเมือง จังหวัดนครราชสีมา รวมทั้ง เยี่ยมชมร้านวัชรไหมไทย ตำบลธงชัยเหนือ อำเภอปักธงชัย จังหวัดนครราชสีมา ซึ่งเป็นร้านจำหน่ายผ้าไหมชื่อดังของ อ.ปักธงชัย มีผ้าไหมให้เลือกมากมายหลายชนิด เช่น ผ้ามัดหมี่ ผ้าไหมพื้นเรียบ ผ้าไหมยกดอก ผ้าไหมลูกแก้ว ผ้าไหมสีธรรมชาติ และผ้าสำเร็จรูป เป็นต้น โดยทางร้านมีการพัฒนารูปแบบการทอ การตัดเย็บ และดีไซน์ให้มีความทันสมัย เพื่อให้เหมาะกับกลุ่มลูกค้าที่หลากหลาย

ที่มา : https://www.thaigov.go.th/news/contents/details/64031