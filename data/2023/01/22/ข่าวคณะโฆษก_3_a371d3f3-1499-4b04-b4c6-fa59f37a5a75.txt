รัฐบาลไทย-ข่าวทำเนียบรัฐบาล-​ชวนตรวจสอบเลข อย. ก่อนซื้อผลิตภัณฑ์สุขภาพ ผ่านทางไลน์ LINE@FDATHAI 


วันอาทิตย์ที่ 22 มกราคม 2566
22/01/2566
พิมพ์
​ชวนตรวจสอบเลข อย. ก่อนซื้อผลิตภัณฑ์สุขภาพ ผ่านทางไลน์ [email protected]
​ชวนตรวจสอบเลข อย. ก่อนซื้อผลิตภัณฑ์สุขภาพ ผ่านทางไลน์ [email protected]
นางสาวรัชดา ธนาดิเรก รองโฆษกประจำสำนักนายกรัฐมนตรี เปิดเผยว่า ตามนโยบายรัฐบาลด้านการยกระดับคุณภาพบริการด้านสาธารณสุขและสุขภาพของประชาชน หน่วยงานภาครัฐที่เกี่ยวข้องได้มีการพัฒนาการให้บริการประชาชนเพื่อป้องกันการเจ็บป่วยมาอย่างต่อเนื่อง ซึ่งหนึ่งในปัญหาที่พบในปัจจุบัน คือผู้บริโภคหลงซื้อผลิตภัณฑ์สุขภาพที่อ้างสรรพคุณเกินจริง การผลิตไม่ได้มาตรฐาน ซึ่งนอกจากจะเป็นการเสียเงินโดยไม่เกิดประโยชน์แล้ว อาจจะเป็นอันตรายต่อสุขภาพได้ ดังนั้น เพื่อให้ประชาชนมีความมั่นใจในการเลือกใช้หรือเลือกรับประทานผลิตภัณฑ์ต่างๆด้วยความมั่นใจ เกิดประโยชน์จริง ที่สำคัญต้องไม่ถูกหลอกให้ซื้อผลิตภัณฑ์ที่เป็นอันตรายต่อร่างกาย สำนักงานคณะกรรมการอาหารและยา หรือ อย. จึงได้พัฒนาระบบการตรวจเลข อย.ผ่านทาง [email protected] ซึ่งใช้เวลาเพียงสั้นๆเท่านั้น โดยเข้าไปที่หน้าแชท กดเมนูตรวจสอบเลขผลิตภัณฑ์ แล้วพิมพ์เลข อย.ของผลิตภัณฑ์ให้ถูกต้อง ทั้งตัวอักษร ตัวพิมพ์ใหญ่ สัญลักษณ์ และตัวเลข โดยไม่ต้องเว้นวรรค ทั้งนี้ เมื่อระบบตรวจพบเลข อย. จะแสดงสถานะของผลิตภัณฑ์ หากไม่พบ ระบบจะแจ้งเตือนพร้อมคำแนะนำเบื้องต้น
จึงขอชวนประชาชนตรวจสอบเลข อย. ก่อนตัดสินใจซื้อผลิตภัณฑ์สุขภาพผ่านช่องทางไลน์  [email protected] อีกทั้ง อย่าได้หลงเชื่อในสรรพคุณโดยไม่พิจารณาให้รอบคอบ โดยเฉพาะสินค้าที่อ้างสรรพคุณครอบจักรวาล อาทิ ช่วยลดน้ำหนัก กระชับสัดส่วน ช่วยเพิ่มขนาดหน้าอก กระชับมดลูก ช่วยเพิ่มสมรรถภาพทางเพศ ช่วยกำจัดและขับสารพิษออกจากร่างกาย ช่วยให้ความจำดี เป็นต้น ผลิตภัณฑ์ที่มีการโอ้อวดเกินจริงเหล่านี้ อย. เคยตรวจพบว่ามีการปลอมปนตัวยาบางตัวที่ส่งผลข้างเคียงและเป็นอันตรายต่อผู้บริโภคได้ ดังนั้นหากพบเห็นการกระทำอันเป็นภัยต่อสังคม ประชาชนสามารถแจ้งเบาะแสได้ที่สายด่วน อย. 1556 ซึ่งทาง อย จะได้ตรวจสอบและดำเนินการทางกฎหมายต่อไป

ที่มา : https://www.thaigov.go.th/news/contents/details/64036