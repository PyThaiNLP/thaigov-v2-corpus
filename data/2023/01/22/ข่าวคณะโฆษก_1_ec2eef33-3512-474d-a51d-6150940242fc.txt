รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯ ปลื้ม ประเทศไทยติด 1 ใน 23 สถานที่ที่ดีที่สุดในโลกสำหรับการท่องเที่ยวในปี 2023 จากเว็บไซต์ Insider ขึ้นชื่อมีเทศกาลที่น่าสนใจตลอดทั้งปี เหมาะกับนักชิมนักชอปทั่วโลก


วันอาทิตย์ที่ 22 มกราคม 2566
22/01/2566
พิมพ์
โฆษกรัฐบาลเผย นายกฯ ปลื้ม ประเทศไทยติด 1 ใน 23 สถานที่ที่ดีที่สุดในโลกสำหรับการท่องเที่ยวในปี 2023 จากเว็บไซต์ Insider ขึ้นชื่อมีเทศกาลที่น่าสนใจตลอดทั้งปี เหมาะกับนักชิมนักชอปทั่วโลก
โฆษกรัฐบาลเผย นายกฯ ปลื้ม ประเทศไทยติด 1 ใน 23 สถานที่ที่ดีที่สุดในโลกสำหรับการท่องเที่ยวในปี 2023 จากเว็บไซต์ Insider ขึ้นชื่อมีเทศกาลที่น่าสนใจตลอดทั้งปี เหมาะกับนักชิมนักชอปทั่วโลก
วันนี้ (22 มกราคม 2566) นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า ประเทศไทยติด 1 ใน 23 สถานที่ที่ดีที่สุดในโลกสำหรับการท่องเที่ยวในปี 2023 (23 of the best places to travel to around the world in 2023) จากการรายงานของ Insider ซึ่งเป็นเว็บไซต์และแอปพลิเคชันนำเสนอข่าวสารและไลฟ์สไตล์ชื่อดังของสหรัฐอเมริกา (ที่มา: Best Places to Travel Internationally Around the World in 2023 (insider.com)) ทั้งนี้ พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ยินดีเป็นอย่างยิ่งที่ประเทศไทยได้รับความนิยมจากนักท่องเที่ยวทั่วโลก และได้รับการจัดอันดับให้เป็นจุดหมายปลายทางยอดนิยมอย่างต่อเนื่อง สะท้อนถึงความเชื่อมั่นและความพร้อมของแหล่งท่องเที่ยวไทยที่ดึงดูดนักท่องเที่ยวจากนานาประเทศ
โฆษกประจำสำนักนายกรัฐมนตรี กล่าวเพิ่มเติมว่า เว็บไซต์ Insider เลือกให้ประเทศไทยเป็น 1 ใน 23 สถานที่ที่ดีที่สุดในโลกสำหรับการท่องเที่ยวในปี 2023 เนื่องจากมีเทศกาลที่น่าสนใจตลอดทั้งปี โดยเฉพาะเทศกาลสงกรานต์และเทศกาลดนตรีฮิปฮอประดับโลก Rolling Loud Thailand 2023 ซึ่งจะจัดขึ้นในเดือนเมษายนนี้ นอกจากนี้ ประเทศไทยยังมีโรงแรมหรูมากมายในย่านธุรกิจของกรุงเทพมหานคร และยังเป็นสถานที่ที่เหมาะกับนักชิมนักชอปจากทั่วโลก
ทั้งนี้ สถานที่อื่น ๆ ที่ได้รับเลือกจากเว็บไซต์ Insider ได้แก่ ภูฏาน ออสเตรเลีย หมู่เกาะเคย์แมน ดูไบ (UAE) ลุ่มแม่น้ำลัวร์(ฝรั่งเศส) ญี่ปุ่น ลาสเวกัส(สหรัฐอเมริกา) บาหลี(อินโดนีเซีย) เมรีดา(เม็กซิโก) เกาะคานูอัน อิสตันบูล(ทูร์เคีย) โปรตุเกส สวิตเซอร์แลนด์ ซิชิลี(อิตาลี) กลาสโกว์(สกอตแลนด์) อียิปต์ โครเอเชีย อัลอูลา(ซาอุดิอาระเบีย) ชาร์ลสตัน(สหรัฐฯ) ฟีนิกซ์(สหรัฐฯ) ปารีส(ฝรั่งเศส) และซานฟรานซิสโก(สหรัฐฯ)
“นายกรัฐมนตรียินดีเป็นอย่างยิ่งที่ประเทศไทยได้รับการจัดอันดับจากหลากหลายเว็บไซต์ชื่อดังให้เป็นจุดหมายปลายทางยอดนิยมในการเดินทางมาท่องเที่ยวอย่างต่อเนื่อง นายกรัฐมนตรีเชื่อมั่นในศักยภาพและเสน่ห์ของไทย ที่ทำให้นักท่องเที่ยวหลงรักได้ไม่ยาก ประกอบกับชื่นชมการดำเนินงานของทุกหน่วยงานที่เกี่ยวข้องที่ได้ร่วมกันผลักดันโครงการต่าง ๆ เพื่อกระตุ้นให้เกิดการท่องเที่ยวในประเทศไทย และสร้างความเชื่อมั่นแก่นักท่องเที่ยวต่างชาติ รวมถึงขอบคุณคนไทยทุกคนที่เป็นเจ้าบ้านที่ดี มีมิตรไมตรี อันเป็นเอกลักษณ์โดดเด่นของคนไทยที่ดึงดูดนักท่องเที่ยวชาวต่างชาติ ทั้งนี้ นายกรัฐมนตรีเชื่อมั่นว่า ด้วยศักยภาพด้านการท่องเที่ยวของไทยจะสามารถดึงดูดนักท่องเที่ยวต่างชาติได้ตามเป้าหมายที่ตั้งไว้ 20 ล้านคน ในปี 2566 ซึ่งจะช่วยให้เกิดการกระจายรายได้สู่ท้องถิ่นและขับเคลื่อนเศรษฐกิจของประเทศให้เดินหน้าได้อย่างมั่นคง” นายอนุชาฯ กล่าว

ที่มา : https://www.thaigov.go.th/news/contents/details/64034