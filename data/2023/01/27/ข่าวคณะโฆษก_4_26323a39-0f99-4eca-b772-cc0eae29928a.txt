รัฐบาลไทย-ข่าวทำเนียบรัฐบาล-นายกรัฐมนตรีพอใจสัญญาณการลงทุนสดใส ปี 65 ยอดพุ่งทั้งธุรกิจตั้งใหม่ 76,488 ราย มูลค่าธุรกิจ 4.29 แสนล้าน ขณะบีโอไอออกบัตรส่งเสริม 1,490 โครงการ จ่อลงทุน 4.89 แสนล้าน 


วันศุกร์ที่ 27 มกราคม 2566
27/01/2566
พิมพ์
นายกรัฐมนตรีพอใจสัญญาณการลงทุนสดใส ปี 65 ยอดพุ่งทั้งธุรกิจตั้งใหม่ 76,488 ราย มูลค่าธุรกิจ 4.29 แสนล้าน ขณะบีโอไอออกบัตรส่งเสริม 1,490 โครงการ จ่อลงทุน 4.89 แสนล้าน
นายกรัฐมนตรีพอใจสัญญาณการลงทุนสดใส ปี 65 ยอดพุ่งทั้งธุรกิจตั้งใหม่ 76,488 ราย มูลค่าธุรกิจ 4.29 แสนล้าน ขณะบีโอไอออกบัตรส่งเสริม 1,490 โครงการ จ่อลงทุน 4.89 แสนล้าน มั่นใจส่งผลบวกการจ้างงานหนุนรายได้ประชาชนระยะยาว
วันที่ 27 ม.ค. 66 น.ส.ไตรศุลี ไตรสรณกุล รองโฆษกประจำสำนักนายกรัฐมนตรี กล่าวว่า พล.อ.ประยุทธ์ จันทร์โอชา นายกรัฐมนตรีและรมว.กลาโหม ได้รับทราบข้อมูลด้านการลงทุนที่จากหน่วยงานที่เกี่ยวข้อง ประกอบด้วยยอดธุรกิจตั้งใหม่ จากกรมพัฒนาธุรกิจการค้า กระทรวงพาณิชย์ และยอดขอรับการส่งเสริมการลงทุน การออกบัตรส่งเสริมที่สำนักงานคณะกรรมการส่งเสริมการลงทุน(บีโอไอ) ออกให้แก่นักลงทุนไทยและต่างชาติตลอดปี 2565 ที่เพิ่มขึ้นมากเป็นสัญญาณชี้การลงทุนใหม่ในระยะต่อไป ที่จะนำไปสู่การจ้างงานและการมีงานทำของประชาชนในระยะยาว
“นายกรัฐมนตรีพอใจกับยอดธุรกิจตั้งใหม่และการขอรับส่งเสริมการลงทุนที่เพิ่มขึ้น สะท้อนถึงความเชื่อมั่นของภาคธุรกิจและอุตสาหกรรม ซึ่งการลงทุนใหม่ๆ ที่กำลังจะเกิดขึ้นจะนำไปสู่การจ้างงาน การมีรายได้และกำลังการใช้จ่ายของประชาชนในระยะยาว ซึ่งเป็นเป้าหมายที่นายกรัฐมนตรีและรัฐบาลให้ความสำคัญ”น.ส.ไตรศุลี กล่าว
น.ส.ไตรศุลี กล่าวว่า กรมพัฒนาธุรกิจการค้า รายงานการจดทะเบียนจัดตั้งธุรกิจใหม่ในปี 2565 ทั้งสิ้น 76,488 ราย เพิ่มขึ้น3,530 ราย หรือร้อยละ5 มูลค่าทุนธุรกิจจัดตั้งใหม่ 429,828.81 ล้านบาท เพิ่มขึ้น 200,020.30 ล้านบาท หรือร้อยละ 87.04 เมื่อเทียบกับปี 2564 โดยในจำนวนนี้เป็นการลงทุนภายใต้กฎหมายการประกอบธุรกิจต่างด้าว ของคนต่างชาติที่ได้รับอนุญาต 583 ราย เงินลงทุน 128,774 ล้านบาท และธุรกิจตั้งใหม่ในภาพรวมยังสูงกว่าธุรกิจที่เลิกกิจการหลายเท่า ซึ่งปี 2565 พบว่ามีการเลิกกิจการ 21,880 ราย มูลค่าทุนจดทะเบียน 127,048.39 ล้านบาท
สำหรับปี 2566 กรมพัฒนาธุรกิจการค้าคาดว่ายอดการจดทะเบียนจัดตั้งธุรกิจใหม่จะอยู่ที่ 72,000 – 77,000 รายใกล้เคียงกับปี 2565 ตามการเติบโตของเศรษฐกิจที่คาดว่าจะอยู่ที่ร้อยละ 3-4  การเพิ่มขึ้นของจำนวนนักท่องเที่ยว การลงทุนทั้งภาคเอกซนและภาครัฐ การขยายตัวของการบริโภคภายในประเทศ
น.ส.ไตรศุลี กล่าวว่า ทางด้านโครงการขอรับการส่งเสริมการลงทุนจากทั้งบริษัทสัญชาติไทยและต่างชาติที่เข้ามายังสำนักงานบีโอไอตลอดปี 2565 มีทั้งสิ้น 2,119 โครงการ เพิ่มขึ้นร้อยละร้อยละ 41 เงินลงทุน 664,630 ล้านบาท เพิ่มขึ้นร้อยละ 39 เทียบกับปี 2564 ซึ่งโครงการที่ยื่นขอเข้ามานี้สำนักงานบีโอไอจะทยอยพิจารณาและออกบัตรส่งเสริมและลงทุนตามลำดับต่อไป แต่กลุ่มที่จะมีการลงทุนในระยะเวลาอันใกล้นี้คือกิจการที่บีโอไอได้ออกบัตรส่งเสริมแล้ว ซึ่งในปี 2565 มีทั้งสิ้น 1,490 โครงการ เพิ่มขึ้นร้อยละ 9 มูลค่าเงินลงทุน 489,090 ล้านบาท เพิ่มขึ้นร้อยละ 21 เมื่อเทียบกับปี 2564

ที่มา : https://www.thaigov.go.th/news/contents/details/64229