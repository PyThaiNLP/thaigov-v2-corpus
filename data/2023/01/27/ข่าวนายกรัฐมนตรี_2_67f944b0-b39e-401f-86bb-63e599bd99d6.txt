รัฐบาลไทย-ข่าวทำเนียบรัฐบาล-นายกฯ พบผู้ได้รับพระราชทานรางวัลสมเด็จเจ้าฟ้ามหิดลประจำปี 2565 ชื่นชมผลงานที่ถือเป็นคุณูปการที่สำคัญยิ่งต่อวงการแพทย์และสาธารณสุขโลก แสดงถึงความมุ่งมั่น ทุ่มเทในการศึกษาวิจัย 


วันศุกร์ที่ 27 มกราคม 2566
27/01/2566
พิมพ์
นายกฯ พบผู้ได้รับพระราชทานรางวัลสมเด็จเจ้าฟ้ามหิดลประจำปี 2565 ชื่นชมผลงานที่ถือเป็นคุณูปการที่สำคัญยิ่งต่อวงการแพทย์และสาธารณสุขโลก แสดงถึงความมุ่งมั่น ทุ่มเทในการศึกษาวิจัย
นายกฯ พบผู้ได้รับพระราชทานรางวัลสมเด็จเจ้าฟ้ามหิดลประจำปี 2565 ชื่นชมผลงานที่ถือเป็นคุณูปการที่สำคัญยิ่งต่อวงการแพทย์และสาธารณสุขโลก แสดงถึงความมุ่งมั่น ทุ่มเทในการศึกษาวิจัย และพัฒนาวิทยาการทางการแพทย์
วันนี้ 27 มกราคม 2566 เวลา 13.30 น. ณ ห้องสีม่วง ตึกไทยคู่ฟ้า ทำเนียบรัฐบาล พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ให้การต้อนรับผู้ได้รับพระราชทานรางวัลสมเด็จเจ้าฟ้ามหิดลประจำปี 2565 จำนวน 3 ราย โดยมีนายโรเบิร์ต เอฟ. โกเดค เอกอัครราชทูตสหรัฐอเมริกาประจำประเทศไทย และนางสาวแอนเจลา เจน แม็กดอนัลด์ เอกอัครราชทูตเครือรัฐออสเตรเลียประจำประเทศไทย เข้าร่วมด้วย ภายหลังเสร็จสิ้น นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยสาระสำคัญดังนี้
นายกรัฐมนตรี ขอแสดงความยินดีกับทุกท่านที่ได้รับพระราชทานรางวัลสมเด็จเจ้าฟ้ามหิดล ซึ่งผลงานของทั้งสามท่านถือเป็นคุณูปการที่สำคัญยิ่งต่อประชากรโลก วงการแพทย์และสาธารณสุขโลก พร้อมชื่นชมอย่างยิ่งในความมุ่งมั่นและทุ่มเทในการศึกษาวิจัย และพัฒนาวิทยาการทางการแพทย์ จนนำมาซึ่งองค์ความรู้ใหม่ในการรักษาและป้องกันโรคอย่างมีประสิทธิภาพ และเสริมสร้างคุณภาพชีวิตของผู้คนทั่วโลก โดยเฉพาะในปัจจุบันที่ประเทศต่าง ๆ กำลังก้าวเข้าสู่สังคมผู้สูงอายุ ซึ่งทำให้การดูแลสุขภาพเชิงป้องกันและรักษาโรคไม่ติดต่อในระยะยาวมีความสำคัญยิ่งขึ้น
โอกาสนี้ นายกรัฐมนตรีขอบคุณผลงานแต่ละท่าน และแสดงความชื่นชม ศาสตราจารย์นายแพทย์ราล์ฟ เอ. ดีฟรอนโซ (ชาวอเมริกัน) สำหรับความสำเร็จในการศึกษาและพัฒนาแนวทางการรักษาและวิธีป้องกันโรคเบาหวานแบบเฉพาะบุคคล (personalized treatment) ก่อประโยชน์ต่อสุขภาพอนามัยและชีวิตผู้ป่วยเบาหวานหลายร้อยล้านคนทั่วโลก ทำให้ผู้ป่วยโรคเบาหวานมีคุณภาพชีวิตที่ดีขึ้น โดยรัฐบาลไทยให้ความสำคัญต่อการป้องกันและรักษาผู้ป่วยโรคเบาหวานมาโดยตลอด ทั้งนี้ ขอขอบคุณท่านที่ได้คิดค้น พัฒนา นับว่ามีส่วนสำคัญในการเพิ่มพูนศักยภาพทางการแพทย์ของไทยและของโลกต่อไป และขอขอบคุณนายแพทย์ดักลาส อาร์. โลวี่ (ชาวอเมริกัน) กับ ดร.จอห์น ที. ซิลเลอร์ (ชาวอเมริกัน) สำหรับการค้นพบแนวทางใหม่ในการป้องกันการเกิดโรคมะเร็ง จากการค้นพบกลไกที่นำไปสู่การพัฒนาวัคซีนต่อต้านไวรัส HPV ที่มีประสิทธิภาพสูง
โดยนายกรัฐมนตรียังกล่าวว่า ปัจจุบันไทยเข้าสู่ภาวะสังคมผู้สูงอายุ รัฐบาลไทยจึงมีนโยบายเน้นให้ความสำคัญต่อการดูแลสุขภาพเชิงป้องกันและการรักษาโรคไม่ติดต่อในระยะยาว เพื่อเสริมสร้างคุณภาพชีวิตของประชาชน โดยมุ่งพัฒนาเทคโนโลยีทางการแพทย์และเพิ่มช่องทางการเข้าถึงการรักษาให้แก่ประชาชนอย่างครอบคลุม
ด้านผู้รับพระราชทานรางวัลทั้งสามท่านแสดงความขอบคุณนายกรัฐมนตรี โดยศาสตราจารย์นายแพทย์ดีฟรอนโซกล่าวหวังว่าจะได้มีการแลกเปลี่ยนความร่วมมือ ผ่านโครงการอบรม เพื่อเพิ่มพูนความรู้ระหว่างกันให้มากยิ่งขึ้น ในขณะที่นายแพทย์โลวี่ก็ได้กล่าวชื่นชมแพทย์และสาธารณสุขไทยที่มีความก้าวหน้าอย่างมาก โดยเฉพาะการใช้และพัฒนาเทคโนโลยีทางการแพทย์ให้มีความทันสมัย และประชาชนสามารถเข้าถึงการรักษาได้อย่างครอบคลุม ในขณะที่เอกอัครราชทูตเครือรัฐออสเตรเลียประจำประเทศไทย และเอกอัครราชทูตสหรัฐอเมริกาประจำประเทศไทย กล่าวขอบคุณประเทศไทยที่ตระหนักถึงความสามารถของนักค้นคว้าและวิจัย โดยทั้งสหรัฐฯ และออสเตรเลียต่างมีความร่วมมือด้านสาธารณสุข (การศึกษา วิจัยและพัฒนา) ที่ใกล้ชิด และก่อให้เกิดประโยชน์ทั้งต่อประชาชนสอง โดยต่างยังมีศักยภาพในการขยายความร่วมมือเพื่อเสริมสร้างความมั่นคงด้านสุขภาพและสาธารณสุขระหว่างกันได้อีกมาก
ในช่วงท้าย นายกรัฐมนตรีกล่าวขอบคุณผู้รับรางวัลทุกคน และมิตรประเทศอีกครั้ง พร้อมขอร่วมเป็นกำลังใจในการสร้างสรรค์ ค้นคว้า วิจัย และพัฒนาองค์ความรู้และความก้าวหน้าทางการแพทย์และสาธารณสุขต่อไป ความสำเร็จของท่านจะเป็นประโยชน์อย่างยิ่ง ต่อการเสริมสร้างความมั่นคงทางสุขภาพและสาธารณสุข และส่งเสริมคุณภาพชีวิตของประชาชนทั่วโลก อย่างยั่งยืนต่อไป
ทั้งนี้ ในปี 2565 มีผู้ได้รับพระราชทานรางวัลสมเด็จเจ้าฟ้ามหิดล จำนวน 4 ราย ได้แก่ สาขาการแพทย์ ได้แก่ (1) ศาสตราจารย์นายแพทย์ราล์ฟ เอ. ดีฟรอนโซ (Professor Ralph A. DeFronzo) สาขาการสาธารณสุข ได้แก่ (2) นายแพทย์ดักลาส อาร์. โลวี (Dr. Douglas R. Lowy) (3) ดร.จอห์น ที. ชิลเลอร์ (สหรัฐอเมริกา) และสาขาการสาธารณสุข ได้แก่ (4) ศาสตราจารย์ นายแพทย์เอียน เอช. เฟรเซอร์ (สหราชอาณาจักร/ออสเตรเลีย) (Ian H. Frazer, MB.ChB., M.D.)

ที่มา : https://www.thaigov.go.th/news/contents/details/64263