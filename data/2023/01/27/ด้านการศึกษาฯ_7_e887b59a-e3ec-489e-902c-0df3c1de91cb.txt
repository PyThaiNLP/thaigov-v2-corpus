รัฐบาลไทย-ข่าวทำเนียบรัฐบาล-รมว.อว. และเอกอัครราชทูตสหราชอาณาจักรประจำประเทศไทย ร่วมหารือเพื่อส่งเสริมความร่วมมือด้านอุดมศึกษา ทุนการศึกษาและการวิจัย


วันศุกร์ที่ 27 มกราคม 2566
รมว.อว. และเอกอัครราชทูตสหราชอาณาจักรประจำประเทศไทย ร่วมหารือเพื่อส่งเสริมความร่วมมือด้านอุดมศึกษา ทุนการศึกษาและการวิจัย
รมว.อว. และเอกอัครราชทูตสหราชอาณาจักรประจำประเทศไทย ร่วมหารือเพื่อส่งเสริมความร่วมมือด้านอุดมศึกษา ทุนการศึกษาและการวิจัย
เมื่อวันที่ 4 มกราคม 2566 ศ.(พิเศษ) ดร.เอนก เหล่าธรรมทัศน์ รัฐมนตรีว่าการกระทรวงการอุดมศึกษา วิทยาศาสตร์ วิจัย และนวัตกรรม พร้อมด้วย ศ.ดร.นพ.สิริฤกษ์ ทรงศิวิไล ปลัดกระทรวงการอุดมศึกษา วิทยาศาสตร์ วิจัยและนวัตกรรม รศ.ดร.พาสิทธิ์ หล่อธีรพงศ์ รองปลัดกระทรวงการอุดมศึกษา วิทยาศาสตร์ วิจัยและนวัตกรรม และผู้บริหารจากสำนักงานพัฒนาวิทยาศาสตร์และเทคโนโลยีแห่งชาติ สำนักงานสภานโยบายการอุดมศึกษา วิทยาศาสตร์ วิจัยและนวัตกรรมแห่งชาติ และสำนักงานคณะกรรมการส่งเสริมวิทยาศาสตร์ วิจัยและนวัตกรรม ได้ร่วมหารือกับนายมาร์ก กุดดิง (Mr. Mark Gooding) เอกอัครราชทูตสหราชอาณาจักรประจำประเทศไทย และผู้แทนจาก British Council ประเทศไทย ณ ห้องพระจอมเกล้า ชั้น 4 อาคารพระจอมเกล้า สป.อว.
ในโอกาสนี้ ทั้งสองฝ่ายได้หารือเกี่ยวกับความร่วมมือด้านอุดมศึกษา ทุนการศึกษาและการวิจัย และการเสริมสร้างหุ้นส่วนความร่วมมือระดับสถาบันระหว่างไทยและสหราชอาณาจักร เช่น Transnational Education หรือการศึกษาข้ามพรมแดน ซึ่งสนับสนุนการพัฒนาหลักสูตรร่วมระหว่างมหาวิทยาลัยจากทั้งสองประเทศ เพื่อเปิดโอกาสให้นักศึกษาทั้งในประเทศไทยและประเทศใกล้เคียงได้มีโอกาสศึกษาในมหาวิทยาลัยในประเทศไทยโดยได้รับคุณวุฒิทางการศึกษาจากสหราชอาณาจักร โครงการ Thai-UK World-class University Consortium ซึ่งสนับสนุนการพลิกโฉมมหาวิทยาลัยเพื่อก้าวสู่การเป็นมหาวิทยาลัยระดับโลกและพัฒนาการศึกษาระดับอุดมศึกษาที่ได้รับการยอมรับในระดับสากล ผ่านการแลกเปลี่ยนความรู้ เพิ่มคุณภาพการสอน การเรียนรู้ และการวิจัยขั้นสูงระหว่างมหาวิทยาลัยไทยและสหราชอาณาจักร โดยความร่วมมือข้างต้นสอดคล้องกับที่กระทรวง อว. มุ่งยกระดับความร่วมมือระหว่างไทยและสหราชอาณาจักรให้เป็นหุ้นส่วนความร่วมมือระดับสถาบันอย่างเป็นระบบ
นอกจากนี้ ทั้งสองฝ่ายยังได้หารือร่วมกันด้านการพัฒนาทรัพยากรมนุษย์ของประเทศในการแลกเปลี่ยน การศึกษาต่อระดับบัณฑิตศึกษา ทุนการศึกษา และการทำวิจัยร่วม โดยปัจจุบันฝ่ายสหราชอาณาจักรกำลังจะดำเนินโครงการ International Science Partnership Fund (ISPF) ซึ่งเป็นทุนสนับสนุนโครงการใหม่ที่จะมาแทน Newton Fund ผ่านการให้ทุนแก่นักวิจัยไทยและสหราชอาณาจักรเพื่อทำวิจัย การพัฒนาศักยภาพบุคลากรและสถาบัน และการแลกเปลี่ยน โดยฝ่ายสหราชอาณาจักรเน้นย้ำว่าไทยเป็นประเทศคู่ความร่วมมือที่สำคัญลำดับแรกๆ

ที่มา : https://www.thaigov.go.th/news/contents/details/64255