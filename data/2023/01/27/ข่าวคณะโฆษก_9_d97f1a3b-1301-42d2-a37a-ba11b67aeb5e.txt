รัฐบาลไทย-ข่าวทำเนียบรัฐบาล-ไฟเขียวจ่ายชดเชยเรือประมงออกนอกระบบ กลุ่มแรก 96 ลำ 163 ลบ. ชงเข้า ครม.ต่อไป


วันศุกร์ที่ 27 มกราคม 2566
27/01/2566
พิมพ์
ไฟเขียวจ่ายชดเชยเรือประมงออกนอกระบบ กลุ่มแรก 96 ลำ 163 ลบ. ชงเข้า ครม.ต่อไป
ไฟเขียวจ่ายชดเชยเรือประมงออกนอกระบบ กลุ่มแรก 96 ลำ 163 ลบ. ชงเข้า ครม.ต่อไป
นางสาวรัชดา ธนาดิเรก รองโฆษกประจำสำนักนายกรัฐมนตรี ในฐานะกรรมการผู้แทนพิเศษของรัฐบาลในการแก้ปัญหาจังหวัดชายแดนใต้ ชี้แจงถึงข้อกังวลจากสมาคมประมงจังหวัดปัตตานี เรื่องการจ่ายเงินชดเชยการนำเรือประมงออกนอกระบบในพื้นที่จังหวัดชายแดนภาคใต้ ว่า วันนี้  27 ม.ค. คณะกรรมการนโยบายประมงแห่งชาติมีมติให้ความเห็นชอบโครงการนำเรือประมงออกนอกระบบเพื่อการจัดการทรัพยากรประมงทะเลที่ยั่งยืนในพื้นที่จังหวัดชายแดนภาคใต้เป็นกรณีเร่งด่วน (เรือชุดที่ 1) ของกลุ่มเรือประมงที่รับการประเมินเรือ จำนวน 96 ลำ งบประมาณรวม 163 ล้านเศษ พร้อมกับมอบหมายให้ ศอ.บต. เสนอต่อที่ประชุมคณะรัฐมนตรี เพื่อเป็นหน่วยดำเนินการขอรับการจัดสรรงบประมาณรายจ่ายประจำปีงบประมาณ พ.ศ. 2566 งบกลาง รายการเงินสำรองจ่ายเพื่อกรณีฉุกเฉิน สำหรับเป็นค่าใช้จ่ายช่วยเหลือเยียวยาซื้อเรือประมงในพื้นที่จังหวัดปัตตานีตามขั้นตอนต่อไป
สำหรับการดำเนินการเพื่อตรวจสอบประวัติและคุณสมบัติเรือที่ต้องการออกนอกระบบอีก 1,776 ลำ จากทั่วประเทศ ทางกรมประมงจะใช้เกณฑ์และคุณสมบัติเดียวกับที่ใช้กับเรือในชุดแรกนี้ เป็นมาตรฐานเดียวกันทั้งหมด ซึ่งเป็นการปรับเกณฑ์และคุณสมบัติเหลือเพียงเกณฑ์สีขาวและดำ เท่านั้น จากเดิมที่มี ขาว เทา และดำ โดยเรือที่ผ่านเกณฑ์และมีคุณสมบัติครบถ้วน จะได้ถูกเสนอเพื่อการพิจารณาจากอนุกรรมการแก้ไขปัญหาการทำประมงผิดกฎหมาย และคณะกรรมการนโยบายประมงแห่งชาติในลำดับต่อไป

ที่มา : https://www.thaigov.go.th/news/contents/details/64260