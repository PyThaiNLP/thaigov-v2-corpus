รัฐบาลไทย-ข่าวทำเนียบรัฐบาล-​นายกรัฐมนตรีเตรียมลงพื้นที่ตรวจราชการ จ.นครสวรรค์ และ จ.พิจิตร จันทร์ที่ 30 ม.ค.นี้ เพื่อติดตามผลการดำเนินงานตามข้อสั่งการ-ติดตามความคืบหน้าการดำเนินงานตามนโยบายรัฐบาล


วันศุกร์ที่ 27 มกราคม 2566
27/01/2566
พิมพ์
​นายกรัฐมนตรีเตรียมลงพื้นที่ตรวจราชการ จ.นครสวรรค์ และ จ.พิจิตร จันทร์ที่ 30 ม.ค.นี้ เพื่อติดตามผลการดำเนินงานตามข้อสั่งการ-ติดตามความคืบหน้าการดำเนินงานตามนโยบายรัฐบาล
​นายกรัฐมนตรีเตรียมลงพื้นที่ตรวจราชการ จ.นครสวรรค์ และ จ.พิจิตร จันทร์ที่ 30 ม.ค.นี้ เพื่อติดตามผลการดำเนินงานตามข้อสั่งการ-ติดตามความคืบหน้าการดำเนินงานตามนโยบายรัฐบาล
วันที่ 27 มกราคม 2566 นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เตรียมลงพื้นที่ตรวจราชการ ณ จังหวัดนครสวรรค์และจังหวัดพิจิตร ในวันจันทร์ที่ 30 มกราคม 2566 เพื่อติดตามผลการดำเนินงานตามข้อสั่งการ และติดตามความคืบหน้าการดำเนินงานตามนโยบายรัฐบาล โดยมีกำหนดการ ดังนี้
ช่วงเช้า เวลาประมาณ 09.00 น. นายกรัฐมนตรีตรวจติดตามการบริหารจัดการน้ำเพื่อความยั่งยืนและเพื่อการเกษตรสมัยใหม่ ณ สันฝายเก่าบึงบอระเพ็ด ตำบลหนองปลิง อำเภอเมืองนครสวรรค์ โดยนายกรัฐมนตรีจะรับฟังบรรยายสรุปแนวทางการบริหารจัดการน้ำ “สี่แควโมเดล” และการพัฒนาเกษตรสมัยใหม่ แนวทางการบริหารจัดการน้ำภายใต้โครงการเพิ่มประสิทธิภาพการหน่วงน้ำช่วงฤดูน้ำหลากในพื้นที่ภาคเหนือตอนล่างเพื่อการบริหารจัดการน้ำอย่างยั่งยืน ก่อนเยี่ยมชมผลิตภัณฑ์จากบึงบอระเพ็ดและปลารสเด็ดปากน้ำโพ และพบปะประชาชนผู้ได้รับประโยชน์จากการบริหารจัดการน้ำในพื้นที่บึงบอระเพ็ด ต่อจากนั้น นายกรัฐมนตรีจะไปติดตามการขับเคลื่อนระบบการบริหารจัดการข้อมูลการพัฒนาคนแบบชี้เป้าในระดับพื้นที่ ณ วัดดงแม่ศรีเมือง ตำบลตาสัง อำเภอบรรพตพิสัย สักการะหลวงพ่อโต และนมัสการพระครูนิวาสบุญญากร เจ้าอาวาสวัดดงแม่ศรีเมือง ณ วิหารหลวงพ่อโต และรับฟังรายงานสรุปการบริหารจัดการน้ำเพื่อการเกษตร (บึงบอน) และโครงการเพิ่มประสิทธิภาพการบริหารจัดการน้ำ “บึงบอน” อำเภอบรรพตพิสัย โดยนายกรัฐมนตรีจะพบปะประชาชนในพื้นที่อำเภอบรรพตพิสัยด้วย เสร็จแล้วนายกรัฐมนตรีจะไปตรวจติดตามการพัฒนาความมั่นคงด้านการพัฒนาคุณภาพชีวิต ณ โรงพยาบาลบรรพตพิสัย ตำบลเจริญผล อำเภอบรรพตพิสัย
ช่วงบ่าย เวลาประมาณ 14.15 น. นายกรัฐมนตรีตรวจเยี่ยมต้นแบบการเสริมสร้างชุมชนเข้มแข็ง ณ โรงพยาบาลบึงนาราง ตำบลบึงนาราง อำเภอบึงนาราง จังหวัดพิจิตร โดยนายกรัฐมนตรีจะรับฟังรายงานข้อมูลทั่วไป และปัญหาการรักษาพยาบาลทั่วไปและกรณีอุบัติเหตุ ฉุกเฉิน ของโรงพยาบาลบึงนาราง พร้อมรับฟังสรุปปัญหาการบริหารจัดการน้ำการเกษตร ในพื้นที่ตำบลแหลมรัง อำเภอบึงนาราง จังหวัดพิจิตร โดยนายกรัฐมนตรีจะกล่าวมอบนโยบายและเยี่ยมชมผลิตภัณฑ์บึงนาราง
จากนั้น นายกรัฐมนตรีตรวจเยี่ยมต้นแบบชุมชนคุณธรรม ณ โรงพยาบาลบางมูลนาก ตำบลหอไกร อำเภอบางมูลนาก โดยจะรับฟัง 1) รายงานภาพรวมการพัฒนาชุมชนคุณธรรมของอำเภอบางมูลนาก 2) รายงานการขับเคลื่อนโครงการการพัฒนาโรงเรียนต้นแบบด้านคุณธรรม จริยธรรม สู่ความเป็นวิถีชีวิต 3) รายงานการดำเนินโครงการขับเคลื่อนสู่โรงพยาบาลคุณธรรม และ 4) รายงานการพัฒนาตลาดฟื้นอดีตอำเภอบางมูลนาก ก่อนที่นายกรัฐมนตรีจะกล่าวมอบนโยบาย
เสร็จแล้ว นายกรัฐมนตรีตรวจเยี่ยมโครงการพัฒนาบางมูลนากเมืองน่าอยู่ ณ ตลาดฟื้นอดีตบางมูลนาก อำเภอบางมูลนาก ซึ่งมีการปรับปรุงจากตลาดร้างสู่แลนด์มาร์คสุดชิคกลางเมืองบางมูลนาก และสักการะองค์เจ้าพ่อแก้ว ณ ศาลเจ้าพ่อแก้ว ซึ่งเป็นศูนย์รวมยึดเหนี่ยวจิตใจชาวบางมูลนาก แล้วเดินทางกลับกรุงเทพมหานคร ทั้งนี้ กำหนดการอาจมีการเปลี่ยนแปลงตามความเหมาะสม
“การลงพื้นที่ตรวจราชการของนายกรัฐมนตรีพร้อมคณะ เพื่อรับฟังปัญหาในพื้นที่โดยตรง นำมาแก้ไขปัญหาให้ตรงจุดตามความต้องการของประชาชน นายกรัฐมนตรีพร้อมลงพื้นที่ทั่วทุกภาคของประเทศไทย ติดตามผลการดำเนินงานตามข้อสั่งการเพื่อขับเคลื่อนการทำงานให้ประชาชนได้รับประโยชน์มากที่สุด” นายอนุชาฯ ย้ำ

ที่มา : https://www.thaigov.go.th/news/contents/details/64242