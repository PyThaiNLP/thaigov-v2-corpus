รัฐบาลไทย-ข่าวทำเนียบรัฐบาล-ก.เกษตรฯ ส่งเสริมภาคเอกชน มุ่งพัฒนาสู่นวัตกรรมเกษตรยุค 4.0 


วันศุกร์ที่ 27 มกราคม 2566
ก.เกษตรฯ ส่งเสริมภาคเอกชน มุ่งพัฒนาสู่นวัตกรรมเกษตรยุค 4.0
ก.เกษตรฯ ส่งเสริมภาคเอกชน มุ่งพัฒนาสู่นวัตกรรมเกษตรยุค 4.0 หวังให้เกษตรกรรุ่นใหม่ Smart Farmer สามารถนำไปต่อยอดขยายผลต่อไปได้
นายสุรเดช สมิเปรม รองปลัดกระทรวงเกษตรและสหกรณ์ ได้รับมอบหมายจาก นายอลงกรณ์ พลบุตร ที่ปรึกษารัฐมนตรีว่าการกระทรวงเกษตรและสหกรณ์ เป็นประธานในพิธีเปิดโรงงานผลิตเครื่องดื่ม และให้บริการ High Pressure Processing (HPP) เทคโนโลยียืดอายุการเก็บรักษาผลิตภัณฑ์อาหารและเครื่องดื่มต่าง ๆ โดยไม่ใช้ความร้อน ของบริษัท ซีวิค อโกรเทค จำกัด ณ บริษัท ซีวิค อโกรเทค จำกัด อำเภอกระทุ่มแบน จังหวัดสมุทรสาคร โดยมี นายชาคริต คนธรรพ์สกุล กรรมการผู้จัดการ บริษัท ซีวิค อโกรเทค จำกัด กล่าวต้อนรับและกล่าวรายงาน นายพงศ์เทพ เทพกาญจนา อดีตรองนายกรัฐมนตรี และนายอภิรักษ์ โกษะโยธิน ประธานกรรมการบริหาร บริษัท วี ฟูดส์ (ประเทศไทย) จำกัด อดีตผู้ว่าราชการกรุงเทพมหานคร ร่วมแสดงความยินดี
ทั้งนี้ บริษัท ซีวิค อโกรเทค จำกัด (เดิมชื่อ บริษัท ซีวิค มีเดีย จำกัด) เป็นบริษัทที่ก่อตั้งและดำเนินธุรกิจมานานกว่า 30 ปี ในกลุ่มอุตสาหกรรมอิเล็กทรอนิกส์ ปัจจุบันได้มีการปรับเปลี่ยนธุรกิจใหม่ มาดำเนินธุรกิจด้านนวัตกรรมเกษตร โดยได้มีการสร้างโรงงานปลูกพืช ซึ่งเป็นการปลูกพืชในระบบปิด มีสภาวะควบคุม และใช้แสงอาทิตย์ LEDs แทนแสงอาทิตย์ เพื่อให้ได้ผลผลิตเกษตรที่มีคุณภาพสูง ซึ่งเป็นการประยุกต์เทคโนโลยีหลากหลายสาขาเข้าด้วยกันเพื่อให้เป็นนวัตกรรมเกษตรยุค 4.0 ซึ่งนวัตกรรมดังกล่าวพัฒนาด้วยคนไทย บริษัทฯ มีความเชื่อมั่นอย่างยิ่งว่าโรงงานพืชแห่งนี้ จะเป็นส่วนหนึ่งของเทคโนโลยีที่เกษตรกรรุ่นใหม่ Smart Farmer สามารถนำไปต่อยอดขยายผลต่อไปได้

ที่มา : https://www.thaigov.go.th/news/contents/details/64268