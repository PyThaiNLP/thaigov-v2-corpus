รัฐบาลไทย-ข่าวทำเนียบรัฐบาล-รมว. คลังเปิดงานมหกรรมร่วมใจแก้หนี้ มีหนี้ต้องแก้ไข เริ่มต้นใหม่อย่างยั่งยืน จังหวัดสงขลา


วันศุกร์ที่ 27 มกราคม 2566
27/01/2566
พิมพ์
รมว. คลังเปิดงานมหกรรมร่วมใจแก้หนี้ มีหนี้ต้องแก้ไข เริ่มต้นใหม่อย่างยั่งยืน จังหวัดสงขลา
รมว.คลัง และประธานกรรมการ ธ.ก.ส. พร้อมผู้จัดการ ธ.ก.ส. ร่วมเปิดงานมหกรรมร่วมใจแก้หนี้ “มีหนี้ต้องแก้ไข เริ่มต้นใหม่อย่างยั่งยืน” ครั้งที่ 5 จังหวัดสงขลา และเยี่ยมชมบูธสถาบันการเงินของรัฐที่ให้คำปรึกษาลูกค้าภายในงาน
นายอาคม เติมพิทยาไพสิฐ รัฐมนตรีว่าการกระทรวงการคลังและประธานกรรมการธนาคารเพื่อการเกษตรและสหกรณ์การเกษตร (ธ.ก.ส.) พร้อมด้วยนายธนารัตน์ งามวลัยรัตน์ ผู้จัดการ ธ.ก.ส. และนายพงษ์พันธ์ จงรักษ์ รองผู้จัดการ ธ.ก.ส. ร่วมเปิดงานมหกรรมร่วมใจแก้หนี้ “มีหนี้ต้องแก้ไข เริ่มต้นใหม่อย่างยั่งยืน” ครั้งที่ 5 จังหวัดสงขลา และเยี่ยมชมบูธสถาบันการเงินของรัฐที่ให้คำปรึกษาลูกค้าภายในงาน ทั้งนี้ ในส่วนของการดำเนินงานช่วยเหลือและแก้ไขปัญหาภาระหนี้สินของเกษตรกรลูกค้า ธ.ก.ส. ได้มอบหมายให้พนักงานลงพื้นที่พบเกษตรกรเป็นรายบุคคล เพื่อให้คำปรึกษาทางการเงินและวางแนวทางในการการบริหารจัดการหนี้ รวมถึงจัดทำมาตรการต่าง ๆ ที่จะเข้าไปดูแลด้านภาระหนี้สินของเกษตรกรลูกค้า ประกอบไปด้วย การปรับปรุงโครงสร้างหนี้ การเสริมสภาพคล่องผ่านโครงการชำระดีมีคืน การแบ่งเบาภาระหนี้ผ่านมาตรการตัดชำระหนี้ตามสัดส่วน มาตรการจ่ายน้อย ผ่อนคลายได้ลดดอกเบี้ย และมาตรการทางด่วนลดหนี้ การแก้ไขปัญหาหนี้อย่างยั่งยืนผ่านโมเดลการจัดการ-ออกแบบ  เชิงพื้นที่ D&MBA (Design and Manage by Area) ควบคู่กับการเติมความรู้ ด้านการเงินและการลงทุน การปรับเปลี่ยนการผลิตไปปลูกพืชที่มีมูลค่าสูง และการลดต้นทุนการผลิตโดยใช้เทคโนโลยีและนวัตกรรม นอกจากนี้ ยังพร้อมเติมทุนเพื่อเสริมสภาพคล่องในการใช้จ่ายผ่านสินเชื่ออัตราดอกเบี้ยผ่อนปรน รวมถึงการเสริมสร้างภูมิคุ้มกันผ่านผลิตภัณฑ์เงินฝากและสลากดิจิทัล ธ.ก.ส.
พิเศษ ! ลูกค้าที่ชำระหนี้หรือลงทะเบียนผ่านแอปพลิเคชัน A-Mobile Plus หรือลงทะเบียนเพิ่มเพื่อน Line Official Account @BAACFAMILY และ A-Reward พร้อมฝากสลากดิจิทัล ธ.ก.ส. ครบ 1,000 ขึ้นไป รับของที่ระลึกสุดพิเศษจาก ธ.ก.ส. พบกับแคมเปญพิเศษ “WoW WoW WoW” รับบริการให้คำปรึกษาสินเชื่อ พร้อมรับส่วนลดพิเศษค่าธรรมเนียมและของที่ระลึกถึง 4 ต่อ ไม่ว่าจะเป็นส่วนลดค่าธรรมเนียมการออกบัตร ATM ส่วนลดค่าธรรมเนียมการประเมินที่ดินและส่วนลดค่าธรรมเนียมวิเคราะห์โครงการ
โอกาสนี้ ขอเชิญชวนผู้ที่มีปัญหาภาระหนี้สิน ผู้ประกอบการและประชาชนทั่วไปเข้าร่วมงานมหกรรมร่วมใจแก้หนี้ “มีหนี้ต้องแก้ไข  เริ่มต้นใหม่อย่างยั่งยืน” ครั้งที่ 5 ตั้งแต่วันนี้จนถึงวันที่ 29 มกราคม 2566 ณ ศูนย์ประชุมนานาชาติฉลองสิริราชสมบัติครบ 60 ปี มหาวิทยาลัยสงขลานครินทร์ อำเภอหาดใหญ่ จังหวัดสงขลา

ที่มา : https://www.thaigov.go.th/news/contents/details/64267