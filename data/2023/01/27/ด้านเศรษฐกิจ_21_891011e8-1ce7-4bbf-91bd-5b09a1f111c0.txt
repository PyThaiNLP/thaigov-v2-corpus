รัฐบาลไทย-ข่าวทำเนียบรัฐบาล-กระทรวงเกษตรฯ เปิดอบรมหลักสูตรวิทยาการเกษตรระดับสูง (วกส.) รุ่นที่ 3 


วันศุกร์ที่ 27 มกราคม 2566
กระทรวงเกษตรฯ เปิดอบรมหลักสูตรวิทยาการเกษตรระดับสูง (วกส.) รุ่นที่ 3
เพื่อนำไปสู่การพัฒนาภาคการเกษตรในทุกมิติ
นายประยูร อินสกุล ปลัดกระทรวงเกษตรและสหกรณ์ เปิดเผยภายหลังเป็นประธานพิธีเปิดการฝึกอบรมหลักสูตรวิทยาการเกษตรระดับสูง (วกส.) รุ่นที่ 3 ณ ห้องประชุมธารทิพย์ กรมชลประทาน ว่า กระทรวงเกษตรและสหกรณ์ ได้บูรณาการความร่วมมือกับมูลนิธิเกษตราธิการ และสำนักงานพัฒนาการวิจัยการเกษตร (องค์การมหาชน) หรือ สวก. ในการจัดทำหลักสูตรวิทยาการเกษตรระดับสูง (วกส.) โดยมีกำหนดจัดการฝึกอบรมหลักสูตร วกส. รุ่นที่ ๓ ตั้งแต่วันที่ ๒๗ มกราคม - วันที่ ๑๖ มิถุนายน ๒๕๖๖
โดยมีวัตถุประสงค์ในการขับเคลื่อนภาคการเกษตรไทยให้เป็นผู้นำด้านการเกษตรและอาหารในระดับนานาชาติ ที่จะส่งผลในการสร้างรายได้เพิ่มให้กับประเทศ มีความมั่นคง มั่งคั่ง และยั่งยืน หลักสูตรครอบคลุมเนื้อหาใน ๖ ด้าน ได้แก่ 1) Agriculture and Cooperatives Landscape 2) Agricultural Market Mechanisms 3) Technology and Innovation 4) Current Issues for Agriculture Development 5) Research for the Future และ6) Leadership and Sustainability ซึ่งครอบคลุมในทุกมิติในการพัฒนาภาคการเกษตร และสอดคล้องกับนโยบายของกระทรวงเกษตรและสหกรณ์เพื่อให้ผู้เข้าร่วมการฝึกอบรมจะได้แลกเปลี่ยนเรียนรู้ นำมาซึ่งแนวทางการขับเคลื่อนภาคการเกษตรที่เป็น Agri Challenge เพื่อรองรับความปกติใหม่ (New Normal to Next Normal)
“หลักสูตร วกส. จะสร้างเครือข่ายความร่วมมือที่จะเกิดขึ้นจากการฝึกอบรมในครั้งนี้ จะเป็นนิมิตรหมายอันดีที่จะนำไปสู่การขับเคลื่อนองคาพยพของภาคการเกษตร ให้สามารถผลักดันการพัฒนาสินค้าและบริการด้านการเกษตรอย่างมีประสิทธิภาพ ตลอดจนช่วยขับเคลื่อนให้ประเทศไทยสามารถบรรลุวิสัยทัศน์ "ประเทศไทยมีความมั่นคง มั่งคั่ง ยั่งยืน" ต่อไป” ปลัดเกษตรฯ กล่าว

ที่มา : https://www.thaigov.go.th/news/contents/details/64270