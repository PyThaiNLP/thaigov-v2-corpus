รัฐบาลไทย-ข่าวทำเนียบรัฐบาล-คณาจารย์อุดมศึกษาเฮ! ขอตำแหน่งทางวิชาการได้โดยไม่ต้องใช้ตำราหรืองานวิจัย แต่ให้ใช้ผลงานที่ทำเพื่อรับใช้ท้องถิ่น - สังคม


วันศุกร์ที่ 27 มกราคม 2566
คณาจารย์อุดมศึกษาเฮ! ขอตำแหน่งทางวิชาการได้โดยไม่ต้องใช้ตำราหรืองานวิจัย แต่ให้ใช้ผลงานที่ทำเพื่อรับใช้ท้องถิ่น - สังคม
คณาจารย์อุดมศึกษาเฮ! ขอตำแหน่งทางวิชาการได้โดยไม่ต้องใช้ตำราหรืองานวิจัย แต่ให้ใช้ผลงานที่ทำเพื่อรับใช้ท้องถิ่น - สังคม
คณาจารย์อุดมศึกษาเฮ! ขอตำแหน่งทางวิชาการได้โดยไม่ต้องใช้ตำราหรืองานวิจัย แต่ให้ใช้ผลงานที่ทำเพื่อรับใช้ท้องถิ่น - สังคม กระทรวง อว.ชี้เป็นการพัฒนาคุณภาพวิชาการและนวัตกรรมของประเทศให้มีความหลากหลาย ตั้งอนุฯ 5 ด้านเดินหน้า เผย ก.พ.อ.เห็นชอบคู่มือการขอกำหนดตำแหน่งทางวิชาการเฉพาะด้านแล้ว
เมื่อวันที่ 6 ม.ค. ศ.(พิเศษ) ดร. เอนก เหล่าธรรมทัศน์ รมว.การอุดมศึกษา วิทยาศาสตร์ วิจัยและนวัตกรรม (อว.) เปิดเผยว่า อว.ได้ให้ความสำคัญกับการสนับสนุนและส่งเสริมความก้าวหน้าทางวิชาการให้กับคณาจารย์ในสถาบันอุดมศึกษา โดยเพิ่มการเสนอขอกำหนดตำแหน่งทางวิชาการที่แตกต่างไปจากรูปแบบเดิม เพื่อรองรับคณาจารย์ที่มีความรู้ความเชี่ยวชาญด้านภาคปฏิบัติโดยไม่ใช้ตำราหรืองานวิจัย แต่ใช้ผลงานที่ทำเพื่อรับใช้ท้องถิ่นและสังคม ผลงานสร้างสรรค์ด้านสุนทรียะ ศิลปะ ผลงานการสอน ผลงานนวัตกรรม และผลงานในการนำหลักศาสนาและปรัชญามาชี้นำวิชาการหรือชีวิตในทางโลก ซึ่งขณะนี้ สำนักงานปลัดกระทรวง อว. ได้จัดทำคู่มือการขอกำหนดตำแหน่งทางวิชาการเฉพาะด้านและบัญชีรายชื่อผู้ทรงคุณวุฒิไว้แล้ว
ด้าน ศ.ดร.นพ. สิริฤกษ์ ทรงศิวิไล ปลัดกระทรวง อว. กล่าวว่า ขณะนี้ ได้มีการปรับปรุงหลักเกณฑ์และวิธีการพิจารณาแต่งตั้งบุคคลให้ดำรงตำแหน่งทางวิชาการ โดยกำหนดหลักเกณฑ์เพิ่มเติมให้คณาจารย์สามารถเสนอขอกำหนดตำแหน่งทางวิชาการเฉพาะด้านได้ 5 ด้าน โดยไม่ต้องเสนองานวิจัย ตำรา/หนังสือ ทั้งนี้ ขึ้นอยู่กับความรู้ความเชี่ยวชาญของตน เพื่อเป็นช่องทางในการพัฒนาคุณภาพวิชาการและนวัตกรรมของประเทศให้มีความหลากหลายและครอบคลุมผลงานที่คณาจารย์ได้นำความรู้ความเชี่ยวชาญในสาขาวิชาของตนมาใช้ในการแก้ไขปัญหาและพัฒนาประเทศ ชุมชน หรือสังคม โดยเน้นการนำไปใช้จริงที่สามารถประเมินผลลัพธ์และผลกระทบที่เกิดขึ้นได้ ซึ่งจะทำให้สถาบันอุดมศึกษาไทยเจริญก้าวหน้าไปพร้อมกับการพัฒนาประเทศ
ขณะที่ รศ.ดร.พาสิทธิ์ หล่อธีรพงศ์ รองปลัดกระทรวง อว. กล่าวเพิ่มเติมว่า หลักเกณฑ์ดังกล่าวได้มีการปรับปรุงให้มีความเหมาะสม มีความยืดหยุ่นและชัดเจนมากยิ่งขึ้น โดยกำหนดให้สามารถเสนอขอกำหนดตำแหน่งสูงขึ้นจากเดิมผู้ช่วยศาสตราจารย์(ผศ.) เกณฑ์ทั่วไป เป็น รองศาสตราจารย์(รศ.) เกณฑ์เฉพาะด้านได้ หรือ รองศาสตราจารย์(รศ.) เกณฑ์เฉพาะด้าน เป็น ศาสตราจารย์(ศ) เกณฑ์ทั่วไปได้ โดยไม่ต้องขอโดยวิธีพิเศษ เพื่อให้การขอกำหนดตำแหน่งทางวิชาการเฉพาะด้านเป็นไปตามเจตนารมณ์ดังกล่าวข้างต้น จึงได้มีการแต่งตั้งคณะอนุกรรมการเกี่ยวกับตำแหน่งทางวิชาการเฉพาะด้านทั้ง 5 ด้าน  เพื่อปฏิบัติหน้าที่ตามที่ได้รับมอบหมาย
รศ.ดร.พาสิทธิ์ กล่าวต่อว่า ขณะนี้ คณะกรรมการข้าราชการพลเรือนในสถาบันอุดมศึกษา (ก.พ.อ.) ได้ให้ความเห็นชอบคู่มือการขอกำหนดตำแหน่งทางวิชาการเฉพาะด้านสำหรับด้านรับใช้ท้องถิ่นและสังคม ด้านสร้างสรรค์สุนทรียะ ศิลปะ ด้านการสอน และ ด้านศาสนาแล้ว นอกจากนี้ ก.พ.อ. ได้ให้ความเห็นชอบบัญชีรายชื่อผู้ทรงคุณวุฒิเพื่อแต่งตั้งเป็นคณะกรรมการพิจารณาตำแหน่งทางวิชาการ และบัญชีรายชื่อผู้ทรงคุณวุฒิเพื่อทำหน้าที่ประเมินผลงานทางวิชาการและจริยธรรมและจรรยาบรรณทางวิชาการ ด้านสร้างสรรค์สุนทรียะ ศิลปะ และด้านการสอนแล้ว

ที่มา : https://www.thaigov.go.th/news/contents/details/64256