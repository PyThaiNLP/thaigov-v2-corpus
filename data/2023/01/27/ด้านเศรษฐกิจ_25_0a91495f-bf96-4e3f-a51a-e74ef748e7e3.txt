รัฐบาลไทย-ข่าวทำเนียบรัฐบาล-รองปลัด กษ. ลงพื้นที่ติดตามการส่งเสริมการเพาะเลี้ยงปูทะเล 


วันศุกร์ที่ 27 มกราคม 2566
รองปลัด กษ. ลงพื้นที่ติดตามการส่งเสริมการเพาะเลี้ยงปูทะเล
รองปลัด กษ. ลงพื้นที่ติดตามการส่งเสริมการเพาะเลี้ยงปูทะเล และติดตามเกษตรกรตัวอย่างที่บริหารจัดการปลูกพืชหลายชนิด สร้างรายได้ตลอดทั้งปี
นายอภัย สุทธิสังข์ รองปลัดกระทรวงเกษตรและสหกรณ์ พร้อมด้วยหัวหน้าส่วนราชการในสังกัดกระทรวงเกษตรและสหกณ์ จังหวัดปัตตานี นราธิวาส และสงขลา ลงพื้นที่ติดตามการส่งเสริมการเพาะเลี้ยงปูทะเล ณ กลุ่มวิสาหกิจชุมชน ผู้เลี้ยงปูดำบ้านโต๊ะโสม อำเภอยะหริ่ง จังหวัดปัตตานี ดำเนินการส่งเสริมเกษตรกร ให้เป็นทั้งผู้ขายและผู้ส่งจากต้นน้ำถึงปลายน้ำ ซึ่งธุรกิจที่มาแรงในขณะนี้คือปูไข่ดองน้ำปลา ด้านการตลาดปูในขณะนี้ ทั้งปูในประเทศและนอกประเทศยังสดใส ราคามีการขึ้นลงตามฤดูกาล เช่น หน้าเดือนถือศีลกินเจ ราคาปูจะต่ำสุด ช่วงตรุษจีน ราคาปูจะสูงสุด เป็นต้น
ทั้งนี้ รองปลัดกระทรวงเกษตรและสหกรณ์ได้ให้ข้อเสนอแนะในเรื่องผลกระทบด้านภัยพิบัติที่เกิดขึ้นในพื้นที่ ควรส่งเสริมให้เกษตรปรับการเลี้ยง โดยเน้นการเลี้ยงแบบ “ปูคอนโด” นอกจากนี้ ยังได้พิจารณาแนวทางการตั้งกองทุนปูทะเล เพื่อเป็นแหล่งทุนในการช่วยเหลือ สนับสนุนความต้องการของเกษตรกรด้านต่าง ๆ และพิจารณาแนวทางของ ศอ.บต. ในการส่งเสริมให้จังหวัดปัตตานีเป็นแหล่งปูทะเลโลก
จากนั้นได้ลงพื้นที่ติดตามเกษตรกรตัวอย่าง นางสำลี บุญมา ณ หมู่ 3 ตำบล บางโกระ อำเภอโคกโพธิ์ จังหวัดปัตตานี ภายใต้หลักคิด “ในพื้นที่หนึ่งสามารถบริหารจัดการปลูกพืชได้หลายชนิด ได้รับผลผลิตต่อเนื่อง สามารถเก็บผลผลิตรับประทานและจำหน่ายสร้างรายได้ตลอดทั้งปี” ดำเนินการจัดตั้งกลุ่มรวบรวมผลผลิตเมล็ดกาแฟสดในชุมชน ปลูกกาแฟสายพันธุ์โรบัสต้า พันธุ์อราบิก้าแซมในสวน

ที่มา : https://www.thaigov.go.th/news/contents/details/64277