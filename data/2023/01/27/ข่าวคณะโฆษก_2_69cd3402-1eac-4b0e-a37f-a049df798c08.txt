รัฐบาลไทย-ข่าวทำเนียบรัฐบาล-​รัฐบาลขอบคุณทุกหน่วยงาน ที่ร่วมมือติดตาม นำมรดกอันล้ำค่าของชาติกลับคืนสู่ประเทศไทยได้อย่างต่อเนื่อง


วันศุกร์ที่ 27 มกราคม 2566
27/01/2566
พิมพ์
​รัฐบาลขอบคุณทุกหน่วยงาน ที่ร่วมมือติดตาม นำมรดกอันล้ำค่าของชาติกลับคืนสู่ประเทศไทยได้อย่างต่อเนื่อง
​รัฐบาลขอบคุณทุกหน่วยงาน ที่ร่วมมือติดตาม นำมรดกอันล้ำค่าของชาติกลับคืนสู่ประเทศไทยได้อย่างต่อเนื่อง
วันที่ 27 มกราคม 2566 นางสาวรัชดา ธนาดิเรก รองโฆษก ประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม และรัฐบาลขอบคุณหน่วยงานที่เกี่ยวข้องทั้งในประเทศไทย และต่างประเทศที่ร่วมมือติดตามจนสามารถนำมรดกอันล้ำค่าของชาติกลับคืนสู่ประเทศไทยได้อย่างต่อเนื่อง ล่าสุดเมื่อวันที่ 25 มกราคม 2566 ที่ผ่านมา กระทรวงการต่างประเทศ ได้ส่งมอบพระพุทธรูปไม้แกะสลัก จำนวน 9 องค์ ที่ได้รับคืนจากชาวออสเตรเลียกลับสู่ประเทศไทยให้ผู้แทนกรมศิลปากร ซึ่งพระพุทธรูปจำนวน 9 องค์นี้ เป็นพระพุทธรูปไม้แกะสลักขนาดเล็ก ซึ่งมีขนาดประมาณ 10 - 15 เซนติเมตร
นางสาวรัชดา กล่าวว่า สืบเนื่องจาก นาย Murray Upton ชาวออสเตรเลีย ได้แจ้งผ่านสถานเอกอัครราชทูต ณ กรุงแคนเบอร์ราว่า ได้รับพระพุทธรูปไม้ดังกล่าวตกทอดมาจากบิดาซึ่งได้มาในครอบครองตั้งแต่ปี 2454 และตระหนักถึงคุณค่าของพระพุทธรูป จึงประสงค์จะส่งมอบคืนให้ประเทศไทยผ่านสถานเอกอัครราชทูตฯ
สำหรับการส่งมอบพระพุทธรูปนี้เป็นส่วนหนึ่งของภารกิจร่วมกันระหว่างกระทรวงการต่างประเทศและกรมศิลปากรในการติดตามโบราณวัตถุของไทยในต่างประเทศกลับคืนสู่ประเทศไทย ทั้งนี้ ภายหลังพิธีส่งมอบ กรมศิลปากรจะนำพระพุทธรูปไปตรวจสภาพและเข้าสู่กระบวนการตรวจพิสูจน์ และนำไปเก็บรักษาไว้ในสถานที่เหมาะสมต่อไป

ที่มา : https://www.thaigov.go.th/news/contents/details/64220