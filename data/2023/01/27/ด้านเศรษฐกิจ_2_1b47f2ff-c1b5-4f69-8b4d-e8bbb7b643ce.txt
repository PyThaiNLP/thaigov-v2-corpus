รัฐบาลไทย-ข่าวทำเนียบรัฐบาล-ที่ปรึกษา รมว.กษ. มอบสัญญาเงินกู้และป้ายสนับสนุนสินเชื่อของกองทุนสงเคราะห์เกษตรกร 


วันพฤหัสบดีที่ 26 มกราคม 2566
ที่ปรึกษา รมว.กษ. มอบสัญญาเงินกู้และป้ายสนับสนุนสินเชื่อของกองทุนสงเคราะห์เกษตรกร
ที่ปรึกษา รมว.กษ. มอบสัญญาเงินกู้และป้ายสนับสนุนสินเชื่อของกองทุนสงเคราะห์เกษตรกร ในโครงการส่งเสริมอาชีพการเลี้ยงโคของกลุ่มวิสาหกิจชุมชนในพื้นที่จังหวัดปัตตานีและจังหวัดนราธิวาส
นายนิพนธ์ บุญญามณี ที่ปรึกษารัฐมนตรีว่าการกระทรวงเกษตรและสหกรณ์ เป็นประธานพิธีมอบสัญญาเงินกู้และป้ายสนับสนุนสินเชื่อของกองทุนสงเคราะห์เกษตรกร โดยมีนายอภัย สุทธิสังข์ รองปลัดกระทรวงเกษตรและสหกรณ์ พร้อมด้วยส่วนราชการในสังกัดกระทรวงเกษตรและสหกรณ์จังหวัดปัตตานีและจังหวัดนราธิวาส ณ สนามฟุตบอลตำบลปล่องหอย อำเภอกะพ้อ จังหวัดปัตตานี ในโครงการส่งเสริมอาชีพการเลี้ยงโคของกลุ่มวิสาหกิจชุมชนในพื้นที่จังหวัดปัตตานีและจังหวัดนราธิวาส จำนวน 14 แห่ง รวมเป็นเงินทั้งสิ้น 54,146,000 บาท เพื่อดำเนินจัดหาปัจจัยการผลิตในการเลี้ยงโคแม่พันธุ์ สร้างโรงเรือน เครื่องอัดเม็ดปุ๋ยอินทรีย์ เครื่องสับหญ้า และตราชั่ง สำหรับใช้ในโครงการ ซึ่งจะช่วยให้เกิดการพัฒนาในการเลี้ยงโคให้เกิดประสิทธิภาพและได้ผลผลิตตามความต้องการของตลาด อีกทั้งยังช่วยเพิ่มรายได้ให้กับเกษตรกรจากการจัดทำปุ๋ยอินทรีย์จากมูลโค ก่อให้เกิดอาชีพที่มั่นคงและยั่งยืนต่อเกษตรกรอย่างครบวงจร เริ่มจากต้นน้ำ กลางน้ำ และปลายน้ำ รวมไปถึงการรวมกลุ่มเพื่อแปรรูปโคเนื้อคุณภาพสูง การเพิ่มมูลค่าสินค้าเพื่อความมั่นคง ยั่งยืน ด้านอาหารฮาลาลชายแดนใต้ ต่อไป
จากนั้น นายอภัย สุทธิสังข์ รองปลัดกระทรวงเกษตรและสหกรณ์ ได้หารือร่วมกับกลุ่มเครือข่ายวิสาหกิจชุมชนเลี้ยงโคลังกาสุกะ จังหวัดปัตตานี ณ ห้องประชุมที่ว่าการอำเภอกะพ้อ จังหวัดปัตตานี โดย ผู้แทนกลุ่มเครือข่ายวิสาหกิจชุมชนเลี้ยงโคลังกาสุกะ จังหวัดปัตตานี ได้หารือประเด็นการทำอาหารสัตว์เพื่อให้สมาชิกได้ใช้ทดแทนการซื้อ โดยเสนอการใช้พื้นที่นาร้างของอำเภอสายบุรี เป็นพื้นที่แรก และขยายผลต่อเนื่องไปยังพื้นที่นาร้างอำเภออื่น ๆ ไม่ว่าจะเป็นในพื้นที่อำเภอมายอ และอำเภอยะรัง ทั้งนี้ กลุ่มเครือข่ายวิสาหกิจชุมชนเลี้ยงโคลังกาสุกะ จะจัดตั้งเป็นศูนย์การเรียนรู้ด้านการเลี้ยงโค และการปลูกพืชอาหารสัตว์ให้แก่เกษตรกรจังหวัดปัตตานี
อย่างไรก็ตาม รองปลัดกระทรวงเกษตรและสหกรณ์ ได้ให้ข้อเสนอในประเด็นต่าง ๆ ได้แก่ 1) แหล่งเงินทุนในการดำเนินกิจกรรม ไม่ว่าจะเป็นจาก ธ.ก.ส. (ที่พิจารณากิจกรรมจากพื้นที่แปลงใหญ่) และกองทุนสงเคราะห์เกษตรกร ทั้งนี้ เน้นย้ำการชำระคืนเงินกองทุนสงเคราะห์เกษตรกรกับทางกลุ่มเครือข่ายวิสาหกิจชุมชนเลี้ยงโคลังกาสุกะ ขอให้มีวินัยในการชำระเงิน เพื่อการบริหารเงินกองทุนฯ ให้เป็นประโยชน์กับเกษตรกรต่อไป
2) การปลูกพืชอาหารสัตว์ (ข้าวโพด มันสำปะหลัง) มุ่งเน้นพื้นที่นาร้างและกลุ่มเกษตรกรที่ไม่มีความถนัดในการเลี้ยงโค ให้ทำการยกร่องเพื่อปลูกพืชอาหารสัตว์ (หญ้าสยาม) สำหรับพื้นที่ที่ไม่ยกร่องให้ปลูกหญ้าขน ในส่วนวัตถุดิบในการผลิตอาหารสัตว์ ได้แก่ กากปาล์ม ที่จะมีวิธีการอย่างไรให้สหกรณ์ปาล์มน้ำมันนราธิวาสบีบน้ำมันได้เอง โดยไม่ต้องส่งผลผลิตไปยังต่างจังหวัด และปลาป่น ในพื้นที่บ้านน้ำบ่อ อำเภอ  ปะนาเระ จังหวัดปัตตานี ขอให้พูดคุยกับกำนันในพื้นที่ดังกล่าว
3) การยกระดับการเลี้ยงโคเนื้อ โดยกระทรวงเกษตรและสหกรณ์ จะจัดทำ Application โคเนื้อ (App.โคเนื้อ) ซึ่งให้ทางกลุ่มผู้เลี้ยงโคเนื้อ ดำเนินการนำเข้าข้อมูล เพื่อประโยชน์ในการเลี้ยงและการซื้อขายต่อไป
4) การปรับปรุงพื้นที่ให้มีความอุดมสมบูรณ์ โดยการใช้สารอินทรีย์คุณภาพสูง และวิธีการปล่อยไส้เดือนในพื้นที่ทำการเกษตรเพื่อทำหน้าที่ย่อยสลายสารเคมีตกค้าง ซึ่งมีผลการทดลองในพื้นที่สวนยางพาราจังหวัดยะลา โดยผลผลิตน้ำยางที่ได้มีปริมาณมากกว่าก่อนใช้สารอินทรีย์คุณภาพสูง และเห็นผลในระยะสั้น โดยขอให้ กยท.ปัตตานี ทำการทดลองในพื้นที่สวนยางของจังหวัดปัตตานี พื้นที่ 100 ไร่ ต่อไป

ที่มา : https://www.thaigov.go.th/news/contents/details/64217