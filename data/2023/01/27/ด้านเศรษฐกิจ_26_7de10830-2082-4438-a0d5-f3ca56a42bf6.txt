รัฐบาลไทย-ข่าวทำเนียบรัฐบาล-นายศักดิ์สยาม ชิดชอบ รัฐมนตรีว่าการกระทรวงกระทรวงคมนาคม ลงพื้นที่โครงการทางหลวงหมายเลข 2134 สาย อำเภอตระการพืชผล - ดอนใหญ่ จังหวัดอุบลราชธานี เพิ่มประสิทธิภาพการคมนาคมขนส่งในพื้นที


วันศุกร์ที่ 27 มกราคม 2566
นายศักดิ์สยาม ชิดชอบ รัฐมนตรีว่าการกระทรวงกระทรวงคมนาคม ลงพื้นที่โครงการทางหลวงหมายเลข 2134 สาย อำเภอตระการพืชผล - ดอนใหญ่ จังหวัดอุบลราชธานี เพิ่มประสิทธิภาพการคมนาคมขนส่งในพื้นที
...
นายศักดิ์สยาม ชิดชอบ รัฐมนตรีว่าการกระทรวงคมนาคม ลงพื้นที่โครงการขอรับการจัดสรรงบประมาณการก่อสร้างประจำปี 2567 ทางหลวงหมายเลข 2134 สาย อำเภอตระการพืชผล - ดอนใหญ่ กม.40+000 และพบปะกับประชาชน เพื่อรับฟังความคิดเห็นและความต้องการเกี่ยวกับการพัฒนาเส้นทางคมนาคมและการขนส่งสินค้า พร้อมด้วย นางสุขสมรวย วันทนียกุล เลขานุการรัฐมนตรีว่าการกระทรวงคมนาคม นายชยธรรม์ พรหมศร ปลัดกระทรวงคมนาคม นายสรพงศ์ ไพฑูรย์พงษ์ รองปลัดกระทรวงคมนาคม รักษาราชการแทนอธิบดีกรมเจ้าท่า นายจิรุตม์ วิศาลจิตร อธิบดีกรมการขนส่งทางบก รักษาราชการแทนรองปลัดกระทรวงคมนาคม นายสราวุธ ทรงศิวิไล อธิบดีกรมทางหลวง นายอภิรัฐ ไชยวงศ์น้อย อธิบดีกรมทางหลวงชนบท  ร่วมลงพื้นที่ โดยมีหัวหน้าส่วนราชการในพื้นที่ ผู้นำท้องถิ่น ผู้แทนภาคเอกชน ประชาชนชาวอำเภอตระการพืชผล และอำเภอศรีเมืองใหม่ จังหวัดอุบลราชธานี ร่วมให้การต้อนรับ ในวันศุกร์ที่ 27 มกราคม 2566
นายศักดิ์สยาม ชิดชอบ กล่าวว่า รัฐบาลภายใต้การนำของ พลเอก ประยุทธ์ จันทร์โอชา นายกรัฐมนตรี มุ่งมั่นพัฒนาโครงสร้างพื้นฐานของประเทศไทยไปสู่ความยั่งยืน สร้างระบบคมนาคมขนส่งเชื่อมโยงอย่างไร้รอยต่อทั้งในเขตกรุงเทพมหานคร ปริมณฑล และในภูมิภาคต่าง ๆ ซึ่งกระทรวงคมนาคมได้แปรนโยบายของรัฐบาลมาสู่การปฏิบัติในการพัฒนาระบบคมนาคมขนส่ง เพื่อเพิ่มประสิทธิภาพการคมนาคมขนส่ง กระตุ้นเศรษฐกิจ สร้างงาน สร้างรายได้ให้กับประชาชนในพื้นที่ รวมทั้งให้พี่น้องประชาชนมีการเดินทางที่สะดวก รวดเร็ว ปลอดภัย และมีคุณภาพชีวิตที่ดียิ่งขึ้น
สำหรับโครงการทางหลวงหมายเลข 2134 สาย อำเภอตระการพืชผล - ตำบลดอนใหญ่ อำเภอศรีเมืองใหม่ เป็นเส้นทางสำคัญที่เชื่อมโยงจังหวัดอำนาจเจริญไปสู่อุทยานแห่งชาติผาแต้ม อำเภอโขงเจียม จังหวัดอุบลราชธานี แหล่งท่องเที่ยวที่มีความสำคัญในระดับชาติ ปัจจุบันมีปริมาณการจราจรหนาแน่น โดยเฉพาะรถบรรทุกหนัก จึงมีความจำเป็นต้องยกระดับมาตรฐานทางหลวงจาก 2 ช่องจราจร เป็น 4 ช่องจราจร ตอน 1  ระหว่าง กม.45+695 – 56+695 ระยะทาง 11 กิโลเมตร ตอน 2 ระหว่าง กม.56+695 – 67+500 ระยะทาง 10.8 กิโลเมตร เมื่อแล้วเสร็จจะช่วยเพิ่มประสิทธิภาพและเสริมสร้างศักยภาพให้เป็นโครงข่ายทางหลวงที่สามารถรองรับปริมาณการจราจรจากการท่องเที่ยว การขนส่งสินค้า และการเดินทางสัญจรระหว่างชุมชนต่าง ๆ ซึ่งการพัฒนาเส้นทางดังกล่าวจะสามารถรองรับยุทธศาสตร์การพัฒนาทั้งระดับจังหวัดและระดับประเทศ ทำให้เกิดการพัฒนาพื้นที่ ส่งเสริมด้านเศรษฐกิจ การค้า การท่องเที่ยว และช่วยยกระดับคุณภาพชีวิตของประชาชนให้ดียิ่งขึ้น
ในโอกาสนี้ รัฐมนตรีว่าการกระทรวงคมนาคมได้ลงพื้นที่ เพื่อรับฟังความคิดเห็นและความต้องการของประชาชน เกี่ยวกับการพัฒนาเส้นทางคมนาคมและการขนส่งสินค้าด้านการเกษตรที่จะผ่านในพื้นที่อำเภอตระการพืชผล และอำเภอศรีเมืองใหม่ จังหวัดอุบลราชธานี และพื้นที่ใกล้เคียง โดยกระทรวง
มีแผนพัฒนารถไฟทางคู่ โครงการรถไฟทางคู่ช่วงชุมทางถนนจิระ-อุบลราชธานี ระยะทาง 308 กิโลเมตร
อยู่ระหว่างจัดทำข้อมูลเพื่อเสนอขออนุมัติโครงการ และโครงการรถไฟทางสายใหม่ ช่วงอุบลราชธานี-ช่องเม็ก
มีแผนของบประมาณปี 2567 เพื่อศึกษาความเหมาะสมเบื้องต้น หากแล้วเสร็จจะทำให้
ภาคตะวันออกเฉียงเหนือของประเทศไทยเป็นศูนย์กลางในการขนส่งสินค้าอีกหนึ่งแห่ง

ที่มา : https://www.thaigov.go.th/news/contents/details/64278