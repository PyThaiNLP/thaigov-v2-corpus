รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม จับเข่าคุย "อัจฉริยะ" หลังเปิดโปงดีเอสไอทุจริตอื้อ ชี้ เห็นความตั้งใจแก้ปัญหา เปิดทางให้ร่วมตรวจสอบข้อเท็จจริง ยัน ไม่ได้นิ่งนอนใจ 


วันศุกร์ที่ 27 มกราคม 2566
27/01/2566
พิมพ์
รัฐมนตรีว่าการกระทรวงยุติธรรม จับเข่าคุย "อัจฉริยะ" หลังเปิดโปงดีเอสไอทุจริตอื้อ ชี้ เห็นความตั้งใจแก้ปัญหา เปิดทางให้ร่วมตรวจสอบข้อเท็จจริง ยัน ไม่ได้นิ่งนอนใจ
รัฐมนตรีว่าการกระทรวงยุติธรรม จับเข่าคุย "อัจฉริยะ" หลังเปิดโปงดีเอสไอทุจริตอื้อ ชี้ เห็นความตั้งใจแก้ปัญหา เปิดทางให้ร่วมตรวจสอบข้อเท็จจริง ยัน ไม่ได้นิ่งนอนใจ สั่งตั้งกรรมการสอบ ย้ำ ใครผิดเอาเรื่องถึงที่สุด ลั่น ไม่เอาชื่อเสียงมาทิ้งกับเรื่องพวกนี้
วันที่ 27 มกราคม 2566 นายสมศักดิ์ เทพสุทิน รัฐมนตรีว่าการกระทรวงยุติธรรม เปิดเผยว่า ตนได้มีโอกาสพูดคุยกับ นายอัจฉริยะ เรืองรัตนพงศ์ ประธานชมรมช่วยเหลือเหยื่ออาชญากรรม ถึงกรณีการร้องเรียนว่า มีเจ้าหน้าที่ดีเอสไอ และกระทรวงยุติธรรม เข้าไปยุ่งเกี่ยวกับการรับเงินผู้ทำผิดกฎหมายคดียาเสพติด และพนันออนไลน์ ซึ่งการพูดคุยเป็นไปอย่างเรียบง่าย ตนได้รับฟังการทำงานของนายอัจฉริยะ ทำให้เข้าใจและเห็นถึงความมุ่งมั่นในการแก้ปัญหาต่างๆ โดยตนได้ยืนยันไปว่า ยินดีที่จะรับฟังข้อมูลต่างๆ ไม่ว่าเรื่องยาเสพติด หรือ ปัญหาที่เกิดขึ้นของดีเอสไอ พร้อมยินดีที่จะให้นายอัจฉริยะ เข้ามาร่วมตรวจสอบ แต่หากนายอัจฉริยะ ไม่สะดวกหรือไม่สบายใจ ก็สามารถส่งตัวแทนมาร่วมตรวจสอบข้อเท็จจริงแทนได้ ซึ่งตนเชื่อว่า จะเป็นแนวทางที่ดีที่สุด และปัญหาต่างๆ จะได้รับการสะสางและคลี่คลายไปได้
นายสมศักดิ์ ยังกล่าวอีกว่า เรื่องการตรวจสอบข้อร้องเรียน ก็ได้ยืนยันกับนายอัจฉริยะ ไปว่า ตนในฐานะ รมว.ยุติธรรม ไม่ได้นิ่งนอนใจ โดยได้มีการตั้งคณะกรรมการตรวจสอบ ที่มีนายวัลลภ นาคบัว รองปลัดกระทรวงยุติธรรม เป็นประธาน เพื่อให้เกิดข้อเท็จจริงอย่างรอบด้าน ซึ่งตนขอยืนยันว่า การทำงานตลอด 3-4 ปีที่ผ่านมา ตั้งใจทำงานในการแก้ปัญหายาเสพติดและสิ่งผิดกฎหมายมาโดยตลอด ซึ่งเหนื่อยมาก ดังนั้น การได้นายอัจฉริยะ มาช่วยเปิดเผยข้อเท็จจริงต่างๆก็ถือว่า เป็นเรื่องที่ดี
"คนอย่างผมไม่มีทางยอมให้ใครไปทำลักษณะนั้น เพราะต้องการกวาดล้างสิ่งที่ผิดกฎหมายต่างๆ และผมไม่เห็นด้วยกับคนที่วิ่งเคลียร์คดี ทำสิ่งไม่ถูกต้อง ที่ผ่านมาหากพบคนที่น่าสงสัยหรือถูกร้องเรียน ก็ให้ตั้งกรรมการสอบข้อเท็จจริงตลอด ใครผิดว่าไปตามผิด ผมไม่เอาชื่อเสียงมาทิ้งกับเรื่องพวกนี้อย่างแน่นอน ซึ่งการให้นายอัจฉริยะเข้ามาร่วมสืบสวนสอบสวนถือว่าแฟร์ที่สุดแล้ว จากนี้ขอให้การทำงานร่วมกันมีแต่ทิศทางที่ดี คนที่ทำผิด ฉวยโอกาสหาผลประโยชน์ ผมจะเอาผิดให้ถึงที่สุด เพราะถือเป็นการทำลายชื่อเสียงและความตั้งใจของผมในการทำงานเพื่อสังคมและประชาชน" นายสมศักดิ์ กล่าว

ที่มา : https://www.thaigov.go.th/news/contents/details/64240