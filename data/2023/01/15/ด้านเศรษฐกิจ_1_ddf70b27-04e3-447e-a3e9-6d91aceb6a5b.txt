รัฐบาลไทย-ข่าวทำเนียบรัฐบาล-ผู้ว่าการรถไฟแห่งประเทศไทย เป็นประธานเปิดกิจกรรมวันเด็กแห่งชาติ 2566


วันเสาร์ที่ 14 มกราคม 2566
ผู้ว่าการรถไฟแห่งประเทศไทย เป็นประธานเปิดกิจกรรมวันเด็กแห่งชาติ 2566
ที่สถานีกรุงเทพ (หัวลำโพง) โดยมีเด็ก เยาวชน เข้าร่วมกิจกรรมอย่างคึกคัก
วันนี้ (14 มกราคม 2566) ที่สถานีกรุงเทพ (หัวลำโพง) นายนิรุฒ มณีพันธ์ ผู้ว่าการรถไฟแห่งประเทศไทย  กระทรวงคมนาคม เป็นประธานเปิดงานกิจกรรมวันเด็กแห่งชาติ ประจำปี 2566  ซึ่ง การรถไฟแห่งประเทศไทย (รฟท.) ได้จัดขึ้นเพื่อส่งมอบความสุข  พร้อมสาระความรู้ ควบคู่กับการทำกิจกรรมสันทนาการต่างๆ ให้แก่เด็กและเยาวชนไทย ได้มีโอกาสสัมผัสประสบการณ์เกี่ยวกับกิจการรถไฟอย่างใกล้ชิด โดยมีเด็ก และเยาวชน สนใจเข้าร่วมกิจกรรมกว่า 1,500 คน
นายเอกรัช ศรีอาระยันพงษ์ ผู้อำนวยการศูนย์ประชาสัมพันธ์ รฟท. เปิดเผยว่า ตามนโยบายของนายนิรุฒ มณีพันธ์ ผู้ว่าการรถไฟฯ ที่สนับสนุนให้ รฟท. เข้าไปมีส่วนร่วมต่อการดูแลรับผิดชอบต่อสังคม โดยเฉพาะการส่งเสริมเด็กและเยาวชนที่จะก้าวสู่การเป็นกำลังสำคัญของการพัฒนาประเทศอย่างต่อเนื่อง
ในวันนี้ รฟท. ได้มีการจัดกิจกรรมวันเด็กแห่งชาติขึ้น ทั้งส่วนกลางและภูมิภาค เพื่อส่งมอบความสุข และกิจกรรมสันทนาการต่างๆ ที่เกี่ยวข้องกับกิจการรถไฟให้แก่เด็กและเยาวชนได้เรียนรู้ เสริมสร้างประสบการณ์ใหม่ๆ  ให้เกิดความรักความภาคภูมิใจในกิจการรถไฟ ซึ่งเป็นระบบขนส่งทางรางที่มีประวัติศาสตร์อยู่คู่กับเมืองไทยมายาวนานกว่า 125 ปี ตลอดจนยังมุ่งส่งเสริมการปลูกฝังจิตสำนึกให้รู้จักหน้าที่ ปฏิบัติตนในระเบียบวินัยอันดีงาม สอดคล้องกับคำขวัญวันเด็กประจำปี 2566 ของพลเอกประยุทธ์ จันทร์โอชา นายกรัฐมนตรี “รู้หน้าที่ มีวินัย ใฝ่ความดี”
สำหรับบรรยากาศภายในงานได้เต็มเปี่ยมไปด้วยความสุข ความสนุกสนาน รอยยิ้ม และเสียงหัวเราะของเด็ก เยาวชน และครอบครัวที่เข้าร่วมงาน ผ่านการจัดกิจกรรมอันหลากหลายไม่ว่าจะเป็นการละเล่นซุ้มเกม ชิงของรางวัล อาทิ ตู้คีบตุ๊กตารถไฟ วงล้อมหาสนุก และกิจกรรมบนเวที ตอบคำถามชิงรางวัลสุดพิเศษ รวมทั้งมีบริการ อาหาร เครื่องดื่มฟรีตลอดงาน และในวันเดียวกัน รฟท. ยังได้จัดกิจกรรมวันเด็กแห่งชาติขึ้นตามภูมิภาคต่าง ๆ ประกอบด้วย งานเดินรถแขวงลำปาง, แขวงรถจักรอุตรดิตถ์, สถานีศาลายา, สถานีขอนแก่น อีกด้วย

ที่มา : https://www.thaigov.go.th/news/contents/details/63745