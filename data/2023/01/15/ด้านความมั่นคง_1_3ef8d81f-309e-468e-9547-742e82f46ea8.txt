รัฐบาลไทย-ข่าวทำเนียบรัฐบาล-​ลูกจ้างขนข้าวสารปลื้ม จับกัง 1 ส่ง กสร. เจรจาขอค่าแรงสำเร็จ


วันอาทิตย์ที่ 15 มกราคม 2566
15/01/2566
พิมพ์
​ลูกจ้างขนข้าวสารปลื้ม จับกัง 1 ส่ง กสร. เจรจาขอค่าแรงสำเร็จ
​รัฐมนตรีว่าการกระทรวงแรงงาน ส่งกรมสวัสดิการและคุ้มครองแรงงาน (กสร.) ลงพื้นที่ไกล่เกลี่ยสำเร็จ กรณีลูกจ้างขนย้ายข้าวสารประท้วงค่าแรงจังหวัดชลบุรี
นายสุชาติ ชมกลิ่น รัฐมนตรีว่าการกระทรวงแรงงาน เปิดเผยถึง กรณีที่สื่อออนไลน์เสนอข่าว ว่า ลูกจ้างบริษัทค้าข้าวสารแห่งหนึ่งในจังหวัดชลบุรี ชูป้ายประท้วงขอค่าแรง วอนเจ้าของสถานประกอบกิจการเห็นใจนั้น ตนได้สั่งการให้กรมสวัสดิการและคุ้มครองแรงงาน ส่งพนักงานตรวจแรงงานและพนักงานประนอมข้อพิพิพาทแรงงาน ตรวจสอบข้อเท็จจริงแล้ว เบื้องต้นได้รับรายงานว่า บริษัทดังกล่าว มีสำนักงานใหญ่ตั้งอยู่ อ.พนัสนิคม จ.ชลบุรี ประกอบกิจการค้าข้าว เวลา 09.00 น. วันที่ 14 มกราคม 2566 ลูกจ้างทำหน้าที่ขนส่งข้าวสารกลุ่มหนึ่ง รวมตัวกันประท้วงภายในบริษัทเกี่ยวกับประเด็นที่นายจ้างเปลี่ยนแปลงอัตราค่าตอบแทนการขนย้ายข้าวสารจากเดิมตันละ 50 บาทต่อลูกจ้าง 1 คน เป็น ตันละ 50 บาท ต่อลูกจ้าง 3 คน ซึ่งต่อมาผู้แทนนายจ้างได้มาเจรจากับกลุ่มผู้ประท้วง โดยนายจ้างยินดีที่จะกลับไปจ่ายอัตราค่าตอบแทนให้ตามเดิม และให้ลูกจ้างสามารถเลือกวิธีการคำนวณค่าตอบแทน 3 ตัวเลือก ซึ่งลูกจ้างในตำแหน่งดังกล่าวกว่า 60 คน ส่วนใหญ่เลือกอัตราค่าตอบแทนการขนย้ายข้าวสารจากเดิมตันละ 50 บาท ต่อพนักงาน 1 คน ตามเงื่อนไขเดิม ลูกจ้างเกิดความพึงพอใจจึงแยกย้ายกลับไปปฏิบัติงานตามปกติ
ด้าน นายนิยม สองแก้ว อธิบดีกรมสวัสดิการและคุ้มครองแรงงาน (กสร.) กล่าวเพิ่มเติมว่า ในกรณีดังกล่าวพนักงานตรวจแรงงาน และพนักงานประนอมฯ สำนักงานสวัสดิการและคุ้มครองแรงงานจังหวัดชลบุรี ได้ลงพื้นที่ประนอมข้อพิพาทแรงงาน และชี้แจงทำความเข้าใจนายจ้าง ลูกจ้าง ให้มีการปฏิบัติต่อกันด้วยความถ้อยทีถ้อยอาศัย ใช้วิธีแก้ปัญหาร่วมกันด้วยการเจรจาปรึกษาหารือ บนพื้นฐานของแรงงานสัมพันธ์ที่ดีเพื่อความร่วมมือที่ดีต่อกันในอนาคตต่อไป

ที่มา : https://www.thaigov.go.th/news/contents/details/63755