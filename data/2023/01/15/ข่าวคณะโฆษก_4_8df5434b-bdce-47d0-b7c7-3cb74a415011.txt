รัฐบาลไทย-ข่าวทำเนียบรัฐบาล-​โฆษกรัฐบาลเผย นายกฯ ปลื้ม Sojern รายงานว่าไทยเป็นประเทศปลายทางยอดนิยมอันดับ 1 ที่นักท่องเที่ยวทั่วโลกสนใจมาเยือนช่วงตรุษจีน พร้อมสั่งการเตรียมแผนรองรับนักท่องเที่ยว 


วันอาทิตย์ที่ 15 มกราคม 2566
15/01/2566
พิมพ์
​โฆษกรัฐบาลเผย นายกฯ ปลื้ม Sojern รายงานว่าไทยเป็นประเทศปลายทางยอดนิยมอันดับ 1 ที่นักท่องเที่ยวทั่วโลกสนใจมาเยือนช่วงตรุษจีน พร้อมสั่งการเตรียมแผนรองรับนักท่องเที่ยว
​โฆษกรัฐบาลเผย นายกฯ ปลื้ม Sojern รายงานว่าไทยเป็นประเทศปลายทางยอดนิยมอันดับ 1 ที่นักท่องเที่ยวทั่วโลกสนใจมาเยือนช่วงตรุษจีน พร้อมสั่งการเตรียมแผนรองรับนักท่องเที่ยว ดูแลด้านความปลอดภัย และมาตรการทางสาธารณสุข
วันที่ 15 มกราคม 2566 นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ยินดีเป็นอย่างยิ่งที่ประเทศไทยได้รับความนิยม ดึงดูดนักท่องเที่ยวชาวต่างชาติให้เดินทางมาเยือนได้อย่างต่อเนื่องในทุกเทศกาล โดยเฉพาะในช่วงเทศกาลตรุษจีนที่จะถึงนี้ ประเทศไทยมียอดการค้นหาเที่ยวบินจากนักท่องเที่ยวทั่วโลกมากเป็นอันดับ 1 จากรายงานของ Sojern แพลตฟอร์มการตลาดดิจิทัลชั้นนำสำหรับการท่องเที่ยว
โฆษกประจำสำนักนายกรัฐมนตรี กล่าวเพิ่มเติมว่า ในช่วงเทศกาลตรุษจีน ปี 2566 นักท่องเที่ยวจากประเทศจีนและประเทศอื่นทั่วโลกให้ความสนใจเดินทางไปท่องเที่ยวยังประเทศในภูมิภาคเอเชีย-แปซิฟิกเป็นหลัก ซึ่งมีการคาดการณ์ว่า อุตสาหกรรมท่องเที่ยวของภูมิภาคนี้อาจเป็นอุตสาหกรรมเดียวในโลกที่ฟื้นตัวภายในปี 2566
โดยจากยอดการค้นหาเที่ยวบินในช่วงตรุษจีน ประเทศไทยเป็นปลายทางที่ได้รับความสนใจจากนักท่องเที่ยวทั่วโลกถึงร้อยละ 26.75 สูงสุดเป็นอันดับ 1 ขยับขึ้นมาจากอันดับ 2 ในปี 2565 ขณะที่ปลายทางอื่น ๆ ที่มียอดค้นหารองลงมาได้แก่ ญี่ปุ่น ร้อยละ 19.41 สิงคโปร์ ร้อยละ 17.58 ฟิลิปปินส์ ร้อยละ 9.8 มาเลเซีย ร้อยละ 8.47 ไต้หวัน ร้อยละ 5.62 เกาหลีใต้ ร้อยละ 5.33 จีน ร้อยละ 4.36 และฮ่องกง ร้อยละ 2.66
สำหรับต้นทางที่มีความต้องการเดินทางมายังประเทศในในภูมิภาคเอเชีย-แปซิฟิกในช่วงเทศกาลตรุษจีนมากที่สุด ได้แก่ สิงคโปร์ สหรัฐอเมริกา ไทย ไต้หวัน และญี่ปุ่น ตามลำดับ
“นายกรัฐมนตรียินดีที่การดำเนินมาตรการที่สอดคล้องของรัฐบาลเป็นผลสำเร็จ ชื่อเสียงและภาพลักษณ์ที่ดีของประเทศไทย สร้างความเชื่อมั่นให้กับนักท่องเที่ยวชาวต่างชาติ ส่งผลให้ประเทศไทยได้รับความนิยมจากนักท่องเที่ยวทั่วโลกอย่างต่อเนื่อง ในทุกเทศกาล ซึ่งต้องขอบคุณทุกหน่วยงานที่เกี่ยวข้องทั้งภาครัฐ เอกชน และประชาสังคม ที่จัดกิจกรรมน่าสนใจ สร้างสีสัน ดึงดูดการท่องเที่ยว ให้ไทยเป็นจุดสนใจ พร้อมกันนี้ นายกรัฐมนตรีได้สั่งการให้ทุกหน่วยงานที่เกี่ยวข้องเตรียมความพร้อมรองรับนักท่องเที่ยวชาวต่างชาติในช่วงเทศกาลตรุษจีนที่จะถึงนี้ ในทุกด้านอำนวยความสะดวก ดูแลความปลอดภัย และเตรียมพร้อมมาตรการทางด้านสาธารณสุข พร้อมขอให้พี่น้องประชาชนไทยร่วมกันเป็นเจ้าบ้านที่ดีด้วย” นายอนุชาฯ กล่าว

ที่มา : https://www.thaigov.go.th/news/contents/details/63751