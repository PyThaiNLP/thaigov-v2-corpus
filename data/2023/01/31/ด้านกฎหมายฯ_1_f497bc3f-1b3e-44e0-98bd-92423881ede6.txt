รัฐบาลไทย-ข่าวทำเนียบรัฐบาล-ปลัดกระทรวงยุติธรรม รับเรื่องร้องเรียนเพื่อขอรับความช่วยเหลือด้านความยุติธรรมจากประชาชนในพื้นที่จังหวัดภูเก็ต


วันอังคารที่ 31 มกราคม 2566
31/01/2566
พิมพ์
ปลัดกระทรวงยุติธรรม รับเรื่องร้องเรียนเพื่อขอรับความช่วยเหลือด้านความยุติธรรมจากประชาชนในพื้นที่จังหวัดภูเก็ต
ปลัดกระทรวงยุติธรรม รับเรื่องร้องเรียนเพื่อขอรับความช่วยเหลือด้านความยุติธรรมจากประชาชนในพื้นที่จังหวัดภูเก็ต และยืนยันให้ประชาชนเชื่อมั่นว่ากระทรวงยุติธรรมจะดูแลความเป็นธรรมให้กับประชาชนทุกคนด้วยความเท่าเทียม
ในวันศุกร์ที่ ๒๗ มกราคม ๒๕๖๖ เวลา ๑๐.๐๐ น. ณ บริเวณชายหาดเลพัง ลายัน ตำบลเชิงทะเล อำเภอถลาง จังหวัดภูเก็ต นางพงษ์สวาท กายอรุณสุทธิ์ ปลัดกระทรวงยุติธรรม รับเรื่องร้องเรียนเพื่อขอรับความเป็นธรรมจากประชาชนในพื้นที่จังหวัดภูเก็ต ๒ กรณี ดังนี้
๑) กรณีผู้แทนชุมนุมสหกรณ์ชาวสวนปาล์มน้ำมันกระบี่​ จำกัด​ ยื่นหนังสือขอให้กรมสอบสวนคดีพิเศษตรวจสอบและทบทวนกรณีพนักงานสอบคดีพิเศษมีคำสั่งอายัดโรงงานผลิตน้ำมันปาล์มไว้เป็นของกลางในคดีพิเศษ และมอบคืนให้กลุ่มผู้ต้องหาครอบครองทรัพย์ของกลางที่ยึดอายัดไว้จากการทุจริตฉ้อโกงและยักยอกทรัพย์ในชุมนุมสหกรณ์ชาวสวนปาล์มน้ำมันกระบี่ จำกัด เก็บรักษาไว้ระหว่างการดำเนินคดี ซึ่งกรณีดังกล่าวมีเกษตรกรชาวสวนปาล์มได้รับความเดือดร้อน จำนวน ๕๐,๐๐๐ ราย เนื่องจากสมาชิกฯ สงสัยและไม่เข้าใจในขบวนการยึดทรัพย์โรงงานไว้เป็นของกลาง แล้วขณะนี้ผู้ต้องหาได้ขอครอบครองทำประโยชน์ และคณะพนักงานสอบสวนได้ส่งมอบโรงงานให้ผู้ต้องหาซึ่งเป็นผู้กระทำความผิดได้ครอบครองทำประโยชน์ เหตุใดไม่คืนให้ชุมนุมสหกรณ์ชาวสวนปาล์มน้ำมันกระบี่ จำกัด ซึ่งเป็นเจ้าของกรรมสิทธิ์เป็นผู้ดูแลรักษา จึงมีความประสงค์คัดค้านและให้พนักงานสอบสวนคดีพิเศษ ทบทวนการมอบคืนดังกล่าวให้เจ้าของกรรมสิทธิ์ที่ถูกต้องต่อไป
๒) กรณีนายมาโนช พันธ์ฉลาด นายกองค์การบริหารส่วนตำบลเชิงทะเล พร้อมด้วย นายวิชิต หวันหยี อิหม่ามฮัจยี มัสยิดมูการ์ร่มบ้านบางเทา ยื่นหนังสือขอให้กระทรวงยุติธรรมแก้ไขปัญหาความเดือดร้อนการคืนกรรมสิทธิ์ที่ดินให้กับประชาชน กรณีรัฐได้บังคับซื้อที่ดินจากประชาชนบ้านบางเทา หมู่ที่ ๒ หมู่ที่ ๓ และหมู่ที่ ๕ ตำบลเชิงทะเล อำเภอถลาง จังหวัดภูเก็ต เพื่อทำเหมืองแร่ โดยมีเงื่อนไขจะขายคืนให้กับประชาชนเมื่อเลิกกิจการ และที่ดินข้างต้นหน่วยงานราชการได้ขึ้นทะเบียนเป็นที่ราชพัสดุ อีกทั้งที่ประชุมคณะรัฐมนตรี เมื่อวันที่ ๒ พฤษภาคม ๒๕๔๓ ได้มีมติให้ขายคืนที่ดินดังกล่าวให้แก่ประชาชนแล้ว แต่ขณะนี้หน่วยงานที่เกี่ยวข้องยังไม่ถือปฏิบัติโอนกรรมสิทธิ์ขายคืนตามมติคณะรัฐมนตรีแต่อย่างใดและประชาชนได้เรียกร้องสิทธิกับหน่วยงานราชการเป็นเวลานานมาก
ทั้งนี้ ปลัดกระทรวงยุติธรรม ได้รับเรื่องความเดือดร้อนดังกล่าวของประชาชนในพื้นที่จังหวัดภูเก็ต พร้อมทั้งกล่าวให้ประชาชนเชื่อมั่นว่า ในนามของกระทรวงยุติธรรมในฐานะที่มีหน้าที่ดูแลความเป็นธรรมให้กับประชาชนทุกคน จะดำเนินการส่งเรื่องปัญหาความเดือดร้อนของประชาชนไปยังหน่วยงานที่เกี่ยวข้องและรับผิดชอบในเรื่องดังกล่าว เพื่อเร่งตรวจสอบข้อเท็จจริงและพร้อมจะให้ความเป็นธรรมกับทั้งสองฝ่าย เพื่ออำนวยความยุติธรรมและปกป้องรักษาไว้ซึ่งผลประโยชน์ให้กับประเทศและประชาชนตามกฎหมายและระเบียบที่เกี่ยวข้องต่อไป

ที่มา : https://www.thaigov.go.th/news/contents/details/64361