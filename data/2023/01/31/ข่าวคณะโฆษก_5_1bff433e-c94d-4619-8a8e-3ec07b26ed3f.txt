รัฐบาลไทย-ข่าวทำเนียบรัฐบาล-ครม. เห็นชอบขยายระยะเวลา โครงการส่งเสริมการผลิตข้าวอินทรีย์ ถึง ก.ย. 2566    มีเกษตรกรเข้าร่วมแล้ว   94,888  คน พื้นที่ปลูกข้าวอินทรีย์ 847,373.7 ไร่ 


วันอังคารที่ 31 มกราคม 2566
31/01/2566
พิมพ์
ครม. เห็นชอบขยายระยะเวลา โครงการส่งเสริมการผลิตข้าวอินทรีย์ ถึง ก.ย. 2566    มีเกษตรกรเข้าร่วมแล้ว   94,888  คน พื้นที่ปลูกข้าวอินทรีย์ 847,373.7 ไร่
ครม. เห็นชอบขยายระยะเวลา โครงการส่งเสริมการผลิตข้าวอินทรีย์ ถึง ก.ย. 2566    มีเกษตรกรเข้าร่วมแล้ว   94,888  คน พื้นที่ปลูกข้าวอินทรีย์ 847,373.7 ไร่
นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี แถลงมติคณะรัฐมนตรี วันนี้ ( 31 มกราคม 2566) เห็นชอบขยายระยะเวลาการดำเนินงาน โครงการส่งเสริมการผลิตข้าวอินทรีย์ ถึงสิ้นสุดปีงบประมาณ  2566  จากเดิมสิ้นสุดปีงบประมาณ พ.ศ.  2565
โครงการส่งเสริมการผลิตข้าวอินทรีย์  มีสาระสำคัญ ดังนี้
- คุณสมบัติเกษตรกร   เป็นกลุ่มเกษตรกรที่มีสมาชิก 5 คนขึ้นไป และมีพื้นที่รวมกันไม่ต่ำกว่า 100 ไร่ โดยต้องมีทะเบียนเกษตรกร มีเอกสารสิทธิ์ในพื้นที่ เป็นต้น
- รูปแบบการส่งเสริม   โดยกระทรวงเกษตรและสหกรณ์  สนับสนุนเงินอุดหนุนแก่เกษตรกร ที่ผ่านการประเมินตามที่กำหนดไม่เกินรายละ  15 ไร่ แบ่งการจ่ายเงิน 3  ระยะ ต่อเนื่อง 3 ปี ดังนี้       ระยะเตรียมความพร้อม (T1) สนับสนุนเงินอุดหนุน ไร่ละ 2,000 บาท ระยะปรับเปลี่ยน (T2) สนับสนุนเงินอุดหนุน ไร่ละ  3,000 บาท และระยะการรับรองมาตรฐานการผลิตข้าวอินทรีย์ (Organic Thailand) (T3) สนับสนุนเงินอุดหนุน ไร่ละ 4,000 บาท (เกษตรกรจะร่วมโครงการฯ ที่ระยะ T1 และเมื่อผ่านการประเมินจะเลื่อนเป็นระยะ T2 และ T3 ในปีถัดไป ตามลำดับ)
- ระยะเวลาโครงการฯ 5 ปี (ปี 2560 - 2564) โดยจะรับเกษตรกรเฉพาะปี 2560 - 2562 เพื่อให้สอดคล้องกับการประเมิน 3 ระยะ (T1, T2 และ T3) ที่ต่อเนื่อง 3 ปี
- วงเงินงบฯ  9,696.52   ล้านบาท (ตามมติ ครม. เมื่อวันที่ 11 เม.ย.
60)
- ประโยชน์ที่คาดจะได้รับ
สามารถผลิตข้าวเปลือกอินทรีย์ได้ประมาณ 400,000  ตัน สร้างกลุ่มชาวนาที่มีความเข้มแข็ง รักษาระบบนิเวศและสภาพแวดล้อมให้มีความสมดุล
สำหรับปี 2564  นั้น กรมการข้าวยังไม่สามารถจ่ายเงินอุดหนุนได้ เนื่องจากผลผลิตข้าวอินทรีย์ส่วนใหญ่จะเก็บเกี่ยวในช่วง พ.ย. - ธ.ค. ของทุกปี ซึ่งในการประชุม นบข. เมื่อวันที่ 8 กันยายน 2565  มีมติเห็นชอบให้ขยายระยะเวลาดำเนินโครงการ ฯ เพื่อให้สอดคล้องกับฤดูเก็บเกี่ยวข้าวอินทรีย์  รวมทั้งเพื่อให้ กรมการข้าว กระทรวงเกษตรและสหกรณ์  มีระยะเวลาพอเพียงในการตรวจสอบสิทธิเกษตรกร เพื่อจ่ายเงินอุดหนุนแก่เกษตรกรที่เหลือ โดยให้เสร็จสิ้นภายในปีงบฯ  2566
ทั้งนี้  โครงการ ฯ ดำเนินการอย่างต่อเนื่องตั้งแต่ปี 2560  ตามแผนการผลิตและการตลาดข้าวครบวงจร ปี 2560/2561 โดยมีกรอบวงเงิน 9,696.52 ล้านบาท เพื่อส่งเสริมการผลิตข้าวอินทรีย์ ให้ได้พื้นที่ 1 ล้านไร่ และให้เกษตรกรได้รับการรับรองการผลิตข้าวตามมาตรฐาน ข้าวอินทรีย์ (Organic Thailand) จำนวน 66,700 คน ภายในปี 2564 ซึ่งผลการดำเนินการระหว่างปี 2560-2564 มีกลุ่มเกษตรกรกลุ่ม T1, T2 และ T3 ที่เข้าร่วมโครงการ ฯ  จำนวน 94,888  คน (จำนวน 4,636 กลุ่ม) และมีพื้นที่ปลูกข้าวอินทรีย์ที่ร่วมโครงการ ฯ
นายกรัฐมนตรี ยังกล่าวในที่ประชุม ครม.ว่า โครงการ ฯ สอดคล้องกับโครงการข้าวรักษ์โลก และแนวทาง BCG ของรัฐบาล จึงเห็นสมควรให้กระทรวงเกษตรและสหกรณ์ร่วมกับกระทรวงพาณิชน์และหน่วยงานที่เกี่ยวข้องเพิ่มขีดความสามารถในการส่งออกสินค้าไทย พัฒนาช่องทางการขายข้าวอินทรีย์ เช่น การค้าออนไลน์ เพื่อให้สินค้าสามารถเข้าถึงผู้บริโภคได้โดยตรง ตลอดจนพัฒนา การตลาดและการแปรรูปผลิตภัณฑ์ข้าวอินทรีย์เพื่อให้สอดคล้องกับความต้องการของผู้บริโภคทุกช่วงวัย ทั้งในและต่างประเทศ เพื่อให้ข้าวอินทรีย์และผลิตภัณฑ์จากข้าวอินทรีย์มีศักยภาพในการแข่งขันในตลาดภายในประเทศและระหว่างประเทศ

ที่มา : https://www.thaigov.go.th/news/contents/details/64382