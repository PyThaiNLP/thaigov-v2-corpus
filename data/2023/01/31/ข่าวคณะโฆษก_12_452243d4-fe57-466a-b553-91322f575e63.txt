รัฐบาลไทย-ข่าวทำเนียบรัฐบาล-ครม.อนุมัติถอนร่างกฎกระทรวง กำหนดผู้ประกอบธุรกิจเป็นทรัสตีและผู้บริการระบบคราวด์ฟันดิง เป็น “สถาบันการเงิน” ลดผลกระทบผู้ประกอบการ ใช้กฎหมายฟอกเงินฉบับอื่นควบคุมแทน 


วันอังคารที่ 31 มกราคม 2566
31/01/2566
พิมพ์
ครม.อนุมัติถอนร่างกฎกระทรวง กำหนดผู้ประกอบธุรกิจเป็นทรัสตีและผู้บริการระบบคราวด์ฟันดิง เป็น “สถาบันการเงิน” ลดผลกระทบผู้ประกอบการ ใช้กฎหมายฟอกเงินฉบับอื่นควบคุมแทน
ครม.อนุมัติถอนร่างกฎกระทรวง กำหนดผู้ประกอบธุรกิจเป็นทรัสตีและผู้บริการระบบคราวด์ฟันดิง เป็น “สถาบันการเงิน” ลดผลกระทบผู้ประกอบการ ใช้กฎหมายฟอกเงินฉบับอื่นควบคุมแทน
นางสาวรัชดา ธนาดิเรก รองโฆษกประจำสำนักนายกรัฐมนตรี เปิดเผยหลังการประชุมคณะรัฐมนตรี (ครม.) เมื่อวันที่ 31 มกราคม 2566 ว่า ครม.อนุมัติให้ถอนร่างกฎกระทรวง (ฉบับที่ ..) พ.ศ. .... ออกตามความในพระราชบัญญัติป้องกันและปราบปราบการฟอกเงิน พ.ศ.2542 ตามที่สำนักงานป้องกันและปราบปรามการฟอกเงิน (สำนักงาน ปปง.) เสนอ ร่างกฎกระทรวงฉบับนี้ มีสาระสำคัญเป็นการกำหนดให้ผู้ประกอบธุรกิจเป็นทรัสตี และผู้ประกอบธุรกิจให้บริการระบบคราวด์ฟันดิง เป็นสถาบันการเงินตามกฎหมายว่าด้วยการป้องกันและปราบปรามการฟอกเงิน เพื่อป้องกันนักทุนลงใช้ช่องทางจากธุรกิจในการฟอกเงินผิดกฎหมาย
ความจำเป็นที่ต้องเสนอถอนร่างกฎกระทรวงฉบับนี้ เนื่องจากคณะกรรมการกฤษฎีกา (คณะพิเศษ) ได้ตรวจพิจารณาแล้ว เห็นว่า การกำหนดให้ผู้ประกอบธุรกิจเป็นทรัสตีเป็นสถาบันการเงินตามกฎหมายว่าด้วยการป้องกันและปราบปรามการฟอกเงิน จะทำให้ผู้ประกอบการธุรกิจมีหน้าที่เช่นเดียวกับสถาบันการเงิน ซึ่งอาจก่อให้เกิดภาระแก่ผู้ประกอบการเกินความจำเป็น อย่างไรก็ตาม ธุรกิจดังกล่าวยังคงมีความเสี่ยงที่อาจถูกใช้เป็นช่องทางในการฟอกเงิน คณะกรรมการกฤษฎีกา (คณะพิเศษ) จึงแก้ไขเพิ่มเติมร่างพระราชบัญญัติป้องกันและปราบปรามการฟอกเงิน (ฉบับที่ ..) พ.ศ. …. ที่อยู่ระหว่างการตรวจพิจารณาของสำนักงานคณะกรรมการกฤษฎีกา (สคก.) โดยกำหนดให้ผู้ประกอบธุรกิจเป็นทรัสตีตามกฎหมายว่าด้วยทรัสต์เพื่อธุรกรรมในตลาดทุน เป็นผู้มีหน้าที่รายงานการทำธุรกรรมต่อ สำนักงาน ปปง. ด้วย
ส่วนการประกอบธุรกิจคราวด์ฟันดิง เป็นธุรกิจใหม่ที่รัฐบาลมีนโยบายส่งเสริมและสนับสนุนให้ผู้ประกอบธุรกิจขนาดกลางและขนาดย่อม (SME) สามารถระดมทุนเพื่อนำไปใช้ในการประกอบธุรกิจ ซึ่งปัจจุบันสำนักงานคณะกรรมการกำกับหลักทรัพย์และตลาดหลักทรัพย์ มีระบบการกำกับดูแลการประกอบธุรกิจและการลงทุนในระบบคราวด์ฟันดิง โดยให้มีการระดมเงินลงทุนในมูลค่าที่ไม่สูงจนเกินไป และยังไม่ปรากฏข้อมูลว่ามีการฟอกเงินผ่านธุรกิจประเภทนี้ ดังนั้น เพื่อไม่ให้การดำเนินธุรกิจขนาดกลางและขนาดย่อมได้รับผลกระทบจนถึงขั้นต้องหยุดชะงัก จึงเห็นควรชะลอการกำหนดให้ผู้ประกอบธุรกิจให้บริการระบบคราวด์ฟันดิงเป็นสถาบันการเงินไว้ก่อน หากในอนาคตสำนักงาน ปปง. เห็นว่ามีความจำเป็นต้องให้ผู้ประกอบธุรกิจให้บริการระบบคราวด์ฟันดิงมีหน้าที่รายงานการทำธุรกรรมต่อสำนักงาน ปปง. ก็สามารถทำได้ตาม ร่าง พ.ร.บ. ป้องกันและปราบปรามการฟอกเงิน (ฉบับที่ ..) พ.ศ. .... ที่อยู่ระหว่างการตรวจพิจารณาของสำนักงานคณะกรรมการกฤษฎีกา
ด้วยเหตุนี้ สำนักงานป้องกันและปราบปรามการฟอกเงินจึงขอถอนร่างกฎกระทรวงฉบับดังกล่าว เพื่อให้สอดคล้องตามความเห็นของคณะกรรมการกฤษฎีกา (คณะพิเศษ) และลดผลกระทบที่อาจจะเกิดขึ้นกับผู้ประกอบการด้วย

ที่มา : https://www.thaigov.go.th/news/contents/details/64390