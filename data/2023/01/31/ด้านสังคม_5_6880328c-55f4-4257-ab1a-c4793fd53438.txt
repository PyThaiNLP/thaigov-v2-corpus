รัฐบาลไทย-ข่าวทำเนียบรัฐบาล-สธ. รับมอบอุปกรณ์เคลื่อนย้ายผู้ป่วย (Spinal Board) 14,000 ชิ้น สนับสนุนหน่วยปฏิบัติการในระบบการแพทย์ฉุกเฉินทั่วประเทศ


วันอังคารที่ 31 มกราคม 2566
สธ. รับมอบอุปกรณ์เคลื่อนย้ายผู้ป่วย (Spinal Board) 14,000 ชิ้น สนับสนุนหน่วยปฏิบัติการในระบบการแพทย์ฉุกเฉินทั่วประเทศ
ปลัดกระทรวงสาธารณสุข รับมอบอุปกรณ์เคลื่อนย้ายผู้ป่วย (Spinal board) จำนวน 14,000 ชิ้น มูลค่ากว่า 40 ล้านบาท เพื่อสนับสนุนหน่วยปฏิบัติการในระบบการแพทย์ฉุกเฉินทั่วประเทศ ช่วยเหลือประชาชนเมื่อเกิดอาการเจ็บป่วยฉุกเฉินและต้องมีการเคลื่อนย้าย
ปลัดกระทรวงสาธารณสุข รับมอบอุปกรณ์เคลื่อนย้ายผู้ป่วย (Spinal board) จำนวน 14,000 ชิ้น มูลค่ากว่า 40 ล้านบาท เพื่อสนับสนุนหน่วยปฏิบัติการในระบบการแพทย์ฉุกเฉินทั่วประเทศ ช่วยเหลือประชาชนเมื่อเกิดอาการเจ็บป่วยฉุกเฉินและต้องมีการเคลื่อนย้าย
วันนี้ (31 มกราคม 2566) ที่สำนักงานปลัดกระทรวงสาธารณสุข จ.นนทบุรี นายแพทย์โอภาส การย์กวินพงศ์ ปลัดกระทรวงสาธารณสุข พร้อมด้วย นายแพทย์พรเทพ ศิริวนารังสรรค์ ประธานกรรมการมูลนิธิการแพทย์ฉุกเฉินแห่งชาติ ในพระราชูปถัมภ์ นายแพทย์สมควร หาญพัฒนชัยกูร เลขาธิการมูลนิธิการแพทย์ฉุกเฉินแห่งชาติ ในพระราชูปถัมภ์ และคณะผู้บริหาร ร่วมพิธีรับมอบอุปกรณ์เคลื่อนย้ายผู้ป่วย (Spinal board) จาก The church of Jesus Christ of Latter-day Saints, Living Waters Phuket Foundation และมูลนิธิเซ็นต์โยเซฟ จำนวน 14,000 ชิ้น มูลค่ารวมกว่า 40 ล้านบาท เพื่อมอบให้กับมูลนิธิการแพทย์ฉุกเฉินแห่งชาติ ในพระราชูปถัมภ์ และกระทรวงสาธารณสุข สนับสนุนภารกิจหน่วยปฏิบัติการในระบบการแพทย์ฉุกเฉินทั่วประเทศ
นายแพทย์โอภาส กล่าวว่า การบริจาคครั้งนี้ได้รับทราบว่า เงินที่ใช้ในการจัดซื้ออุปกรณ์ Spinal Board นั้น มาจากความตั้งใจของสมาชิกศาสนจักรฯ ที่มีการอดอาหารทุกวันศุกร์ และนำเงินส่วนที่ต้องใช้ซื้ออาหารมาบริจาคเพื่อช่วยเหลือสังคม ซึ่งถือว่าเป็นการแบ่งปันช่วยเหลือที่น่าชื่นชม เพราะเป็นการช่วยผู้ป่วยที่ประสบอุบัติเหตุหรือเจ็บป่วยฉุกเฉินให้รอดชีวิตและพ้นจากความพิการ ต้องขอขอบคุณทุกมูลนิธิฯ ที่ช่วยสนับสนุนการดำเนินงานของกระทรวงสาธารณสุข โดยเฉพาะหน่วยปฏิบัติการในระบบการแพทย์ฉุกเฉินทั่วประเทศ ซึ่งจำเป็นต้องใช้อุปกรณ์สำหรับช่วยเหลือประชาชนเมื่อเกิดอาการเจ็บป่วยฉุกเฉิน ทั้งนี้ อุปกรณ์เคลื่อนย้ายผู้ป่วยถือเป็นอุปกรณ์ทางการแพทย์พื้นฐานที่ต้องใช้งานเป็นประจำกระทรวงสาธารณสุขจะเร่งส่งมอบให้กับหน่วยปฏิบัติการที่เกี่ยวข้องทั่วประเทศ ตามเจตนารมณ์ของผู้บริจาคเพื่อนำไปใช้ให้เกิดประโยชน์สูงสุดต่อประชาชนต่อไป
****************************** 31 มกราคม 2566

ที่มา : https://www.thaigov.go.th/news/contents/details/64401