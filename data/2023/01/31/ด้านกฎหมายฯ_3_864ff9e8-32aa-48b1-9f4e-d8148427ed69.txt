รัฐบาลไทย-ข่าวทำเนียบรัฐบาล-ปลัดกระทรวงยุติธรรม นำคณะผู้บริหารกระทรวงยุติธรรม ลงพื้นที่ติดตามผลการช่วยเหลือความเดือดร้อนของชุมชนราไวย์ ณ หาดราไวย์ ตำบลราไวย์ อำเภอเมือง จังหวัดภูเก็ต


วันอังคารที่ 31 มกราคม 2566
31/01/2566
พิมพ์
ปลัดกระทรวงยุติธรรม นำคณะผู้บริหารกระทรวงยุติธรรม ลงพื้นที่ติดตามผลการช่วยเหลือความเดือดร้อนของชุมชนราไวย์ ณ หาดราไวย์ ตำบลราไวย์ อำเภอเมือง จังหวัดภูเก็ต
ปลัดกระทรวงยุติธรรม นำคณะผู้บริหารกระทรวงยุติธรรม ลงพื้นที่ติดตามผลการช่วยเหลือความเดือดร้อนของชุมชนราไวย์ ณ หาดราไวย์ ตำบลราไวย์ อำเภอเมือง จังหวัดภูเก็ต
ในวันเสาร์ที่ ๒๘ มกราคม ๒๕๖๖ เวลา ๐๙.๐๐ น. นางพงษ์สวาท กายอรุณสุทธิ์ ปลัดกระทรวงยุติธรรม ลงพื้นที่ติดตามผลการช่วยเหลือความเดือดร้อนชุมชนราไวย์ ตำบลราไวย์ อำเภอเมืองจังหวัดภูเก็ต โดยมี นายวัลลภ นาคบัว รองปลัดกระทรวงยุติธรรม นายสหการณ์ เพ็ชรนรินทร์ รองปลัดกระทรวงยุติธรรม นางอรัญญา ทองน้ำตะโก รองปลัดกระทรวงยุติธรรม พันตำรวจโท ประวุธ วงศ์สีนิล รองปลัดกระทรวงยุติธรรม พ.ต.ต.สุริยา สิงหกมล ผู้อำนวยการสถาบันนิติวิทยาศาสตร์ รักษาราชการแทนอธิบดีกรมสอบสวนคดีพิเศษ ร.ต.อ ปิยะ รักสกุลรองอธิบดีกรมสอบสวนคดีพิเศษ พร้อมกันนี้ นายไพโรจน์​ ศรีละมุล นายอำ​เภอเมือง​ภูเก็ต และหัวหน้าส่วนราชการในสังกัดกระทรวงยุติธรรมในพื้นที่จังหวัดภูเก็ต ให้การต้อนรับ
ปลัดกระ​ทรวงยุติธรรม​ กล่าวว่า​ จากการรับฟังประเด็นปัญหา​ความเดือดร้อนของพี่น้องชาวเลราไวย์​นั้น​ กระทรวง​ยุติธรรม​ได้ค้นหาความจริงเพื่อส่งมอบความยุติธรรม​ด้วยเครื่องมือและกลไกการทำงาน​ของหลายหน่วยงาน​ในสังกัด​กระทรวง​ยุติธรรม​ โดยขณะนี้พบว่าปัญหาความเดือดร้อนของชาวเลราไวย์ยังคงมีอยู่​ซึ่งถือเป็นเรื่องใหญ่สำหรับหนึ่งครอบครัว​ จึงขอเรียนว่าหน่วยงานในสังกัด​ของกระทรวงยุติธรรมในจังหวัดภูเก็ต​พร้อมให้ความช่วยเหลือ​ ทั้งยุติธรรม​จังหวัด​ภูเก็ต​ และศูนย์ปฏิบัติการ​คดีพิเศษ​เขต​พื้นที่​ ๘ ซึ่งจากนี้ต้องไปตรวจสอบว่าเครื่องมือและขั้นตอนที่มีอยู่มีอะไรที่เป็นปัญหาอุปสรรค​จะต้องปรับแก้ไขเพื่อลดปัญหา​ และในส่วนความเดือดร้อนได้มอบหมายให้หน่วยงานของกระทรวง​ยุติธรรม​ในพื้นที่จังหวัด​ภูเก็ตดูแล​รับเรื่อง​ร้องเรียน​และให้ความช่วยเหลือแก้ปัญหา​ รวมถึงประสานกับหน่วยงานอื่นที่เกี่ยวข้องเพื่อช่วยกันแก้ไขปัญหาให้ชาวเลราไวย์ต่อไป
ชาวเลราไวย์ กล่าวว่า ขอขอบคุณกระทรวงยุติธรรม ที่รับฟังปัญหาที่เกิดขึ้นในชุมชน “จากคนบุกเบิกกลายเป็นคนบุกรุก” หลังจากเกิดเหตุการณ์สินามิก็มีการฟ้องร้องขับไล่ ซึ่งทางชุมชนแพ้คดีตลอด เนื่องจากไม่มีหลักฐานไปสู้ โดยต่อมา กรมสอบสวนคดีพิเศษ กรมศิลปากร สถาบันนิติวิทยาศาสตร์ และกรมคุ้มครองสิทธิและเสรีภาพ ได้เข้ามาช่วยเหลือและรวบรวมหลักฐาน โดยการ ตรวจพิสูจน์ดีเอ็นเอ ผลปรากฎว่าดีเอ็นเอตรงกับดีเอ็นของคนในชุมชนที่ยังคงดำรงอาศัยอยู่ในพื้นที่ปัจจุบัน โดยหลักฐานที่สำคัญ คือ ทะเบียนนักเรียน ซึ่งมีชาวเลราไวย์ในขณะนั้นเข้าเรียนประมาณ 30 คน อีกทั้งหลักฐานที่สำคัญอีกข้อหนึ่งคือภาพถ่ายการเฝ้ารับเสด็จในหลวง ร.9 และสมเด็จพระราชินี ที่เสด็จมาเยี่ยมชาวเลราไวย์ในขณะนั้น
ชาวเลราไวย์ กล่าวต่ออีกว่า อยากให้ช่วยคลี่คลายคดีให้สำเร็จโดยเร็ว กระบวนการยุติธรรมมีขั้นตอนที่ซับซ้อน และปัจจุบันมีคดีของชุมชนชาวเลราไวย์ ที่อยู่ในระหว่างพิจารณาคดีในชั้นศาลอีกหลายร้อยคดี จึงขอให้กรมสอบสวนคดีพิเศษรับไว้เป็นคดีพิเศษ พร้อมทั้งอยากให้ กองทุนยุติธรรมเข้ามาช่วยเหลือในเรื่องการเยียวยา
ทั้งนี้ กระทรวงยุติธรรม พร้อมให้ความช่วยเหลือความเดือดร้อนของชุมชน ตามนโยบาย ยุติธรรมสร้างสุข ยุติธรรมเชิงรุก สร้างสุขให้ประชาชน ที่ให้ความช่วยเหลือพี่น้องประชาชนตลอด ๒๔ ชม. อีกทั้งจะบูรณาการใช้เครื่องมือที่มีในกระทรวงยุติธรรม และกลไกทางกฎหมาย ช่วยเหลือและดูแลความเดือดร้อนที่เกิดขึ้นกับชาวชุมชนชาวเลราไวย์ให้ได้รับการอำนวยความยุติธรรม และเกิดความเชื่อมั่นต่อไป

ที่มา : https://www.thaigov.go.th/news/contents/details/64365