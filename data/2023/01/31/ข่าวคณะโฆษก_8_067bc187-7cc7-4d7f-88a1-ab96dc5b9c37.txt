รัฐบาลไทย-ข่าวทำเนียบรัฐบาล-ครม.  อนุมัติปรับปรุงโครงการ ฯ ใช้จ่ายจากเงินกู้ ตาม พ.ร.ก.กู้เงินฯ เพิ่มเติม พ.ศ.  2564


วันอังคารที่ 31 มกราคม 2566
31/01/2566
พิมพ์
ครม.  อนุมัติปรับปรุงโครงการ ฯ ใช้จ่ายจากเงินกู้ ตาม พ.ร.ก.กู้เงินฯ เพิ่มเติม พ.ศ.  2564
ครม.  อนุมัติปรับปรุงโครงการ ฯ ใช้จ่ายจากเงินกู้ ตาม พ.ร.ก.กู้เงินฯ เพิ่มเติม พ.ศ.  2564
นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี แถลงมติคณะรัฐมนตรี วันนี้ (31 มกราคม 2566)  อนุมัติเปลี่ยนแปลงรายละเอียดโครงการที่ได้รับอนุมัติให้ ใช้จ่ายจากเงินกู้ตาม พ.ร.ก.กู้เงินฯ เพิ่มเติม พ.ศ.  2564  (วงเงิน 500,000 ล้านบาท) จำนวน 4  โครงการ ดังนี้
1.  โครงการจัดหายารักษาผู้ป่วยโรคติดเชื้อไวรัสโคโรนา 2019  และวัสดุอุปกรณ์ทางการแพทย์สำหรับเตรียมความพร้อมในการรับมือและป้องกันโรคติดเชื้อไวรัสโคโรนา 2019 ของหน่วยบริการสุขภาพ  โดยสำนักงานปลัดกระทรวงสาธารณสุข กระทรวงสาธารณสุข ระยะเวลาดำเนินโครงการ ฯ ถึงธันวาคม 2565    กรอบวงเงิน 3,995.27 ล้านบาท  ซึ่ง  สธ. ได้ ดำเนินการซื้อยาภายใต้โครงการดังกล่าวครบถ้วนแล้วและยัง มีกรอบเงินกู้เหลือจ่ายประมาณ 766.79  ล้านบาท จึงให้ปรับแผนเพื่อจัดซื้อยาไวรัสเพิ่มเติมจากวงเงินกู้เหลือจ่าย ได้แก่  ยา Favipiravir/Molnupiravir จำนวน 30  ล้านเม็ด ยา Remdesivir จำนวน 300,000 vial    โดยมุ่งเน้นการซื้อยา Molnupiravir เป็นหลัก  และให้ขยายระยะเวลาโครงการ เป็นสิ้นสุด มีนาคม  2566
2. โครงการจัดหาวัคซีนป้องกันโรคติดเชื้อไวรัสโคโรนา 2019 (COVID – 19) สำหรับบริการประชากรไทย จานวน 60 ล้านโดส (AstraZeneca) ปี 2565  ของกรมควบคุมโรค กรอบวงเงิน  18,639.11 ล้านบาท สิ้นสุดเดือนธันวาคม  2565  ทั้งนี้  ให้ขยายระยะเวลาเป็นสิ้นสุดเดือนกันยายน 2566  และให้กรมควบคุมโรคพิจารณาจัดหา วัคซีนในส่วนที่เหลือ  กรณีวัคซีนรุ่นใหม่ที่สามารถรองรับการกลายพันธุ์ของเชื้อ รวมทั้งเร่งประชาสัมพันธ์ข้อเท็จจริงเกี่ยวกับข้อมูลในการฉีด เข็มกระตุ้นเพื่อสร้างการรับรู้/ความเข้าใจที่ถูกต้องต่อไป
3. โครงการพัฒนาศักยภาพหน่วยบริการสังกัด สป.สธ. เพื่อขยายการรองรับ การดูแลผู้ป่วย COVID - 19 ที่มีอาการจนถึงระยะวิกฤติ  ระยะเวลาดำเนินการถึงธันวาคม 2565  ให้ขยายระยะเวลาโครงการ ฯ เป็นสิ้นสุด มิถุนายน  2566
4. โครงการวิจัยและพัฒนาวัคซีนโควิด -  19  (ChulaCov19 mRNA)  ที่ผลิตเองในไทย เพื่อทำการทดสอบทางคลินิกระยะที่ 1-3 และการผลิต เพื่อดำเนินการขึ้นทะเบียนวัคซีนเพื่อใช้ในภาวะฉุกเฉิน ของจุฬาลงกรณ์ อว. ให้ปรับแก้ไขชื่อโครงการเป็น โครงการวิจัยและพัฒนาวัคซีนโควิด - 19 ChulaCov19 mRNA ที่ผลิตเองในไทย เพื่อทำการทดสอบ ทางคลินิก และการพัฒนาวัคซีนโควิด - 19 รุ่นสอง สำหรับสายพันธุ์ใหม่ให้สอดคล้องกับข้อเท็จจริง

ที่มา : https://www.thaigov.go.th/news/contents/details/64385