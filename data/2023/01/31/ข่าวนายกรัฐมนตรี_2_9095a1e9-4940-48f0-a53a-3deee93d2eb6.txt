รัฐบาลไทย-ข่าวทำเนียบรัฐบาล-นายกฯ ตรวจเยี่ยมโครงการพัฒนาบางมูลนากเมืองน่าอยู่ ณ ตลาดฟื้นอดีตบางมูลนาก มรดกของ จ.พิจิตร ที่ทุกภาคส่วนร่วมกันพัฒนา ขับเคลื่อนเศรษฐกิจควบคู่มิติการท่องเที่ยววิถีชุมชนท้องถิ่น 


วันจันทร์ที่ 30 มกราคม 2566
30/01/2566
พิมพ์
นายกฯ ตรวจเยี่ยมโครงการพัฒนาบางมูลนากเมืองน่าอยู่ ณ ตลาดฟื้นอดีตบางมูลนาก มรดกของ จ.พิจิตร ที่ทุกภาคส่วนร่วมกันพัฒนา ขับเคลื่อนเศรษฐกิจควบคู่มิติการท่องเที่ยววิถีชุมชนท้องถิ่น
นายกฯ ตรวจเยี่ยมโครงการพัฒนาบางมูลนากเมืองน่าอยู่ ณ ตลาดฟื้นอดีตบางมูลนาก มรดกของ จ.พิจิตร ที่ทุกภาคส่วนร่วมกันพัฒนา ขับเคลื่อนเศรษฐกิจควบคู่มิติการท่องเที่ยววิถีชุมชนท้องถิ่น สร้างอาชีพรายได้ยั่งยืน
นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า วันนี้ (30 มกราคม 2566) เวลา 18.00 น. พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม พร้อมคณะ ตรวจเยี่ยมโครงการพัฒนาบางมูลนากเมืองน่าอยู่ ณ ตลาดฟื้นอดีตบางมูลนาก ซึ่งเป็นมรดกของจังหวัดพิจิตร ที่มีการรวมตัวของชุมชนในการรื้อฟื้นย่านการค้าตลาดบางมูลนาก “ตลาดฟื้นอดีต อำเภอบางมูลนาก” ภายใต้ “โครงการบางมูลนากเมืองน่าอยู่” โดยความร่วมมือจากหลายภาคส่วน ทั้งภาครัฐ องค์กรปกครองส่วนท้องถิ่น ภาควิชาการ ภาคเอกชน ชุมชนและภาคประชาชนบางมูลนาก เพื่อพัฒนาตลาดฟื้นอดีตบางมูลนากให้เป็นแหล่งเรียนรู้ แหล่งท่องเที่ยว รวมถึงความทรงจำร่วมของชาวบางมูลนาก ตามคำนิยมขององคมนตรี นพ.เกษม วัฒนชัย ที่ว่า “ประวัติศาสตร์คือบทย่อของอดีต ตลาดบางมูลนากเคยรุ่งเรือง ลูกหลานต้องช่วยกันฟื้น” ซึ่งเป็นบรรยากาศของบ้านไม้เก่า ร้านค้าเก่า ของชาวบ้านที่ค้าขาย และอยู่อาศัยกันมานานหลายสิบปี ตลอดสองเส้นทางเต็มไปด้วยรูปภาพ และเรื่องราวของวันวาน มุมให้ถ่ายรูป Street art รวมทั้งมีนิทรรศการความทรงจำของชาวบางมูลนาก ครั้นเมื่อพระบาทสมเด็จพระจุลจอมเกล้าเจ้าอยู่หัว รัชกาลที่ 5 เสด็จขึ้นที่ท่าน้ำบางมูลนาก อีกด้วย
โอกาสนี้ นายกรัฐมนตรีได้เดินเยี่ยมชมพิพิธภัณฑ์ชาวบางมูลนากและตลาดโบราณ โดยในระหว่างทาง นายกรัฐมนตรีได้ทักทายประชาชนที่มารอให้การต้อนรับอย่างอบอุ่น จากนั้นนายกรัฐมนตรีเดินทางไปยังมูลนิธิแก้วคุ้มครองโดยมีคณะเชิดสิงโตให้การต้อนรับ พร้อมสักการะองค์เจ้าพ่อแก้ว เพื่อความเป็นสิริมงคล ซึ่งเป็นสถานที่ศักดิ์สิทธิ์และศูนย์รวมใจของชาวอำเภอบางมูลนาก โดยปัจจุบันตลาดฟื้นอดีตบางมูลนากถูกรื้อฟื้นขึ้นมาใหม่ ให้เป็นพิพิธภัณฑ์ที่มีชีวิต รวมทั้งการบูรณะศาลเก่าเจ้าพ่อแก้ว โดยมูลนิธิแก้วคุ้มครอง ซึ่งความยั่งยืนของตลาดฟื้นอดีตบางมูลนาก สะท้อนให้เห็นถึงความสำคัญของอำเภอบางมูลนาก ในมิติด้านเศรษฐกิจและมิติด้านการท่องเที่ยว ที่ขับเคลื่อนโดยความร่วมแรงร่วมใจของทุกภาคส่วน โดยเฉพาะชาวชุมชนในท้องถิ่น ก่อให้เกิดการพัฒนา สร้างอาชีพและรายได้อย่างมั่นคงและยั่งยืน

ที่มา : https://www.thaigov.go.th/news/contents/details/64353