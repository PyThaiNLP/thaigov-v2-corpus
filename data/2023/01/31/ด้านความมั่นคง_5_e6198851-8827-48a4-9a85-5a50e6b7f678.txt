รัฐบาลไทย-ข่าวทำเนียบรัฐบาล-อำเภอพนมดงรัก จ.สุรินทร์ คัดเลือก “ตำบลตาเมียง” มุ่งสู่ “ตำบลเข้มแข็งตามหลักปรัชญาของเศรษฐกิจพอเพียง” พร้อมลงนาม MOU ร่วมกับภาคีเครือข่ายที่เกี่ยวข้อง มุ่งขยายผลขับเคลื่อนทุกตำบล


วันอังคารที่ 31 มกราคม 2566
31/01/2566
พิมพ์
อำเภอพนมดงรัก จ.สุรินทร์ คัดเลือก “ตำบลตาเมียง” มุ่งสู่ “ตำบลเข้มแข็งตามหลักปรัชญาของเศรษฐกิจพอเพียง” พร้อมลงนาม MOU ร่วมกับภาคีเครือข่ายที่เกี่ยวข้อง มุ่งขยายผลขับเคลื่อนทุกตำบล
อำเภอพนมดงรัก จ.สุรินทร์ คัดเลือก “ตำบลตาเมียง” มุ่งสู่ “ตำบลเข้มแข็งตามหลักปรัชญาของเศรษฐกิจพอเพียง” พร้อมลงนาม MOU ร่วมกับภาคีเครือข่ายที่เกี่ยวข้อง มุ่งขยายผลขับเคลื่อนทุกตำบลให้ประชาชนมีความมั่นคง มั่งคั่ง และยั่งยืน
วันนี้ (31 ม.ค. 66) นายนคร ศิวิลัย นายอำเภอพนมดงรัก เปิดเผยว่า ตามที่กระทรวงมหาดไทย ได้ขับเคลื่อนนโยบายในการเสริมสร้างคุณภาพชีวิตที่ดีให้กับประชาชนอย่างยั่งยืน ด้วยการดำเนินโครงการอำเภอบำบัดทุกข์ บำรุงสุข แบบบูรณาการอย่างยั่งยืน เพื่อมุ่งสร้างเสริมให้เกิดการทำงานเป็นทีม ทั้งทีมที่เป็นทางการ อันได้แก่ ปลัดอำเภอประจำตำบล ข้าราชการประจำตำบล และคณะกรรมการหมู่บ้าน (กม.) รวมทั้งทีมจิตอาสาทั้ง 7 ภาคีเครือข่ายในพื้นที่อำเภอ ประกอบด้วย ภาคราชการ ภาคผู้นำศาสนา ภาคผู้นำวิชาการ ภาคเอกชน ภาคประชาสังคม ภาคประชาชน และภาคสื่อสารมวลชน บูรณาการทำงานร่วมกันเพื่อสร้างชุมชน/หมู่บ้านที่เข้มแข็ง ซึ่งผู้ว่าราชการจังหวัดสุรินทร์ได้ให้ความสำคัญและกำชับให้นายอำเภอทุกอำเภอนำนโยบายดังกล่าวมาขับเคลื่อนร่วมกับทุกภาคีเครือข่ายในพื้นที่อย่างเต็มกำลังความสามารถเพื่อสร้างความสุขที่ยั่งยืนให้กับประชาชน
นายนคร ศิวิลัย นายอำเภอพนมดงรัก กล่าวว่า อำเภอพนมดงรัก จังหวัดสุรินทร์ ได้ประกาศวาระ “ตำบลเข้มแข็ง ตามหลักปรัชญาของเศรษฐกิจพอเพียง” และจัดพิธีลงนามบันทึกข้อตกลงความร่วมมือ (MOU) กับตำบลเป้าหมายและหน่วยงานภาคีเครือข่ายในพื้นที่ พร้อมจัดกิจกรรม “เอามื้อสามัคคี” ปลูกผักกับกลุ่มปลูกผักสวนครัวปลอดสารพิษของบ้านพูนสุข ณ บริเวณข้างหนองน้ำหมู่บ้านพูนสุข หมู่ที่ 9 ตำบลตาเมียง อำเภอพนมดงรัก จังหวัดสุรินทร์ ซึ่งเป็นแปลงผักในโครงการแก้ไขปัญหาความยากจน โดยมหาวิทยาลัยราชภัฏสุรินทร์และอำเภอพนมดงรัก โดยมี นายรณภพ เกลียวทอง พัฒนาการอำเภอพนมดงรัก จ.ส.ต.ธวัชชัย รัตนสงคราม นากยกองค์การบริหารส่วนตำบลตาเมียง พร้อมด้วย หัวหน้าส่วนราชการ ทหาร ตำรวจ กำนัน ผู้ใหญ่บ้าน อส.พช. และประชาชนในพื้นที่ ร่วมกิจกรรม
“การขับเคลื่อน “ตำบลเข้มแข็ง ตามหลักปรัชญาของเศรษฐกิจพอเพียง” มีจุดมุ่งหมายเพื่อให้ตำบลมีการบริหารจัดการชุมชนโดยชุมชน ตามนโยบายกระทรวงมหาดไทย โดยใช้พื้นที่ตำบลเป็นฐานการพัฒนา ภายใต้กลไกเครือข่ายผู้นำการเปลี่ยนแปลงระดับตำบล และกลไก 7 ภาคี มีวัตถุประสงค์หลัก 3 ประการ คือ 1) เพื่อส่งเสริมให้ผู้นำกลุ่มองค์กรภาคีเครือข่าย และประชาชนได้เรียนรู้และน้อมนำหลักปรัชญาของเศรษฐกิจพอเพียงมาใช้ในการดำรงชีวิต และนำมาปรับใช้ในการขับเคลื่อนตำบลเข้มแข็ง ตามหลักปรัชญาของเศรษฐกิจพอเพียง ให้มีความเข้มแข็งทั้ง 3 มิติ คือ มั่นคง มั่งคั่ง ยั่งยืน 2) เพื่อเสริมสร้างขีดความสามารถในการบริหารจัดการตำบลสู่ตำบลจัดการตนเองที่มีความมั่นคง มั่งคั่ง และยั่งยืน โดยการจัดทำฐานข้อมูลชุมชนและการใช้ระบบสารสนเทศชุมชนการเชื่อมโยงภาคีเครือข่าย และการส่งเสริมให้มีระบบธรรมาภิบาลในทุกภาคส่วน และ 3) เพื่อค้นหารูปแบบ วิธีการขับเคลื่อนตำบลเข้มแข็งตามหลักปรัชญาของเศรษฐกิจพอเพียง ที่สามารถขยายผลการดำเนินงานได้ครอบคลุมทุกตำบล” นายอำเภอพนมดงรัก กล่าว
นายนคร ศิวิลัย นายอำเภอพนมดงรัก กล่าวเพิ่มเติมว่า อำเภอพนมดงรัก ได้พิจารณาคัดเลือก “ตำบลตาเมียง” เป็นพื้นที่เป้าหมายในการขับเคลื่อนการดำเนินงาน เพื่อให้ประชาชนในตำบลน้อมนำหลักปรัชญาของเศรษฐกิจพอเพียงสู่การปฏิบัติจนเป็นวิถีและมีการส่งเสริมการเรียนรู้ตลอดชีวิตเพื่อการพัฒนาที่ยั่งยืน ซึ่งสอดคล้องกับเป้าหมายการพัฒนาที่ยั่งยืน (SDGs) ของสหประชาชาติ โดยได้รับความร่วมมือจากผู้นำชุมชน และองค์กรภาคีเครือข่ายเป็นอย่างดี แสดงให้เห็นถึงการร่วมแรงร่วมใจกัน ช่วยเหลือซึ่งกันและกัน ตามวัฒนธรรมและวิถีชีวิตเดิมที่พบในทุกพื้นที่ ขับเคลื่อนศาสตร์พระราชาสู่การปฏิบัติตามหลักกสิกรรมธรรมชาติ ตลอดจนถึงการสร้างความเป็นจิตอาสาพัฒนาชุมชน จนเกิดเครือข่ายที่มีพลังและความสามัคคี ร่วมกันขับเคลื่อนชุมชน นำไปสู่เป้าหมายของความ มั่นคง มั่งคั่ง และยั่งยืน ซึ่งอำเภอพนมดงรัก จะดำเนินการขยายผลให้ครอบคลุมทุกพื้นที่ตำบลในอำเภอ เพื่อให้เกิดการพัฒนาคุณภาพชีวิตของพี่น้องประชาชนให้เกิดความยั่งยืนทั่วทั้งอำเภอต่อไป

ที่มา : https://www.thaigov.go.th/news/contents/details/64399