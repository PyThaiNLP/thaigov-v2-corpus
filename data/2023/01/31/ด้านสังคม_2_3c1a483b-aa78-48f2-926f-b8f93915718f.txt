รัฐบาลไทย-ข่าวทำเนียบรัฐบาล-กระทรวงดิจิทัลฯ ปิดกั้นแพลตฟอร์มขายสลากออนไลน์ผิดกฎหมายต่อเนื่อง


วันอังคารที่ 31 มกราคม 2566
กระทรวงดิจิทัลฯ ปิดกั้นแพลตฟอร์มขายสลากออนไลน์ผิดกฎหมายต่อเนื่อง
กระทรวงดิจิทัลฯ ปิดกั้นแพลตฟอร์มขายสลากออนไลน์ผิดกฎหมายต่อเนื่อง
นายเวทางค์ พ่วงทรัพย์ รองปลัดกระทรวงดิจิทัลเพื่อเศรษฐกิจและสังคม ในฐานะโฆษกกระทรวงดิจิทัลเพื่อเศรษฐกิจและสังคม เปิดเผยว่า กระทรวงดิจิทัลฯ ได้มีการประชุมเมื่อวันที่ 30 ม.ค. 66 ร่วมกับ ผู้แทนสำนักงานสลากกินแบ่งรัฐบาล และผู้แทนสำนักงานตำรวจแห่งชาติ เพื่อรวบรวมพยานหลักฐานในการปิดกั้นแพลตฟอร์มขายสลากออนไลน์ผิดกฎหมาย กรณีแพลตฟอร์มของกองสลากพลัส โดยได้มีการรวบรวมพยานหลักฐานและถ้อยคำประกอบคำร้องขอคุ้มครองชั่วคราว เพื่อปิดกั้นแพลตฟอร์มกองสลากพลัส ไม่ให้ดำเนินการขายสลากได้จนกว่าศาลจะมีคำตัดสินให้ปิดกั้นเป็นการถาวร ซึ่งทางกระทรวงดิจิทัลฯ ได้ยื่นเรื่องไปที่ศาลขอปิดกั้นแพลตฟอร์มกองสลากพลัส และขณะนี้อยู่ระหว่างการไต่สวนของศาล
ทั้งนี้ ตั้งแต่ มิ.ย. 65 ที่ผ่านมา กระทรวงดิจิทัลฯ ได้ยื่นคำร้องต่อศาลในการขอปิดกั้นแพลตฟอร์มกองสลากพลัส และแพลตฟอร์มอื่นที่เข้าข่ายจำหน่ายสลากอย่างผิดกฎหมายตามที่สำนักงานสลากกินแบ่งรัฐบาลได้แจ้งความดำเนินคดีต่อสำนักงานตำรวจแห่งชาติ จำนวน 15 แฟลตฟอร์ม ซึ่งศาลมีคำสั่งปิดกั้นแล้ว 12 แพลตฟอร์ม ส่วนที่เหลืออีก 3 แพลตฟอร์มอยู่ระหว่างดำเนินการในชั้นศาล
นายเวทางค์ กล่าวเพิ่มเติมว่า ทางกระทรวงดิจิทัลฯ ได้ดำเนินการปิดกั้นแพลตฟอร์มสลากออนไลน์ที่จำหน่ายสลากเกินราคาอย่างต่อเนื่อง โดยได้ดำเนินการมาแล้ว 15 แพลตฟอร์ม และ หากกระทรวงฯ ได้รับเรื่องพร้อมหลักฐานจากสำนักงานสลากกินแบ่งรัฐบาล และสำนักงานตำรวจแห่งชาติ กระทรวงฯ จะเร่งดำเนินการตามขั้นตอนกฎหมายต่อไป
__________________

ที่มา : https://www.thaigov.go.th/news/contents/details/64367