รัฐบาลไทย-ข่าวทำเนียบรัฐบาล-รมว.พม. ลงพื้นที่ จ.พิษณุโลก พัฒนาเครือข่ายเยาวชนอาสา เปิดงานคนพิการสากลปี 2565 พร้อมมอบบ้านสบายเพื่อยายตา


วันอังคารที่ 31 มกราคม 2566
รมว.พม. ลงพื้นที่ จ.พิษณุโลก พัฒนาเครือข่ายเยาวชนอาสา เปิดงานคนพิการสากลปี 2565 พร้อมมอบบ้านสบายเพื่อยายตา
รมว.พม. ลงพื้นที่ จ.พิษณุโลก พัฒนาเครือข่ายเยาวชนอาสา เปิดงานคนพิการสากลปี 2565 พร้อมมอบบ้านสบายเพื่อยายตา
เมื่อวันที่ 27 ม.ค. 66 เวลา 09.00 น. นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) ลงพื้นที่จังหวัดพิษณุโลก เพื่อเปิดโครงการเสริมสร้างความเข้มแข็งของเครือข่ายความร่วมมือในการพัฒนาสังคมที่ยั่งยืน กิจกรรมส่งเสริมและพัฒนาเครือข่ายเยาวชนอาสากลุ่ม “กล้าทําดีศรีสองแคว” รุ่นที่ 4 ณ วิทยาลัยสงฆ์พุทธชินราช มหาวิทยาลัยจุฬาลงกรณราชวิทยาลัย จากนั้น เดินทางไปยังศาลากลางจังหวัดพิษณุโลก เพื่อเปิดงานวันคนพิการสากลจังหวัดพิษณุโลก ประจําปี 2565 ภายใต้แนวคิด “การปฏิรูปสู่การพัฒนาเพื่อคนทั้งมวล : พลังนวัตกรรมสู่โลกที่เข้าถึงได้และเป็นธรรม” (Transformative solutions for inclusive development : the role of innovation in fuelling an accessible and equitable world) นอกจากนี้ ได้มอบบ้านโครงการปรับปรุงที่อยู่อาศัยสําหรับผู้สูงอายุที่มีรายได้น้อยและยากไร้ “บ้านสบายเพื่อยายตา” ณ หมู่ที่ 11 ตําบลหนองพระ อําเภอวังทอง จังหวัดพิษณุโลก โดยมีนายธนสุนทร สว่างสาลี รองปลัดกระทรวงการพัฒนาสังคมและความมั่นคงของมนุษย์ พร้อมด้วยผู้บริหาร และทีม One Home พม.จังหวัดพิษณุโลก ร่วมลงพื้นที่
นายจุติ กล่าวเพิ่มเติมว่า งานวันคนพิการสากลจังหวัดพิษณุโลก ประจําปี 2565 ภายใต้แนวคิด “การปฏิรูปสู่การพัฒนาเพื่อคนทั้งมวล : พลังนวัตกรรมสู่โลกที่เข้าถึงได้และเป็นธรรม”เป็นความร่วมมือระหว่างกระทรวง พม. โดยสำนักงานพัฒนาสังคมและความมั่นคงของมนุษย์จังหวัดพิษณุโลก และภาคีเครือข่ายคนพิการทุกภาคส่วนในพื้นที่ เนื่องในวันคนพิการสากล ซึ่งตรงกับ 3 ธันวาคมของทุกปี ตามประกาศขององค์การสหประชาชาติ เพื่อเปิดโอกาสให้คนพิการได้มีส่วนร่วมในกิจกรรมของสังคมอย่างสร้างสรรค์ เป็นธรรม และเสมอภาค ด้วยการแสดงศักยภาพให้สังคมประจักษ์ อันก่อให้เกิดเจตคติเชิงสร้างสรรค์ต่อคนพิการและความพิการ นำไปสู่การให้ความยอมรับคนพิการในฐานะที่เป็นทรัพยากรที่มีคุณค่าของสังคม
#ช่วย24ชั่วโมง
#พม24ชม
#ข่าวพม

ที่มา : https://www.thaigov.go.th/news/contents/details/64363