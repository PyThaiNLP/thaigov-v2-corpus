รัฐบาลไทย-ข่าวทำเนียบรัฐบาล-​“ช้อปดีมีคืน” ลดหย่อนภาษี ปี2566 เริ่มแล้ว ซื้อสินค้าOTOP ได้ด้วย


วันจันทร์ที่ 2 มกราคม 2566
02/01/2566
พิมพ์
​“ช้อปดีมีคืน” ลดหย่อนภาษี ปี2566 เริ่มแล้ว ซื้อสินค้าOTOP ได้ด้วย
​“ช้อปดีมีคืน” ลดหย่อนภาษี ปี2566 เริ่มแล้ว ซื้อสินค้าOTOP ได้ด้วย
นางสาวรัชดา ธนาดิเรก รองโฆษกประจำสำนักนายกรัฐมนตรี เปิดเผยถึงมาตรการ “ช้อปดีมีคืน” ซึ่งเป็นของขวัญปีใหม่ให้กับประชาชน โดยการลดหย่อนภาษีปี 2566 จากการใช้จ่ายจริงสูงสุด 40,000 บาท เมื่อซื้อสินค้าและบริการพร้อมออกใบกำกับภาษี โดยได้เริ่มมาตรการแล้วตั้งแต่วันที่ 1 ม.ค. ถึง 15 ก.พ.นี้ แบ่งเป็น
(1) ค่าซื้อสินค้าหรือค่าบริการ จำนวนไม่เกิน 30,000 บาทแรก จะต้องมีใบกำกับภาษีในรูปแบบกระดาษหรือใบกำกับภาษีในรูปแบบอิเล็กทรอนิกส์ผ่านระบบ e-Tax Invoice & e-Receipt ของกรมสรรพากร
(2) ค่าซื้อสินค้าหรือค่าบริการ จำนวนไม่เกิน 10,000 บาทที่เหลือ จะต้องมีใบกำกับภาษีในรูปแบบอิเล็กทรอนิกส์ผ่านระบบ e-Tax Invoice & e-Receipt ของกรมสรรพากรเท่านั้น
สำหรับสินค้าประเภทหนังสือ e-book และสินค้า OTOP จะต้องใช้ใบเสร็จรับเงินด้วย ส่วนค่าสินค้าและบริการบางชนิดที่ไม่เข้าร่วมมาตรการ ได้แก่ ค่าซื้อสุรา เบียร์ และไวน์ ค่าซื้อยาสูบ ค่าซื้อรถยนต์ รถจักรยานยนต์ และเรือ ค่าซื้อหนังสือพิมพ์และนิตยสาร ค่าบริการจัดนำเที่ยว ค่าที่พักในโรงแรม ค่าสาธารณูปโภค ค่าน้ำประปา ค่าไฟฟ้า ค่าบริการสัญญาณโทรศัพท์ ค่าบริการสัญญาณอินเทอร์เน็ต และค่าบริการสำหรับบริการที่มีข้อตกลงการให้บริการระยะยาว และค่าเบี้ยประกันวินาศภัย
ทั้งนี้ สามารถดูรายละเอียดเพิ่มเติมหรือรายชื่อผู้ประกอบการจัดทำใบกำกับภาษีและใบเสร็จรับเงินอิเล็กทรอนิกส์ ได้ที่ www.rd.go.th สอบถามโทร.1161

ที่มา : https://www.thaigov.go.th/news/contents/details/63328