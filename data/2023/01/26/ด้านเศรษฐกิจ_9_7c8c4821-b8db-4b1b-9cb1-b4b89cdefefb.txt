รัฐบาลไทย-ข่าวทำเนียบรัฐบาล-รฟม. ลงพื้นที่ติดตามความก้าวหน้าการก่อสร้าง โครงการรถไฟฟ้าสายสีม่วง ช่วงเตาปูน - ราษฎร์บูรณะ (วงแหวนกาญจนาภิเษก)


วันพฤหัสบดีที่ 26 มกราคม 2566
รฟม. ลงพื้นที่ติดตามความก้าวหน้าการก่อสร้าง โครงการรถไฟฟ้าสายสีม่วง ช่วงเตาปูน - ราษฎร์บูรณะ (วงแหวนกาญจนาภิเษก)
พร้อมกำชับผู้ปฏิบัติงานดำเนินการตามมาตรการที่เกี่ยวข้องอย่างเคร่งครัด
นายวิทยา พันธุ์มงคล รองผู้ว่าการ (ปฏิบัติการ) การรถไฟฟ้าขนส่งมวลชนแห่งประเทศไทย (รฟม.) กระทรวงคมนาคม ในฐานะประธานคณะกรรมการตรวจรับพัสดุ  พร้อมด้วยคณะกรรมการตรวจรับพัสดุ ลงพื้นที่ติดตามความก้าวหน้าการก่อสร้างโครงการรถไฟฟ้าสายสีม่วง ช่วงเตาปูน - ราษฎร์บูรณะ (วงแหวนกาญจนาภิเษก) บริเวณสถานีรัฐสภา และสถานีหอสมุดแห่งชาติ รวมถึงติดตามการก่อสร้างปล่องระบายอากาศที่ 5 บริเวณสวนป่าเฉลิมพระเกียรติ เขตคลองสาน จากนั้นเดินทางไปตรวจเยี่ยมการก่อสร้างทางขึ้น - ลง ที่ 3 ของสถานีสำเหร่ และจุดทดสอบเสาเข็ม (Pilot Pile Test) บริเวณซอยสุขสวัสดิ์ 35/2 ถึง สะพานวงแหวนอุตสาหกรรม ซึ่งผลการดำเนินงานต่างๆ เป็นไปอย่างเรียบร้อย ตามแผนงานที่ รฟม. กำหนดไว้ ทั้งนี้ รฟม. ได้กำชับให้ผู้ปฏิบัติงานทุกคนปฏิบัติตามมาตรการด้านความปลอดภัย ในการก่อสร้าง รวมถึงมาตรการป้องกันและแก้ไขผลกระทบสิ่งแวดล้อมอย่างเคร่งครัดต่อไป
สำหรับการก่อสร้างโครงการรถไฟฟ้าสายสีม่วงฯ มีความก้าวหน้าการก่อสร้างงานโยธา ณ สิ้นเดือนธันวาคม 2565 อยู่ที่ร้อยละ 5.45 งานในภาพรวมส่วนใหญ่เป็นงานสำรวจเพื่อเก็บข้อมูลออกแบบ งานประสานกับหน่วยงานภายนอก งานก่อสร้างสำนักงานสนาม รวมถึงงานสำรวจสาธารณูปโภคและสำรวจโบราณสถาน
ทั้งนี้ สามารถติดตามสอบถามข้อมูลโครงการฯ ได้ที่ Facebook โครงการรถไฟฟ้าสายสีม่วง ช่วงเตาปูน - ราษฎร์บูรณะ และ Line @mrtpurpleline หรือติดตามข้อมูลข่าวสาร รฟม. เพิ่มเติมได้ที่ เว็บไซต์ รฟม. www.mrta.co.th และเฟซบุ๊กแฟนเพจการรถไฟฟ้าขนส่งมวลชนแห่งประเทศไทย หรือ Call Center รฟม. โทรศัพท์ 0 2716 4044

ที่มา : https://www.thaigov.go.th/news/contents/details/64192