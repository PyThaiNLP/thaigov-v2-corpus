รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯ พร้อมชี้แจงทุกประเด็นต่อสภาฯ ในวันที่ 15 – 16 ก.พ 2566 เป็นโอกาสดีให้ประชาชนรับทราบการทำงานของรัฐบาล 


วันพฤหัสบดีที่ 26 มกราคม 2566
26/01/2566
พิมพ์
โฆษกรัฐบาลเผย นายกฯ พร้อมชี้แจงทุกประเด็นต่อสภาฯ ในวันที่ 15 – 16 ก.พ 2566 เป็นโอกาสดีให้ประชาชนรับทราบการทำงานของรัฐบาล
โฆษกรัฐบาลเผย นายกฯ พร้อมชี้แจงทุกประเด็นต่อสภาฯ ในวันที่ 15 – 16 ก.พ 2566 เป็นโอกาสดีให้ประชาชนรับทราบการทำงานของรัฐบาล เชื่อมั่นในการทำงานที่โปร่งใส คำนึงถึงประโยชน์ชาติเป็นหลักเสมอมา
วันนี้ 26 มกราคม 2566 นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า ตามที่คณะกรรมการประสานงานร่วมสภาผู้แทนราษฎร ได้มีการประชุมและได้กำหนดการพิจารณาญัตติตามมาตรา 152 ของรัฐธรรมนูญ ในวันที่ 15 – 16 กุมภาพันธ์ 2566 นั้น พลเอก ประยุทธ์ จันทร์โอชา นายกรัฐมนตรี และรัฐมนตรีว่าการกระทรวงกลาโหม พร้อมรับฟังและชี้แจงทุกประเด็นต่อสภาผู้แทนราษฎร ตามญัตติของสมาชิกสภาผู้แทนราษฎรที่ได้ยื่นขอเปิดอภิปรายทั่วไปเพื่อซักถามข้อเท็จจริง หรือเสนอแนะปัญหาต่อคณะรัฐมนตรีโดยไม่มีการลงมติ ซึ่งถือเป็นโอกาสให้ประชาชนรับทราบผลการทำงานของรัฐบาลและเป็นการตรวจสอบรัฐบาลตามระบอบประชาธิปไตย
โฆษกประจำสำนักนายกรัฐมนตรีกล่าวว่า นายกรัฐมนตรียืนยันความพร้อมที่จะชี้แจงในประเด็นต่าง ๆ โดยเฉพาะการทำงานของรัฐบาลที่ผ่านมา ซึ่งรวมถึงการทำงานเกี่ยวกับประเด็นนโยบายเร่งด่วน 12 ประการ ซึ่งถือว่าโอกาสนี้เป็นโอกาสสำคัญที่จะได้ชี้แจงความคืบหน้าและผลการดำเนินงานที่ผ่านมาของรัฐบาลให้ประชาชนได้รับทราบด้วย
“นายกรัฐมนตรีทำงานโดยยึดถือความโปร่งใส ซื่อตรง ตรวจสอบได้ ยึดถือตามหลักธรรมาภิบาล ยึดถือประโยชน์ของประเทศ และประชาชนเป็นที่ตั้ง เป็นแนวทางในการทำงานมาเสมอ จึงเชื่อมั่นและพร้อมที่จะชี้แจงต่อทุกประเด็นที่จะมีการหยิบยกขึ้นสอบถาม” นายอนุชาฯ กล่าว
................

ที่มา : https://www.thaigov.go.th/news/contents/details/64196