รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม เผยราชทัณฑ์ ส่ง ”ตะวัน-แบม” ออกไปรักษาตัว รพ.ธรรมศาสตร์ แล้วหลังอดน้ำ-อาหาร 7 วัน ปฏิเสธรักษา รพ.ราชทัณฑ์ หวั่นอาการหนัก ชี้ชีวิตผู้ต้องขังสำคัญที่สุด


วันพฤหัสบดีที่ 26 มกราคม 2566
26/01/2566
พิมพ์
รัฐมนตรีว่าการกระทรวงยุติธรรม เผยราชทัณฑ์ ส่ง ”ตะวัน-แบม” ออกไปรักษาตัว รพ.ธรรมศาสตร์ แล้วหลังอดน้ำ-อาหาร 7 วัน ปฏิเสธรักษา รพ.ราชทัณฑ์ หวั่นอาการหนัก ชี้ชีวิตผู้ต้องขังสำคัญที่สุด
รัฐมนตรีว่าการกระทรวงยุติธรรม เผย ราชทัณฑ์ ส่ง ”ตะวัน-แบม” ออกไปรักษาตัว รพ.ธรรมศาสตร์ แล้ว หลังอดน้ำ-อาหาร 7 วัน ปฏิเสธรักษา รพ.ราชทัณฑ์ หวั่นอาการหนัก ชี้ ชีวิตผู้ต้องขังสำคัญที่สุด ยัน ดูแลตามหลักสิทธิมนุษยชน-มาตรฐานสากล
วันที่ 26 มกราคม 2566 นายสมศักดิ์ เทพสุทิน รัฐมนตรีว่าการกระทรวงยุติธรรม เปิดเผยถึงกรณีผู้ต้องขังหญิง นักเคลื่อนไหวทางการเมือง ขอย้ายไปรับการรักษาที่โรงพยาบาลธรรมศาสตร์ว่า ล่าสุด กรมราชทัณฑ์ ได้รายงานมาว่า ผู้ต้องขังหญิงทั้ง 2 ราย คือ น.ส.ทานตะวัน ตัวตุลานนท์ และ น.ส.อรวรรณ ภู่พงษ์ หลังปฏิเสธการรักษาจากทัณฑสถานโรงพยาบาลราชทัณฑ์ ได้ถูกส่งตัวไปรับการรักษาที่โรงพยาบาลธรรมศาสตร์ เรียบร้อยแล้ว ตั้งแต่วันที่ 24 ม.ค.ที่ผ่านมา ตามความประสงค์ของผู้ต้องขัง ซึ่งเป็นไปตามระเบียบของกรมราชทัณฑ์
นายสมศักดิ์ กล่าวอีกว่า กรณีของ น.ส.ทานตะวัน และ น.ส.อรวรรณ ได้ขอถอนการประกันตัวเอง จึงต้องกลับเข้าทัณฑสถานหญิงกลาง เมื่อวันที่ 16 ม.ค.ที่ผ่านมา และเริ่มงดน้ำและอาหารเอง ตั้งแต่ช่วงเย็นของวันที่ 18 ม.ค. จากนั้น ถูกส่งเข้ารับการรักษาตัวที่ทัณฑสถานโรงพยาบาลราชทัณฑ์ เมื่อวันที่ 20 ม.ค. แต่ทั้งคู่ แจ้งความประสงค์ขอไม่รับการรักษา พร้อมได้ลงนามปฏิเสธการรักษา และขอให้ส่งตัวไปรักษาที่โรงพยาบาลธรรมศาสตร์ โดยทั้งคู่ มีอาการอ่อนเพลีย ไม่มีแรง คลื่นไส้ วิงเวียนศรีษะ ดังนั้น เพื่อคำนึงถึงความปลอดภัยของผู้ต้องขังหญิงทั้ง 2 ราย จึงพิจารณาเห็นสมควร ให้ส่งตัวไปรักษาที่โรงพยาบาลภายนอก
“การส่งผู้ต้องขังออกไปรับการรักษายังโรงพยาบาลภายนอก ตามที่ผู้ต้องขังร้องขอ หลังอดน้ำและอาหาร มาเป็นเวลากว่า 7 วัน ก็เพราะเรามองเห็น ชีวิตของผู้ต้องขังเป็นสำคัญที่สุด ซึ่งถ้ายังไม่ส่งตัวไปรักษาภายนอก ผู้ต้องขัง ที่ปฏิเสธการรักษา อาจเกิดอาการหนักจนถึงขั้นวิกฤติ ดังนั้น ตามหลักสิทธิมนุษยชน จึงได้ส่งตัวไปรักษาภายนอกแล้ว ซึ่งเป็นการปฎิบัติตามมาตรฐานการปฎิบัติงานด้านการควบคุมผู้ต้องขังที่อดอาหาร โดยยึดตามหลักมาตรฐานสากล ทั้ง แพทย์สมาคมโลก ปฏิญญาโตเกียว ปฏิญญามอลตาว่าด้วยผู้อดอาหารประท้วง โดยผมขอยืนยันว่า การดูแลผู้ต้องขังในเรือนจำ เป็นไปตามมาตรฐาน และดูแลผู้ต้องขังเหมือนกันอย่างเท่าเทียม ไม่มีการเลือกปฎิบัติแต่อย่างใด“ รมว.ยุติธรรม กล่าว

ที่มา : https://www.thaigov.go.th/news/contents/details/64189