รัฐบาลไทย-ข่าวทำเนียบรัฐบาล-กรมทางหลวงชนบท เพิ่มศักยภาพการคมนาคมขนส่ง ส่งเสริมเศรษฐกิจ กระจายรายได้สู่ชุมชน


วันพฤหัสบดีที่ 26 มกราคม 2566
กรมทางหลวงชนบท เพิ่มศักยภาพการคมนาคมขนส่ง ส่งเสริมเศรษฐกิจ กระจายรายได้สู่ชุมชน
ตามนโยบายของรัฐมนตรีว่าการกระทรวงคมนาคม ก่อสร้างถนนเชิงลาดสะพานข้ามแม่น้ำหลังสวน จังหวัดชุมพร เสร็จสมบูรณ์
กรมทางหลวงชนบท (ทช.) กระทรวงคมนาคม โดยแขวงทางหลวงชนบทชุมพร ดำเนินโครงการก่อสร้างถนนเชิงลาดสะพานข้ามแม่น้ำหลังสวน ตำบลพระรักษ์ อำเภอพะโต๊ะ จังหวัดชุมพร เนื่องด้วยประชากรส่วนใหญ่ในพื้นที่ประกอบอาชีพทางการเกษตรและอุตสาหกรรมเป็นหลัก อีกทั้งถนนสายดังกล่าวยังเป็นเส้นทางคมนาคมขนส่ง และเส้นทางลัดเชื่อมกับถนนสายหลัก ทำให้จังหวัดชุมพรมีศักยภาพและความพร้อมในการเจริญเติบโตในหลายด้าน ทั้งนี้ เพื่อให้การเชื่อมต่อโครงข่ายคมนาคมให้มีประสิทธิภาพ ประชาชนสามารถขนส่งพืชผลทางการเกษตร เช่น ยางพารา ปาล์มน้ำมัน กาแฟ ทุเรียน ได้อย่างรวดเร็วยิ่งขึ้น ลดค่าใช้จ่ายในการเดินทาง ตลอดจนส่งเสริมเศรษฐกิจ การท่องเที่ยว และคุณภาพชีวิตของประชาชนในพื้นที่ ตามนโยบายของ นายศักดิ์สยาม ชิดชอบ รัฐมนตรีว่าการกระทรวงคมนาคม
ทช. จึงได้ดำเนินโครงการก่อสร้างถนนเชิงลาดสะพานข้ามแม่น้ำหลังสวน เป็นถนนลาดยางแอสฟัลท์ติกคอนกรีต ผิวทางกว้าง 6 เมตร ไหล่ทางกว้างข้างละ 1 เมตร ระบบระบายน้ำ ติดตั้งป้ายจราจรและอุปกรณ์อำนวยความปลอดภัย ช่วง กม. ที่ 0+800 - 3+200 พร้อมก่อสร้างสะพานคอนกรีตเสริมเหล็ก ความกว้าง 9 เมตร ความยาว 28 เมตร ช่วง กม. ที่ 2+211 - 2+239 รวมระยะทาง 2.4 กิโลเมตร ใช้งบประมาณในการก่อสร้าง 24.74 ล้านบาท ปัจจุบันได้ดำเนินการเสร็จสมบูรณ์ พร้อมเปิดให้ประชาชนใช้สัญจรได้เรียบร้อยแล้ว

ที่มา : https://www.thaigov.go.th/news/contents/details/64195