รัฐบาลไทย-ข่าวทำเนียบรัฐบาล- โฆษกรัฐบาลเผย นายกฯ สั่งติดตามตรวจสอบกรณีนักท่องเที่ยวชาวไต้หวันถูกเจ้าหน้าที่ตำรวจเรียกเงิน ย้ำตรวจสอบทุกกระบวนการ 


วันพฤหัสบดีที่ 26 มกราคม 2566
โฆษกรัฐบาลเผย นายกฯ สั่งติดตามตรวจสอบกรณีนักท่องเที่ยวชาวไต้หวันถูกเจ้าหน้าที่ตำรวจเรียกเงิน ย้ำตรวจสอบทุกกระบวนการ
หากพบความผิดจริง ต้องถูกลงโทษไม่มีข้อยกเว้น
วันนี้ ( 26 มกราคม 2566) นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม รับทราบกรณีนักท่องเที่ยวถูกเจ้าหน้าที่ตำรวจเรียกเงิน ซึ่งได้สั่งการไปยังหน่วยงานที่เกี่ยวข้องให้เร่งติดตามและตรวจสอบกรณีดังกล่าว พร้อมเน้นย้ำให้มีการตรวจสอบอย่างรอบคอบในทุกขั้นตอน เพื่อสร้างความเชื่อมั่นให้ประชาชนและนักท่องเที่ยว
โฆษกประจำสำนักนายกรัฐมนตรีกล่าวเพิ่มเติมว่า ขณะนี้ทางสำนักงานตำรวจแห่งชาติได้ตรวจสอบข้อมูลการเดินทางของนักท่องเที่ยวเบื้องต้นแล้ว โดยอยู่ระหว่างการประสานงานกับผู้ที่เกี่ยวข้องในเหตุการณ์ และหน่วยงานภาครัฐที่เกี่ยวข้อง ทั้งกองบัญชาการตำรวจนครบาล  กองบังคับการตำรวจจราจร และ สถานีตำรวจนครบาล โดยเน้นไปยังจุดที่มีคนชาวต่างชาติพักอาศัยและเป็นสถานที่ท่องเที่ยว อาทิ ทองหล่อ ห้วยขวาง ลุมพินี ซึ่งมีการตั้งด่าน ทั้งความมั่นคงและตรวจวัดแอลกอฮอล์ เพื่อตรวจสอบและให้ข้อมูลเพิ่มเติมต่อไป ทั้งนี้ หากพบการกระทำความผิดจริง สามารถดำเนินคดีอาญากับเจ้าหน้าที่ได้ทันที โดยไม่ต้องรอผู้เสียหายเข้ามาร้องทุกข์แจ้งความ
“นายกรัฐมนตรีสั่งการเน้นย้ำให้มีการตรวจสอบโดยละเอียดในทุกขั้นตอนอย่างโปร่งใส ซึ่งหากพบเจ้าหน้าที่รัฐเข้าไปมีส่วนเกี่ยวข้องกระทำความผิดจริง จะต้องดำเนินคดีและลงโทษทางวินัยไม่มีข้อยกเว้น พร้อมกำชับทุกหน่วยงานที่เกี่ยวข้อง ทุกหน่วย เจ้าหน้าที่ทุกระดับ ยึดมั่นการปฏิบัติงานด้วยความซื่อสัตย์สุจริต รับผิดชอบ ยึดตามกฎระเบียบ และหลักเกณฑ์ เพื่อสร้างความเชื่อมั่นให้แก่ประชาชนและนักท่องเที่ยว ไม่ทำให้เสียบรรยากาศการท่องเที่ยว และชื่อเสียงการเป็นจุดหมายปลายทางการท่องเที่ยวที่สำคัญของไทย” นายอนุชาฯ กล่าว

ที่มา : https://www.thaigov.go.th/news/contents/details/64209