รัฐบาลไทย-ข่าวทำเนียบรัฐบาล-ปลัดเกษตรฯ ตรวจเยี่ยมการดำเนินงานองค์การสะพานปลา 


วันพฤหัสบดีที่ 26 มกราคม 2566
ปลัดเกษตรฯ ตรวจเยี่ยมการดำเนินงานองค์การสะพานปลา
ปลัดเกษตรฯ ตรวจเยี่ยมการดำเนินงานองค์การสะพานปลา ตั้งเป้าผลักดันการทำงานในแนวทางใหม่ ๆ เพื่อสร้างรายได้สร้างความเป็นอยู่ที่ดีแก่ชาวประมงอย่างยั่งยืน
(เมื่อวันที่ 25 มกราคม 2566) นายประยูร อินสกุล ปลัดกระทรวงเกษตรและสหกรณ์ เปิดเผยภายหลังการตรวจเยี่ยมการดำเนินงานองค์การสะพานปลา (อสป.) และหารือแนวทางการดำเนินงานในปีงบประมาณ 2566 โดยมีผู้บริหารและเจ้าหน้าที่ที่เกี่ยวข้องเข้าร่วม ณ ห้องประชุมองค์การสะพานปลา แขวงยานนาวา เขตสาทร กรุงเทพฯ ว่า "องค์การสะพานปลาเป็นหน่วยงานรัฐวิสาหกิจ สังกัดกระทรวงเกษตรและสหกรณ์ จัดตั้งโดยพระราชบัญญัติจัดระเบียบกิจการแพปลา พ.ศ. 2496 และจัดอยู่ในกลุ่มเกษตรกรรมและพาณิชยกรรม โดยมีวัตถุประสงค์เพื่อ 1) จัดดำเนินการและนำมาซึ่งความเจริญของสะพานปลา ตลาดสินค้าสัตว์น้ำและอุตสาหกรรมการประมง 2) จัดดำเนินการ หรือควบคุม และอำนวยบริการซึ่งกิจการแพปลา การขนส่ง และกิจการอื่น ๆ อันเกี่ยวกับกิจการแพปลา 3) จัดส่งเสริมฐานะ สวัสดิการ หรืออาชีพของชาวประมง และบูรณะหมู่บ้านการประมง และ 4) จัดส่งเสริมสหกรณ์หรือสมาคมการประมง ดังนั้น เพื่อให้การดำเนินงานในปีงบประมาณ 2566 ประสบผลสัมฤทธิ์ เป็นไปตามวัตถุประสงค์ และสอดคล้องกับวิสัยทัศน์ที่ว่า “องค์การสะพานปลา เป็นองค์กรที่มีการบริหารจัดการแหล่งขนถ่ายและซื้อขายสัตว์น้ำ ที่ถูกสุขอนามัย ได้มาตรฐานสากล เพื่อความมั่นคงทางอาชีพประมง” ผู้บริหารและเจ้าหน้าที่ที่เกี่ยวข้องจะต้องยึดหลักให้ความช่วยเหลือเกษตรกรให้มีชีวิตและความเป็นอยู่ที่ดีขึ้น โดยอาจเริ่มต้นจากจุดเล็ก ๆ หรือเรื่องที่ง่าย ๆ สามารถทำได้ทันทีก่อน เช่น การปรับเปลี่ยนแนวทางการดำเนินงานใหม่ ๆ ซึ่งมีความเกี่ยวเนื่องเชื่อมโยงกับการท่องเที่ยว หรือ การส่งเสริมการเลี้ยงปะการังเพื่อส่งออกไปตลาดต่างประเทศที่มีความต้องการเพิ่มขึ้น เป็นต้น ทั้งนี้ อาจจะเป็นเรื่องใหม่ ๆ ที่หน่วยงานยังไม่เคยทำ แต่ในอนาคตอาจเปลี่ยนแปลงชีวิตความเป็นอยู่ของเกษตรกรให้ดีขึ้นอย่างยั่งยืนก็ได้"
สำหรับการดำเนินงานโครงการสำคัญที่จะเกิดขึ้นในปีงบประมาณ 2566 ประกอบด้วย 1) โครงการเปิดพื้นที่การค้าในท่าเทียบเรือประมงและตลาดประมงอ่างศิลา ระยะ 3 2) โครงการปรับปรุงอาคารและพัฒนาทรัพย์สินและให้สิทธิ์บริหารอาคารในพื้นที่บางส่วน ท่าเทียบเรือประมงสุราษฎร์ธานี 3) โครงการพัฒนาพื้นที่ตลาดสินค้าประมง ท่าเทียบเรือประมงภูเก็ต และ 4) โครงการตลาดเช้าจำหน่ายสัตว์น้ำท่าเทียบเรือประมงปัตตานี.

ที่มา : https://www.thaigov.go.th/news/contents/details/64175