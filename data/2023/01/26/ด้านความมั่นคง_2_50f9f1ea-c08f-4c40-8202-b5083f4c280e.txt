รัฐบาลไทย-ข่าวทำเนียบรัฐบาล-ปลัดมหาดไทย นำคณะผู้บริหารร่วมถวายน้ำปานะพระสงฆ์ 99 รูปที่อุปสมบทถวายเป็นพระราชกุศล แด่สมเด็จพระเจ้าลูกเธอ เจ้าฟ้าพัชรกิติยาภา ฯ  ที่วัดจุฬามณี จังหวัดพิษณุโลก


วันพุธที่ 25 มกราคม 2566
25/01/2566
พิมพ์
ปลัดมหาดไทย นำคณะผู้บริหารร่วมถวายน้ำปานะพระสงฆ์ 99 รูปที่อุปสมบทถวายเป็นพระราชกุศล แด่สมเด็จพระเจ้าลูกเธอ เจ้าฟ้าพัชรกิติยาภา ฯ  ที่วัดจุฬามณี จังหวัดพิษณุโลก
ปลัดมหาดไทย นำคณะผู้บริหารร่วมถวายน้ำปานะพระสงฆ์ 99 รูปที่อุปสมบทถวายเป็นพระราชกุศล แด่สมเด็จพระเจ้าลูกเธอ เจ้าฟ้าพัชรกิติยาภา นเรนทิราเทพยวดี กรมหลวงราชสาริณีสิริพัชร มหาวัชรราชธิดา จังหวัดพิษณุโลก
วันนี้ (25 ม.ค. 66) เวลา 15.00 น. ณ วัดจุฬามณี จังหวัดพิษณุโลก นายสุทธิพงษ์ จุลเจริญ ปลัดกระทรวงมหาดไทย เป็นเจ้าภาพถวายน้ำปานะพระสงฆ์ จำนวน 99 รูป ตามโครงการบรรพชาอุปสมบทถวายพระพรชัยมงคลแด่สมเด็จพระเจ้าลูกเธอ เจ้าฟ้าพัชรกิติยาภา นเรนทิราเทพยวดี กรมหลวงราชสาริณีสิริพัชร มหาวัชรราชธิดา โดยมี นายแมนรัตน์ รัตนสุคนธ์ อธิบดีกรมการปกครอง นายพงศ์รัตน์ ภิรมย์รัตน์ อธิบดีกรมโยธาธิการและผังเมือง นายอรรษิษฐ์ สัมพันธรัตน์ อธิบดีกรมการพัฒนาชุมชน นายขจร ศรีชวโนทัย อธิบดีกรมส่งเสริมการปกครองท้องถิ่น นายภูษิต สมจิตต์ ผู้ว่าราชการจังหวัดพิษณุโลก นายบุญธรรม หอไพบูลย์สกุล รองอธิบดีกรมที่ดิน รองผู้ว่าราชการจังหวัดพิษณุโลก หัวหน้าสำนักงานจังหวัดพิษณุโลก หัวหน้าส่วนราชการประจำจังหวัดพิษณุโลก นายอำเภอทุกอำเภอ กำนัน ผู้ใหญ่บ้าน ผู้บริหารองค์กรปกครองส่วนท้องถิ่น และภาคีเครือข่ายในพื้นที่ เข้าร่วมในพิธี
นายสุทธิพงษ์ จุลเจริญ ปลัดกระทรวงมหาดไทยกล่าวว่า ตามที่กระทรวงมหาดไทยได้รับความเห็นชอบจากคณะรัฐมนตรี เมื่อวันที่ 27 ธันวาคม 2565 ให้ดำเนินโครงการบรรพชาอุปสมบทถวายพระพรชัยมงคลแด่สมเด็จพระเจ้าลูกเธอ เจ้าฟ้าพัชรกิติยาภา นเรนทิราเทพยวดี กรมหลวงราชสาริณีสิริพัชร มหาวัชรราชธิดา เพื่อถวายเป็นพระราชกุศลถวายพระพรชัยมงคลให้ทรงหายจากพระอาการประชวรในเร็ววัน ซึ่งเมื่อภาคีเครือข่ายของกระทรวงมหาดไทย ทั้งข้าราชการ พนักงานรัฐวิสาหกิจ พนักงานของรัฐ เจ้าหน้าที่ และพี่น้องประชาชนทุกจังหวัดทั่วประเทศ ได้รับทราบข่าว ต่างร่วมอนุโมทนาในการประกอบพิธีอันเป็นมิ่งมงคล โดยมีผู้เข้ารับการบรรพชาอุปสมบทเป็นพระภิกษุสงฆ์ จำนวน 7,813 รูป และเป็นเรื่องที่น่ายินดีและน่าอนุโมทนาเป็นอย่างยิ่ง ที่เมื่อภายหลังการบรรพชาอุปสมบท ได้มีพี่น้องศรัทธาสาธุชนทุกภาคีเครือข่าย ได้ร่วมประกอบศาสนพิธีในการทำบุญถวายพระสงฆ์ที่เข้าร่วมโครงการดังกล่าวตลอดทั้ง 15 วันในทุกจังหวัดทั่วประเทศ
"ในวันนี้เป็นการลงพื้นที่เพื่อตรวจราชการติดตามการขับเคลื่อนงานตามภารกิจสำคัญของกระทรวงมหาดไทย และการร่วมหารือขับเคลื่อนการพัฒนาพื้นที่จังหวัดพิษณุโลก จึงเป็นโอกาสดีที่คณะผู้บริหารกระทรวงมหาดไทย ได้มีส่วนร่วมในการอนุโมทนากับพระภิกษุสงฆ์ทั้ง 99 รูป ที่ได้บรรพชาอุปสมบทตามโครงการบรรพชาอุปสมบทถวายเป็นพระราชกุศลถวายพระพรชัยมงคลแด่สมเด็จพระเจ้าลูกเธอ เจ้าฟ้าพัชรกิติยาภา นเรนทิราเทพยวดี กรมหลวงราชสาริณีสิริพัชร มหาวัชรราชธิดา ด้วยการถวายน้ำปานะ ซึ่งเป็นเครื่องดื่มสำหรับพระภิกษุผู้รักษาอุโบสถศีลที่สามารถฉันได้ในช่วงหลังเที่ยงวัน หรือฉันได้ทั้งวัน เพื่อดับความกระหายหรือบรรเทาความหิว โดยไม่ทำลายศีล เพื่อถวายเป็นพระราชกุศลถวายพระพรชัยมงคลแด่สมเด็จพระเจ้าลูกเธอ เจ้าฟ้าพัชรกิติยาภา นเรนทิราเทพยวดี กรมหลวงราชสาริณีสิริพัชร มหาวัชรราชธิดา โดยกระทรวงมหาดไทยขออนุโมทนากับคณะสงฆ์ผู้ร่วมบรรพชาอุปสมบทถวายพระราชกุศลถวายพระพรฯ รวมทั้งขออนุโมทนากับพี่น้องประชาชนและภาคีเครือข่าย ในพื้นที่จังหวัดพิษณุโลกทุกท่านมา ณ โอกาสนี้ด้วย" นายสุทธิพงษ์ฯ กล่าว
นายภูษิต สมจิตต์ ผู้ว่าราชการจังหวัดพิษณุโลก กล่าวว่า สำหรับโครงการบรรพชาอุปสมบทหมู่ 99 รูปเพื่อถวายเป็นพระราชกุศลแด่สมเด็จพระเจ้าลูกเธอ เจ้าฟ้าพัชรกิติยาภา นเรนทิราเทพยวดี กรมหลวงราชสาริณีสิริพัชร มหาวัชรราชธิดา จังหวัดพิษณุโลกได้ดำเนินการจัดโครงการบรรพชาอุปสมบท 99 รูป ถวายพระพรชัยมงคลแด่สมเด็จพระเจ้าลูกเธอ เจ้าฟ้าพัชรกิติยาภา นเรนทิราเทพยวดี กรมหลวงราชสาริณีสิริพัชร มหาวัชรราชธิดา ซึ่งพระสงฆ์ที่ได้บรรพชาอุปสมบทตามโครงการฯ ทั้ง 99 รูป ต่างพร้อมใจอนุโมทนาในการศึกษาและปฏิบัติตามพระวินัยรวมทั้งหลักธรรมคำสอนขององค์สมเด็จพระสัมมาสัมพุทธเจ้า ระหว่างวันที่ 12– 27 มกราคม 2566 ณ วัดที่คณะสงฆ์ได้ร่วมกับจังหวัดกำหนดขึ้น เพื่อเป็นการถวายพระพรชัยมงคลให้ทรงหายจากพระอาการประชวรและมีพลานามัยแข็งแรงโดยเร็ววันและเพื่อเป็นการแสดงความจงรักภักดีและสำนึกในพระมหากรุณาธิคุณ

ที่มา : https://www.thaigov.go.th/news/contents/details/64172