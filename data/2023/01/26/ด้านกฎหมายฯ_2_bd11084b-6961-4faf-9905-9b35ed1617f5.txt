รัฐบาลไทย-ข่าวทำเนียบรัฐบาล-ปลัดกระทรวงยุติธรรม เปิดการประชุมวิชาการระดับชาติว่าด้วยงานยุติธรรมเด็กและเยาวชน ครั้งที่ ๒


วันพฤหัสบดีที่ 26 มกราคม 2566
26/01/2566
พิมพ์
ปลัดกระทรวงยุติธรรม เปิดการประชุมวิชาการระดับชาติว่าด้วยงานยุติธรรมเด็กและเยาวชน ครั้งที่ ๒
ปลัดกระทรวงยุติธรรม เปิดการประชุมวิชาการระดับชาติว่าด้วยงานยุติธรรมเด็กและเยาวชน ครั้งที่ ๒
ในวันพฤหัสบดีที่ ๒๖ มกราคม ๒๕๖๖ เวลา ๐๙.๐๐ น. นางพงษ์สวาท กายอรุณสุทธิ์ ปลัดกระทรวงยุติธรรม เป็นประธานในพิธีเปิดการประชุมวิชาการระดับชาติว่าด้วยงานยุติธรรมเด็กและเยาวชน ครั้งที่ ๒ “การบูรณาการสู่งานยุติธรรมที่เป็นมิตรต่อเด็กและเยาวชน” โดยมี นายสหการณ์ เพ็ชรนรินทร์ รองปลัดกระทรวงยุติธรรม นางอโนชา ชีวิตโสภณ ประธานแผนกคดีเยาวชนและครอบครัวในศาลฎีกา พันตำรวจโท วรรณพงษ์ คชรักษ์ อธิบดีกรมพินิจและคุ้มครองเด็กและเยาวชน พร้อมด้วยคณะทำงาน และเจ้าหน้าที่ที่เกี่ยวข้องเข้าร่วมฯ ณ ห้อง Conference Hall สถาบันเพื่อการยุติธรรมแห่งประเทศไทย (TIJ) แขวงทุ่งสองห้อง เขตหลักสี่ กรุงเทพมหานคร
สำหรับการประชุมดังกล่าว จัดขึ้นเพื่อเป็นเวทีในการเผยแพร่ อภิปราย และพัฒนาองค์ความรู้ นโยบาย และแนวปฏิบัติที่ดี รวมถึงแนวทางในอนาคตเกี่ยวกับกระบวนการยุติธรรมเด็กและเยาวชนให้แก่องค์กรภาครัฐ และภาคประชาสังคมที่เกี่ยวข้องเพื่อทบทวนและปรับเปลี่ยนกระบวนทัศน์ในการทำงาน พร้อมส่งเสริมความเข้าใจระหว่างหน่วยงานที่มีภารกิจเกี่ยวข้องกับเด็กและเยาวชนที่กระทำความผิด อีกทั้งเพื่อรวบรวมประเด็นปัญหา ข้อท้าทาย และความสำเร็จของประเทศไทยในการดำเนินการเกี่ยวกับกระบวนการยุติธรรมเด็กและเยาวชนให้เป็นไปตามมาตรฐานสากล
ปลัดกระทรวงยุติธรรม กล่าวว่า "การบูรณาการสู่งานยุติธรรมที่เป็นมิตรต่อเด็กและเยาวชน" มีคำสำคัญหลักคือ การบูรณาการการทำงานร่วมกัน และ การทำงานด้วยการเป็นมิตรต่อเด็กและเยาวชน ซึ่งในปัจจุบันทั้งภาครัฐ และภาคประชาสังคม ต่างก็มุ่งเน้นการทำงานเพื่อให้เกิดประโยชน์สูงสุดแก่เด็กและเยาวชน ถึงแม้จะมีความแตกต่างในกระบวนการทำงาน ไม่ว่าจะเป็นแนวคิด มุมมอง และเครื่องมือกลไกต่างๆ ที่ใช้ในการทำงาน จึงถือเป็นโอกาสอันดีที่จะได้มาพูดคุย แลกเปลี่ยนแสดงความคิดเห็น เพื่อช่วยกันส่งเสริมผลักดัน ประสานความร่วมมือในการทำงาน และปรับแนวคิดเข้าหากัน เพื่อลดปัญหาและอุปสรรคในกระบวนการทำงานที่มีความแตกต่างกัน

ที่มา : https://www.thaigov.go.th/news/contents/details/64199