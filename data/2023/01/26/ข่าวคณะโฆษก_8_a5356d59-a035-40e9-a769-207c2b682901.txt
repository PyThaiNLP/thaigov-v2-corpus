รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯปลื้ม นักกีฬามวยสากลหญิงไทย คว้ารางวัล จากการแข่งขันมวยสากลชิงชนะเลิศแห่งทวีปเอเชีย 


วันพฤหัสบดีที่ 26 มกราคม 2566
โฆษกรัฐบาลเผย นายกฯปลื้ม นักกีฬามวยสากลหญิงไทย คว้ารางวัล จากการแข่งขันมวยสากลชิงชนะเลิศแห่งทวีปเอเชีย
รุ่นอายุไม่เกิน 22 ปี ประจำปี 2566 (ASBC Asian U22 Men & Women Boxing Championships Thailand 2023) ได้ 3 เหรียญทอง 1 เหรียญเงิน
วันนี้ 26 ม.ค. 2566 นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ยินดีกับผลการแข่งขันมวยสากลชิงชนะเลิศแห่งทวีปเอเชีย รุ่นอายุไม่เกิน 22 ปี ประจำปี 2566 หรือ ASBC Asian U22 Men & Women Boxing Championships Thailand 2023 ที่อินดอร์ สเตเดียม หัวหมาก เมื่อวันที่ 25 มกราคม 2566 ที่ผ่านมา ซึ่งทัพนักกีฬามวยสากลทีมชาติไทยสามารถคว้ารางวัลมาได้หลายรายการ
โฆษกประจำสำนักนายกรัฐมนตรี กล่าวว่า ในการแข่งขันครั้งนี้ ประเทศไทยได้ส่งนักกีฬามวยสากลหญิง เข้าร่วมการแข่งขัน จำนวน 4 คน ได้แก่ ใบสน มณีก้อน แข่งขันในประเภท 75 กิโลกรัม เจอกับ โซกิบา รุซเมโตว่า จากอุซเบกิสถาน โดยสามารถชนะคะแนนไปได้ ที่ 5-0 คว้าเหรียญทองแรกให้กับทีมชาติไทย ส่วนในรุ่น 60 กิโลกรัม พรทิพย์ บัวป่า ก็สามารถชนะ เออร์เดเน่ ทักส์จากัล จากมองโกเลีย ด้วยคะแนน 4-1 คว้าเหรียญทองที่สองมาได้ ในรุ่น 63 กิโลกรัม ธนัญญา สมนึก เอาชนะ แบดมาห์รัก กานโซลิก จากมองโกเลีย ด้วยคะแนน 5-0 คว้าเหรียญทองเหรียญที่ 3 ให้กับทีมชาติไทย และปิดท้ายที่ พรนิภา ชูตรี ในรุ่น 81 กิโลกรัม สามารถคว้าเหรียญเงินมาได้สำเร็จ ซึ่งจากการแข่งขันนักกีฬาทีมชาติไทย สามารถคว้ารางวัลมาได้ทุกคน
“นายกรัฐมนตรี ชื่นชมผลงานของนักกีฬามวยสากลหญิงทีมชาติไทยทุกคน ที่ทำผลงานในอย่างยอดเยี่ยมในการแข่งขัน สารมารถคว้ารางวัลมาได้ในหลายรายการ ขอบคุณนักกีฬามวยสากลหญิงทีมชาติไทย ที่ตั้งใจฝึกซ้อม เอาชนะทุกอุปสรรค จนได้รับความสำเร็จในการแข่งขันนี้ ตลอดจน ขอบคุณผู้มีส่วนเกี่ยวข้องทุกคน ที่ร่วมกันผลักดันให้นักกีฬาคว้าชัยชนะมาได้” นายอนุชาฯ กล่าว

ที่มา : https://www.thaigov.go.th/news/contents/details/64210