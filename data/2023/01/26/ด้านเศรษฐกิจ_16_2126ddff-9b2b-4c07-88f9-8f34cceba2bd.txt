รัฐบาลไทย-ข่าวทำเนียบรัฐบาล-สำนักงานเจ้าท่าภูมิภาคสาขากระบี่ เร่งตรวจสอบเรือพลิกคว่ำ บริเวณจังหวัดกระบี่ พร้อมเรียกเจ้าของเรือพบเพื่อสอบสวนสาเหตุ


วันพฤหัสบดีที่ 26 มกราคม 2566
สำนักงานเจ้าท่าภูมิภาคสาขากระบี่ เร่งตรวจสอบเรือพลิกคว่ำ บริเวณจังหวัดกระบี่ พร้อมเรียกเจ้าของเรือพบเพื่อสอบสวนสาเหตุ
...
สำนักงานเจ้าท่าภูมิภาคสาขากระบี่ เร่งตรวจสอบเรือพลิกคว่ำ บริเวณจังหวัดกระบี่ พร้อมเรียกเจ้าของเรือพบ เพื่อสอบสวนสาเหตุ
ตามนโยบายรัฐบาล และกระทรวงคมนาคม โดยรัฐมนตรีว่าการกระทรวงคมนาคม (นายศักดิ์สยาม ชิดชอบ) และรัฐมนตรีช่วยว่าการกระทรวงคมนาคม (ดร.อธิรัฐ รัตนเศรษฐ) ได้มอบหมายให้กรมเจ้าท่า ควบคุม กำกับ และอำนวยความปลอดภัยทางน้ำแก่ประชาชนทั้งในส่วนกลางและภูมิภาค
วันที่ 25 มกราคม 2566 เวลาประมาณ 13.00 น. สำนักงานเจ้าท่าภูมิภาคสาขากระบี่ ได้รับแจ้งจากเจ้าของเรือไซน่าทัวร์ ว่ามีเหตุเรือเพลาใบจักรยาว ชื่อ ไซน่าทัวร์ เลขทะเบียนเรือ 5852 02200 ประเภทบรรทุกคนโดยสาร เกิดเหตุเรือพลิกคว่ำและจมลงเนื่องจากคลื่นลมแรง ขณะเดินทางกลับจากเกาะห้อง ตำบลหนองทะเล อำเภอเมือง จังหวัดกระบี่
นายสรพงศ์ ไพฑูรย์พงษ์ รักษาการอธิบดีกรมเจ้าท่า กระทรวงคมนาคม ได้มอบหมายให้นายภูริพัฒน์ ธีระกุลพิศุทธิ์ รองอธิบดีกรมเจ้าท่า (ด้านปลอดภัย) สั่งการให้สํานักงานเจ้าท่าภูมิภาคสาขากระบี่ให้ความช่วยเหลือผู้ประสบภัยและดำเนินการตรวจสอบโดยเร่งด่วน ในเบื้องต้น เรือไซน่าทัวร์ ได้รับนักท่องเที่ยวชาวมาเลเซียจํานวน 3 ราย ได้แก่ 1) MR.GAN KAN SENG อายุ 38 ปี 2) MRS.TAN CHEN WOON อายุ 37 ปี 3) MISS.GAN XIN YU อายุ 7 ปี เดินทางออกจากโรงแรมชื่อ อัญญาวี ทับแขก บีช รีสอร์ท เพื่อท่องเที่ยว 4 เกาะ ได้แก่ เกาะไก่ เกาะห้อง เกาะปอดะทะเลแหวก และหาดไร่เลย์ ในเวลา 13.30 น. ขณะเดินทางเพื่อกลับที่พักเกิดคลื่นลมแรงก่อนที่ฝนจะตกหนัก เป็นเหตุให้เรือพลิกคว่ํา ทําให้นักท่องเที่ยวทั้งหมดและผู้ควบคุมเรือพลัดตกจากตัวเรือ หลังจากนั้นมีเรือประมงพื้นบ้านชื่อเรือ ป.เกาะจําประมง ได้เข้าทําการช่วยเรือผู้ประสบเหตุทั้ง 4 ราย เพื่อนําขึ้นฝั่งบริเวณกลุ่มเรือประมงพื้นบ้าน ทรายขาว ตําบลหนองทะเล อําเภอเมืองกระบี่ จังหวัดกระบี่ และนําส่งโรงพยาบาลกระบี่ทันที ซึ่งมีผู้เสียชีวิต 2 ราย บาดเจ็บ 2 ราย
ในการนี้ สํานักงานเจ้าท่าภูมิภาคสาขากระบี่ ได้เข้าพบผู้ประสบเหตุที่โรงพยาบาลกระบี่ เพื่อสอบถามสาเหตุข้อเท็จจริงของการเกิดอุบัติเหตุดังกล่าว พร้อมแจ้งเจ้าของเรือให้เข้ามาพบเจ้าหน้าที่เพื่อสอบสวนข้อเท็จจริงและดําเนินการตามขั้นตอนกฎหมายต่อไป

ที่มา : https://www.thaigov.go.th/news/contents/details/64204