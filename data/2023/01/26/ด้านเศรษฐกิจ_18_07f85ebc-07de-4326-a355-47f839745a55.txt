รัฐบาลไทย-ข่าวทำเนียบรัฐบาล-กรมทางหลวง เชิญชวนขับรถชมวิวถนนสายโรแมนติก “น่าน - ภูลังกา - เชียงราย”  


วันพฤหัสบดีที่ 26 มกราคม 2566
กรมทางหลวง เชิญชวนขับรถชมวิวถนนสายโรแมนติก “น่าน - ภูลังกา - เชียงราย”
.....
กรมทางหลวง (ทล.) กระทรวงคมนาคม ขานรับมาตรการกระตุ้นเศรษฐกิจของรัฐบาล ในการสนับสนุนการท่องเที่ยวภายในประเทศ โดยดำเนินการเตรียมความพร้อมปรับปรุงภูมิทัศน์ถนนสายโรแมนติก “น่าน - ภูลังกา - เชียงราย” ทางหลวงหมายเลข 1148 ให้มีความสวยงามเพื่อรองรับนักท่องเที่ยว ตามนโยบายของนายศักดิ์สยาม ชิดชอบ รัฐมนตรีว่าการกระทรวงคมนาคม ที่มุ่งเน้นการกำกับดูแลการพัฒนาระบบคมนาคมให้มีความสะดวกและปลอดภัย เพื่อส่งเสริมเศรษฐกิจ การท่องเที่ยว กระจายรายได้สู่ชุมชน ทำให้ประชาชน มีคุณภาพชีวิตที่ดีและสนับสนุนการพัฒนาประเทศอย่างยั่งยืน
นายสราวุธ ทรงศิวิไล อธิบดีกรมทางหลวง เปิดเผยว่า ทล. โดยแขวงทางหลวงน่านที่ 2 ได้ดำเนินการปรับปรุงภูมิทัศน์สองข้างทางหลวงหมายเลข 1148 ตอน ท่าวังผา - ผาหลัก ระหว่าง กม. ที่ 0 - 50 ในพื้นที่อำเภอท่าวังผา สองแคว และเชียงคำ จังหวัดน่าน ระยะทางรวม 50 กิโลเมตร เพื่ออำนวยความสะดวก และปลอดภัยแก่นักท่องเที่ยวและผู้สัญจรไปมา โดยการตีเส้นจราจร ทำความสะอาดป้ายจราจร ป้ายแนะนำสถานที่ท่องเที่ยว และตัดหญ้าบริเวณสองข้างทาง เป็นต้น เพื่อเพิ่มศักยภาพของทางหลวงและวิสัยทัศน์ในการขับขี่ รองรับการเดินทางท่องเที่ยวบนทางหลวงหมายเลข 1148 ซึ่งเป็นอีกหนึ่งเส้นทางที่มีบรรยากาศน่าประทับใจ โดยสองข้างทางสวยงาม โรแมนติก เป็นทิวทัศน์ภูเขา ทุ่งหญ้า และป่าไม้ ลักษณะเป็นทางหลวงขนาด 2 ช่องจราจร ผิวแอสฟัลท์คอนกรีต และมีสถานที่ท่องเที่ยวยอดนิยมคือ วนอุทยานภูลังกาที่นักท่องเที่ยวนิยมมาชมทะเลหมอกในตอนเช้า สำหรับผู้ที่สนใจจะเดินทางไปท่องเที่ยววนอุทยานภูลังกาสามารถเดินทางไปตามทางหลวงหมายเลข 101 สายน่าน - เฉลิมพระเกียรติ ถึงอำเภอท่าวังผา กม. ที่ 412+324 แยกซ้ายไปตามทางหลวงหมายเลข 1148 สายท่าวังผา - เชียงคำ บริเวณ กม. ที่ 70+000 บ้านปางมะโอ ตำบลผาช้างน้อย อำเภอปง จังหวัดน่าน ซึ่งนักท่องเที่ยวสามารถจอดแวะชมวิวทิวทัศน์ที่สวยงามและเก็บภาพความประทับใจได้ตลอดเส้นทางสายนี้
ทั้งนี้ ทล. ขอความร่วมมือประชาชนเดินทางอย่างปลอดภัยและใส่ใจสิ่งแวดล้อม โปรดใช้ความระมัดระวังในการใช้เส้นทางปฏิบัติตาม “ชีวิตวิถีใหม่ ขับขี่อย่างปลอดภัย ไร้อุบัติเหตุ” เพื่อความสะดวกปลอดภัยของผู้ร่วมทาง หากต้องการสอบถามสภาพเส้นทาง สภาพการจราจรหรือขอความช่วยเหลือต่าง ๆ สามารถติดต่อได้ที่สายด่วน ทล. โทร. 1586 โทรฟรีทุกเครือข่ายตลอด 24 ชั่วโมง

ที่มา : https://www.thaigov.go.th/news/contents/details/64207