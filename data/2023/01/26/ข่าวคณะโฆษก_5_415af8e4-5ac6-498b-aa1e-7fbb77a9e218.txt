รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯ ยินดีความร่วมมือด้านนวัตกรรมระหว่างไทยและฝรั่งเศสมีความก้าวหน้า ผ่านการจัดงานเฉลิมฉลอง “ปีแห่งนวัตกรรมไทย - ฝรั่งเศสปี 2566”


วันพฤหัสบดีที่ 26 มกราคม 2566
โฆษกรัฐบาลเผย นายกฯ ยินดีความร่วมมือด้านนวัตกรรมระหว่างไทยและฝรั่งเศสมีความก้าวหน้า ผ่านการจัดงานเฉลิมฉลอง “ปีแห่งนวัตกรรมไทย - ฝรั่งเศสปี 2566”
โฆษกรัฐบาลเผย นายกฯ ยินดีความร่วมมือด้านนวัตกรรมระหว่างไทยและฝรั่งเศสมีความก้าวหน้า ผ่านการจัดงานเฉลิมฉลอง “ปีแห่งนวัตกรรมไทย - ฝรั่งเศสปี 2566”
วันนี้ (26 ม.ค. 2566) นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ยินดีที่หน่วยงานที่เกี่ยวข้องของไทยและฝรั่งเศสขับเคลื่อนความร่วมมือด้านนวัตกรรมระหว่างกันอย่างต่อเนื่องจนเป็นรูปธรรม ผ่านการจัดงานเฉลิมฉลอง “ปีแห่งนวัตกรรมไทย - ฝรั่งเศสปี 2566 (2023 Thailand -France Year of Innovation)” ในวันที่ 26 มกราคม 2566 ณ สวนเบญจกิติ กรุงเทพมหานคร
โฆษกประจำสำนักนายกรัฐมนตรีกล่าวว่า ไทยและฝรั่งเศสมีความสัมพันธ์ที่ราบรื่นมายาวนาน และมีความร่วมมืออย่างใกล้ชิดในหลายมิติ ซึ่งความร่วมมือด้านนวัตกรรมก็เป็นอีกมิติที่รัฐบาลให้ความสำคัญ โดยทั้งสองฝ่ายได้กำหนดให้ปี 2566 เป็นปีแห่งนวัตกรรมไทย – ฝรั่งเศส เป็นการขับเคลื่อนที่ต่อเนื่องมาจากการเดินทางเยือนไทยของประธานาธิบดีเอ็มมานูเอล มาครง เมื่อเดือนพฤศจิกายน 2565 ที่ผ่านมา โดยสถานเอกอัครราชทูตสาธารณรัฐฝรั่งเศสประจำประเทศไทย รวมถึงหน่วยงานทั้งภาครัฐและเอกชนที่เกี่ยวข้องของไทยและฝรั่งเศส ได้ประสานความร่วมมือกัน และมุ่งหวังที่จะสร้างความร่วมมือระหว่างกันในมุมมองที่ทันสมัย สอดคล้องกับสถานการณ์ทางเศรษฐกิจ เทคโนโลยี วิทยาศาสตร์ และนวัตกรรม ที่เปลี่ยนแปลงไปในปัจจุบันของทั้งสองประเทศ
ทั้งนี้ การจัดงานเฉลิมฉลอง “ปีแห่งนวัตกรรมไทย - ฝรั่งเศส2023” ของสถานเอกอัครราชทูตสาธารณรัฐฝรั่งเศส จะมีขึ้นในช่วงเย็นของวันที่ 26 มกราคม 2566 ณ สวนเบญจกิติ กรุงเทพมหานคร โดยการจัดงานดังกล่าวจะสะท้อนให้เห็นถึงศักยภาพทางนวัตกรรมของทั้งสองประเทศ ในด้านอากาศและอวกาศ โดยจะเปิดตัวดาวเทียม THEOS-2 สร้างโดยฝรั่งเศสและไทยเป็นเจ้าของ ด้านสาธารณสุข ความงามและการดูแลสุขภาพ อาหาร เศรษฐกิจ BCG และอุตสาหกรรมสร้างสรรค์ รวมไปถึงนวัตกรรมที่เกี่ยวข้องอื่น ๆ ซึ่งมีวัตถุประสงค์มุ่งยกระดับและพัฒนาสิ่งต่าง ๆ ให้ดีขึ้น และสามารถตอบสนองต่อความท้าทายในปัจจุบันและอนาคต สำหรับกิจกรรมเฉลิมฉลองที่ฝรั่งเศส กระทรวงการต่างประเทศโดยสถานเอกอัครราชทูต ณ กรุงปารีส จะร่วมกับสำนักงานนวัตกรรมแห่งชาติ ผลักดัน ส่งเสริม และแสดงศักยภาพของกลุ่มสตาร์ทอัพและผู้ประกอบการไทยผ่านการจัดงานด้านนวัตกรรมอย่างต่อเนื่องเช่นกัน
“นายกรัฐมนตรีชื่นชมการดำเนินความร่วมมือระหว่างไทยและฝรั่งเศสที่เห็นความร่วมมือที่เพิ่มมากขึ้นมีผลเป็นรูปธรรม รัฐบาลพร้อมขับเคลื่อนความร่วมมือทางด้านนวัตกรรมและเทคโนโลยีของทั้งสองฝ่ายให้ก้าวหน้า รวมถึงมุ่งผลักดัน และส่งเสริมกลุ่มสตาร์ทอัพและผู้ประกอบการไทยด้านนวัตกรรมและเทคโนโลยีที่มีศักยภาพ เพื่อให้เกิดการประยุกต์และผสมผสานกับเทคโนโลยีและนวัตกรรม สอดรับกับบริบทของเศรษฐกิจและสังคมโลกสมัยใหม่” นายอนุชาฯ กล่าว

ที่มา : https://www.thaigov.go.th/news/contents/details/64185