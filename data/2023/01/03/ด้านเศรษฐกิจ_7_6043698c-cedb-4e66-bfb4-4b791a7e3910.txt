รัฐบาลไทย-ข่าวทำเนียบรัฐบาล-กรมทางหลวงดำเนินการตามมาตรการรองรับการเดินทางช่วงเทศกาลปีใหม่ 2566 ระหว่างวันที่ 29 ธันวาคม 2565 - 2 มกราคม 2566


วันอังคารที่ 3 มกราคม 2566
กรมทางหลวงดำเนินการตามมาตรการรองรับการเดินทางช่วงเทศกาลปีใหม่ 2566 ระหว่างวันที่ 29 ธันวาคม 2565 - 2 มกราคม 2566
อำนวยความสะดวกปลอดภัยให้บริการประชาชนในทุกมิติตามนโยบายรัฐมนตรีว่าการกระทรวงคมนาคม
นายสราวุธ ทรงศิวิไล อธิบดีกรมทางหลวง กระทรวงคมนาคม เปิดเผยว่า กรมทางหลวง (ทล.) ดำเนินการตามมาตรการรองรับการเดินทางช่วงเทศกาลปีใหม่ 2566 อำนวยความสะดวกปลอดภัยให้บริการแก่พี่น้องประชาชนอย่างเต็มที่ตามนโยบายของนายศักดิ์สยาม ชิดชอบ รัฐมนตรีว่าการกระทรวงคมนาคม ทั้งมาตรการด้านอำนวยความสะดวก มาตรการด้านการอำนวยความปลอดภัยเพื่อป้องกันอุบัติเหตุ และมาตรการด้านการให้ความช่วยเหลือประชาชนเพื่อให้เดินทางถึงจุดหมายอย่างปลอดภัย โดยสำนักอำนวยความปลอดภัยได้สรุปปริมาณจราจรสำหรับช่วงระหว่างวันที่ 29  ธันวาคม 2565 - 2 มกราคม 2566 มีจำนวนปริมาณจราจรเข้าและออกกรุงเทพมหานคร รวมทั้งสิ้น 5,097,366 คัน โดยแบ่งเป็นฝั่งขาเข้าจำนวน 2,555,049 คัน และฝั่งขาออกจำนวน 2,542,317 คัน พร้อมคาดการณ์ปริมาณจราจรในวันที่ 3 มกราคม 2566 จะมีปริมาณจราจรขาเข้ากรุงเทพมหานครบนทางหลวงสายหลักและมอเตอร์เวย์ 10 เส้นทางรวมทั้งสิ้น 630,419  คัน สำหรับปริมาณรถที่ใช้บริการทางหลวงพิเศษสายบางปะอิน - นครราชสีมา (M6) ช่วง ปากช่อง - สีคิ้ว - ขามทะเลสอ ระยะทาง 64 กิโลเมตร ซึ่งเปิดให้บริการเป็นการชั่วคราวทิศทางเดียว (วันเวย์)
สำหรับรถขาออกระหว่างวันที่ 29 - 31 ธันวาคม 2565  มียอดผู้ใช้บริการสะสม 3 วัน รวม 62,929 คัน และสำหรับรถขาเข้าระหว่างวันที่ 1 - 4 มกราคม 2566  พบว่าเมื่อวันที่ 2 มกราคม 2566 มีรถใช้บริการทั้งสิ้น 29,774 คัน โดยแบ่งเป็นรถที่ขึ้นใช้บริการจากขามทะเลสอ 7,925 คัน และขึ้นใช้บริการจากสีคิ้ว 21,849 คัน โดยช่วงปากช่อง - สีคิ้ว สามารถแบ่งเบาปริมาณจราจรขาเข้าบนทางหลวงหมายเลข 2 (ถนนมิตรภาพ) บริเวณ กม. ที่75 ช่วงลำตะคอง ได้ 28% สำหรับในช่วงที่ผ่านมาระหว่างวันที่ 29 ธันวาคม 2565 - 2 มกราคม 2566
ทล. ได้จัดเจ้าหน้าที่ปฏิบัติงานอำนวยความสะดวกปลอดภัยให้กับประชาชนตามจุดต่าง ๆ ทั่วประเทศตลอด 24 ชั่วโมง จำนวน 13,114 คน โดยมียอดผู้ใช้บริการสะสมรวม 5 วัน ดังนี้ จุดให้บริการทั่วไทย 73,426 ราย ซึ่งเมื่อวันที่ 2 มกราคม 2566 ที่ผ่านมามียอดผู้ใช้บริการสูงถึง 19,685 ราย จุดบริการห้องน้ำ 142,494 ครั้ง รถบริการช่วยเหลือฉุกเฉิน 1,637 ครั้ง  อาทิ การซ่อมเบื้องต้น แบตเตอรี่หมด น้ำมันหมด เป็นต้น ยอดการให้บริการสายด่วนกรมทางหลวง 1586 ยอดสะสมตั้งแต่วันที่ 29 ธันวาคม 2565 - 2 มกราคม 2566 มียอดรวมการให้บริการ 11,618 ครั้ง ในด้านการบริหารจัดการสัญญาณไฟจราจรจำนวน 113 แห่ง 16 สายทาง ปิดจุดทางแยก 80 แห่ง 26 สายทาง ปิดจุดกลับรถ 234 แห่ง 47 สายทาง รวมทั้งบริหารจัดการทางเข้า - ออกบริเวณสถานีบริการน้ำมันจำนวน 24 จังหวัด 69 แห่ง นอกจากนี้ มีการเปิดช่องทางพิเศษบนทางสายหลักจำนวน 6 สายทาง ได้แก่ ทล.1 ทล.2 ทล.204 ทล.32 ทล.304 และ ทล.348 เพื่อความคล่องตัวในการใช้รถใช้ถนนและช่วยป้องกันอุบัติเหตุบนทางหลวง
นอกจากนี้ ประชาชนสามารถติดตามสภาพการจราจรแบบ Real Time ผ่านโมบายแอพพลิเคชั่น Thailand Highway Traffic และเว็บไซต์ http://www.highwaytraffic.go.th และ ทล. บูรณาการการทำงานร่วมกับตำรวจทางหลวงและหน่วยงานในพื้นที่ ตลอดจนศูนย์อำนวยความปลอดภัยทางถนนของจังหวัดในการลดปัจจัยเสี่ยงการเกิดอุบัติเหตุทางถนน พร้อมตั้งจุดให้บริการทั่วไทย 409 แห่ง แบ่งเป็นจุดให้บริการทั่วไทย (โดยแขวงทางหลวง/กองทางหลวงพิเศษระหว่างเมืองบูรณาการร่วมกับหน่วยงานต่าง ๆ) 119 แห่ง จุดให้บริการตำรวจทางหลวง 205 แห่ง  และจุดให้บริการจุดพักรถบรรทุก 85 แห่ง (โดยสำนักงานควบคุมน้ำหนักยานพาหนะ) รวมถึงการเปิดห้องน้ำบริการประชาชนภายในพื้นที่หมวดทางหลวงทั่วประเทศ 581 แห่ง ซึ่ง ณ จุดบริการทั่วไทยจะมีเจ้าหน้าที่พร้อมให้บริการประชาชนผู้ใช้ทางตลอด 24 ชั่วโมง อาทิ การให้ข้อมูลเส้นทาง แนะนำเส้นทางเลือก บริการน้ำดื่ม รวมทั้งแอลกอฮอล์เจลล้างมือ หน้ากากอนามัย เพื่อป้องกันและควบคุมเชื้อไวรัส และรถบริการช่วยเหลือฉุกเฉินบนทางหลวงสายหลักจำนวน 515 คัน เน้นการให้บริการกรณีเกิดเหตุฉุกเฉิน การซ่อมเบื้องต้น โดยเน้นให้บริการต่อประชาชนผู้ใช้ทางในเส้นทางสายหลักและครอบคลุมพื้นที่ในความรับผิดชอบของหมวดทางหลวงและการแจ้งเหตุผ่านสายด่วน ทล. โทร. 1586 ตลอดจนศูนย์ประสานงานของแขวงทางหลวงทั่วประเทศ ตามนโยบายของนายศักดิ์สยาม ชิดชอบ รัฐมนตรีว่าการกระทรวงคมนาคม ที่เน้นย้ำให้ทุกหน่วยงานในสังกัดกระทรวงคมนาคมดูแลประชาชนให้ได้รับความสะดวกปลอดภัยในการเดินทาง
ทั้งนี้  ทล. พร้อมดูแลด้านความสะดวกปลอดภัยการเดินทางของประชาชนอย่างเต็มที่ พร้อมขอความร่วมมือผู้ใช้ทางขับขี่ด้วยความระมัดระวัง ปฏิบัติตามกฎจราจร วางแผนการเดินทางล่วงหน้า เตรียมร่างกายให้พร้อม  หากประชาชนต้องการสอบถามข้อมูลการเดินทางเพิ่มเติมหรือขอความช่วยเหลือระหว่างการเดินทางสามารถติดต่อได้ที่สายด่วน ทล. โทร. 1586 มอเตอร์เวย์ โทร. 1586 กด 7 (โทรฟรีทุกเครือข่ายตลอด 24 ชั่วโมง) และตำรวจทางหลวง โทร. 1193

ที่มา : https://www.thaigov.go.th/news/contents/details/63381