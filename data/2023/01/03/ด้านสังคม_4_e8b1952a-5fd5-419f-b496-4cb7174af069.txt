รัฐบาลไทย-ข่าวทำเนียบรัฐบาล-รัฐมนตรี อว. นำทีมคณะผู้บริหาร ทำบุญตักบาตร เนื่องในวันพ่อแห่งชาติ 5 ธันวาคม


วันอังคารที่ 3 มกราคม 2566
รัฐมนตรี อว. นำทีมคณะผู้บริหาร ทำบุญตักบาตร เนื่องในวันพ่อแห่งชาติ 5 ธันวาคม
รัฐมนตรี อว. นำทีมคณะผู้บริหาร ทำบุญตักบาตร เนื่องในวันพ่อแห่งชาติ 5 ธันวาคม
5 ธันวาคม 2565 ณ บริเวณท้องสนามหลวง/ ศ.(พิเศษ) ดร.เอนก เหล่าธรรมทัศน์ รัฐมนตรีว่าการกระทรวงการอุดมศึกษา วิทยาศาสตร์ วิจัยและนวัตกรรม (รมว.อว.) พร้อมด้วย ศ.ดร.นพ.สิริฤกษ์ ทรงศิวิไล ปลัดกระทรวงการอุดมศึกษาฯ ศ.ดร.ศุภชัย ปทุมนากุล รองปลัดกระทรวงฯ รศ.ดร.พาสิทธิ์ หล่อธีรพงศ์ รองปลัดกระทรวงฯ นางสาวสุณีย์ เลิศเพียรธรรม หัวหน้าผู้ตรวจราชการกระทรวงฯ คณะผู้บริหาร อว. และหน่วยงานในสังกัด อว. ร่วมพิธีทำบุญตักบาตรพระสงฆ์ถวายพระราชกุศล เนื่องในวันคล้ายวันพระบรมราชสมภพพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร วันชาติ และวันพ่อแห่งชาติ 5 ธันวาคม 2565 จำนวน 189 รูป ร่วมวางพานพุ่มดอกไม้และพิธีถวายบังคมเพื่อน้อมรำลึกในพระมหากรุณาธิคุณ พระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร โดยมี พล.อ.ประยุทธ์ จันทร์โอชา นายกรัฐมนตรี เป็นประธานในพิธี
5 ธันวาคมของทุกปี นอกจากจะเป็นวันพ่อแห่งชาติแล้ว ยังถูกกำหนดให้เป็นวันชาติในประเทศไทย เป็นวันเฉลิมฉลองของชาติไทย และเป็นวันพระบรมราชสมภพของพระมหากษัตริย์ ตามขนบประเพณีของประเทศที่มีพระมหากษัตริย์เป็นประมุข โดยปัจจุบันตรงกับวันที่ 5 ธันวาคมของทุกปี ซึ่งตรงกับวันคล้ายวันเฉลิมพระชนมพรรษาของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร

ที่มา : https://www.thaigov.go.th/news/contents/details/63357