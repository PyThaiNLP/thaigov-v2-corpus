รัฐบาลไทย-ข่าวทำเนียบรัฐบาล-กรมทางหลวง รายงานสภาพจราจรบนทางหลวงสายหลัก และทางหลวงพิเศษระหว่างเมือง  ช่วงเทศกาลปีใหม่ 2566 ณ วันที่ 3 มกราคม 2566 เวลา 08.00 น.


วันอังคารที่ 3 มกราคม 2566
กรมทางหลวง รายงานสภาพจราจรบนทางหลวงสายหลัก และทางหลวงพิเศษระหว่างเมือง  ช่วงเทศกาลปีใหม่ 2566 ณ วันที่ 3 มกราคม 2566 เวลา 08.00 น.
.....
สำนักอำนวยความปลอดภัย และศูนย์บริหารจัดการจราจรและอุบัติเหตุ กรมทางหลวง (HTOC) กระทรวงคมนาคม รายงานสภาพจราจรบนทางหลวงสายหลักและทางหลวงพิเศษระหว่างเมือง (มอเตอร์เวย์) ช่วงเทศกาลปีใหม่ 2566 ในวันที่ 3 มกราคม 2566 เวลา 08.00 น. จำนวน 12 เส้นทาง พบว่า ในภาพรวมปริมาณการจราจรคล่องตัว สายอีสานยังคงมีประชาชนบางส่วนเดินทางกลับมาในช่วงเช้า ส่งผลให้มีการจราจรหนาแน่น ชะลอตัวในบางช่วง ดังนี้
1. นครสวรรค์ (ทล.32) - ดอนเมือง (ทล.1) สภาพจราจรคล่องตัว เคลื่อนตัวได้ช่วงคลองหลวง
2. ชัยนาท (ทล.340) - บางบัวทอง สภาพจราจรคล่องตัว
3. โคราช (ทล.204) - สระบุรี (ทล.2) - ต่างระดับบางปะอิน (ทล.1) สภาพจราจรคล่องตัว โดยการจราจรหนาแน่นช่วงปากช่อง เคลื่อนตัวได้ช่วงมวกเหล็ก ชะลอตัวช่วงเมืองสระบุรี รวมถึงบริเวณ    หนองแคเคลื่อนตัวได้ช่วงวังน้อย
4. หล่มสัก (ทล.21) - ม่วงค่อม (ทล.205) - สระบุรี (ทล.21) สภาพจราจรคล่องตัว
5. ปักธงชัย - ปราจีนบุรี - ฉะเชิงเทรา - รามอินทรา (ทล.304) สภาพจราจรคล่องตัว หนาแน่นช่วงวังน้ำเขียว เคลื่อนตัวได้ช้าช่วงนาดี ชะลอตัวช่วงกบินทร์บุรี
6. กบินทร์บุรี (ทล.33) - รังสิต (ทล.305) สภาพจราจรคล่องตัว
7. เพชรบุรี (ทล.4) - สมุทรสงคราม - สมุทรสาคร - ต่างระดับบางขุนเทียน (ทล.35) สภาพจราจรคล่องตัว
8. เพชรบุรี - ราชบุรี - นครปฐม (ทล.4) - ตลิ่งชัน (ทล.338) สภาพจราจรคล่องตัว
9. พัทยา - ทับช้าง (มอเตอร์เวย์ M7) สภาพจราจรคล่องตัว
10. บางปะกง - บางนา (ทล.34) สภาพจราจรคล่องตัว
11. วงแหวนกาญจนาภิเษก (ทล.9) ฝั่งตะวันออก (มอเตอร์เวย์ M9) สภาพจราจรคล่องตัว ทั้งนี้ มีการชะลอตัวช่วง กม. ที่ 38+000 - 40+000 (เนื่องจากอุบัติเหตุ)
12. วงแหวนกาญจนาภิเษก (ทล.9) ฝั่งตะวันตก สภาพจราจรคล่องตัว และเส้นทางพิเศษ มอเตอร์เวย์ ช่วงขามทะเลสอ - สีคิ้ว - ปากช่อง สภาพจราจรคล่องตัว
สำหรับผลสรุปปริมาณจราจรขาเข้าและขาออกกรุงเทพฯ บนทางสายหลวงหลักและมอเตอร์เวย์ เมื่อวันที่ 2 มกราคม 2566 พบว่า มีจำนวนทั้งสิ้น 1,026,828 คัน แบ่งเป็น ขาออก 385,915 คัน และขาเข้า 604,913 คัน ส่วนปริมาณรถที่ใช้มอเตอร์เวย์ M6 สายบางปะอิน - นครราชสีมา ช่วงปากช่อง -สีคิ้ว - ขามทะเลสอ ระยะทาง 64 กิโลเมตร ซึ่งเปิดให้บริการเป็นการชั่วคราว ทิศทางเดียว (วันเวย์) สำหรับรถขาออก ระหว่างวันที่ 29 - 31 ธันวาคม 2565 และสำหรับรถขาเข้าระหว่างวันที่ 1 - 4 มกราคม 2566 นั้น พบว่า เมื่อวันที่ 2 มกราคม 2566 มีรถใช้บริการทั้งสิ้น 29,774 คัน โดยแบ่งเป็นรถที่ขึ้นใช้บริการจากขามทะเลสอ จำนวน 7,925 คัน และขึ้นใช้บริการจากสีคิ้ว จำนวน 21,849 คัน โดยช่วงปากช่อง - สีคิ้ว สามารถแบ่งเบาปริมาณจราจรขาเข้าบน ทล.2 (ถนนมิตรภาพ) บริเวณ กม. ที่ 75 ช่วงลำตะคองได้ 28%
ขณะที่สถิติอุบัติเหตุบนทางหลวงแผ่นดิน เมื่อวันที่ 2 มกราคม 2566 พบว่า มีการเกิดอุบัติเหตุ จำนวน 145 ครั้ง เสียชีวิต 18 ราย บาดเจ็บ 193 ราย เมื่อรวมสถิติอุบัติเหตุสะสม 4 วันของช่วงเทศกาลปีใหม่ ระหว่างวันที่ 29 ธันวาคม 2565 - 2 มกราคม 2566 พบว่า มีการเกิดอุบัติเหตุรวมทั้งสิ้น 930 ครั้ง เสียชีวิต 131 ราย บาดเจ็บ 992 ราย จำนวนอุบัติเหตุและผู้บาดเจ็บลดลงจากช่วงเทศกาลปีใหม่ 2565 คิดเป็น 17% และ 21% ตามลำดับ ในขณะที่จำนวนผู้เสียชีวิตเพิ่มขึ้น 6% โดยสาเหตุส่วนใหญ่ยังคงมาจากขับรถเร็วถึง
567 ครั้ง ส่วนยานพาหนะที่เกิดเหตุมากที่สุดคือรถยนต์กระบะ จำนวน 497 คัน

ที่มา : https://www.thaigov.go.th/news/contents/details/63348