รัฐบาลไทย-ข่าวทำเนียบรัฐบาล-รัฐบาลเห็นชอบแผนปฏิบัติการด้านการศึกษาอาเซียน - รัสเซีย พ.ศ. 2565 -2569 ยกระดับความร่วมมือการศึกษาไทยกับนานาชาติ


วันอังคารที่ 3 มกราคม 2566
03/01/2566
พิมพ์
รัฐบาลเห็นชอบแผนปฏิบัติการด้านการศึกษาอาเซียน - รัสเซีย พ.ศ. 2565 -2569 ยกระดับความร่วมมือการศึกษาไทยกับนานาชาติ
รัฐบาลเห็นชอบแผนปฏิบัติการด้านการศึกษาอาเซียน - รัสเซีย พ.ศ. 2565 -2569 ยกระดับความร่วมมือการศึกษาไทยกับนานาชาติ
นางสาวรัชดา ธนาดิเรก รองโฆษกประจำสำนักนายกรัฐมนตรี เปิดเผยหลังการประชุมคณะรัฐมนตรี (ครม.) เมื่อวันที่ 3 มกราคม 2566 ว่า ครม.เห็นชอบแผนปฏิบัติการด้านการศึกษาอาเซียน - รัสเซีย พ.ศ.2565-2569 (ASEAN - Russian Federation Plan of Action on Education 2022 - 2026) แผนปฏิบัติการนี้ จัดทำขึ้นโดยคณะทำงานด้านการศึกษาอาเซียน - รัสเซีย เพื่อเสริมสร้างความร่วมมือด้านการศึกษาระหว่างอาเซียนกับรัสเซีย โดยมีกลไกการดำเนินกิจกรรมผ่านคณะทำงานด้านการศึกษาอาเซียน - รัสเซีย ซึ่งจะมีการจัดประชุมคณะทำงานครั้งต่อไปในปี 2567 โดยไทยเป็นประธานร่วมกับรัสเซีย
แผนปฏิบัติการด้านการศึกษาอาเซียน - รัสเซีย พ.ศ.2565 - 2569 มีวัตถุประสงค์เพื่อเป็นแนวทางการดำเนินงาน ตรวจสอบ และประเมินกิจกรรมที่จะเสริมสร้างความร่วมมือด้านการศึกษาระหว่างอาเซียนกับรัสเซีย โดยจะขับเคลื่อนแผนปฏิบัติการผ่าน 5 ยุทธศาสตร์ ดังนี้
1.เสริมสร้างและพัฒนากิจกรรมร่วมทางการศึกษา อาทิ 1)แบ่งปันข้อมูลและแนวปฏิบัติที่ดีในการเสริมสร้างศักยภาพในระดับสากล 2)สนับสนุนเครือข่ายระหว่างโรงเรียนประถมและมัธยม สถาบันอาชีวศึกษา และสถาบันอุดมศึกษา เพื่อส่งเสริมการแลกเปลี่ยนทางวิชาการ เป็นต้น
2.เสริมสร้าง พัฒนา และส่งเสริมความเชื่อมโยงระหว่างประชาชน และภาควิชาการ อาทิ 1)ส่งเสริมการมีส่วนร่วมของนักเรียนและนักวิชาการในการประชุมเชิงปฏิบัติการและงานสัมมนาต่าง ๆ 2)เสริมสร้างศักยภาพในการทำวิจัยให้แก่นักวิจัยผ่านโครงการและเครือข่ายอาเซียน - รัสเซีย เป็นต้น
3.ส่งเสริมความร่วมมือระหว่างภาครัฐ สถาบันการศึกษา และภาคเอกชน อาทิ 1) จัดตั้งพื้นที่เพื่อส่งเสริมความร่วมมือทางการศึกษาระหว่างองค์กรด้านการศึกษาและภาคธุรกิจ 2)พัฒนาผลลัพธ์จากการศึกษา และการฝึกอบรมให้ตรงต่อความต้องการของตลาดแรงงาน เป็นต้น
4.สร้างเครือข่ายทางการศึกษาเพื่อยกระดับความร่วมมือระหว่างประเทศ อาทิ 1)ส่งเสริมการแลกเปลี่ยนครู ผู้ช่วย นักเรียน ผู้นำโรงเรียนหรือผู้บริหาร รวมถึงอุปกรณ์การจัดการเรียนการสอนและการใช้เทคโนโลยีสารสนเทศ 2)พัฒนาฐานข้อมูลเพื่อส่งเสริมการแบ่งปันข้อมูล และความร่วมมือระหว่างองค์การด้านการศึกษา เป็นต้น
5.เสริมสร้างยุทธศาสตร์ความร่วมมือระหว่างอาเซียน - รัสเซีย อาทิ 1)เสริมสร้างหุ้นส่วนความร่วมมือให้มีความเข้มแข็ง และพัฒนาความร่วมมือระหว่างอาเซียน - รัสเซียในหัวข้อที่มีความสนใจร่วมกัน 2)ขยายความร่วมมือระหว่างผู้มีส่วนได้ส่วนเสีย เป็นต้น
นางสาวรัชดา กล่าวด้วยว่า ประโยชน์ที่ไทยจะได้รับจากแผนปฏิบัติการฉบับนี้ คือ 1)นักเรียนและเยาวชนไทยจะได้รับโอกาสในการพัฒนาด้านวิชาการ ศิลปวัฒนธรรมและทักษะในการใช้ชีวิต 2)เสริมสร้างเครือข่ายความร่วมมือระหว่างสถาบันการศึกษาในการพัฒนาการศึกษาและการเรียนรู้ระหว่างกัน และ 3)ส่งเสริมความสัมพันธ์ระหว่างประเทศสมาชิกอาเซียนและรัสเซีย

ที่มา : https://www.thaigov.go.th/news/contents/details/63367