รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม ชวนผู้ปกครอง พาลูกวัดไอคิวฟรี ที่สถาบันนิติวิทยาศาสตร์ เพื่อพัฒนาเด็กได้ถูกทาง ชี้ เยาวชนคืออนาคตของชาติ ควรให้ความสำคัญในการส่งเสริม


วันอังคารที่ 3 มกราคม 2566
03/01/2566
พิมพ์
รัฐมนตรีว่าการกระทรวงยุติธรรม ชวนผู้ปกครอง พาลูกวัดไอคิวฟรี ที่สถาบันนิติวิทยาศาสตร์ เพื่อพัฒนาเด็กได้ถูกทาง ชี้ เยาวชนคืออนาคตของชาติ ควรให้ความสำคัญในการส่งเสริม
รัฐมนตรีว่าการกระทรวงยุติธรรม ชวนผู้ปกครอง พาลูกวัดไอคิวฟรี ที่สถาบันนิติวิทยาศาสตร์ เพื่อพัฒนาเด็กได้ถูกทาง ชี้ เยาวชนคืออนาคตของชาติ ควรให้ความสำคัญในการส่งเสริม เผย ทดสอบด้วยระบบมาตรฐาน-นักจิตวิทยาคลินิก รู้ทั้งวิธีคิด-ตัดสินใจ-การทำงาน
วันที่ 3 มกราคม 2566 นายสมศักดิ์ เทพสุทิน รัฐมนตรีว่าการกระทรวงยุติธรรม กล่าวว่า ในช่วงวันหยุดยาวเทศกาลปีใหม่ ตนขอเชิญชวนผู้ปกครองทุกท่าน พาบุตรหลานเข้าทดสอบวัดระดับเชาวน์ปัญญาเด็กและเยาวชน ตั้งแต่อายุ 6 - 16 ปี 11 เดือน ที่สถาบันนิติวิทยาศาสตร์ ซึ่ง พ.ต.ต.สุริยา สิงหกมล ผู้อำนวยการสถาบันนิติวิทยาศาสตร์ ได้จัดทดสอบให้ฟรี เพื่อเป็นของขวัญปีใหม่ให้กับประชาชน เพราะเข้าใจว่า ความสามารถและศักยภาพในเด็กแต่ละคนนั้น มีความแตกต่างกัน และการที่ผู้ปกครอง ครู รู้ถึงจุดเด่นรวมถึงข้อจำกัด ก็จะเป็นประโยชน์ ในการวางแผนส่งเสริมพัฒนาเด็กได้อย่างเหมาะสม
นายสมศักดิ์ กล่าวอีกว่า ประโยชน์ของการทดสอบวัดระดับเชาวน์ปัญญาเด็กและเยาวชน ก็เพื่อเป็นแนวทางในการส่งเสริมพัฒนา ด้วยแบบทดสอบที่เป็นมาตรฐาน Wechsler Intelligence Scale for Children Third Edition, WISC-III ซึ่งทดสอบโดยนักจิตวิทยาคลินิก ผู้มีใบประกอบโรคศิลปะ โดยจะช่วยให้ผู้ปกครอง ทราบถึงลักษณะเฉพาะตัวของเด็ก ทั้ง วิธีการคิดแก้ปัญหา การตัดสินใจ วิธีการทำงาน โดยการทดสอบนี้ ไม่มีค่าใช้จ่าย และไม่ต้องเสียเวลา สามารถโทรนัดวันเวลาได้เลย รวมถึงผลทดสอบ ก็สามารถโทรสอบถามได้ หลังผ่านการทดสอบไปแล้ว 7 วัน
“ปีที่ผ่านมา มีประชาชนให้ความสนใจน้อย มารับการทดสอบเพียง 46 ราย ผมจึงอยากเชิญชวนผู้ปกครองทุกท่าน พาลูกหลานมาทดสอบฟรี เพื่อเราจะได้รู้ว่า ควรพัฒนาลูกของเราอย่างไร โดยใช้เวลาทดสอบเพียง 3 ชั่วโมง ซึ่งเด็กเหล่านี้ถือว่าเป็นอนาคตของชาติในวันข้างหน้า ดังนั้น เราควรให้ความสำคัญในการพัฒนาเด็กให้ถูกทาง โดยผู้ที่สนใจ สามารถโทรนัดวันได้ตั้งแต่วันที่ 20 ธันวาคม 65 -3 มกราคม 66 ที่เบอร์ 02-142-3594, 02-142-3630 และเข้ารับทดสอบตั้งแต่วันที่ 2 มกราคม- 2 มีนาคม 66 “ รมว.ยุติธรรม กล่าว

ที่มา : https://www.thaigov.go.th/news/contents/details/63335