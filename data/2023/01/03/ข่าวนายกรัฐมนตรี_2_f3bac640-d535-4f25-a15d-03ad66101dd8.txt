รัฐบาลไทย-ข่าวทำเนียบรัฐบาล-นายกฯ เน้นย้ำรัฐบาลเร่งรัดติดตามงานด้านต่าง ๆ หวังดูแลประชาชนให้มีรายได้เพิ่มขึ้น ประเทศมีรายได้สูงขึ้นควบคู่อย่างสมดุล แสดงความมั่นใจรัฐบาลพร้อมรับนักท่องเที่ยวจีน 


วันอังคารที่ 3 มกราคม 2566
03/01/2566
พิมพ์
นายกฯ เน้นย้ำรัฐบาลเร่งรัดติดตามงานด้านต่าง ๆ หวังดูแลประชาชนให้มีรายได้เพิ่มขึ้น ประเทศมีรายได้สูงขึ้นควบคู่อย่างสมดุล แสดงความมั่นใจรัฐบาลพร้อมรับนักท่องเที่ยวจีน
นายกฯ เน้นย้ำรัฐบาลเร่งรัดติดตามงานด้านต่าง ๆ หวังดูแลประชาชนให้มีรายได้เพิ่มขึ้น ประเทศมีรายได้สูงขึ้นควบคู่อย่างสมดุล แสดงความมั่นใจรัฐบาลพร้อมรับนักท่องเที่ยวจีน กำชับค้นหากำลังพล ร.ล.สุโขทัยที่สูญหายอย่างต่อเนื่อง
วันนี้ (3 มกราคม 2566) เวลา 13.30 น. ณ ทางเชื่อมตึกสันติไมตรีและไทยคู่ฟ้า ทำเนียบรัฐบาล พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ให้สัมภาษณ์สื่อมวลชนภายหลังการประชุมคณะรัฐมนตรี ถึงการทำงานของรัฐบาลว่า จะเร่งรัดและติดตามงานด้านต่าง ๆ ในทุกด้าน เช่น โครงสร้างการทำงาน กลไก กฎหมาย และกฎ กติกาต่าง ๆ โดยจะพยายามดำเนินการให้ได้มากที่สุด เพื่อผลประโยชน์กลับมาสู่ประชาชนและประเทศชาติ เพื่อให้ประชาชนมีรายได้เพิ่มขึ้นและประเทศมีรายได้สูงขึ้นควบคู่กันไปอย่างสมดุล แม้หลายอย่างจะมีปัญหาติดขัดในขั้นตอนการดำเนินการบ้าง แต่หากทุกคนร่วมมือกันประเทศชาติก็จะเดินหน้าต่อไปได้ พร้อมยืนยันรัฐบาลทำเพื่อประเทศไทยและทำเพื่อคนไทยทุกคน
พร้อมกันนี้ นายกรัฐมนตรีได้ให้ความมั่นใจในมาตรการรับนักท่องเที่ยวจีน ซึ่งรัฐบาลมีความพร้อมและได้จัดเตรียมมาตรการต่าง ๆ เพื่อไม่ให้ส่งผลกระทบในด้านการท่องเที่ยว มั่นใจในความพร้อมของกระทรวงสาธารณสุขและทีมแพทย์ของไทยมีคุณภาพ พร้อมกล่าวถึงมาตรการรับมือของประเทศต่าง ๆ ทั่วโลกก็มีการเตรียมการโดยมีมาตรการแตกต่างกันออกไป ขึ้นอยู่กับพื้นฐานด้านการรักษาพยาบาลของแต่ละประเทศ ขอให้ทุกคนเชื่อมั่นในศักยภาพและความพร้อมในการรับมือของไทย เพราะจะเป็นการสร้างรายได้ให้กับประเทศ โดยได้เน้นย้ำมาตรการป้องกันตนเองอย่างเคร่งครัด
นอกจากนี้ นายกรัฐมนตรียังได้กล่าวถึงกรณีผู้สูญหายจากเหตุการณ์เรือหลวงสุโขทัยล่ม โดยได้สั่งการให้ดำเนินการค้นหาอย่างต่อเนื่องจนกว่าจะพบกำลังพลเรือทุกคน และการสอบสวนต่าง ๆ ให้ดำเนินการตามขั้นตอน พร้อมขอให้ทุกคนติดตามรับฟังข่าวสารจากทางกองทัพเรือ
โอกาสนี้ นายกรัฐมนตรีได้กล่าวอวยพรสื่อมวลชน ขอให้ทุกคนมีความสุข สุขภาพแข็งแรง ทำสิ่งใดประสบความสำเร็จ ขอให้ช่วยกันพัฒนาบ้านเมือง และร่วมกันสร้างความเข้าใจในเรื่องสำคัญหลาย ๆ อย่างด้วย

ที่มา : https://www.thaigov.go.th/news/contents/details/63374