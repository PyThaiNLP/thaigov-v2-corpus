รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯ ปลื้ม นักกีฬายกน้ำหนักไทย คว้าแล้ว 6 เหรียญทอง ในการแข่งขัน 7th Qatar Cup ที่กรุงโดฮา ประเทศกาตาร์ 


วันอังคารที่ 3 มกราคม 2566
03/01/2566
พิมพ์
โฆษกรัฐบาลเผย นายกฯ ปลื้ม นักกีฬายกน้ำหนักไทย คว้าแล้ว 6 เหรียญทอง ในการแข่งขัน 7th Qatar Cup ที่กรุงโดฮา ประเทศกาตาร์
โฆษกรัฐบาลเผย นายกฯ ปลื้ม นักกีฬายกน้ำหนักไทย คว้าแล้ว 6 เหรียญทอง ในการแข่งขัน 7th Qatar Cup ที่กรุงโดฮา ประเทศกาตาร์ ระหว่างวันที่ 30 ธันวาคม 2565 ถึง 4 มกราคม 2566 ชวนคนไทยร่วมลุ้นเหรียญเพิ่ม
วันที่ 3 มกราคม 2566 นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ยินดีที่ได้ทราบว่านักกีฬายกน้ำหนักไทยทำผลงานได้ดีเยี่ยมชนะการแข่งขันได้รับเหรียญทองแล้ว 6 รายการ จากการแข่งขัน 7th Qatar Cup ที่กรุงโดฮา ประเทศกาตาร์ ระหว่างวันที่ 30 ธันวาคม 2565 ถึง 4 มกราคม 2566
โฆษกประจำสำนักนายกรัฐมนตรีกล่าวว่า ในการแข่งขันครั้งนี้ ประเทศไทยส่ง นักกีฬาเข้าร่วมจำนวน 3 คน โดยนักกีฬายกน้ำหนักไทย สามารถทำผลงานได้อย่างยอดเยี่ยม ได้ 3 เหรียญทอง ในรุ่น 49 กิโลกรัมหญิง จาก สุรจนา คำเบ้า และ 3 เหรียญทอง ในรุ่น 81 กิโลกรัมหญิง จาก สิริยากร ไขพันดุง ทั้งนี้ ประเทศไทยยังมีลุ้นเหรียญรางวัลเพิ่มเติม จาก รุ่งสุริยา ปัญญะ ในรุ่น 109 กิโลกรัมชาย ที่จะแข่งขันในวันนี้ (3 มกราคม 2566) เวลา 22.00น ตามเวลาประเทศไทย
“นายกรัฐมนตรี ชื่นชมผลงานนักกีฬายกน้ำหนักไทย ถือว่าเป็นอีกครั้งหนึ่งที่นักกีฬาไทย สามารถทำผลงานได้อย่างยอดเยี่ยม พร้อมเชิญชวนคนไทย ร่วมเชียร์ให้กำลังใจนักกีฬาไทยจนจบการแข่งขัน” นายอนุชาฯ กล่าว

ที่มา : https://www.thaigov.go.th/news/contents/details/63345