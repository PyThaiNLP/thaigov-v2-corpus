รัฐบาลไทย-ข่าวทำเนียบรัฐบาล-รัฐมนตรีช่วยว่าการกระทรวงการต่างประเทศ สาธารณรัฐเช็ก เข้าเยี่ยมคารวะและหารือความร่วมมือทางวิชาการ กับ รมว.อว.


วันอังคารที่ 3 มกราคม 2566
รัฐมนตรีช่วยว่าการกระทรวงการต่างประเทศ สาธารณรัฐเช็ก เข้าเยี่ยมคารวะและหารือความร่วมมือทางวิชาการ กับ รมว.อว.
รัฐมนตรีช่วยว่าการกระทรวงการต่างประเทศ สาธารณรัฐเช็ก เข้าเยี่ยมคารวะและหารือความร่วมมือทางวิชาการ กับ รมว.อว.
เมื่อวันที่ 14 ธันวาคม 2565 : H.E. Mr. Jiri Kozak รัฐมนตรีช่วยว่าการกระทรวงการต่างประเทศ สาธารณรัฐเช็กและคณะ ได้เข้าเยี่ยมคารวะ ศ.(พิเศษ) ดร.เอนก เหล่าธรรมทัศน์ รัฐมนตรีว่าการกระทรวงการอุดมศึกษา วิทยาศาสตร์ วิจัยและนวัตกรรม พร้อมด้วย ศ.นพ.ประสิทธิ์ วัฒนาภา คณบดีคณะแพทยศาสตร์ศิริราชพยาบาล ผู้บริหารของ พว. และ สอทภ. เข้าร่วมหารือ ณ ห้องพระจอมเกล้า สำนักงานปลัดกระทรวงการอุดมศึกษา วิทยาศาสตร์ วิจัยและนวัตกรรม
ทั้งสองฝ่ายได้แลกเปลี่ยนข้อคิดเห็นเกี่ยวกับการขับเคลื่อนความร่วมมือด้าน อววน. และเห็นชอบที่จะผลักดันความร่วมมือที่ทั้งสองฝ่ายมีความสนใจร่วมกัน ได้แก่ การทำวิจัยร่วม การแลกเปลี่ยนนักศึกษาและบุคลากร ความร่วมมือด้านเทคโนโลยีอวกาศ ความร่วมมือด้านการแพทย์และสาธารณสุข โดยปัจจุบันมี สทอภ. ที่มีภารกิจในการดำเนินงานด้านกิจการอวกาศเป็นผู้ร่วมดำเนินโครงการกับหน่วยงานด้านอวกาศของสาธารณรัฐเช็ก และมีแผนการดำเนินกิจกรรม Space Technology Demonstration ที่มีวัตถุประสงค์เพื่อจัดแสดงอุปกรณ์ แลกเปลี่ยนองค์ความรู้ด้านกิจการอวกาศ รวมถึงเป็นการสร้างเครือข่ายนักวิจัย ผลักดันผลงานวิจัยด้านอวกาศออกสู่เชิงพาณิชย์อีกด้วย
รมว.อว. ได้กล่าวแสดงความขอบคุณที่สาธารณรัฐเช็กเล็งเห็นถึงศักยภาพของประเทศไทยที่มีความเชี่ยวชาญด้านการแพทย์และสุขภาพเป็นอันดับชั้นนำของโลกและเป็นอันดับต้นของเอเชีย ดังนั้นการสร้างความร่วมมือด้านการผลิตอุปกรณ์การแพทย์และความร่วมมือทางวิชาการ โดยใช้ประเทศไทยเป็นศูนย์กลาง (gateway) จะเป็นโอกาสในการขยายความร่วมมือของสาธารณรัฐเช็กไปสู่ประเทศอื่นในแถบเอเชีย อีกทั้งประเทศไทยมีขีดความสามารถที่จะเป็นฐานกำลังการผลิตและสามารถเชื่อมโยงหรือส่งออกเครื่องมือทางการแพทย์ไปยังประเทศในภูมิภาคเอเชียได้อีกด้วย และยินดีที่จะผลักดันให้เกิดความร่วมมือของทั้งสองประเทศอย่างเป็นรูปธรรมต่อไป

ที่มา : https://www.thaigov.go.th/news/contents/details/63360