รัฐบาลไทย-ข่าวทำเนียบรัฐบาล-รฟท. แจ้งเหตุคนร้ายลักลอบถอดเครื่องยึดเหนี่ยวรางรถไฟ (หมุดยึดรางรถไฟ) 


วันอังคารที่ 3 มกราคม 2566
รฟท. แจ้งเหตุคนร้ายลักลอบถอดเครื่องยึดเหนี่ยวรางรถไฟ (หมุดยึดรางรถไฟ)
ระหว่างสถานีชุมทางหาดใหญ่ - คลองแงะ
นายเอกรัช ศรีอาระยันพงษ์ ผู้อำนวยการศูนย์ประชาสัมพันธ์ การรถไฟแห่งประเทศไทย (รฟท.) กระทรวงคมนาคม แจ้งว่า เมื่อเวลา 08.55 น. วันที่ 3 มกราคม 2566 ได้รับแจ้งเหตุ มีคนร้ายได้ลักลอบถอดเครื่องยึดเหนี่ยวรางรถไฟ (หมุดยึดรางรถไฟ) บริเวณหลักกิโลเมตรที่ 942/12-15 ระหว่างสถานีชุมทางหาดใหญ่ - คลองแงะ อำเภอหาดใหญ่ จังหวัดสงขลา หลังเจ้าหน้าที่ฝ่ายการช่างโยธาฯ ระหว่างสถานีชุมทางหาดใหญ่ - คลองแงะได้ตรวจพบว่ามีอุปกรณ์รางซึ่งเป็นโค๊ชสกูร จำนวน 325 ตัว และจานรองรางไม้หมอนบนสะพาน จำนวน 5 อัน ถูกถอดไป จึงได้ประสานขอความร่วมมือไปยังเจ้าหน้าที่ฝ่ายความมั่นคง เพื่อเข้าตรวจสอบพื้นที่และสาเหตุที่เกิดขึ้น จากเหตุการณ์ดังกล่าวส่งผลกระทบให้ขบวนรถไม่สามารถวิ่งผ่านได้ รฟท. จึงได้ทำการปิดเส้นทางช่วงสถานีทางหาดใหญ่ - คลองแงะ เพื่อดำเนินการซ่อมแซมทางรถไฟ ตั้งแต่ช่วงเช้าที่ผ่านมา
สำหรับความคืบหน้าล่าสุด ขณะนี้เจ้าหน้าที่ได้ดำเนินการซ่อมแซมทางรถไฟที่ได้รับความเสียหาย รวมทั้งตรวจสอบสภาพทางให้มีความปลอดภัยสำหรับการเดินรถ เรียบร้อยแล้ว โดยพร้อมเปิดให้บริการเดินขบวนรถในเส้นทางสายใต้ ช่วงชุมทางหาดใหญ่ - คลองแงะ ได้ตามปกติ ในวันนี้ (3 มกราคม 2566) ตั้งแต่เวลา 12.15 น. เป็นต้นไป ขบวนรถที่ได้รับผลกระทบจากจุดเกิดเหตุ ซึ่งจะล่าช้ากว่ากำหนดเวลาการเดินทาง จำนวน 2 ขบวน ดังนี้
1. ขบวนรถพิเศษโดยสารที่ 948 (ปาดังเบซาร์ - ชุมทางหาดใหญ่)
​2. ขบวนรถด่วนพิเศษที่ 45 (ชุมทางหาดใหญ่ - ปาดังเบซาร์)
ทั้งนี้ รฟท. ขออภัยในความไม่สะดวกมา ณ โอกาสนี้ โดยผู้โดยสารสามารถสอบถามรายละเอียดเพิ่มเติมได้ที่ สายด่วนลูกค้าสัมพันธ์ CALL CENTER 1690 ตลอด 24 ชั่วโมง
นายเอกรัช กล่าวเพิ่มเติมว่า ขอให้ประชาชนและผู้โดยสารให้ความมั่นใจในความปลอดภัย เนื่องจากที่ผ่านมา รฟท. ได้ร่วมกับฝ่ายความมั่นคง ในการเพิ่มระดับการรักษาความปลอดภัยและเฝ้าระวังอย่างเข้มงวด พร้อมทั้ง เดินหน้ากิจกรรมมวลชนสัมพันธ์กับชุมชนในพื้นที่ ตามนโยบายของนายนิรุฒ มณีพันธ์ ผู้ว่าการรถไฟแห่งประเทศไทย ที่กำชับให้เจ้าหน้าที่ รฟท. ปฏิบัติหน้าที่โดยเน้นสร้างการมีส่วนร่วมจากชุมชนอย่างใกล้ชิด ด้วยการเปิดรับฟังความเห็นจากทุกภาคส่วน  ซึ่งได้รับความร่วมมือเป็นอย่างดีจากพี่น้องประชาชน ผู้นำศาสนา และหน่วยงานท้องถิ่น ในการนำเสนอความเห็นเพื่อนำมาใช้ปรับแนวทางเดินรถในพื้นที่จังหวัดชายแดนภาคใต้ ให้มีความสะดวก รวดเร็ว ปลอดภัยต่อประชาชน และเพิ่มความเข้มข้นในการรักษาความปลอดภัยเส้นทางเดินรถภาคใต้จากสถานีชุมทางหาดใหญ่ - ปาดังเบซาร์ เพื่อสร้างความเชื่อมั่นให้แก่ประชาชนในการเดินทาง

ที่มา : https://www.thaigov.go.th/news/contents/details/63379