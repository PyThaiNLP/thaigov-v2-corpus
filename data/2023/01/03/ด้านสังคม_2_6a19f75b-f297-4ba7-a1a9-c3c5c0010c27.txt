รัฐบาลไทย-ข่าวทำเนียบรัฐบาล-ปลัด พม. นำทีม เร่งเยียวยาครอบครัวสูญเสียบุตรหลานจากเหตุเพลิงไหม้ จ.พัทลุง ย้ำช่วยกันเฝ้าระวังเด็ก เยาวชน ลดความเสี่ยงเกิดเหตุไม่ปลอดภัย


วันอังคารที่ 3 มกราคม 2566
ปลัด พม. นำทีม เร่งเยียวยาครอบครัวสูญเสียบุตรหลานจากเหตุเพลิงไหม้ จ.พัทลุง ย้ำช่วยกันเฝ้าระวังเด็ก เยาวชน ลดความเสี่ยงเกิดเหตุไม่ปลอดภัย
ปลัด พม. นำทีม เร่งเยียวยาครอบครัวสูญเสียบุตรหลานจากเหตุเพลิงไหม้ จ.พัทลุง ย้ำช่วยกันเฝ้าระวังเด็ก เยาวชน ลดความเสี่ยงเกิดเหตุไม่ปลอดภัย
เมื่อวันที่ 30 ธันวาคม 2565 เกิดเหตุเพลิงไหม้บ้านหลังหนึ่งในพื้นที่ตำบลหนองธง อำเภอป่าบอน จังหวัดพัทลุง ทำให้มีผู้เสียชีวิต จำนวน 4 คน อายุ 11 - 20 ปี เป็นบุตรหลานเจ้าของบ้าน ทั้งนี้ นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) ได้สั่งการให้ผู้บริหารกระทรวง พม. และหน่วยงานทีม One Home พม. จังหวัดพัทลุง ลงพื้นที่เยี่ยมครอบครัวผู้สูญเสียเพื่อให้กำลังใจและความช่วยเหลือเยียวยาโดยด่วน
วันนี้ (31 ธ.ค. 65) 09.00 น. นายอนุกูล ปีดแก้ว ปลัดกระทรวงการพัฒนาสังคมและความมั่นคงของมนุษย์ ลงพื้นที่จังหวัดพัทลุง ณ โรงเรียนบ้านเหมืองตะกั่ว ตำบลหนองธง อำเภอป่าบอน เพื่อร่วมพิธีมอบเงินมูลนิธิราชประชานุเคราะห์ โดยนายฉัตรชัย อุสาหะ รองผู้ว่าราชการจังหวัด รักษาราชการแทนผู้ว่าราชการจังหวัดพัทลุง ประธานมูลนิธิราชประชานุเคราะห์ประจำจังหวัดพัทลุง ให้กับครอบครัวผู้สูญเสีย พร้อมทั้งมอบเงินสงเคราะห์เด็กและครอบครัว อีกทั้งพบปะพูดคุยกับอาสาสมัครพัฒนาสังคมและความมั่นคงของมนุษย์ (อพม.) อำเภอป่าบอนและกองทุนสวัสดิการสังคมอำเภอป่าบอน จากนั้น เดินทางไปยังบ้านเกิดเหตุเพลิงไหม้ เพื่อเยี่ยมให้กำลังครอบครัวผู้สูญเสีย พร้อมมอบเครื่องอุปโภคบริโภคที่จำเป็น เพื่อบรรเทาความเดือดร้อนเฉพาะหน้า อีกทั้งติดตามการให้ความช่วยเหลือเยียวยาในระยะต่อไป โดยมี นางสาวซาราห์ บินเย๊าะ ที่ปรึกษาวิชาการพัฒนาสังคม  และนางเตือนใจ คงสมบัติ รองอธิบดีกรมกิจการเด็กและเยาวชน ร่วมลงพื้นที่
นายอนุกูล กล่าวว่า วันนี้ กระทรวง พม. ตั้งใจมาให้กำลังใจครอบครัวผู้สูญเสีย เพราะว่าเป็นเหตุการณ์ที่ไม่คาดคิดที่เกิดขึ้นก่อนปีใหม่และมีบุตรหลานเสียชีวิตในครอบครัวเดียวกันถึง 4 ชีวิต ถือเป็นเรื่องความปลอดภัยในเด็ก ซึ่งเป็นอุบัติเหตุที่อาจเกิดขึ้นกับเด็กได้ตลอดเวลา และขอย้ำให้พี่น้องประชาชนได้มองเห็นถึงความเสี่ยงด้านความปลอดภัยในเด็ก ทั้งนี้ กระทรวง พม. จะร่วมมือกับหน่วยงานที่เกี่ยวข้องในระดับจังหวัด คอยดูแลครอบครัวตั้งแต่เรื่องที่อยู่อาศัย และเตรียมเยียวยาฟื้นฟูสภาพจิตใจให้เข้มแข็งจนสามารถกลับมาใช้ชีวิตปกติได้ โดยนักสังคมสงเคราะห์และนักจิตวิทยา อีกทั้งได้อาสาสมัครพัฒนาสังคมและความมั่นคงของมนุษย์ (อพม.) และคนในชุมชน เข้ามาร่วมให้กำลังกัน หลังจากนี้ เราจะดูว่าครอบครัวผู้สูญเสียต้องการให้ช่วยเหลือเรื่องอาชีพ หรือต้องปรับการช่วยเหลือเรื่องอะไรบ้าง เพื่อให้มีคุณภาพชีวิตที่ดีขึ้น นอกจากนี้ ได้เรียนกับรองผู้ว่าราชการจังหวัดพัทลุงว่า ถึงเวลาแล้วที่เราจะ Warning ผ่านคณะกรรมการคุ้มครองเด็กจังหวัด เพื่อป้องกันและแก้ไขปัญหาที่จะเกิดความเสี่ยงในเด็ก โดยเฉพาะเด็กและเยาวชนที่อยู่ในภาวะไม่ปลอดภัยทั้งในท้องถนนและบ้าน ซึ่งเป็นสิ่งที่จะย้อนไปถึงคณะกรรมการระดับชาติที่จะแก้ปัญหาเรื่องความปลอดภัยในเด็กต่อไป

ที่มา : https://www.thaigov.go.th/news/contents/details/63346