รัฐบาลไทย-ข่าวทำเนียบรัฐบาล-บริษัท ขนส่ง จำกัด รายงานข้อมูลการเดินรถโดยสาร ณ วันที่ 2 มกราคม 2566


วันอังคารที่ 3 มกราคม 2566
บริษัท ขนส่ง จำกัด รายงานข้อมูลการเดินรถโดยสาร ณ วันที่ 2 มกราคม 2566
รถโดยสารเพียงพอ ไม่มีผู้โดยสารตกค้าง
นายสัญลักข์ ปัญวัฒนลิขิต กรรมการผู้จัดการใหญ่ บริษัท ขนส่ง จำกัด กระทรวงคมนาคม เปิดเผยภายหลังลงพื้นที่ตรวจการอำนวยความสะดวกประชาชนเดินทางกลับเข้ากรุงเทพฯ หลังวันหยุดยาวในช่วงเทศกาลปีใหม่ 2566 ณ บริเวณชานชาลาขาเข้า สถานีขนส่งผู้โดยสารกรุงเทพ (จตุจักร) ว่า
จากข้อมูลการเดินรถเมื่อวานนี้ (2 มกราคม 2566) บริษัท ขนส่ง จำกัด (บขส.) ได้จัดรถโดยสาร (รถ บขส. รถร่วมบริการ และรถตู้) รองรับการเดินทางในเที่ยวกลับ จำนวน 3,900 เที่ยว มีผู้โดยสารใช้บริการ 58,531 คน สำหรับเที่ยวไป บขส. ได้จัดรถโดยสาร จำนวน 3,571 เที่ยว รองรับผู้โดยสาร 37,513 คน โดย บขส. สามารถจัดรถโดยสารได้เพียงพอ ไม่มีผู้โดยสารตกค้าง
ทั้งนี้ ในช่วงวันหยุดเทศกาลปีใหม่ 2566 ตั้งแต่วันที่ 27 ธันวาคม 2565 - 2 มกราคม 2566 บขส. ได้จัดรถโดยสาร (รถ บขส. รถร่วมบริการ และรถตู้) ในเที่ยวไป จำนวน 24,212 เที่ยว รองรับผู้โดยสาร จำนวน 311,910 คน สำหรับเที่ยวกลับได้จัดรถโดยสาร จำนวน 24,185 เที่ยว รองรับผู้โดยสาร 297,393 คน ส่วนเรื่องร้องเรียนพบว่า ส่วนใหญ่เป็นการร้องเรียนเรื่องการให้บริการของรถร่วมบริการและรถตู้ ซึ่ง บขส. ได้ดำเนินการตามระเบียบ พร้อมได้กำชับให้ผู้ประกอบการควบคุมและดูแลไม่ให้เกิดปัญหาด้านการบริการ รวมทั้งจะนำข้อมูลต่าง ๆ ที่ได้รับมาพัฒนาและปรับปรุงงานด้านบริการต่อไป
นายสัญลักข์ ปัญวัฒนลิขิต กล่าวเพิ่มเติมว่า นายศักดิ์สยาม ชิดชอบ รัฐมนตรีว่าการกระทรวงคมนาคม ได้มอบนโยบายให้ทุกหน่วยงานในสังกัดกระทรวงคมนาคมเตรียมพร้อมรองรับการเดินทางกลับของประชาชน บขส. จึงได้ร่วมบูรณาการกับหน่วยงานที่เกี่ยวข้องในการอำนวยความสะดวกประชาชนเดินทางกลับเข้ากรุงเทพฯ ตั้งแต่วันที่ 1 - 3 มกราคม 2566 ได้แก่ 1) ขอความร่วมมือองค์การขนส่งมวลชนกรุงเทพ จัดรถโดยสารรับ - ส่ง ผู้โดยสารไปยังสถานีรถไฟฟ้าบีทีเอส หรือเส้นทางอื่น ๆ และ 2) ประสาน จส.100 และ สวพ.91 ประชาสัมพันธ์ให้รถแท็กซี่มารับผู้โดยสารในช่วงเวลาดังกล่าว นอกจากนี้ บขส. ขอบคุณทุกหน่วยงาน อาทิ การรถไฟแห่งประเทศไทย กองบังคับการตำรวจจราจร สน.บางซื่อ สน.ตลิ่งชัน และ สน.ทองหล่อ ที่ได้สนับสนุนเจ้าหน้าที่ตำรวจมาอำนวยความสะดวกด้านการจราจรโดยรอบสถานีขนส่ง รวมถึง สำนักงาน ป.ป.ส. และกรมการขนส่งทางบกที่ได้ร่วมกันอำนวยความสะดวกประชาชนเดินทางในช่วงเทศกาลปีใหม่
ทั้งนี้ เพื่อส่งมอบของขวัญปีใหม่ตามนโยบายกระทรวงคมนาคม บขส. ได้มอบส่วนลดค่าโดยสาร จำนวน 10 % ให้ผู้โดยสารที่ซื้อตั๋ว บขส. ผ่านช่องทางออนไลน์ Application : E-Ticket หรือ Website บขส. www.transport.co.th และเดินทางในระหว่างวันที่ 3 - 9 มกราคม 2566 ตามโครงการ “HAPPY NEW YEAR 2023 ลด 10% ไปก่อน - กลับทีหลัง” สอบถามข้อมูลการเดินทางเพิ่มเติมได้ที่ Call Center โทร.1490 เรียก บขส. ตลอด 24 ชั่วโมง

ที่มา : https://www.thaigov.go.th/news/contents/details/63349