รัฐบาลไทย-ข่าวทำเนียบรัฐบาล-กรมการขนส่งทางราง เผยประชาชนเดินทางด้วยระบบราง ช่วงวันหยุดเทศกาลปีใหม่ 2566 สะสม 5 วัน รวมแล้วเกือบ 4.95 ล้านคน/เที่ยว


วันอังคารที่ 3 มกราคม 2566
กรมการขนส่งทางราง เผยประชาชนเดินทางด้วยระบบราง ช่วงวันหยุดเทศกาลปีใหม่ 2566 สะสม 5 วัน รวมแล้วเกือบ 4.95 ล้านคน/เที่ยว
ต่ำกว่าประมาณการเพียงร้อยละ 0.05
กรมการขนส่งทางราง กระทรวงคมนาคม เผยประชาชนเดินทางด้วยระบบรางช่วงวันหยุดเทศกาลปีใหม่ 2566 สะสม 5 วัน (29 ธันวาคม 2565 - 2 มกราคม 2566) รวมแล้วเกือบ 4.95 ล้านคน/เที่ยว ต่ำกว่าประมาณการเพียงร้อยละ 0.05 โดยเมื่อวาน (2 มกราคม 2566) มีผู้ใช้บริการระบบรางรวม 767,509 คน/เที่ยว ซึ่งมีผู้ใช้บริการรถไฟระหว่างเมืองมากที่สุดตั้งแต่มีสถานการณ์ COVID-19 (New High) จำนวน 94,868 คน/เที่ยว สะสม 5 วัน มีเหตุอันตรายต่อการเดินรถไฟ 2 ครั้ง มีผู้เสียชีวิต 1 ราย และมีเหตุรถไฟฟ้าขัดข้อง 1 ครั้ง คาดว่าในวันนี้ (3 มกราคม 2566) ยังมีประชาชนบางส่วนเดินทางกลับกรุงเทพฯ โดยได้ประสานผู้ให้บริการระบบรางเตรียมขบวนรถให้เพียงพอ
นายพิเชฐ คุณาธรรมรักษ์ อธิบดีกรมการขนส่งทางราง เปิดเผยว่า ในช่วงเทศกาลปีใหม่ 2566 ระหว่างวันที่ 29 ธันวาคม 2565 ถึง 4 มกราคม 2566 ที่ผ่านมา 5 วันคือ วันที่ 29 ธันวาคม 2565 ถึง 2 มกราคม 2566 มีประชาชนใช้บริการระบบรางรวม 4,945,238 คน-/ที่ยว ต่ำกว่าประมาณการ 2,688 คน/เที่ยว หรือน้อยกว่าประมาณการเพียงร้อยละ 0.05 (ประมาณการ 5 วัน จำนวน 4,947,926 คน/เที่ยว แบ่งเป็นรถไฟ 363,302 คน/เที่ยว และรถไฟฟ้า จำนวน 4,584,624 คน/เที่ยว) ประกอบด้วย รถไฟระหว่างเมืองของการรถไฟแห่งประเทศไทย (รฟท.) มีผู้ใช้บริการรวม 415,512 คน/เที่ยว มากกว่าประมาณการ 52,210 คน/เที่ยว หรือมากกว่าประมาณการร้อยละ 14.37 แบ่งเป็นผู้โดยสารเชิงพาณิชย์ 168,875 คน/เที่ยว และผู้โดยสารเชิงสังคม 246,637 คน/เที่ยว โดยมีผู้โดยสารขาออกสะสม จำนวน 211,679 คน/เที่ยว และขาเข้าสะสม จำนวน 203,833 คน/เที่ยว ซึ่งพบว่า สายใต้มีผู้ใช้บริการมากสุดถึง 131,961 คน/เที่ยว (ขาออก 65,850 คน/เที่ยว และขาเข้า 66,111 คน/เที่ยว) รองลงมาคือสายตะวันออกเฉียงเหนือ 110,933 คน/เที่ยว (ขาออก 57,583 คน/เที่ยว และขาเข้า 53,350 คน/เที่ยว) สายเหนือ 86,323 คน/เที่ยว (ขาออก 44,562 คน/เที่ยว ขาเข้า 41,761 คน/เที่ยว) สายตะวันออก 50,669 คน/เที่ยว (ขาออก 25,143 คน/เที่ยว ขาเข้า 25,526 คน/เที่ยว) และสายมหาชัย/แม่กลอง 35,626 คน/เที่ยว (ขาออก 18,541 คน/เที่ยว ขาเข้า 17,085 คน/เที่ยว) และระบบรถไฟฟ้าในเขตกรุงเทพฯ และปริมณฑล (รวมรถไฟฟ้าชานเมืองสายสีแดง) สะสม 5 วัน มีผู้ใช้บริการแล้ว 4,529,726 คน/เที่ยว ประกอบด้วย Airport Rail Link 222,882 คน/เที่ยว สายสีแดง 65,683 คน/เที่ยว สายฉลองรัชธรรม(สีม่วง) 124,013 คน/เที่ยว สายเฉลิมรัชมงคล (สีน้ำเงิน) 1,204,553 คน/เที่ยว และรถไฟฟ้าบีทีเอส (สีเขียวและสีทอง) 2,912,595 คน/เที่ยว
ทั้งนี้ เมื่อวาน (วันที่ 2 มกราคม 2566) ซึ่งเป็นวันที่ห้าของวันหยุดช่วงเทศกาลปีใหม่ 2566 พบว่า มีประชาชนมาใช้บริการระบบราง รวมจำนวน 767,509 คน/เที่ยว ลดลงจากวันที่ 1 มกราคม 2566 จำนวน 57,136 คน/เที่ยว หรือลดลงร้อยละ 6.93 และน้อยกว่าประมาณการ 97,775 คน/เที่ยว (ประมาณการวันที่ 1 มกราคม 2566 จำนวน 865,284 คน/เที่ยว) หรือน้อยกว่าประมาณการร้อยละ 11.30 แบ่งเป็น รถไฟระหว่างเมืองของ รฟท. จำนวน 94,868 คน/เที่ยว (New High) และรถไฟฟ้าในเขตกรุงเทพฯ และปริมณฑล 672,641 คน/เที่ยว โดยมีรายละเอียด ดังนี้
1. รถไฟของ รฟท. ให้บริการ 226 เที่ยววิ่ง (รวมเสริม 4 ขบวน) มีผู้ใช้บริการรวมจำนวน 94,868 คน/เที่ยว (รวมขบวนเสริม 4 ขบวน จำนวน 2,758 คน/เที่ยว ซึ่งเพิ่มขึ้นจากวันที่ 1 มกราคม 2566 จำนวน 21,125 คน หรือเพิ่มขึ้นร้อยละ 28.65 และมากกว่าประมาณการ 16,864 คน/เที่ยว หรือมากกว่าประมาณการร้อยละ 21.62) แบ่งเป็น ผู้โดยสารเชิงพาณิชย์ 39,615 คน/เที่ยว และเชิงสังคม 55,253 คน/เที่ยว โดยมีผู้โดยสารขาออก จำนวน 40,158 คน/เที่ยว (เพิ่มขึ้นจาก 1 มกราคม 2566 จำนวน 5,980 คน/เที่ยว หรือเพิ่มขึ้นร้อยละ 17.50) และผู้โดยสารขาเข้า 54,710 คน/เที่ยว (เพิ่มขึ้นจาก 1 มกราคม 2566 จำนวน 15,145 คน/เที่ยว หรือเพิ่มขึ้นร้อยละ 38.28) โดยพบว่า สายใต้มีผู้ใช้บริการมากสุดถึง 31,020 คน/เที่ยว (ผู้โดยสารขาออก 13,803 คน/เที่ยว ผู้โดยสารขาเข้า 17,217 คน/เที่ยว) รองลงมาคือสายตะวันออกเฉียงเหนือ จำนวน 27,658 คน/เที่ยว (ผู้โดยสารขาออก 11,025 คน/เที่ยว ผู้โดยสารขาเข้า 16,633 คน/เที่ยว) สายเหนือ 19,770 คน/เที่ยว (ผู้โดยสารขาออก 8,367 คน/เที่ยว ผู้โดยสารขาเข้า 11,403 คน/เที่ยว) สายตะวันออก 10,368 คน/เที่ยว (ผู้โดยสารขาออก 3,850 คน/เที่ยว ผู้โดยสารขาเข้า 6,518 คน/เที่ยว) และสายมหาชัย/แม่กลอง 6,052 คน/เที่ยว (ผู้โดยสารขาออก 3,113 คน/เที่ยว ผู้โดยสารขาเข้า 2,939 คน/เที่ยว) โดยไม่มีเหตุอันตรายต่อการเดินรถไฟของ รฟท.
2. ระบบรถไฟฟ้า จำนวน 672,641 คน (ลดลงจากวันที่ 1 มกราคม 2566 จำนวน 78,261 คน หรือลดลงร้อยละ 10.42) ให้บริการรวม 2,100 เที่ยววิ่ง ประกอบด้วย รถไฟฟ้า Airport Rail Link ให้บริการ 174 เที่ยววิ่ง มีผู้ใช้บริการ จำนวน 37,381 คน/เที่ยว รถไฟฟ้าชานเมือง (สายสีแดง) 230 เที่ยววิ่ง จำนวน 11,465 คน/เที่ยว รถไฟฟ้าสายฉลองรัชธรรม (สีม่วง) 216 เที่ยววิ่ง จำนวน 19,002 คน/เที่ยว รถไฟฟ้าสายเฉลิมรัชมงคล (สีน้ำเงิน) 250 เที่ยววิ่ง จำนวน 181,551 คน/เที่ยว และรถไฟฟ้าบีทีเอส (สีเขียวและสีทอง) 1,230 เที่ยววิ่งจำนวน 423,242 คน/เที่ยว ประกอบด้วย สีเขียว 416,065 คน/เที่ยว และสีทอง 7,177 คน/เที่ยว โดยไม่มีเหตุรถไฟฟ้าขัดข้อง
สำหรับ วันนี้ (3 มกราคม 2566) คาดว่า ยังมีประชาชนบางส่วนจะเดินทางกลับกรุงเทพฯ โดย กรมการขนส่งทางรางได้ประสานผู้ให้บริการระบบรางจัดขบวนรถรองรับให้เพียงพอต่อการเดินทางของประชาชน
กรมการขนส่งทางราง ห่วงใยผู้ใช้บริการระบบรางช่วงวันหยุดช่วงเทศกาลปีใหม่ 2566 เดินทางสะดวก ปลอดภัย ห่างไกล COVID-19

ที่มา : https://www.thaigov.go.th/news/contents/details/63347