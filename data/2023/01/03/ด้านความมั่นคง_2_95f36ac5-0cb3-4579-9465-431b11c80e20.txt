รัฐบาลไทย-ข่าวทำเนียบรัฐบาล-สงครามยาเสพติดยังคงเดินหน้าต่อเนื่อง ไม่เว้นวันหยุดราชการ​ มหาดไทยกำชับ เจ้าหน้าที่ทุกฝ่าย ทุกพื้นที่ เฝ้าระวังการกระทำผิดทุกรูปแบบ พบเบาะแสแจ้งสายด่วนศูนย์ดำรงธรรม 1567 ทันที


วันอังคารที่ 3 มกราคม 2566
03/01/2566
พิมพ์
สงครามยาเสพติดยังคงเดินหน้าต่อเนื่อง ไม่เว้นวันหยุดราชการ​ มหาดไทยกำชับ เจ้าหน้าที่ทุกฝ่าย ทุกพื้นที่ เฝ้าระวังการกระทำผิดทุกรูปแบบ พบเบาะแสแจ้งสายด่วนศูนย์ดำรงธรรม 1567 ทันที
สงครามยาเสพติดยังคงเดินหน้าต่อเนื่อง ไม่เว้นวันหยุดราชการ​ มหาดไทยกำชับ เจ้าหน้าที่ทุกฝ่าย ทุกพื้นที่ เฝ้าระวังการกระทำผิดทุกรูปแบบ พบเบาะแสแจ้งสายด่วนศูนย์ดำรงธรรม 1567 ทันที
เมื่อวันที่ 2 มกราคม​ 2566 นายสุทธิพงษ์ จุลเจริญ ปลัดกระทรวงมหาดไทย เปิดเผยถึงการป้องกันและปราบปรามยาเสพติด โดยการสุ่มตรวจสถานที่สุ่มเสี่ยง อาทิ สถานบริการ และสถานประกอบการที่มีลักษณะคล้ายสถานบริการ พื้นที่ชุมชนเป้าหมายที่มีการแพร่ระบาดของยาเสพติด ซึ่งหลายพื้นที่ได้ปล่อยแถวชุดปฏิบัติการ เข้ากวาดล้างจับกุม และป้องปราม รวมทั้งสุ่มตรวจสถานบันเทิงต่าง ๆ อย่างต่อเนื่อง ในหลายพื้นที่ เช่น
1. จังหวัดอุบลราชธานี​ นายอุบล พีระพรปัญญา นายอำเภอนาตาล สั่งการให้ นายอาทิตย์ ภูละคร ปลัดอำเภอหัวหน้ากลุ่มงานความมั่นคง พร้อม สมาชิก อส.อ.นาตาล ที่ 23​ ออกตรวจตราสถานประกอบการที่มีลักษณะคล้ายสถานบริการ ร้านคาราโอเกะ ในเขตพื้นที่ ในช่วงเทศกาลปีใหม่จำนวน 4 ร้าน​ โดยได้เน้นย้ำให้ผู้ประกอบการปฏิบัติตามกฎหมายและข้อสั่งการของกระทรวงมหาดไทย เปิด-ปิดตามเวลา ห้ามเด็กที่มีอายุต่ำกว่า 20 ปี เข้าใช้บริการ และห้ามนำอาวุธ ยาเสพติดเข้าไปในสถานประกอบการ พร้อมกำชับให้ดูแลความปลอดภัยของผู้เข้ามาใช้บริการ เพื่อป้องกันเหตุอัคคีภัยด้วย
2. จังหวัดกระบี่​ นายนพรัตน์ ศรีพรหม นายอำเภอเกาะลันตา พร้อมด้วย นายศักดา สีแดง ปลัดอำเภอ กลุ่มงานบริหารงานปกครอง ได้ดำเนินการตามมาตราการดูแลนักท่องเที่ยวในพื้นที่อำเภอเกาะลันตา จังหวัดกระบี่ พร้อมด้วยเจ้าหน้าที่ปกครอง​ สมาชิก อส. อ.เกาะลันตา จัดชุดเคลื่อนที่เร็ว จำนวน 2 ชุด ลาดตระเวน รักษาความสงบเรียบร้อย ตามสถานที่จัดงานต่าง ๆ พร้อมตรวจสถานบริการ-ร้านอาหาร ในพื้นที่เหตุการณ์โดยรวมเป็นปกติ
3. จังหวัดน่าน​ นายชนินทร์ พันธุ์เหม นายอำเภอปัว มอบหมายให้ นายอดิศร ไชยสุภา ปลัดอำเภอหัวหน้าฝ่ายความมั่นคง พร้อมกำลังเจ้าหน้าที่ ออกตรวจจุดเสี่ยงต่าง ๆ​ จำนวน​ 4 จุด​ ได้แก่​ 1.อ่างเก็บน้ำนิวซีแลนด์ ตำบลป่ากลาง​ 2.งานผ้าป่า บ้านดอนไชย ตำบลศิลาเพชร​ 3.สวนสาธารณะ อ่างเก็บน้ำ 200 ปี​ และ​ 4.ตู้จราจร จุดตรวจร่วมสวนสาธารณะ​ ผลการปฏิบัติเป็นไปด้วยความเรียบร้อย
พร้อมกันนี้​ ปลัดกระทรวงมหาดไทย ยังได้กล่าวเพิ่มเติมถึงมิติด้านการจับกุมและปราบปรามผู้กระทำความผิดที่เกี่ยวข้องกับยาเสพติด โดยเน้นย้ำว่ากระทรวงมหาดไทยและภาคีเครือข่าย ยังคงเดินหน้าอย่างมุ่งมั่น ในการทำสงครามกับยาเสพติดทุกชนิดอย่างเข้มข้น ด้วยกลไกทั้งในส่วนกลางเเละในระดับพื้นที่ เพื่อลุยกวาดล้างผู้กระทำความผิดอย่างต่อเนื่องทั่วประเทศ ซึ่งมีตัวอย่างผลการปฏิบัติที่น่าสนใจ ได้แก่​
1. จังหวัด​ตาก​ นายกองโทเอกสิฏฐ์ วิไลศิลป์ นายอำเภอวังเจ้า/ผบ.ร้อย อส.อ.วังเจ้า ที่ 10 บูรณาการร่วมกับ พ.ต.อ.วสันต์ ศิริกาญโกมล ผู้กำกับการสถานีตำรวจวังเจ้า ทหารกองกำลังนเรศวร ชุดลาดตระเวนระยะไกล ปฏิบัติการป้องกันและปราบปรามยาเสพติดในพื้นที่อำเภอวังเจ้า โดยได้มอบหมาย นายหมวดเอกสมบูรณ์ พรมดำ ผู้ช่วย ผบ.ร้อยฯ จัดกำลังพลสมาชิก อส.อ.วังเจ้า ที่ 10 ร่วมกับ ทหารกองกำลังนเรศวร และชุดปฏิบัติการพิเศษตำบลนาโบสถ์ นายอนุรักษ์ นิลน้อย กำนัน ต.นาโบสถ์ และนางมาลี เขื้อสายมาก ผู้ใหญ่บ้าน หมู่ 7 ต.นาโบสถ์ ร่วมลงพื้นที่เข้าตรวจสอบสถานที่ตามที่ได้รับแจ้ง พบชายต้องสงสัย จำนวน​ 3 ราย จึงทำการตรวจค้น พบของกลางยาบ้า​ 81 เม็ด​ เจ้าหน้าที่จึงได้นำตัวส่งพนักงานสอบสวน สภ.วังเจ้า เพื่อดำเนินคดีในข้อหา “มียาเสพติดให้โทษในประเภท 1 (ยาบ้า) ไว้ในครอบครองเพื่อการค้าโดยไม่ได้รับอนุญาต เสพยาเสพติดให้โทษในประเภท 1 (ยาบ้า) โดยไม่ได้รับอนุญาต"
2. จังหวัดพิษณุโลก​ พ.ต.อ.วิสุทธิ์ คล้ายแสง ผกก.สภ.วัดโบสถ์ จ.พิษณุโลก ร.ต.อ.ชะเลือด คุ้มขวัญ รองสวป. พร้อมกำลังตำรวจสภ.วัดโบสถ์ ร่วมกันจับกุมตัวผู้ต้องหา​ 2 ราย พร้อมของกลางยาบ้า​ จำนวน 701 เม็ด ได้ที่ด่านตรวจบ้านท่างาม ถนนสายพิษณุโลก-อุตรดิตถ์​ โดยขณะนี้ ผู้ต้องหาทั้ง 2 ราย ถูกควบคุมตัว เพื่อดำเนินคดีตามกฎหมาย
3. จังหวัดแพร่​ นายสุรสิทธิ์ ลอยลม ปลัดอำเภอหัวหน้ากลุ่มงานบริหารงานปกครอง รักษาราชการแทน นายอำเภอลอง/ผอ.ศป.ปส.อ.ลอง จ.แพร่​ สั่งการให้ฝ่ายความมั่นคง นำกำลังพล สมาชิก อส. (ร้อย.อส.อ.ลอง 5) บูรณาการร่วมกับ พ.ต.ท.สุรมนต์ เฉลิมจันทร์ รอง ผกก.ป.รรท. ผกก.สภ.ลอง พ.ต.ท.ขวัญชัย แป้นมณฑา รองผกก.สส.สภ.ลอง ร่วม Re X-Ray ในพื้นที่ ม.4 ต.บ้านปิน และ ม.3 ต.หัวทุ่ง โดยทำการปิดล้อมตรวจค้นบ้านเป้าหมาย​ จำนวน​ 2 แห่ง​ พบบุคคลตามเป้าหมาย จำนวน 2 ราย พร้อมของกลางยาบ้า จำนวนรวม 301 เม็ด​ จึงได้ควบคุมตัวผู้ต้องหาดังกล่าวพร้อมด้วยของกลาง​ส่งพนักงานสอบสวน สภ.ลอง เพื่อดำเนินการตามกฎหมายต่อไป
4. จังหวัดอุดรธานี​ พ.ต.ต.สุริยา โชติชัย สว.สส.สภ.บ้านผือ จ.อุดรธานี นำกำลังตำรวจฝ่ายสืบสวน พร้อมกำลังเจ้าหน้าที่​ ป.ป.ส. เข้าจับกุมผู้ต้องหา​ จำนวน​ 1 ราย​ พร้อมของกลางยาบ้า​ จำนวน​ 15,020 เม็ด​ ก่อนควบคุมตัวพร้อมของกลางไปสอบสวนที่ สภ.​บ้านผือ​ เพื่อขยายผลและดำเนินคดีตามกฎหมายต่อไป
5. จังหวัดเชียงราย​ กำลังทหาร ฉก.ทพ.31 โดย ร้อย.ทพ.3109 และ ร้อย ทพ.3107 ฉก.ทพ.31 ร่วมกับ ฉก.ทัพเจ้าตาก จัดกำลัง ออกตรวจพื้นที่เพื่อป้องกันและสกัดกั้นการกระทำผิดตาม พ.ร.บ.ยาเสพติด พื้นที่ ต.แม่สลองใน อ.แม่ฟ้าหลวง จ.เชียงราย​ พบกลุ่มบุคคลต้องสงสัย จำนวน 2 – 5 ราย​ แบกเป้สัมภาระเข้ามายังพื้นที่เฝ้าตรวจ จึงได้แสดงตัวเพื่อขอทำการตรวจค้น แต่กลุ่มบุคคลดังกล่าวปฏิเสธ​ จึงเกิดเหตุปะทะกันขึ้น​ ซึ่งฝ่ายเจ้าหน้าที่ปลอดภัย ชุดปฏิบัติการดังกล่าวจึงเข้าควบคุมพื้นที่เกิดเหตุ​ จนกระทั่งรุ่งเช้าเจ้าหน้าที่ได้เข้าพิสูจน์ทราบพื้นที่ดังกล่าว พบกลุ่มขบวนการเสียชีวิต จำนวน 2 ศพ​ พร้อมของกลางยาเสพติดให้โทษประเภทที่ 1 (ยาบ้า) จำนวน 2 เป้ ตกอยู่บริเวณข้างศพ รวมยาบ้าประมาณ 200,000 เม็ด​ ลูกระเบิดขว้าง 1 ลูก และปลอกกระสุนปืนโตกาเร็ปจำนวนหนึ่ง โดยได้ทำการควบคุมพื้นที่ และประสานส่วนที่เกี่ยวข้อง เพื่อดำเนินการตามกฎหมายต่อไป
6. จังหวัดหนองคาย​ ว่าที่ ร.ต.นครชัย แสงมณี นายอำเภอศรีเชียงใหม่​ พ.ต.อ.สันติ บุญชู​ ผกก.สภ.ศรีเชียงใหม่​ พ.ต.อ.อดิศักดิ์ มีศิลป์​ ผกก.11 บก.รน.​ ได้มอบหมายให้ฝ่ายความมั่นคง และ พ.ต.ท.เหรียญชัย ศรีเชียงสา สว.สส.ฯ พร้อมชุดสืบสวน สภ.ศรีเชียงใหม่ สนธิกำลังร่วมกับเจ้าหน้าที่ตำรวจน้ำ ออกตรวจในพื้นที่รับผิดชอบ ได้ร่วมกันจับกุมผู้ต้องหา​​ 1 ราย​ พร้อมของกลางยาบ้า​ จำนวน​ 72​ เม็ด​ โดยได้นำผู้ต้องหาเเละของกลางส่งพนักงานสอบสวน สภ.ศรีเชียงใหม่ เพื่อดำเนินการตามกฎหมายต่อไป
ปลัดกระทรวงมหาดไทย กล่าวทิ้งท้ายว่า กระทรวงมหาดไทยได้กำชับให้ทุกพื้นที่เฝ้าระวังการกระทำความผิดทุกรูปแบบ หากสามารถจับกุมผู้ต้องหาที่เกี่ยวข้องกับคดียาเสพติดให้เร่งทำการขยายผล รวมถึงประสานหน่วยงานที่เกี่ยวข้องเพื่อระดมสรรพกำลังในการดำเนินการป้องกันแก้ไขปัญหาการแพร่ระบาดของยาเสพติดในทุกพื้นที่ อีกทั้งยังให้ทุกจังหวัด และอำเภอ รวมถึงภาคีเครือข่าย ช่วยประชาสัมพันธ์ช่องทางการเเจ้งเบาะเเส หรือการร้องเรียนที่สายด่วนศูนย์ดำรงธรรม 1567 โทรฟรี ตลอด 24 ชั่วโมง หากพบเห็นการกระทำความความผิด หรือบุคคลที่มีพฤติกรรมอาจก่อให้เกิดภัยแก่สังคมให้รีบเเจ้งทันที เพื่อจะได้ดำเนินการตามข้อร้องเรียนอย่างเร่งด่วนต่อไป ทั้งนี้ ขอให้เชื่อมั่นในการปฏิบัติงานของเจ้าหน้าที่ ในการขับเคลื่อนนโยบายการทำสงครามกับยาเสพติดของของรัฐบาล ซึ่งเจ้าหน้าที่ทุกฝ่ายพร้อมทำหน้าที่อย่างจริงจังในทุกรูปแบบ เพื่อนำมาซึ่งความสงบสุขของพี่น้องประชาชนคนไทย

ที่มา : https://www.thaigov.go.th/news/contents/details/63344