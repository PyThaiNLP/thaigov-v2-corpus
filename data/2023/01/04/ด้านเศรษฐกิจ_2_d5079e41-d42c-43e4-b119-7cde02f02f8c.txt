รัฐบาลไทย-ข่าวทำเนียบรัฐบาล-สำนักงานเจ้าท่ากระบี่ เร่งตรวจสอบเรือสปีดโบ๊ทเกิดเพลิงไหม้ บริเวณเกาะลันตา


วันพุธที่ 4 มกราคม 2566
สำนักงานเจ้าท่ากระบี่ เร่งตรวจสอบเรือสปีดโบ๊ทเกิดเพลิงไหม้ บริเวณเกาะลันตา
...
นายสรพงศ์ ไพฑูรย์พงษ์ รักษาการอธิบดีกรมเจ้าท่า มอบหมายให้ นายภูริพัฒน์ ธีระกุลพิศุทธิ์ รองอธิบดีกรมเจ้าท่า ด้านปลอดภัย สั่งการให้สำนักงานเจ้าท่าภูมิภาคสาขากระบี่ เร่งสอบสวนหาสาเหตุการเกิดเหตุเพลิงไหม้เรือสปีดโบ๊ท บริเวณเกาะลันตา จังหวัดกระบี่ และตั้งกรรมการสอบสวนหาสาเหตุของการเกิดเพลิงไหม้ เพื่อป้องกันไม่ให้เกิดเหตุการณ์เช่นนี้อีก
เมื่อวันที่ 3 มกราคม 2566 เวลาประมาณ 08.30 น. ศูนย์อำนวยการความปลอดภัยทางน้ำสำนักงานเจ้าท่าภูมิภาคสาขากระบี่ ได้รับแจ้งจากอำเภอเกาะลันตา จังหวัดกระบี่ ว่ามีเหตุเรือสปีดโบ๊ท ชื่อ สิรินารา เลขทะเบียนเรือ 6152 02427 ขนาด 13.16 ตันกรอส เกิดเหตุเพลิงไหม้ ขณะจอดอยู่ ณ ท่าเรือไทเกอร์ไลน์ หมู่ 5 ตำบลศาลาด่าน อำเภอเกาะลันตา จังหวัดกระบี่ โดยมีคนประจำเรือได้รับบาดเจ็บไฟลวก 2 นาย และนำตัวส่งโรงพยาบาลเรียบร้อยแล้ว
ในการนี้ นายมานะ นวลหวาน ผู้อำนวยการสำนักงานเจ้าท่าภูมิภาคสาขากระบี่ ได้สั่งการให้นายสุรศักดิ์ มงคลไชยสิทธิ  เจ้าพนักงานขนส่งชำนาญงาน ออกตรวจสอบพื้นที่บริเวณที่เกิดเหตุเรือเกิดเพลิงไหม้ เบื้องต้นทราบว่าสาเหตุเกิดขึ้นหลังจากคนประจําเรือได้ทําการเติมน้ํามันเสร็จสิ้นแล้วประมาณ 1 ชั่วโมง มีเหตุเพลิงไหม้ขึ้นที่บริเวณท้ายเรือ คาดว่าเนื่องจากการเติม น้ำมันแล้วอาจมีไอระเหยของน้ำมันตกค้างภายในห้องท้องเรือหรืออาจเกิดจากไฟฟ้าลัดวงจรจากปั้มสูบน้ำท้องเรือ(ไดโว่) หรือหม้อ แบตเตอรี่ บริเวณที่เกิดเหตุพบว่าเรือได้รับความเสียหายทั้งลําและขณะนี้อยู่ระหว่างการสอบสวนผู้ที่เกี่ยวข้อง สำนักงานเจ้าท่าภูมิภาคสาขากระบี่ จึงออกคำสั่งห้ามใช้เรือ พร้อมส่งหนังสือเชิญผู้ควบคุมเรือมาให้ปากคำเพื่อสอบสวนหาสาเหตุดังกล่าว และสั่งการให้เจ้าของเรือดําเนินการดูแลและขจัด เศษ ซาก วัสดุ ที่เกิดจากไฟลุกไหม้ รวมทั้งน้ํามัน เพื่อป้องกันไม่ให้เกิดผลกระทบต่อระบบนิเวศและชายฝั่งในบริเวณใกล้เคียง

ที่มา : https://www.thaigov.go.th/news/contents/details/63399