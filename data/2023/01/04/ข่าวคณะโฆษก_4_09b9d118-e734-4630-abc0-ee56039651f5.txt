รัฐบาลไทย-ข่าวทำเนียบรัฐบาล-รองโฆษกรัฐบาลเผยสำนักงานสลากกินแบ่งรัฐบาลอำนวยความสะดวก เพิ่มทางเลือกโอนเงินรางวัลเข้าบัญชีได้ทุกธนาคาร ภายใน 2 ชั่วโมง เริ่ม 17 มกราคมนี้


วันพุธที่ 4 มกราคม 2566
04/01/2566
พิมพ์
รองโฆษกรัฐบาลเผยสำนักงานสลากกินแบ่งรัฐบาลอำนวยความสะดวก เพิ่มทางเลือกโอนเงินรางวัลเข้าบัญชีได้ทุกธนาคาร ภายใน 2 ชั่วโมง เริ่ม 17 มกราคมนี้
รองโฆษกรัฐบาลเผยสำนักงานสลากกินแบ่งรัฐบาลอำนวยความสะดวก เพิ่มทางเลือกโอนเงินรางวัลเข้าบัญชีได้ทุกธนาคาร ภายใน 2 ชั่วโมง เริ่ม 17 มกราคมนี้
วันที่ 4 มกราคม 2566 นางสาวรัชดา ธนาดิเรก รองโฆษกประจำสำนักนายกรัฐมนตรี เปิดเผยว่า ตามที่รัฐบาลส่งเสริมให้หน่วยงานภาครัฐมุ่งมั่นพัฒนาหน่วยงานไปสู่การเป็นรัฐบาลดิจิทัล และกระตุ้นให้หน่วยงานภาครัฐยกระดับการให้บริการเพื่ออำนวยความสะดวกให้ประชาชนได้เข้าถึงการให้บริการมากยิ่งขึ้น หน่วยงานภาครัฐได้มีการปรับเปลี่ยนยกระดับการให้บริการสู่การเป็นรัฐบาลดิจิทัลในหลายหน่วยงาน สร้างความพึงพอใจต่อประชาชนเป็นอย่างมาก
นางสาวรัชดา กล่าวว่า สำนักงานสลากกินแบ่งรัฐบาลเป็นอีกหน่วยงานหนึ่งที่ได้ดำเนินการยกระดับการให้บริการผ่านแอปพลิเคชัน ล่าสุดเพื่อเป็นการยกระดับการบริการและอำนวยความสะดวกในการขึ้นเงินรางวัลสลากดิจิทัล หากถูกรางวัลสลากดิจิทัล ตั้งแต่งวด 17 มกราคม 2566 เป็นต้นไป สามารถเลือกรับเงินรางวัลผ่านการโอนเข้าบัญชีได้ทุกธนาคาร ภายใน 2 ชั่วโมง (จากเดิมที่ต้องโอนเข้าบัญชีธนาคารกรุงไทย) ถือเป็นการพัฒนารูปแบบการให้บริการ ตอบโจทย์ความต้องการของประชาชนมากขึ้นตามนโยบายของรัฐบาล
นางสาวรัชดา กล่าวเพิ่มเติมว่า ที่ผ่านมาสำนักงานสลากกินแบ่งรัฐบาล ได้ดำเนินการจำหน่ายสลากดิจิทัล ราคา 80 บาท ผ่านแอปเป๋าตังมาแล้ว 13 งวด พร้อมกับเพิ่มจุดจำหน่ายสลาก 80 (สลากแบบใบ) กระจายทั่วประเทศอีก 1,047 จุด นับเป็นเครื่องมือสำคัญในการแก้ไขปัญหาสลากเกินราคาอย่างเป็นรูปธรรม สำหรับปริมาณสลากดิจิทัลที่เปิดขายงวด 17 มกราคม 2566 นี้ มีจำนวน 17,129,000 ใบ เป็นสลากของตัวแทนจำหน่าย 34,258 ราย ซึ่งได้เพิ่มปริมาณสลากจากงวดที่ผ่านมา จำนวน 901,500 ใบ

ที่มา : https://www.thaigov.go.th/news/contents/details/63390