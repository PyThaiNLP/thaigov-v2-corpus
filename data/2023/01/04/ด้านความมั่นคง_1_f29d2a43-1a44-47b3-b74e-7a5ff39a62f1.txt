รัฐบาลไทย-ข่าวทำเนียบรัฐบาล-พสกนิกรทั่วประเทศพร้อมใจกันประกอบพิธีบำเพ็ญกุศล สวดมนต์ ทำบุญตักบาตร ปล่อยพันธุ์สัตว์น้ำ และประกอบกิจกรรมทางศาสนา ถวายพระกุศลถวายพระพร สมเด็จพระเจ้าลูกเธอ เจ้าฟ้าพัชรกิติยาภา ฯ


วันพุธที่ 4 มกราคม 2566
04/01/2566
พิมพ์
พสกนิกรทั่วประเทศพร้อมใจกันประกอบพิธีบำเพ็ญกุศล สวดมนต์ ทำบุญตักบาตร ปล่อยพันธุ์สัตว์น้ำ และประกอบกิจกรรมทางศาสนา ถวายพระกุศลถวายพระพร สมเด็จพระเจ้าลูกเธอ เจ้าฟ้าพัชรกิติยาภา ฯ
พสกนิกรทั่วประเทศพร้อมใจกันประกอบพิธีบำเพ็ญกุศล สวดมนต์ ทำบุญตักบาตร ปล่อยพันธุ์สัตว์น้ำ และประกอบกิจกรรมทางศาสนา ถวายพระกุศลถวายพระพร สมเด็จพระเจ้าลูกเธอ เจ้าฟ้าพัชรกิติยาภา ฯ ให้ทรงหายจากพระอาการประชวรโดยเร็ววัน
เมื่อวันที่ 3 ม.ค. 65  นายสุทธิพงษ์ จุลเจริญ ปลัดกระทรวงมหาดไทย เปิดเผยว่า ในห้วงต้นปีใหม่ที่ผ่านมานี้ พี่น้องประชาชนพสกนิกรชาวไทยทุกหมู่เหล่าทั่วประเทศ ต่างพร้อมใจกันประกอบพิธีบำเพ็ญกุศลเพื่อถวายพระกุศลถวายพระพรแด่สมเด็จพระเจ้าลูกเธอ เจ้าฟ้าพัชรกิติยาภา นเรนทิราเทพยวดี กรมหลวงราชสาริณีสิริพัชร มหาวัชรราชธิดา อาทิ ร่วมทำบุญตักบาตร ปล่อยพันธุ์สัตว์น้ำ พิธีเจริญพุทธมนต์ พิธีบรรพชาอุปสมบทหมู่พระสงฆ์ เป็นต้น และขอพรให้ทรงหายจากพระอาการประชวรและทรงมีพระพลานามัยสมบูรณ์แข็งแรงโดยเร็ววัน อาทิ
1. จังหวัดมุกดาหาร นายวรญาณ บุญณราช ผู้ว่าราชการจังหวัดมุกดาหาร ทำบุญ 9 วัดสำคัญในจังหวัดมุกดาหาร รวม 7 อำเภอ พร้อมถวายพระพุทธรูปพระร่วงโรจนฤทธิ์รุ่น 107 ปี เครื่องบวช และสังฆทาน เพื่อถวายพระพรแด่สมเด็จพระเจ้าลูกเธอ เจ้าฟ้าพัชรกิติยาภา นเรนทิราเทพยวดีกรมหลวงราชสาริณีสิริพัชร มหาวัชรราชธิดา ขอให้หายจากพระอาการประชวร มีพระพลานามัยที่แข็งแรงโดยเร็ววัน โดยมีนายอำเภอ ผู้นำท้องถิ่น และชาวบ้านในแต่ละพื้นที่ร่วมทำบุญด้วย
2. จังหวัดพิษณุโลก นายภูสิต สมจิตต์ ผู้ว่าราชการจังหวัดพิษณุโลก เป็นประธานนำเหล่าข้าราชการ และพี่น้องประชาชน ร่วมตักบาตรข้าวสารอาหารแห้งและถวายภัตตาหารเช้าแด่คณะสงฆ์ นำโดย พระจรัน อนํคโณ สำนักปฏิบัติธรรมอุทยานดงยาง จาริกธุดงค์เผยแผ่ธรรมเฉลิมพระเกียรติฯ ซึ่งเป็นการจาริกธุดงค์ของพระสงฆ์ จำนวน 700 รูป ซึ่งเริ่มออกธุดงค์จากวัดพระธาตุผาเงา อำเภอเชียงแสน จังหวัดเชียงราย ผ่านจังหวัดอุตรดิตถ์ และจังหวัดพิษณุโลก พักปักกรดค้างคืนในพื้นที่ อ.นครไทย ตั้งแต่วันที่ 28 ธันวาคม 2565 โดยเรื่อยมาจากตำบลบ่อภาค อำเภอชาติตระการ บ้านน้ำกุ่ม ตำบลนครชุม บ้านนาบัว ต.นาบัว อำเภอนครไทย เพื่อถวายเป็นพระกุศลถวายพระพรแด่สมเด็จพระเจ้าลูกเธอเจ้าฟ้าพัชรกิติยาภา นเรนทิราเทพยวดี กรมหลวงราชสาริณีสิริพัชร มหาวัชรราชธิดา ให้ทรงให้หายจากพระอาการประชวร
3. จังหวัดสกลนคร ที่หนองหานบริเวณท่าน้ำวัดมหาพรหมโพธิราช ตำบลเหล่าปอแดง อำเภอเมือง จังหวัดสกลนคร นางจุรีรัตน์ เทพอาสน์ ผู้ว่าราชการจังสกลนคร เป็นประธานในการปล่อยพันธุ์สัตว์น้ำจำนวน 450,999 ตัว เพื่อถวายพระพรแด่ สมเด็จพระเจ้าลูกเธอ เจ้าฟ้าพัชรกิตติยาภา นเรนทิราเทพยวดี กรมหลวงราชสาริณีสิริพัชร มหาวัชรราชธิดา โดยมี นายเจนณรงค์ ทองอยู่ ผู้อำนวยการโครงการชลประทานสกลนคร สำนักงานประมง และหน่วยงานในสังกัดกรมประมงเข้าร่วมกิจกรรม
4. จังหวัดนนทบุรี ที่วัดช่องลม ต.บ้านใหม่ อ.ปากเกร็ด จ.นนทบุรี พ.อ.เนตรรัตนะ จุลเนตร ผบ.กองพันระวังป้องกันกองบัญชาการกองทัพไทย นำทหารจำนวน 9 นาย และพลเรือน จำนวน 1 คน เข้าพิธีปลงผมนาค พิธีเจริญพุทธมนต์ ในพิธีบรรพชาอุปสมบทหมู่พระสงฆ์ 10 รูป เพื่อเป็นการถวายพระพรแด่สมเด็จพระเจ้าลูกเธอ เจ้าฟ้าพัชรกิติยาภา นเรนทิราเทพยวดี กรมหลวงราชสาริณีสิริพัชร มหาวัชรราชธิดา ให้ทรงหายจากอาการพระประชวร และทรงมีพระพลานามัยแข็งแรงในเร็ววัน
5. จังหวัดเชียงใหม่ นายวัชรพงศ์ ฝั้นติ๊บ ผู้อำนวยการวิทยาลัยเทคนิคเชียงใหม่ ประธานอาชีวศึกษาจังหวัดเชียงใหม่ จัดพิธีทำบุญตักบาตร ข้าวสาร อาหารแห้ง บำเพ็ญกุศลเพื่อถวายพระพรแด่สมเด็จพระเจ้าลูกเธอเจ้าฟ้าพัชรกิติยาภา นเรนทิราเทพยวดี กรมหลวงราชสาริณีสิริพัชร มหาวัชรราชธิดา ให้ทรงหายจากพระอาการประชวร
6. จังหวัดภูเก็ต นายกฤษณะ ทิพยจันทร์ ผู้บัญชาการเรือนจำจังหวัดภูเก็ต เป็นประธานฝ่ายฆราวาส ในการประกอบพิธีปลงผมนาค งานอุปสมบทหมู่ เพื่อถวายเป็นพระกุศลแด่สมเด็จพระเจ้าลูกเธอ เจ้าฟ้าพัชรกิติยาภา นเรนทิราเทพยวดี กรมหลวงราชสาริณีสิริพัชร มหาวัชรราชธิดา ณ ลานธรรมเฉลิมพระเกียรติ วัดเทพวนาราม (วัดม่าหนิก) ตำบลศรีสุนทร อำเภอถลาง จังหวัดภูเก็ต โดยมี พระครูพรหมประภัสสร (เศวก อาภัสสโร) รองเจ้าคณะจังหวัดภูเก็ต เจ้าอาวาสวัดเทพวนาราม เป็นประธานฝ่ายสงฆ์
7. จังหวัดพะเยา ที่ศูนย์การเรียนตํารวจตระเวนชายแดนอินทรีอาสา (บ้านห้วยปุ้ม) อ.เชียงคํา รศ.ดร.สุภกร พงศบางโพธิ์ อธิการบดี ม.พะเยา พร้อมด้วย ผู้บริหาร และนักศึกษาลงพื้นที่ช่วยเหลือพัฒนาคุณภาพชีวิตนักเรียนในถิ่นทุรกันดาร ภายใต้โครงการ UP CSV สู่ชุมชน โดยคณะทันตแพทยศาสตร์ ม.พะเยา ร่วมกับ ศูนย์ทันตกรรมพระราชทานสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี ได้ให้บริการหน่วยทันตกรรมเคลื่อนที่ และคณะพลังงานและสิ่งแวดล้อม ร่วมกับการไฟฟ้าส่วนภูมิภาคติดตั้งระบบผลิตไฟฟ้า Solar Rooftop กองกิจการนิสิตและกองอาคารสถานที่ ได้ปรับภูมิทัศน์ สนามกีฬา พร้อมสนับสนุนอุปกรณ์กีฬา โดยคณะแพทยศาสตร์ รพ.มหาวิทยาลัยพะเยา ได้มาบริการตรวจสุขภาพให้กับนักเรียนและคนในชุมชน นอกจากนี้ กองกิจการนิสิตและสถาบันนวัตกรรมการเรียนรู้ สนับสนุนมอบอุปกรณ์การเรียน สิ่งของอุปโภค บริโภค เพื่อน้อมถวายเป็นพระกุศลแด่ สมเด็จพระเจ้าลูกเธอ เจ้าฟ้าพัชรกิติยาภา นเรนทิราเทพยวดี กรมหลวงราชสาริณีสิริพัชร มหาวัชรราชธิดา ให้พระองค์ทรงหายจากพระอาการประชวรโดยเร็ว
8. จังหวัดสมุทรสงคราม นายบัณฑิต นราภักดิ์ ปลัดอำเภอหัวหน้ากลุ่มงานบริหารงานปกครอง พร้อมด้วย นายนาวิน ศรีสินอำไพ ปลัดอำเภอประจำตำบลบางแค เจ้าหน้าที่ปกครอง สมาชิก อส. ร่วมกับนายกองค์การบริหารส่วนตำบลบางแค พร้อมด้วยคณะผู้บริหาร บุคลากร สรรพากรอำเภออัมพวา กำนัน ผู้ใหญ่บ้านตลอดจนพสกนิกรชาวตำบลบางแค ทุกหมู่เหล่า ร่วมพิธีสวดเจริญพระพุทธมนต์และเจริญจิตตภาวนา เพื่อถวายเป็นพระกุศลถวายพระพรแด่สมเด็จพระเจ้าลูกเธอ เจ้าฟ้าพัชรกิติยาภา นเรนทิราเทพยวดี กรมหลวงราชสาริณีสิริพัชร มหาวัชรราชธิดา ให้พระองค์ทรงหายจากพระอาการประชวรโดยเร็ว
9. จังหวัดอุดรธานี นายวันชัย คงเกษม ผู้ว่าราชการจังหวัดอุดรธานี พร้อมด้วย นางนงรัตน์ คงเกษม นายกเหล่ากาชาดจังหวัดอุดรธานี รองผู้ว่าราชการจังหวัดอุดรธานีทั้ง 4 คน พร้อมภริยา หัวหน้าส่วนราชการ ประชาชนชาวอุดรธานี ประกอบพิธีเจริญพระพุทธมนต์ เจริญจิตตภาวนา เพื่อถวายพระพรแด่ สมเด็จพระเจ้าลูกเธอเจ้าฟ้าพัชรกิติยาภา นเรนทิราเทพยวดี กรมหลวงราชสาริณีสิริพัชร มหาวัชรราชธิดา ให้ทรงหายจากพระอาการประชวร มีสุขภาพพลานามัยแข็งแรงโดยเร็ววัน โดยมีพระธรรมวิมลมุนี เจ้าคณะจังหวัดอุดรธานี (ม) เจ้าอาวาสวัดมัชฌิมาวาส เป็นประธานสงค์ นำคณะสงฆ์ ร่วมประกอบพิธี ที่ศาลาบุญสิงห์ วัดมัชฌิมาวาส พระอารามหลวง ตำบลหมากแข้ง อำเภอเมืองอุดรธานี
10. จังหวัดพระนครศรีอยุธยา นายนิวัฒน์ รุ่งสาคร ผู้ว่าราชการจังหวัดพระนครศรีอยุธยา มอบหมายให้ นายกกชัย ฉายรัศมีกุล รองผู้ว่าราชการจังหวัดพระนครศรีอยุธยา เป็นประธานฝ่ายฆราวาส พระธรรมรัตนมงคล เจ้าคณะจังหวัดพระนครศรีอยุธยา เจ้าอาวาสวัดพนัญเชิงวรวิหาร เป็นประธานฝ่ายสงฆ์ โดยมี หัวหน้าส่วนราชการพลเรือน ทหาร ตำรวจ คณะผู้บริหารหน่วยงาน และพุทธศาสนิกชนทุกหมู่เหล่า ร่วมพิธีพร้อมกันทั้ง 16 อำเภอ นำพุทธศาสนิกชนทุกหมู่เหล่า ร่วมใจประกอบพิธีเจริญพระพุทธมนต์ เจริญจิตตภาวนา ณ วัดพนัญเชิงวรวิหาร อ.พระนครศรีอยุธยา และได้ร่วมลงนามถวายพระพรเบื้องหน้าพระฉายาลักษณ์ และปล่อยปลาหมอหน้าเขียง จำนวน 44 ตัว เพื่อถวายเป็นพระกุศลแด่ สมเด็จพระเจ้าลูกเธอ เจ้าฟ้าพัชรกิติยาภา นเรนทิราเทพวดี กรมหลวงราชสาริณีสิริพัชร มหาวัชรราชธิดา ขอให้ทรงหายจากพระอาการประชวรและมีพระพลานามัยแข็งแรงโดยเร็ววัน

ที่มา : https://www.thaigov.go.th/news/contents/details/63384