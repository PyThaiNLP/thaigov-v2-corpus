รัฐบาลไทย-ข่าวทำเนียบรัฐบาล-รมช.สุนทร มอบนโยบาย ส.ป.ก. เร่งรัดการพัฒนาแหล่งน้ำในพื้นที่เขตปฏิรูปที่ดิน 


วันพุธที่ 4 มกราคม 2566
รมช.สุนทร มอบนโยบาย ส.ป.ก. เร่งรัดการพัฒนาแหล่งน้ำในพื้นที่เขตปฏิรูปที่ดิน
รมช.สุนทร มอบนโยบาย ส.ป.ก. เร่งรัดการพัฒนาแหล่งน้ำในพื้นที่เขตปฏิรูปที่ดิน ทั้งเน้นการเทคโนโลยี นวัตกรรมใหม่ๆ เข้ามาใช้พัฒนาชีวิตเกษตรกร ให้เกษตรกรอยู่ได้ด้วยตนเองอย่างมั่งคงยั่งยืน
วันนี้ (4 มกราคม 2566) เวลา 10.00 น. ณ ห้องประชุมไชยยงค์ ชูชาติ สำนักงานการปฏิรูปที่ดินเพื่อเกษตรกรรม (ส.ป.ก.) กรุงเทพฯนายสุนทร ปานแสงทอง รัฐมนตรีช่วยว่าการกระทรวงเกษตรและสหกรณ์ เปิดเผยภายหลังมอบนโยบาย แนวทางการดำเนินงานของสำนักงานการปฏิรูปที่ดินเพื่อเกษตรกรรม (ส.ป.ก.) โดยมีนายเศรษฐเกียรติ กระจ่างวงษ์ รองปลัดกระทรวงเกษตรและสหกรณ์ นายวิณะโรจน์ ทรัพย์ส่งสุข เลขาธิการสำนักงานการปฏิรูปที่ดินเพื่อเกษตรกรรม ข้าราชการและเจ้าหน้าที่ในสำนักงานการปฏิรูปที่ดินเพื่อเกษตรกรรม (ส.ป.ก.) เข้าร่วม ว่า สำนักงานการปฏิรูปที่ดินเพื่อเกษตรกรรม (ส.ป.ก.) ถือเป็นหน่วยงานที่สำคัญในการคุ้มครองพื้นที่เกษตรกรรมของประเทศ อีกทั้งยังเป็นหน่วยงานหลักในการจัดหาที่ดินทำกินให้กับเกษตรกรที่ประสงค์มีที่ดินทำกินเป็นของตนเอง รวมถึงผู้ยากไร้ และผู้ไร้ที่ดินทำกิน ทั้งพัฒนากระบวนงานจัดที่ดินที่มีการปรับปรุงให้มีการบริการที่รวดเร็ว เพื่อลดภาระค่าใช้จ่ายให้กับเกษตรกร รวมถึงการแก้ไขกฎหมาย ถือว่าเป็นการกำหนดนโยบายที่ชัดเจน และก่อให้เกิดประโยชน์ต่อเกษตรกรอย่างแท้จริง
“การพัฒนาโครงสร้างพื้นฐานของสำนักงานการปฏิรูปที่ดินเพื่อเกษตรกรรม (ส.ป.ก.) ควรเร่งรัดการพัฒนาแหล่งน้ำเพื่อการเกษตรให้ครอบคลุมพื้นที่เขตปฏิรูปที่ดินให้มากที่สุด ไม่ว่าจะเป็นแหล่งน้ำผิวดินและใต้ดิน สระน้ำเพื่อการเกษตรประจำไร่นาหรือการขุดเจาะบ่อบาดาลพร้อมหอถังสูงระบบโซล่าเซลล์ รวมถึงการก่อสร้างฝายชะลอน้ำ ซึ่งจะช่วยให้เกษตรกรได้รับประโยชน์จากการมีแหล่งกักเก็บน้ำและเพิ่มความชุ่มชื้นให้พื้นที่ ทั้งเน้นย้ำการผลิตเกษตรปลอดภัย เป็นการดำเนินงานที่สอดรับกับนโยบายรัฐบาลได้เป็นอย่างดี เพราะจะช่วยให้เกษตรกรปลอดภัย สร้างความเชื่อมั่นให้กับผู้บริโภค และเพิ่มมูลค่าสินค้าเกษตรได้ นอกจากนั้น ยังให้ความสำคัญกับการส่งเสริมให้เกษตรกรสามารถเข้าถึงเทคโนโลยีทางการเกษตร การนำนวัตกรรมใหม่ๆมาเพิ่มประสิทธิภาพการผลิตลดต้นทุนการผลิต ให้เกษตรกรและกลุ่มเกษตรกรสามารถดูแลบริหารจัดการได้เอง อีกประเด็นหนึ่งที่ควรให้ความสำคัญ คือการใช้ข้อมูล Big Data ในการเชื่อมโยงข้อมูลที่เป็นประโยชน์ต่อการพัฒนาเกษตรกร มาใช้ประกอบการดำเนินงาน ซึ่งปัจจุบันมีเทคโนโลยีมีความทันสมัยมากขึ้น ทำให้เข้าถึงข้อมูลที่เป็นประโยชน์ได้ง่าย ซึ่งจะช่วยให้การดำเนินงานต่างๆ สะดวกรวดเร็วยิ่งขึ้น”รมช.สุนทร กล่าว
ด้าน นายวิณะโรจน์ ทรัพย์ส่งสุข เลขาธิการสำนักงานการปฏิรูปที่ดินเพื่อเกษตรกรรม กล่าวเพิ่มเติมว่า สำนักงานการปฏิรูปที่ดินเพื่อเกษตรกรรม (ส.ป.ก.) มีภารกิจที่สำคัญ 4 ด้าน ประกอบด้วย 1) การจัดที่ดิน ส.ป.ก. ได้ดำเนินการจัดที่ดินให้แก่เกษตรกรแล้วกว่า 36 ล้านไร่ ในปัจจุบันได้มีการนำระบบออนไลน์เข้ามาช่วยเพิ่มประสิทธิภาพ และความรวดเร็วในการให้บริการประชาชน พร้อมทั้งพัฒนากระบวนการทำงาน นำเทคโนโลยีดิจิทัลและระบบสารสนเทศมาใช้เพื่อปรับปรุงการให้บริการประชาชน ทั้งที่ศูนย์บริการประชาชนณ สำนักงานและศูนย์บริการประชาชนเคลื่อนที่ โดยพัฒนาระบบการยื่นคำร้องออนไลน์ ระบบรายงานปันสุขเพื่อติดตามสถานะการให้บริการ รวมถึงการเพิ่มช่องทางการสื่อสารโดยมี Line Official ของ ส.ป.ก.จังหวัด 2) การพัฒนาโครงสร้างพื้นฐานในพื้นที่ปฏิรูปที่ดิน ส.ป.ก. มีการบูรณาการร่วมกับหน่วยงานที่เกี่ยวข้อง ภายใต้การทำ MOU กว่า 9 หน่วยงาน เพื่อระดมสรรพกำลังในการขับเคลื่อนงานพัฒนา ทั้งด้านโครงสร้างพื้นฐานเพื่อการเกษตรและการดำรงชีวิตของเกษตรกร 3) การพัฒนาเกษตรกร ส.ป.ก. ให้ความสำคัญกับการพัฒนาเกษตรกรให้เป็นเกษตรกรปราดเปรื่อง เพื่อยกระดับสู่การเป็นผู้ประกอบการธุรกิจเกษตร เน้นการพัฒนาความรู้และทักษะด้านการตลาดออนไลน์ เพิ่มช่องทางการจำหน่ายให้กับเกษตรกร รวมทั้งให้ความสำคัญกับการส่งเสริมการผลิตที่มีคุณภาพ และมีมาตรฐานรองรับโดยตั้งเป้าหมายให้สินค้าเกษตรในเขตปฏิรูปที่ดินมีความปลอดภัยและได้รับการรับรองมาตรฐาน GAP และ 4) การบริหารเงินกองทุนการปฏิรูปที่ดินเพื่อเกษตรกรรม โดยสนับสนุนสินเชื่อเพื่อการเกษตรและสนับสนุนการปฏิรูปที่ดิน รวมถึงการสนับสนุนช่วยเหลือเกษตรกรตามนโยบายรัฐบาล อาทิ เกษตรกรที่ได้รับผลกระทบจากภัยพิบัติหรือโรคระบาด เป็นต้น อีกทั้ง ส.ป.ก. ยังให้ความสำคัญกับการพัฒนาทักษะและความสามารถของบุคลากรในองค์กร ให้สามารถทำงานได้ทุกที่ ทุกเวลา เป็นการ Work form everywhere เพื่อยกระดับคุณภาพชีวิตเกษตรกรในเขตปฏิรูปที่ดินให้อยู่ได้อยู่ดีมีความสุข

ที่มา : https://www.thaigov.go.th/news/contents/details/63407