รัฐบาลไทย-ข่าวทำเนียบรัฐบาล-“ธนกร” ขอบคุณคนไทย-ผู้ประกอบการ ช่วยกันเดินหน้าเศรษฐกิจไทย ปลื้มยอดนักท่องเที่ยวช่วงปีใหม่คึกคัก เล็งขยับจำนวนนักท่องเที่ยวเป้าหมายเพิ่ม แต่ยังเน้นสมดุลเศรษฐกิจคู่ขนานกับสาธารณสุข 


วันพุธที่ 4 มกราคม 2566
04/01/2566
พิมพ์
“ธนกร” ขอบคุณคนไทย-ผู้ประกอบการ ช่วยกันเดินหน้าเศรษฐกิจไทย ปลื้มยอดนักท่องเที่ยวช่วงปีใหม่คึกคัก เล็งขยับจำนวนนักท่องเที่ยวเป้าหมายเพิ่ม แต่ยังเน้นสมดุลเศรษฐกิจคู่ขนานกับสาธารณสุข
“ธนกร” ขอบคุณคนไทย-ผู้ประกอบการ ช่วยกันเดินหน้าเศรษฐกิจไทย ปลื้มยอดนักท่องเที่ยวช่วงปีใหม่คึกคัก เล็งขยับจำนวนนักท่องเที่ยวเป้าหมายเพิ่ม แต่ยังเน้นสมดุลเศรษฐกิจคู่ขนานกับสาธารณสุข
วันที่ 4 มกราคม 2566 นายธนกร วังบุญคงชนะ รัฐมนตรีประจำสำนักนายกรัฐมนตรี เปิดเผยว่า ตนได้รับมอบหมายจากพล.อ.ประยุทธ์ จันทร์โอชา นายกรัฐมนตรี และรัฐมนตรีว่าการกระทรวงกลาโหม ให้ติดตามและสังเกตการณ์บรรยากาศการท่องเที่ยวในช่วงวันหยุดยาวเนื่องในเทศกาลปีใหม่ที่ผ่านมา ซึ่งพบว่าบรรยากาศเป็นไปอย่างคึกคัก โดยตนได้เดินทางไปสักการะพระแก้วมรกต ในพระบรมมหาราชวัง ทำให้ทราบว่า จำนวนนักท่องเที่ยวที่ผ่านมาของวัดพระแก้วในช่วงวันจันทร์-ศุกร์นั้น อยู่ที่ประมาณ 14,000-16,000 คน ขณะที่วันเสาร์-อาทิตย์ อยู่ที่ประมาณ 20,000-22,000 คน แสดงให้เห็นว่า จำนวนนักท่องเที่ยวชาวต่างประเทศเพิ่มขึ้นอย่างชัดเจน ชี้ชัดถึงความสำเร็จในการฟื้นฟูการท่องเที่ยวให้สอดรับกับความปกติถัดไป (Next Normal) และยังตอบรับแคมเปญ “Visit Thailand Year 2022-2023 : Amazing New Chapters” อีกด้วย
“ขอขอบคุณพี่น้องประชาชน ผู้ประกอบการ และทุกภาคส่วน ที่ช่วยกันเดินหน้าเศรษฐกิจไทย ส่งผลให้ภาคอุตสาหกรรมการท่องเที่ยว และภาคบริการ รวมถึงจำนวนนักท่องเที่ยว กลับมาเติบโตเร็วกว่าที่คาดการณ์ ซึ่งหลังจากนี้ รัฐบาล โดยกระทรวงการท่องเที่ยวและกีฬา และการท่องเที่ยวแห่งประเทศไทย จะพิจารณาปรับเพิ่มจำนวนนักท่องเที่ยวเป้าหมายในปี 2566 เพื่อเดินหน้าสร้างความสมดุลทางเศรษฐกิจและสาธารณสุข ตามแนวทางที่ท่านนายกฯ ได้ให้นโยบายไว้” นายธนกร กล่าว

ที่มา : https://www.thaigov.go.th/news/contents/details/63403