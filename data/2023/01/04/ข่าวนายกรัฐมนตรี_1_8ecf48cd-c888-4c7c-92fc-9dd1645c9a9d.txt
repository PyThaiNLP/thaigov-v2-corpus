รัฐบาลไทย-ข่าวทำเนียบรัฐบาล-นายกฯ หารือเอกอัครราชทูตสาธารณรัฐเช็ก กระชับความสัมพันธ์รอบด้าน พร้อมพัฒนาความร่วมมือเพื่อประโยชน์ร่วมกันของทั้งสองฝ่าย


วันพุธที่ 4 มกราคม 2566
04/01/2566
พิมพ์
นายกฯ หารือเอกอัครราชทูตสาธารณรัฐเช็ก กระชับความสัมพันธ์รอบด้าน พร้อมพัฒนาความร่วมมือเพื่อประโยชน์ร่วมกันของทั้งสองฝ่าย
นายกฯ หารือเอกอัครราชทูตสาธารณรัฐเช็ก กระชับความสัมพันธ์รอบด้าน พร้อมพัฒนาความร่วมมือเพื่อประโยชน์ร่วมกันของทั้งสองฝ่าย
วันนี้ (4 มกราคม 2566) เวลา 13.00 น. ณ ห้องสีงาช้าง ตึกไทยคู่ฟ้า ทำเนียบรัฐบาล นายปาเวล ปีเตล (H.E. Mr. Pavel Pitel) เอกอัครราชทูตสาธารณรัฐเช็กประจำประเทศไทย เข้าเยี่ยมคารวะ พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ในโอกาสเข้ารับหน้าที่ ภายหลังเสร็จสิ้น นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยสาระสำคัญ ดังนี้
นายกรัฐมนตรีกล่าวยินดีกับการเข้ารับตำแหน่ง พร้อมอวยพรให้การทำงานประสบแต่ความราบรื่นตลอดการประจำการที่ประเทศไทย ทั้งนี้ ยินดีที่ความสัมพันธ์ทางการทูตระหว่างไทยและสาธารณรัฐเช็กมีความแน่นแฟ้น พร้อมหวังว่า ไทยและเช็กจะร่วมกันพัฒนาความร่วมมือเพื่อผลประโยชน์สำหรับประชาชนของทั้งสองฝ่าย
นายกรัฐมนตรียินดีกับความสำเร็จของการประชุมสุดยอดอาเซียน-สหภาพยุโรป สมัยพิเศษ ในระหว่างที่เช็กเป็นประธานคณะมนตรียุโรป สะท้อนถึงความมุ่งมั่นของทั้งสองภูมิภาคที่จะร่วมมือกันเพื่อแก้ไขปัญหาต่าง ๆ โดยไทยหวังที่จะบรรลุเป้าหมายในการรับมือกับภูมิรัฐศาสตร์และความท้าทายด้านความมั่นคง การเปลี่ยนผ่านสีเขียวเพื่อความยั่งยืน และ การเปลี่ยนผ่านทางดิจิทัล ผ่านความร่วมมืออาเซียน - EU พร้อมขอบคุณเช็กที่สนับสนุนไทยในกรอบ EU มาโดยตลอด นำมาสู่การลงนามความตกลง Thailand - EU PCA ซึ่งจะเป็นพื้นฐานสำคัญที่จะนำไปสู่การเปิดการเจรจา FTA กับ EU รอบใหม่ต่อไป
ด้านเอกอัครราชทูตสาธารณรัฐเช็ก ขอบคุณสำหรับการอนุญาตให้เข้าพบในวันนี้ ยินดีที่ได้มาดำรงตำแหน่งที่ประเทศไทย พร้อมปฏิบัติหน้าที่เพื่อยกระดับความสัมพันธ์ระหว่างทั้งสองประเทศในทุกระดับ และทุกมิติ ซึ่งจากความสัมพันธ์ และความร่วมมือที่มีมาอย่างยาวนานระหว่างกัน เชื่อมั่นว่าความร่วมมือระหว่างกันในอนาคตจะแน่นแฟ้นมากยิ่งขึ้นต่อไป
โอกาสนี้ ทั้งสองฝ่ายยังได้หารือในประเด็นต่าง ๆ ดังนี้
ทั้งสองฝ่ายพร้อมผลักดันความร่วมมือในด้านต่าง ๆ ให้บรรลุผลอย่างเป็นรูปธรรมโดยเร็ว อาทิ ความร่วมมือการทูตด้านอวกาศ ยานยนต์ ด้านความมั่นคง และสาธารณสุข เป็นต้น ซึ่งนายกรัฐมนตรีหวังว่า ไทยและเช็กจะสามารถจัดการประชุมคณะกรรมาธิการร่วมว่าด้วยความร่วมมือด้านเศรษฐกิจ (Joint Commission on Economic Cooperation: JEC) ครั้งที่ 3 ได้ในโอกาสแรก เพื่อหารือแนวทางส่งเสริมความร่วมมือที่มีอยู่เดิม และความร่วมมือในสาขาใหม่ ๆ ที่มีศักยภาพร่วมกัน
ในด้านเศรษฐกิจและการลงทุน นายกรัฐมนตรีเชื่อว่า ทั้งสองฝ่ายยังมีศักยภาพสามารถเพิ่มพูนการค้าระหว่างกันได้อีกมาก พร้อมเชิญชวนนักลงทุนจากเช็กเข้ามาลงทุนในเขต EEC ในอุตสาหกรรมที่มีศักยภาพสูง ด้านเอกอัครราชทูตฯ กล่าวเห็นพ้องว่า ไทยและเช็กยังมีความร่วมมือที่สามารถพัฒนาระหว่างกันได้อีกมาก ซึ่งเช็กมีศักยภาพและความเชี่ยวชาญในหลายด้าน และพร้อมที่เพิ่มพูนการลงทุนในไทย ที่ถือเป็นตลาดที่มีศักยภาพ
ทั้งสองฝ่ายต่างหวังที่จะส่งเสริมด้านการท่องเที่ยวระหว่างกัน โดยไทยยินดีที่เป็นแหล่งท่องเที่ยวยอดนิยมของชาวเช็ก เชิญชวนนักท่องเที่ยวชาวเช็กเดินทางมาเที่ยวไทยมากขึ้น ทั้งนี้ เพื่อสานต่อความร่วมมือด้านการท่องเที่ยวและกระตุ้นเศรษฐกิจ นายกรัฐมนตรีหวังว่าทั้งสองฝ่ายจะสามารถจัดการประชุมคณะอนุกรรมการด้านการท่องเที่ยวได้ในปี 2566 คู่ขนานกับการประชุม JEC ไทย-เช็ก ครั้งที่ 3
โอกาสนี้ นายกรัฐมนตรีได้ขอให้เช็กสนับสนุนการเป็นเจ้าภาพจัดงานเอ็กซ์โปวาระพิเศษ ในปี ค.ศ. 2028 ที่จังหวัดภูเก็ต ของไทย ซึ่งการเลือกตั้งจะมีขึ้น ณ กรุงปารีส ในเดือนมิถุนายน 2566 นี้

ที่มา : https://www.thaigov.go.th/news/contents/details/63401