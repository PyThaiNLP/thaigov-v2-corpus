รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯ ขอบคุณ และชื่นชมผลสำเร็จนักกีฬายกน้ำหนักไทย ได้รับรวม 9 เหรียญทอง จาก 3 นักกีฬา พร้อมกับรับรางวัลทีมคะแนนรวมอันดับ 1 นำชื่อเสียงมาสู่ประเทศไทย


วันพุธที่ 4 มกราคม 2566
04/01/2566
พิมพ์
โฆษกรัฐบาลเผย นายกฯ ขอบคุณ และชื่นชมผลสำเร็จนักกีฬายกน้ำหนักไทย ได้รับรวม 9 เหรียญทอง จาก 3 นักกีฬา พร้อมกับรับรางวัลทีมคะแนนรวมอันดับ 1 นำชื่อเสียงมาสู่ประเทศไทย
โฆษกรัฐบาลเผย นายกฯ ขอบคุณ และชื่นชมผลสำเร็จนักกีฬายกน้ำหนักไทย ได้รับรวม 9 เหรียญทอง จาก 3 นักกีฬา พร้อมกับรับรางวัลทีมคะแนนรวมอันดับ 1 นำชื่อเสียงมาสู่ประเทศไทย
วันที่ 4 มกราคม 2566 นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ชื่นชมความสำเร็จของนักกีฬายกน้ำหนักไทย ที่ภายหลังเสร็จสิ้นการแข่งขัน 7th Qatar Cup ที่กรุงโดฮา ประเทศกาตาร์ ระหว่างวันที่ 30 ธันวาคม 2565 ถึง 4 มกราคม 2566 นักกีฬาไทยประสบความสำเร็จ ได้รับทั้งสิ้น 9 เหรียญทอง พร้อมกับรับรางวัลทีมคะแนนรวมอันดับ 1
โฆษกประจำสำนักนายกรัฐมนตรีกล่าวว่า ผลการแข่งขันเมื่อวานนี้ (3 มกราคม 2566) รุ่งสุริยา ปัญญะ รุ่นมากกว่า 109 กิโลกรัมชาย ไม่ทำให้กองเชียร์ผิดหวัง ได้รับมาเพิ่มอีก 3 เหรียญทอง เมื่อรวมกับ 6 เหรียญทองก่อนหน้า ซึ่งเป็นเหรียญทองจาก สุรจนา คำเบ้า ในรุ่น 49 กิโลกรัมหญิง 3 เหรียญทอง และ สิริยากร ไขพันดุง ในรุ่น 81 กิโลกรัมหญิง 3 เหรียญทอง ทำให้รวมทั้งสิ้นไทยได้รับ 9 เหรียญทอง และได้รับรับรางวัลทีมคะแนนรวมอันดับ 1
“นายกรัฐมนตรีชื่นชมผลงานนักกีฬายกน้ำหนักไทย เป็นอีกครั้งที่นักกีฬายกน้ำหนักไทยสร้างชื่อเสียงให้ประเทศ และประชาชนไทย ซึ่งจากการแข่งขันที่ผ่านมาในหลายๆ รายการ ได้พิสูจน์แล้วว่า นักกีฬายกน้ำหนักไทย มีศักยภาพทัดเทียมนานาชาติ โดยนายกรัฐมนตรีได้ขอบคุณนักกีฬาทุกคน ผู้ฝึกสอน และผู้มีส่วนร่วมในการแข่งขัน ที่ช่วยกันทุ่มเท แรงกายแรงใจ ในการฝึกซ้อม พัฒนาทักษะ จนประสบความสำเร็จในการแข่งขันนี้” นายอนุชาฯ กล่าว

ที่มา : https://www.thaigov.go.th/news/contents/details/63383