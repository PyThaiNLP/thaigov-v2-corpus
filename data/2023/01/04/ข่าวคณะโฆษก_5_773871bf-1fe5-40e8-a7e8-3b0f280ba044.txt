รัฐบาลไทย-ข่าวทำเนียบรัฐบาล-รองนายกฯ อนุทิน เตรียมนั่งหัวโต๊ะประชุมหน่วยงานเกี่ยวข้องสาธารณสุข คมนาคม ท่องเที่ยว ต่างประเทศ บูรณาการมาตรการรับผู้เดินทางจากประเทศจีน 5 ม.ค. นี้ ย้ำนโยบายฟื้นฟูเศรษฐกิจ


วันพุธที่ 4 มกราคม 2566
04/01/2566
พิมพ์
รองนายกฯ อนุทิน เตรียมนั่งหัวโต๊ะประชุมหน่วยงานเกี่ยวข้องสาธารณสุข คมนาคม ท่องเที่ยว ต่างประเทศ บูรณาการมาตรการรับผู้เดินทางจากประเทศจีน 5 ม.ค. นี้ ย้ำนโยบายฟื้นฟูเศรษฐกิจ
รองนายกฯ อนุทิน เตรียมนั่งหัวโต๊ะประชุมหน่วยงานเกี่ยวข้องสาธารณสุข คมนาคม ท่องเที่ยว ต่างประเทศ บูรณาการมาตรการรับผู้เดินทางจากประเทศจีน 5 ม.ค. นี้ ย้ำนโยบายฟื้นฟูเศรษฐกิจพร้อมควบคุมโรคให้มีประสิทธิภาพ
วันที่ 4 มกราคม 2566 น.ส.ไตรศุลี ไตรสรณกุล รองโฆษก ประจำสำนักนายกรัฐมนตรี กล่าวว่า ในวันที่ 5 ม.ค. 65 นายอนุทิน ชาญวีรกูล รองนายกรัฐมนตรีและรมว.สาธารณสุข จะเป็นประธานในการประชุมเตรียมความพร้อมรับผู้เดินทางเข้าประเทศจากสาธารณรัฐประชาชนจีน ที่ทำเนียบรัฐบาล โดยจะมีหน่วยงานที่เกี่ยวข้องเข้าร่วม อาทิ กระทรวงสาธารณสุข กระทรวงการท่องเที่ยวและกีฬา กระทรวงคมนาคม และกระทรวงการต่างประเทศ
โดยการประชุมจะหารือถึงมาตรการต่างๆ ที่แต่ละหน่วยงานได้เตรียมการกรณีที่จะมีผู้เดินทางมาจากจีนมากขึ้นภายหลังทางการจีนได้มีนโยบายทยอยผ่อนคลายมาตรการควบคุมโควิด19 ที่จะเริ่มตั้งแต่วันที่ 8 ม.ค. 66 เป็นต้นไป ซึ่งในการประชุมนายอนุทินจะได้ชี้แจงถึงภาพรวมนโยบายของรัฐบาล และหารือเพื่อให้เกิดการบูรณาการการทำงานของแต่ละหน่วยงานอย่างรอบด้านและรัดกุม ให้ประเทศไทยสามารถอำนวยความสะดวกแก่ผู้เดินทาง ไปพร้อมกับการสามารถเฝ้าระวังโรคอย่างมีประสิทธิภาพ
“พล.อ.ประยุทธ์ จันทร์โอชา นายกรัฐมนตรีและรมว.กลาโหม ได้ให้แนวทางไว้ตั้งแต่ได้รับรายงานกรณีที่ทางการจีนจะผ่อนคลายการเดินทางเข้า-ออกประเทศ ให้ทุกหน่วยงานที่เกี่ยวข้องเตรียมการ วางมาตรการรองรับ และประสานการทำงานอย่างรอบด้าน เนื่องจากคาดว่าผู้เดินทางจากจีนจะเพิ่มขึ้นต่อเนื่องในระยะต่อไป ให้มีการดูแลให้สมดุลระหว่างการฟื้นฟูเศรษฐกิจและควบคุมโรคที่มีประสิทธิภาพ”น.ส.ไตรศุลี กล่าว
น.ส.ไตรศุลี กล่าวว่า  การประชุมในวันที่ 5 ม.ค. 65 จะมีการพิจารณาในหลายหัวข้อ อาทิ กระทรวงสาธารณสุขจะเสนอมาตรการด้านสาธารณสุขในการป้องกันควบคุมโรคโควิด19 สำหรับผู้เดินทางจากประเทศจีน   และมีการรายงานถึงสถานการณ์โรคโควิด19 ทั่วโลกในปัจจุบัน ขณะที่หน่วยงานอื่นๆ จะรายการการเตรียมความพร้อมแต่ละด้าน ประกอบด้วยการะทรวงการท่องเที่ยวและกีฬา รายงานถึงการเตรียมความพร้อมของภาคอุตสาหกรรมท่องเที่ยวไทย และ แนวทางการให้ความช่วยเหลือกรณีนักท่องเที่ยวจีนติดเชื้อโควิด19
กระทรวงคมนาคม จะรายงานถึงการเตรียมพร้อมเพื่อรองรับการเดินทางเข้าประเทศไทยของผู้เดินทางจากประเทศจีนผ่านช่องทางต่างๆ โดยเฉพาะช่องทางท่าอากาศยานซึ่งจะเป็นช่องทางหลักของการเดินทางเข้า และกระทรวงการต่างประเทศจะรายงานถึงการเตรียมระบบรองรับการขอวีซ่าของนักท่องเที่ยวจีน และแนวทางการขยายเวลาอนุญาตการเข้าราชอาณาจักร กรณีติดเชื้อโควิด-19 ก่อนกลับประเทศ

ที่มา : https://www.thaigov.go.th/news/contents/details/63392