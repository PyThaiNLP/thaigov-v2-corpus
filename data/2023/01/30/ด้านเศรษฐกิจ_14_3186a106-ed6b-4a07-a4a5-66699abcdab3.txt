รัฐบาลไทย-ข่าวทำเนียบรัฐบาล-​รองปลัด กษ. เป็นประธานการประชุมหารือแนวทางการสำรวจโรคใบด่างมันสำปะหลัง


วันจันทร์ที่ 30 มกราคม 2566
​รองปลัด กษ. เป็นประธานการประชุมหารือแนวทางการสำรวจโรคใบด่างมันสำปะหลัง
​รองปลัด กษ. เป็นประธานการประชุมหารือแนวทางการสำรวจโรคใบด่างมันสำปะหลัง
นายอภัย สุทธิสังข์ รองปลัดกระทรวงเกษตรและสหกรณ์ เป็นประธานการประชุมหารือแนวทางการสำรวจโรคใบด่างมันสำปะหลัง ณ ห้องประชุมสำนักตรวจราชการ 1403 โดยมีเรื่องที่สำคัญในการประชุมคือ 1) สถานการณ์การระบาดของโรคใบด่างมันสำปะหลัง ในพื้นที่ 15 จังหวัด รวม 80,528 ไร่ คิดเป็นร้อยละ 0.952 ของพื้นที่เพาะปลูก โดยขอให้มีการทบทวนข้อมูลพื้นที่ระบาดในจังหวัดที่มีการระบาดสูงสุด 2 ลำดับแรก ได้แก่ จังหวัดนครราชสีมาและจังหวัดกาญจนบุรี 2) แนวทางการสำรวจโรคใบด่างมันสำปะหลังจากการหารือร่วมกับรัฐมนตรีว่าการกระทรวงเกษตรและสหกรณ์ เมื่อวันอังคารที่ 1 พฤศจิกายน 2565 โดยให้หน่วยงานที่เกี่ยวข้องรวบรวมข้อมูลพื้นที่ระบาด ผ่านระบบรายงาน report-ppsf.doae.go.th รวบรวม วิเคราะห์ สรุป และรายงานสถานการณ์ให้ผู้บริหารกระทรวงเกษตรและสหกรณ์ทราบ
3) ข้อเสนอแนะการจัดการแปลงปลูกมันสำปะหลัง จากที่ประชุม แบ่งเป็น 3 ระดับคือ
3.1) กรณีพื้นที่ไม่พบการระบาด (พื้นที่สีเขียว) : ตรวจแปลงสม่ำเสมอ ไม่นำต้นพันธุ์จากพื้นที่อื่นมาปลูก กำจัดแมลงหวี่ขาวยาสูบเพื่อเป็นแหล่งผลิตต้นพันธุ์สะอาด
3.2) กรณีพบการระบาดของโรคน้อย (พื้นที่สีเหลือง) : ตรวจแปลงสม่ำเสมอ เพื่อพบต้นเป็นโรคให้ถอนทำลายทันที เพื่อควบคุมการระบาดให้อยู่ในระดับต่ำ ห้ามนำต้นพันธุ์จากแหล่งนี้ไปปลูกที่อื่น แต่สามารถคัดเลือกต้นที่ไม่เป็นโรคมาปลูกในพื้นที่เดิมได้ หากหาต้นพันธุ์สะอาดจากแหล่งอื่นไม่ได้
3.3) กรณีพบการระบาดของโรคมาก (พื้นที่สีแดง) : ให้ตัดวงจรการแพร่ระบาดของโรคโดยกำจัดต้นมันสำปะหลังที่เป็นโรคในแปลงให้สิ้นซาก และพักแปลงปลูก 2-3 เดือน ที่สำคัญห้ามเคลื่อนย้ายท่อนพันธุ์ออกนอกพื้นที่

ที่มา : https://www.thaigov.go.th/news/contents/details/64350