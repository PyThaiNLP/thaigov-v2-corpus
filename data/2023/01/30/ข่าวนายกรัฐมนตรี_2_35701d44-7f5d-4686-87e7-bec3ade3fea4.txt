รัฐบาลไทย-ข่าวทำเนียบรัฐบาล-นายกฯ ติดตามการขับเคลื่อนระบบบริหารจัดการข้อมูล การพัฒนาคนแบบชี้เป้าในระดับพื้นที่ จ.นครสวรรค์ ย้ำรัฐบาลมุุ่งมั่นแก้ไขปัญหาความยากจนอย่างเป็นระบบ 


วันจันทร์ที่ 30 มกราคม 2566
30/01/2566
พิมพ์
นายกฯ ติดตามการขับเคลื่อนระบบบริหารจัดการข้อมูล การพัฒนาคนแบบชี้เป้าในระดับพื้นที่ จ.นครสวรรค์ ย้ำรัฐบาลมุุ่งมั่นแก้ไขปัญหาความยากจนอย่างเป็นระบบ
นายกฯ ติดตามการขับเคลื่อนระบบบริหารจัดการข้อมูล การพัฒนาคนแบบชี้เป้าในระดับพื้นที่ จ.นครสวรรค์ ย้ำรัฐบาลมุุ่งมั่นแก้ไขปัญหาความยากจนอย่างเป็นระบบ ให้ความสำคัญกับการแก้ไขปัญหาระดับฐานราก เพื่อให้ประชาชนมีคุณภาพชีวิตที่ดีขึ้น
นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรีเปิดเผยว่า วันนี้ (30 มกราคม 2566) เวลา 11.50 น. ณ วัดดงแม่ศรีเมือง ตำบลตาสัง อำเภอบรรพตพิสัย จังหวัดนครสวรรค์ พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม พร้อมคณะ ติดตามการขับเคลื่อนระบบบริหารจัดการข้อมูลการพัฒนาคนแบบชี้เป้าในระดับพื้นที่ โดยจังหวัดนครสวรรค์มีความโดดเด่นในด้านกาารแก้ไขปัญหาความยากจนให้กับชาวบ้านไปแล้วกว่า 16,987 ครัวเรือนตามเป้าหมายในปีงบประมาณ 2565 รวมทั้งบทบาทของภาคีการพัฒนาต่าง ๆ ที่เกี่ยวข้องในพื้นที่ที่มีความเข้มแข็ง ประกอบด้วย สถาบันการศึกษา สถาบันศาสนา ชุมชนและภาคเอกชนในพื้นที่ ในการสนับสนุนข้อมูลเชิงวิชาการ ข้อมูลเชิงลึกของพื้นที่ การดำเนินการในระดับชุมชน และการสร้างและสนับสนุนกิจกรรมทางสังคม
โอกาสนี้ นายกรัฐมนตรีได้สักการะหลวงพ่อโต และนมัสการพระครูนิวาสบุญญากร เจ้าอาวาสวัดดงแม่ศรีเมือง ณ วิหารหลวงพ่อโต พร้อมรับฟังบรรยายสรุปการบริหารจัดการน้ำเพื่อการเกษตร (บึงบอน) และโครงการเพิ่มประสิทธิภาพการบริหารจัดการน้ำ “บึงบอน” อำเภอบรรพตพิสัย
จากนั้น นายกรัฐมนตรีได้พบปะประชาชนในพื้นที่กว่า 4,000 คน โดยนายกรัฐมนตรีได้กล่าวตอนหนึ่งว่า รัฐบาลมีความมุุ่งมั่นในการแก้ไขปัญหาความยากจนอย่างเป็นระบบ ให้ความสำคัญกับการแก้ไขปัญหาในระดับฐานรากเพื่อให้ประชาชนมีคุณภาพชีวิตที่ดีขึ้น มีความเข้มแข็งสามารถช่วยเหลือตัวเองได้อย่างยั่งยืน ขอชื่นชมจังหวัดนครสวรรค์ที่สามารถแก้ไขปัญหาความยากจนให้กับประชาชนในพื้นที่ตามนโยบายของรัฐบาล และข้อสั่งการของนายกรัฐมนตรี ที่มุ่งเน้นให้ส่วนราชการทุกหน่วยงานดูแลประชาชนทุกสาขาอาชีพให้ดีที่สุด ให้มีรายได้เพิ่มขึ้น จะต้องไม่หยุดสร้างรายได้ โดยเฉพาะรายได้จากการเกษตรจะต้องปรับเปลี่ยนเป็นการทำเกษตรสมัยใหม่ รัฐบาลมุ่งแก้ไขปัญหามาโดยตลอด ไม่ว่าจะเป็นเรื่องของราคาสินค้า และการลดต้นทุนการผลิต ราคาปุ๋ย ซึ่งรัฐบาลพยายามจะแก้ไขปัญหามาอย่างต่อเนื่อง
นายกรัฐมนตรียืนยันการแก้ไขปัญหาบนความขาดแคลน และความขัดแย้งไม่สามารถแก้ไขปัญหาอะไรได้ จะต้องอาศัยความรัก ความร่วมมือของทุกคนช่วยเหลือซึ่งกันและกันในการแก้ไขปัญหาบนความร่วมใจของทุกภาคส่วน รัฐบาลพร้อมทำทุกอย่างให้ประเทศไทยเดินไปข้างหน้า วันนี้รู้สึกเห็นใจประชาชน หลายคนยังมีหนี้สิน แต่หลายคนก็มีคุณภาพชีวิตที่ดี ขอให้ทุกคนมีจิตใจที่เอื้อเฟื้อต่อกันและกัน อยู่ร่วมกันอย่างสันติ เคารพกฎหมาย เคารพกติกา รัฐบาลจะดูแลอย่างดีที่สุดภายใต้งบประมาณที่มีอยู่อย่างจำกัด สิ่งสำคัญทุกคนต้องมีรอยยิ้ม รอยยิ้มแห่งสยาม รอยยิ้มแห่งความประทับใจ
จากนั้น นายกรัฐมนตรีได้เดินทักทายประชาชนที่มาให้การต้อนรับอย่างเป็นกันเอง ท่ามกลางบรรยากาศที่อบอุ่น

ที่มา : https://www.thaigov.go.th/news/contents/details/64334