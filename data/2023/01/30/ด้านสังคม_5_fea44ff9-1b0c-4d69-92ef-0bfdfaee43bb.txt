รัฐบาลไทย-ข่าวทำเนียบรัฐบาล-โฆษก สธ. เตือนอย่าหลงเชื่อเพจมิจฉาชีพใช้โลโก้กระทรวงฯ อ้างช่วยคนอยู่บ้านทำงานออนไลน์


วันจันทร์ที่ 30 มกราคม 2566
โฆษก สธ. เตือนอย่าหลงเชื่อเพจมิจฉาชีพใช้โลโก้กระทรวงฯ อ้างช่วยคนอยู่บ้านทำงานออนไลน์
โฆษกกระทรวงสาธารณสุข เตือนประชาชนอย่าหลงเชื่อกลุ่มมิจฉาชีพทำเพจเฟซบุ๊กใช้โลโก้กระทรวงสาธารณสุข โฆษณาชวนเชื่ออ้าง สธ.เปิดโอกาสให้คนเลี้ยงลูกอยู่บ้านทำงานออนไลน์ รายได้วันละหลายพัน ย้ำ สธ.ไม่มีการจ้างงานออนไลน์
โฆษกกระทรวงสาธารณสุข เตือนประชาชนอย่าหลงเชื่อกลุ่มมิจฉาชีพทำเพจเฟซบุ๊กใช้โลโก้กระทรวงสาธารณสุข โฆษณาชวนเชื่ออ้าง สธ.เปิดโอกาสให้คนเลี้ยงลูกอยู่บ้านทำงานออนไลน์ รายได้วันละหลายพัน ย้ำ สธ.ไม่มีการจ้างงานออนไลน์ หากพบขอให้แจ้งเบาะแสกับกองบังคับการปราบปรามการกระทำความผิดเกี่ยวกับอาชญากรรมทางเทคโนโลยี เพื่อดำเนินการทางกฎหมายต่อไป
วันนี้ (30 มกราคม 2566) นพ.รุ่งเรือง กิจผาติ หัวหน้าที่ปรึกษาระดับกระทรวง (นพ.ทรงคุณวุฒิ 11) และโฆษกกระทรวงสาธารณสุข กล่าวว่า ขณะนี้มีกลุ่มมิจฉาชีพทำเพจเฟซบุ๊กแอบอ้างใช้โลโก้กระทรวงสาธารณสุขเพื่อสร้างความน่าเชื่อถือ โฆษณาหาคนทำงานออนไลน์ สร้างรายได้เสริม อ้างกระทรวงสาธารณสุขเปิดโอกาสให้คนท้อง แม่ที่ต้องเลี้ยงลูกอยู่บ้านมีรายได้ เพียงกดถูกใจตัวอย่างภาพยนตร์หรือร้านค้าออนไลน์ โดยจะส่งลิงก์ให้แอดไลน์พร้อมตัวอย่างให้ทดลองทำงาน ขอเตือนว่าอย่าหลงเชื่อเด็ดขาด อาจถูกหลอกให้เสียเงินได้ หากพบเพจลักษณะนี้ขอให้ประชาชนพิจารณาถึงความเป็นไปได้อย่างรอบคอบ และหากมีการอ้างอิงถึงหน่วยงานใดขอให้สอบถามกับหน่วยงานนั้นโดยตรง
“กระทรวงสาธารณสุข เป็นหน่วยงานราชการ ไม่มีการจ้างคนทำงานผ่านระบบออนไลน์ ประชาชนสามารถติดตามข้อมูลต่างๆ ได้ผ่านช่องทางออนไลน์ที่เป็นทางการ ได้แก่ เว็บไซต์กระทรวงสาธารณสุข www.moph.go.th หรือเพจเฟซบุ๊กกระทรวงสาธารณสุข และหากพบช่องทางออนไลน์ที่มีการกระทำลักษณะดังกล่าว ขอให้เก็บหลักฐานการติดต่อพูดคุยกับมิจฉาชีพ และแจ้งเบาะแสที่ เว็บไซต์กองบังคับการปราบปรามการกระทำความผิดเกี่ยวกับอาชญากรรมทางเทคโนโลยี เพื่อให้เจ้าหน้าที่ตำรวจดำเนินการกับกลุ่มมิจฉาชีพตามกฎหมาย และแจ้งเตือนไม่ให้ประชาชนหลงเชื่อหรือตกเป็นเหยื่อต่อไป” นพ.รุ่งเรืองกล่าว
****************************** 30 มกราคม 2566

ที่มา : https://www.thaigov.go.th/news/contents/details/64342