รัฐบาลไทย-ข่าวทำเนียบรัฐบาล-นายกรัฐมนตรีตรวจติดตาม การพัฒนาความมั่นคงด้านการพัฒนาคุณภาพชีวิต โรงพยาบาลบรรพตพิสัย จ.นครสวรรค์ ย้ำความปลอดภัยผู้ป่วยเป็นสำคัญ


วันจันทร์ที่ 30 มกราคม 2566
30/01/2566
พิมพ์
นายกรัฐมนตรีตรวจติดตาม การพัฒนาความมั่นคงด้านการพัฒนาคุณภาพชีวิต โรงพยาบาลบรรพตพิสัย จ.นครสวรรค์ ย้ำความปลอดภัยผู้ป่วยเป็นสำคัญ
นายกรัฐมนตรีตรวจติดตาม การพัฒนาความมั่นคงด้านการพัฒนาคุณภาพชีวิต โรงพยาบาลบรรพตพิสัย จ.นครสวรรค์ ย้ำความปลอดภัยผู้ป่วยเป็นสำคัญ
นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรีเปิดเผยว่า วันนี้ (30 มกราคม 2566) เวลา 13.10 น. ณ โรงพยาบาลบรรพตพิสัย ตำบลเจริญผล อำเภอบรรพตพิสัย จังหวัดนครสวรรค์ พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ตรวจติดตามการพัฒนาความมั่นคงด้านการพัฒนาคุณภาพชีวิตโรงพยาบาลบรรพตพิสัย ซึ่งรัฐบาลได้สนับสนุนงบประมาณก่อสร้างในปี 2564 แล้วเสร็จในปี 2565 ปัจจุบันอยู่ระหว่างการติดตั้งงานระบบเชื่อมโยงทางสารสนเทศ และการติดตั้งอุปกรณ์การแพทย์บางส่วน คาดว่าจะสามารถเปิดใช้ได้ประมาณปลายเดือนกุมภาพันธ์ 2566 สำหรับอาคารอุบัติเหตุฉุกเฉิน เป็นอาคาร 2 ชั้น พื้นที่ใช้สอย 2,020 ตารางเมตร ประกอบด้วยห้องฟื้นคืนชีพ สามารถรองรับการทำหัตถการชั้นสูงได้ 2 เตียง ห้องสังเกตอาการจำนวน 6 เตียง โถงตรวจอาการฉุกเฉินจำนวน 4 เตียง ห้องตรวจภายใน ห้องตรวจโรค ห้องล้างตัว ห้องเอ็กซเรย์ และห้องประชุม
นายกรัฐมนตรีกำชับให้บูรณาการการรักษาพยาบาล เน้นย้ำให้ความสำคัญเรื่องความปลอดภัยของผู้ป่วย โดยเฉพาะปัญหาเรื่องยาเสพติด ขอให้ทำงานร่วมกับกระทรวงมหาดไทย และส่วนท้องถิ่นในการจัดทำข้อมูลผู้ป่วย และการเข้าถึงกลุ่มเป้าหมายได้โดยตรง พร้อมกันนี้ นายกรัฐมนตรีได้ทักทายให้กำลังใจเจ้าหน้าที่สาธารณสุข ก่อนจะเดินทางไปราชการต่อ ณ จังหวัดพิจิตร

ที่มา : https://www.thaigov.go.th/news/contents/details/64341