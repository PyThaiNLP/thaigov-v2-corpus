รัฐบาลไทย-ข่าวทำเนียบรัฐบาล-อว. เปิดหลักสูตร "Wins 3" โครงการพัฒนาเครือข่ายและศักยภาพผู้บริหารระดับสูงของกระทรวงการอุดมศึกษา วิทยาศาสตร์ วิจัยและนวัตกรรม


วันจันทร์ที่ 30 มกราคม 2566
อว. เปิดหลักสูตร "Wins 3" โครงการพัฒนาเครือข่ายและศักยภาพผู้บริหารระดับสูงของกระทรวงการอุดมศึกษา วิทยาศาสตร์ วิจัยและนวัตกรรม
อว. เปิดหลักสูตร "Wins 3" โครงการพัฒนาเครือข่ายและศักยภาพผู้บริหารระดับสูงของกระทรวงการอุดมศึกษา วิทยาศาสตร์ วิจัยและนวัตกรรม
วันที่ 9 มกราคม 2566 กระทรวงการการอุดมศึกษา วิทยาศาสตร์ วิจัยและนวัตกรรม (อว.) จัดพิธีเปิดหลักสูตร "Wins 3" โครงการพัฒนาเครือข่ายและศักยภาพผู้บริหารระดับสูงของกระทรวงการอุดมศึกษา วิทยาศาสตร์ วิจัยและนวัตกรรม เพื่อสร้างเครือข่าย ผนึกพลังประสานความร่วมมือและเชื่อมโยงงานของหน่วยงานในกระทรวง อว. และหน่วยงานอื่น ทั้งภาครัฐและเอกชน พัฒนาแนวคิด กลยุทธ์การทำงาน กระบวนการเรียนรู้ด้าน Digital Literacy เพื่อการบริหารจัดการองค์กร พร้อมส่งเสริมสมรรถนะบุคลากรรุ่นใหม่ของสถาบันอุดมศึกษา โดยได้รับเกียรติจาก ศ.(พิเศษ) ดร.เอนก เหล่าธรรมทัศน์ รัฐมนตรีว่าการกระทรวงการอุดมศึกษา วิทยาศาสตร์ วิจัยและนวัตกรรม เป็นประธานเปิดงาน พร้อมด้วย ศ.ดร.นพ.สิริฤกษ์ ทรงศิวิไล ปลัดกระทรวง อว. ดร.ดนุช ตันเทอดทิตย์ เลขานุการรัฐมนตรีว่าการกระทรวง อว. ศ.ดร.ศุภชัย ปทุมนากุล รองปลัดกระทรวง อว. และคณะผู้บริหารกระทรวง อว. เข้าร่วมงาน ณ โรงแรมเซ็นทาราแกรนด์ เซ็นทรัลพลาซ่า ลาดพร้าว
ศ.(พิเศษ) ดร.เอนก กล่าวว่า การทำ Wins 3 ง่าย เพราะมีต้นแบบมาก่อนหน้า ซึ่งหลักสูตรนี้เป็นหลักสูตรสำหรับผู้บริหารที่ดีมาก การทำหลักสูตรในครั้งนี้เราถือต้นแบบว่า 1. ต้องไม่ใช้เวลามาก เพราะเป็นผู้บริหารระดับสูงเยอะ อาจจะไม่มีเวลาเพียงพอ โดยเป็นในลักษณะของการไปดูงาน 4-5 ครั้ง อยู่ด้วยกัน ทำกิจกรรมให้คิด วิเคราะห์ สรุป 2-3 วัน 2. ไม่อยากให้ทำเอกสารวิจัย เพราะการทำเอกสารวิจัยใช้เวลาเยอะ อยากให้เอาเวลาตรงนั้นมานั่งพูดคุย คิดวิเคราะห์ แก้ปัญหากันมากกว่า
สำหรับวันนี้อยากจะมอบการบ้านให้ผู้เข้าร่วมหลักสูตรได้ทำนั่นคือ 1. ช่วยคิดให้หน่อยว่าจะจัดการศึกษายังไงให้เกิด long life learning ทำให้มั่นใจว่าเด็กที่จบออกไปต้องมีงานทำ ปรับหลักสูตรให้รองรับตรงงานในอนาคต มีการศึกษาในรูปแบบใดบ้างที่มีความรู้ที่สามารถตามทันโลกที่เปลี่ยนแปลงอยู่ตลอดได้ 2. เรื่องการประชุมคณะรัฐมนตรีจะมีการปรับปรุงยังไง การจัดวาระประชุมไหนที่สามารถจัดออกมาให้เป็นในรูปแบบของประชาชน เรื่องของกระทรวง อว. อยากให้นำประชาชนเป็นที่ตั้ง แทนที่จะคิดเป็นเรื่องมหาลัยให้คิดถึงเรื่องของประชาชนเป็นสำคัญ
และสิ่งที่อยากจะฝากไว้คืออยากให้ทุกคนช่วยกันคิดว่าจะทำอย่างไรให้คนไทยทั้งประเทศเป็นนักวิจัยสมัครเล่น ถ้าคนของเราเป็นนักวิจัย ประเทศของเราก็จะเจริญก้าวหน้า ทำอย่างไรให้ประชาชนสนุกกับงานวิจัย "ผมตั้งความหวังเอาไว้มาก อยากเห็นคำถามที่ตั้งให้ทั้ง 2 ข้อนี้ มีคำตอบ" รัฐมนตรีว่าการกระทรวง อว. กล่าว

ที่มา : https://www.thaigov.go.th/news/contents/details/64315