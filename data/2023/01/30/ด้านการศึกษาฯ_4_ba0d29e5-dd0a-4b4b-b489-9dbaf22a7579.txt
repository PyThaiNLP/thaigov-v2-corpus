รัฐบาลไทย-ข่าวทำเนียบรัฐบาล-ครม. อนุมัติกรอบวงเงินงบปี 67 รวม 1.46 แสนล้านบาท เพื่อพัฒนาอุดมศึกษา วิทยาศาสตร์ วิจัย และนวัตกรรมของไทย


วันจันทร์ที่ 30 มกราคม 2566
ครม. อนุมัติกรอบวงเงินงบปี 67 รวม 1.46 แสนล้านบาท เพื่อพัฒนาอุดมศึกษา วิทยาศาสตร์ วิจัย และนวัตกรรมของไทย
ครม. อนุมัติกรอบวงเงินงบปี 67 รวม 1.46 แสนล้านบาท เพื่อพัฒนาอุดมศึกษา วิทยาศาสตร์ วิจัย และนวัตกรรมของไทย
เมื่อวันที่ 10 ม.ค. 66 ศ.(พิเศษ) ดร.เอนก เหล่าธรรมทัศน์ รัฐมนตรีว่าการกระทรวงการอุดมศึกษา วิทยาศาสตร์ วิจัยและนวัตกรรม (อว.) เปิดเผยว่า คณะรัฐมนตรี (ครม.) มีมติอนุมัติกรอบวงเงินงบประมาณ พ.ศ. 2567 รวมทั้งสิ้น 146,070.40 ล้านบาท เพื่อการพัฒนาด้านอุดมศึกษา วิทยาศาสตร์ วิจัยและนวัตกรรมของไทย โดยแบ่งเป็น กรอบวงเงินงบประมาณด้านการอุดมศึกษาในความรับผิดชอบของกระทรวง อว. จำนวน 114,970.40 ล้านบาท และกรอบวงเงินงบประมาณด้านวิทยาศาสตร์ วิจัยและนวัตกรรมของประเทศ จำนวน 31,100 ล้านบาท โดยใช้ระบบการจัดสรรและบริหารงบประมาณแบบบูรณาการที่มุ่งผลสัมฤทธิ์ เพื่อให้เกิดการใช้กลไกระบบงบประมาณในการขับเคลื่อนนโยบาย ยุทธศาสตร์ แผนด้านการอุดมศึกษาเพื่อผลิตและพัฒนากำลังคนของประเทศ และแผนด้านวิทยาศาสตร์ วิจัยและนวัตกรรมของประเทศ รวมทั้งปรับปรุงการบริหารจัดการระบบอุดมศึกษาให้มีประสิทธิภาพ
รมว.อว. กล่าวต่อว่า ที่สำคัญ กรอบวงเงินงบประมาณดังกล่าว มีวัตถุประสงค์สำคัญคือนำไปผลักดันและขับเคลื่อนภารกิจเพื่อตอบโจทย์สำคัญและเร่งด่วนของประเทศ โดยมุ่งตอบสนองการขับเคลื่อนประเทศด้วยโมเดลเศรษฐกิจ BCG ทั้งด้านการแพทย์และสุขภาพ ด้านเกษตรและอาหาร เศรษฐกิจฐานรากเพื่อขจัดความยากจน และลดความเหลื่อมล้ำ อุตสาหกรรมและบริการแห่งอนาคต เศรษฐกิจสร้างสรรค์เพื่อสร้างคุณค่าและมูลค่าให้กับทุนทางวัฒนธรรม การผลิตและพัฒนากำลังคนเพื่อรองรับการขับเคลื่อนนโยบายของรัฐบาลที่ได้กำหนดทิศทางและนโยบายสำคัญ ในการมุ่งเน้นการสร้างภูมิคุ้มกันที่ดีทั้งด้านเศรษฐกิจและสังคม สร้างความสามารถในการ “ล้มแล้ว ลุกไว” เพื่อรับมือต่อความเปลี่ยนแปลงทั้งภายในและภายนอกประเทศได้อย่างทันการณ์ มีประสิทธิภาพ และมีธรรมาภิบาล เพื่อเสริมสร้างคุณภาพชีวิตที่ดีให้กับประชาชนในทุกกลุ่ม และนำประเทศไทยไปสู่เป้าหมายการพัฒนาอย่างยั่งยืน
ด้าน ศ.ดร.นพ.สิริฤกษ์ ทรงศิวิไล ปลัดกระทรวง อว. กล่าวเพิ่มเติมว่า งบประมาณด้านการอุดมศึกษา จะนำมาใช้ในการพัฒนาความเป็นเลิศของสถาบันอุดมศึกษา และการผลิตกำลังคนระดับสูงเฉพาะทางตามความต้องการของประเทศ ส่วนงบประมาณด้านวิทยาศาสตร์ วิจัยและนวัตกรรม จะนำมาสนับสนุนการวิจัยที่ตอบโจทย์ยุทธศาสตร์และแผนด้านวิทยาศาสตร์ วิจัยและนวัตกรรมของประเทศ รวมถึงสนับสนุนงานมูลฐานเพื่อเสริมสร้างศักยภาพในการพัฒนาวิทยาศาสตร์ วิจัยและนวัตกรรม และสร้างความเข้มแข็งตามพันธกิจของหน่วยงาน โดยการจัดสรรงบประมาณทั้ง 2 ประเภทครอบคลุมงบประมาณเพื่อขับเคลื่อนการนำผลงานวิจัยไปใช้ประโยชน์ (research utilization) โดยมีแนวทางการจัดสรรและบริหารงบประมาณของกรอบวงเงินดังกล่าวเป็นแบบเงินก้อน (block grant) และการจัดสรรงบประมาณแบบต่อเนื่องหลายปี (multi-year budgeting) ที่สอดคล้องกับแผนด้านวิทยาศาสตร์ วิจัยและนวัตกรรม มีการกระจายอำนาจให้หน่วยงานในระบบวิทยาศาสตร์ วิจัยและนวัตกรรม และหน่วยบริหารและจัดการทุน (program management unit: PMU) เพื่อให้การดำเนินงานวิจัยและพัฒนาเกิดความคล่องตัว มีความยืดหยุ่น และดำเนินการได้อย่างต่อเนื่อง ตลอดจนการมีระบบผลักดันการนำผลงานวิจัยไปใช้ประโยชน์และกลไกเพื่อพัฒนาและสร้างความเข้มแข็งของระบบวิทยาศาสตร์ วิจัยและนวัตกรรม เพื่อให้เกิดผลลัพธ์จากการใช้จ่ายงบประมาณที่มีคุณภาพและสามารถแก้ไขปัญหาวิกฤตของประเทศได้ในเวลาที่เหมาะสมและพร้อมรับกับการเปลี่ยนแปลงอย่างฉับพลัน

ที่มา : https://www.thaigov.go.th/news/contents/details/64318