รัฐบาลไทย-ข่าวทำเนียบรัฐบาล-​รัฐบาลเชิญชวนประชาชนใช้ระบบ BORA Web Portal ของกรมการปกครอง บริการหลากหลายงานทะเบียนออนไลน์ทำได้ด้วยตนเองไม่ต้องไปที่ว่าการอำเภอหรือเขต 


วันจันทร์ที่ 30 มกราคม 2566
30/01/2566
พิมพ์
​รัฐบาลเชิญชวนประชาชนใช้ระบบ BORA Web Portal ของกรมการปกครอง บริการหลากหลายงานทะเบียนออนไลน์ทำได้ด้วยตนเองไม่ต้องไปที่ว่าการอำเภอหรือเขต
​รัฐบาลเชิญชวนประชาชนใช้ระบบ BORA Web Portal ของกรมการปกครอง บริการหลากหลายงานทะเบียนออนไลน์ทำได้ด้วยตนเองไม่ต้องไปที่ว่าการอำเภอหรือเขต ทั้งย้ายทะเบียนบ้าน ขอเลขที่บ้าน คัดรับรองเอกสาร ใช้งานง่ายด้วยแอปพลิเคชัน D.DOPA
วันที่ 30 มกราคม 2566 น.ส.ไตรศุลี ไตรสรณกุล รองโฆษกประจำสำนักนายกรัฐมนตรี กล่าวว่า กรมการปกครอง กระทรวงมหาดไทย ได้เปิดระบบ BORA Web Portal เพื่อให้ประชาชนสามารถดำเนินการทางทะเบียนหลายรายการได้ด้วยตนเองผ่านช่องทางออนไลน์ อาทิ การย้ายทะเบียนบ้าน การขอเลขที่บ้าน การขอคัดและรับรองเอกสารทางทะเบียน การตรวจสอบข้อมูลส่วนบุคคล การลงทะเบียนเพื่อขอรับบริการล่วงหน้า
รัฐบาลขอเชิญชวนประชาชนใช้บริการระบบบริการทางทะเบียนออนไลน์ที่กรมการปกครองพัฒนาขึ้นเพื่ออำนวยความสะดวก ให้สอดคล้องกับวิถีชีวิตของประชาชนที่ชีวิตประจำวันมีการใช้บริการระบบออนไลน์เพิ่มขึ้นอย่างต่อเนื่อง ซึ่งเป็นเป้าหมายของการไปสู่รัฐบาลดิจิทัลภายใต้ยุทธศาสตร์ด้านการปรับสมดุลและการพัฒนาระบบการบริหารจัดการภาครัฐ 1 ใน 6 ด้านของยุทธศาสตร์ชาติ
น.ส.ไตรศุลี กล่าวว่า ระบบ BORA Web Portal จะเชื่อมโยงการใช้งานกับแอปพลิเคชัน D.DOPA ที่กรมการปกครองเปิดให้บริการสำหรับการใช้งานบัตรประชาชนดิจิทัล (Digital ID)และการแสดงข้อมูลทะเบียนบ้านดิจิทัลไปก่อนหน้านี้ ซึ่งขั้นตอนการใช้งาน มีดังนี้
1.เข้าไปที่เว็บไซต์ BORA Web Portal ที่เว็บไซต์ thportal.bora.dopa.go.th
2.เลือกเมนู Login by D.DOPA
3.เข้าสู่ระบบโดยสแกนคิวอาร์โค้ดด้วยแอปพลิเคชัน D.DOPA ที่ผู้ใช้บริการติดตั้งบนโทรศัพท์มือถือและดำเนินการลงทะเบียนเพื่อใช้บริการบัตรประชาชนดิจิทัลแล้ว
4.เลือกยินยอมและใส่รหัส หรือ PIN 8 หลัก บนแอปพลิเคชัน D.DOPA ในโทรศัพท์มือถือ
5.ระบบ BORA Web Portal บนเว็บไซต์ thportal.bora.dopa.go.th จะได้รับการล็อกอินอัตโนมัติ
6.เลือกใช้บริการทางทะเบียนตามที่ต้องการ
น.ส.ไตรศุลี กล่าวว่า  ในระบบ BORA Web Portal จะประกอบด้วย 5 บริการหลัก ได้แก่ 1.ตรวจสอบข้อมูลตนเอง เช่น ข้อมูลส่วนบุคคล, การศึกษา ซึ่งรวมถึงการแสดงผลสอบ ก.พ.สำหรับผู้เคยสอบผ่าน, สวัสดิการจากหน่วยงานรัฐ, การตรวจสอบข้อมูลการไปเลือกตั้ง, ประวัติการได้รับวัคซีน เป็นต้น
2.ระบบการลงทะเบียนขอรับบริการล่วงหน้า เพื่อนัดหมายการรับบริการ ณ ที่ว่าการอำเภอ หรือเขต โดยสามารถลงทะเบียนล่วงหน้าได้ 15 วัน และช้าสุดไม่เกิน 16.00 น.ก่อนวันเข้ารับบริการ 3.ระบบการแจ้งย้ายที่อยู่ด้วยตนเอง ซึ่งเป็นแจ้งความประสงค์ย้ายทะเบียนบ้านด้วยตนเองโดยไม่ต้องเดินทางไปที่ว่าการอำเภอหรือเขต 4.การมอบหมายปลูกสร้างบ้านใหม่  หรือบริการขอเลขที่บ้าน และ 5.การบริการงานทะเบียนด้วยตนเอง เพื่อขอคัดเอกสารรับรอง เช่น การคัดรับรองรายการบุคคล ท.ร.14/1 รายการทะเบียนราษฎร, ท.ร.12/2 ข้อมูลทะเบียนประวัติราษฎร

ที่มา : https://www.thaigov.go.th/news/contents/details/64307