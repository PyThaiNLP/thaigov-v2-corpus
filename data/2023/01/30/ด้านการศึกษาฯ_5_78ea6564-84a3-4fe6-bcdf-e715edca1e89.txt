รัฐบาลไทย-ข่าวทำเนียบรัฐบาล-อว.ส่งหนังสือถึงทุกมหาวิทยาลัยให้ตรวจสอบอาจารย์ในสังกัด ปม “ซื้อผลงานวิจัย”


วันจันทร์ที่ 30 มกราคม 2566
อว.ส่งหนังสือถึงทุกมหาวิทยาลัยให้ตรวจสอบอาจารย์ในสังกัด ปม “ซื้อผลงานวิจัย”
อว.ส่งหนังสือถึงทุกมหาวิทยาลัยให้ตรวจสอบอาจารย์ในสังกัด ปม “ซื้อผลงานวิจัย” หากพบใครเกี่ยวข้องให้เอาผิดตามกฎหมายอย่างเคร่งครัด “เอนก” เร่งถกอธิการบดีหาแนวทางกันเกิดเหตุซ้ำ
เมื่อวันที่ 13 ม.ค. ศ.(พิเศษ) ดร.เอนก เหล่าธรรมทัศน์ รมว.การอุดมศึกษา วิทยาศาสตร์ วิจัยและนวัตกรรม (อว.) เปิดเผยว่า จากกรณีที่มีข่าวว่าบุคลากรของมหาวิทยาลัยได้เข้าไปเกี่ยวข้องกับการกระทำผิดจริยธรรมและจรรยาบรรณการวิจัยในการซื้อผลงานวิจัยเพื่อให้มีชื่ออยู่ในบทความวิจัยที่ตีพิมพ์ในวารสารวิชาการนานาชาติ ขณะนี้ อว. ได้มีหนังสือด่วนถึงทุกมหาวิทยาลัยขอให้เร่งรัดดำเนินการตรวจสอบข้อมูลของบุคลากรในสังกัดอย่างใกล้ชิดตามแนวทางในการกำกับจริยธรรมการวิจัย การตีพิมพ์ผลงานวิจัย รวมทั้งการนำผลงานวิจัยมาใช้ประโยชน์ และรายงานผลการตรวจสอบให้ทราบ โดยหากตรวจสอบแล้วพบว่ามีบุคลากรเกี่ยวข้องกับกรณีดังกล่าว ให้มหาวิทยาลัยดำเนินการตามหน้าที่และอำนาจตามกฎหมายอย่างเคร่งครัด พร้อมทั้งรายงานผลเป็นระยะจนการดำเนินการถึงที่สุด
รมว.อว.กล่าวต่อว่า เหตุการณ์ที่กำลังเป็นข่าวนี้ ส่งผลต่อความน่าเชื่อถือของระบบอุดมศึกษาไทยเป็นอย่างมาก ทั้งที่การเกิดเหตุการณ์ที่ต้องสงสัยทุจริตดังกล่าวจะเป็นส่วนน้อยเมื่อเทียบกับนักวิจัยทั้งหมดของประเทศก็ตาม ขอย้ำว่า อว. ยังมีนโยบายส่งเสริมสนับสนุนให้นักวิจัยทำผลงานวิจัยและเผยแพร่ผลงานวิจัย เพื่อสร้างความเข้มแข็งของประเทศอย่างต่อเนื่องเช่นเดิม แต่จะให้ความสำคัญต่อการกำกับดูแลจริยธรรมการวิจัยและเผยแพร่ผลงานวิจัยให้เข้มงวดมากขึ้น
“ขณะนี้ ตนได้สั่งการให้สำนักงานปลัดกระทรวง อว.  หารือกับอธิการบดีทุกมหาวิทยาลัยเป็นการเร่งด่วน เพื่อหาแนวทางในการป้องกันไม่ให้เกิดเหตุการณ์แบบนี้ขึ้นอีก เพื่อให้สังคมเชื่อมั่นในระบบของมหาวิทยาลัยและผลงานวิจัยของมหาวิทยาลัย” ศ.(พิเศษ) ดร.เอนก กล่าว

ที่มา : https://www.thaigov.go.th/news/contents/details/64320