รัฐบาลไทย-ข่าวทำเนียบรัฐบาล-สธ.- สบช. ร่วมพัฒนาองค์ความรู้ด้านสุขภาพแก่บุคลากร 12 เขตสุขภาพ รองรับการดูแลสุขภาวะชุมชน สร้างความมั่งคงระบบสาธารณสุขไทย


วันจันทร์ที่ 30 มกราคม 2566
สธ.- สบช. ร่วมพัฒนาองค์ความรู้ด้านสุขภาพแก่บุคลากร 12 เขตสุขภาพ รองรับการดูแลสุขภาวะชุมชน สร้างความมั่งคงระบบสาธารณสุขไทย
กระทรวงสาธารณสุข ร่วมกับ สถาบันพระบรมราชชนก ลงนามบันทึกข้อตกลงความร่วมมือทางวิชาการ พัฒนาองค์ความรู้ด้านสุขภาพแก่บุคลากรสาธารณสุข 12 เขตสุขภาพทั่วประเทศ รองรับการดูแลสุขภาวะชุมชนสร้างความมั่นคงให้แก่ระบบสาธารณสุขไทย
กระทรวงสาธารณสุข ร่วมกับ สถาบันพระบรมราชชนก ลงนามบันทึกข้อตกลงความร่วมมือทางวิชาการ พัฒนาองค์ความรู้ด้านสุขภาพแก่บุคลากรสาธารณสุข 12 เขตสุขภาพทั่วประเทศ รองรับการดูแลสุขภาวะชุมชนสร้างความมั่นคงให้แก่ระบบสาธารณสุขไทย ส่งผลให้ประชาชนได้รับการดูแลอย่างมีคุณภาพทั่วถึงและเท่าเทียม
วันนี้ (30 มกราคม 2566) ที่ห้องประชุม 1 ชั้น 9 กรมสนับสนุนบริการสุขภาพ กระทรวงสาธารณสุข นายแพทย์โอภาส การย์กวินพงศ์ ปลัดกระทรวงสาธารณสุข เป็นประธานการประชุมเชิงปฏิบัติการความร่วมมือในการจัดทำแผนพัฒนาบุคลากรเพื่อสุขภาวะชุมชน และพิธีลงนามบันทึกข้อตกลงความร่วมมือทางวิชาการ ระหว่าง สถาบันพระบรมราชชนก กับ ผู้ตรวจราชการกระทรวงสาธารณสุขเขตสุขภาพที่ 1-12 โดยมี ศ.พิเศษ ดร.นายแพทย์วิชัย เทียนถาวร อธิการบดีสถาบันพระบรมราชชนก นายแพทย์สุเทพ เพชรมาก หัวหน้าผู้ตรวจราชการกระทรวงสาธารณสุข ผู้ตรวจราชการกระทรวงสาธารณสุข สาธารณสุขนิเทศก์ ผู้บริหารและเจ้าหน้าที่ จำนวน 140 คน ร่วมประชุม
นายแพทย์โอภาส กล่าวว่า กระทรวงสาธารณสุขมีนโยบายส่งเสริมพัฒนาบุคลากรสาธารณสุข ทั้งระดับบริหารและปฏิบัติงานอย่างต่อเนื่อง เพื่อรองรับการให้บริการประชาชนและการเปลี่ยนแปลงของเทคโนโลยีปัจจุบันบุคลากรด้านสาธารณสุขทั้งประเทศมีจำนวนกว่า 7-8 แสนคน เมื่อรวมกับ อสม. จะมีประมาณเกือบ 2 ล้านคนซึ่งในแต่ละวันต้องดูแลประชาชนทั่วประเทศกว่า 4-5 ล้านคน กระทรวงสาธารณสุขจึงมีการลงนามบันทึกข้อตกลงความร่วมมือทางวิชาการกับสถาบันพระบรมราชชนก เพื่อพัฒนาบุคลากรให้มีคุณภาพ ช่วยกันขับเคลื่อนระบบสาธารณสุขไทยให้ก้าวไปข้างหน้าได้อย่างเข้มแข็ง มั่นคงและมีประสิทธิภาพ
นายแพทย์โอภาส กล่าวต่อว่า การจะขับเคลื่อนระบบสาธารณสุขให้เจริญก้าวหน้าได้ รากฐานที่สำคัญที่สุด คือ บุคลากรและระบบการทำงานที่มีประสิทธิภาพ ซึ่งการลงนามบันทึกข้อตกลงความร่วมมือทางวิชาการครั้งนี้ จะทำให้เกิดการผลิตและพัฒนาบุคลากรที่ตอบสนองต่อระบบสุขภาพของกระทรวงสาธารณสุขและความต้องการของประเทศ ในการเชื่อมโยงภาวะสุขภาพของทั่วโลก มีการจัดการศึกษา ส่งเสริมวิชาการ วิชาชีพ สนับสนุนแหล่งเรียนรู้ งานวิจัยและพัฒนานวัตกรรม, เพิ่มการเข้าถึงบริการสุขภาพของคนในชุมชนเมือง, ผู้สูงอายุได้รับการดูแลอย่างทั่วถึงและเป็นระบบ, รองรับการดำเนินงานตามบริบทของทั้ง 12 เขตสุขภาพ, มีการจัดบริการงานวิชาการและพัฒนาแนวทางในการให้บริการด้วยเทคโนโลยี เพื่อช่วยให้เข้าถึงทุกแพลตฟอร์ม เพิ่มขีดความสามารถของระบบบริการสุขภาพได้อย่างมีประสิทธิภาพ รวมถึงปลูกฝังให้บุคลากรสาธารณสุขมีส่วนร่วมในการทะนุบำรุงศิลปะ วัฒนธรรม และสืบสานพระราชปณิธานของสมเด็จพระมหิตลาธิเบศร อดุลยเดชวิกรม พระบรมราชชนก “องค์บิดาแห่งการแพทย์แผนปัจจุบัน และการสาธารณสุขของไทย” ซึ่งผลในท้ายที่สุดจะก่อให้เกิดประโยชน์กับประชาชนที่จะได้รับการดูแลอย่างมีคุณภาพ ทั่วถึงและเท่าเทียม
****************************** 30 มกราคม 2566

ที่มา : https://www.thaigov.go.th/news/contents/details/64347