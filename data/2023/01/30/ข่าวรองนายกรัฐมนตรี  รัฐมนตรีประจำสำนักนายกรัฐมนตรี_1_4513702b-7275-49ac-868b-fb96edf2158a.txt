รัฐบาลไทย-ข่าวทำเนียบรัฐบาล-รองนายกฯ พล.อ.ประวิตรฯ คุมเข้มวิทยาศาสตร์การกีฬา ดึงบุคลากรที่ผ่านการอบรมด้านกีฬาเข้าสู่ระบบ เสริมความแข็งแกร่งยกระดับกีฬาไทยสู่เวทีโลก


วันจันทร์ที่ 30 มกราคม 2566
30/01/2566
พิมพ์
รองนายกฯ พล.อ.ประวิตรฯ คุมเข้มวิทยาศาสตร์การกีฬา ดึงบุคลากรที่ผ่านการอบรมด้านกีฬาเข้าสู่ระบบ เสริมความแข็งแกร่งยกระดับกีฬาไทยสู่เวทีโลก
รองนายกฯ พล.อ.ประวิตรฯ คุมเข้มวิทยาศาสตร์การกีฬา ดึงบุคลากรที่ผ่านการอบรมด้านกีฬาเข้าสู่ระบบ เสริมความแข็งแกร่งยกระดับกีฬาไทยสู่เวทีโลก
วันนี้ (วันที่ 30 มกราคม 2566) เวลา 10.00 น. พลเอก ประวิตร วงษ์สุวรรณ รองนายกรัฐมนตรี เป็นประธานการประชุมคณะกรรมการบริหารกองทุนพัฒนากีฬาแห่งชาติ ผ่านระบบ VTC ณ ห้องประชุมมูลนิธิอนุรักษ์ป่ารอยต่อฯ รับทราบ การดำเนินงานกิจกรรมกีฬามวยไทย ร่วมกับสหพันธ์กีฬามวยไทย ที่ IOC ให้การรับรอง ในรายการ MUAYTHAI SOFTPOWER - MUAYTHAI FESTIVAL 2022
โดย การประชุมพิจารณาและให้ความเห็นชอบแผนงานที่สำคัญ ประกอบด้วย การส่งเสริมกิจกรรมและเครื่องมือวิทยาศาสตร์การกีฬา การจัดการแข่งขันกีฬาอาชีพ เพื่อสร้างมูลค่าทางเศรษฐกิจ การพัฒนาบุคลากรกีฬาสู่ความเป็นเลิศ การสร้างกระแสกีฬาจากการแข่งขันกีฬา และการกำกับดูแลกีฬามวยให้ปฏิบัติตามกฎหมาย โดยเฉพาะการควบคุมดูแล การพัฒนาและมาตรฐาน การจัดกิจกรรมและการแข่งขัน รวมทั้งการเผยแพร่และอนุรักษ์มวยไทย
ทั้งนี้ พล.อ.ประวิตร วงษ์สุวรรณ กำชับ การกีฬาแห่งประเทศไทย ต้องดึงบุคลากรที่ผ่านการอบรมและพัฒนาด้านกีฬา จำนวนมากกว่า 20,000 คน เข้าสู่ระบบมากกว่าที่เป็นอยู่ ควบคู่กับการใช้วิทยาศาสตร์การกีฬา เพื่อเสริมสร้างยกระดับพัฒนาการกีฬาของไทยทุกประเภทให้แข็งแกร่งขึ้นอย่างจริงจัง โดยเฉพาะ มวยไทยสู่เวทีโลก ที่กำลังได้รับความนิยมอย่างมากและเป็นซอฟพาวเวอร์ที่สำคัญของไทย พร้อมเน้นย้ำ การเบิกจ่ายงบประมาณกองทุนและการดำเนินงาน ให้เป็นไปตามแผนงานและกรอบขั้นตอนที่กำหนด โดยต้องทำความเข้าใจกับสมาคมและหน่วยงานด้านกีฬาต่างๆร่วมกันอย่างใกล้ชิด เพื่อมิให้เกิดความล่าช้า  สำหรับการสร้างมูลค่าทางเศรษฐกิจด้านการกีฬาในภาพรวม ขอให้ผู้จัดการการแข่งขัน ชี้แจงมูลค่าทางเศรษฐกิจของแต่ละรายการกีฬาและชี้แจงสิทธิประโยชน์ที่ทางกองทุนจะได้รับในคราวเดียวกัน

ที่มา : https://www.thaigov.go.th/news/contents/details/64328