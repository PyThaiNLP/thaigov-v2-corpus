รัฐบาลไทย-ข่าวทำเนียบรัฐบาล-​กระทรวงแรงงาน รับสมัคร! คนไทยฝึกงานญี่ปุ่น ฝึกครบรับเงินกว่า 1.5 แสนบาท


วันอังคารที่ 24 มกราคม 2566
24/01/2566
พิมพ์
​กระทรวงแรงงาน รับสมัคร! คนไทยฝึกงานญี่ปุ่น ฝึกครบรับเงินกว่า 1.5 แสนบาท
กระทรวงแรงงาน เปิดรับสมัครผู้ฝึกงานเทคนิคประเทศญี่ปุ่น ประเภทงานอุตสาหกรรมการผลิตและก่อสร้าง ผ่านองค์กร IM Japan ปี 2566 ครั้งที่ 2  สมัครสอบทางออนไลน์ไม่มีค่าใช้จ่าย ตั้งแต่บัดนี้ – 31 มกราคม 2566
นายสุชาติ ชมกลิ่น รัฐมนตรีว่าการกระทรวงแรงงาน เปิดเผยว่า กรมการจัดหางาน ประกาศรับสมัครคัดเลือกผู้ฝึกงานเทคนิคคนไทยไปฝึกงานในประเทศญี่ปุ่นผ่านองค์กร IM Japan ปี 2566 ครั้งที่ 2 (เพศชาย) ในตำแหน่งผู้ฝึกปฏิบัติงานทางเทคนิค ประเภทงานอุตสาหกรรมการผลิตและก่อสร้าง (อาทิ งานหล่อกลึงโลหะ งานปั๊มขึ้นรูปโลหะ งานเชื่อม งานประกอบชิ้นส่วนอิเล็กทรอนิกส์ งานบำรุงรักษาเครื่องจักร งานพ่นสี งานหลอม พลาสติก งานซ่อมบำรุงรักษารถยนต์ งานแปรรูปอาหาร เป็นต้น) ผู้สมัครสามารถสมัครด้วยตนเองผ่านระบบออนไลน์ที่เว็บไซต์ toea.doe.go.th ตั้งแต่บัดนี้ – 31 มกราคม 2566 และสอบคัดเลือก ณ ศูนย์สอบจังหวัดลำปาง โดยผู้ที่ผ่านการคัดเลือกเป็นผู้ฝึกปฏิบัติงานเทคนิคฯ จะได้รับเบี้ยเลี้ยงเดือนแรก 80,000 เยน หรือประมาณ 20,510 บาท ค่าที่พัก ค่าน้ำ-ค่าไฟ ฟรี และเดือนที่ 2 ถึงเดือนที่ 36 จะได้ค่าจ้างไม่น้อยกว่าอัตราค่าจ้างขั้นต่ำที่กฎหมายญี่ปุ่นกำหนด เมื่อฝึกครบตามกำหนด จะได้รับประกาศนียบัตรรับรองการฝึกงาน และเงินสนับสนุนการประกอบอาชีพจำนวน 600,000 เยน หรือประมาณ 153,830 บาท (อัตราแลกเปลี่ยน ณ วันที่ 24 มกราคม 2566) เพื่อเป็นค่าใช้จ่ายในการประกอบอาชีพเมื่อเดินทางกลับประเทศไทย
“พล.อ.ประยุทธ์ จันทร์โอชา นายกรัฐมนตรี ให้ความสำคัญกับการส่งเสริมแรงงานไทยให้เดินทางไปทำงานต่างประเทศมาโดยตลอด เพราะทำให้แรงงานไทยมีรายได้ ได้เปิดโลกทัศน์ ได้รับประสบการณ์ สามารถนำทักษะที่เรียนรู้มาเพิ่มโอกาสความก้าวหน้าในการทำงาน หรืออาจต่อยอดเปิดกิจการของตนเอง ซึ่งทั้งหมดนี้มีส่วนสำคัญในการพัฒนาสังคมและเศรษฐกิจของประเทศด้วย” รัฐมนตรีว่าการกระทรวงแรงงาน กล่าว
ด้านนายไพโรจน์ โชติกเสถียร อธิบดีกรมการจัดหางาน กล่าวว่า สำหรับการฝึกงานเทคนิคในประเทศญี่ปุ่น ผ่านองค์กร IM Japan จะมีการคัดเลือกด้วยวิธีสอบภาคความรู้ความสามารถด้านคณิตศาสตร์ ด้านช่าง และความรู้ความสามารถด้านภาษาญี่ปุ่น การทดสอบสมรรถภาพร่างกาย และสอบสัมภาษณ์ เพื่อทดสอบทัศนคติ บุคลิกภาพ การปรับตัว และวุฒิภาวะทางอารมณ์ ซึ่งผู้ไม่ผ่านการคัดเลือกในขั้นตอนใดขั้นตอนหนึ่งจะไม่มีสิทธิเข้ารับการคัดเลือก ในขั้นตอนต่อไป โดยกรมการจัดหางานจะเรียกผู้ผ่านการคัดเลือกตามบัญชีรายชื่อเข้ารับการฝึกอบรมด้านวัฒนธรรมและภาษาญี่ปุ่นก่อนเดินทางไปประเทศญี่ปุ่นเป็นเวลา 4 เดือน แบบอยู่ประจำ ณ ศูนย์ฝึกอบรม ซึ่งหากผู้ผ่านการคัดเลือกไม่สามารถเข้ารับการฝึกอบรมในศูนย์ฝึกอบรม ตามที่กรมการจัดทางานกำหนดให้ถือว่า
ผู้นั้นสละสิทธิ์ โดยจะเรียกผู้ผ่านการคัดเลือกตามบัญชีรายชื่อในลำดับถัดไปเข้ารับการฝึกอบรมแทน และเมื่อสิ้นสุดการฝึกอบรมก่อนเดินทางจะมีการทดสอบภาษาญี่ปุ่น ซึ่งต้องผ่านตามเกณฑ์มาตรฐานการเรียนภาษาญี่ปุ่นระดับ 5 ในหลักสูตรที่องค์กร IM ประเทศญี่ปุ่นร่วมกับกรมการจัดหางานกำหนด จึงจะมีสิทธิได้เดินทาง สุดท้ายจะต้องเข้ารับการอบรมด้านวัฒนธรรม ขนบธรรมเนียมประเพณีและภาษาญี่ปุ่นในประเทศญี่ปุ่นอีก 1 เดือน โดยจะมีการทดสอบอีกครั้ง หากไม่ผ่านการทดสอบจะถูกส่งกลับประเทศไทย
“ขอให้ผู้ที่สนใจสมัครคัดเลือกผู้ฝึกงานเทคนิคในประเทศญี่ปุ่น ศึกษาคุณสมบัติ เงื่อนไขการรับสมัครอย่างละเอียดเพื่อทำความเข้าใจที่ เว็บไซต์ toea.doe.go.th หัวข้อ “ข่าวประกาศรับสมัคร” หากมีความประสงค์สมัครคัดเลือก สามารถสมัครได้ที่เว็บเดียวกัน โดยลงทะเบียนอิเล็กทรอนิกส์การบริหารแรงงานไทยไปต่างประเทศ กรอกข้อมูลเพื่อลงทะเบียนคนหางาน ดูรายการสมัครไปทำงานโดยรัฐจัดส่ง หากมีข้อสงสัยสอบถามรายละเอียดเพิ่มเติมได้ที่ กองบริหารแรงงานไทยไปต่างประเทศ กรมการจัดหางาน โทร. 0 2245 9428 หรือ สำนักงานจัดหางานกรุงเทพมหานครพื้นที่ 1 - 10 สำนักงานจัดหางานจังหวัดทุกจังหวัด หรือที่สายด่วนกระทรวงแรงงาน โทร.1506 กด 2 กรมการจัดหางาน หรือสายด่วนกรมการจัดหางาน โทร. 1694” อธิบดีกรมการจัดหางาน กล่าว

ที่มา : https://www.thaigov.go.th/news/contents/details/64106