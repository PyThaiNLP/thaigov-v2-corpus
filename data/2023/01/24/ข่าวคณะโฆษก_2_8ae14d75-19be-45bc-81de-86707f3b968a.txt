รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯ ปลื้ม USOPC ประกาศรับรองชนิดกีฬา “มวยไทย” เป็นชนิดกีฬาในเวทีระดับสากล


วันอังคารที่ 24 มกราคม 2566
24/01/2566
พิมพ์
โฆษกรัฐบาลเผย นายกฯ ปลื้ม USOPC ประกาศรับรองชนิดกีฬา “มวยไทย” เป็นชนิดกีฬาในเวทีระดับสากล
ยกระดับกีฬาประจำชาติของไทยสู่เวทีโลก
วันนี้ (24 มกราคม 2566) นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรี และรัฐมนตรีว่าการกระทรวงกลาโหม ยินดีที่ “มวยไทย” กีฬาประจำชาติของไทย ได้รับการยอมรับในเวทีการแข่งขันระดับสากล โดยคณะกรรมการโอลิมปิกและพาราลิมปิกแห่งสหรัฐอเมริกา (USOPC) ได้ประกาศรับรอง “มวยไทย” เป็นชนิดกีฬาใหม่ เมื่อวันที่ 10 มกราคม 2566 ที่ผ่านมา ซึ่งเป็นไปตามแนวทางการทำงานที่นายกรัฐมนตรีกำหนดให้ความสำคัญกับกีฬามวยไทย แสดงศักยภาพศิลปะการต่อสู้เพื่อสร้างมูลค่าวัฒนธรรมไทย ถือเป็นอีกหนึ่ง Soft Power สำคัญ
โฆษกประจำสำนักนายกรัฐมนตรี กล่าวเพิ่มเติมว่า หน่วยงานที่เกี่ยวข้องของไทยได้ผลักดันและส่งเสริมกีฬามวยไทยในเวทีสากลอย่างต่อเนื่อง โดยเฉพาะการส่งนักกีฬามวยไทยเข้าแข่งขัน ในมหกรรมกีฬา “The World Games 2022” ที่เมืองเบอร์มิงแอม รัฐอลาบามา ประเทศสหรัฐอเมริกา เมื่อวันที่ 7-17 กรกฎาคม 2565 ควบคู่กับสนับสนุนการถ่ายทอดสด การประชาสัมพันธ์เพื่อสร้างกระแสผ่านการแข่งขัน โดยขณะนั้นไทยส่งกีฬา จำนวน 9 ชนิด ได้แก่ กีฬาทางอากาศ ยูยิตสู เปตอง ซูโม่ บิลเลียดสปอร์ต มวยไทย วูซู เอ็กซ์ตรีม และฟลอร์บอล รวมนักกีฬาไทยร่วมเข้าแข่งทั้งสิ้น 32 คน ขณะที่กีฬามวยไทย มีนักกีฬาทีมชาติไทย ทำได้ 2 เหรียญทอง 1 เหรียญเงิน และ 1 เหรียญทองแดง ซึ่งมวยไทยถือว่าได้รับความนิยมมากที่สุดในการแข่งขันเพราะมีผู้เข้าชมการแข่งขันเต็มความจุของสนาม
“นายกรัฐมนตรียินดีที่กีฬามวยไทย ซึ่งถือเป็นภูมิปัญญาและศิลปวัฒนธรรมที่สืบทอดกันมาอย่างยาวนานของไทย ได้รับการยอมรับในระดับสากล พร้อมขอบคุณการสนับสนุนของทุกหน่วยงานที่เกี่ยวข้อง และได้สั่งการให้ต่อยอดความสำเร็จครั้งนี้เพื่อขับเคลื่อนแผนพัฒนาการกีฬาแห่งชาติ ให้ประสบความสำเร็จ เพื่อให้กีฬาของไทยก้าวสู่ระดับสากลต่อไป” นายอนุชาฯ กล่าว

ที่มา : https://www.thaigov.go.th/news/contents/details/64084