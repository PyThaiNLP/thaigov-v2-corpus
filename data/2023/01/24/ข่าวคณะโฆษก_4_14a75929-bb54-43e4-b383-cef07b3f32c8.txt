รัฐบาลไทย-ข่าวทำเนียบรัฐบาล-​โฆษกรัฐบาล เผย นายกฯ ชื่นชม นักกีฬาปิงปองยุวชนไทย คว้าแชมป์ปิงปองยุวชน เป็นอีกผลงานประวัติศาสตร์ไทย รายการ 2022 ITTF World Hopes Week & Challenge 


วันอังคารที่ 24 มกราคม 2566
24/01/2566
พิมพ์
​โฆษกรัฐบาล เผย นายกฯ ชื่นชม นักกีฬาปิงปองยุวชนไทย คว้าแชมป์ปิงปองยุวชน เป็นอีกผลงานประวัติศาสตร์ไทย รายการ 2022 ITTF World Hopes Week & Challenge
​โฆษกรัฐบาล เผย นายกฯ ชื่นชม นักกีฬาปิงปองยุวชนไทย คว้าแชมป์ปิงปองยุวชน เป็นอีกผลงานประวัติศาสตร์ไทย รายการ 2022 ITTF World Hopes Week & Challenge
วันนี้ (24 มกราคม 2566) นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ชื่นชมผลงานนักกีฬายุวชนทีมชาติไทยชายและหญิง ในการแข่งขันเทเบิลเทนนิสยุวชนชิงแชมป์โลก 2022 International Table Tennis Federation World Hopes Week & Challenge (ITTF World Hopes Week & Challenge) ซึ่งจัดที่ประเทศฝรั่งเศส ระหว่างวันที่ 16 - 22 มกราคม 2566
โฆษกประจำสำนักนายกรัฐมนตรี กล่าวว่า มี 2 นักกีฬายุวชนเทเบิลเทนนิสทีมชาติไทย ชายและหญิง ที่ได้เข้าร่วมการแข่งขันนี้ ได้แก่ พลอย กุลภัสสร์ วิจิตรวิริยะกุล และ ค็อปเตอร์ นิมิตร สร้อยพวง ซึ่งผลการแข่งขันคืนวันที่ 22 มกราคม 2566 ปรากฎว่า ประเภทหญิงเดี่ยว พลอย กุลภัสสร์ วิจิตรวิริยะกุล ชนะ ทาชิยา พิยาดาซา จากสหรัฐอเมริกา ในรอบชิงชนะเลิศ เป็นแชมป์ประเภทหญิงเดี่ยวของรายการ และถือเป็นคนที่ 2 ของประวัติศาสตร์ของเทเบิลเทนนิสไทย ที่ได้แชมป์ในรายการนี้ ซึ่ง นาจา เมฆอัมพร เคยทำได้มาแล้ว เมื่อปี 2555 ส่วน ค็อปเปอร์ นิมิตร โชว์ฟอร์มได้ไม่น้อยหน้า จบที่อันดับ 6 ของโลก
“นายกรัฐมนตรีชื่นชมศักยภาพและความสามารถของนักกีฬายุวชนไทย และผู้มีส่วนเกี่ยวข้องที่สามารถสร้างชื่อเสียงและประวัติศาสตร์ให้วงการกีฬาไทยในเวทีโลก เชื่อมั่นว่า น้องๆ นักกีฬายุวชนไทยจะส่งต่อความหวัง ความสามารถ และประสบการณ์รุ่นต่อรุ่น และนำพาวงการกีฬาไทยไปสู่ระดับโลกต่อไป พร้อมทั้งขอบคุณทีมงาน ผู้ดูแล และผู้ฝึกสอน ที่ทุ่มเทแรงกายแรงใจ ที่คอยสนับสนุน และพัฒนานักกีฬาไทยอย่างต่อเนื่อง” นายอนุชาฯ กล่าว

ที่มา : https://www.thaigov.go.th/news/contents/details/64097