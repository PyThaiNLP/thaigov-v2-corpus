รัฐบาลไทย-ข่าวทำเนียบรัฐบาล-“อลงกรณ์” คิกออฟโครงการสัตว์ปลอดโรค คนปลอดภัยครั้งแรกที่เพชรบุรี ระดมทีมปศุสัตว์ทำหมันสุนัข-แมว 


วันจันทร์ที่ 23 มกราคม 2566
“อลงกรณ์” คิกออฟโครงการสัตว์ปลอดโรค คนปลอดภัยครั้งแรกที่เพชรบุรี ระดมทีมปศุสัตว์ทำหมันสุนัข-แมว
“อลงกรณ์” คิกออฟโครงการสัตว์ปลอดโรค คนปลอดภัยครั้งแรกที่เพชรบุรี ระดมทีมปศุสัตว์ทำหมันสุนัข-แมว พร้อมฉีดวัคซีนป้องกันโรคพิษสุนัขบ้า ประชาชนแห่มาใช้บริการเกินเป้า สั่งเพิ่มบริการวันที่ 31 ม.ค.ที่วัดลาดทันที
นายอลงกรณ์ พลบุตร ที่ปรึกษารัฐมนตรีว่าการกระทรวงเกษตรและสหกรณ์ เปิดเผยวันนี้ (23 ม.ค.) ว่า ดร.เฉลิมชัย ศรีอ่อน รัฐมนตรีว่าการกระทรวงเกษตรและสหกรณ์ ได้มอบหมายให้กรมปศุสัตว์ โดยสำนักงานปศุสัตว์จังหวัดเพชรบุรี สำนักงานปศุสัตว์เขต 7 ด่านกักกันสัตว์เพชรบุรี และตนคิกออฟโครงการสัตว์ปลอดโรค คนปลอดภัยเป็นครั้งแรกของปี 2566 ตามพระปณิธาน ศาสตราจารย์ ดร.สมเด็จพระเจ้าน้องนางเธอ เจ้าฟ้าจุฬาภรณวลัยลักษณ์ อัครราชกุมารี กรมพระศรีสวางควัฒน วรขัตติยราชนารี โดยจัดหน่วยสัตวแพทย์เคลื่อนที่บริการทำหมันสุนัขและแมว พร้อมฉีดวัคซีนป้องกันโรคพิษสุนัขบ้าที่วัดพลับพลาชัย อำเภอเมืองเพชรบุรี โดยประชาชนในเขตเทศบาลแห่มาใช้บริการเกินเป้าหมายกว่าร้อยตัว และขอให้จัดกิจกรรมทำหมันและฉีดวัคซีนพิษสุนัขบ้าอีก จึงขอให้กรมปศุสัตว์จัดหน่วยสัตว์แพทย์เคลื่อนที่เพิ่มบริการในวันที่ 31 ม.ค.ที่วัดลาดตามคำเรียกร้องของประชาชน โดยเริ่มลงทะเบียนตั้งแต่เวลา 8.30 น.
สำหรับสุนัขและแมวที่จะนำมารับบริการผ่าตัดทำหมันต้องมีอายุ 6 เดือนขึ้นไป ไม่แสดงอาการติดสัตว์ ไม่ท้อง ไม่ป่วย ต้องงดอาหารและน้ำอย่างน้อย 12 ชั่วโมง เพื่อความปลอดภัยของสัตว์ รับสุนัขและแมว พันธุ์ไทยพื้นเมือง งดรับสายพันธุ์ต่างประเทศ

ที่มา : https://www.thaigov.go.th/news/contents/details/64078