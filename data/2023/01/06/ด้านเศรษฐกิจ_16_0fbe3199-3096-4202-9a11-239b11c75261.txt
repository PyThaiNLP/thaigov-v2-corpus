รัฐบาลไทย-ข่าวทำเนียบรัฐบาล-กรมเจ้าท่า ต่อยอดโครงการเสริมทรายชายหาดจอมเทียน ส่งเสริมการท่องเที่ยวรับปีใหม่ 2566


วันศุกร์ที่ 6 มกราคม 2566
กรมเจ้าท่า ต่อยอดโครงการเสริมทรายชายหาดจอมเทียน ส่งเสริมการท่องเที่ยวรับปีใหม่ 2566
...
“กรมเจ้าท่า ต่อยอดโครงการเสริมทรายชายหาดจอมเทียน ส่งเสริมการท่องเที่ยวรับปีใหม่ 2566”
จากนโยบายรัฐบาล โดยรัฐมนตรีว่าการกระทรวงคมนาคม (นายศักดิ์สยาม ชิดชอบ) และรัฐมนตรีช่วยว่าการกระทรวงคมนาคม (ดร.อธิรัฐ รัตนเศรษฐ) ได้มอบหมายให้กรมเจ้าท่าดำเนินโครงการเสริมทรายชายหาดจอมเทียน ซึ่งโครงการดังกล่าวอยู่ภายใต้การกำกับดูแลโดยกรมเจ้าท่า กระทรวงคมนาคม ที่ดำเนินการมาตั้งแต่ปี พ.ศ.2563 จวบจนถึงปัจจุบัน เป็นระยะเวลา 3 ปี ที่โครงการเสริมทรายชายหาดจอมเทียน สร้างประโยชน์ในด้านการท่องเที่ยว ลดปัญหากัดเซาะชายฝั่ง พร้อมดึงดูดนักท่องเที่ยวทั้งชาวไทยและชาวต่างชาติ เสริมสร้างรายได้เข้าสู่ประเทศและท้องถิ่นเป็นจำนวนมาก
นายสรพงศ์ ไพฑูรย์พงษ์ รักษาการอธิบดีกรมเจ้าท่า เปิดเผยว่า เมืองพัทยาถือเป็นอีกหนึ่งสถานที่ท่องเที่ยวที่ได้รับความนิยมจากชาวไทยและชาวต่างชาติ โดยเฉพาะนักท่องเที่ยวจีนถือเป็นกลุ่มเป้าหมายหลักที่สามารถช่วยกระตุ้นเศรษฐกิจและการท่องเที่ยวของประเทศไทย ซึ่งหลังจากนี้รัฐบาลจีนจะมีมาตรการผ่อนคลายด้านโควิด-19 พร้อมเปิดประเทศต้อนรับนักท่องเที่ยวต่างชาติตั้งแต่ 8 มกราคม พ.ศ.2566 ชาวต่างชาติที่จะเดินทางเข้าประเทศจีน ต้องมีผลตรวจเป็นลบและผลตรวจโควิดภายใน 48 ชั่วโมง จะสามารถเข้าประเทศจีนได้โดยไม่ต้องกักตัว นอกจากนี้ชาวจีนที่ต้องการเดินทางไปต่างประเทศ ก็สามารถเดินทางได้โดยไม่ต้องขออนุญาตอีกต่อไป โดยในช่วงที่ผ่านมา กรมเจ้าท่าได้ดำเนินโครงการเสริมทรายชายหาดพัทยา เพื่อแก้ปัญหาน้ำทะเลกัดเซาะระยะยาว ก่อนที่สภาพชายหาดจะหายไป เป็นการส่งเสริมการท่องเที่ยวในอนาคต โดยที่ผ่านมาโครงการเสริมทรายป้องกันการกัดเซาะชายหาดจอมเทียน อำเภอบางละมุง จังหวัดชลบุรี ระยะที่ 1 ระยะทาง 3,575 เมตร ได้ดำเนินการเสร็จสิ้นเป็นที่เรียบร้อย ก่อนส่งมอบให้เทศบาลนาจอมเทียนเป็นผู้ดูแลต่อไป
ปัจจุบัน กรมเจ้าท่าได้เดินหน้าโครงการเสริมทรายป้องกันการกัดเซาะชายหาดจอมเทียน ในส่วนที่เหลือในพื้นที่เขตเมืองพัทยา ระยะทาง 2.65 กิโลเมตร รวมของเดิมจากระยะแรก 3.5 กิโลเมตร จะได้ความยาวชายหาดเพิ่มขึ้นรวมกว่า 6 กิโลเมตร ชายหาดจะมีความกว้างเฉลี่ย 50 เมตร เป็นโครงการที่กรมจ้าท่า จะเร่งดำเนินการเพื่อส่งมอบเป็นของขวัญปีใหม่ 2566 ให้ประชาชนทุกคน ซึ่งโครงการฯดังกล่าวจะช่วยเสริมสร้างศักยภาพแหล่งท่องเที่ยวของเมืองพัทยา จังหวัดชลบุรี นำรายได้เข้าสู่ประเทศ พร้อมต้อนรับนักท่องเที่ยวทั้งชาวไทยและชาวต่างชาติ ที่คาดว่าในปีใหม่ 2566 นี้ จะมีจำนวนเพิ่มมากขึ้น ภายหลังสถานการณ์โควิด-19 ทั่วโลก คลี่คลายลง

ที่มา : https://www.thaigov.go.th/news/contents/details/63480