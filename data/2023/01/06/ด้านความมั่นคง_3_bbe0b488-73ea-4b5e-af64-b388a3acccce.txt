รัฐบาลไทย-ข่าวทำเนียบรัฐบาล-"รมว.สุชาติ” สั่ง กสร.ลงพื้นที่เหตุเพลิงไหม้โรงงานผลิตอะไหล่รถยนต์ จ.ชลบุรี


วันศุกร์ที่ 6 มกราคม 2566
06/01/2566
พิมพ์
"รมว.สุชาติ” สั่ง กสร.ลงพื้นที่เหตุเพลิงไหม้โรงงานผลิตอะไหล่รถยนต์ จ.ชลบุรี
"รมว.สุชาติ” สั่ง กสร.ลงพื้นที่เหตุเพลิงไหม้โรงงานผลิตอะไหล่รถยนต์ จ.ชลบุรี
รมว.สุชาติ สั่งกรมสวัสดิการและคุ้มครองแรงงาน (กสร.) ลงพื้นที่ตรวจสอบสาเหตุเพลิงไหม้โรงงานผลิตอะไหล่รถยนต์ จ.ชลบุรี
นายสุชาติ ชมกลิ่น รัฐมนตรีว่าการกระทรวงแรงงาน เปิดเผยถึง กรณีเกิดเหตุเพลิงไหม้โรงงานผลิตชิ้นส่วนรถยนต์ใน จ.ชลบุรี ผมจึงได้สั่งกรมสวัสดิการและคุ้มครองแรงงานลงพื้นที่หาสาเหตุทันที โดยในเบื้องต้นได้รับรายงานว่า เหตุเกิดเวลา 03.30 น. ของวันที่ 6 มกราคม 2566  สถานที่เกิดเหตุดังกล่าว ตั้งอยู่ที่ ต.โป่ง อ.บางละมุง จ.ชลบุรี เป็นโรงงานพื้นที่กว้างกว่า 20 ไร่ รับผลิตชิ้นส่วนรถยนต์ รถจักรยานยนต์ ขึ้นรูปชิ้นงานพลาสติก โดยเครื่องฉีด และเครื่องเป่า และทำแม่พิมพ์ พ่นสี มีทั้งหมด 5 อาคาร อาคารที่เกิดเหตุเป็นอาคารที่ 2 โกดังสำหรับพ่นสีชิ้นส่วนอะไหล่รถ เกิดเพลิงลุกไหม้อย่างรุนแรง จนทำให้ตัวโกดังถล่มและยุบลงมาทั้งหลัง เจ้าหน้าที่ได้เร่งฉีดน้ำสกัดเพลิงให้อยู่ในวงจำกัด เพื่อไม่ให้ลุกลามไปยังสถานีบริการน้ำมันของโรงงานที่อยู่ด้านหลังติดกับอาคารที่เกิดเพลิงไหม้ โดยมีบ่อพักน้ำมันเชื้อเพลิงกว่า 15,000 ลิตร สามารถควบคุมเพลิงได้ในเวลา 05.00 น. ไม่มีผู้ได้รับบาดเจ็บหรือเสียชีวิตจากเหตุการณ์ดังกล่าว ขณะนี้อยู่ระหว่างการตรวจสอบหาสาเหตุของการเกิดเพลิงไหม้ อย่างไรก็ตาม ผมได้สั่งการให้หน่วยงานในสังกัดกระทรวงแรงงาน เฝ้าระวังและติดตามสถานการณ์อย่างใกล้ชิดเพื่อจะได้เข้าช่วยเหลือลูกจ้าง นายจ้าง ที่ได้รับผลกระทบจากเหตุเพลิงไหม้ครั้งนี้ต่อไป
ด้าน นายนิยม สองแก้ว อธิบดีกรมสวัสดิการและคุ้มครองแรงงาน (กสร.) กล่าวว่า พนักงานตรวจความปลอดภัย สำนักงานสวัสดิการและคุ้มครองแรงงานจังหวัดชลบุรี ศูนย์ความปลอดภัยในการทำงานเขต 2 (ชลบุรี) จะเชิญนายจ้างและผู้ที่เกี่ยวข้องมาสอบข้อเท็จจริงเพื่อรวบรวมพยานหลักฐานว่ามีการฝ่าฝืนไม่ปฏิบัติตามกฎหมายหรือพระราชบัญญัติความปลอดภัย อาชีวอนามัย และสภาพแวดล้อมในการทำงาน พ.ศ. 2554 และกฎกระทรวงกำหนดมาตรฐานในการบริหาร จัดการ และดำเนินการด้านความปลอดภัย อาชีวอนามัย และสภาพแวดล้อมในการทำงาน เกี่ยวกับการป้องกันและระงับอัคคีภัย พ.ศ. 2555 หรือไม่ หากพบว่านายจ้างไม่ปฏิบัติตามกฎหมายดังกล่าวจะดำเนินการตามกฎหมายต่อไป

ที่มา : https://www.thaigov.go.th/news/contents/details/63469