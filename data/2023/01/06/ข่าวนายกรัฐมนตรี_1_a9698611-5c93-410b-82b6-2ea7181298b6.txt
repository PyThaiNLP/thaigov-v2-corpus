รัฐบาลไทย-ข่าวทำเนียบรัฐบาล-นายกฯ ตรวจเยี่ยมความคืบหน้า พนังกั้นน้ำโครงการก่อสร้างระบบป้องกันน้ำท่วมพื้นที่ชุมชนน้ำตาล ระยะที่ 2 ริมแม่น้าเจ้าพระยา อ.อินทร์บุรี จ.สิงห์บุรี


วันศุกร์ที่ 6 มกราคม 2566
06/01/2566
พิมพ์
นายกฯ ตรวจเยี่ยมความคืบหน้า พนังกั้นน้ำโครงการก่อสร้างระบบป้องกันน้ำท่วมพื้นที่ชุมชนน้ำตาล ระยะที่ 2 ริมแม่น้าเจ้าพระยา อ.อินทร์บุรี จ.สิงห์บุรี
นายกฯ ตรวจเยี่ยมความคืบหน้า พนังกั้นน้ำโครงการก่อสร้างระบบป้องกันน้ำท่วมพื้นที่ชุมชนน้ำตาล ระยะที่ 2 ริมแม่น้าเจ้าพระยา อ.อินทร์บุรี จ.สิงห์บุรี กำชับเร่งดำเนินการให้แล้วเสร็จตามแผนงานที่วางไว้โดยเร็ว เพื่อบรรเทาปัญหาอุทกภัยในพื้นที่ชุมชนน้ำตาล
นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า วันนี้ (6 มกราคม 2566) เวลา 09.30 น. พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ตรวจเยี่ยมความก้าวหน้าพื้นที่ก่อสร้างพนังกั้นน้ำ ตำบลน้ำตาล อำเภออินทร์บุรี จังหวัดสิงห์บุรี โดยมี พลเอก อนุพงษ์ เผ่าจินดา รัฐมนตรีว่าการกระทรวงมหาดไทย นายธนกร วังบุญคงชนะ รัฐมนตรีประจำสำนักนายกรัฐมนตรี  ร่วมการตรวจเยี่ยม ซึ่งนายสุพจน์ ยศสิงห์คำ ผู้ว่าราชการจังหวัดสิงห์บุรี และประชาชนมารอให้การต้อนรับ
เมื่อนายกรัฐมนตรี เดินทางถึงพื้นที่โครงการก่อสร้างระบบป้องกันน้ำท่วมพื้นที่ชุมชนน้ำตาล บริเวณวัดโฆสิทธาราม พร้อมเข้าสักการะพระพุทธรูปหลวงพ่อแป้นเพื่อความเป็นสิริมงคล และเข้าทักทายประชาชนที่รอให้การต้อนรับ พร้อมกับรับฟังความคืบหน้าและตรวจเยี่ยมพนังกั้นน้ำริมแม่น้ำเจ้าพระยา ซึ่งเป็นโครงการก่อสร้างระบบป้องกันน้ำท่วมพื้นที่ชุมชนน้ำตาล ระยะที่ 2 ดำเนินการก่อสร้างตั้งแต่ปีงบประมาณ พ.ศ. 2563 - 2566 มีความยาวตลอดแนวคันกั้นน้ำ 3,461 เมตร พื้นที่ป้องกันอุทกภัย 2.20 ตารางกิโลเมตร มีระดับป้องกันน้ำ 15.35 เมตร ขณะนี้ดำเนินการไปแล้วทั้งสิ้น ร้อยละ 82.40 หากเสร็จสิ้นจะช่วยบรรเทาปัญหาอุทกภัยในพื้นที่ โดยเฉพาะช่วงเวลาน้ำหลาก ที่จะกระทบต่อพื้นที่เกษตรกรรม แหล่งเศรษฐกิจ และบ้านเรือนของประชาชน
นายกรัฐมนตรีได้รับทราบถึงความก้าวหน้าโครงการก่อสร้างระบบป้องกันน้ำท่วมพื้นที่ชุมชนน้ำตาล ระยะที่ 2 พร้อมกำชับให้ดำเนินการให้แล้วเสร็จตามแผนงานที่วางไว้โดยเร็ว เพื่อช่วยบรรเทาปัญหาอุทกภัยในพื้นที่ชุมชนน้ำตาล พร้อมกล่าวว่า ปัจจุบันสภาพอากาศมีการเปลี่ยนแปลงไป ปริมาณน้ำฝนเพิ่มมากขึ้นกว่าปกติ ส่งผลให้แม่น้ำมีระดับน้ำสูงขึ้นจนเกิดน้ำท่วมบางพื้นที่ ซึ่งรัฐบาลพยายามเร่งช่วยเหลืออย่างเต็มที่ ขอให้ประชาชนเข้าใจการแก้ไขปัญหาไม่สามารถสำเร็จได้ภายในปีเดียว บางครั้งอาจต้องใช้เวลานานหลายปี เพราะงบประมาณต้องมีการจัดสรรไปแก้ไขปัญหาในหลายส่วน จึงต้องมีการจัดสรรงบประมาณให้ดี ยืนยันว่ารัฐบาลไม่เลือกปฏิบัติ เพราะเราทุกคนเป็นคนไทยเหมือนกัน โดยนายกรัฐมนตรียังได้พูดคุยและให้ข้อคิดกับนักเรียนประถมศึกษาชั้นปีที่ 5 โรงเรียนวัดโฆสิทธาราม พร้อมถ่ายภาพร่วมกับเด็กนักเรียน ก่อนออกเดินทางไปยังบริเวณพื้นที่นานำร่อง หมู่ที่ 1 ตำบลน้ำตาล อำเภออินทร์บุรี จังหวัดสิงห์บุรี เพื่อเป็นประธานในพิธีเปิดกิจกรรม “ข้าวรักษ์โลก” ต่อไป

ที่มา : https://www.thaigov.go.th/news/contents/details/63470