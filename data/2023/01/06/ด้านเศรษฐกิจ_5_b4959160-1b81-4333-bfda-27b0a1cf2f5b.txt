รัฐบาลไทย-ข่าวทำเนียบรัฐบาล-“อลงกรณ์” เปิดแผนพัฒนาโคพื้นเมือง พร้อมเปิดแข่ง “วัวลาน”เพชรบุรีสนามแรกรับปีใหม่ 


วันศุกร์ที่ 6 มกราคม 2566
“อลงกรณ์” เปิดแผนพัฒนาโคพื้นเมือง พร้อมเปิดแข่ง “วัวลาน”เพชรบุรีสนามแรกรับปีใหม่
“อลงกรณ์” เปิดแผนพัฒนาโคพื้นเมือง พร้อมเปิดแข่ง “วัวลาน”เพชรบุรีสนามแรกรับปีใหม่ เร่งตั้งสมาคมกีฬาวัวลาน เล็งสร้างสนามแข่งวัวลานมาตรฐานจัดแข่งตลอดปี ดึงนักท่องเที่ยวไทย-เทศ เที่ยวชมกีฬาประเพณีแห่งเดียวของโลก ตั้งเป้าเพิ่มรายได้เกษตรกรอย่างยั่งยืน
นายอลงกรณ์ พลบุตร ที่ปรึกษารัฐมนตรีว่าการกระทรวงเกษตรและสหกรณ์ เปิดเผยวันนี้ เกี่ยวกับแผนการพัฒนาโคพื้นเมืองและกีฬาวัวลาน สำหรับปี 2566 ว่า ภายหลังจากการจัดประชุมรวมพลคนปศุสัตว์หารือระหว่างกรมปศุสัตว์ จังหวัดเพชรบุรี ส่วนราชการที่เกี่ยวข้อง และกลุ่มผู้เลี้ยงโคพื้นเมืองและวัวลาน ในจังหวัดเพชรบุรี ครั้งที่ 1 เมื่อปลายปีที่ผ่านมา เพื่อรับฟังปัญหาและร่วมวางแนวทางการพัฒนาโคพื้นเมืองและการแข่งขันวัวลานกีฬาประเพณีพื้นบ้านนั้น ในปีนี้กรมปศุสัตว์ โดยสำนักงานปศุสัตว์จังหวัดเพชรบุรีมีแผนดำเนินการพัฒนาโคพื้นเมืองและวัวลานภาคตะวันตกอย่างเป็นระบบครบวงจร ตั้งแต่การพัฒนาสายพันธุ์ การพัฒนาฟาร์ม การป้องกันโรค การยกระดับปศุสัตว์แปลงใหญ่ การอนุรักษ์พันธุ์โคพื้นเมือง การขึ้นทะเบียนสิ่งบ่งชี้ทางภูมิศาสตร์ (GI) ซึ่งเป็นอัตลักษณ์ของเพชรบุรี การส่งเสริมประเพณีการประกวดวัวสวยงาม วัวเทียมเกวียนและการแข่งขันวัวลาน การพัฒนาตลาดเพื่อยกระดับราคา ทั้งนี้ จะจดทะเบียนเป็นสมาคมกีฬาวัวลาน พร้อมกับสร้างสนามกีฬาแข่งวัวลานที่เป็นมาตรฐาน เช่นเดียวกับสนามม้าแข่งในประเทศไทยและในประเทศต่าง ๆ ทั่วโลก ที่มีระเบียบและกฎหมายรองรับ และจะเปิดให้นักท่องเที่ยว ทั้งชาวไทยและต่างประเทศ เข้าชมวัวลานกีฬาประเพณีวิถีไทย ในรูปแบบเกษตรท่องเที่ยวเป็นการสร้างภาพลักษณ์และชื่อเสียงให้กับวัวลานเพชรบุรี ซึ่งถือเป็นต้นตำรับประเพณีการแข่งวัวลานในประเทศไทย รวมทั้งการส่งเสริมวัวเทียมเกวียน การประกวดพันธ์ุวัวและวัวสวยงาม โดยมีศูนย์เทคโนโลยีเกษตรและนวัตกรรมจังหวัดเพชรบุรี (ศูนย์ AIC มหาวิทยาลัยราชภัฏเพชรบุรี) และหน่วยงานเกี่ยวข้องให้การสนับสนุนส่งเสริมด้านการวิจัยพัฒนาและต่อยอด ทั้งนี้ จะเปิดสนามแข่งวัวลานที่เพชรบุรีเป็นครั้งแรก ในเดือนแรกของปีนี้ เพื่อเปิดศักราชใหม่ของการส่งเสริมพัฒนาโคพื้นเมืองและวัวลาน ภายใต้แนวทางเพชรบุรีโมเดล ซึ่งเป็นการพัฒนาอย่างยั่งยืนมีเป้าหมายเข็มมุ่งชัดเจน ทำได้ไวทำได้จริง
ทั้งนี้ จังหวัดเพชรบุรี เป็นจังหวัดที่มีการเลี้ยงโคนม โคเนื้อและโคพื้นเมืองมากที่สุดจังหวัดหนึ่งของประเทศ รวมทั้งการแข่งขันวัวลานกีฬาประเพณีวิถีไทยถือเป็นฐานอาชีพสร้างรายได้สำคัญของเกษตรกร จึงมีความพร้อมที่จะเดินหน้าต่อยอดยกระดับการพัฒนาแบบครบวงจร ตั้งแต่การพันธ์ุโค อาหารสัตว์ มาตรฐานฟาร์มการปฏิบัติทางการเกษตรที่ดี (GAP) มาตรฐานฟาร์มที่มีระบบการป้องกันโรคและการเลี้ยงสัตว์ที่เหมาะสม (GFM) มาตรฐานฟาร์มปลอดโรคปากและเท้าเปื่อย (FMD) คอกกักมาตรฐานเอกชนสำหรับการนำเข้า การส่งออก และปลอดโรค FMD การแปรรูปสร้างมูลค่าเพิ่ม การสร้างแบรนด์ การตลาดแบบออฟไลน์และออนไลน์ การขับเคลื่อนเพชรบุรีฟู้ดวัลเลย์และการเจรจาการค้าการลงทุนระหว่างประเทศซึ่งจะมีการประชุมครั้งที่ 2 ในเร็ว ๆ นี้
การจัดระดมพลคนปศุสัตว์กลุ่มโคในครั้งนี้ ได้ผนึกความร่วมมือทุกภาคส่วน โดยมีวัตถุประสงค์ เพื่อพัฒนาการปศุสัตว์อย่างเป็นระบบครบวงจรและยกระดับรายได้ของเกษตรกรให้สูงขึ้นอย่างยั่งยืนเป็นการพัฒนาอาชีพปศุสัตว์สู่เกษตรมูลค่าสูงตามหมุดหมายใหม่ของแผนพัฒนาเศรษฐกิจและสังคมแห่งชาติฉบับที่ 13 ภายใต้ “5 ยุทธศาสตร์ของ ดร.เฉลิมชัย ศรีอ่อน รัฐมนตรีว่าการกระทรวงเกษตรและสหกรณ์” และแนวทาง “เพชรบุรีโมเดล”

ที่มา : https://www.thaigov.go.th/news/contents/details/63457