รัฐบาลไทย-ข่าวทำเนียบรัฐบาล-กรมทางหลวงชนบท ขยายถนนชัยพฤกษ์ 10 เลน คืบหน้ากว่า 29% มุ่งแก้ไขการจราจรติดขัด


วันศุกร์ที่ 6 มกราคม 2566
กรมทางหลวงชนบท ขยายถนนชัยพฤกษ์ 10 เลน คืบหน้ากว่า 29% มุ่งแก้ไขการจราจรติดขัด
​รองรับการเติบโตของพื้นที่กรุงเทพมหานคร - นนทบุรี - ปทุมธานี อย่างยั่งยืน ตามนโยบายของรัฐมนตรีว่าการกระทรวงคมนาคม คาดแล้วเสร็จต้นปี 2567
กรมทางหลวงชนบท (ทช.) กระทรวงคมนาคม รายงานความคืบหน้าโครงการขยายถนนชัยพฤกษ์ จังหวัดนนทบุรี ซึ่งปัจจุบันผลงานก่อสร้างมีความคืบหน้าไปแล้วกว่าร้อยละ 29 ขณะนี้อยู่ระหว่างงานติดตั้งคานคอนกรีตอัดแรงรูปกล่องหล่อสำเร็จ สะพานข้ามคลองพระอุดม งานวางท่อระบายน้ำคอนกรีตเสริมเหล็ก และงานขยายช่องจราจร โดยโครงการก่อสร้างดังกล่าวคาดว่าจะดำเนินการก่อสร้างแล้วเสร็จสมบูรณ์ในช่วงต้นปี 2567 ทั้งนี้ เพื่อเพิ่มประสิทธิภาพการใช้งานของถนนชัยพฤกษ์ให้สมบูรณ์ ให้สามารถรองรับปริมาณการจราจรได้มากขึ้น แก้ไขปัญหาการจราจรติดขัด ช่วยแบ่งเบาการจราจรที่ต้องการเดินทางออกนอกเมืองในช่วงเวลาเร่งด่วนได้อีกทางหนึ่ง ตลอดจนเป็นการสนับสนุนยุทธศาสตร์การพัฒนาโครงสร้างพื้นฐานด้านคมนาคมขนส่ง ตามนโยบายของนายศักดิ์สยาม ชิดชอบ รัฐมนตรีว่าการกระทรวงคมนาคม เนื่องจากปัจจุบันถนนชัยพฤกษ์เป็นถนนขนาด 6 ช่องจราจร มีปริมาณจราจรสูงกว่า 40,000 คันต่อวัน อันเกิดจากการขยายตัวของพื้นที่จังหวัดนนทบุรีฝั่งตะวันตกของแม่น้ำเจ้าพระยา ส่งผลให้ถนนชัยพฤกษ์มีสภาพการจราจรที่หนาแน่นและมีแนวโน้มที่จะติดขัดมากขึ้นเรื่อย ๆ ประกอบกับเมื่อถนนราชพฤกษ์ - ถนนกาญจนาภิเษก (แนวเหนือ - ใต้) เปิดใช้งาน ยังทำให้ถนนชัยพฤกษ์สามารถเชื่อมต่อกับพื้นที่จังหวัดปทุมธานีได้รวดเร็วและสะดวกมากยิ่งขึ้น จึงเป็นการดึงดูดปริมาณจราจรให้เข้ามาใช้เส้นทางถนนชัยพฤกษ์มากตามไปด้วย ทช. จึงได้ดำเนินโครงการก่อสร้างขยายถนนชัยพฤกษ์ ใช้งบประมาณในการก่อสร้างรวม 902 ล้านบาท โดยการดำเนินงานจะแบ่งเป็นงานก่อสร้างปรับปรุงถนนคู่ขนานระดับดิน ขนาด 2 ช่องจราจรต่อทิศทาง จากเชิงลาดสะพานพระราม 4 ถึงทางแยกต่างระดับถนนราชพฤกษ์ และงานปรับปรุงขยายผิวจราจร ขนาด 1 ช่องจราจร ต่อทิศทาง จากทางแยกต่างระดับถนนราชพฤกษ์ถึงถนนบางกรวย - ไทรน้อย รวมระยะทางทั้งหมด 6.892 กิโลเมตร พร้อมก่อสร้างสะพานข้ามคลองพระอุดม สะพานข้ามคลองบางภูมิ รวมจำนวน 4 แห่ง และงานก่อสร้างทางเท้า ระบบระบายน้ำ ระบบไฟฟ้าแสงสว่าง
สำหรับในช่วงระหว่างดำเนินการก่อสร้าง ทช. ได้ทำการติดตั้งแบริเออร์และติดตั้งป้ายเตือนลดความเร็วเพื่อให้ประชาชนสามารถสังเกตเห็นได้ชัดเจน เพื่อความปลอดภัยในการเดินทาง รวมถึง ทช. ได้ทำการปิดเบี่ยงช่องจราจรบริเวณทางกลับรถใต้สะพานข้ามคลองพระอุดม บนถนนชัยพฤกษ์ จังหวัดนนทบุรี บริเว กม. ที่ 1+275 (ฝั่งขาเข้าสะพานพระราม 4) และบริเวณ กม. ที่ 0+375 (ฝั่งขาเข้าถนนราชพฤกษ์) เพื่อดำเนินงานก่อสร้างสะพานข้ามคลองบนทางขนานถนนชัยพฤกษ์ โดยทำการปิดเบี่ยงช่องจราจรไปจนกว่างานก่อสร้างจะแล้วเสร็จ ทั้งนี้ ผู้ใช้เส้นทางยังสามารถกลับรถได้ โดยใช้ช่องทางเบี่ยงขนาด 1 ช่องจราจร จึงขอความร่วมมือให้ผู้ใช้เส้นทางโปรดสังเกตป้ายจราจร รวมถึงปฏิบัติตามป้ายเตือน ป้ายแนะนำ อย่างเคร่งครัด เพื่อความปลอดภัยในการเดินทางและขออภัยในความไม่สะดวกมา ณ โอกาสนี้

ที่มา : https://www.thaigov.go.th/news/contents/details/63468