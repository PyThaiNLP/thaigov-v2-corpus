รัฐบาลไทย-ข่าวทำเนียบรัฐบาล-กรมการขนส่งทางบก ย้ำผู้ประกอบการขนส่งต้องมีบุคลากรจัดการด้านความปลอดภัยในการขนส่ง (Transport Safety Manager : TSM) เริ่มบังคับใช้กับผู้ประกอบการขนส่งกลุ่มแรก ตั้งแต่บัดนี้เป็นต้นไป


วันพฤหัสบดีที่ 5 มกราคม 2566
กรมการขนส่งทางบก ย้ำผู้ประกอบการขนส่งต้องมีบุคลากรจัดการด้านความปลอดภัยในการขนส่ง (Transport Safety Manager : TSM) เริ่มบังคับใช้กับผู้ประกอบการขนส่งกลุ่มแรก ตั้งแต่บัดนี้เป็นต้นไป
...
กรมการขนส่งทางบก ย้ำผู้ประกอบการขนส่งต้องมีบุคลากรจัดการด้านความปลอดภัย ในการขนส่ง (Transport Safety Manager : TSM) เริ่มบังคับใช้กับผู้ประกอบการขนส่งกลุ่มแรก ตั้งแต่บัดนี้เป็นต้นไป หากฝ่าฝืนมีโทษปรับไม่เกิน 50,000 บาท
นางสิริรัตน์ วีรวิศาล รองอธิบดีกรมการขนส่งทางบก กระทรวงคมนาคม เปิดเผยว่า ตามที่กรมการขนส่งทางบก (ขบ.)ได้ออกประกาศ เรื่อง กำหนดคุณสมบัติ หลักสูตรระยะเวลาการฝึกอบรมและหน้าที่ของบุคลากรจัดการด้านความปลอดภัยในการขนส่ง (Transport Safety Manager : TSM) พ.ศ. 2564 และได้ลงประกาศในราชกิจจานุเบกษา เมื่อวันที่ 27 มกราคม 2565 และปัจจุบันมีผลใช้บังคับแล้วซึ่งประกาศดังกล่าวจะใช้บังคับกับผู้ประกอบการขนส่งประจำทางและไม่ประจำทางด้วยรถโดยสารผู้ประกอบการขนส่งไม่ประจำทางด้วยรถบรรทุก และผู้ประกอบการขนส่งส่วนบุคคลทุกราย โดยจะต้องจัดให้มีบุคลากรจัดการด้านความปลอดภัยในการขนส่ง (Transport Safety Manager : TSM) ซึ่งมีหน้าที่หลัก 5 ด้าน ได้แก่ การจัดการรถ การจัดการผู้ขับรถ การจัดการการเดินรถ การจัดการการบรรทุกและการโดยสารและการบริหารจัดการการวิเคราะห์และประเมินผล เพื่อให้การขนส่งเป็นไปด้วยความปลอดภัย และลดความสูญเสียที่จะเกิดขึ้นจากการขนส่งทางถนน ทั้งนี้ จะมีการบังคับใช้กับผู้ประกอบการขนส่งกลุ่มแรกตั้งแต่บัดนี้เป็นต้นไป ได้แก่ 1) ผู้ประกอบการขนส่งประจำทางด้วยรถโดยสาร หมวด 1 กทม. และจังหวัดที่มีเส้นทางต่อเนื่อง และหมวด 2 รายเดิมทุกราย 2) ผู้ประกอบการขนส่งไม่ประจำทางด้วยรถโดยสารรายเดิมที่มีรถตั้งแต่ 51 คันขึ้นไป 3)ผู้ประกอบการขนส่งไม่ประจำทางด้วยรถบรรทุกรายเดิมทุกรายที่มีรถขนส่งวัตถุอันตราย 4) ผู้ประกอบการขนส่งไม่ประจำทางด้วยรถบรรทุกรายเดิมที่มีรถตั้งแต่ 101 คันขึ้นไป 5) ผู้ประกอบการขนส่งส่วนบุคคลด้วยรถบรรทุกรายเดิมที่มีรถขนส่งวัตถุอันตราย ตั้งแต่ 6 คันขึ้นไป 6) ผู้ประกอบการขนส่งส่วนบุคคลรายเดิมทุกรายที่มีรถตั้งแต่ 101 คันขึ้นไป 7) ผู้ขอรับ (รายใหม่) ใบอนุญาตประกอบการขนส่งด้วยรถโดยสารประจำทาง และไม่ประจำทาง (ผู้ขอเป็นนิติบุคคล) ทุกราย 8) ผู้ขอรับ (รายใหม่) ใบอนุญาตประกอบการขนส่งด้วยรถบรรทุกไม่ประจำทางและส่วนบุคคลทุกรายที่มีรถตั้งแต่ 11 คันขึ้นไป สำหรับผู้ประกอบการขนส่งกลุ่มอื่นจะมีการบังคับใช้ในวันที่ 1 มกราคม 2567 และวันที่ 1 มกราคม 2568 ตามลำดับ ทั้งนี้ ผู้ประกอบการขนส่งที่ไม่มีบุคลากรจัดการด้านความปลอดภัยในการขนส่งตามที่กำหนดต้องระวางโทษปรับไม่เกิน 50,000 บาท
รองอธิบดีกรมการขนส่งทางบก กล่าวต่อไปว่า ขบ. อยู่ระหว่างการรับสมัครและพิจารณาคัดเลือกหน่วยงานที่ได้รับการมอบหมายให้ทำการฝึกอบรมบุคลากรจัดการด้านความปลอดภัยในการขนส่ง (Transport Safety Manager : TSM) แทน ขบ. โดยหน่วยงานดังกล่าวจจะต้องเป็นไปตามหลักเกณฑ์ ดังนี้ 1) ต้องเป็นนิติบุคคล 2) มีความพร้อมในการจัดการฝึกอบรม และ 3) มีประสบการณ์ในการจัดการฝึกอบรมไม่น้อยกว่า 5 ปี และจะต้องมีวิทยากรซึ่งต้องมีคุณสมบัติ ดังนี้ 1) สัญชาติไทย 2) จบปริญญาตรีและมีประสบการณ์ด้านการขนส่งทางถนนหรือด้านความปลอดภัยในการทำงานไม่น้อยกว่า 3 ปี หรือมีประสบการณ์ด้านการบริหารจัดการด้านการขนส่งทางถนนหรือด้านความปลอดภัยในการทำงานไม่น้อยกว่า 5 ปี หรือมีประสบการณ์ในการสอนหรือการฝึกอบรมในการด้านการขนส่งทางถนนหรือด้านความปลอดภัยในการทำงานไม่น้อยกว่า 3 ปี และ 3) ผ่านการทดสอบความรู้ โดยได้คะแนนไม่น้อยกว่าร้อยละ 90 ทั้งนี้ การขอขึ้นทะเบียนของหน่วยงานและวิทยากรสามารถยื่นแบบแสดงความประสงค์พร้อมหลักฐานได้ที่สำนักสวัสดิภาพการขนส่งทางบก สำนักงานขนส่งกรุงเทพมหานครพื้นที่ 1 - 4 และสำนักงานขนส่งจังหวัด โดย ขบ. จะประกาศรายชื่อหน่วยงานและวิทยากรที่ได้รับมอบหมายที่เว็บไซต์ www.tsmthai.com อนึ่งหากหน่วยงานและวิทยากรที่ได้รับคัดเลือกไม่ปฏิบัติตามข้อกำหนด ขบ. มีอำนาจในการพิจารณายกเลิกการขึ้นทะเบียน

ที่มา : https://www.thaigov.go.th/news/contents/details/63450