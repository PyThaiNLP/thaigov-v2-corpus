รัฐบาลไทย-ข่าวทำเนียบรัฐบาล-รฟม. ชวนเด็กๆ สัมผัสประสบการณ์โดยสารรถไฟฟ้า MRT ฟรี! ในวันเด็กแห่งชาติ 


วันศุกร์ที่ 6 มกราคม 2566
รฟม. ชวนเด็กๆ สัมผัสประสบการณ์โดยสารรถไฟฟ้า MRT ฟรี! ในวันเด็กแห่งชาติ
และร่วมสนุกกับกิจกรรม “กล่องของขวัญแห่งการเดินทาง” ณ สวนสนุกโยโย่แลนด์
การรถไฟฟ้าขนส่งมวลชนแห่งประเทศไทย (รฟม.) กระทรวงคมนาคม ร่วมกับ บริษัท ทางด่วนและรถไฟฟ้ากรุงเทพ จำกัด (มหาชน) (BEM) ผู้ให้บริการเดินรถไฟฟ้ามหานคร (รถไฟฟ้า MRT) เตรียมส่งมอบความสุขให้เด็ก ๆ เนื่องในวันเด็กแห่งชาติ ประจำปี 2566 ด้วยการโดยสารรถไฟฟ้า ฟรี ทั้ง 2 สาย ได้แก่ รถไฟฟ้ามหานคร สายเฉลิมรัชมงคล (MRT สายสีน้ำเงิน) และสายฉลองรัชธรรม (MRT สายสีม่วง) ในวันเสาร์ที่ 14 มกราคม 2566 สำหรับเด็กที่มีอายุไม่เกิน 14 ปี และมีความสูงไม่เกิน 140 ซม. เพียงแสดงตัวที่ห้องออกบัตรโดยสารทุกสถานีเพื่อรับคูปองโดยสารรถไฟฟ้าฟรี ตลอดระยะเวลาให้บริการ เพื่อเป็นการเสริมสร้างประสบการณ์ในการใช้ระบบขนส่งสาธารณะ และขอเชิญชวนน้อง ๆ ร่วมกิจกรรม “MRT ส่งความสุขรับวันเด็ก” ณ มิวเซียมสยาม ซึ่ง BEM ได้จัดเตรียมไว้ครบครันทั้งกิจกรรมที่น่าสนใจ พร้อมรับของขวัญของรางวัลอีกมากมาย สามารถเดินทางด้วยรถไฟฟ้า MRT สายสีน้ำเงิน ไปยังสถานีสนามไชย ทางออก 1 ตั้งแต่เวลา 10.00 - 16.00 น. ติดตามรายละเอียดเพิ่มเติมได้ที่ ศูนย์บริการข้อมูล โทร. 0 2624 5200 หรือติดตามทางช่องทางต่างๆ ได้ที่เฟซบุ๊ก MRT Bangkok Metro / ทวิตเตอร์ MRT Bangkok Metro / อินสตาแกรม: mrt_bangkok และ โมบายแอปพลิเคชัน Bangkok MRT
นอกจากนี้ รฟม. ยังเตรียมกิจกรรม “กล่องของขวัญแห่งการเดินทาง” เนื่องในวันเด็กแห่งชาติ ประจำปี 2566 ไว้รอต้อนรับน้องๆ ณ สวนสนุกโยโย่แลนด์ ชั้น 4 ซีคอนสแควร์ ศรีนครินทร์ ซึ่งตั้งอยู่ในแนวสายทางโครงการรถไฟฟ้าสายสีเหลือง ช่วงลาดพร้าว - สำโรง ในวันเสาร์ที่ 14 มกราคม 2566 เวลา 11.00 น. - 17.00 น. โดยกิจกรรมภายในงานประกอบไปด้วย การแสดงสุนัข K-9 จากทีมกู้ภัย รฟม. การแสดงจากโรงเรียนศรีเอี่ยมอนุสรณ์ และการแสดงพากย์เสียงสด จากนักพากย์การ์ตูน คุณจินดานุช โชคดีภูษิต (คุณเปอตี) รวมถึงกิจกรรมซุ้มเกมให้น้องๆ ได้ร่วมสนุก และลุ้นรับของรางวัลมากมาย ทั้งนี้ รฟม. ได้มีการจัดกิจกรรมวันเด็กแห่งชาติต่อเนื่องทุกปี เพื่อสร้างความสัมพันธ์อันดีกับเยาวชนและประชาชนในแนวสายทางโครงการรถไฟฟ้าของ รฟม. สามารถติดตามรายละเอียดและข้อมูลข่าวสารเพิ่มเติมได้ที่ เว็บไซต์ รฟม. www.mrta.co.th และเฟซบุ๊กแฟนเพจการรถไฟฟ้าขนส่งมวลชนแห่งประเทศไทย หรือ Call Center รฟม. โทร. 0 2716 4044
“รฟม. ร่วมยกระดับเมืองด้วยโครงข่ายรถไฟฟ้าขนส่งมวลชนและนวัตกรรม เพื่ออนาคตที่ยั่งยืน”

ที่มา : https://www.thaigov.go.th/news/contents/details/63462