รัฐบาลไทย-ข่าวทำเนียบรัฐบาล-นายกรัฐมนตรี และรัฐมนตรีว่าการกระทรวงกลาโหม แสดงความเสียใจกับการสูญเสียกำลังพล จากภารกิจเก็บกู้ทุ่นระเบิด ชายแดน ไทย - เขมร ให้เป็นพื้นที่ปลอดภัย


วันพฤหัสบดีที่ 5 มกราคม 2566
05/01/2566
พิมพ์
นายกรัฐมนตรี และรัฐมนตรีว่าการกระทรวงกลาโหม แสดงความเสียใจกับการสูญเสียกำลังพล จากภารกิจเก็บกู้ทุ่นระเบิด ชายแดน ไทย - เขมร ให้เป็นพื้นที่ปลอดภัย
นายกรัฐมนตรี และรัฐมนตรีว่าการกระทรวงกลาโหม แสดงความเสียใจกับการสูญเสียกำลังพล จากภารกิจเก็บกู้ทุ่นระเบิด ชายแดน ไทย - เขมร ให้เป็นพื้นที่ปลอดภัย
วันนี้ (วันที่ 5 มกราคม 2566) พลเอก คงชีพ ตันตระวาณิชย์ โฆษกกระทรวงกลาโหมเปิดเผยว่า พล.อ.ประยุทธ์ จันทร์โอชา นรม.และ รมว.กห. ได้กล่าวแสดงความเสียใจ กับการสูญเสียและบาดเจ็บสาหัส ของกำลังทหาร 2 นาย ที่ประสบเหตุเหยียบทุ่นระเบิด ระหว่างปฏิบัติหน้าที่เก็บกู้ทุ่นระเบิด บริเวณพื้นที่ชายแดนช่องพระพะลัย อ.กันทรลักษณ์ จว.ศรีษะเกษ  ในภารกิจการปฏิบัติการทุ่นระเบิดเพื่อมนุษยธรรม บริเวณชายแดน ไทย- กัมพูชา ที่ยังมีตกค้างจำนวนมาก เพื่อเป็นพื้นที่ปลอดภัยสำหรับประชาชนทั้งสองประเทศ ให้สามารถดำรงชีวิตอย่างปกติ
โดย นรม.และ รมว.กห. ได้สั่งการ ให้ บก.ทท.และ ทบ. เข้าไปช่วยเหลือดูแลผู้ได้รับบาดเจ็บ ให้ได้รับการรักษาพยาบาลอย่างเต็มที่ และหากจำเป็นให้เคลื่อนย้ายเข้ารับการรักษาเร่งด่วน ณ รพ.ส่วนกลาง สำหรับผู้เสียชีวิต ขอให้ดูแลสิทธิกำลังพลและร่วมประกอบพิธีทางศาสนาอย่างสมเกียรติ พร้อมทั้งให้เข้าไปช่วยเหลือดูแลครอบครัวของกำลังพลทั้งสองต่อเนื่องกันไป  ทั้งนี้ ขอให้กำชับกำลังพลที่เข้าปฏิบัติภารกิจ ให้เพิ่มความระมัดระวังในการปฏิบัติหน้าที่มากขึ้น เนื่องจากเป็นพื้นที่สงครามในอดีต ที่มีทุ่นระเบิดตกค้างเป็นจำนวนมาก
โฆษก กห. กล่าวเพิ่มเติมว่า เหตุดังกล่าวเกิดขึ้น เวลา 10.30 น. ของวันนี้  ระหว่างการปฏิบัติภารกิจเก็บกู้ทุ่นระเบิด โดย ส.อ.อัครพล ภูวดลวรนาถ จนท.สำรวจทางเทคนิค ได้รับบาดเจ็บสาหัสและเสียชีวิตในเวลาต่อมา สำหรับ ส.อ.วรงค์กร ศรีงาม ผบส.สุนัขตรวจค้นทุ่นระเบิด ได้รับบาดเจ็บสาหัส ส่งตัวเข้ารับการรักษาตัว ณ รพ.ขุนหาญ  ทั้งนี้ กห. จะยังคงเดินหน้าภารกิจการเก็บกู้ทุ่นระเบิดเพื่อมนุษยธรรมต่อไป เพื่อให้เป็นพื้นที่ปลอดภัยทั้งหมด โดยจากผลสำรวจพื้นที่ในประเทศไทย  ยังคงมีพื้นที่อันตรายที่ต้องเก็บกู้ทุ่นระเบิดอีก 29.7 ตร.กม.ใน 6 จว.  และที่ผ่านมา กองทัพเข้าไปเก็บกู้ เป็นพื้นที่ปลอดภัยแล้ว 2,527 ตร.กม. ครอบคลุม 21 จว.

ที่มา : https://www.thaigov.go.th/news/contents/details/63448