รัฐบาลไทย-ข่าวทำเนียบรัฐบาล-กรมเจ้าท่า เร่งขับเคลื่อนท่าเรือโดยสารสาธารณะในแม่น้ำเจ้าพระยา รองรับการให้บริการประชาชนและนักท่องเที่ยวที่เพิ่มขึ้น


วันศุกร์ที่ 6 มกราคม 2566
กรมเจ้าท่า เร่งขับเคลื่อนท่าเรือโดยสารสาธารณะในแม่น้ำเจ้าพระยา รองรับการให้บริการประชาชนและนักท่องเที่ยวที่เพิ่มขึ้น
...
กรมเจ้าท่า เร่งขับเคลื่อนท่าเรือโดยสารสาธารณะในแม่น้ำเจ้าพระยา รองรับการให้บริการประชาชนและนักท่องเที่ยวที่เพิ่มขึ้น
กรมเจ้าท่า กระทรวงคมนาคม มีหน้าที่ในการดูแลรักษาความปลอดภัยทางน้ำ ควบคู่ไปกับการพัฒนาปรับปรุงท่าเรือโดยสารในแม่น้ำเจ้าพระยาทั้งในเขตกรุงเทพและปริมณฑล เพื่อประชาชนผู้สัญจรทางน้ำจะได้รับความสะดวกสบาย เชื่อมต่อระบบ ล้อ ราง เรือ ได้อย่างสะดวกและทันสมัย
นายสรพงศ์ ไพฑูรย์พงษ์ รองปลัดกระทรวงคมนาคม รักษาราชการแทนอธิบดีกรมเจ้าท่า กล่าวว่า กรมเจ้าท่า หน่วยงานที่มีภารกิจในการพัฒนาโครงสร้างพื้นฐานระบบคมนาคมทางน้ำ ให้เกิดความสะดวก ปลอดภัย เชื่อมโยงโครงข่ายล้อ-ราง-เรือ อย่างไร้รอยต่อ ตามนโยบายรัฐมนตรีว่าการกระทรวงคมนาคม นายศักดิ์สยาม ชิดชอบ และรัฐมนตรีช่วยการกระทรวงคมนาคม ดร.ดร.อธิรัฐ รัตนเศรษฐ ให้เกิดเป็นรูปธรรม โดยกรมเจ้าท่า ได้ดำเนินงานตามแผนงาน โครงการพัฒนาโครงสร้างพื้นฐาน ด้านการขนส่งทางน้ำ เพื่อตอบสนองเป้าหมายตามยุทธศาสตร์ชาติ และยุทธศาสตร์กระทรวงคมนาคม มาอย่างต่อเนื่อง ซึ่งภายหลังจากการเปิดท่าเรือราชินี - บางโพ มอบเป็นของขวัญปีใหม่ให้กับประชาชนปี 2566 ที่ผ่านมา กรมเจ้าท่า ยังคงเร่งการพัฒนาท่าเรือโดยสารอื่นๆในแม่น้ำเจ้าพระยา ให้เป็นไปตามแผนงานที่กำหนดไว้ ซึ่งขณะนี้ ท่าเรือที่อยู่ระหว่างการปรับปรุงคาดว่าจะแล้วเสร็จในปี 2566 มีทั้งหมด 3 ท่าเรือ ได้แก่ 1. ท่าเรือพระราม 7 2. ท่าเรือท่าเตียน และ 3. ท่าเรือเกียกกาย เพื่อให้สามารถทันเปิดใช้บริการสำหรับประชาชน พร้อมเน้นย้ำถึงความปลอดภัยโครงสร้างท่าเรืออย่างรอบคอบ รวมถึงความสะอาดท่าเรือเมื่อแล้วเสร็จ เพื่อเกิดภาพลักษณ์ที่ดีและมีความสวยงามแก่ประชาชนและนักท่องเที่ยว อันจะเป็นการส่งเสริมการให้บริการขนส่งสาธารณะทางน้ำเพิ่มมากขึ้น
ทั้งนี้ การพัฒนาท่าเรือโดยสารในแม่น้ำเจ้าพระยาทั้ง 29 ท่า จะช่วยลดปัญหาการคับคั่งของการจราจรทางบก ลดระยะเวลาในการเดินทาง เป็นการอำนวยความสะดวกให้กับผู้โดยสารทางเรือและทางบก ช่วยเพิ่มศักยภาพในการโดยสารเรือในแม่น้ำเจ้าพระยาที่สามารถเชื่อมต่อระบบ รถ ราง เรือ ประชาชนมีคุณภาพชีวิตที่ดีขึ้น ส่งผลให้ประชาชนที่ใช้บริการด้านคมนาคมได้รับความสะดวก รวดเร็ว ปลอดภัย และมีประสิทธิภาพ

ที่มา : https://www.thaigov.go.th/news/contents/details/63473