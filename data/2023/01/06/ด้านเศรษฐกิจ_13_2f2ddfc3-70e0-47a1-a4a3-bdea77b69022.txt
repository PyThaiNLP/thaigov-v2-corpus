รัฐบาลไทย-ข่าวทำเนียบรัฐบาล-กรมเจ้าท่า ขุดลอก พัฒนาบำรุงรักษาร่องน้ำ ส่งเสริมเศรษฐกิจและการท่องเที่ยว ตามนโยบายรัฐบาลและกระทรวงคมนาคม


วันศุกร์ที่ 6 มกราคม 2566
กรมเจ้าท่า ขุดลอก พัฒนาบำรุงรักษาร่องน้ำ ส่งเสริมเศรษฐกิจและการท่องเที่ยว ตามนโยบายรัฐบาลและกระทรวงคมนาคม
...
กรมเจ้าท่า ขุดลอก พัฒนาบำรุงรักษาร่องน้ำ ส่งเสริมเศรษฐกิจและการท่องเที่ยว ตามนโยบายรัฐบาลและกระทรวงคมนาคม
ตามนโยบายของรัฐบาล และกระทรวงคมนาคม โดยนายศักดิ์สยาม ชิดชอบ รัฐมนตรีว่าการกระทรวงคมนาคม และ ดร.อธิรัฐ รัตนเศรษฐ รัฐมนตรีช่วยว่าการกระทรวงคมนาคม ได้มอบหมายให้กรมเจ้าท่า ดำเนินการพัฒนาและบำรุงรักษาร่องน้ำภายในประเทศ ภายใต้ยุทธศาสตร์ชาติ 20 ปี ในการสนับสนุน และการพัฒนาโครงการพื้นฐานการขนส่งทางน้ำ ตลอดจนการดูแลบำรุงรักษาร่องน้ำทางเรือเดินให้เกิดความสะดวกและปลอดภัย
นายสรพงศ์ ไพฑูรย์พงษ์ รักษาการอธิบดีกรมเจ้าท่า เปิดเผยว่า ได้สั่งการให้สำนักพัฒนาและบำรุงรักษาทางน้ำ กรมเจ้าท่า เร่งการขุดลอกตามแผนงาน เพื่อให้ประชาชนได้ใช้ประโยชน์จากแม่น้ำได้อย่างเต็มที่ เรือสามารถเข้าออกร่องน้ำได้ตลอดเวลา สามารถเก็บกักน้ำไว้ใช้ในช่วงฤดูแล้ง และระบายน้ำได้ในช่วงฤดูน้ำหลาก โดยสำนักงานพัฒนาและบำรุงรักษาทางน้ำที่ 1 ได้เปิดหน่วยปฏิบัติงานขุดลอกแม่น้ำป่าสัก อ.เมืองสระบุรี จ.สระบุรี ตั้งแต่วันที่ 15 พฤศจิกายน 2565 โดยใช้รถขุด อย.3 และเรือเจ้าท่า ข.407 เป็นเครื่องจักรในการปฏิบัติงาน ความกว้างก้นร่องเท่ากับ 5 -15 เมตร ระดับความลึกก้นร่องเท่ากับ + 8.00 เมตร (จากระดับน้ำทะเลปานกลาง) ระยะทางประมาณ 775 เมตร (กิโลเมตรที่ 71+900 ถึง กิโลเมตรที่ 72+675) ปริมาณวัสดุขุดลอกตามแผน 41,000 ลูกบาศก์เมตร ระยะเวลาดำเนินการ 80 วัน ปัจจุบันสามารถทำการขุดลอกถึง กิโลเมตรที่ 72+401 รวมระยะทาง 501 เมตร คิดเป็นร้อยละ 64.64 ซึ่งจะทำให้เพิ่มพื้นที่ในการกักเก็บน้ำและช่วยระบายน้ำ การเดินทางทางน้ำสะดวกและปลอดภัยมากยิ่งขึ้น ส่งเสริมอาชีพประมงน้ำจืดและการอุปโภค บริโภค และกลุ่มเรือขุดลอก สำนักพัฒนาและบำรุงรักษาทางน้ำ ได้เปิดหน่วยปฏิบัติงานขุดลอกร่องน้ำทาง เข้าท่าเรือกรุงเทพฯ ร่องที่ 2 จังหวัดสมุทรปราการ ปฏิบัติงานโดยเรือเจ้าท่า ข.10 ความกว้าง 100 และ 225.6 เมตร ลึก 5.5 เมตร จากระดับน้ำทะเลปานกลาง ระยะเวลาดำเนินการ 300 วัน ปริมาณวัสดุขุดลอกตามแผน 620,000 ลูกบาศก์เมตร ขณะนี้สามารถขุดลอก 57,600 ลูกบาศก์เมตร คิดเป็นร้อยละ 9 ทั้งนี้ หากดำเนินการแล้วเสร็จจะช่วยให้เรือสินค้าที่เข้า-ออกร่องน้ำเกิดความสะดวกและปลอดภัย สร้างความมั่นใจให้กับผู้ใช้บริการร่องน้ำ
รักษาการอธิบดีกรมเจ้าท่า กล่าวเพิ่มเติมว่า กรมเจ้าท่า กระทรวงคมนาคม ได้เร่งขุดลอกพัฒนาและบำรุงรักษาร่องน้ำ เพื่อสนับสนุนการขนส่งสินค้าทางน้ำ รวมถึงส่งเสริมศักยภาพการท่องเที่ยวทางน้ำ เกิดความปลอดภัยในชีวิตและทรัพย์สิน สร้างความเชื่อมั่นให้กับนักท่องเที่ยว ตอบรับการเปิดประเทศอย่างเต็มรูปแบบ เพื่อขับเคลื่อนเศรษฐกิจในภาคการขนส่งทางน้ำ และภาคการท่องเที่ยวของประเทศอย่างยั่งยืน

ที่มา : https://www.thaigov.go.th/news/contents/details/63472