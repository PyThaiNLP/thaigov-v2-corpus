รัฐบาลไทย-ข่าวทำเนียบรัฐบาล-มหาดไทย ประชุมคณะกรรมการกำหนดแผนและติดตามผลการตรวจราชการของผู้ตรวจราชการ มท. ปีงบประมาณ 2566


วันศุกร์ที่ 6 มกราคม 2566
06/01/2566
พิมพ์
มหาดไทย ประชุมคณะกรรมการกำหนดแผนและติดตามผลการตรวจราชการของผู้ตรวจราชการ มท. ปีงบประมาณ 2566
มหาดไทย ประชุมคณะกรรมการกำหนดแผนและติดตามผลการตรวจราชการของผู้ตรวจราชการ มท. ปีงบประมาณ 2566
เมื่อวันที่ 5 ม.ค. 66 ที่ห้องประชุมสำนักตรวจราชการและเรื่องราวร้องทุกข์ สป. ชั้น 5 อาคารดำรงราชานุภาพ กระทรวงมหาดไทย นายสุทธิพงษ์ จุลเจริญ ปลัดกระทรวงมหาดไทย มอบหมายให้ นายสมคิด จันทมฤก รองปลัดกระทรวงมหาดไทย เป็นประธานการประชุมคณะกรรมการกำหนดแผนและติดตามผลการตรวจราชการของผู้ตรวจราชการกระทรวงมหาดไทย เพื่อพิจารณาร่างคำสั่งแผนการตรวจราชการของผู้ตรวจราชการกระทรวงมหาดไทย ประจำปีงบประมาณ พ.ศ. 2566 โดยมี หัวหน้าผู้ตรวจราชการกระทรวงมหาดไทย นายปรีชา เดชพันธุ์ รองหัวหน้าผู้ตรวจราชการกระทรวงมหาดไทย ผู้ตรวจราชการกระทรวงมหาดไทย ผู้แทนอธิบดีกรมทุกกรมในสังกัดกระทรวงมหาดไทย ผู้แทนหน่วยงานรัฐวิสาหกิจในสังกัดกระทรวงมหาดไทย ในฐานะกรรมการ ผู้อำนวยการสำนักตรวจราชการและเรื่องราวร้องทุกข์ สป. ผู้อำนวยการกลุ่มงานสนับสนุนผู้ตรวจราชการ และผู้อำนวยการกลุ่มงานสนับสนุนและประสานการตรวจราชการ สตร.สป. พร้อมด้วย หัวหน้าผู้ตรวจราชการกรม ผู้ตรวจราชการกรมในสังกัดกระทรวงมหาดไทยและเจ้าหน้าที่สนับสนุนการตรวจราชการ ร่วมประชุม
นายสมคิด จันทมฤก รองปลัดกระทรวงมหาดไทย เปิดเผยว่า การจัดทำแผนการตรวจราชการกระทรวงมหาดไทย ประจำปีงบประมาณ พ.ศ. 2566 ที่กำหนดให้ผู้ตรวจราชการกระทรวงมหาดไทยติดตามและกำกับการดำเนินงานของส่วนราชการ หน่วยงานรัฐวิสาหกิจในสังกัดกระทรวงมหาดไทย หน่วยงานส่วนภูมิภาค และองค์กรปกครองส่วนท้องถิ่น เพื่อสนับสนุนการปฏิบัติงานเป็นไปตามนโยบายของรัฐบาลและนโยบายของกระทรวงมหาดไทย ซึ่งในการประชุมจัดทำแผนการตรวจราชการฯ ประจำปีงบประมาณ พ.ศ. 2566 เมื่อวันอังคารที่ 27 ธันวาคม 2565 คณะกรรมการได้ร่วมกันพิจารณาร่างแผนการตรวจราชการฯ โดยมีประเด็นที่เกี่ยวข้องตามภารกิจของหน่วยงาน และประเด็นการตรวจราชการที่เสนอเพิ่มเติม โดยมีสาระสำคัญ ประกอบด้วย 1. การตรวจราชการตามยุทธศาสตร์ชาติ นโยบายสำคัญของรัฐบาล และนโยบายสำคัญของกระทรวงมหาดไทย 2. การตรวจราชการตามภารกิจของกระทรวงมหาดไทยในอำนาจหน้าที่ของผู้ตรวจราชการกระทรวงมหาดไทย 3. การตรวจติดตามภารกิจสำคัญของกระทรวงมหาดไทย ประจำปีงบประมาณ พ.ศ. 2566 4. การตรวจราชการกรณีพิเศษตามที่ผู้บังคับบัญชามอบหมายเฉพาะเรื่อง และ 5. การตรวจราชการแบบบูรณาการ ประจำปีงบประมาณ พ.ศ. 2566 ตามที่สำนักงานปลัดสำนักนายกรัฐมนตรีกำหนด
นายสมคิด จันทมฤก รองปลัดกระทรวงมหาดไทย กล่าวว่า การประชุมคณะกรรมการกำหนดแผนและติดตามผลการตรวจราชการของกระทรวงมหาดไทยในครั้งนี้เพื่อพบปะหารือประเด็นสำคัญในการจัดทำแผนการตรวจราชการกระทรวงมหาดไทย ประจำปีงบประมาณ พ.ศ. 2566 ระหว่างผู้ตรวจราชการกระทรวงมหาดไทย ผู้ตรวจราชการกรม และผู้ตรวจราชการของหน่วยงานรัฐวิสาหกิจ ตามคำสั่งกระทรวงมหาดไทย เรื่อง การแต่งตั้งคณะกรรมการกำหนดแผนและติดตามผลการตรวจราชการของผู้ตรวจราชการกระทรวงมหาดไทย ปี พ.ศ. 2550 จึงจัดให้มีการประชุมผู้ตรวจราชการทุกภาคส่วน เพื่อให้ได้มีโอกาสพูดคุยหารือและเสนอแนะในการจัดทำแผนการตรวจราชการ เพื่อให้ทุกภาคส่วนได้ทำงานร่วมกัน ลดความซ้ำซ้อนในการทำงานที่เป็นอุปสรรคเมื่อต้องลงไปตรวจราชการในพื้นที่ ก่อให้เกิดการบูรณาการร่วมกันระหว่างหน่วยงานอย่างมีประสิทธิภาพ เพื่อในการแก้ไขปัญหาความเดือดร้อนของพี่น้องประชาชน นำไปสู่ประโยชน์สูงสุดของประชาชนและประเทศชาติ
“ขอให้ผู้ตรวจราชการช่วยกันกำกับดูแลการดำเนินการของส่วนราชการเพื่อสนับสนุนนโยบายของกระทรวงมหาดไทยที่เป็นประเด็นเร่งด่วนและสำคัญ อย่างใกล้ชิด ไม่ว่าจะเป็น เรื่องการสนับสนุนการดำเนินการจัดกิจกรรมวันดินโลกของกระทรวงมหาดไทย ในการส่งเสริมการสร้างการตระหนักรู้ และให้ความรู้ในการดูแลรักษาความอุดมสมบูรณ์ของดิน กำหนดเป็นประเด็นในการดำเนินการในการตรวจติดตามโดยให้บรรจุไว้ในแผนการตรวจของผู้ตรวจการกระทรวงมหาดไทยโดยเน้นย้ำการสร้างการมีส่วนร่วมในกิจกรรมของภาคีเครือข่ายต่าง ๆ โดยเฉพาะในกลุ่มเด็กและเยาวชนเพื่อก่อให้เกิดการขับเคลื่อนขยายผลการสร้างจิตสำนึกในการสื่อสารการอนุรักษ์ทรัพยากรดินแก่พี่น้องประชาชนในพื้นที่อย่างยั่งยืน หรือ เรื่องการ Re X-Ray นำบุคคลที่เป็นผู้ป่วยยาเสพติดเข้ามาให้ความช่วยเหลือทางด้านสังคม อำเภอละ 1 แห่ง ให้ความช่วยเหลือผู้เสพติดผ่านกลไกของการฟื้นฟูสภาพทางสังคมในด้านของสุขภาพ หรือ เรื่องการป้องกันแก้ไขปัญหาการค้ามนุษย์ในบทบาทของฝ่ายปกครองที่เป็นเรื่องเร่งด่วนที่รัฐบาลให้ความสำคัญในตอนนี้ โดยเฉพาะกลไกการส่งต่อระดับชาติ ที่กำหนดให้กระทรวงมหาดไทยรับผิดชอบเรื่องศูนย์บูรณาการการคัดแยกผู้เสียหายจากการค้ามนุษย์ เป็นต้น” นายสมคิด จันทมฤก รองปลัดกระทรวงมหาดไทย กล่าวเน้นย้ำ

ที่มา : https://www.thaigov.go.th/news/contents/details/63476