รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม ขันน็อตกรมราชทัณฑ์ อุดช่องโหว่ หลัง ”ประสิทธิ์” หลบหนี สั่ง ประชุมทุกสัปดาห์ ตอบโต้ประเด็นให้เร็ว


วันพฤหัสบดีที่ 5 มกราคม 2566
05/01/2566
พิมพ์
รัฐมนตรีว่าการกระทรวงยุติธรรม ขันน็อตกรมราชทัณฑ์ อุดช่องโหว่ หลัง ”ประสิทธิ์” หลบหนี สั่ง ประชุมทุกสัปดาห์ ตอบโต้ประเด็นให้เร็ว
รัฐมนตรีว่าการกระทรวงยุติธรรม ขันน็อตกรมราชทัณฑ์ อุดช่องโหว่ หลัง ”ประสิทธิ์” หลบหนี สั่ง ประชุมทุกสัปดาห์ ตอบโต้ประเด็นให้เร็ว เผย ตั้งกรรมการสอบ ๓๐ วัน ขณะที่ ปลัดยุติธรรม กำชับหลังเกิดเหตุรายงานทันที
ในวันพฤหัสบดีที่ ๕ มกราคม ๒๕๖๖ เวลา ๑๐.๐๐ น. นายสมศักดิ์ เทพสุทิน รัฐมนตรีว่าการกระทรวงยุติธรรม เป็นประธานการมอบนโยบายผู้บริหารกรมราชทัณฑ์ และผู้บริหารงานราชทัณฑ์ทั่วประเทศ โดยมี นางพงษ์สวาท กายอรุณสุทธิ์ ปลัดกระทรวงยุติธรรม นายสหการณ์ เพ็ชรนรินทร์ รองปลัดกระทรวงยุติธรรม นายอายุตม์ สินธพพันธุ์ อธิบดีกรมราชทัณฑ์ ผู้บัญชาการเรือนจำ และเจ้าหน้าที่ทั่วประเทศ เข้าร่วม ณ กรมราชทัณฑ์
โดยนายสมศักดิ์ กล่าวว่า การเดินทางมาวันนี้ เพราะสังคมเกิดคำถามจำนวนมาก เกี่ยวกับการทำหน้าที่ของกรมราชทัณฑ์ โดยเฉพาะกรณีนายประสิทธิ์ เจียวก๊ก พยายามหลบหนีการดูแลของเจ้าหน้าที่กรมราชทัณฑ์ ขณะอยู่ในศาล ซึ่งทำให้สังคมตั้งข้อสังเกตถึงมาตรการที่หละหลวมจนนายประสิทธิ์ วางแผนหลบหนีได้ โดยเรื่องนี้ เป็นหน้าที่กรมราชทัณฑ์ ที่ต้องดูแลอย่างเข้มงวด และต้องให้ความสนใจในงานของตัวเอง ทั้งเจ้าหน้าที่ ผู้บัญชาการเรือนจำ หรืออธิบดีกรมราชทัณฑ์ ที่ต้องสนใจในหน้าที่ของตัวเอง
นายสมศักดิ์ กล่าวอีกว่า ผู้บริหาร และเจ้าหน้าที่ ต้องมีการตรวจเส้นทางการนำผู้ต้องขังออกไปยังศาลอย่างเสมอ เพื่อตรวจสอบดูว่า มีอะไรที่หละหลวมหรือไม่ เพื่อหาแนวทางการป้องกัน ซึ่งไม่ใช่ไม่มีการเดินตรวจเส้นทางเลย จะทำให้เกิดช่องว่าง และมีปัญหาตามมา โดยสิ่งที่ผู้ต้องขังหลบหนี ถือเป็นเรื่องใหญ่ ถึงแม้จะมีการนำตัวกลับมาได้ แต่สังคมก็จะเกิดคำถามทันทีถึงมาตรการดูแล ซึ่งกรมราชทัณฑ์ ต้องรีบขันน็อตทุกตำแหน่ง ในเรือนจำทั่วประเทศ ๑๔๓ แห่ง
“ผู้บัญชาการเรือนจำทุกแห่ง ต้องลองไปทำหน้าที่ทุกตำแหน่งในเรือนจำ เพื่อจะได้ทราบถึงปัญหาจริงๆ เวลาเกิดเหตุจะได้เข้าใจและสามารถชี้แจงสังคมได้ตรงคำถาม ไม่ใช่ออกเพลสข่าว แต่ไม่สามารถตอบคำถามให้ชัดเจนได้ ซึ่งช่วงนี้ ถือว่าเป็น ๖๐ วันอันตราย ที่ใกล้เลือกตั้ง อาจทำให้ราชทัณฑ์ มีสิทธิ์เป็นจำเลยได้ทุกเวลา ดังนั้น ต้องแก้ปัญหาเรื่องประชาสัมพันธ์ เพื่อให้สังคมที่เฝ้าติดตามเรื่องนี้ ได้ทราบข้อเท็จจริง เพราะหลายเรื่อง ที่ถูกตั้งกระทู้ถามสดในสภาฯ ก็ยังไม่มีการชี้แจง อย่างการเข้าห้องน้ำชั้น ๙ ทั้งที่เข้าถึง ๒ รอบ และเจ้าหน้าที่ราชทัณฑ์ ไม่มีสิทธิ์อนุญาต ต้องได้รับการอนุญาตจากผู้พิพากษาเท่านั้น” รมว.ยุติธรรม กล่าว
นายสมศักดิ์ กล่าวอีกว่า กรณีเกิดเหตุหลบหนีที่สังคมให้ความสนใจ ต้องมีการชี้แจงให้เร็วกว่านี้ เพราะเมื่อชี้แจงช้า และไม่ชัดเจน ก็จะถูกนักการเมือง กดดันต่อเนื่อง อย่างข่าววันนี้ นายแทนคุณ จิตต์อิสระ ก็ออกมาจี้ให้เร่งตรวจสอบ เพราะผิดหวังกับการชี้แจงของราชทัณฑ์ ซึ่งเรื่องนี้ ผู้ใหญ่ในรัฐบาล ก็มีความเป็นห่วง ดังนั้น จากนี้ ทุกสัปดาห์ อธิบดีกรมราชทัณฑ์ ต้องมีการประชุมเพื่อติดตามงาน โดยใครขาดประชุมต้องชี้แจง ไม่อย่างนั้น จะตามสังคมไม่ทัน เพราะเรื่องเกิดตั้งแต่ ๒๒ ธ.ค.๖๕ จนถึงวันนี้ ยังไม่มีความชัดเจน จนตนต้องตั้งกรรมการสอบอีกชุดภายใน ๓๐ วัน เพราะไม่สามารถรอราชทัณฑ์ ตรวจสอบ ๑๒๐ วันได้
ขณะที่ นางพงษ์สวาท กล่าวว่า การชี้แจงประเด็นสังคม ต้องเป็นลักษณะอธิบาย ไม่ใช่เหมือนการแก้ตัว และต้องมีความรวดเร็วในการตรวจสอบเพื่อให้ทันกับความต้องการของสังคม รวมถึงเมื่อเกิดเหตุ ก็ต้องรีบรายงานผู้บังคับบัญชา ดังนั้น ต่อไปนี้ไม่ว่าเกิดเหตุอะไร ต้องมีการรายงานเหตุการณ์อย่างเร่งด่วน เพื่อช่วยกันแก้ปัญหาได้ครอบคลุม

ที่มา : https://www.thaigov.go.th/news/contents/details/63436