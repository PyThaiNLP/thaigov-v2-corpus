รัฐบาลไทย-ข่าวทำเนียบรัฐบาล-รองโฆษกรัฐบาลย้ำ จ่ายค่าน้ำมันรถอย่าลืมขอใบกำกับภาษี ร่วม”ช้อปดีมีคืน”


วันพฤหัสบดีที่ 5 มกราคม 2566
05/01/2566
พิมพ์
รองโฆษกรัฐบาลย้ำ จ่ายค่าน้ำมันรถอย่าลืมขอใบกำกับภาษี ร่วม”ช้อปดีมีคืน”
รองโฆษกรัฐบาลย้ำ จ่ายค่าน้ำมันรถอย่าลืมขอใบกำกับภาษี ร่วม”ช้อปดีมีคืน”
วันที่ 5 มกราคม 2566 นางสาวรัชดา ธนาดิเรก รองโฆษกประจำสำนักนายกรัฐมนตรี เปิดเผยว่า รัฐบาลโดยกระทรวงการคลัง ได้ออกมาตรการช้อปดีมีคืน ปี 2566 เพื่อรักษาการบริโภคในประเทศ โดยกำหนดให้ผู้ที่เสียภาษีเงินได้บุคคลธรรมดาสามารถนำใบกำกับภาษีเต็มรูป ทั้งรูปแบบกระดาษและรูปแบบอิเล็กทรอนิกส์ ผ่านระบบ e-Tax Invoice & e-Receipt (e-Tax) ของกรมสรรพากร ไปหักลดหย่อนค่าซื้อสินค้าหรือค่าบริการ
นางสาวรัชดา กล่าวว่า มาตรการช้อปดีมีคืน ปี 2566 กรมสรรพากรได้ขยายให้นำค่าน้ำมันเชื้อเพลิงทั้งรถยนต์ และรถจักรยานยนต์ มาลดหย่อนภาษีได้ โดยค่าใช้จ่ายน้ำมันจะต้องมาจากสถานบริการน้ำมันที่จดทะเบียนภาษีมูลค่าเพิ่ม และออกใบกำกับภาษีได้ เพื่อเป็นส่วนหนึ่งในการกระตุ้นการเดินทางและการท่องเที่ยวในช่วงเทศกาล ตั้งแต่วันที่ 1 ม.ค. - 15 ก.พ. 2566 ซึ่งจะให้สิทธิแก่ผู้จ่ายเงินค่าน้ำมันแม้จะใช้รถยนต์ของผู้อื่น โดยไม่ยึดเรื่องทะเบียนรถยนต์
ทั้งนี้ ผู้เข้าร่วมมาตรการช้อปดีมีคืนจะต้องเก็บใบเสร็จจากการซื้อสินค้าและบริการ ตามจ่ายจริงแต่ไม่เกิน 40,000 บาท โดยใช้ใบกำกับภาษีเต็มรูปแบบในแบบกระดาษหรืออิเล็กทรอนิกส์ตามเงื่อนไขในการลดหย่อนภาษี หากซื้อสินค้าหรือค่าบริการ ไม่เกิน 30,000 บาท ใช้ใบกำกับภาษีเต็มรูปแบบในรูปแบบกระดาษหรือรวมยอดกับใบกำกับภาษีอิเล็กทรอนิกส์ แต่หากซื้อสินค้าหรือค่าบริการผ่านออนไลน์ ไม่เกิน 10,000 บาท ใช้ใบกำกับภาษีเต็มรูปในรูปแบบอิเล็กทรอนิกส์ โดยมีลายเซ็นอิเล็กทรอนิกส์กำกับเท่านั้น สอบถามข้อมูลเพิ่มเติม RD CALL CENTER โทร.1161

ที่มา : https://www.thaigov.go.th/news/contents/details/63423