รัฐบาลไทย-ข่าวทำเนียบรัฐบาล-กรมเจ้าท่า เผย 7 วันอันตราย เทศกาลปีใหม่ 2566 “ปลอดภัย ไร้อุบัติเหตุทางน้ำ“


วันพฤหัสบดีที่ 5 มกราคม 2566
กรมเจ้าท่า เผย 7 วันอันตราย เทศกาลปีใหม่ 2566 “ปลอดภัย ไร้อุบัติเหตุทางน้ำ“
...
จากนโยบายของนายศักดิ์สยาม ชิดชอบ รัฐมนตรีว่าการกระทรวงคมนาคม และ ดร.อธิรัฐ รัตนเศรษฐ รัฐมนตรีช่วยว่าการกระทรวงคมนาคม มอบหมายให้กรมเจ้าท่า ดูแลคุมเข้มความปลอดภัยทางน้ำทั่วประเทศ ช่วง 7 วันอันตราย ในช่วงเทศกาลปีใหม่ 2566 โดยเริ่มตั้งแต่วันที่ 29 ธันวาคม 2565 – 4 มกราคม 2566 โดย นายสรพงศ์ ไพฑูรย์พงษ์ รักษาการอธิบดีกรมเจ้าท่า ได้มอบหมายให้ นายภูริพัฒน์ ธีระกุลพิศุทธิ์ รองอธิบดีกรมเจ้าท่า ด้านปลอดภัย เฝ้าติดตามสถานการณ์การเดินทางทางน้ำของประชาชนและนักท่องเที่ยว ตลอดช่วงเทศกาลปีใหม่ 2566 โดยลงพื้นที่ตรวจติดตามสถานการณ์ ในพื้นที่ที่มีประชาชน ใช้บริการหนาแน่น ทั้งส่วนกลางและภูมิภาค ก่อนช่วงเทศกาลปีใหม่ และสั่งการให้จัดตั้งศูนย์อำนวยความสะดวกและความปลอดภัย จำนวน 51 ศูนย์ เจ้าหน้าที่รักษาการณ์ จำนวน 758 คน รถยนต์ จำนวน 120 คัน เรือรักษาการณ์ จำนวน 62 ลำ เพื่อดูแลความปลอดภัยของประชาชนและนักท่องเที่ยวที่ใช้เรือโดยสารและบริการท่องเที่ยวชมกิจกรรมต่าง ๆ ทั่วประเทศ
นายสรพงศ์ ไพฑูรย์พงษ์ รักษาการอธิบดีกรมเจ้าท่า เปิดเผยว่า กรมเจ้าท่า กระทรวงคมนาคม ได้เฝ้าระวังพร้อมยกระดับความปลอดภัยทางน้ำ โดยตลอดระยะเวลา 7 วันอันตราย เทศกาลปีใหม่ 2566 ไม่พบเหตุการณ์ความไม่ปลอดภัยทางน้ำ อุบัติเหตุ เป็น 0 ไม่มีผู้บาดเจ็บและเสียชีวิต โดยสรุปสถิติการเดินทางทางน้ำทั่วประเทศทั้งส่วนกลางและส่วนภูมิภาค มีผู้โดยสารรวม 1,358,531 คน จำนวนเที่ยวเรือที่ให้บริการทั้งสิ้น 29,190 เที่ยว (ข้อมูล ณ วันที่ 5 ม.ค. 2566 โดยศูนย์ปลอดภัยทางน้ำ กรมเจ้าท่า)
อย่างไรก็ดี รักษาการอธิบดีกรมเจ้าท่า กล่าวเพิ่มเติมว่า กรมเจ้าท่า ทั้งส่วนกลางและส่วนภูมิภาค ได้ออกตรวจตรา อำนวยความสะดวกและความปลอดภัยในช่วงวันหยุดเทศกาลปีใหม่ 2566 เป็นไปตามแผนปฏิบัติการและยกระดับความปลอดภัยทางน้ำ ในช่วงเทศกาลปีใหม่ 2566 ด้วยความเรียบร้อย จากการร่วมมือของทุกภาคส่วน และขอขอบคุณทุกหน่วยงานที่เกี่ยวข้องโดยเฉพาะพี่น้องประชาชนและผู้ให้บริการเรือโดยสารที่ให้ความร่วมมือ และปฏิบัติตามคำแนะนำของเจ้าหน้าที่ สวมใส่เสื้อชูชีพทุกครั้งที่สัญจรทางน้ำ ไม่บรรทุกผู้โดยสารเกินกว่าจำนวนที่กำหนด และหากประชาชนท่านใด พบเห็นเหตุการณ์ความไม่ปลอดภัยทางน้ำ โทร.สายด่วนกรมเจ้าท่า 1199 ได้ตลอด 24 ชั่วโมง

ที่มา : https://www.thaigov.go.th/news/contents/details/63437