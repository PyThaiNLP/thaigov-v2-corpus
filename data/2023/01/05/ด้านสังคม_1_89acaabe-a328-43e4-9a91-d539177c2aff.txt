รัฐบาลไทย-ข่าวทำเนียบรัฐบาล-พม. เร่งเยียวยาเด็กหนุ่มถูกคอมเมนเตเตอร์ชื่อดังกระทำอนาจาร พร้อมฝากผู้ปกครองดูแลบุตรหลานใกล้ชิดป้องกันเกิดเหตุซ้ำ


วันพฤหัสบดีที่ 5 มกราคม 2566
พม. เร่งเยียวยาเด็กหนุ่มถูกคอมเมนเตเตอร์ชื่อดังกระทำอนาจาร พร้อมฝากผู้ปกครองดูแลบุตรหลานใกล้ชิดป้องกันเกิดเหตุซ้ำ
พม. เร่งเยียวยาเด็กหนุ่มถูกคอมเมนเตเตอร์ชื่อดังกระทำอนาจาร พร้อมฝากผู้ปกครองดูแลบุตรหลานใกล้ชิดป้องกันเกิดเหตุซ้ำ
วานนี้ (3 ม.ค. 66) ชาย อายุ 60 ปี ครูสอนเต้นและคอมเมนเตเตอร์รายการทีวีชื่อดัง ถูกเจ้าหน้าที่ตำรวจจับกุม หลังก่อเหตุล่อลวงเด็กหนุ่ม อายุ 16 ปี ไปกระทำอนาจารที่บ้านพักของตัวเองที่จังหวัดบุรีรัมย์ จนถูกผู้ปกครองของเด็กผู้เสียหายแจ้งความดำเนินคดี ที่สถานีตำรวจภูธรจักราช จังหวัดนครราชสีมา
วันนี้ (4 ม.ค. 66) นายอนุกูล  ปีดแก้ว ปลัดกระทรวงการพัฒนาสังคมและความมั่นคงของมนุษย์ (ปลัด พม.) เปิดเผยว่า กระทรวง พม. โดยบ้านพักเด็กและครอบครัวจังหวัดนครราชสีมา ได้รับการประสานจากคณะทำงานปราบปรามการล่วงละเมิดทางเพศต่อเด็กทางอินเตอร์เน็ต (TICAC) ตำรวจภูธรภาค 3 และสถานีตำรวจภูธรจักราชให้ร่วมดำเนินการช่วยเหลือเยียวยาแก่เด็กและครอบครัวผู้เสียหาย ทั้งนี้ ได้ให้กำลังใจและสร้างความมั่นใจในการดำเนินคดีอย่างโปร่งใส ยุติธรรม เพื่อสร้างความเข้มแข็งด้านจิตใจให้แก่เด็กและครอบครัว  อีกทั้งประสานสำนักงานยุติธรรมจังหวัดนครราชสีมา เพื่อขอรับเงินเยียวยาค่าตอบแทนผู้เสียหายในคดีอาญา และพิจารณาให้การช่วยเหลือเงินสงเคราะห์เด็กในครอบครัวยากจน
นายอนุกูล กล่าวเพิ่มเติมว่า การล่วงละเมิดทางเพศต่อเด็ก นับเป็นภัยอันตรายที่มักเกิดจากคนรู้จักใกล้ตัว โดยที่เด็กไม่ทันระวังตัวเอง ด้วยความไว้เนื้อเชื่อใจและความน่าเชื่อถือของคนใกล้ตัว  จึงขอให้พ่อแม่ ผู้ปกครอง ช่วยกันเฝ้าดูแลบุตรหลานอย่างใกล้ชิด และคอยพูดคุยสอบถามเกี่ยวกับคนใกล้ชิดของเด็ก เพื่อป้องกันไม่ให้เกิดการล่วงละเมิดทางเพศกับบุตรหลานของท่าน เพราะจะส่งผลกระทบต่อจิตใจกับเด็กในระยะยาว ทั้งนี้ หากพบเห็นเด็กถูกล่วงละเมิดทางเพศ ขอให้แจ้ง ศูนย์ช่วยเหลือสังคม สายด่วน พม. โทร. 1300 และ  Application คุ้มครองเด็ก ตลอด 24 ชั่วโมง รวมทั้งบ้านพักเด็กและครอบครัวทั่วประเทศ

ที่มา : https://www.thaigov.go.th/news/contents/details/63420