รัฐบาลไทย-ข่าวทำเนียบรัฐบาล-กรมทางหลวงสรุปการอำนวยความสะดวก ความปลอดภัย และการให้บริการประชาชนในช่วงเทศกาลปีใหม่ 2566 


วันพฤหัสบดีที่ 5 มกราคม 2566
กรมทางหลวงสรุปการอำนวยความสะดวก ความปลอดภัย และการให้บริการประชาชนในช่วงเทศกาลปีใหม่ 2566
โดยดำเนินการตามนโยบายรัฐมนตรีว่าการกระทรวงคมนาคม  “ส่งพี่น้องฉลองปีใหม่ ถึงที่หมายทั้งไปและกลับอย่างปลอดภัย”
นายสราวุธ ทรงศิวิไล อธิบดีกรมทางหลวง กระทรวงคมนาคม เปิดเผยว่า ตามที่กรมทางหลวง (ทล.) ได้ดำเนินการตามแผนการอำนวยความสะดวกและความปลอดภัยการรองรับการเดินทางของประชาชนในช่วงเทศกาลปีใหม่ระหว่างวันที่ 29 ธันวาคม 2565 - 4 มกราคม 2566 ตามนโยบายของรัฐบาลและนายศักดิ์สยาม ชิดชอบ รัฐมนตรีว่าการกระทรวงคมนาคม ที่เน้นย้ำให้ทุกหน่วยงานในสังกัดกระทรวงคมนาคมบูรณาการร่วมกับหน่วยงานในสังกัดและหน่วยงานในพื้นที่ดูแลประชาชนให้ได้รับความสะดวกปลอดภัยในการเดินทาง เพื่อรณรงค์ ป้องกันและลดอุบัติเหตุบนท้องถนน รวมถึงการตั้งจุดบริการอำนวยความสะดวกประชาชนตลอดเส้นทาง กำกับดูแลการให้บริการ มาตรฐานความปลอดภัย และแจ้งข้อมูลข่าวสารที่สำคัญในการเดินทางให้แก่ประชาชนทราบล่วงหน้า เน้นพิเศษเพิ่มความสะดวก รวดเร็ว และปลอดภัยขั้นสูงสุด เพื่อลดการสูญเสียทั้งชีวิตและทรัพย์สิน โดยสำนักอำนวยความปลอดภัยได้สรุปปริมาณจราจรสำหรับช่วงระหว่างวันที่ 29 ธันวาคม 2565 - 4 มกราคม 2566  มีจำนวนปริมาณจราจรเข้าและออกกรุงเทพมหานคร รวมทั้งสิ้น 7,199,251 คัน โดยแบ่งเป็นฝั่งขาเข้าจำนวน 3,770,312 คัน และฝั่งขาออกจำนวน 3,428,939 คัน
สำหรับปริมาณรถที่ใช้บริการทางหลวงพิเศษสายบางปะอิน - นครราชสีมา (M6) ช่วง ปากช่อง - สีคิ้ว - ขามทะเลสอ ระยะทาง 64 กิโลเมตร ซึ่งเปิดให้บริการเป็นการชั่วคราวทิศทางเดียว (วันเวย์) สำหรับรถขาออกระหว่างวันที่ 29 - 31 ธันวาคม 2565 และสำหรับรถขาเข้าระหว่างวันที่ 1 - 4 มกราคม 2566 นั้น ช่วงที่เปิดให้บริการสำหรับรถขาออก (ระหว่างวันที่ 29 - 31 ธันวาคม 2565) มีจำนวนผู้ใช้บริการสะสม 3 วัน รวม 62,929 คัน สามารถแบ่งเบาปริมาณจราจรขาออกบนทางหลวงหมายเลข 2 (ถนนมิตรภาพ) บริเวณ กม. ที่ 75 ช่วงลำตะคอง ได้ถึง 24% และช่วงที่เปิดให้บริการสำหรับรถขาเข้า (ระหว่างวันที่ 1 - 4 มกราคม 2566) มีจำนวนผู้ใช้บริการสะสม 4 วัน รวม 87,920 คัน สามารถแบ่งเบาปริมาณจราจรขาเข้าบนทางหลวงหมายเลข 2 (ถนนมิตรภาพ) บริเวณ กม. ที่ 75 ช่วงลำตะคอง ได้ 24%
อธิบดีกรมทางหลวง กล่าวเพิ่มเติมว่า ตามที่ ทล. ได้ยกเว้นค่าธรรมเนียมผ่านทางในระหว่างวันที่ 29 ธันวาคม 2565 จนถึงวันที่ 4 มกราคม 2566 ระยะเวลา 7 วัน บนทางหลวงพิเศษหมายเลข 7 สายกรุงเทพมหานคร - บ้านฉาง ตอนกรุงเทพมหานคร - เมืองพัทยา (M7) และทางหลวงพิเศษหมายเลข 9 สายวงแหวนรอบนอกกรุงเทพมหานคร (ถนนกาญจนาภิเษก) ตอนบางปะอิน - บางพลี และ ตอนพระประแดง - บางแค ช่วงพระประแดง - ต่างระดับบางขุนเทียน (M9) ทล. ได้ทำการสรุปปริมาณการจราจรในช่วงดังกล่าวพบว่า จำนวนรถทุกประเภทที่ใช้มอเตอร์เวย์ทั้งสิ้นจำนวน 4,878,798 คัน แบ่งเป็นรถ 4 ล้อจำนวน 4,593,526 คัน รถ 6 ล้อ 116,079 คัน และรถมากกว่า 6 ล้อจำนวน 169,193 คัน ประมาณการจำนวนเงินที่ช่วยลดภาระรายจ่ายให้แก่ประชาชนจำนวน 175,235,394  บาท โดยแบ่งรถ 4 ล้อจำนวนเงิน 164,989,070 บาท รถ 6 ล้อจำนวนเงิน  4,169,278 บาท และรถมากกว่า 6 ล้อจำนวนเงิน 6,077,046 บาท
สำหรับในช่วงที่ผ่านมาระหว่างวันที่ 29 ธันวาคม 2565 - 4 มกราคม 2566 ทล. ได้จัดเจ้าหน้าที่ปฏิบัติงานอำนวยความสะดวกปลอดภัยให้กับประชาชนตามจุดต่าง ๆ ทั่วประเทศตลอด 24 ชั่วโมง จำนวน 13,114 คน โดยมียอดผู้ใช้บริการสะสมรวม 7 วัน ดังนี้
1. จุดให้บริการทั่วไทย 91,919 ราย
2. จุดบริการห้องน้ำ 176,103 ครั้ง
3. รถบริการช่วยเหลือฉุกเฉิน 2,030  ครั้ง  อาทิ การซ่อมเบื้องต้น แบตเตอรี่หมด น้ำมันหมด เป็นต้น
4. ยอดการให้บริการสายด่วน ทล. โทร. 1586 ยอดสะสมตั้งแต่วันที่ 29 ธันวาคม 2565 - 4  มกราคม 2566 มียอดรวมการให้บริการ 20,796 ครั้ง
5. การบริหารจัดการสัญญาณไฟจราจรจำนวน 113 แห่ง 16 สายทาง ปิดจุดทางแยก 80 แห่ง 26 สายทาง  ปิดจุดกลับรถ 234 แห่ง 47 สายทาง รวมทั้งบริหารจัดการทางเข้า - ออกบริเวณสถานีบริการน้ำมันจำนวน 24 จังหวัด 69 แห่ง นอกจากนี้มีการเปิดช่องทางพิเศษบนทางสายหลักจำนวน 6. สายทาง ได้แก่ ทล.1 ทล.2 ทล.204 ทล.32 ทล.304 และ ทล.348 เพื่อความคล่องตัวในการใช้รถใช้ถนนและช่วยป้องกันอุบัติเหตุบนทางหลวง
โดย ทล. ได้เปิดให้ประชาชนสามารถติดตามสภาพการจราจรแบบ Real Time ผ่านโมบายแอปพลิเคชัน “Thailand Highway Traffic” และเว็บไซต์ http://www.highwaytraffic.go.th และ ทล. บูรณาการการทำงานร่วมกับตำรวจทางหลวงและหน่วยงานในพื้นที่ ตลอดจนศูนย์อำนวยความปลอดภัยทางถนนของจังหวัดในการลดปัจจัยเสี่ยงการเกิดอุบัติเหตุทางถนน พร้อมตั้งจุดให้บริการทั่วไทย 409 แห่ง แบ่งเป็นจุดให้บริการทั่วไทย (โดยแขวงทางหลวง/กองทางหลวงพิเศษระหว่างเมืองบูรณาการร่วมกับหน่วยงานต่าง ๆ) 119 แห่ง จุดให้บริการตำรวจทางหลวง 205 แห่ง และจุดให้บริการจุดพักรถบรรทุก 85 แห่ง (โดยสำนักงานควบคุมน้ำหนักยานพาหนะ) รวมถึงการเปิดห้องน้ำบริการประชาชนภายในพื้นที่หมวดทางหลวงทั่วประเทศ 581 แห่ง ซึ่ง ณ จุดบริการทั่วไทยจะมีเจ้าหน้าที่พร้อมให้บริการประชาชนผู้ใช้ทางตลอด 24 ชั่วโมง อาทิ การให้ข้อมูลเส้นทาง แนะนำเส้นทางเลือก บริการน้ำดื่ม รวมทั้งแอลกอฮอล์เจลล้างมือ หน้ากากอนามัย เพื่อป้องกันและควบคุมเชื้อไวรัส และรถบริการช่วยเหลือฉุกเฉินบนทางหลวงสายหลักจำนวน 515 คัน เน้นการให้บริการกรณีเกิดเหตุฉุกเฉิน การซ่อมเบื้องต้น  โดยเน้นให้บริการต่อประชาชนผู้ใช้ทางในเส้นทางสายหลักและครอบคลุมพื้นที่ในความรับผิดชอบของหมวดทางหลวงและการแจ้งเหตุผ่านสายด่วน ทล. โทร. 1586 ตลอดจนศูนย์ประสานงานของแขวงทางหลวงทั่วประเทศ ตามนโยบายของนายศักดิ์สยาม ชิดชอบ รัฐมนตรีว่าการกระทรวงคมนาคม ที่เน้นย้ำให้ทุกหน่วยงานในสังกัดกระทรวงคมนาคมดูแลประชาชนให้ได้รับความสะดวกปลอดภัยในการเดินทาง
หากประชาชนต้องการสอบถามข้อมูลการเดินทางเพิ่มเติมหรือขอความช่วยเหลือระหว่างการเดินทางสามารถติดต่อได้ที่สายด่วน ทล. โทร. 1586 มอเตอร์เวย์ โทร. 1586 กด 7 (โทรฟรีทุกเครือข่ายตลอด 24 ชั่วโมง) และตำรวจทางหลวง โทร. 1193

ที่มา : https://www.thaigov.go.th/news/contents/details/63446