รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯ อวยพรตรุษจีนแก่คนไทยเชื้อสายจีน ให้สุขสมหวัง ร่ำรวยตลอดปี เฉลิมฉลองตรุษจีนด้วยความสุข เดินทางท่องเที่ยวเทศกาลตรุษจีนอย่างปลอดภัย 


วันเสาร์ที่ 21 มกราคม 2566
21/01/2566
พิมพ์
โฆษกรัฐบาลเผย นายกฯ อวยพรตรุษจีนแก่คนไทยเชื้อสายจีน ให้สุขสมหวัง ร่ำรวยตลอดปี เฉลิมฉลองตรุษจีนด้วยความสุข เดินทางท่องเที่ยวเทศกาลตรุษจีนอย่างปลอดภัย
โฆษกรัฐบาลเผย นายกฯ อวยพรตรุษจีนแก่คนไทยเชื้อสายจีน ให้สุขสมหวัง ร่ำรวยตลอดปี เฉลิมฉลองตรุษจีนด้วยความสุข เดินทางท่องเที่ยวเทศกาลตรุษจีนอย่างปลอดภัย
วันนี้ (21 ม.ค.66) นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า เนื่องในโอกาสวันตรุษจีนประจำปี 2566 ซึ่งตรงกับวันที่ 22 มกราคมนี้ พลเอก ประยุทธ์จันทร์โอชา นายกรัฐมนตรีและรัฐมนตรีว่าการกระทรวงกลาโหม ขออวยพรตรุษจีนพี่น้องชาวไทยเชื้อสายจีนทั่วประเทศ ให้มีความสุข มีสุขภาพพลานามัยที่สมบูรณ์แข็งแรง ทำมาค้าขายประกอบอาชีพด้วยความเจริญรุ่งเรืองมั่งคั่ง ขอให้เฉลิมฉลองตรุษจีนด้วยความสุข รวมทั้งเดินทางท่องเที่ยวเทศกาลตรุษจีนอย่างปลอดภัย มีน้ำใจกับเพื่อนร่วมทาง เพื่อให้เทศกาลตรุษจีนนี้ เป็นการเริ่มต้นปีใหม่ของชาวไทยเชื้อสายจีนที่มีความสุขอย่างแท้จริง
นายอนุชาฯ กล่าวด้วยว่า ช่วงเทศกาลตรุษจีนถือเป็นโอกาสสำคัญ ที่จะได้ระลึกถึงสายสัมพันธ์ที่ใกล้ชิดระหว่างไทยกับจีน มิตรภาพ ความผูกพัน และความร่วมมืออย่างแข็งขันระหว่างรัฐบาลของทั้งสองประเทศ ซึ่งนายกรัฐมนตรีเชื่อมั่นว่าไทยและจีนจะขับเคลื่อนความสัมพันธ์ระหว่างกันให้แน่นแฟ้นยิ่งขึ้น และก้าวข้ามผ่านความท้าทายต่าง ๆ ได้ด้วยดี พร้อมทั้งนายกรัฐมนตรีชื่นชมมิตรภาพความสัมพันธ์ไทยจีนเสมอมา ซึ่งเป็นความร่วมมือทวิภาคีที่มีพลวัตอย่างต่อเนื่อง และเชื่อมั่นว่าทั้งสองประเทศจะมีความร่วมมือกันในทุกมิติ โดยเฉพาะอย่างยิ่งเศรษฐกิจและสังคมเพื่อเดินหน้าสู่การพัฒนาร่วมกันต่อไป
“นายกรัฐมนตรีอวยพรให้ชาวไทยเชื้อสายจีนทุกท่านสุขสมหวังและร่ำรวยตลอดปี ‘ซินเจิ้งหรูอี้ ซินเหนียนฟาไฉ’ เปี่ยมล้นไปด้วยความสุข โชคดี ก่อเกิดโชคลาภ และความเป็นสิริมงคลรับปีกระต่ายด้วย” นายอนุชาฯ กล่าว
———-

ที่มา : https://www.thaigov.go.th/news/contents/details/63994