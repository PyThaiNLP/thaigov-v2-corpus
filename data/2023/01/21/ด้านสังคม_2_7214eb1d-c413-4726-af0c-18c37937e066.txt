รัฐบาลไทย-ข่าวทำเนียบรัฐบาล-รพ.พระปกเกล้า จันทบุรี ชวนหญิงตั้งครรภ์อายุครรภ์ 14-18 สัปดาห์ ตรวจคัดกรองกลุ่มอาการดาวน์ฟรีทุกสิทธิ ทุกกลุ่มอายุ


วันเสาร์ที่ 21 มกราคม 2566
รพ.พระปกเกล้า จันทบุรี ชวนหญิงตั้งครรภ์อายุครรภ์ 14-18 สัปดาห์ ตรวจคัดกรองกลุ่มอาการดาวน์ฟรีทุกสิทธิ ทุกกลุ่มอายุ
โรงพยาบาลพระปกเกล้า จังหวัดจันทบุรี เปิดบริการตรวจคัดกรองกลุ่มอาการดาวน์ให้กับหญิงตั้งครรภ์ 14-18 สัปดาห์ ในพื้นที่จังหวัดจันทบุรีและใกล้เคียง เข้ารับบริการได้ทุกสิทธิ ทุกกลุ่มอายุ
โดยไม่เสียค่าใช้จ่ายเพื่อป้องกันและลดความเสี่ยงการเกิดทารกกลุ่มอาการดาวน์ หลังมีข้อมูลคาดการณ์ว่าในจังหวัดอาจมีเด็กกลุ่มอาการดาวน์ประมาณ ปีละ 7 ราย หรือ ร้อยละ 0.2
นายแพทย์สุเทพ เพชรมาก หัวหน้าผู้ตรวจราชการกระทรวงสาธารณสุข และผู้ตรวจราชการกระทรวงสาธารณสุขเขตสุขภาพที่ 6 ให้สัมภาษณ์ว่า โรงพยาบาลพระปกเกล้า จังหวัดจันทบุรี ได้จัด “โครงการตรวจคัดกรองกลุ่มอาการดาวน์ในหญิงตั้งครรภ์” ประจำปีงบประมาณ 2566 เป็นของขวัญปีใหม่ให้กับประชาชนในพื้นที่และใกล้เคียง โดยให้บริการตรวจคัดกรองกลุ่มอาการดาวน์ในหญิงตั้งครรภ์คนไทย ทุกสิทธิ ทุกกลุ่มอายุ ที่มีอายุครรภ์ 14-18 สัปดาห์ ด้วยวิธี Quardruple test ฟรี ซึ่งเป็นการตรวจสารชีวเคมีในเลือดหญิงตั้งครรภ์ 4 ชนิด และคำนวณค่าความเสี่ยงโดยโปรแกรมคำนวณร่วมกับประวัติหญิงตั้งครรภ์และอายุครรภ์ เพื่อลดความเสี่ยงที่อาจเกิดทารกกลุ่มอาการดาวน์ในพื้นที่ ซึ่งคาดการณ์ว่าจังหวัดจันทบุรีอาจมีประมาณปีละ 7 ราย หรือ ร้อยละ 0.2
นายแพทย์สุเทพ กล่าวต่อว่า กลุ่มอาการดาวน์ (Down Syndrome) เป็นโรคทางพันธุกรรมที่เกิดจากความผิดปกติของจำนวนโครโมโซม พบได้บ่อยที่สุดในโลก ประมาณ 1 ใน 800 – 1 ใน 1,000 ของทารกแรกเกิดมีชีพ สำหรับประเทศไทย มีเด็กเกิดใหม่ปีละประมาณ 800,000 คน หากขาดการควบคุมป้องกัน คาดว่าจะพบทารกกลุ่มอาการดาวน์รายใหม่เพิ่มขึ้นปีละประมาณ 800-1,000 คน ซึ่งหญิงตั้งครรภ์ทุกคนมีโอกาสเกิดทารกกลุ่มอาการดาวน์ได้ โดยอัตราความเสี่ยงจะเพิ่มขึ้นตามอายุของหญิงตั้งครรภ์ จึงแนะนำให้หญิงตั้งครรภ์ที่มีอายุตั้งแต่ 35 ปีขึ้นไป ตรวจโครโมโซมของทารกในครรภ์เพื่อวินิจฉัยก่อนคลอด
อย่างไรก็ตาม ทารกกลุ่มอาการดาวน์ประมาณ ร้อยละ 75-80 เกิดจากหญิงตั้งครรภ์ที่อายุน้อยกว่า 35 ปี ซึ่งหญิงตั้งครรภ์จำนวนมากอยู่ในช่วงอายุนี้ จึงไม่ได้รับคำแนะนำให้เข้ารับการตรวจวินิจฉัยก่อนคลอด เนื่องจากมีความเสี่ยงที่จะเกิดภาวะแทรกซ้อนจากการเจาะน้ำคร่ำ แต่ปัจจุบันเทคโนโลยีการตรวจทางห้องปฏิบัติการมีความก้าวหน้ามากขึ้น ทำให้สามารถตรวจคัดกรองหญิงตั้งครรภ์ได้ในทุกอายุ และประเมินได้ว่ารายใดมีความเสี่ยงสูง ที่ทารกในครรภ์จะเป็นกลุ่มอาการดาวน์ เพื่อแนะนำให้เข้ารับการตรวจวินิจฉัยก่อนคลอดต่อไป
****************************** 21 มกราคม 2566

ที่มา : https://www.thaigov.go.th/news/contents/details/63998