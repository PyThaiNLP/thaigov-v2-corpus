รัฐบาลไทย-ข่าวทำเนียบรัฐบาล-มท.1 เผย เริ่มแล้ว! จ่ายเงินช่วยเหลือผู้ประสบภัยอุทกภัยแล้ววันแรก 3.8 หมื่นราย


วันศุกร์ที่ 20 มกราคม 2566
20/01/2566
พิมพ์
มท.1 เผย เริ่มแล้ว! จ่ายเงินช่วยเหลือผู้ประสบภัยอุทกภัยแล้ววันแรก 3.8 หมื่นราย
มท.1 เผย เริ่มแล้ว! จ่ายเงินช่วยเหลือผู้ประสบภัยอุทกภัยแล้ววันแรก 3.8 หมื่นราย
วันนี้ (20 ม.ค.66) พลเอก อนุพงษ์ เผ่าจินดา รัฐมนตรีว่าการกระทรวงมหาดไทย กล่าวว่า ปภ. ได้รายงานความคืบหน้าการจ่ายเงินช่วยเหลือผู้ประสบอุทกภัย ปี 2565 ตามมติคณะรัฐมนตรีเมื่อวันที่ 29 พฤศจิกายน 2565 โดยวันนี้ ปภ.ได้ส่งข้อมูลให้ธนาคารออมสินโอนเงินเข้าระบบพร้อมเพย์ของผู้ประสบอุทกภัย ครั้งที่ 1 จำนวน 38,408 ครัวเรือน ตามที่มติคณะรัฐมนตรีเมื่อวันที่ 29 พฤศจิกายน 2565 ได้เห็นชอบหลักเกณฑ์และเงื่อนไขวิธีการจ่ายเงินช่วยเหลือผู้ประสบอุทกภัยในช่วงฤดูฝน ปี 2565 เพื่อให้การช่วยเหลือเยียวยาเบื้องต้นแก่ครอบครัวผู้ประสบอุทกภัยเป็นกรณีพิเศษ พร้อมทั้งอนุมัติกรอบวงเงิน 6,258.54 ล้านบาท เพื่อช่วยเหลือผู้ประสบอุทกภัย จำนวนใน 66 จังหวัด โดยตั้งแต่วันที่ 21 ธันวาคม 2565 – 20 มกราคม 2566 ได้มีการดำเนินการบันทึกข้อมูลเข้าระบบฯ แล้วรวมจำนวนทั้งสิ้น 562,212 ครัวเรือน จาก 66 จังหวัดที่ประสบอุทกภัยและกรุงเทพมหานคร
ทั้งนี้ จังหวัดพระนครศรีอยุธยาและจังหวัดปทุมธานีจัดส่งข้อมูลบัญชีรายชื่อครัวเรือนผู้ประสบอุทกภัย ปี 2565 ชุดแรกให้ ปภ.จำนวน 39,425 ครัวเรือน จำนวนเงินทั้งสิ้น 311,838,000 บาท โดย ปภ.ได้ส่งกรมการปกครองตรวจสอบความถูกต้องของเลขประจำตัวประชาชน และส่งข้อมูลครัวเรือนผู้ประสบภัยให้ธนาคารออมสินเรียบร้อยแล้ว จำนวน 39,414 ครัวเรือน ส่วนผู้ประสบภัยอีก 11 รายพบว่าข้อมูลไม่ถูกต้องจึงได้ส่งให้จังหวัดดำเนินการตรวจสอบอีกครั้ง
โดยในวันนี้ (20 ม.ค.66) ธนาคารออมสินได้โอนเงินช่วยเหลือ ครั้งที่ 1 เข้าบัญชีผู้ประสบอุทกภัยจำนวน 38,408 ราย ผ่านระบบพร้อมเพย์ (PromptPay) แบ่งเป็น ธนาคารออมสิน 5,645 ราย และธนาคารอื่น 32,763 ราย และมีผู้ประสบอุทกภัยจำนวน 1,006 ราย ไม่สามารถโอนเงินผ่านระบบพร้อมเพย์ได้เนื่องจากไม่ได้ผูกบัญชีพร้อมเพย์กับเลขบัตรประชาชน ซึ่งได้แจ้งให้จังหวัดประสานผู้ประสบภัยมาดำเนินการผูกบัญชีพร้อมเพย์เพื่อรับเงินช่วยเหลือต่อไป
ทั้งนี้ จังหวัดอื่น ๆ กำลังทยอยส่งข้อมูลมาเพิ่มเติม โดย ปภ.จะเร่งรวบรวมส่งให้ธนาคารออมสินเพื่อดำเนินการโอนเงินเข้าบัญชีต่อไป สำหรับ เพื่อให้สามารถจ่ายเงินช่วยเหลือแก่ผู้ประสบภัยได้ครบถ้วนตามระยะเวลาที่กำหนด
สำหรับประชาชนที่ได้ยื่นคำร้องขอรับเงินช่วยเหลือเรียบร้อยแล้ว สามารถติดตามสถานะการดำเนินการของตนเองได้ที่ https://flood65.disaster.go.th หรือติดต่อสอบถามข้อมูลเพิ่มเติมได้ที่ กองช่วยเหลือผู้ประสบภัย กรมป้องกันและบรรเทาสาธารณภัย หมายเลขโทรศัพท์ 0-2637-3511

ที่มา : https://www.thaigov.go.th/news/contents/details/63987