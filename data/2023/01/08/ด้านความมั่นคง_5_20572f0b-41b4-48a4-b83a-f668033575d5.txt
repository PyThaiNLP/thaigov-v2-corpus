รัฐบาลไทย-ข่าวทำเนียบรัฐบาล-มหาดไทย เน้นย้ำทุกพื้นที่เร่งนำตัวผู้เสพและผู้ติดยาเสพติดเข้าสู่ระบบบำบัดฟื้นฟู เผยยังคงเดินหน้า Re X-Ray สถานที่สุ่มเสี่ยงต่อการแพร่ระบาดของยาเสพติดอย่างต่อเนื่อง 


วันเสาร์ที่ 7 มกราคม 2566
07/01/2566
พิมพ์
มหาดไทย เน้นย้ำทุกพื้นที่เร่งนำตัวผู้เสพและผู้ติดยาเสพติดเข้าสู่ระบบบำบัดฟื้นฟู เผยยังคงเดินหน้า Re X-Ray สถานที่สุ่มเสี่ยงต่อการแพร่ระบาดของยาเสพติดอย่างต่อเนื่อง
มหาดไทย เน้นย้ำทุกพื้นที่เร่งนำตัวผู้เสพและผู้ติดยาเสพติดเข้าสู่ระบบบำบัดฟื้นฟู เผยยังคงเดินหน้า Re X-Ray สถานที่สุ่มเสี่ยงต่อการแพร่ระบาดของยาเสพติดอย่างต่อเนื่อง พร้อมจับกุมและปราบปรามผู้กระทำความผิดที่เกี่ยวข้องกับยาเสพติดอย่างเข้มข้น
เมื่อวันที่ 6 ม.ค. 66 นายสุทธิพงษ์ จุลเจริญ ปลัดกระทรวงมหาดไทย เปิดเผยว่า ได้เน้นย้ำให้ทุกพื้นที่เร่งนำตัวผู้เสพและผู้ติดยาเสพติดเข้าสู่ระบบบำบัดฟื้นฟู โดยยกกรณีตัวอย่างที่มีผลงานเป็นรูปธรรมของจังหวัดเชียงใหม่ โดยนายณฐกร ภัทรวนนท์ นายอำเภอสะเมิง มอบหมายให้ นายนิพนธ์ สุวรรณ์ ปลัดฝ่ายความมั่นคง นำกำลังพลสมาชิก อส.อ.สะเมิง ที่ 11 บูรณาการร่วมกับ จนท.ตำรวจ สภ.สะเมิง ผู้ใหญ่บ้าน ม.5 ต.สะเมิงใต้ ออกรับรายงานตัวกลุ่มเป้าหมายและกลุ่มเสี่ยงในพื้นที่ ม.5 ต.สะเมิงใต้ อ.สะเมิง เพื่อดำเนินการตามนโยบายของกระทรวงมหาดไทย โดยได้ดำเนินการ Re X-ray สุ่มตรวจปัสสาวะหาสารเสพติดในร่างกาย รวมทั้งสิ้น 10 ราย ผลการตรวจสอบพบสารเสพติดในปัสสาวะ จำนวน 3 ราย ซึ่งทั้ง 3 ราย ยินยอมสมัครใจเข้ารับการบำบัดรักษา และที่จังหวัดอุตรดิตถ์ นายจักรกริช หลวงสา รักษาราชการแทน นายอำเภอฟากท่า และ พ.ต.อ.นพพร โยธาราษฎร์ ผกก.สภ.ฟากท่า ได้สั่งการให้ปลัดอำเภอฟากท่า นำกำลังสมาชิก อส. กองร้อย อส.อ.ฟากท่าที่ 5 ร่วมกับ สภ.ฟากท่า และกองร้อย ตชด.ที่ 314 ร่วมกันปิดล้อมบ้านบุคคลตามหมายค้นของศาลจังหวัดอุตรดิตถ์ จำนวน 2 จุด ตามนโยบายการค้นหาผู้เสพ/ผู้ติดยาเสพติด และได้ทำการตรวจปัสสาวะ 1 ราย ปรากฏผลเป็นบวก จึงได้นำตัวส่งศูนย์คัดกรองยาเสพติดเพื่อรับการบำบัดฟื้นฟูต่อไป
พร้อมกันนี้ ปลัดกระทรวงมหาดไทย ยังได้กล่าวถึงการป้องกันและปราบปรามยาเสพติด โดยการเร่ง Re X-Ray สถานที่สุ่มเสี่ยง เช่น สถานบริการ และสถานประกอบการที่มีลักษณะคล้ายสถานบริการ พื้นที่ชุมชนเป้าหมายที่มีการแพร่ระบาดของยาเสพติด ซึ่งหลายพื้นที่ได้ปล่อยแถวชุดปฏิบัติการ เข้ากวาดล้างจับกุม และกดดันป้องปราม รวมทั้งสุ่มตรวจสถานบันเทิงต่างๆ อย่างต่อเนื่อง ยกตัวอย่างเช่น
1. จังหวัดมหาสารคาม มว.อ.วสุ ยางหงษ์ ป้องกันจังหวัดมหาสารคาม สั่งการให้ชุดปฏิบัติการพิเศษฝ่ายปกครองจังหวัดมหาสารคาม นำโดย มว.อ. ภรัณยู มายูร ผู้ช่วยป้องกันจังหวัดมหาสารคาม และสมาชิก อส.บก.อส.จ.มหาสารคาม สนธิกำลังร่วมกับฝ่ายความมั่นคงอำเภอกันทรวิชัย โดยการอำนวยการของนายเศรษฐา เณรสุวรรณ นายอำเภอกันทรวิชัย จนท.ตำรวจ สภ.เขวาใหญ่ และเจ้าหน้าที่สาธารณสุขอำเภอกันทรวิชัย ลงพื้นที่ออกตรวจจัดระเบียบสังคม สถานบริการ สถานประกอบการคล้ายสถานบริการ สุ่มตรวจปัสสาวะนักเที่ยวและพนักงานร้านเพื่อป้องกันการกระทำผิดกฎหมาย โดยได้ออกตรวจสถานบริการสถานประกอบการจำนวน 6 แห่ง ไม่พบการกระทำผิดกฎหมายแต่อย่างใด
2. จังหวัดเชียงใหม่ นางสลีลญา คำภาแก้ว นายอำเภอแม่อาย มอบหมายให้ นายสมภพ หน่อแก้ว ปลัดฝ่ายความมั่นคง นำกำลังพล สมาชิก อส.อ.แม่อาย ที่ 5 ตั้งจุดตรวจ จุดสกัด บริเวณถนนสาธารณะเส้นทางบ้านปงพัฒนา ม. 10 ต.บ้านหลวง อ.แม่อาย เพื่อป้องกันการเคลื่อนย้ายและลักลอบเข้าเมืองโดยมิชอบด้วยกฎหมายของแรงงานต่างด้าวจากประเทศเพื่อนบ้าน และป้องกันปัญหายาเสพติด สินค้าผิดกฎหมาย รวมถึงเพื่อเป็นการค้นหาผู้เสพ ผู้ค้าหรือเกี่ยวข้องกับยาเสพติดในพื้นที่ (Re x-ray) โดยผลการปฏิบัติในการตั้งด่านสกัด เจ้าหน้าที่ไม่พบการกระทำผิดแต่อย่างใด
จากนั้น นายสุทธิพงษ์ จุลเจริญ ปลัดกระทรวงมหาดไทย ได้กล่าวเพิ่มเติมถึงมิติด้านการจับกุมและปราบปรามผู้กระทำความผิดที่เกี่ยวข้องกับยาเสพติด โดยเน้นย้ำว่ากระทรวงมหาดไทยยังคงเดินหน้าอย่างมุ่งมั่นในการทำสงครามกับยาเสพติดทุกชนิดด้วยการบูรณาการการทำงานกับเจ้าหน้าที่ตำรวจ ทหาร ป.ป.ส. รวมถึงทุกหน่วยงานที่เกี่ยวข้องอย่างเข้มข้น ด้วยการใช้ทุกกลไกภาคีเครือข่ายในพื้นที่ และลงพื้นที่ลุยกวาดล้างผู้กระทำความผิดอย่างแข็งขัน จริงจัง และต่อเนื่อง ทั้งผู้ค้ารายใหญ่และผู้ค้ารายย่อยในพื้นที่ของจังหวัดต่างๆ ทั่วประเทศ ซึ่งมีตัวอย่างผลการปฏิบัติที่น่าสนใจ ได้แก่
1. จังหวัดหนองคาย ร.อ.วิทยา สิงห์อร ผบ.ร้อย.ทพ.2105 นำกำลังทหารพราน ร้อย.ฉก.ทพ.2105 ฉก.ทพ.21 (ชป.6 บ.หนองแก้ว) จัดกำลังพลชุดปฏิบัติการบูรณาการวางแผนร่วมกับร้อยสกัดกั้นที่ 1 กกล.สุรศักดิ์มนตรี, นรข.เขตหนองคาย (สถานีเรือรัตนวาปี) และฝ่ายปกครองอำเภอรัตนวาปี จับกุมตัวผู้ต้องหา จำนวน 2 ราย พร้อมของกลางยาบ้า จำนวน 2 กระสอบ ประมาณ 394,000 เม็ด เจ้าหน้าที่จึงได้ทำการสอบสวนขยายผลขบวนการค้ายาข้ามชาติ และบันทึกการตรวจยึด ก่อนนำส่ง สภ.รัตนวาปี เพื่อดำเนินคดีตามกฎหมายต่อไป
2. จังหวัดสุพรรณบุรี นายหฤฑีฐ์ ศรีเอียด ป้องกันจังหวัดสุพรรณบุรี นายธรรศ ศรีดุษฎี ผู้ช่วยป้องกันจังหวัดสุพรรณบุรี นำกำลังชุดปฏิบัติการพิเศษฝ่ายปกครองจังหวัดสุพรรณบุรี เข้าจับกุมผู้ต้องหา จำนวน 2 ราย พร้อมของกลางยาบ้า จำนวน 6,016 เม็ด เจ้าหน้าที่จึงได้แจ้งข้อกล่าวหา “ร่วมกันมียาเสพติดให้โทษประเภท 1 (เมทแอมเฟตามีนหรือยาบ้า) ไว้ในความครอบครองเพื่อจำหน่าย”
3. จังหวัดกระบี่ ฝ่ายความมั่นคงอำเภอเมืองกระบี่ ร่วมกับ กลุ่มงานความมั่นคงจังหวัดกระบี่ กองร้อย อส.จ.กบ.ที่1 ดำเนินการปิดล้อมตรวจค้นเพื่อกวาดล้างยาเสพติด ตามแผนปฏิบัติการฯ ของจังหวัดกระบี่ และนโยบายของกระทรวงมหาดไทย ร่วมกันจับกุมตัวผู้ต้องหา จำนวน 2 ราย พร้อมของกลางยาบ้า จำนวน 476 เม็ด โดยแจ้งข้อกล่าวหาว่า “มียาเสพติดให้โทษประเภทที่ 1 (เมทแอมเฟตามีนหรือยาบ้า) ไว้ในครอบครองโดยไม่ได้รับอนุญาต” จึงได้ทำบันทึกจับกุมผู้ต้องหาพร้อมของกลางนำส่งพนักงานสอบสวน สภ.เมืองกระบี่ และ สภ.อ่าวนาง เพื่อดำเนินคดีตามกฎหมายต่อไป
4. จังหวัดสกลนคร นายสมชาย จันทร์งาม นายอำเภอพังโคน สั่งการให้ นายเสถียร ถวายชัย ปลัดอำเภอหัวหน้าฝ่ายความมั่นคง พร้อมสมาชิก อส. ออกตรวจค้นหาผู้เสพ/ผู้ค้าในพื้นที่ ตามโครงการ “ปฏิบัติการสกลนคร 90 วัน ปราบปรามผู้ค้า ค้นหาผู้ติด เป็นมิตรกับชุมชน” โดยสามารถจับกุมผู้ต้องหาได้ จำนวน 1 ราย พร้อมของกลางยาบ้า จำนวน 380 เม็ด จึงบันทึกจับกุมในข้อหา “เสพและมียาเสพติดให้โทษประเภท 1 (เมทแอมเฟตามีนหรือยาบ้า) ไว้ในครอบครองโดยผิดกฎหมาย” ก่อนนำตัวส่งพนักงานสอบสวน สภ.พังโคน เพื่อดำเนินคดีตามกฎหมาย
5. จังหวัดประจวบคีรีขันธ์ นายสมเจตร์ เจริญทรง นายอำเภอทับสะแก ได้สั่งการให้ นายประชานารถ สุวรรณสิทธิ์ ปลัดอำเภอหัวหน้ากลุ่มงานบริหารงานปกครอง, นางสาววิยะรัตน์ หนูเอก ปลัดอำเภอฝ่ายความมั่นคง และสมาชิก อส.อ.ทับสะแก ที่ 6 ร่วมกับชุดปฏิบัติการสืบสวนชุด 2 กก.สส.ภ.จว.ประจวบคีรีขันธ์ และเจ้าหน้าที่ชุดสืบสวน สภ.ทับสะแก ได้ร่วมกันกวาดล้างจับกุมต่อผู้กระทำความผิดเกี่ยวกับยาเสพติดในพื้นที่ อ.ทับสะแก โดยสามารถจับกุมผู้ต้องหาได้ทั้งหมด 6 ราย พร้อมของกลางยาบ้า จำนวนรวม 116 เม็ด ก่อนนำตัวส่งพนักงานสอบสวน สภ.ทับสะแก เพื่อดำเนินคดีตามกฏหมายต่อไป
6. จังหวัดศรีสะเกษ นายพรชัย วงศ์งาม นายอำเภอขุนหาญ ได้สั่งการให้นายจุติเพชร บุญเนตร ปลัดอำเภอ งานป้องกัน นำกำลัง สมาชิก อส.อ.ขุนหาญ ที่ 6 สนธิกำลัง จนท.ตำรวจ สภ.ขุนหาญ, จนท.หน่วยพิทักษ์รักษาป่าที่ ศก.1, จนท.เขตรักษาพันธุ์สัตว์ป่าห้วยศาลา, จนท.ชุดปฏิบัติการข่าว, กกล.สุรนารี และทหาร กกล.สุรนารี ฉก.3 ร่วมกันออกไปตรวจสอบ เพื่อระดมกวาดล้างอาชญากรรมและเกี่ยวกับการกระทำความผิดเกี่ยวกับการทำลายทรัพยากรธรรมชาติในเขตพื้นที่รับผิดชอบของอำเภอขุนหาญ ตามแผน “ยุทธการ 238 พิทักษ์นครลำดวน” โดยสามารถจับกุมผู้ต้องหาได้ จำนวน 3 ราย พร้อมของกลางไม้พยุง จำนวน 45 ท่อน และยาบ้า จำนวน 24 เม็ด เจ้าหน้าที่จึงได้จับกุมตัวผู้ต้องหาพร้อมของกลางนำไปส่งมอบให้พนักงานสอบสวน สภ.กันทรอม เพื่อดำเนินคดีตามกฎหมายต่อไป ในส่วนของส่วนไม้พยุงได้นำเก็บรักษาไว้ที่เขตรักษาพันธุ์สัตว์ป่าห้วยศาลา
7. จังหวัดจันทบุรี นายพีระศักดิ์ สนั่นเครื่อง นายอำเภอเขาคิชฌกูฏ มอบหมายให้ นายจตุรงค์ ลามหลิ่ง ปลัดอำเภอฝ่ายความมั่นคง นำกำลังสมาชิก อส. ร่วมกับ จนท.ตำรวจ สภ.เขาคิชฌกูฏ ตรวจสอบเรื่องร้องเรียน และ Re x-ray ผู้เกี่ยวข้องกับยาเสพติดในพื้นที่ ม. 10 ต.พลวง โดยสามารถจับกุมผู้ต้องหาได้ จำนวน 6 ราย พร้อมของกลางยาบ้า จำนวน 12 ถุง รวม 96 เม็ด จึงนำตัวผู้ต้องหาทั้งหมดส่งพนักงานสอบสวน สภ.เขาคิชฌกูฏ เพื่อดำเนินคดีตามกฎหมายต่อไป
8. จังหวัดสงขลา เจ้าหน้าที่ชุดปราบปรามยาเสพติดจา ตชด.44, ตชด.444, ปปส.ภ.9, ทหารหน่วยเฉพาะกิจ กรมทหารพรานที่ 44 และทหารหน่วยเฉพาะกิจกรมทหารราบที่ 5 ภายใต้การอำนวยการสั่งการของ พ.ต.อ.มานิต นาโควงศ์ ผกก.ตชด.44, นายพงศธร ธรรมชาติ ผอ.ปปส.ภ.9, พ.อ.ภาคภูมิ จันทรักษ์ ผบ.ฉก.ทพ.44 และ พ.อ.ฐนิตพนธ์ หงษ์วิไล ผบ.ฉก.ร.5 ร่วมกันจับกุมนักค้ายาเสพติดข้ามชาติ จำนวน 3 ราย พร้อมของกลางยาบ้า จำนวน 20 เม็ด และเฮโรอีนอีก 200 กรัม เจ้าหน้าที่จึงเข้าควบคุมผู้ต้องหาทั้งหมด และดำเนินคดีในข้อหา “มียาเสพติดให้โทษประเภท 1 (เมทแอมเฟตามีนหรือยาบ้า) โดยไม่ได้รับอนุญาต และร่วมกันจำหน่ายโดยมีไว้เพื่อจำหน่ายซึ่งยาเสพติดให้โทษประเภท 1 (เมทแอมเฟตามีนหรือยาบ้า) อันเป็นการกระทำการเพื่อการค้าโดยไม่ได้รับอนุญาต”
ปลัดกระทรวงมหาดไทย กล่าวทิ้งท้ายว่า กระทรวงมหาดไทยได้กำชับให้ทุกพื้นที่เฝ้าระวังการกระทำความผิดทุกรูปแบบ หากสามารถจับกุมผู้ต้องหาที่เกี่ยวข้องกับคดียาเสพติดให้เร่งทำการขยายผล รวมถึงประสานหน่วยงานที่เกี่ยวข้องเพื่อระดมสรรพกำลังในการดำเนินการป้องกันแก้ไขปัญหาการแพร่ระบาดของยาเสพติดในทุกพื้นที่ อีกทั้งยังให้ทุกจังหวัด และอำเภอ รวมถึงภาคีเครือข่าย ช่วยประชาสัมพันธ์ช่องทางการเเจ้งเบาะเเส หรือการร้องเรียนที่สายด่วนศูนย์ดำรงธรรม 1567 โทรฟรี ตลอด 24 ชั่วโมง หากพบเห็นการกระทำความความผิด หรือบุคคลที่มีพฤติกรรมอาจก่อให้เกิดภัยแก่สังคมให้รีบเเจ้งทันที เพื่อจะได้ดำเนินการตามข้อร้องเรียนอย่างเร่งด่วนต่อไป ทั้งนี้ ขอให้เชื่อมั่นในการปฏิบัติงานของเจ้าหน้าที่ในการป้องกันเเละเเก้ไขปัญหายาเสพติด ตามนโยบายในการประกาศสงครามกับยาเสพติดของกระทรวงมหาดไทย ซึ่งพร้อมทำหน้าที่อย่างจริงจังในทุกรูปแบบ เพื่อนำมาซึ่งความสงบสุขของพี่น้องประชาชนคนไทยอย่างยั่งยืนสืบไป

ที่มา : https://www.thaigov.go.th/news/contents/details/63505