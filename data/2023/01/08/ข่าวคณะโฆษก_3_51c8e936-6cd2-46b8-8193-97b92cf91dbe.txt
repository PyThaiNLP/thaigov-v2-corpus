รัฐบาลไทย-ข่าวทำเนียบรัฐบาล-ข้าราชการเบิกจ่ายค่ารักษาตามสิทธิโดยตรงกับกรมบัญชีกลาง ผ่าน “แอปเป๋าตัง” ได้เลย สะดวกมาก ไม่ต้องรอคิว


วันอาทิตย์ที่ 8 มกราคม 2566
08/01/2566
พิมพ์
ข้าราชการเบิกจ่ายค่ารักษาตามสิทธิโดยตรงกับกรมบัญชีกลาง ผ่าน “แอปเป๋าตัง” ได้เลย สะดวกมาก ไม่ต้องรอคิว
ข้าราชการเบิกจ่ายค่ารักษาตามสิทธิโดยตรงกับกรมบัญชีกลาง ผ่าน “แอปเป๋าตัง” ได้เลย สะดวกมาก ไม่ต้องรอคิว
วันที่ 8 มกราคม 2566 นางสาวรัชดา ธนาดิเรก รองโฆษกประจำสำนักนายกรัฐมนตรี เปิดเผยถึงการยกระดับการให้บริการประชาชนตามนโยบายรัฐบาลดิจิทัล โดยล่าสุด แอปพลิเคชั่น “เป๋าตัง” ได้เพิ่มการบริการแก่ข้าราชการในการเบิกจ่ายเงินสวัสดิการรักษาพยาบาลประเภทผู้ป่วยนอกกับกรมบัญชีกลาง ซึ่งเพิ่มความสะดวก ง่าย และไม่ต้องรอคิวอีกต่อไป เพียงกดเข้าไปในเมนู “กระเป๋าสุขภาพ” แล้วดำเนินการดังนี้
1.เลือกเมนูชำระ/เบิกค่ารักษา
2.เลือกโรงพยาบาลและรายการที่ต้องการใช้สิทธิ
3.ตรวจสอบรายละเอียดและกดปุ่มยืนยันการใช้สิทธิ
ในกรณีที่มีค่าใช้จ่ายส่วนเกิน ข้าราชการสามารถเลือกชำระผ่านKrungthai NEXT หรือสแกน QR Code ได้ ซึ่งประวัติการทำรายการและรายละเอียดการชำระเงินจะบันทึกอยู่ในเมนูเอกสารทางการเงิน สามารถเรียกดูได้ตลอดเวลา
“ต่อไปนี้ การใช้สิทธิเบิกจ่ายตรงเงินสวัสดิการรักษาพยาบาลข้าราชการ จะเป็นเรื่องง่ายนิดเดียว ไม่ต้องเสียเวลาต่อคิวจ่ายเงิน และชำระส่วนเกินได้ทันที ทั้งหลายทั้งปวง เป็นการขับเคลื่อนงานภายใต้นโยบายรัฐบาลดิจิทัล เพื่อเพิ่มประสิทธิภาพ ความโปร่งใส และยกระดับงานบริการแก่ประชาชน” นางสาวรัชดา กล่าว

ที่มา : https://www.thaigov.go.th/news/contents/details/63509