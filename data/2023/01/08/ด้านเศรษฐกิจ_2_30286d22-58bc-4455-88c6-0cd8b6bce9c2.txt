รัฐบาลไทย-ข่าวทำเนียบรัฐบาล-สำนักงานเจ้าท่าภูมิภาคสาขาตราด เร่งตรวจสอบสาเหตุ เรือเกิดเหตุเพลิงไหม้ 7 ลำ บริเวณอ่าวทองหลาง จ.ตราด 


วันอาทิตย์ที่ 8 มกราคม 2566
สำนักงานเจ้าท่าภูมิภาคสาขาตราด เร่งตรวจสอบสาเหตุ เรือเกิดเหตุเพลิงไหม้ 7 ลำ บริเวณอ่าวทองหลาง จ.ตราด
...
เจ้าท่าตราด เร่งตรวจสอบสาเหตุ เรือเกิดเหตุเพลิงไหม้ 7 ลำ บริเวณอ่าวทองหลาง จ.ตราด
นายสรพงศ์ ไพฑูรย์พงษ์ รักษาการอธิบดีกรมเจ้าท่า กระทรวงคมนาคม มอบหมายให้ นายวิเชียร เปมานุกรรักษ์ รองอธิบดีกรมเจ้าท่า ด้านปฏิบัติการ สั่งการให้สำนักเจ้าท่าภูมิภาคสาขาตราด เร่งหาสาเหตุการเกิดเหตุเพลิงไหม้เรือ 7 ลำ พร้อมตรวจสอบคราบน้ำมัน ลดผลกระทบต่อระบบนิเวศโดยรอบ
เมื่อวันที่ 7 มกราคม 2566 เวลา 19.00 น. สำนักงานเจ้าท่าภูมิภาคสาขาตราด ได้รับแจ้งว่าเกิดเหตุเพลิงไหม้เรือจำนวน 7 ลำ เป็นเรือสปีดโบ๊ท 6 ลำ เรือไม้ 1 ลำ บริเวณอ่าวทองหลาง เกาะหมาก ต.เกาะหมาก อ.เกาะกูด จ.ตราด เบื้องต้นคาดว่า เหตุเพลิงไหม้เกิดจากไฟ้ฟ้าลัดวงจรจากเรือที่จอดหลบลมบริเวณอ่าวทองหลาง ประกอบกับช่วงเวลาดังกล่าวมีลมแรงทำให้ลมพัดเพลิงไหม้เรือลำอื่นที่อยู่ในบริเวณเดียวกันด้วย ต่อมาเวลา 21.30 น. หน่วยงานกู้ภัย ฝ่ายปกครอง และองค์การบริหารส่วนตำบลเกาะหมาก ได้เข้าทำการช่วยเหลือจนสามารถควบคุมเพลิงไหม้ไว้ได้ จากเหตุการณ์ครั้งนี้ไม่มีผู้ได้รับบาดเจ็บหรือเสียชีวิตแต่อย่างใด
ทั้งนี้ สำนักงานเจ้าท่าภูมิภาคสาขาตราดจะดำเนินการแจ้งผู้ที่เกี่ยวข้องให้มาพบเจ้าหน้าที่ เพื่อทำการสอบสวนหาสาเหตุ พร้อมออกคำสั่งงดใช้เรือลำดังกล่าวต่อไป หากมีความคืบหน้าจะรีบรายงานให้ทราบต่อไป

ที่มา : https://www.thaigov.go.th/news/contents/details/63521