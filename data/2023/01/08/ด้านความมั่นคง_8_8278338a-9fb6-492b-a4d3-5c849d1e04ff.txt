รัฐบาลไทย-ข่าวทำเนียบรัฐบาล-ราชบุรีจัดกิจกรรมเฉลิมพระเกียรติ 


วันอาทิตย์ที่ 8 มกราคม 2566
08/01/2566
พิมพ์
ราชบุรีจัดกิจกรรมเฉลิมพระเกียรติ
ราชบุรีจัดกิจกรรมเฉลิมพระเกียรติ "เจ้าฟ้าสิริวัณณวรี ฯ" เนื่องในโอกาสวันคล้ายวันประสูติ 8 มกราคม 2566
เมื่อวันที่ 8 มกราคม 2566 ที่วัดอมรินทราราม จ.ราชบุรี นายรณภพ เหลืองไพโรจน์ ผู้ว่าราชการจังหวัดราชบุรี มอบหมายให้ นายอังกูร ศีลาเทวากูล รองผู้ว่าราชการจังหวัดราชบุรี เป็นประธานพิธีเจริญพระพุทธมนต์ถวายพระกุศล สมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา เนื่องในโอกาสวันคล้ายวันประสูติครบ 3 รอบ 8 มกราคม 2566 พร้อมนำกล่าวถวายพระพร และสำนึกในพระกรุณาธิคุณที่ทรงปฏิบัติพระราชกรณียกิจ และมีพระอัจฉริยภาพด้านต่าง ๆ พร้อมยังได้รับการขนานนามว่าทรงเป็น “เจ้าหญิงแฟชั่น”
นอกจากนี้ พระองค์ยังทรงเล็งเห็นความสำคัญของผ้าไทย ทรงอนุรักษ์และต่อยอดผ้าไทยอย่างจริงจัง ทั้งยังทรงออกแบบลายมัดหมี่ชื่อ “ผ้ามัดหมี่ลายขอเจ้าฟ้าสิริวัณณวรีฯ” พระราชทานช่างทอผ้า เพื่อนำไปใช้สร้างรายได้และอาชีพที่ยั่งยืนให้กับชุมชนทอผ้าทั่วประเทศ
ทั้งนี้ ภายในพิธีมีพระปิยทัสสี เจ้าคณะจังหวัดราชบุรี (ธรรมยุต) เจ้าอาวาสวัดอมรินทราราม เป็นประธานสงฆ์ให้ศีล และนำพระสงฆ์สมณศักดิ์ 10 รูป เจริญพระพุทธมนต์เพื่อความเป็นสิริมงคล โดยมี ข้าราชการ และเจ้าหน้าที่ จากส่วนราชการ พร้อมประชาชนที่พร้อมใจสวมใส่ชุดผ้าไทย ผ้าลายขอ เข้าร่วมพิธีอย่างพร้อมเพรียง
นายอังกูร ศีลาเทวากูล รองผู้ว่าราชการจังหวัดราชบุรี ได้นำส่วนราชการไปยังท่าน้ำวัดอมรินทราราม ได้ร่วมกันปล่อยพันธุ์สัตว์น้ำ เพื่อเฉลิมพระเกียรติฯ และถวายเป็นพระราชกุศล สมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา พร้อมกับสร้างความตระหนักรู้แก่ประชาชนและเยาวชนให้เห็นคุณค่าของทรัพยากรประมงที่มีอยู่ในท้องถิ่น ตลอดจนการมีส่วนร่วมในการอนุรักษ์และฟื้นฟูทรัพยากรสัตว์น้ำ ให้สามารถนำมาใช้ประโยชน์ได้อย่างยั่งยืน เป็นการสร้างสมดุลให้ระบบนิเวศ เพื่อสร้างความอุดมสมบูรณ์ของทรัพยากรสัตว์น้ำให้กลับคืนมาอีกครั้ง และเป็นแหล่งอาหารที่มีความอุดมสมบูรณ์ของประชาชนชาวจังหวัดราชบุรีต่อไป
จากนั้น รองผู้ว่าราชการจังหวัดราชบุรี นำจิตอาสาพระราชทาน ข้าราชการ และประชาชน ร่วมกันทำความสะอาดบริเวณวัดอมรินทราราม ด้วยการเก็บกวาดขยะ ฉีดล้างพื้น กำจัดวัชพืช ตัดแต่งกิ่งไม้ เพื่อให้เกิดความสวยงาม เป็นระเบียบเรียบร้อย เพื่อเป็นสถานที่ปฏิบัติกิจของสงฆ์ และปฏิบัติธรรมแก่พุทธศาสนิกชน

ที่มา : https://www.thaigov.go.th/news/contents/details/63517