รัฐบาลไทย-ข่าวทำเนียบรัฐบาล-ดร.วันดี นำแม่บ้านมหาดไทยภาคอีสานสัญจรลงพื้นที่ดูงาน “บ้านโนนกอก” ต้นแบบของการเสริมสร้างคุณภาพชีวิตที่ดีให้กับพี่น้องประชาชน เน้นย้ำ แม่บ้าน มท.นำต้นแบบสิ่งดี ๆ ไปขับเคลื่อน


วันเสาร์ที่ 7 มกราคม 2566
07/01/2566
พิมพ์
ดร.วันดี นำแม่บ้านมหาดไทยภาคอีสานสัญจรลงพื้นที่ดูงาน “บ้านโนนกอก” ต้นแบบของการเสริมสร้างคุณภาพชีวิตที่ดีให้กับพี่น้องประชาชน เน้นย้ำ แม่บ้าน มท.นำต้นแบบสิ่งดี ๆ ไปขับเคลื่อน
ดร.วันดี นำแม่บ้านมหาดไทยภาคตะวันออกเฉียงเหนือสัญจรลงพื้นที่ดูงาน “บ้านโนนกอก” ต้นแบบของการเสริมสร้างคุณภาพชีวิตที่ดีให้กับพี่น้องประชาชน เน้นย้ำ แม่บ้านมหาดไทยนำต้นแบบสิ่งดี ๆ ไปขับเคลื่อนในพื้นที่ตามภูมิสังคมของทุกจังหวัดให้เกิดความอย่างยั่งยืน
เมื่อวันที่ 6 ม.ค. 66 เวลา 08.00 น. ที่ศูนย์เรียนรู้กลุ่มทอผ้าโบราณบ้านโนนกอก ต.หนองนาคำ อ.เมืองอุดรธานี จ.อุดรธานี ดร.วันดี กุญชรยาคง จุลเจริญ นายกสมาคมแม่บ้านมหาดไทย พร้อมด้วยนายอรรษิษฐ์ สัมพันธรัตน์ อธิบดีกรมการพัฒนาชุมชน นายขจร ศรีชวโนทัย อธิบดีกรมส่งเสริมการปกครองท้องถิ่น นางกุลทรัพย์ ชื่นโกสุม นางจิรวรรณ เพ็ญพาส นางปวีณ์ริศา เกิดสม นางศลิษา ภิรมย์รัตน์ นางวรสุดา รัตนสุคนธ์ อุปนายกสมาคมแม่บ้านมหาดไทย นายธนันท์รัฐ ธนเสฏฐการย์ ที่ปรึกษาโครงการผ้าไทยใส่ให้สนุก นางประเสริฐสุข เพฑูรย์สิทธิชัย นางสุจิตรา ศรีนาม นางนฤมล ล้อมทอง ที่ปรึกษานายกสมาคมแม่บ้านมหาดไทย นำคณะประธานแม่บ้านมหาดไทยจังหวัดในพื้นที่ภาคตะวันออกเฉียงเหนือ 20 จังหวัด ผู้บริหารกรมการพัฒนาชุมชน ผู้บริหารกรมส่งเสริมการปกครองท้องถิ่น หัวหน้าส่วนราชการ นายอำเภอ ผู้บริหารองค์กรปกครองส่วนท้องถิ่น และภาคีเครือข่ายในพื้นที่จังหวัดอุดรธานี โดยมี นายวันชัย คงเกษม ผู้ว่าราชการจังหวัดอุดรธานี นางนงรัตน์ คงเกษม ประธานแม่บ้านมหาดไทยจังหวัดอุดรธานี นายอภิชาติ พลบัวไข ผู้ใหญ่บ้านหมู่ 18 บ้านโนนกอก ต.หนองนาคำ ประธานกลุ่มทอผ้าโบราณบ้านโนนกอก และสมาชิกกลุ่ม ร่วมให้การต้อนรับ
โอกาสนี้ ดร.วันดี กุญชรยาคง จุลเจริญ นายกสมาคมแม่บ้านมหาดไทย นำคณะกรรมการแม่บ้านมหาดไทยร่วมเยี่ยมชมตลาดชุมชนและความสำเร็จในการขับเคลื่อนการพัฒนาคุณภาพชีวิตที่ดีอย่างยั่งยืนให้กับพี่น้องประชาชนในพื้นที่ พร้อมทั้งให้กำลังใจพี่น้องช่างทอผ้าในพื้นที่ และร่วมหว่านปอเทืองเพื่อรณรงค์ส่งเสริมให้เกิดการอนุรักษ์และพัฒนาดินให้มีความอุดมสมบูรณ์สอดคล้องกับแนวคิดในการจัดกิจกรรมวันดินโลก ประจำปี 2565 (World Soil Day 2022)ของกระทรวงมหาดไทย ภายใต้แนวคิด “ดินดี อาหารดี สุขภาพดี ชีวีมีสุข (Great Food from Good Soil : Soil Nutrition Awareness Week)”
ดร.วันดี กุญชรยาคง จุลเจริญ นายกสมาคมแม่บ้านมหาดไทย กล่าวว่า สมาคมแม่บ้านมหาดไทย ขอขอบคุณจังหวัดอุดรธานี ชมรมแม่บ้านมหาดไทยจังหวัดอุดรธานี และพี่น้องภาคีเครือข่ายของจังหวัดอุดรธานีทุกท่าน ทีได้มีส่วนร่วมในการส่งเสริมให้เกิดกระบวนการเรียนรู้ของพี่น้องแม่บ้านมหาดไทย 20 จังหวัดภาคตะวันออกเฉียงเหนือ โดยเฉพาะอย่างยิ่งการมาเรียนรู้ ณ ศูนย์เรียนรู้กลุ่มทอผ้าโบราณบ้านโนนกอก แห่งนี้ ที่ถือเป็นต้นแบบของการพัฒนาที่ยั่งยืนตามเป้าหมายการพัฒนาที่ยั่งยืนของสหประชาชาติ (Sustainable Development Goals : UN SDGs) และเป็นพื้นที่ต้นแบบของการน้อมนำพระราชดำริของสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี “บ้านนี้มีรัก ปลูกผักกินเอง” และ “ทางนี้มีผล ผู้คนรักกัน” มาขับเคลื่อนอย่างเป็นรูปธรรมจนเป็นวิถีชีวิตของพี่น้องประชาชนในชุมชน รวมทั้งได้น้อมนำพระดำริของสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา ในการขับเคลื่อนการส่งเสริมการใช้ผ้าไทยเพื่อให้เกิดการสืบสาน รักษา และต่อยอดมรดกภูมิปัญญาทางวัฒนธรรม หัตถศิลป์ หัตถกรรมของชุมชน ของบรรพบุรุษ ทำให้สามารถสร้างงาน สร้างอาชีพ สร้างรายได้ ให้กับพี่น้องประชาชนในชุมชน ทั้งยังน้อมนำพระดำริในการเสริมสร้าง “ความยั่งยืน” ทั้งการทอผ้าด้วยกี่มือโบราณ การย้อมผ้าด้วยสีธรรมชาติ การปลูกต้นไม้ให้สี อันจะส่งผลทำให้ชีวิตของพี่น้องประชาชนในชุมชนมีความปลอดภัย และยังส่งเสริมขยายผลส่งต่อไปสู่เด็ก เยาวชน นักเรียนในพื้นที่ จากรุ่นสู่รุ่น ซึ่งจะทำให้การดำเนินการเหล่านี้ได้รับการถ่ายทอดจนซึมซับจนเกิดความยั่งยืนในที่สุด
“สิ่งสำคัญที่สมาคมแม่บ้านมหาดไทยได้เล็งเห็นถึงหัวใจของศูนย์เรียนรู้กลุ่มทอผ้าโบราณบ้านโนนกอก คือ “การเป็นผู้นำต้องทำก่อน” โดยมีท่านผู้ใหญ่อภิชาติ พลบัวไข เป็นผู้นำของชุมชนในการริเริ่มรณรงค์ส่งเสริมพาสมาชิกในชุมชนที่แต่เดิมนั้นไม่มีอาชีพที่ชัดเจน จนทำให้ทุกวันนี้ได้ประกอบอาชีพเป็นช่างทอผ้า มีรายได้ที่ยั่งยืน มีอาชีพที่มั่นคง และเมื่อทุกท่านน้อมนำแนวพระราชดำริ และแนวพระดำริมาใช้ในชีวิตประจำวัน ยิ่งทำให้เห็นว่า ด้วยพระบารมีจึงทำให้พี่น้องประชาชนทุกครัวเรือนมีคุณภาพชีวิตที่ดีอย่างยั่งยืนจริง ๆ จึงขอให้ชมรมแม่บ้านมหาดไทยจังหวัดอุดรธานี รวมถึงพี่น้องชมรมแม่บ้านมหาดไทยในพื้นที่ภาคตะวันออกเฉียงเหนือทุกจังหวัดได้นำสิ่งดี ๆ เหล่านี้ไปประยุกต์ใช้ในพื้นที่ตามบริบทของพื้นที่หรือที่เรียกว่า “ภูมิสังคม” เพื่อให้เกิดการส่งเสริมการพัฒนาคุณภาพชีวิตที่ดีของพี่น้องประชาชนเคียงข้างท่านผู้ว่าราชการจังหวัด ท่านนายอำเภอ ท่านหัวหน้าส่วนราชการ และภาคีเครือข่ายของกระทรวงมหาดไทยในพืนที่ตลอดไป” ดร.วันดีฯ กล่าวเพิ่มเติม
นางนงรัตน์ คงเกษม ประธานแม่บ้านมหาดไทยจังหวัดอุดรธานี กล่าวว่า ชมรมแม่บ้านมหาดไทยจังหวัดอุดรธานีขอขอบคุณสมาคมแม่บ้านมหาดไทยที่ได้ให้โอกาสจังหวัดอุดรธานีได้เป็นพื้นที่จัดการประชุมสมาคมแม่บ้านมหาดไทยสัญจร ครั้งที่ 2 พื้นที่ภาคตะวันออกเฉียงเหนือ ประจำปี พ.ศ. 2566 ซึ่งถือเป็นโอกาสที่ชมรมแม่บ้านมหาดไทยจังหวัดอุดรธานีและจังหวัดอุดรธานีได้มีโอกาสนำเสนอผลการขับเคลื่อนงานตามภารกิจของสมาคมแม่บ้านมหาดไทย ได้แก่ 1) โครงการเสริมสร้างความมั่นคงด้านอาหารตามแนวพระราชดำริสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี “บ้านนี้มีรักปลูกผักกินเอง” โดยการปลูกผักสวนครัวในทุกครัวเรือนขยายผลสู่โครงการทางนี้มีผลผู้คนรักกัน 2) น้อมนำแนวพระราชดำริสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี ส่งเสริมการสร้างสุขอนามัยให้แก่เด็กและแม่ ให้เด็กปฐมวัยเติบโตอย่างถูกต้องตามเกณฑ์มาตรฐาน ถูกสุขลักษณะ 3) โครงการเสริมสร้างการใช้ผ้าไทยน้อมนำแนวพระดำริสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา “ผ้าไทยใส่ให้สนุก” เพื่อพัฒนาการสวมใส่ผ้าไทยทุกช่วงวัย ทุกโอกาส 4) โครงการครอบครัวมหาดไทยใส่ใจสิ่งแวดล้อม โดยการจัดทำถังขยะเปียกลดโลกร้อน เพื่อคัดแยกขยะแห้งและนำขยะเปียกไปจัดทำเป็นปุ๋ยอินทรีย์ ซึ่งการดำเนินการตามนโยบายดังกล่าวถือเป็นการช่วยสนับสนุนและพัฒนากลุ่มสตรีให้มีบทบาทเคียงคู่กับผู้นำทุกระดับ ทั้งท่านนายอำเภอ หัวหน้าส่วนราชการ และท่านผู้ว่าราชการจังหวัดอย่างเข้มแข็ง ซึ่งจะเป็นประโยชน์ต่อเนื่อง ยังผลทำให้พี่น้องประชาชนได้รับการพัฒนาอย่างยั่งยืน นอกจากนี้ การจัดประชุมในครั้งนี้ ยังจะทำให้เกิดการหมุนเวียนเม็ดเงินกระตุ้นเศรษฐกิจฐานรากในพื้นที่จังหวัดอุดรธานี อันเป็นโอกาสสำคัญของผู้ประกอบการและพี่น้องประชาชนในพื้นที่ที่จะได้รับประโยชน์จากกิจกรรมครั้งสำคัญของสมาคมแม่บ้านมหาดไทยครั้งนี้
นายอภิชาติ พลบัวไข ผู้ใหญ่บ้านหมู่ 18 บ้านโนนกอก ต.หนองนาคำ ประธานกลุ่มทอผ้าโบราณบ้านโนนกอก กล่าวว่า กลุ่มทอผ้าโบราณบ้านโนนกอก ในอดีตนั้นเป็นกลุ่มทอผ้าเล็ก ๆ ในชุมชน กระทั่งได้รับโอกาสจากท่านสุทธิพงษ์ จุลเจริญ ปลัดกระทรวงมหาดไทย เมื่อครั้งดำรงตำแหน่งอธิบดีกรมส่งเสริมการปกครองท้องถิ่น และท่านวันดี กุญชรยาคง จุลเจริญ นายกสมาคมแม่บ้านมหาดไทย เมื่อครั้งดำรงตำแหน่งประธานชมรมแม่บ้านกรมส่งเสริมการปกครองท้องถิ่น ได้มาตรวจเยี่ยมตั้งแต่พื้นที่บริเวณนี้ยังเป็นลูกรัง ซึ่งทั้งสองท่านได้ส่งเสริมให้เกิดการพัฒนาและให้โอกาสกลุ่มทอผ้าได้ทำงาน ได้เปิดโอกาสตัวเองได้นำเสนอภาพที่เป็นอัตลักษณ์ของจังหวัดอุดรธานี และในครั้งนั้น กรมการพัฒนาชุมชนได้เปิดโอกาสให้กลุ่มทอผ้าบ้านโนนกอกได้เข้าสู่การเป็นผลิตภัณฑ์ OTOP และเป็นชุมชนท่องเที่ยว OTOP นวัตวิถี ซึ่งเป็นการจุดประกายของการทำผ้า ทำให้พี่น้องประชาชนในชุมชนจากที่ไม่มีอาชีพที่ชัดเจน กลายเป็นทุกวันนี้ ทุกคนประกอบอาชีพ “ช่างทอผ้า” และนับเป็นบุญของพวกเราทุกคน ที่ในช่วงสถานการณ์วิกฤตโรคโควิด-19 ส่งผลกระทบต่อช่างทอผ้า เพราะยอดจำหน่ายมีน้อยมาก หลายคนแทบจะเลิกการประกอบอาชีพนี้ แต่ด้วยพระกรุณาธิคุณของสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา พระราชทานลายผ้า “ลายขอเจ้าฟ้าสิริวัณณวรีฯ” “ลายขิดนารีรัตนราชกัญญา” และลวดลายอื่น ๆ ทำให้พี่น้องช่างทอผ้าบ้านโนนกอกสามารถฝ่าฟันอุปสรรค ผ่านพ้นวิกฤต และทำให้วิกฤตกลายเป็นโอกาส มียอดสั่งและซื้อผ้าในปี 2564 จำนวนกว่า 46 ล้านบาท ซึ่งการนำภูมิปัญญาในท้องถิ่นมาส่งเสริมเป็นอาชีพและต่อยอดไม่ใช่เพียงแค่ต่อยอดเรื่องการทอผ้า แต่เป็นการขยายผลไปสู่พี่น้องเกษตรกร และกลุ่มอาชีพต่าง ๆ ในชุมชน อำเภอ และจังหวัดอุดรธานีอีกด้วย
สำหรับการศึกษาดูงานศูนย์เรียนรู้กลุ่มทอผ้าโบราณบ้านโนนกอก ได้แบ่งพื้นที่การศึกษาดูงานเป็น 3 จุด ได้แก่ 1) ผ้าไทยใส่ให้สนุก โดยการร่วมกับโรงเรียนในพื้นที่ส่งเสริมให้นักเรียนซึ่งเป็นเด็ก เยาวชน ในชุมชนได้ซึมซับ ได้เรียนรู้ และฝึกฝนการนำเศษผ้าอัตลักษณ์ ผ้าท้องถิ่นมาจัดทำสิ่งประดิษฐ์ รวมทั้งส่งเสริมการทอผ้าด้วยกี่มือ กี่โบราณ และการย้อมผ้าด้วยสีธรรมชาติ เป็นต้น 2) การคัดแยกขยะและจัดทำถังขยะเปียกลดโลกร้อน ซึ่งพี่น้องประชาชนบ้านโนนกอกสามารถแยกขยะแห้งและจัดทำถังขยะเปียกลดโลกร้อน 100% และมีโครงการขยะเพื่อฌาปนกิจคนในชุมชนขององค์การบริหารส่วนตำบลหนองนาคำ และ 3) โครงการบ้านนี้มีรักปลูกผักกินเอง โดยเป็นการนำเสนอพาแลงพาข้าว ที่เกิดจากความมุ่งมั่นตั้งใจของพี่น้องประชาชนทั้ง 18 หมู่บ้านในตำบลหนองนาคำ ที่ได้น้อมนำแนวพระราชดำริของสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี “บ้านนี้มีรัก ปลูกผักกินเอง” ตามความนิยมชมชอบของแต่ละครัวเรือน ทำให้พี่น้องประชาชนทุกครัวเรือนมีพืชผักผลไม้ไว้รับประทานอาหารเอง ทั้งนี้ ตลอดระยะเวลาการศึกษาดูงานจะได้เห็นความอุดมสมบูรณ์ของตลาดชุมชนที่เกิดจากฝีมือชาวบ้าน โดยไม่มีการนำของจากพื้นที่อื่นมาขาย ดังนั้น ของทุกอย่างเป็นออแกนิค เป็นของที่ชาวบ้านปลูกเองใช้เอง ดังนั้น ชาวแม่บ้านมหาดไทยทุกท่าน จะได้รับองค์ความรู้ควบคู่แนวทางการส่งเสริมการพัฒนาคุณภาพชีวิตที่ดีของประชาชนไปปรับใช้ตามภูมิสังคมเพื่อให้เกิดการพัฒนาที่ยั่งยืนให้กับพื้นที่ต่อไป
#WorldSoilDay #วันดินโลก #soilswherefoodbegins #Soils4Nurition #FAO #MOI #กระทรวงมหาดไทย #บำบัดทุกข์บำรุงสุข #SDGsforAll #ChangeforGood

ที่มา : https://www.thaigov.go.th/news/contents/details/63502