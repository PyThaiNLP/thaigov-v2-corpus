รัฐบาลไทย-ข่าวทำเนียบรัฐบาล-พรุ่งนี้(9ม.ค.) รองนายกฯ อนุทิน เตรียมนำคณะผู้บริหาร 3 กระทรวงสาธารณสุข คมนาคม ท่องเที่ยวให้การต้อนรับนักท่องเที่ยวจีนที่เดินทางถึงประเทศไทยหลังจากทางการจีนเริ่มทยอยเปิดประเทศ


วันอาทิตย์ที่ 8 มกราคม 2566
08/01/2566
พิมพ์
พรุ่งนี้(9ม.ค.) รองนายกฯ อนุทิน เตรียมนำคณะผู้บริหาร 3 กระทรวงสาธารณสุข คมนาคม ท่องเที่ยวให้การต้อนรับนักท่องเที่ยวจีนที่เดินทางถึงประเทศไทยหลังจากทางการจีนเริ่มทยอยเปิดประเทศ
พรุ่งนี้(9ม.ค.) รองนายกฯ อนุทิน เตรียมนำคณะผู้บริหาร 3 กระทรวงสาธารณสุข คมนาคม ท่องเที่ยวให้การต้อนรับนักท่องเที่ยวจีนที่เดินทางถึงประเทศไทยหลังจากทางการจีนเริ่มทยอยเปิดประเทศ
วันนี้ 8 มกราคม 2566 น.ส.ไตรศุลี ไตรสรณกุล รองโฆษกประจำสำนักนายกรัฐมนตรี กล่าวว่า ในวันพรุ่งนี้ (9  ม.ค. 66)  เวลาประมาณ 12.15 น. นายอนุทิน ชาญวีรกูล รองนายกรัฐมนตรีและรมว.สาธารณสุข  พร้อมด้วยนายศักดิ์สยาม ชิดชอบ รมว.คมนาคม  นายพิพัฒน์ รัชกิจประการ รมว.การท่องเที่ยวและกีฬา และผู้บริหารจากทั้ง 3 กระทรวง จะเข้าร่วมในการต้อนรับนักท่องเที่ยวจากสาธารณประชาชนจีนซึ่งเดินทางมาประเทศไทย ภายหลังทางการจีนทยอยเปิดประเทศตั้งแต่วันนี้(8 ม.ค. 66) ณ ท่าอากาศยานสุวรรณภูมิ
สำหรับเที่ยวบินจากสาธารณรัฐประชาชนจีนที่รองนายกรัฐมนตรีและคณะจะให้การต้อนรับในครั้งนี้ คือ เที่ยวบิน  MF833 เดินทางมาจากเมืองเซี่ยเหมิน ซึ่งมีผู้โดยสารทั้งหมด 286 คน และภายหลังกิจกรรมการต้อนรับนักท่องเที่ยวแล้วรองนายกรัฐมนตรีและคณะจะให้สัมภาษณ์สื่อมวลชนถึงแนวทางประสานการทำงานของ 3 กระทรวงได้แก่กระทรวงสาธารณสุข การะทรวงคมนาคมและการท่องเที่ยวและกีฬา ซึ่งเตรียมจัดตั้งศูนย์ประสานงานร่วม 3 กระทรวง (Tourist Help Center) เพื่อประสานงาน ติดตามข้อมูล แก้ไขปัญหา ตลอดจนให้ความช่วยเหลืออำนวยความสะดวกแก่นักท่องเที่ยวในระยะต่อไป
น.ส.ไตรศุลี กล่าวว่า ในโอกาสนี้รองนายกรัฐมนตรีและคณะจะได้ตรวจติดตามความพร้อมในบริการด้านต่างๆ ในท่าอากาศยานเพื่อบริการนักท่องเที่ยวที่จะเพิ่มขึ้นในระยะต่อไป อาทิ การให้บริการ ณ จุดตรวจหนังสือเดินทางขาเข้า  ความคืบหน้าการแก้ไขปัญหากระเป๋าสัมภาระล่าช้า การให้บริการรถสาธารณะ ณ ท่าอากาศยาน เป็นต้น
ทั้งนี้ การร่วมต้อนรับนักท่องเที่ยวพร้อมกับลงพื้นที่ตรวจราชการพร้อมกันทั้ง 3 กระทรวงครั้งนี้ เป็นความต่อเนื่องจากการประชุมกำหนดมาตรการรองรับการเดินทางเข้าประเทศไทยเพื่อป้องกันควบคุมโรคโควิด19 ที่นายอนุทินได้เป็นประธาน ที่ทำเนียบรัฐบาล เมื่อวันที่ 5 ม.ค. 66 ซึ่งที่ประชุมได้มีแนวทางดูแลนักท่องเที่ยว เพื่อสร้างความเชื่อมั่นให้กับประชาชนในประเทศ นักท่องเที่ยวที่จะเดินทางมาประเทศไทย ขับเคลื่อนให้ภาคการท่องเที่ยวฟื้นฟูเศรษฐกิจจากความเสียหายของโควิด19 ได้

ที่มา : https://www.thaigov.go.th/news/contents/details/63507