รัฐบาลไทย-ข่าวทำเนียบรัฐบาล-กรมเจ้าท่า ออกประกาศระมัดระวังการเดินเรือ กรณีเรือประมง พ.เทพปราณี 1 ประสบคลื่นลมแรงทำให้จมลงห่างจากชายฝั่ง อ.ปากพนัง จ.นครศรีธรรมราช


วันอาทิตย์ที่ 8 มกราคม 2566
กรมเจ้าท่า ออกประกาศระมัดระวังการเดินเรือ กรณีเรือประมง พ.เทพปราณี 1 ประสบคลื่นลมแรงทำให้จมลงห่างจากชายฝั่ง อ.ปากพนัง จ.นครศรีธรรมราช
...
กรมเจ้าท่า ออกประกาศระมัดระวังการเดินเรือ กรณีเรือประมง พ.เทพปราณี 1  ประสบคลื่นลมแรงทำให้จมลงห่างจากชายฝั่ง อ.ปากพนัง นครศรีธรรมราช
นายสรพงศ์ ไพฑูรย์พงษ์ รักษาการอธิบดีกรมเจ้าท่า กระทรวงคมนาคม ได้มอบหมายให้ นายวิเชียร เปมานุกรรักษ์ รองอธิบดีกรมเจ้าท่า ด้านปฏิบัติการ เร่งสั่งการสำนักงานเจ้าท่าภูมิภาค สาขานครศรีธรรมราช ตรวจสอบ พร้อมออกประกาศระมัดระวังการเดินเรือในพื้นที่ดังกล่าวทันที
โดย สำนักงานเจ้าท่าภูมิภาค สาขานครศรีธรรมราช ได้รับรายงานแจ้งเหตุ เมื่อวันที่ 7 มกราคม 2566 เวลาประมาณ 20.30 น. พบเรือประมงชื่อ พ.เทพปราณี 1 หมายเลขทะเบียนเรือ 238017708 จมลงห่างจากบริเวณชายฝั่ง อ.ปากพนัง จ.นครศรีธรรมราช ประมาณ 18.23 ไมล์ทะเล โดยสาเหตุการจม เนื่องจากในช่วงเวลาดังกล่าวมีคลื่นลมแรง จากเหตุการณ์ในครั้งนี้ไม่มีผู้ได้รับบาดเจ็บ และไม่มีผู้เสียชีวิตแต่อย่างใด นายเรือพร้อมลูกเรือ รวม 5 ราย ปลอดภัยทั้งหมด และได้รับการช่วยเหลือจากตำรวจน้ำปากพนังเป็นที่เรียบร้อย
ทั้งนี้ สำนักงานเจ้าท่าภูมิภาค สาขานครศรีธรรมราช ได้ดำเนินการแจ้งผู้ที่เกี่ยวข้องมาพบเจ้าหน้าที่ เพื่อทำการสอบสวนหาสาเหตุ พร้อมออกประกาศให้เรือทุกลำที่แล่นผ่านบริเวณดังกล่าวระมัดระวังการเดินเรือ และคำสั่งห้ามใช้เรือลำดังกล่าว พร้อมกันนี้ สำนักงานเจ้าท่าภูมิภาคสาขานครศรีธรรมราช จะดำเนินการติดตาม พร้อมเร่งออกคำสั่งกู้ตัวเรือ เพื่อไม่ให้กีดขวางทางเดินเรือ ให้แล้วเสร็จต่อไป

ที่มา : https://www.thaigov.go.th/news/contents/details/63520