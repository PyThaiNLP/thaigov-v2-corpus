รัฐบาลไทย-ข่าวทำเนียบรัฐบาล-กบข. จัดส่งใบแจ้งยอดเงินให้สมาชิกแล้ว พร้อมเชื่อมข้อมูลลดหย่อนภาษีของสมาชิกกับกรมสรรพากร


วันพุธที่ 25 มกราคม 2566
25/01/2566
พิมพ์
กบข. จัดส่งใบแจ้งยอดเงินให้สมาชิกแล้ว พร้อมเชื่อมข้อมูลลดหย่อนภาษีของสมาชิกกับกรมสรรพากร
กบข. จัดส่งใบแจ้งยอดเงินประจำปีให้กับสมาชิก และเปิดให้สมาชิกดาวน์โหลด e-Statement แล้ว พร้อมเชื่อมโยงข้อมูลสิทธิลดหย่อนภาษีเงินได้ประจำปีกับกรมสรรพากร เพิ่มความสะดวกให้แก่สมาชิก
ดร.ศรีกัญญา ยาทิพย์ เลขาธิการคณะกรรมการกองทุนบำเหน็จบำนาญข้าราชการ (กบข.) เปิดเผยว่า กบข. ได้ดำเนินการจัดส่งเอกสารใบแจ้งยอดเงินสมาชิกประจำปี 2565 ให้กับสมาชิกทั่วประเทศแล้ว ทั้งในรูปแบบเอกสารผ่านหน่วยงานต้นสังกัด และรูปแบบอิเล็กทรอนิกส์ (e-Statement) ตามที่อยู่อีเมลของสมาชิกที่ลงทะเบียนแจ้งความประสงค์ขอรับ e-Statement ไว้
โดยใบแจ้งยอดเงินสมาชิกจะแสดงข้อมูลรายละเอียดยอดเงิน ณ วันสิ้นปี 2565 ทั้งเงินสะสมที่สมาชิกนำส่ง เงินที่รัฐสมทบให้ และผลตอบแทนที่ กบข. นำเงินสะสมของสมาชิกและเงินสมทบไปลงทุน ซึ่งจะแจกแจงตามประเภทของเงินและตามแผนการลงทุน ซึ่งจะทำให้ได้รับทราบความเคลื่อนไหวของเงินในบัญชี พร้อมทั้งมีเอกสารใบประมาณการเงิน กบข. เมื่อเกษียณอายุราชการ ซึ่งเป็นการประมาณการจากพฤติกรรมการออมและการลงทุนปัจจุบันของสมาชิก เพื่อกระตุ้นให้สมาชิกเห็นความสำคัญของการวางแผนเพื่อการเกษียณ และสามารถทดลองเปรียบเทียบคู่แฝดสมมติของตนเองได้ที่เมนู My GPF & My GPF Twins ที่แอป กบข.
นอกจากนี้ กบข. ได้เชื่อมโยงข้อมูลการนำส่งเงินสะสมเข้ากองทุนกับทางกรมสรรพากร เพื่อเป็นการอำนวยความสะดวกให้กับสมาชิก เมื่อยื่นแบบภาษีเงินได้บุคคลธรรมดาประจำปีผ่านช่องทางออนไลน์ จะแสดงข้อมูลเงินสะสม กบข. อัตโนมัติ โดยสมาชิกจะได้รับสิทธิยกเว้นภาษีเงินได้บุคคลธรรมดาในส่วนของยอดเงินสะสมระหว่างปี 2565 ซึ่งเมื่อรวมกับกองทุนการออมเพื่อการเกษียณอายุอื่นๆ แล้วต้องไม่เกิน 500,000 บาท
ทั้งนี้ กบข. ยังได้เปิดให้บริการดาวน์โหลด e-Statement ผ่าน 3 ช่องทางออนไลน์ ดังนี้ 1. My GPF Application ที่เมนู “ดาวน์โหลด e-Statement” 2. My GPF Website ที่เมนู “บัญชีของฉัน” และเลือก “ดาวน์โหลด e-Statement” และ 3. LINE กบข. @gpfcommunity เข้าผ่านสมาร์ตโฟน ที่เมนู “ดูใบแจ้งยอดเงินปีล่าสุด” ในเมนูหน้าแชท ซึ่งสมาชิกจะได้รับใบแจ้งยอดเงินเป็นไฟล์สกุล .pdf ที่มีรหัสผ่าน เป็นวันเดือนปี พ.ศ. เกิดของสมาชิก
ดร. ศรีกัญญา กล่าวเพิ่มเติมว่า กบข. ขอเชิญชวนให้สมาชิกลงทะเบียนแจ้งความประสงค์ขอรับ e-Statement เพื่อช่วยลดการตัดต้นไม้ ลดการใช้กระดาษ มีส่วนช่วยรักษาสิ่งแวดล้อม ภายใต้แนวคิด “GPF Save Paper” และยังได้รับ e-Statement ก่อนการรับเอกสารผ่านหน่วยงานต้นสังกัดด้วย สามารถสอบถามข้อมูลเพิ่มเติมได้ที่ Facebook กบข. หรือ LINE กบข. @gpfcommunity หรือศูนย์บริการข้อมูลสมาชิก โทร 1179

ที่มา : https://www.thaigov.go.th/news/contents/details/64152