รัฐบาลไทย-ข่าวทำเนียบรัฐบาล-“ธนกร” บินขึ้นเหนือ นายกฯ สั่งติดตามความพร้อม-พลิกฟื้นการท่องเที่ยวเชียงใหม่ หนุน “เราเที่ยวด้วยกัน เฟส 5”


วันพุธที่ 25 มกราคม 2566
25/01/2566
พิมพ์
“ธนกร” บินขึ้นเหนือ นายกฯ สั่งติดตามความพร้อม-พลิกฟื้นการท่องเที่ยวเชียงใหม่ หนุน “เราเที่ยวด้วยกัน เฟส 5”
“ธนกร” บินขึ้นเหนือ นายกฯ สั่งติดตามความพร้อม-พลิกฟื้นการท่องเที่ยวเชียงใหม่ หนุน “เราเที่ยวด้วยกัน เฟส 5”
วันนี้ (25 มกราคม 2566) นายธนกร วังบุญคงชนะ รัฐมนตรีประจำสำนักนายกรัฐมนตรี เปิดเผยว่า พล.อ.ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ได้มอบหมายให้ลงพื้นที่จังหวัดเชียงใหม่ ในวันพรุ่งนี้ (26 ม.ค. 2566) โดยกำหนดการในช่วงเช้านั้น จะเป็นการตรวจความพร้อมการให้บริการผู้โดยสารทั้งขาเข้าและขาออก และการเตรียมความพร้อมสำหรับการอำนวยความสะดวกแก่นักท่องเที่ยว ณ ท่าอากาศยานนานาชาติเชียงใหม่ ส่วนในช่วงบ่าย จะเป็นประธานในพิธีเปิดกิจกรรม “การสื่อสารเพื่อสร้างสรรค์เมืองเชียงใหม่” ณ The View All Day Restaurant ซึ่งจะเป็นการหารือ สร้างความพร้อมและรับฟังปัญหาด้านการท่องเที่ยวและเศรษฐกิจชุมชน กับกลุ่มผู้ประกอบการด้านการท่องเที่ยวในจังหวัดเชียงใหม่
“นายกฯ มอบหมายการลงพื้นที่จังหวัดเชียงใหม่ในครั้งนี้ นับว่ามีความสำคัญเป็นอย่างมาก เพราะเชียงใหม่เป็นหนึ่งในจังหวัดที่มีความสำคัญด้านการท่องเที่ยว ซึ่งการท่องเที่ยวเป็นหัวใจหลักของเศรษฐกิจไทย โดยเฉพาะหลังจากสถานการณ์ Covid-19 ที่คลี่คลาย ทำให้การหลั่งไหลเข้ามาของนักท่องเที่ยวจากทั่วโลกและจีนเริ่มทยอยเข้ามา อีกทั้งล่าสุด ครม. ได้อนุมัติโครงการ “เราเที่ยวด้วยกัน เฟส 5” จำนวน 560,000 สิทธิ ซึ่งจะเริ่มใช้เดือน ก.พ.-ก.ย.นี้ โดยรัฐบาลช่วยค่าที่พัก 40% วอยเชอร์ 600 บาท เพื่อกระตุ้นการท่องเที่ยวเพื่อฟื้นฟูเศรษฐกิจของประเทศไทย ผลักดันและสนับสนุนการสร้างรายได้ทางการท่องเที่ยวให้เป็นไปตามเป้าหมาย 2.38 ล้านล้านบาท ซึ่งจะเป็นการปูความพร้อมและการส่งสัญญาณสร้างความมั่นใจแก่นักท่องเที่ยว และเดินหน้าเศรษฐกิจไทย” นายธนกร กล่าว

ที่มา : https://www.thaigov.go.th/news/contents/details/64164