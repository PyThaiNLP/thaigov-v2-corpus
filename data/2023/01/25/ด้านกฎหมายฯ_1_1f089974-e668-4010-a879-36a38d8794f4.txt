รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม แถลงผลงาน ป.ป.ส.ผนึกกำลัง ตำรวจ-ทหาร รวบ 5 ม้งขนยาบ้า 6 ล้านเม็ด พร้อมยึดทรัพย์ 32 ล้านบาท หลังได้รับแจ้งจากสายด่วน 1386 


วันพุธที่ 25 มกราคม 2566
25/01/2566
พิมพ์
รัฐมนตรีว่าการกระทรวงยุติธรรม แถลงผลงาน ป.ป.ส.ผนึกกำลัง ตำรวจ-ทหาร รวบ 5 ม้งขนยาบ้า 6 ล้านเม็ด พร้อมยึดทรัพย์ 32 ล้านบาท หลังได้รับแจ้งจากสายด่วน 1386
รัฐมนตรีว่าการกระทรวงยุติธรรม แถลงผลงาน ป.ป.ส.ผนึกกำลัง ตำรวจ-ทหาร รวบ 5 ม้งขนยาบ้า 6 ล้านเม็ด พร้อมยึดทรัพย์ 32 ล้านบาท หลังได้รับแจ้งจากสายด่วน 1386 ผตห.สารภาพทำมาแล้ว 3 ครั้ง ส่งอยุธยา-ปทุมไป 10 ล้านเม็ด ใช้วิธีอำพรางรถบรรทุกขนไม้
เมื่อวันที่ 25 มกราคม 2566 ที่สำนักงาน ป.ป.ส. นายสมศักดิ์ เทพสุทิน รัฐมนตรีว่าการกระทรวงยุติธรรม พร้อมด้วย นายวิชัย ไชยมงคล เลขาธิการ ป.ป.ส. ผู้แทนจาก บช.ปส. ตำรวจ และทหาร แถลงข่าวจับกุมเครือข่ายชาวม้ง 5 คน พร้อมย้าบ้า 6 ล้านเม็ด
นายสมศักดิ์ กล่าวว่า เมื่อวันที่ 24 มกราคม 2566 สํานักงาน ป.ป.ส. ร่วมกับ ชุดขยายผลยาเสพติดภาค 5 , ตำรวจภูธร จ.เชียงใหม่ , ทหาร , กองกำลังผาเมือง และหน่วยงานต่างๆ จับกุมผู้ต้องหาเครือข่าย ชาวม้ง 5 คน โดยได้รับเรื่องร้องเรียนผ่านสายด่วน 1386 ผู้แจ้งเบาะแส ระบุว่า เครือข่ายชาวม้ง ในพื้นที่ จ.เชียงราย มีพฤติการณ์ค้ายาเสพติด มีฐานะร่ำรวยผิดปกติ เจ้าหน้าที่ได้ตรวจสอบข้อมูล พบว่า เครือข่ายดังกล่าวจ้างผู้ลําเลียงลักลอบนํายาเสพติดจาก พื้นที่ชายแดนประเทศเพื่อนบ้าน นําเข้าประเทศไทยบริเวณชายแดน อ.แม่ฟ้าหลวง จ.เชียงราย นํายาเสพติดเก็บพักที่บ้านม้งเก้าหลัง ก่อนจะลําเลียงไปส่งให้เครือข่ายในพื้นที่ตอนใน และใช้รถบรรทุกยาเสพติด อําพรางเป็นการขนส่งไม้ รวมถึงการสลับป้ายทะเบียนรถลําเลียง โดยจะมีทีมรถยนต์ขับนำเพื่อสํารวจเส้นทาง 2-3 คัน
นายสมศักดิ์ กล่าวอีกว่า เจ้าหน้าที่ได้ติดตาม และจับกุมผู้ต้องหาได้ 5 คน ที่ด่านแม่โถ อ.เวียงป่าเป้า จ.เชียงราย คือ 1.นายหริษย์ศร พรเอื้อกาณย์ หรือ ศักดิ์พล อํานวยโชคทวี 2.นายวิเชียร อํานวยโชคทวี 3.นายสุรินทร์ โรจนคีรีสันติ 4.นายสหัสวรรษ อัษฎาปรีชาลีสกุล และ 5.นายภูมิธชย ครุฑชัยยศ ได้ของกลางยาบ้า 6 ล้านเม็ด รถยนต์บรรทุก 1 คัน ที่ใช้ซุกซ่อนยาเสพติด และรถยนต์สํารวจเส้นทาง 2 คัน จากการสอบสวนเบื้องต้นผู้ต้องหาให้การว่า รับของมาจากพื้นที่ อ.แม่จัน จ.เชียงราย ทำมาแล้ว 3 ครั้ง คือ ครั้งที่ 1 เดือน ต.ค.65 ยาบ้า 30 กระสอบ (กระสอบละ 100,000 เม็ด) รวม 3 ล้านเม็ด ไปส่ง จ.พระนครศรีอยุธยา ครั้งที่ 2 เดือน พ.ย.65 ยาบ้า 38 กระสอบ รวม 3.8 ล้านเม็ด ส่งพระนครศรีอยุธยา และครั้งที่ 3 วันที่ 4 ม.ค.66 ยาบ้า 32 กระสอบ รวม 3.2 ล้านเม็ด ไปส่ง อ.ธัญบุรี จ.ปทุมธานี รวมส่งไปแล้ว 10 ล้านเม็ด โดยคร้ังนี้ที่ถูกจับกุม ยาบ้า 6 ล้านเม็ด เตรียมไปส่ง จ.พระนครศรีอยุธยา
นายสมศักดิ์ ยังกล่าวว่า จากนั้น สํานักงาน ป.ป.ส.จะขยายผลตรวจค้น 5 จุด ในพื้นที่ จ.เชียงราย แพร่ นนทบุรีและนครนายก ตรวจยึดทรัพย์สิน 26 รายการ อาทิ ที่ดิน 7 รายการ ยานพาหนะ 9 คัน ทองรูปพรรณ 4 รายการ สมุดบัญชีเงินฝาก 5 บัญชี และเงินสด 598,000 บาท รวมมูลค่าทรัพย์สินประมาณ 32 ล้านบาท และเตรียมติดตามและขยายผลต่อไป สืบสาวให้ถึงผู้บงการใหญ่ เพื่อสกัดกั้นเส้นทางลำเลียงยาเสพติดทั้งภายในประเทศและการส่งออกต่างประเทศด้วย สำหรับมาตรการยึดอายัดทรัพย์ ขณะนี้เรายึดอายัดได้แล้ว 20,671 ล้านบาท เสร็จสิ้นกระบวนการและนำเงินเข้ากองทุนได้แล้ว 541 ล้านบาท
"ผมอยากเชิญชวนพี่น้องประชาชนทุกท่านมาร่วมแจ้งเบาะแส โดยขณะนี้ทาง ป.ป.ส. กำลังพัฒนาระบบ Block Chain เพื่อให้การแจ้งเบาะแสปลอดภัยมากยิ่งขึ้น คาดว่าไม่เกินกลางเดือน ก.พ. ระบบนี้จะเสร็จและเริ่มใช้งานได้ ซึ่งเชื่อว่าจะทำให้มีคนแจ้งเบาะแสเข้ามามากขึ้น และผมมั่นใจว่าที่เราได้ตั้งเป้ายึดทรัพย์ 100,000 ล้านบาทในปีนี้จะสำเร็จได้" นายสมศักดิ์ กล่าว
ผู้สื่อข่าวถามถึงการสอบสวนเรื่องร้องเรียนเจ้าหน้าที่กรมสอบสวนคดีพิเศษ จาก นายอัจฉริยะ เรืองรัตนพงศ์ ว่ามีการทุจริต ตบทรัพย์ จากผู้ทำผิดในคดีต่างๆ นายสมศักดิ์ กล่าวว่า ตอนนี้กำลังเร่งสอบสวนกันอยู่ ทุกอย่างเป็นไปตามกระบวนการ และก็ขอให้นายอัจฉริยะ นำเอกสารหลักฐานต่างๆมาให้เรา เพราะถือว่าเป็นประโยชน์อย่างมาก และขอเชิญให้นายอัจฉริยะ ส่งตัวแทนเข้าไปร่วมตรวจสอบด้วย

ที่มา : https://www.thaigov.go.th/news/contents/details/64162