รัฐบาลไทย-ข่าวทำเนียบรัฐบาล-สำนักงานเจ้าท่าภูมิภาคสาขาภูเก็ตตรวจสอบกรณีเรือใบชื่อ มาร์โคโปโล หายจากจุดจอดเรือในอ่าวหาน จังหวัดภูเก็ต


วันอังคารที่ 17 มกราคม 2566
สำนักงานเจ้าท่าภูมิภาคสาขาภูเก็ตตรวจสอบกรณีเรือใบชื่อ มาร์โคโปโล หายจากจุดจอดเรือในอ่าวหาน จังหวัดภูเก็ต
...
สำนักงานเจ้าท่าภูมิภาคสาขาภูเก็ตตรวจสอบกรณีเรือใบชื่อ มาร์โคโปโล หายจากจุดจอดเรือในอ่าวหาน จังหวัดภูเก็ต
จากนโยบายของรัฐบาลและกระทรวงคมนาคม โดยนายศักดิ์สยาม ชิดชอบ รัฐมนตรีว่าการกระทรวงคมนาคม และนายอธิรัฐ รัตนเศรษฐ รัฐมนตรีช่วยว่าการกระทรวงคมนาคม ได้มอบหมายให้กรมเจ้าท่า (จท.) ดูแลความปลอดภัยทางน้ำ รวมทั้งควบคุม กำกับ และอำนวยความปลอดภัยให้กับประชาชน จท. รายงานผลการดำเนินงาน กรณีเรือใบชื่อ มาร์โคโปโล หายไปจากจุดจอดเรือในอ่าวหาน จังหวัดภูเก็ต ดังนี้
เมื่อวันที่ 28 ธันวาคม 2565 สำนักงานเจ้าท่าภูมิภาคสาขาภูเก็ตได้รับแจ้งจาก Mr. Marco Ceferin สัญชาติเยอรมันว่า เรือใบชื่อ มาร์โคโปโล ได้หายไปจากจุดจอดเรือในอ่าวหาน จังหวัดภูเก็ต ซึ่งได้แจ้งความและลงบันทึกประจำวันไว้ที่สถานีตำรวจภูธรฉลอง และสถานีตำรวจภูธรฉลองได้มีหนังสือที่ 0023 (ภก.).6/9115 ลงวันที่ 30 ธันวาคม 2565 เพื่อประชาสัมพันธ์ให้กลุ่มเรือในเครือข่ายพื้นที่จังหวัดภูเก็ตและพื้นที่ใกล้เคียงรับทราบและช่วยตรวจสอบ หากตรวจพบให้แจ้งให้ทราบทันที
เมื่อวันที่ 13 มกราคม 2566 เวลาประมาณ 08.00 น. สำนักงานเจ้าท่าภูมิภาคสาขาภูเก็ตได้รับแจ้งจากนางสาวณัฐธิดา เนียมนาค ผู้จัดการเรือประมงชื่อ ส.ลาภชลลดา 32 หมายเลขทะเบียน 428500882 ซึ่งได้รับแจ้งจากนายชายธง วงษ์ปิ่น ผู้ควบคุมเรือดังกล่าวว่า พบเรือใบสองท้องลอยลำอยู่บริเวณใกล้กับอาณาเขตน่านน้ำของประเทศอินโดนีเซีย มีลักษณะลอยตามกระแสน้ำซึ่งมีความผิดปกติ ทั้งนี้ นายสรพงศ์ ไพฑูรย์พงษ์ รองปลัดกระทรวงคมนาคม รักษาการอธิบดีกรมเจ้าท่า ได้สั่งการให้สำนักงานเจ้าท่าภูมิภาคสาขาภูเก็ตเร่งตรวจสอบ และนำเรือลำดังกล่าวกลับเข้าฝั่งทันที เพื่อลดการกีดขวางการจราจรทางน้ำ
สำนักงานเจ้าท่าภูมิภาคสาขาภูเก็ตได้ประสานให้ผู้ควบคุมเรือประมง ส.ลาภชลลดา 32 เข้าตรวจสอบเรือใบลำดังกล่าว และผูกโยงไว้เพื่อไม่ให้ลอยลำออกไปนอกอาณาเขตประเทศไทย เบื้องต้นพบเอกสารทะเบียนเรือ ชื่อ มาร์โคโปโล หมายเลขทะเบียน 645100980 ขนาด 24.04 ตันกรอส ไม่มีผู้ควบคุมเรือและคนอยู่บนเรือ จึงได้แจ้งให้ลากเรือลำดังกล่าวกลับเข้าฝั่ง พร้อมทั้งแจ้งไปยังผู้ว่าราชการจังหวัดภูเก็ต ศร.ชล.ภาค 3 และหน่วยงานที่เกี่ยวข้อง เพื่อพิจารณาดำเนินการในส่วนที่เกี่ยวข้อง
สำนักงานเจ้าท่าภูมิภาคสาขาภูเก็ตได้แจ้งให้เจ้าของเรือใบทราบแล้ว ขณะนี้อยู่ระหว่างการประสานกับเรือ ส.ลาภชลลดา 32 เพื่อเข้ารับเรือต่อไป
หากพบเห็นความไม่ปลอดภัยทางน้ำ หรือได้รับความเดือดร้อน สามารถแจ้งได้ที่ สายด่วน จท. โทร. 1199 ตลอด 24 ชั่วโมง

ที่มา : https://www.thaigov.go.th/news/contents/details/63828