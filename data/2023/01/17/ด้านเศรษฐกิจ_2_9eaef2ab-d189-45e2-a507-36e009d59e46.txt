รัฐบาลไทย-ข่าวทำเนียบรัฐบาล-กรมการขนส่งทางบก เปิดเผยตัวเลขวันที่ 16 มกราคม 2566 มีผู้ขับรถแท็กซี่นำมิเตอร์มาปรับจูน ณ สถานีกลางกรุงเทพอภิวัฒน์ ประมาณ 2,000 คัน


วันอังคารที่ 17 มกราคม 2566
กรมการขนส่งทางบก เปิดเผยตัวเลขวันที่ 16 มกราคม 2566 มีผู้ขับรถแท็กซี่นำมิเตอร์มาปรับจูน ณ สถานีกลางกรุงเทพอภิวัฒน์ ประมาณ 2,000 คัน
...
กรมการขนส่งทางบก เปิดเผยตัวเลขวันที่ 16 มกราคม 2566 มีผู้ขับรถแท็กซี่นำมิเตอร์มาปรับจูน ณ สถานีกลางกรุงเทพอภิวัฒน์ ประมาณ 2,000 คัน
นายเสกสม อัครพันธุ์ รองอธิบดีกรมการขนส่งทางบก และโฆษกกรมการขนส่งทางบก กระทรวงคมนาคม เปิดเผยว่า ตามที่กรมการขนส่งทางบก (ขบ.) ได้ร่วมมือกับ 4 บริษัทเอกชน ได้แก่ บริษัท เพาเวอร์เมติค จำกัด (ยี่ห้อ Printax, ROYAL) บริษัท ซันไทมิเตอร์ จำกัด (ยี่ห้อมิเตอร์ 3TM) บริษัท จีพีเอสไทยสตาร์ จำกัด (ยี่ห้อ G-TAX) และบริษัท ทีเอชที โปรเกรส จำกัด (ยี่ห้อ PROFITTO) ในการอำนวยความสะดวกสำหรับผู้ขับรถแท็กซี่ปรับจูนมิเตอร์ตามอัตราค่าโดยสารใหม่ ณ สถานีกลางกรุงเทพอภิวัฒน์ โดยในวันที่ 16 มกราคม 2566 มียอดผู้ขับรถแท็กซี่ที่นำมิเตอร์ของ 4 บริษัทดังกล่าว มาปรับจูนประมาณ 2,000 คัน ซึ่งเป็นไปตามที่คาดการณ์ไว้ว่า ณ สถานีกลางกรุงเทพอภิวัฒน์ จะสามารถดำเนินการได้ 2,000 - 3,000 คันต่อวัน สำหรับปัญหาที่พบเนื่องจากเป็นวันแรกของการปรับจูนมิเตอร์ มีผู้ขับรถแท็กซี่มาใช้บริการจำนวนมาก ทำให้เกิดการแออัดในบางจุดให้บริการ และมีการรอคิวนานในขั้นตอนซีลตะกั่ว จึงได้สั่งการให้ปรับผังการบริการแยกกลุ่มให้กระจายตัวอย่างเหมาะสมไม่เกิดการแออัด และเพิ่มเครื่องซีลตะกั่วรองรับกับจำนวนผู้มาใช้บริการ ปัจจุบันปัญหาต่าง ๆ ได้รับการปรับปรุงคลี่คลายแล้ว ทั้งนี้ ผู้ขับรถแท็กซี่ที่ใช้มิเตอร์ของ 4 บริษัทดังกล่าวยังสามารถนำมิเตอร์มาปรับจูนได้ตั้งแต่วันนี้จนถึงวันที่ 28 กุมภาพันธ์ 2566 ในวันจันทร์ - วันเสาร์ ตั้งแต่เวลา 08.00 - 17.00 น.
รองอธิบดีกรมการขนส่งทางบก กล่าวเพิ่มเติมว่า ขั้นตอนสำหรับผู้สนใจนำมิเตอร์มาปรับจูน ณ สถานีกลางกรุงเทพอภิวัฒน์ ให้ผู้ขับรถแท็กซี่นำมิเตอร์พร้อมสำเนาคู่มือจดทะเบียนรถ หลังจากนั้นให้มารับบัตรคิวตรงบริเวณประตูทางเข้าหมายเลข 2 และเมื่อทำการปรับจูนมิเตอร์แล้วจะมีอัตราค่าปรับจูนมิเตอร์อยู่ที่ 300 - 350 บาทจากบริษัทมิเตอร์ และเจ้าหน้าที่จาก ขบ. จะตรวจสอบมิเตอร์ หากการปรับจูนมิเตอร์ถูกต้องตามประกาศของกระทรวงคมนาคม จะทำการซีลตะกั่วที่ตัวมิเตอร์เพื่อรับรองความถูกต้อง ทั้งนี้ ขบ. ได้เตรียมจัดเจ้าหน้าที่และเพิ่มเครื่องซีลตะกั่วจาก 4 เครื่อง เป็น 6 เครื่อง เพื่อเพิ่มประสิทธิภาพและความรวดเร็วในการให้บริการ โดยคาดการณ์ว่าจะมีผู้ขับรถแท็กซี่นำมิเตอร์มาปรับจูน ณ สถานีกลางกรุงเทพอภิวัฒน์ รวมทั้งหมดประมาณ 72,000 คัน สำหรับผู้ขับรถแท็กซี่ที่ใช้มิเตอร์จากบริษัทอื่น ๆ นอกเหนือจาก 4 บริษัทดังกล่าว หรือกรณีแท็กซี่ของสหกรณ์หรือกลุ่มนิติบุคคลที่มีจำนวนมากสามารถรวมกลุ่มกันไปดำเนินการกับบริษัทที่ปรับจูนมิเตอร์ที่มีให้บริการกว่า 10 บริษัท และนำมิเตอร์ที่ปรับจูนแล้วมารับรองความถูกต้องที่สำนักงานขนส่งกรุงเทพมหานครพื้นที่ 5 ส่วนตรวจสภาพรถ งานตรวจสภาพรถรับจ้างและรถอื่น อาคาร 4
อย่างไรก็ตามหลังจากที่แท็กซี่ได้ปรับขึ้นค่าโดยสารใหม่ครั้งนี้คาดว่าจะทำให้คนขับรถแท็กซี่มีรายได้เพิ่มประมาณ 180 บาทต่อคันต่อวัน และขอเน้นย้ำให้ผู้ขับรถแท็กซี่ต้องพัฒนาคุณภาพในการให้บริการประชาชน ไม่ปฏิเสธผู้โดยสาร หรือไม่ฉวยโอกาสเอาเปรียบผู้ใช้บริการในการเก็บค่าโดยสารเกินจากมิเตอร์ รวมถึงให้ปฏิบัติตามกฎหมายว่าด้วยรถยนต์และกฎหมายว่าด้วยการจราจรทางบกอย่างเคร่งครัดด้วย

ที่มา : https://www.thaigov.go.th/news/contents/details/63817