รัฐบาลไทย-ข่าวทำเนียบรัฐบาล-ขสมก. ร่วมกับ รฟท. จัดรถ Shuttle Bus ให้บริการฟรีในเส้นทาง “สถานีกลางกรุงเทพอภิวัฒน์ - สถานีรถไฟกรุงเทพ (หัวลำโพง) (ทางด่วน)”


วันอังคารที่ 17 มกราคม 2566
ขสมก. ร่วมกับ รฟท. จัดรถ Shuttle Bus ให้บริการฟรีในเส้นทาง “สถานีกลางกรุงเทพอภิวัฒน์ - สถานีรถไฟกรุงเทพ (หัวลำโพง) (ทางด่วน)”
เริ่มวันที่ 19 มกราคม 2566
นายกิตติกานต์ จอมดวง จารุวรพลกุล ผู้อำนวยการองค์การขนส่งมวลชนกรุงเทพ กระทรวงคมนาคม เปิดเผยว่า การรถไฟแห่งประเทศไทย (รฟท.) จะเปิดให้บริการรถไฟทางไกล ณ สถานีกลางกรุงเทพอภิวัฒน์ โดยปรับเปลี่ยนต้นทาง - ปลายทางกลุ่มขบวนรถด่วนพิเศษ ด่วนเร็ว จำนวน 52 ขบวน จากสถานีรถไฟกรุงเทพ (หัวลำโพง) ไปที่สถานีกลางกรุงเทพอภิวัฒน์ ตั้งแต่วันที่ 19 มกราคม 2566 เป็นต้นไป องค์การขนส่งมวลชนกรุงเทพ (ขสมก.) จึงร่วมกับ รฟท. จัดเดินรถ Shuttle Bus ให้บริการฟรีในเส้นทาง “สถานีกลางกรุงเทพอภิวัฒน์ - สถานีรถไฟกรุงเทพ (หัวลำโพง) (ทางด่วน)” เพื่ออำนวยความสะดวกให้กับประชาชนในการเดินทางเชื่อมต่อระหว่างสถานีรถไฟทั้ง 2 แห่ง ตั้งแต่วันที่ 19 มกราคม 2566 เป็นต้นไป โดยมีรายละเอียด ดังนี้
1. จัดรถโดยสารปรับอากาศ NGV แบบชานต่ำ (Low Floor) จำนวน 6 คัน โดยมีท่าต้นทาง จำนวน 2 แห่ง คือ สถานีกลางกรุงเทพอภิวัฒน์ และสถานีรถไฟกรุงเทพ (หัวลำโพง)
2. จัดเดินรถโดยสาร ตั้งแต่เวลา 04.30 - 23.00 น. โดยปล่อยรถคันแรกจากสถานีกลางกรุงเทพอภิวัฒน์ และสถานีรถไฟกรุงเทพ (หัวลำโพง) เวลา 04.30 น. (เฉพาะวันที่ 19 มกราคม 2566 จัดเดินรถโดยสาร ตั้งแต่เวลา 12.00 - 23.00 น.)
3. ความถี่ในการปล่อยรถทุก ๆ 30 นาที หรือตามจำนวนเที่ยวที่ขบวนรถไฟมาถึงสถานี
ทั้งนี้ ขสมก. ได้จัดเจ้าหน้าที่สายตรวจพิเศษและนายตรวจประจำจุด ณ สถานีกลางกรุงเทพอภิวัฒน์และสถานีรถไฟกรุงเทพ (หัวลำโพง) เพื่ออำนวยความสะดวกและประชาสัมพันธ์เส้นทางเดินรถ Shuttle Bus ให้ประชาชนผู้ใช้บริการรับทราบ

ที่มา : https://www.thaigov.go.th/news/contents/details/63831