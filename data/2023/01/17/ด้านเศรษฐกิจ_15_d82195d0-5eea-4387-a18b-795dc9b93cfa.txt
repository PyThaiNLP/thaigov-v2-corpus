รัฐบาลไทย-ข่าวทำเนียบรัฐบาล-รัฐมนตรีว่าการกระทรวงคมนาคม สั่งกรมเจ้าท่า ตรวจสอบ แก้ไข เยียวยา เหตุเพลิงไหม้ เรือบรรทุกน้ำมันระเบิดในอู่ซ่อมเรือที่สมุทรสงคราม ด่วน (ฉบับที่ 1)


วันอังคารที่ 17 มกราคม 2566
รัฐมนตรีว่าการกระทรวงคมนาคม สั่งกรมเจ้าท่า ตรวจสอบ แก้ไข เยียวยา เหตุเพลิงไหม้ เรือบรรทุกน้ำมันระเบิดในอู่ซ่อมเรือที่สมุทรสงคราม ด่วน (ฉบับที่ 1)
...
จากนโยบายของนายศักดิ์สยาม ชิดชอบ รัฐมนตรีว่าการกระทรวงคมนาคม และ ดร.อธิรัฐ รัตนเศรษฐ รัฐมนตรีช่วยว่าการกระทรวงคมนาคม มอบหมายให้กรมเจ้าท่า กำกับ ดูแล ความปลอดภัยการขนส่งทางน้ำ ทั่วประเทศ โดยนายสรพงศ์ ไพฑูรย์พงษ์ รักษาการอธิบดีกรมเจ้าท่า มอบหมายให้ นายภูริพัฒน์ ธีระกุลพิศุทธิ์ รองอธิบดีกรมเจ้าท่า ด้านปลอดภัย ลงพื้นที่ตรวจสอบเหตุการณ์เพลิงไหม้ เรือสมูธซี 22 บริเวณอู่เรือบริษัท รวมมิตรด็อคยาร์ด จำกัด จังหวัดสมุทรสงคราม พร้อมเร่งให้ความช่วยเหลือผู้ประสบเหตุ
รักษาการอธิบดีกรมเจ้าท่า เปิดเผยว่า วันที่ 17 มกราคม 2566 เวลา 09.15 น. นายภูริพัฒน์ ธีระกุลพิศุทธิ์ รองอธิบดีกรมเจ้าท่า ด้านปลอดภัย พร้อมด้วยนายพิทักษ์ วัฒนพงศ์พิศาล ผู้อำนวยการสำนักความปลอดภัยและสิ่งแวดล้อมทางน้ำ ลงพื้นที่ พร้อมด้วยผู้อำนวยการสำนักงานเจ้าท่าสาขาสมุทรสงคราม และเจ้าหน้าที่ ลงเรือตรวจการณ์ 209 ตรวจสอบเหตุการณ์เรือสมูธซี 22 ประเภท เรือกลเดินทะเลเฉพาะเขต หมายเลขทะเบียนเรือ 620000791 ขนาด 2,998 ตันกรอส ใบอนุญาตใช้เรือตั้งแต่วันที่ 2 มิถุนายน 2565 หมดอายุวันที่ 30 พฤษภาคม 2566 เกิดเหตุเพลิงไหม้ขณะจอดอยู่บริเวณอู่เรือบริษัท รวมมิตรด็อคยาร์ด จำกัด ทะเบียนเลขที่ 61132750004 เบื้องต้นพบว่าไม่มีน้ำมันในระวางสินค้า เรือมีประกันภัย H&M คุ้มครองถึงวันที่ 26 มีนาคม 2566 วงเงิน 60 ล้านบาท และประกันภัย P&I คุ้มครองถึงวันที่ 20 กุมภาพันธ์ 2566 วงเงิน 1,000 ล้านเหรียญสหรัฐ มีคนประจำเรือ 16 คน ได้รับบาดเจ็บ 10 คน ส่งโรงพยาบาล 4 คน ทีมดับเพลิงจากเทศบาลเมืองสมุทรสงครามได้เข้าควบคุมเพลิง และทีมกู้ภัยกำลังดำเนินการค้นหาผู้ได้รับบาดเจ็บ และกำลังค้นหาทีมช่างของอู่ซ่อมเรือ ที่สูญหาย เบื้องต้นพบผู้เสียชีวิต แล้ว 1 ราย โดยกรมเจ้าท่าบูรณาการหน่วยงานที่เกี่ยวข้องช่วยเหลือและค้นหาผู้สูญหาย ประกอบกับเตรียมพร้อมอุปกรณ์ป้องกันและขจัดคราบน้ำมันในเบื้องต้นเพื่อป้องกันหากมีเหตุน้ำมันรั่วไหลเพื่อไม่ให้เกิดผลกระทบด้านสิ่งแวดล้อม
ในการนี้ รองอธิบดีกรมเจ้าท่าฯ ได้สั่งการสำนักงานเจ้าท่าภูมิภาคที่ 3 ออกคำสั่งปิดอู่เรือที่เกิดเหตุ พร้อมตรวจสอบใบอนุญาตอู่เรือทั้งหมด หากพบไม่มีใบอนุญาตถูกต้อง ให้ดำเนินคดีตามกฎหมายโดยเด็ดขาด พร้อมสั่งการตั้งคณะกรรมการสอบสวนหาสาเหตุของการเกิดเพลิงไหม้ และมาตรการป้องกันอย่างเร่งด่วนต่อไป

ที่มา : https://www.thaigov.go.th/news/contents/details/63841