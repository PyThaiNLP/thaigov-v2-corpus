รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯ ปลื้มผลงานนักกีฬาไทย คว้าแชมป์ฟุตบอลชิงแชมป์อาเซียน 2022 และนักกีฬาวีลแชร์ฟันดาบไทย สามารถคว้าอับดับ1 ในประเภทดาบฟอยล์


วันอังคารที่ 17 มกราคม 2566
โฆษกรัฐบาลเผย นายกฯ ปลื้มผลงานนักกีฬาไทย คว้าแชมป์ฟุตบอลชิงแชมป์อาเซียน 2022 และนักกีฬาวีลแชร์ฟันดาบไทย สามารถคว้าอับดับ1 ในประเภทดาบฟอยล์
การแข่งขัน 2023 ไอวาส วีลแชร์ เฟนซิ่ง เวิลด์ คัพ ที่ วอชิงตัน ดีซี
วันนี้ (17 ม.ค. 2566) นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ชื่นชมผลงานของ นักกีฬาไทยที่แสดงศักยภาพในเวทีกีฬาโลกได้อย่างต่อเนื่อง
โดยโฆษกประจำสำนักนายกรัฐมนตรีเผยผลการแข่งขันฟุตบอลชิงแชมป์อาเซียน 2022 หรือ AFF Mitsubishi Electric Cup ในรอบชิงชนะเลิศนัดแรกเมื่อวันที่ 13 มกราคม 2566 ทีมชาติไทยไปเยือนเวียดนามที่สนามดินห์สเตเดียม ซึ่งทีมชาติเวียดนามเสมอทีมชาติไทยด้วยประตู 2-2  สำหรับการแข่งขันในนัดที่สอง นัดตัดสิน จัดขึ้นเมื่อวันจันทร์ที่ 16 มกราคม นี้ ณ สนามมหาวิทยาลัยธรรมศาสตร์รังสิต เวลา 19.30 น. ทีมชาติไทยแสดงฝีเท้าได้อย่างยอดเยี่ยม เอาชนะไปได้ด้วยประตู 1-0 ทำให้เมื่อรวมประตูทั้งสองนัด ทีมชาติไทยชนะไปด้วยประตูรวม 3-2 กลายเป็นเจ้าของแชมป์สองสมัยติดต่อกัน และนับเป็นแชมป์อาเซียนสมัยที่ 7 ของทีมชาติไทย ซึ่งนับได้ว่ามากที่สุดในการแข่งขันรายการนี้
ในโอกาสนี้ โฆษกประจำสำนักนายกรัฐมนตรีได้กล่าวเพิ่มเติมถึงการแข่งขันกีฬาวีลแชร์ฟันดาบ ที่แวว สายสุนีย์ จ๊ะนะ นักกีฬาวีลแชร์ฟันดาบทีมชาติไทย คว้ารางวัลเหรียญทอง ในประเภทดาบฟอยล์ จากการแข่งขัน “2023 ไอวาส วีลแชร์ เฟนซิ่ง เวิลด์ คัพ” (IWAS Wheelchair Fencing 2023 World Cup USA) ที่จัดขึ้นที่ วอชิงตัน ดีซี สหรัฐอเมริกา ระหว่างวันที่ 14-17 มกราคม 2566 ซึ่งการแข่งขันครั้งนี้เป็นการเก็บคะแนน เพื่อให้สามารถเข้าร่วมการแข่งขันใน มหกรรมพาราลิมปิกเกมส์ 2024 ที่กรุงปารีส ประเทศฝรั่งเศส
นอกจากนี้ สายสุนีย์ ยังสามารถคว้าอันดับ 5 ในประเภทการแข่งขันเซเบอร์ อีกด้วย ซึ่งหลังจากการแข่งขันในรายการนี้ สายสุนีย์ ยังเหลือการแข่งเพื่อเก็บคะแนนอีก 6 รายการ เพื่อคว้าโควต้าเข้าร่วมการแข่งขันใน มหกรรมพาราลิมปิกเกมส์ 2024 ที่กรุงปารีส
“นายกรัฐมนตรีชื่นชมผลงานของนักฟุตบอลทีมชาติไทยที่นำชื่อเสียงมาสู่ประเทศได้อีกครั้ง รวมทั้งนายกรัฐมนตรียินดีที่สายสุนีย์ นักกีฬาวีลแชร์ฟันดาบไทย ที่สามารถทำผลงานออกมาได้อย่างยอดเยี่ยม พร้อมชื่นชมนักกีฬาทุกคน ผู้ฝึกสอน รวมทั้งทีมงานทุกคนที่เกี่ยวข้อง ที่เป็นส่วนหนึ่งในการแสดงศักยภาพคนไทย นำชื่อเสียง และความสุขมาให้คนไทยอย่างต่อเนื่อง” นายอนุชาฯ กล่าว

ที่มา : https://www.thaigov.go.th/news/contents/details/63816