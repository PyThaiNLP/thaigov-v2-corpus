รัฐบาลไทย-ข่าวทำเนียบรัฐบาล-ครม.เปิดทางวิทยาลัยชุมชนปัตตานี ขยายพื้นที่สร้างอาคารเรียนบนพื้นป่าชายเลนเสื่อมโทรม รองรับเปิดหลักสูตรเพิ่ม 5 หลักสูตร


วันอังคารที่ 17 มกราคม 2566
17/01/2566
พิมพ์
ครม.เปิดทางวิทยาลัยชุมชนปัตตานี ขยายพื้นที่สร้างอาคารเรียนบนพื้นป่าชายเลนเสื่อมโทรม รองรับเปิดหลักสูตรเพิ่ม 5 หลักสูตร
ครม.เปิดทางวิทยาลัยชุมชนปัตตานี ขยายพื้นที่สร้างอาคารเรียนบนพื้นป่าชายเลนเสื่อมโทรม รองรับเปิดหลักสูตรเพิ่ม 5 หลักสูตร
นางสาวรัชดา ธนาดิเรก รองโฆษกประจำสำนักนายกรัฐมนตรี เปิดเผยหลังการประชุมคณะรัฐมนตรี (ครม.) เมื่อวันที่ 17 มกราคม 2566 ว่า ครม.เห็นชอบ การขอยกเว้นมติ ครม. ห้ามใช้ประโยชน์ป่าชายเลน ในการขอใช้ประโยชน์พื้นที่ป่าชายเลน เนื้อที่ 1.08 ไร่ บริเวณตำบลรูสะมิแล อำเภอเมือง จังหวัดปัตตานี เพื่อขยายพื้นที่สำหรับการดำเนินการจัดการเรียนการสอนของสถาบันวิทยาลัยชุมชน วิทยาลัยชุมชนปัตตานี ตามที่กระทรวงการอุดมศึกษา วิทยาศาสตร์ วิจัยและนวัตกรรม (อว.) เสนอ
ปัจจุบันสถาบันวิทยาลัยชุมชน วิทยาลัยชุมชนปัตตานี จัดการเรียนการสอนหลักสูตรอนุปริญญา 6 หลักสูตร มีนักศึกษาปีการศึกษา 2564 จำนวน 1,125 คน ตั้งอยู่บนเนื้อที่ 8.75 ไร่ ตำบลรูสะมิแล อำเภอเมือง จังหวัดปัตตานี ซึ่งได้มีการใช้ประโยชน์ก่อสร้างอาคารจนเต็มพื้นที่แล้ว แต่ด้วยวิทยาลัยชุมชนปัตตานี มีแผนจัดการเรียนการสอนเพิ่มเติมอีก 5 หลักสูตร เช่น สาขาวิชาการจัดการสุขภาวะผู้สูงอายุในชุมชน สาขาการจัดการธุรกิจดิจิทัลและนวัตกรรม เป็นต้น จึงจำเป็นต้องขอขยายการใช้ประโยชน์ที่ดินบริเวณด้านหลังของวิทยาลัย จากการตรวจสอบพื้นที่โดยกรมทรัพยากรทางทะเลและชายฝั่ง พบว่า สามารถให้วิทยาลัยดำเนินการขออนุญาตใช้ประโยชน์ในพื้นที่ดังกล่าวได้ประมาณ 2.3 ไร่  แต่มีพื้นที่ส่วนหนึ่งอยู่ในเขตป่าชายเลน จำนวน 1.08 ไร่ ซึ่งเป็นป่าชายเลนเสื่อมโทรมและมีวัชพืชปกคลุมเต็มพื้นที่ กระทรวงการอุดมศึกษา วิทยาศาสตร์ วิจัยและนวัตกรรม จึงเสนอเรื่องขอยกเว้นมติ ครม. ห้ามใช้ประโยชน์ป่าชายเลนมาในครั้งนี้
นางสาวรัชดา กล่าวด้วยว่า โครงการการใช้ประโยชน์ที่ดินเพิ่มเติมบนเนื้อที่ 2.29 ไร่ วิทยาลัยชุมชนปัตตานี มีแผนดำเนินการก่อสร้างอาคาร จำนวน 2 หลัง ประกอบด้วย อาคารเรียน 4 ชั้น 1 หลัง เนื้อที่ประมาณ 1.29 ไร่ เพื่อใช้ในการจัดการเรียนการสอนหลักสูตรระดับอนุปริญญาเพิ่มเติมทั้ง 5 หลักสูตร และอาคารศูนย์การเรียนรู้ชุมชน 1 หลัง เนื้อที่ประมาณ 1 ไร่ เพื่อดำเนินภารกิจสนับสนุนการเรียนการสอน เช่น เป็นสถานที่สาธิตการทำเกษตรแบบครบวงจร และศูนย์การแสดงผลิตภัณฑ์ชุมชน เป็นต้น นอกจากนี้ วิทยาลัยชุมชนปัตตานี ได้จัดทำแผนการจัดสรรงบประมาณ สำหรับเป็นค่าใช้จ่ายในการปลูกป่าทดแทน เพื่อการอนุรักษ์หรือรักษาสภาพแวดล้อมไม่น้อยกว่า 20 เท่า ของพื้นที่ป่าชายเลนที่ใช้ประโยชน์ (คิดเป็นงบประมาณเท่ากับ 263,304 บาท) ตามระเบียบกรมทรัพยากรทางทะเลและชายฝั่งว่าด้วยการปลูกและบำรุงป่าชายเลนทดแทนฯ พ.ศ.2556 โดยมีแผนจะเริ่มดำเนินการในปีงบประมาณ พ.ศ.2566

ที่มา : https://www.thaigov.go.th/news/contents/details/63850