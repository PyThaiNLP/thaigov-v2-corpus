รัฐบาลไทย-ข่าวทำเนียบรัฐบาล-ครม. เห็นชอบกำหนดสินค้าควบคุม ปี 2566 จำนวน 5 รายการ 


วันอังคารที่ 17 มกราคม 2566
17/01/2566
พิมพ์
ครม. เห็นชอบกำหนดสินค้าควบคุม ปี 2566 จำนวน 5 รายการ
ครม. เห็นชอบกำหนดสินค้าควบคุม ปี 2566 จำนวน 5 รายการ
นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี แถลงมติคณะรัฐมนตรี (17 มกราคม 2566) เห็นชอบกำหนดสินค้าควบคุม ปี 2566  จำนวน 5 รายการ  ได้แก่  หน้ากากอนามัย  ใยสังเคราะห์เพื่อใช้ในการผลิตหน้ากากอนามัย  ผลิตภัณฑ์ที่มีแอลกอฮอล์เป็นส่วนประกอบเพื่อสุขอนามัยสำหรับมือ  เศษกระดาษและกระดาษที่กลับนำมาใช้ได้อีก  และไก่เนื้อไก่  ซึ่งเป็นตามมติคณะกรรมการกลางว่าด้วยราคาสินค้าและบริการ ครั้งที่ 1/2566 เมื่อวันพุธที่ 11 มกราคม 2566 ที่ผ่านมา
เนื่องจากสถานการณ์การแพร่ระบาดของโรคติดเชื้อไวรัสโควิด -19  ยังมีการแพร่ระบาดอย่างต่อเนื่อง  จึงกำหนดให้ หน้ากากอนามัย  ใยสังเคราะห์ (Polypropylene (Spunbond) เพื่อใช้ในการผลิตหน้ากากอนามัย  และผลิตภัณฑ์ที่มีแอลกอฮอล์เป็นส่วนประกอบเพื่อสุขอนามัยสำหรับมือ เป็นสินค้าควบคุม เพื่อกำกับดูแล ติดตามผลิตภัณฑ์ที่เกี่ยวกับการป้องกันการแพร่ระบาดของโรค  ติดเชื้อไวรัสโควิด-19 ได้อย่างมีประสิทธิภาพเพียงพอ และราคาอยู่ในเกณฑ์ที่เหมาะสม รวมทั้งเพื่อกำกับ ดูแลปริมาณและราคารับซื้อเศษกระดาษและกระดาษที่กลับนำมาใช้ได้อีกให้อยู่ในเกณฑ์ที่เหมาะสมและเป็นธรรม   ขณะที่ไก่ เนื้อไก่ ซึ่งเป็นแหล่งโปรตีนที่สำคัญต่อการบริโภคของประชาชน ให้เป็นสินค้าควบคุม เพื่อกำกับ ดูแล ติดตามปริมาณไก่และเนื้อไก่มีอย่างเพียงพอ และราคาอยู่ในเกณฑ์ที่เหมาะสมและเป็นธรรมต่อประชาชนผู้บริโภค ด้วย
ทั้งนี้ ประกาศคณะกรรมการกลางว่าด้วยราคาสินค้าและบริการ  ฉบับที่ 5  พ.ศ. 2565   เรื่องกำหนดสินค้าควบคุมเพิ่มเติม จะสิ้นสุดการบังคับใช้ในวันที่ 24 มกราคม 2566 นี้  จึงมีความจำเป็นต้องออกประกาศใหม่และนำประกาศราชกิจจานุเบกษาก่อนวันสิ้นสุดผลการบังคับใช้ เพื่อให้เกิดความต่อเนื่อง

ที่มา : https://www.thaigov.go.th/news/contents/details/63847