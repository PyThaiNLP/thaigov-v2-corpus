รัฐบาลไทย-ข่าวทำเนียบรัฐบาล-มหาดไทยบูรณาการหน่วยงานในพื้นที่ ดำเนินมาตรการป้องกันและปราบปรามยาเสพติดเชิงรุกอย่างต่อเนื่อง ย้ำ “สัจจะ” เป็นหัวใจสำคัญในการเลิกยาเสพติด


วันอังคารที่ 17 มกราคม 2566
17/01/2566
พิมพ์
มหาดไทยบูรณาการหน่วยงานในพื้นที่ ดำเนินมาตรการป้องกันและปราบปรามยาเสพติดเชิงรุกอย่างต่อเนื่อง ย้ำ “สัจจะ” เป็นหัวใจสำคัญในการเลิกยาเสพติด
มหาดไทยบูรณาการหน่วยงานในพื้นที่ ดำเนินมาตรการป้องกันและปราบปรามยาเสพติดเชิงรุกอย่างต่อเนื่อง ย้ำ “สัจจะ” เป็นหัวใจสำคัญในการเลิกยาเสพติด
วันนี้ (17 มกราคม 2566) นายสุทธิพงษ์ จุลเจริญ ปลัดกระทรวงมหาดไทย เปิดเผยว่า ขณะนี้หลายพื้นที่ทั่วประเทศได้ดำเนินการตามมาตรการป้องกันและแก้ไขปัญหายาเสพติดอย่างเข้มข้นต่อเนื่อง โดยเจ้าหน้าที่ฝ่ายปกครองได้บูรณาการกลไกการทำงานในระดับพื้นที่ ทั้งเจ้าหน้าที่ตำรวจ ทหาร ปปส. ร่วมกันปฏิบัติการเพื่อบรรลุวัตถุประสงค์สังคมไทยที่ปลอดภัยจากยาเสพติด สำหรับในพื้นที่ชั้นใน บริเวณถนนสายรอง เจ้าหน้าที่ฝ่ายปกครองได้วางกำลัง นำโดย กำนัน ผู้ใหญ่บ้าน ผู้ช่วยผู้ใหญ่บ้าน สมาชิกกองกำลังอาสารักษาดินแดน (อส.) และชุดรักษาความปลอดภัยหมู่บ้าน (ชรบ.) ตั้งจุดตรวจจุดสกัดเพื่อเฝ้าระวังการกระทำความผิดทุกรูปแบบ รวมถึงการลักลอบขนส่งลำเลียงยาเสพติดเข้ามากระจายยังกลุ่มผู้ค้า ผู้เสพในพื้นที่หมู่บ้าน/ชุมชน ซึ่งปัจจัยความสำเร็จที่สำคัญที่สุด คือ ความร่วมมือของพี่น้องประชาชน โดยในวันนี้มีตัวอย่างผลการจับกุมคดีเกี่ยวกับยาเสพติดทั้งรายใหญ่และรายย่อยในหลายพื้นที่ทั่วประเทศ ซึ่งมีผลการปฏิบัติงานที่น่าสนใจ ดังนี้
1. จังหวัดหนองคาย ที่บริเวณถนนเทพประทับ-นายูง หมู่ที่ 9 บ้านเทพประทับ ต.นางิ้ว อ.สังคม นายสมควร ใจซื่อ นายอำเภอสังคม มอบหมายให้ นายนิเวศ ทองจรัส ปลัดอำเภอฝ่ายป้องกัน สมาชิก อส. อ.สังคม บูรณาการกำลังร่วมกับกองร้อยทหารพราน 2104, สภ.นางิ้ว, กำนัน, ผู้ใหญ่บ้าน, ผู้ช่วยผู้ใหญ่บ้าน และชุด ชรบ.ต.นางิ้ว ออกปฏิบัติการตั้งจุดตรวจจุดสกัด เพื่อป้องกันและปราบปรามผู้เสพ ผู้ค้ายาเสพติด ที่พยายามนำเข้าสิ่งผิดกฎหมายเข้ามาในพื้นที่อำเภอสังคม ตามมาตรการแก้ไขปัญหายาเสพติดในระยะเร่งรัด 3 เดือน โดยสามารถจับกุมตัวผู้ต้องหาได้ 3 ราย พร้อมของกลางยาบ้า จำนวนรวม 158 เม็ด จึงควบคุมตัวผู้ต้องหาพร้อมของกลางนำส่งพนักงานสอบสวน สภ.นางิ้ว เพื่อดำเนินคดีตามกฎหมายต่อไป
2. จังหวัดกระบี่ ในพื้นที่หมู่ที่ 2 ต.อ่าวลึกน้อย อ.อ่าวลึก นายกชภูมิ สำลี นายอำเภออ่าวลึก มอบหมายให้ปลัดอำเภอฝ่ายความมั่นคงอำเภออ่าวลึก นำนายประสิทธิ์ บุตรหมัน ผู้ใหญ่บ้าน หมู่ที่ 2 ตำบลอ่าวลึกน้อย, ผู้ช่วยผู้ใหญ่บ้าน, สมาชิก อส.อ.อ่าวลึก ที่ 7 และชรบ. ร่วมกันจับกุมผู้ต้องหาพร้อมด้วยของกลางยาบ้า จำนวน 50 เม็ด ก่อนนำตัวพร้อมของกลางส่งพนักงานสอบสวน สภ.อ่าวลึก เพื่อดำเนินคดีตามกฎหมายต่อไป
3. จังหวัดนนทบุรี ที่บริษัทขนส่งเอกชนแห่งหนึ่ง สาขาไทรน้อย ต.คลองขวาง อ.ไทรน้อย ปปส. ภาค 1 ร่วมกับ สภ.ไทรน้อย จับกุมตัวผู้ต้องหาพร้อมยาบ้า จำนวน 200,000 เม็ด ซุกซ่อนในเตาอบไฟฟ้าบรรจุในกล่องพัสดุ จำนวน 2 กล่อง โดยพัสดุกล่องที่ 1 มียาบ้า จำนวน 148,000 เม็ด (74 มัด) น้ำหนัก 27.13 กิโลกรัม และพัสดุกล่องที่ 2 ยาบ้า มียาบ้า จำนวน 52,000 เม็ด (26 มัด) น้ำหนัก 11.68 กิโลกรัม ระบุชื่อผู้รับรายหนึ่งในพื้นที่ หมู่ที่ 7 ตำบลนาเคียน อำเภอเมือง จังหวัดนครศรีธรรมราช เจ้าหน้าที่จึงได้ควบคุมตัวพร้อมของกลาง เพื่อสืบสวนขยายผลและดำเนินคดีตามกฎหมายต่อไป
4. จังหวัดเชียงใหม่ บริเวณช่องทางธรรมชาติบ่อขยะ บ้านปะสี หมู่ที่ 1 ตำบลมะลิกา อำเภอแม่อาย พ.อ.ไพรัช ศรีไชวาล ผบ.บก.ควบคุม ทพ.ศปก.ทภ.3 และ พ.ท.สกลวรรณ์ พุ่มมรินทร์ รอง ผบ.บก.ควบคุม ทพ.ศปก.ทภ.3 สั่งให้ทาง ร.อ.เทพฤทธิ์ สมัครเขตวิทย์ ผบ.กองร้อยทหารพราน 3201 กองบังคับการควบคุมทหารพรานศูนย์ปฏิบัติการกองทัพภาค 3 จัดกำลังพล 1 ชุดปฏิบัติการและเฝ้าตรวจ โดยสามารถจับกุมตัวผู้ต้องหาได้ 1 ราย และตรวจพบยาบ้า จำนวน 15 ถุง (ถุงละ 200 เม็ด) จำนวน 3,000 เม็ด และฝิ่นดิบ จำนวน 2 ห่อ น้ำหนักประมาณ 3.2 กก. ควบคุมตัวผู้กระทำผิดพร้อมของกลางนำส่งพนักงาน สภ.แม่อาย ดำเนินคดีตามกฎหมายต่อไป
5. จังหวัดขอนแก่น พล.ต.ท.ยรรยง เวชโอสถ ผู้บัญชาการตำรวจภูธรภาค 4, พล.ต.ต.วุฒิพงศ์ มุสิกูล รองผู้บัญชาการตำรวจภูธรภาค 4, พล.ต.ต.พรชัย ชะลอเดช ผู้บังคับการตำรวจภูธรจังหวัดหนองคาย, พ.ต.อ.อนุศักดิ์ ศักดาวัชรานนท์ รองผู้บังคับการตำรวจภูธรจังหวัดหนองคาย และ พ.ต.อ.ยุทธนา งามชัด ผู้กำกับการสถานีตำรวจภูธรเมืองหนองคาย ร่วมกันแถลงข่าวผลการตรวจยึดยาบ้า จำนวน 998,000 เม็ด พร้อมตัวผู้ต้องหา 2 ราย ที่ชุดสืบสวนตำรวจภูธรจังหวัดหนองคายตรวจยึดได้บริเวณบ้านหาดคำน้อย ตำบลหาดคำ อำเภอเมืองหนองคาย จังหวัดหนองคาย เมื่อวันที่ 13 มกราคม 2566 ที่ผ่านมา
6. จังหวัดสุราษฎร์ธานี เจ้าพนักงาน ป.ป.ส. ร่วมกับ สภ.กาญจนดิษฐ์ จังหวัดสุราษฎร์ธานี สภ.ทับปุด จังหวัดพังงา และกองบัญชาการตำรวจสอบสวนกลาง จับกุมกลุ่มลักลอบส่งยาเสพติดผ่านระบบขนส่งพัสดุ โดยตรวจยึดยาบ้า 9 กล่อง ที่เตรียมนำส่งในพื้นที่ภาคใต้ ก่อนขยายผลดักจับกุมผู้รับพัสดุ 2 จุด ในพื้นที่จังหวัดสุราษฎร์ธานี และจังหวัดพังงา จนสามารถจับกุมผู้ต้องหาที่มารับพัสดุ 1 ราย ออกหมายจับเพิ่มอีก 3 ราย รวมของกลางที่ยึดได้เป็นยาบ้า จำนวน 24,762 เม็ด
7. จังหวัดอุทัยธานี นายเกรียงศักดิ์ มิตรประกอบโชค นายอำเภอลานสัก มอบหมายให้ นายหมวดตรี ภาดา พัฒนพงษ์ ปลัดอำเภอฝ่ายความมั่นคง อำเภอลานสัก พร้อมด้วย นายหมู่ใหญ่ แพร สุขสุวานนท์, นายหมู่ตรี รัฐภูชิชย์ ประสิทธิเขตรกิจ, อส.อ.ลานสัก ที่ 5, ชปส.สภ.ลานสัก และชุดบูรณาการ ร่วมกันจับกุมตัวผู้ต้องหาได้ 2 ราย พร้อมของกลางยาบ้า จำนวน 40 เม็ด จึงควบคุมตัวพร้อมของกลางนำส่งพนักงานสอบสวน สภ.ลานสัก เพื่อดำเนินคดีตามกฎหมายต่อไป
"สำหรับมิติด้านการบำบัดรักษาและฟื้นฟูสภาพทางสังคม กระทรวงมหาดไทยได้ให้ความสำคัญเป็นอย่างมาก เพราะถือเป็นปัจจัยหลักที่จะช่วยป้องกันไม่ให้ผู้เสพรายเดิมกลับเข้าสู่วงจรยาเสพติดอีกครั้ง รวมถึงเป็นการคืนคนดีกลับสู่สังคม โดยเน้นย้ำให้ทุกพื้นที่เร่งกระตุ้นจิตสำนึก รณรงค์ประชาสัมพันธ์ถึงโทษภัยของยาเสพติด และสร้างขวัญกำลังใจให้กำลังใจแก่ผู้เข้ารับการบำบัดรักษาที่สมัครใจเข้ารับการบำบัดรักษา โดยเฉพาะอย่างยิ่ง ต้องให้กำลังใจให้ผู้เข้ารับการบำบัดยึดมั่นคำว่า “สัจจะ” หรือความตั้งใจจริง ซึ่งจะต้องใช้ความรักและความเข้าใจจากคนรอบข้างเป็นพลังหนุนเสริมความมุ่งมั่นตั้งใจ เพราะหากผู้เข้ารับการบำบัดรักษาหรือผู้เสพให้ความร่วมมือแต่ไม่มีสัจจะแล้ว กระบวนการบำบัดรักษาก็เปล่าประโยชน์ ครั้นฝึกไปมากเท่าไหร่ก็กลับไปเสพยาเสพติดเหมือนเช่นเคย ดังนั้น จึงจำเป็นอย่างยิ่งที่จะต้องทำให้ผู้ป่วยยาเสพติดได้มองเห็นถึงโอกาสของชีวิต มองเห็นคุณค่าและความหมายของตนเองที่พึงมีต่อสังคมและประเทศชาติ ตลอดจนมองเห็นคนที่เขารัก มองเห็นครอบครัว มองเห็นญาติพี่น้อง และที่ขาดไม่ได้ คือ ต้องมองเห็นการใช้ชีวิตอย่างมีคุณภาพและมีความสุข เพื่อตนเองและโลกใบนี้ ซึ่งประเด็นเหล่านี้ล้วนช่วยเติมเต็มความหวังและกำลังใจในการดำรงชีวิตอยู่ต่อไป เมื่อตระหนักได้เช่นนี้แล้ว ผู้ป่วยยาเสพติดย่อมถือสัจจะ และมีความพร้อมที่จะได้รับการบำบัดรักษา อันส่งผลทำให้การบำบัดรักษาเป็นไปอย่างมีประสิทธิภาพอย่างต่อเนื่อง ทั้งนี้ หากพี่น้องประชาชนพบเบาะแสยาเสพติดหรือต้องการส่งผู้ป่วยยาเสพติดที่สมัครใจเข้ารับการบำบัดรักษา สามารถแจ้งได้ที่ศูนย์ดำรงธรรมอำเภอ หรือศูนย์ดำรงธรรมจังหวัดทุกแห่งทั่วประเทศ หรือโทรสายด่วน 1567 เพื่อแจ้งรายละเอียดให้เจ้าหน้าที่เร่งดำเนินการตามความเหมาะสม" ปลัดกระทรวงมหาดไทย กล่าวในช่วงท้าย

ที่มา : https://www.thaigov.go.th/news/contents/details/63856