รัฐบาลไทย-ข่าวทำเนียบรัฐบาล-กรมการขนส่งทางบก เปิดให้บริการโดยไม่ต้องจองคิวล่วงหน้า สำหรับผู้ที่ต้องการขอต่ออายุใบอนุญาตขับรถ และใบอนุญาตเป็นผู้ประจำรถที่ผ่านการอบรมผ่านระบบ e-Learning ทางเว็บไซต์มาแล้ว


วันอังคารที่ 17 มกราคม 2566
กรมการขนส่งทางบก เปิดให้บริการโดยไม่ต้องจองคิวล่วงหน้า สำหรับผู้ที่ต้องการขอต่ออายุใบอนุญาตขับรถ และใบอนุญาตเป็นผู้ประจำรถที่ผ่านการอบรมผ่านระบบ e-Learning ทางเว็บไซต์มาแล้ว
...
กรมการขนส่งทางบก เปิดให้บริการโดยไม่ต้องจองคิวล่วงหน้า สำหรับผู้ที่ต้องการขอต่ออายุใบอนุญาตขับรถ และใบอนุญาตเป็นผู้ประจำรถที่ผ่านการอบรมผ่านระบบ e-Learning ทางเว็บไซต์ www.dlt-elearning.com มาแล้ว
นายเสกสม อัครพันธุ์ รองอธิบดีกรมการขนส่งทางบก และโฆษกกรมการขนส่งทางบก กระทรวงคมนาคม เปิดเผยว่า ในปี 2566 สถานการณ์การแพร่ระบาดของโรคติดเชื้อไวรัส COVID-19 ได้เข้าสู่สภาวะปกติและได้มีการผ่อนคลายมาตรการต่าง ๆ จากทางภาครัฐ ส่งผลให้ประชาชนกลับมาดำเนินชีวิต และสามารถทำธุรกรรมกับทางภาครัฐได้ตามปกติ กรมการขนส่งทางบก (ขบ.) ในฐานะหน่วยงานที่ให้บริการประชาชนด้านใบอนุญาตขับรถ จึงเปิดให้บริการโดยไม่ต้องจองคิวล่วงหน้า (Walk in) สำหรับผู้ที่มีความประสงค์ต่ออายุใบอนุญาตขับรถ และใบอนุญาตเป็นผู้ประจำรถที่ผ่านการอบรมภาคทฤษฎีออนไลน์ผ่านระบบ e-Learning ทางเว็บไซต์ www.dlt-elearning.com มาแล้ว พร้อมใบรับรองแพทย์ สำหรับผู้ที่ไม่ได้อบรมภาคทฤษฎีผ่านระบบออนไลน์และประสงค์อบรมที่สำนักงานสามารถนำบัตรประจำตัวประชาชน ใบอนุญาตขับรถฉบับเดิม ใบรับรองแพทย์เข้ารับบริการต่ออายุใบอนุญาตขับรถได้ ณ สำนักงานขนส่งทุกแห่งทั่วประเทศ ตั้งแต่บัดนี้เป็นต้นไป นอกจากนี้ผู้มีใบอนุญาตขับรถส่วนบุคคลชั่วคราวชนิด 2 ปี ที่ต้องการเปลี่ยนประเภทเป็นใบอนุญาตขับรถส่วนบุคคลชนิด 5 ปี ที่ใบอนุญาตเดิมสิ้นอายุไม่เกิน 1 ปี การขอรับใบอนุญาตขับรถระหว่างประเทศ การขอรับใบแทนใบอนุญาตขับรถที่ชำรุด สูญหาย หรือขอแก้ไขรายการ การขอหนังสือรับรองใบอนุญาตขับรถเป็นภาษาไทย หรือภาษาอังกฤษ และการขอรับหรือขอต่อใบอนุญาตขับรถสาธารณะ สามารถเข้ารับบริการได้โดยไม่ต้องจองคิวล่วงหน้า (Walk in) หรือจองคิวล่วงหน้าผ่านแอปพลิเคชัน DLT Smart Queue ได้เช่นเดียวกัน โดยจะให้บริการผู้ที่จองคิวล่วงหน้า เป็นอันดับแรก ส่วนผู้ที่ไม่ได้จองคิวมาจะเข้ารับบริการในลำดับถัดไป สำหรับชาวต่างชาติที่ประสงค์ต่ออายุใบอนุญาตขับรถ เมื่อเจ้าหน้าที่ตรวจสอบเอกสารหลักฐานครบถ้วนแล้วจะออกใบนัดเพื่อดำเนินการในโอกาสต่อไป
รองอธิบดีกรมการขนส่งทางบก กล่าวเพิ่มเติมว่า ขณะนี้มีกลุ่มมิจฉาชีพแอบอ้างรับทำธุรกรรมด้านใบอนุญาตต่าง ๆ ทั้งบนโลกออนไลน์หรือจะเป็นหน้าม้าที่มีพฤติกรรมเคาะกระจกรถรับทำธุรกรรมแทน บริเวณหน้าสำนักงานขนส่ง ขบ. ขอเตือนประชาชนอย่าหลงเชื่อกลุ่มมิจฉาชีพดังกล่าวเด็ดขาด ซึ่งเสี่ยงสูญเสียทั้งทรัพย์สินและเอกสารสำคัญส่วนบุคคล ขอเน้นย้ำว่าการดำเนินการทำธุรกรรมด้านใบขับขี่ต้องดำเนินการด้วยตนเองที่สำนักงานขนส่งเท่านั้นและสามารถแจ้งเบาะแสมายัง ขบ. ได้โดยตรง หรือสายด่วน โทร. 1584 ตลอด 24 ชั่วโมง

ที่มา : https://www.thaigov.go.th/news/contents/details/63827