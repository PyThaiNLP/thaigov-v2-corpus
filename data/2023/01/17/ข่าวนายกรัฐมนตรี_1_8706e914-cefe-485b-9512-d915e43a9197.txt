รัฐบาลไทย-ข่าวทำเนียบรัฐบาล-นายกฯ ชื่นชมคณะนักกีฬายกน้ำหนัก ผู้ฝึกสอน ทุกฝ่ายที่เกี่ยวข้อง ร่วมกันทำงานเต็มที่ จนประสบผลสำเร็จ นำชื่อเสียงและความภาคภูมิใจสู่ประเทศชาติ 


วันอังคารที่ 17 มกราคม 2566
17/01/2566
พิมพ์
นายกฯ ชื่นชมคณะนักกีฬายกน้ำหนัก ผู้ฝึกสอน ทุกฝ่ายที่เกี่ยวข้อง ร่วมกันทำงานเต็มที่ จนประสบผลสำเร็จ นำชื่อเสียงและความภาคภูมิใจสู่ประเทศชาติ
นายกฯ ชื่นชมคณะนักกีฬายกน้ำหนัก ผู้ฝึกสอน ทุกฝ่ายที่เกี่ยวข้อง ร่วมกันทำงานเต็มที่ จนประสบผลสำเร็จ นำชื่อเสียงและความภาคภูมิใจสู่ประเทศชาติ ย้ำทุกฝ่ายร่วมมือพัฒนาการกีฬาของไทยให้เจริญก้าวหน้ายิ่งขึ้น
นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า วันนี้ (17 มกราคม 2566) เวลา 08.30 น ณ ห้องสีม่วง ตึกไทยคู่ฟ้า ทำเนียบรัฐบาล นายพิพัฒน์ รัชกิจประการ รัฐมนตรีว่าการกระทรวงการท่องเที่ยวและกีฬา พร้อมด้วยนายก้องศักด ยอดมณี ผู้ว่าการการกีฬาแห่งประเทศไทย นายนิวัตน์ ลิ้มสุขนิรันดร์ ที่ปรึกษากิตติมศักดิ์ สมาคมยกน้ำหนักสมัครเล่นแห่งประเทศไทย นำผู้บริหารสมาคมยกน้ำหนักสมัครเล่นแห่งประเทศไทย ผู้จัดการทีม ผู้ฝึกสอน และคณะนักกีฬายกน้ำหนัก เข้าเยี่ยมคารวะ พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม
โอกาสนี้ นายกรัฐมนตรีขอบคุณรัฐมนตรีว่าการกระทรวงการท่องเที่ยวและกีฬา ผู้ว่าการการกีฬาแห่งประเทศไทย คณะผู้บริหารสมาคมยกน้ำหนักสมัครเล่นแห่งประเทศไทย คณะนักกีฬา ทีมผู้ฝึกสอน และผู้ที่เกี่ยวข้องทุกคน ตลอดจนหน่วยงานที่สนับสนุนทุกฝ่าย ที่ร่วมกันดำเนินการจนประสบความสำเร็จตามเป้าหมายเป็นที่น่าพอใจ และได้รับรางวัลมากมายนำความภาคภูมิใจและชื่อเสียงมาสู่ประเทศไทยและทำให้คนไทยมีความสุข ทั้งนี้ ทุกครั้งที่มีการแข่งขันรายการต่าง ๆ ของทีมนักกีฬาของประเทศไทย นายกรัฐมนตรีได้มีการติดตามให้กำลังใจทีมนักกีฬาอย่างต่อเนื่องใกล้ชิด และดีใจกับความสำเร็จที่เกิดขึ้นของนักกีฬาทุกคน ซึ่งถือเป็นอนาคตของประเทศไทยและจะดูแลทุกคนอย่างเหมาะสมในทุกมิติ
นายกรัฐมนตรีย้ำให้ทุกฝ่ายที่เกี่ยวข้องร่วมมือกันพัฒนาการกีฬาของประเทศไทยโดยใช้วิทยาศาสตร์ด้านการกีฬาเข้ามาช่วยสนับสนุนและพัฒนาอย่างจริงจังเช่นเดียวกับที่ต่างประเทศดำเนินการ เพื่อพัฒนานักกีฬาและการกีฬาของไทยให้เจริญก้าวหน้ายิ่งขึ้น สามารถแข่งขันกับนานาประเทศในระดับเวทีโลกได้ รวมทั้งขอให้นักกีฬาทุกคนปฏิบัติตนอยู่ในระเบียบวินัยซึ่งเป็นสิ่งสำคัญในการฝึกฝนพัฒนาตนเอง และจะสามารถทำให้คงสภาพฐานะของนักกีฬาที่เข้มแข็งได้อีกยาวนาน
พร้อมกันนี้ นายกรัฐมนตรีได้สอบถามถึงชีวิตความเป็นอยู่และการฝึกสอนของนักกีฬาด้วยความสนใจ โดยขอให้ทุกคนทำหน้าที่ตนเองอย่างเต็มที่ให้ดีที่สุด พร้อมขอให้การดำเนินงานทุกอย่างประสบผลสำเร็จอย่างต่อเนื่อง รวมไปถึงการที่จะเข้าร่วมการแข่งขันในรายการอื่น ๆ ในอนาคตที่จะเกิดขึ้นต่อไป พร้อมย้ำว่าความสำเร็จที่เกิดขึ้น นอกจากนำชื่อเสียงความภาคภูมิใจมาสู่ประเทศไทยและคนไทยแล้ว ยังเป็นความภาคภูมิใจมาสู่ตัวนักกีฬาและครอบครัวด้วย
ในตอนท้ายนายกรัฐมนตรีอวยพรเนื่องในโอกาสวันขึ้นปีใหม่ พ.ศ. 2566 ในนามของนายกรัฐมนตรีและรัฐบาล ขออาราธนาคุณพระศรีรัตนตรัย และอำนาจสิ่งศักดิ์สิทธิ์ทั้งหลาย อีกทั้งเดชะพระบารมีของพระบาทสมเด็จพระเจ้าอยู่หัว และสมเด็จพระนางเจ้าฯ พระบรมราชินี พระบรมวงศานุวงศ์ทุกพระองค์ โปรดดลบันดาลประทานพรให้ทุกคนประสบแต่ความสุข ความเจริญ ประสบความสำเร็จทุกประการตามที่กำหนดไว้ ขอให้ได้ชัยชนะตลอดไป และเดินทางปลอดภัยในทุกที่ ทุกเมื่อและทุกกาล
ด้านที่ปรึกษากิตติมศักดิ์สมาคมยกน้ำหนักสมัครเล่นแห่งประเทศไทย ได้กล่าวในฐานะผู้แทนสมาคมยกน้ำหนักสมัครเล่นแห่งประเทศไทย คณะนักกีฬา และผู้ฝึกสอนทุกคน ขอบคุณนายกรัฐมนตรีและรัฐบาลที่ดูแลสนับสนุนนักกีฬายกน้ำหนักฯ มาโดยตลอด รวมทั้งติดตามให้กำลังใจนักกีฬาและผู้ที่เกี่ยวข้องทุกฝ่ายอย่างต่อเนื่อง โดยขอยืนยันจะมุ่งมั่นตั้งใจทุ่มเทแรงกายแรงใจในการฝึกซ้อมอย่างเต็มที่เพื่อสร้างผลงานและสร้างความสุขให้กับประชาชนคนไทยทุกคน โดยเฉพาะอย่างยิ่งการแข่งขันมหกรรมกีฬาโอลิมปิกที่จะเกิดขึ้นในปีหน้าที่จะถึงนี้
สำหรับสมาคมยกน้ำหนักสมัครเล่นแห่งประเทศไทย ได้ส่งนักกีฬายกน้ำหนักทีมชาติไทยเข้าร่วมการแข่งขันกีฬายกน้ำหนักมาอย่างต่อเนื่อง ทั้งจากการแข่งขันมหกรรมกีฬาโอลิมปิก กีฬายกน้ำหนักในระดับนานาชาติ โดยที่ผ่านมาได้เข้าร่วมการแข่งขันยกน้ำหนักชิงชนะเลิศแห่งโลก 2022 หรือ 2022 IWF World Championships ซึ่งจัดขึ้นเมื่อวันที่ 1-17 ธันวาคม 2565 ณ กรุงโบโกตา สาธารณรัฐโคลอมเบีย ปรากฏว่า นักกีฬายกน้ำหนักทีมชาติไทยได้รับรางวัลจากการแข่งขัน จำนวน 18 เหรียญ โดยแบ่งเป็น 5 เหรียญทอง 6 เหรียญเงิน และ 7 เหรียญทองแดง ดังนี้
1) รุ่น 45 กิโลกรัม หญิง จากนางสาวธรรญธร สุขข์เจริญ 2 เหรียญทอง 1 เหรียญเงิน และจากนางสาวสิริวิมล ประมงคล 1 เหรียญทอง 2 เหรียญเงิน
2) รุ่น 55 กิโลกรัม ชาย จากนายธีรพงศ์ ศิลาชัย 2 เหรียญทอง
3) รุ่น 67 กิโลกรัม ชาย จากอาสาสมัครทหารพราน วิษณุ จันทรี 1 เหรียญเงิน จากนายวีรพล วิชุมา 3 เหรียญทองแดง
4) รุ่น 64 กิโลกรัม หญิง จากนางสาวรัตนวรรณ์ วามะลุน 2 เหรียญเงิน 1 เหรียญทองแดง
5) รุ่นมากกว่า 87 กิโลกรัมหญิง จากนางสาวดวงอักษร ใจดี 3 เหรียญทองแดง
นอกจากนี้สมาคมยกน้ำหนักสมัครเล่นแห่งประเทศไทยยังได้มีการเตรียมความพร้อมในการส่งนักกีฬาฯ เพื่อเข้าร่วมการแข่งขันมหกรรมกีฬาโอลิมปิกที่กรุงปารีส ในปี 2024 และเมืองลอสแอนเจลิส ในปี 2028 รวมทั้งการแข่งขันในระดับนานาชาติรายการต่าง ๆ ที่จะเกิดขึ้นต่อไป
--------------
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/63833