รัฐบาลไทย-ข่าวทำเนียบรัฐบาล-รพ.บางละมุง จ.ชลบุรี ร่วม องค์กรการกุศลในพื้นที่ มอบแว่นสายตาผู้สูงอายุ หนุน “ปีแห่งสุขภาพสูงวัยไทย”


วันอาทิตย์ที่ 23 เมษายน 2566
รพ.บางละมุง จ.ชลบุรี ร่วม องค์กรการกุศลในพื้นที่ มอบแว่นสายตาผู้สูงอายุ หนุน “ปีแห่งสุขภาพสูงวัยไทย”
ปลัดกระทรวงสาธารณสุข ชื่นชมโรงพยาบาลบางละมุง จังหวัดชลบุรี ร่วมกับ องค์กรการกุศล ผู้มีจิตศรัทธาในพื้นที่ จัดกิจกรรมมอบแว่นสายตาให้กับผู้สูงอายุ สนับสนุนนโยบาย “ปีแห่งสุขภาพผู้สูงวัยไทย” เบื้องต้น กลุ่มธรรมะบันเทิง บริจาคแว่น 10,000 อัน
ปลัดกระทรวงสาธารณสุข ชื่นชมโรงพยาบาลบางละมุง จังหวัดชลบุรี ร่วมกับ องค์กรการกุศล ผู้มีจิตศรัทธาในพื้นที่ จัดกิจกรรมมอบแว่นสายตาให้กับผู้สูงอายุ สนับสนุนนโยบาย “ปีแห่งสุขภาพผู้สูงวัยไทย” เบื้องต้น กลุ่มธรรมะบันเทิง บริจาคแว่น 10,000 อัน
วันนี้ (23 เมษายน 2566) นายแพทย์โอภาส การย์กวินพงศ์ ปลัดกระทรวงสาธารณสุข ให้สัมภาษณ์ว่า นโยบาย “ปีแห่งสุขภาพสูงวัยไทย” ของกระทรวงสาธารณสุข มุ่งเน้นการส่งเสริม “สุขภาพ” เพิ่ม “ความสุข” ให้กับผู้สูงอายุ ด้วยการคัดกรองสุขภาพผู้สูงอายุ 9 ด้าน และจัดบริการคลินิกผู้สูงอายุในโรงพยาบาลทุกระดับ รวมถึงจัดหาอุปกรณ์อำนวยความสะดวกสนับสนุน เช่น แว่นสายตา ผ้าอ้อมผู้ใหญ่ ฟันเทียมและรากฟันเทียม โดยให้เจ้าหน้าที่หน่วยบริการในสังกัดกระทรวงสาธารณสุขทั่วประเทศดำเนินการส่งมอบ เพื่อช่วยให้ผู้สูงอายุมีสุขภาพแข็งแรง มีชีวิตยืนยาว และมีคุณภาพชีวิตที่ดีขึ้น ล่าสุดมีการคัดกรองสุขภาพผู้สูงอายุแล้ว 4.67 ล้านคน จากเป้าหมาย 10 ล้านคน คิดเป็น 46.75%
นายแพทย์โอภาสกล่าวต่อว่า ในส่วนของวัสดุอุปกรณ์สนับสนุนการดำเนินชีวิต นอกจากการจัดหาของภาครัฐแล้ว หลายพื้นที่ยังได้รับการสนับสนุนจากภาคเอกชน องค์กรการกุศล และประชาชนผู้จิตศรัทธาในพื้นที่ ช่วยให้ผู้สูงอายุได้รับวัสดุอุปกรณ์ที่จำเป็นได้มากขึ้น เช่น ที่อำเภอบางละมุง จังหวัดชลบุรี ได้รับรายงานว่า กลุ่มธรรมะบันเทิง และประชาชนผู้มีจิตศรัทธา ได้ร่วมบริจาคแว่นสายตาและแว่นกันแดดให้กับโรงพยาบาลบางละมุง เพื่อกระจายและส่งต่อไปยังผู้สูงอายุที่มีปัญหาสายตาในพื้นที่รับผิดชอบ ซึ่งเป็นเรื่องที่น่าชื่นชม และต้องขอขอบคุณที่สนับสนุนการดำเนินนโยบายของกระทรวงสาธารณสุข ในการดูแลสุขภาพและคุณภาพชีวิตของผู้สูงอายุทั่วประเทศ
ด้านนายแพทย์วิชัย ธนาโสภณ ผู้อำนวยการโรงพยาบาลบางละมุง กล่าวว่า โรงพยาบาลบางละมุง ได้ใช้เครือข่าย รพ.สต. และ อสม. คัดกรองสุขภาพผู้สูงอายุในพื้นที่ตามนโยบาย “ปีแห่งสุขภาพสูงวัยไทย” ของกระทรวงสาธารณสุข โดยอำเภอบางละมุงมีผู้สูงอายุจำนวน 34,821 ราย เฉพาะโรงพยาบาลบางละมุง มีเป้าหมายคัดกรอง 4,800 ราย ได้รับคัดกรองแล้ว 3,500 ราย ภาพรวมทั้งอำเภอพบผู้ที่มีปัญหาการมองเห็น 541 ราย จึงได้จัดโครงการแว่นสายตาสำหรับผู้สูงอายุขึ้น โดยได้รับการสนับสนุนแว่นสายตาจากองค์กรการกุศล เบื้องต้น กลุ่มธรรมมะบันเทิงได้บริจาคแว่นจำนวน 10,000 อัน ซึ่งในวันนี้เป็นการนัดรับแว่นสายตาสำหรับผู้สูงอายุที่ได้รับการคัดกรองจาก รพ.สต. แล้ว และมีผู้สูงอายุจำนวนหนึ่ง Walk in มาที่โรงพยาบาล จึงได้จัดจักษุแพทย์ให้บริการคัดกรองและตรวจสายตาเพิ่มเติม บริเวณชั้น 2 อาคารผู้ป่วยนอก เพื่อให้ผู้สูงอายุเข้าถึงการมีแว่นสายตาและเข้าถึงการรักษาได้รวดเร็วหากพบปัญหา ทั้งนี้ ระหว่างจัดกิจกรรม ยังมีผู้มีจิตศรัทธาที่ทราบข่าวนำแว่นตากันแดดมาร่วมบริจาคด้วย
โดยโครงการแว่นสายตาสำหรับผู้สูงอายุจะยังดำเนินการไปต่อเนื่อง ผู้สูงอายุในอำเภอบางละมุง สามารถเข้ารับการตรวจคัดกรองได้ที่ รพ.สต. ใกล้บ้าน หรือที่ โรงพยาบาลบางละมุง และจะนัดหมายรับแว่นสายตาที่ โรงพยาบาลบางละมุง ในวันหยุดราชการ เพื่อลดความแออัดในวันทำการปกติ และให้บุตร-หลาน สามารถพาผู้สูงอายุเดินทางมารับบริการได้สะดวก
******************************** 23 เมษายน 2566

ที่มา : https://www.thaigov.go.th/news/contents/details/67529