รัฐบาลไทย-ข่าวทำเนียบรัฐบาล-ประชาชนไทยทั่วประเทศร่วมประกอบพิธีทางศาสนาและบำเพ็ญสาธารณประโยชน์ ถวายพระราชกุศลถวายพระพรชัยมงคลแด่สมเด็จพระเจ้าลูกเธอ เจ้าฟ้าพัชรกิติยาภา ฯ  ให้ทรงหายจากพระอาการประชวร


วันเสาร์ที่ 22 เมษายน 2566
22/04/2566
พิมพ์
ประชาชนไทยทั่วประเทศร่วมประกอบพิธีทางศาสนาและบำเพ็ญสาธารณประโยชน์ ถวายพระราชกุศลถวายพระพรชัยมงคลแด่สมเด็จพระเจ้าลูกเธอ เจ้าฟ้าพัชรกิติยาภา ฯ  ให้ทรงหายจากพระอาการประชวร
ประชาชนไทยทั่วประเทศร่วมประกอบพิธีทางศาสนาและบำเพ็ญสาธารณประโยชน์ ถวายพระราชกุศลถวายพระพรชัยมงคลแด่สมเด็จพระเจ้าลูกเธอ เจ้าฟ้าพัชรกิติยาภา ฯ ให้ทรงหายจากพระอาการประชวรและทรงมีพระพลานามัยแข็งแรงในเร็ววัน
วันนี้ (22 เม.ย. 66) นายสุทธิพงษ์ จุลเจริญ ปลัดกระทรวงมหาดไทย กล่าวว่า ในห้วงวันที่ 21-22 เมษายน 2566 ประชาชนไทยทั่วประเทศร่วมประกอบพิธีทางศาสนาและบำเพ็ญสาธารณประโยชน์ เพื่อถวายพระราชกุศลถวายพระพรชัยมงคลแด่สมเด็จพระเจ้าลูกเธอ เจ้าฟ้าพัชรกิติยาภา นเรนทิราเทพยวดี กรมหลวงราชสาริณีสิริพัชร มหาวัชรราชธิดา ให้ทรงหายจากพระอาการประชวรและทรงมีพระพลานามัยสมบูรณ์แข็งแรงในเร็ววัน ด้วยความจงรักภักดีและสำนึกในพระกรุณาธิคุณ อาทิ
1.จังหวัดอุดรธานี ที่วัดโพธิสมภรณ์ พระอารามหลวง ตำบลหมากแข้ง อำเภอเมืองอุดรธานี พระครูโพธิธรรมสังวร ผู้ช่วยเจ้าอาวาสวัดโพธิสมภรณ์ พระอารามหลวง ประธานฝ่ายสงฆ์ นายวันชัย คงเกษม ผู้ว่าราชการจังหวัดอุดรธานี ประธานฝ่ายฆราวาส ร่วมกันประกอบพิธีพระพุทธมนต์เจริญจิตตภาวนาถวายพระพรสมเด็จพระเจ้าลูกเธอเจ้าฟ้าพัชรกิติยาภา นเรนทิราเทพยวดี กรมหลวงราชสาริณีสิริพัชร มหาวัชรราชธิดา ให้ทรงหายจากพระอาการประชวรและทรงมีพระพลานามัยสมบูรณ์แข็งแรงในเร็ววัน โดยมี นายนิติพัฒน์ ลีลาเลิศแล้ว รองผู้ว่าราชการจังหวัดอุดรธานี หัวหน้าส่วนราชการ ประชาชนชาวจังหวัดอุดรธานี ร่วมพิธี
2. จังหวัดศรีสะเกษ ที่อาคารเฉลิมพระเกียรติฉลองสิริราชสมบัติครบ 60 ปี อำเภอเมืองศรีสะเกษ นางมัลลิกา เกษกุล นายกเหล่ากาชาดจังหวัดศรีสะเกษ พร้อมด้วยนางภนันท์ยา สิริรุ่งวนิช นางพวงทอง วิรารัตน์ รองนายกเหล่ากาชาดจังหวัด กรรมการสมาชิก และเจ้าหน้าที่เหล่ากาชาดจังหวัดศรีสะเกษ ออกหน่วยรับบริจาคโลหิตร่วมกับโรงพยาบาลศรีสะเกษ เพื่อถวายพระราชกุศลแด่สมเด็จพระเจ้าลูกเธอ เจ้าฟ้าพัชรกิติยาภา นเรนทิราเทพยวดี กรมหลวงราชสาริณีสิริพัชร มหาวัชรราชธิดา ให้ทรงหายจากพระอาการประชวรและทรงมีพระพลานามัยสมบูรณ์แข็งแรงในเร็ววัน โดยมีผู้แสดงความประสงค์บริจาคโลหิต จำนวน 205 ราย มีผู้แสดงความประสงค์บริจาคอวัยวะ จำนวน 2 ราย ดวงตา จำนวน 2 ราย
3. จังหวัดเลย ที่ตำบลท่าช้างคล้อง อำเภอผาขาว นางวราภรณ์ เสริมภักดีกุล นายกเหล่ากาชาดจังหวัดเลย พร้อมด้วยนางสาวกานต์สิรี เรณุมาศ นางขนิษฐา พินิจพานิชย์ รองนายกเหล่ากาชาดจังหวัดเลย กรรมการ และสมาชิกเหล่ากาชาดร่วมกับสาธารณสุขจังหวัดเลย เยี่ยมให้กำลังใจราษฎรกลุ่มเปราะบางในสังคม ผู้ป่วย ผู้สูงอายุ ผู้ยากไร้ และผู้ด้อยโอกาส ในพื้นที่ ต.ท่าช้างคล้อง อ.ผาขาว จ.เลย จำนวน 3 ราย เพื่อถวายพระราชกุศลแด่สมเด็จพระเจ้าลูกเธอ เจ้าฟ้าพัชรกิติยาภา นเรนทิราเทพยวดี กรมหลวงราชสาริณีสิริพัชร มหาวัชรราชธิดา ให้ทรงหายจากพระอาการประชวรและทรงมีพระพลานามัยสมบูรณ์แข็งแรงในเร็ววัน
4.จังหวัดมุกดาหาร ที่ห้องแก้วมุกดาหาร ศาลากลางจังหวัดมุกดาหาร นางอัญชลี กัลมาพิจิตร นายกเหล่ากาชาดจังหวัดมุกดาหาร พร้อมด้วยนางปรียนันท์ น้อยสันเทียะ นางนภาภรณ์ เมฆฉิม รองนายกเหล่ากาชาดจังหวัดมุกดาหาร กรรมการเหล่ากาชาดจังหวัดมุกดาหารและสมาชิกเหล่ากาชาดจังหวัดมุกดาหารร่วมกับโรงพยาบาลมุกดาหาร ออกหน่วยรับบริจาคโลหิต "Plus 1 เพิ่มจำนวนครั้ง เพิ่มโลหิต เพิ่มชีวิต" (ปี 2) เพื่อถวายพระราชกุศลแด่สมเด็จพระเจ้าลูกเธอ เจ้าฟ้าพัชรกิติยาภานเรนทิราเทพยวดี กรมหลวงราชสาริณีสิริพัชร มหาวัชรราชธิดา ให้ทรงหายจากพระอาการประชวรและทรงมีพระพลานามัยสมบูรณ์แข็งแรงในเร็ววัน โดยมีผู้บริจาคโลหิตทั้งสิ้น 124 ราย คิดเป็น ปริมาณโลหิต 37,200 ซี.ซี. ผู้บริจาคดวงตา จำนวน 9 ราย ผู้บริจาคอวัยวะ จำนวน 11 ราย
5. จังหวัดสุรินทร์ ที่ตำบลด่าน อำเภอกาบเชิง นายสุทธิโรจน์ เจริญธนะศักดิ์ นายอำเภอกาบเชิง นำกิ่งกาชาดอำเภอกาบเชิง หัวหน้าส่วนราชการ ร่วมกันประกอบพิธียกเสาเอก เสาโท บ้านธารน้ำใจให้กับผู้ยากไร้และพิการตำบลด่าน เพื่อถวายพระราชกุศลแด่สมเด็จพระเจ้าลูกเธอ เจ้าฟ้าพัชรกิติยาภา นเรนทิราเทพยวดี กรมหลวงราชสาริณีสิริพัชร มหาวัชรราชธิดา ให้ทรงหายจากพระอาการประชวรและทรงมีพระพลานามัยสมบูรณ์แข็งแรงในเร็ววัน โดยได้รับความเมตตาจากพระครูกิตติธีราภรณ์ วัดสีโควนาราม ร่วมประกอบพิธีในครั้งนี้ด้วย
6. จังหวัดปทุมธานี ที่วัดบึงบาประภาสะวัต อำเภอหนองเสือ นางสาวชัชศรัณย์ ประภาสะวัต รองนายกเทศมนตรีตำบลหนองเสือ พร้อมด้วยนายสมเกียรติ ศรีสังข์สุข รองนายกเทศมนตรีตำบลหนองเสือ สมาชิกสภาเทศบาลตำบลหนองเสือ คณะผู้บริหาร และเจ้าหน้าที่เทศบาลตำบลหนองเสือ ร่วมกันประกอบพิธีเจริญพระพุทธมนต์และเจริญจิตตภาวนา เพื่อถวายพระพรแด่สมเด็จพระเจ้าลูกเธอ เจ้าฟ้าพัชรกิติยาภา นเรนทิราเทพยวดี กรมหลวงราชสาริณีสิริพัชร มหาวัชรราชธิดา ให้ทรงหายจากพระอาการประชวรและทรงมีพระพลานามัยสมบูรณ์แข็งแรงในเร็ววัน
7. กรุงเทพมหานคร ที่กองบัญชาการกองทัพไทย พลตรี ณรงค์ชัย ไชยชนะ เลขานุการกองบัญชาการกองทัพไทย ประกอบพิธีเจริญพระพุทธมนต์ถวายพระพรชัยมงคลแด่สมเด็จพระเจ้าลูกเธอ เจ้าฟ้าพัชรกิติยาภา นเรนทิราเทพยวดี กรมหลวงราชสาริณีสิริพัชร มหาวัชรราชธิดา ให้ทรงหายจากพระอาการประชวรและทรงมีพระพลานามัยสมบูรณ์แข็งแรงในเร็ววัน โดยมี ข้าราชการ เจ้าหน้าที่ เข้าร่วมพิธี
นายสุทธิพงษ์ จุลเจริญ ปลัดกระทรวงมหาดไทย กล่าวเพิ่มเติมว่า ขอเชิญชวนพี่น้องประชาชนร่วมกันประกอบกิจกรรมทางศาสนาและทำกิจกรรมบำเพ็ญสาธารณประโยชน์ ณ ศาสนสถานและสถานที่ต่าง ๆ ในพื้นที่จังหวัด เพื่อร่วมกันแสดงความจงรักภักดีและน้อมถวายเป็นพระราชกุศลถวายพระพรชัยมงคลแด่สมเด็จพระเจ้าลูกเธอ เจ้าฟ้าพัชรกิติยาภา นเรนทิราเทพยวดี กรมหลวงราชสาริณีสิริพัชร มหาวัชรราชธิดา ให้ทรงหายจากพระอาการประชวร และทรงมีพระพลานามัยสมบูรณ์แข็งแรงในเร็ววัน
กองสารนิเทศ สป.มท.
ครั้งที่ 381/2566  วันที่ 22 เม.ย. 2566

ที่มา : https://www.thaigov.go.th/news/contents/details/67520