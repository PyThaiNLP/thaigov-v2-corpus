รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯ ปลื้มตลาดเกาหลีใต้นิยมบะหมี่กึ่งสำเร็จรูปไทย มูลค่าการส่งออก 1.92 ล้านเหรียญสหรัฐ เพิ่มขึ้น 57.1% และมีแนวโน้มการขยายตัวเพิ่มมากขึ้น


วันอาทิตย์ที่ 23 เมษายน 2566
23/04/2566
พิมพ์
โฆษกรัฐบาลเผย นายกฯ ปลื้มตลาดเกาหลีใต้นิยมบะหมี่กึ่งสำเร็จรูปไทย มูลค่าการส่งออก 1.92 ล้านเหรียญสหรัฐ เพิ่มขึ้น 57.1% และมีแนวโน้มการขยายตัวเพิ่มมากขึ้น
โฆษกรัฐบาลเผย นายกฯ ปลื้มตลาดเกาหลีใต้นิยมบะหมี่กึ่งสำเร็จรูปไทย มูลค่าการส่งออก 1.92 ล้านเหรียญสหรัฐ เพิ่มขึ้น 57.1% และมีแนวโน้มการขยายตัวเพิ่มมากขึ้น
วันที่ 23 เมษายน 2566 นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ยินดีแนวโน้มการส่งออกสินค้าไทยที่เพิ่มมากขึ้น จากกรมส่งเสริมการค้าระหว่างประเทศ รวมทั้ง รายงานจากสำนักงานส่งเสริมการค้าในต่างประเทศ ณ กรุงโซล เกาหลีใต้ สินค้าไทยประเภทบะหมี่กึ่งสำเร็จรูปได้รับความนิยมอย่างมากในตลาดเกาหลีใต้
โฆษกประจำนักนายกรัฐมนตรี กล่าวว่า จากกระแสความนิยมของอาหารไทยที่แผ่ขยายไปยังทั่วโลก โดยจากการจัดอับดับทางด้านอาหารและเครื่องดื่ม ในปีที่ผ่านมา มีทั้งเมนูอาหาร เครื่องดื่ม หรือขนมของไทย ติดอันดับความนิยมอยู่เสมอ ซึ่งส่งผลถึงความนิยมอาหารไทยในรูปแบบอาหารแห้ง เช่น บะหมี่กึ่งสำเร็จรูปอีกด้วย โดยบะหมี่กึ่งสำเร็จรูปของไทย ได้รับความนิยมในต่างประเทศอย่างมาก โดยเฉพาะในเกาหลีใต้ เนื่องจากมีความหลากหลายของรูปแบบผลิตภัณฑ์ มีรสชาติของอาหารไทยที่หลากหลาย เช่น รสต้มยำกุ้ง รสผัดไทย รสปูผัดผงกะหรี่ และ รสชาติเผ็ด ซึ่งส่งผลให้ภาพรวมตลาดบะหมี่กึ่งสำเร็จรูปของไทยมีแนวโน้มการเติบโตอย่างต่อเนื่อง โดยในปี 2565 เกาหลีใต้นำเข้าบะหมี่กึ่งสำเร็จรูปจากไทย มูลค่าประมาณ 1.92 ล้านเหรียญสหรัฐ เพิ่มขึ้น 57.1 % และมีแนวโน้มเติบโตขึ้นอย่างต่อเนื่อง จากกระแสความนิยมอาหารไทย ซึ่งถือเป็นโอกาสสำคัญในการขยายการส่งออกบะหมี่กึ่งสำเร็จรูปของไทยในทวีปเอเชีย ให้มากขึ้น เนื่องจากในปี 2565-2567 มูลค่าตลาดอุตสาหกรรมอาหารพร้อมทานจะยังมีทิศทางเติบโตต่อเนื่อง จากการบริโภคภายในภูมิภาค และ นอกภูมิภาค
“นายกรัฐมนตรี ยินดีต่อตัวเลขการส่งออกสินค้าของไทย ซึ่งความนิยมสินค้าไทยในรูปแบบบะหมี่กึ่งสำเร็จรูปในเกาหลีใต้ ถือเป็นอีกโอกาสสำคัญของสินค้าไทย เพิ่มความนิยม ส่งผลเกื้อกูลต่อยอดความนิยมผ่านซอฟต์พาวเวอร์ทางด้านอาหารไทย ทั้งนี้ ติดตาม พิจารณา ประเมิน สถานการณ์ กระแสความนิยมเป็นส่วนที่จำเป็นกับทุกภาคอุตสาหกรรม เพื่อให้สินค้าไทยปรับตัว ไม่ตกยุค และได้รับประโยชน์ทุกกระแสนิยม เพื่อสร้างมูลค่าสินค้า” นายอนุชาฯ กล่าว

ที่มา : https://www.thaigov.go.th/news/contents/details/67522