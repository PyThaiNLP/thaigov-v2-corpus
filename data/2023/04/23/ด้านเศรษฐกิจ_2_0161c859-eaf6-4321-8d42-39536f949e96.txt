รัฐบาลไทย-ข่าวทำเนียบรัฐบาล-ประเดิมครั้งแรกของปี!!! ธอส. จัดงานประมูลขายบ้านมือสอง ครั้งที่ 1/2566 จำหน่ายทรัพย์ได้กว่า 625 รายการ คิดเป็นมูลค่า 730 ล้านบาท


วันอาทิตย์ที่ 23 เมษายน 2566
23/04/2566
พิมพ์
ประเดิมครั้งแรกของปี!!! ธอส. จัดงานประมูลขายบ้านมือสอง ครั้งที่ 1/2566 จำหน่ายทรัพย์ได้กว่า 625 รายการ คิดเป็นมูลค่า 730 ล้านบาท
ผลการจัดงานประมูลขายบ้านมือสอง ธอส. ประจำปี ครั้งที่1/2566 จำหน่ายทรัพย์ได้ 625 รายการ คิดเป็นมูลค่า 730 ลบ, โดยแบ่งเป็น ทรัพย์ในเขตกรุงเทพฯ และปริมณฑลจำนวน 200 รายการ คิดเป็นมูลค่า 249 ลบ. และทรัพย์ในเขตภูมิภาคจำนวน 425 รายการ คิดเป็นมูลค่า 481 ลบ.
ธนาคารอาคารสงเคราะห์ เผยผลการจัดงานประมูลขายบ้านมือสอง ธอส. ประจำปี ครั้งที่1/2566 ที่จัดขึ้นวานนี้ (22 เมษายน 2566) ระหว่างเวลา 10.00-16.00 น. ปรากฏว่า สามารถจำหน่ายทรัพย์ได้ถึง 625 รายการ คิดเป็นมูลค่า 730 ล้านบาท โดยแบ่งเป็น ทรัพย์ในเขตกรุงเทพฯ และปริมณฑลจำนวน 200 รายการ คิดเป็นมูลค่า 249 ล้านบาท และทรัพย์ในเขตภูมิภาคจำนวน 425 รายการ คิดเป็นมูลค่า 481 ล้านบาท โดยทรัพย์ที่มีราคาประมูลต่ำสุดที่มีผู้ประมูลซื้อได้ในครั้งนี้ ได้แก่ ทรัพย์ประเภทห้องชุด ขนาดเนื้อที่ 25.67 ตารางเมตร เขตบางเขน กรุงเทพฯ ปิดประมูลได้ในราคาเพียง 80,000 บาท เท่านั้น  ขณะที่ทรัพย์ที่มีราคาประมูลสูงสุด ได้แก่ ทรัพย์ประเภทอาคารพาณิชย์ ขนาดเนื้อที่ 72 ตารางวา ใน อ.เมืองเพชรบุรี จ.เพชรบุรี ปิดประมูลด้วยราคา 7,290,000 บาท เนื่องจากเป็นทรัพย์ที่อยู่ใกล้แหล่งท่องเที่ยว เส้นทางคมนาคมสะดวก เหมาะแก่การทำการค้า ส่วนทรัพย์รายการเด่นและมีผู้เข้าร่วมสู้ราคาในการประมูลมากที่สุดถึง 10 ราย ได้แก่ ทรัพย์ประเภทห้องชุด ขนาดเนื้อที่ 43.66 ตารางเมตร เขตดินแดง กรุงเทพฯ ปิดประมูลได้ในราคา 2,410,000 บาท เนื่องจากเป็นทรัพย์ที่อยู่ในกลางเมือง และอยู่ใกล้แหล่งอำนวยความสะดวกมากมาย ทั้งนี้ ผู้ชนะการประมูลจะได้สิทธิ์รับสินเชื่อบ้านดอกเบี้ยต่ำสุด นานสูงสุด 24 เดือน (เงื่อนไขเป็นไปตามที่ธนาคารกำหนด)
สำหรับผู้ที่พลาดการประมูลในครั้งนี้ สามารถร่วมประมูลครั้งต่อไปได้ในวันที่ 19 พฤษภาคม 2566 ในงานประมูลบ้านมือสอง ธอส. ออนไลน์ GHB Online Auction สอบถามข้อมูลเพิ่มเติมได้ที่ G H Bank Call Center โทร. 0-2645-9000 กด 5 หรือ Facebook Fanpage ธนาคารอาคารสงเคราะห์ หรือ ดูข้อมูลบ้านมือสอง ธอส. ได้ที่ www.ghbhomecenter.com, Mobile Application : GHB ALL HOME และ Line Official Account : @GHBALLHOME

ที่มา : https://www.thaigov.go.th/news/contents/details/67531