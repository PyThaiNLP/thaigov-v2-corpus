รัฐบาลไทย-ข่าวทำเนียบรัฐบาล-"ปลุกพลังมหาดไทยใสสะอาดต่อต้านการทุจริต" รองปลัดฯ มหาดไทย เปิดกิจกรรมทบทวนการประเมินความเสี่ยงการทุจริตกระทรวงมหาดไทย 


วันอาทิตย์ที่ 23 เมษายน 2566
22/04/2566
พิมพ์
"ปลุกพลังมหาดไทยใสสะอาดต่อต้านการทุจริต" รองปลัดฯ มหาดไทย เปิดกิจกรรมทบทวนการประเมินความเสี่ยงการทุจริตกระทรวงมหาดไทย
"ปลุกพลังมหาดไทยใสสะอาดต่อต้านการทุจริต" รองปลัด มท. เปิดกิจกรรมทบทวนการประเมินความเสี่ยงการทุจริตกระทรวงมหาดไทย เน้นย้ำ สร้างความรู้ความเข้าใจทุกภาคส่วนเป็นภาคีประเมินความเสี่ยงและต่อต้านการทุจริตเพื่อประเทศชาติมั่นคง ประชาชนมีความสุขอย่างยั่งยืน
เมื่อวันที่ 21 เม.ย. 66 เวลา 09.00 น. ณ ห้องประชุมราชบพิธ ชั้น 5 อาคารดำรงราชานุสรณ์ กระทรวงมหาดไทย นายสุทธิพงษ์ จุลเจริญ ปลัดกระทรวงมหาดไทย มอบหมายให้ นายสมคิด จันทมฤก รองปลัดกระทรวงมหาดไทย เป็นประธานในพิธีเปิดโครงการสัมมนาเชิงปฏิบัติการขับเคลื่อนภารกิจด้านการป้องกัน ปราบปรามการทุจริตและประพฤติมิชอบ ประจำปีงบประมาณ พ.ศ. 2566 กิจกรรมการขับเคลื่อนการประเมินความเสี่ยงการทุจริตของหน่วยงานที่สังกัดกระทรวงมหาดไทย ประจำปีงบประมาณ พ.ศ. 2566 หัวข้อ “การทบทวนความรู้ความเข้าใจเกี่ยวกับการประเมินความเสี่ยง การทุจริตและการจัดทำแผนบริหารความเสี่ยงการทุจริต” โดยมี นางสาวภัทรีพันธุ์ พัดใส ผู้อำนวยการศูนย์ปฏิบัติการต่อต้านการทุจริต กระทรวงมหาดไทย ข้าราชการและเจ้าหน้าที่หน่วยงานในสังกัดสำนักงานปลัดกระทรวงมหาดไทย ส่วนราชการระดับกรม หน่วยงานรัฐวิสาหกิจ ในสังกัดกระทรวงมหาดไทย กรุงเทพมหานคร และสำนักงานกองทุนจัดรูปที่ดินเพื่อพัฒนาพื้นที่ ที่รับผิดชอบการจัดทำแผนบริหารความเสี่ยงการทุจริต ร่วมรับฟัง พร้อมทั้งมีการถ่ายทอดสดผ่านระบบวีดิทัศน์ทางไกล (VCS) ไปยังจังหวัดทุกจังหวัด และเมืองพัทยา ได้รับเกียรติจาก อาจารย์ฉวีวรรณ นิลวงศ์ ผู้เชี่ยวชาญสำนักงานคณะกรรมการป้องกันและปราบปรามการทุจริตในภาครัฐ (ป.ป.ท.) เป็นวิทยากรบรรยาย
นายสมคิด จันทมฤก รองปลัดกระทรวงมหาดไทย กล่าวว่า ปัญหาการทุจริตเป็นปัญหาที่ส่งผลกระทบต่อประเทศชาติและระบบราชการมายาวนาน โดยมีรูปแบบของการทุจริตที่มีความหลากหลายยิ่งขึ้น กระทรวงมหาดไทยได้ตระหนักถึงความสำคัญของปัญหาดังกล่าว อีกทั้งในการประเมินคุณธรรมและความโปร่งใสในการดำเนินงานของหน่วยงานภาครัฐ (ITA) ประจำปีงบประมาณ พ.ศ. 2566 ได้กำหนดให้หน่วยงานดำเนินการเปิดเผยการประเมินความเสี่ยง และการดำเนินการเพื่อจัดการความเสี่ยงทุจริตและประพฤติมิชอบ ซึ่งเป็นการวางระบบในการป้องกัน และป้องปรามการทุจริตประพฤติมิชอบที่จะเกิดขึ้นในหน่วยงาน ด้วยการประเมินความเสี่ยงต่อการทุจริตประพฤติมิชอบ และกำหนดมาตรการ ระบบ หรือแนวทางในการบริหารจัดการความเสี่ยงของการดำเนินงานที่อาจก่อให้เกิดการทุจริต และจัดทำเป็นแผนบริหารความเสี่ยงการทุจริตของหน่วยงาน
"กระทรวงมหาดไทยมีนโยบายที่ชัดเจนในการดำเนินงานโดยยึดหลักธรรมาภิบาล โดยเฉพาะอย่างยิ่ง "ความโปร่งใส" ซึ่งถือเป็นสิ่งที่ข้าราชการ พนักงาน เจ้าหน้าที่ทุกคน ทุกหน่วยงาน ต้องปฏิบัติด้วยความมุ่งมั่น และเป็นพลังในการประกาศจุดยืนและทำการต่อต้านการทุจริตทุกรูปแบบ พร้อมทั้งเสริมสร้างพลังการมีส่วนร่วมของภาคีเครือข่ายทั้ง 7 ภาคีในการเสริมสร้างการรับรู้ความเข้าใจในการประเมินความเสี่ยง การจัดการความเสี่ยง และการต่อต้านการทุจริต โดยมีช่องทางที่สามารถร้องเรียนร้องทุกข์ ผ่านศูนย์ดำรงธรรม โทร. 1567 ตลอดจนการแจ้งผ่านผู้บริหาร หรือเป็นจดหมาย ซึ่งทุกเรื่องที่แจ้งนั้นจะเป็นความลับ และดำเนินการตามกฎ ระเบียบที่เกี่ยวข้องอย่างเคร่งครัด หากพบการกระทำผิดต้องถูกลงโทษทั้งทางวินัยและอาญา ไม่มีละเว้น" รอง ปลัด มท. กล่าวเน้นย้ำ
นายสมคิด จันทมฤก รองปลัดกระทรวงมหาดไทย กล่าวเพิ่มเติมว่า สำนักงานคณะกรรมการป้องกันและปราบปรามการทุจริตในภาครัฐ (สำนักงาน ป.ป.ท.) เป็นหน่วยงานหลักในการขับเคลื่อนภารกิจด้านการประเมินความเสี่ยงต่อการทุจริตประพฤติมิชอบ ซึ่งการสัมมนาเชิงปฏิบัติการฯ ในวันนี้ ได้รับเกียรติจาก อาจารย์ฉวีวรรณ นิลวงศ์ ผู้เชี่ยวชาญจากสำนักงาน ป.ป.ท. มาเป็นวิทยากรบรรยาย จึงเป็นโอกาสที่ดีที่พี่น้องข้าราชการทั้งจากส่วนกลาง ส่วนภูมิภาค ตลอดจนองค์กรปกครองส่วนท้องถิ่น จะได้รับข้อเสนอแนะและคำแนะนำที่มีประโยชน์ใช้ในการดำเนินการระยะต่อไป และจะทำให้ทุกท่านได้เพิ่มพูนความรู้ ความเข้าใจเกี่ยวกับการประเมินความเสี่ยงต่อการทุจริตประพฤติมิชอบ มาตรการหรือแนวทางในการบริหารจัดการความเสี่ยงของการดำเนินงานที่อาจก่อให้เกิดการทุจริต รวมทั้งการกำกับ ติดตามผลการประเมินความเสี่ยงต่อการทุจริตประพฤติมิชอบของหน่วยงาน อันจะทำให้เกิดประโยชน์ต่อระบบราชการ ต่อกระทรวงมหาดไทย และพี่น้องประชาชนอย่างยั่งยืน

ที่มา : https://www.thaigov.go.th/news/contents/details/67515