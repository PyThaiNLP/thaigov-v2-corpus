รัฐบาลไทย-ข่าวทำเนียบรัฐบาล-ผู้ว่าฯ เมืองคอนจับมือประธานแม่บ้านมหาดไทยเมืองคอน มอบ "บ้านพัฒนาคุณภาพชีวิต หลังที่ 24" ให้แก่ครัวเรือนตกเกณฑ์ TPMAP ปี 65 พร้อมเน้นย้ำ ตั้งใจมอบของขวัญเนื่องในวันครอบครัว 


วันศุกร์ที่ 14 เมษายน 2566
14/04/2566
พิมพ์
ผู้ว่าฯ เมืองคอนจับมือประธานแม่บ้านมหาดไทยเมืองคอน มอบ "บ้านพัฒนาคุณภาพชีวิต หลังที่ 24" ให้แก่ครัวเรือนตกเกณฑ์ TPMAP ปี 65 พร้อมเน้นย้ำ ตั้งใจมอบของขวัญเนื่องในวันครอบครัว
ผู้ว่าฯ เมืองคอนจับมือประธานแม่บ้านมหาดไทยเมืองคอน มอบ "บ้านพัฒนาคุณภาพชีวิต หลังที่ 24" ให้แก่ครัวเรือนตกเกณฑ์ TPMAP ปี 65 พร้อมเน้นย้ำ ตั้งใจมอบของขวัญเนื่องในวันครอบครัว พร้อม "มุ่งมั่น สร้างสรรค์ ร่วมกันพัฒนาเมืองนครศรีฯ" ไปด้วยกัน
วันนี้ (14 เมษายน 2566) ณ บ้านเลขที่ 8/1 หมู่ที่ 2 ตำบลเคร็ง อำเภอชะอวด จังหวัดนครศรีธรรมราช นายอภินันท์ เผือกผ่อง ผู้ว่าราชการจังหวัดนครศรีธรรมราช พร้อมด้วยนางพิชานันท์ เผือกผ่อง ประธานแม่บ้านมหาดไทยจังหวัดนครศรีธรรมราช นายจตุพล ศรีดำ พัฒนาการจังหวัดนครศรีธรรมราช นายวิระชัย ชุมแก้ว นายอำเภอชะอวด กำนัน ผู้ใหญ่บ้าน ผู้บริหารองค์กรปกครองส่วนท้องถิ่น เจ้าหน้าที่ และประชาชนจิตอาสา ร่วมมอบ "บ้านปันสุข พัฒนาคุณภาพชีวิตให้กับครัวเรือนตกเกณฑ์ หลังที่ 24" ซึ่งใช้งบประมาณสนับสนุนการสร้างจากภาคีเครือข่ายทุกภาคส่วนโดยไม่ใช้งบประมาณของทางราชการ
นายอภินันท์ เผือกผ่อง ผู้ว่าราชการจังหวัดนครศรีธรรมราช กล่าวว่า จังหวัดนครศรีธรรมราช มุ่งขับเคลื่อนการพัฒนาคุณภาพชีวิตประชาชนตามนโยบายกระทรวงมหาดไทย ที่พุ่งเป้าทำให้ประเทศไทยเกิดความยั่งยืนในทุกมิติ ตามที่ได้ร่วมประกาศเจตนารมณ์ ณ องค์การสหประชาชาติ ภายใต้เเนวคิด "76 จังหวัด 76 คำมั่นสัญญา เพื่อการพัฒนาที่ยั่งยืน" โดยจังหวัดนครศรีธรรมราช ได้นำข้อมูลครัวเรือนที่ตกเกณฑ์จาก TPMAP และ ThaiQM มาเป็นฐานข้อมูลในการให้ความช่วยเหลือพี่น้องประชาชนที่ขาดโอกาส เพื่อสร้างสังคมไทยให้เติบโตไปพร้อมกัน ซึ่งในวันนี้ จังหวัดนครศรีธรรมราช โดยสำนักงานพัฒนาชุมชนจังหวัดนครศรีธรรมราช ได้จัดพิธีมอบ "บ้านปันสุข พัฒนาคุณภาพชีวิตให้กับครัวเรือนตกเกณฑ์ หลังที่ 24" ซึ่งมีการก่อสร้างโดยไม่ใช้งบประมาณของทางราชการ เพื่อมอบให้แก่ครัวเรือนกลุ่มเปราะบางในตำบลเคร็ง อำเภอชะอวด จังหวัดนครศรีธรรมราช ซึ่งเป็นผู้ป่วยติดเตียงนานกว่า 6 ปี
นายอภินันท์ เผือกผ่อง ผู้ว่าราชการจังหวัดนครศรีธรรมราช ได้กล่าวเพิ่มเติมว่า บ้านหลังดังกล่าวเป็นบ้านครัวเรือนตกเกณฑ์ จปฐ. ปี 2565 และเป็นครัวเรือนเปราะบางตามเกณฑ์ TPMAP และการสำรวจ ThaiQM ซึ่งความสำเร็จที่เกิดขึ้นในครั้งนี้ เกิดจากความตั้งใจของภาคีเครือข่ายในพื้นที่ทุกท่านที่มีมุทิตาจิตที่ดีมีความประสงค์อยากให้สังคมไทยเป็นสังคมแห่งการแบ่งปัน ช่วยเหลือเกื้อกูล ดูเเลซึ่งกันเเละกัน เป็นสังคมที่น่าอยู่ ยกตัวอย่างเช่น ประชาชนในพื้นที่ที่เป็นผู้รับผิดชอบดำเนินการรื้อและสร้างบ้านให้เจ้าของบ้าน ก็มีความประสงค์ที่อยากให้คนในชุมชนได้อยู่บ้านที่มีความปลอดภัย กันแดด กันฝน มีสุขภาพกายดี สุขภาพจิตดี และอยู่เป็นร่มโพธิ์ร่มไทรของลูกหลานในพื้นที่ อีกยาวนาน ตลอดไป ดั่งที่พระบาทสมเด็จพระเจ้าอยู่หัว ทรงมีพระบรมราชปณิธานในการมุ่งหวังที่จะทำให้ประเทศชาติมั่นคง ประชาชนมีความสุข แก้ไขในสิ่งผิด สืบสานในพระราชปณิธาน ภายใต้ปรัชญาของเศรษฐกิจพอเพียง และเพราะด้วยความรัก และความจงรักภักดีที่ประชาชนมีต่อในหลวงของปวงชน ทำให้เป็นกำลังใจสำคัญที่ช่วยให้ทุกคนปลุกความเป็นจิตอาสาในตัว ลุกขึ้นมา Change for Good ทำความฝันของคุณยายที่ได้รับมอบบ้านกลายเป็นความเป็นจริง
ด้านนางพิชานันท์ เผือกผ่อง ประธานแม่บ้านมหาดไทยจังหวัดนครศรีธรรมราช กล่าวว่า ในโอกาสนี้ ชมรมแม่บ้านมหาดไทยจังหวัดนครศรีธรรมราชได้ร่วมกับจังหวัดนครศรีธรรมราช ให้คำเเนะนำการสร้างความมั่นคงทางอาหารด้วยการปลูกผักสวนครัวตามโครงการ "บ้านนี้มีรักปลูกผักกินเอง" ตามพระราชดำริของสมเด็จพระกนิษฐาธิราชเจ้า กรมสมเด็จพระเทพพระรัตนราชสุดาฯ สยามบรมราชกุมารี พร้อมร่วมรักษาสิ่งเเวดล้อมด้วยการจัดทำถังขยะเปียกลดโลกร้อนภายในครัวเรือนอีกด้วย นอกจากนี้ ภายหลังกิจกรรมดังกล่าว ผู้นำท้องที่เเละท้องถิ่นได้ร่วมกัน ประชาสัมพันธ์โครงการฯ นำทีมโดยนายอำเภอชะอวดได้ร่วมบริจาคเงินทุน จำนวน 10,000 บาท มอบให้ เพื่อให้ประธานแม่บ้านมหาดไทยได้นำไปสมทบทุนในการสร้างบ้านให้กับครัวเรือนอื่นกลุ่มเปราะบาง ที่มีความประสงค์จะได้รับการช่วยเหลือต่อไป
"ทั้งนี้ ขอความร่วมมือพี่น้องประชาชนชาวจังหวัดนครศรีธรรมราช หรือพื้นที่อื่น ๆ หากพบเห็นผู้ยากไร้ ผู้สูงอายุ ผู้ป่วยติดเตียง หรือผู้ที่ไม่สามารถช่วยเหลือตนเองได้ เเละต้องการได้รับความช่วยเหลือจากภาครัฐ ขอให้เเจ้งข้อมูลมาที่ศูนย์ดำรงธรรมจังหวัด หรือศูนย์ดำรงธรรมอำเภอ ที่สายด่วน 1567 เพื่อเจ้าหน้าที่จะได้ประสานข้อมูลเเละเร่งให้ความช่วยเหลือต่อไป ซึ่งจังหวัดนครศรีธรรมราชขอเชิญชวนพี่น้องประชาชนคนไทยทุกคนร่วมเป็นส่วนหนึ่งในการทำความดีด้วยหัวใจ เพื่อขับเคลื่อนประเทศไทยสู่ความยั่งยืนไปด้วยกัน" ผู้ว่าราชการจังหวัดนครศรีธรรมราช กล่าวในตอนท้าย

ที่มา : https://www.thaigov.go.th/news/contents/details/67309