รัฐบาลไทย-ข่าวทำเนียบรัฐบาล-ปลัด มท. ย้ำเตือนผู้ว่าฯ นายอำเภอ ทั่วประเทศ ส่งเสริมพี่น้องประชาชนทุกพื้นที่เล็งเห็นคุณค่าของต้นไม้ และร่วมเป็นหูเป็นตาสอดส่องผู้ลักลอบตัดต้นไม้โดยไม่ได้รับอนุญาต 


วันศุกร์ที่ 14 เมษายน 2566
14/04/2566
พิมพ์
ปลัด มท. ย้ำเตือนผู้ว่าฯ นายอำเภอ ทั่วประเทศ ส่งเสริมพี่น้องประชาชนทุกพื้นที่เล็งเห็นคุณค่าของต้นไม้ และร่วมเป็นหูเป็นตาสอดส่องผู้ลักลอบตัดต้นไม้โดยไม่ได้รับอนุญาต
ปลัด มท. ย้ำเตือนผู้ว่าฯ นายอำเภอ ทั่วประเทศ ส่งเสริมพี่น้องประชาชนทุกพื้นที่เล็งเห็นคุณค่าของต้นไม้ และร่วมเป็นหูเป็นตาสอดส่องผู้ลักลอบตัดต้นไม้โดยไม่ได้รับอนุญาต หากพบพฤติการณ์ผิดสังเกต ให้รีบแจ้งสายด่วน 191, 1567 หรือกำนัน ผู้ใหญ่บ้าน ในทันที
เมื่อวันที่ 13 เม.ย. 66 นายสุทธิพงษ์ จุลเจริญ ปลัดกระทรวงมหาดไทย เปิดเผยว่า กระทรวงมหาดไทย ได้รับรายงานจากนายวันชัย จันทร์พร ผู้ว่าราชการจังหวัดนครพนม กรณีพี่น้องประชาชนในพื้นที่ตำบลขามเฒ่า อำเภอเมืองนครพนม จังหวัดนครพนม ได้เข้าร้องเรียนกับศูนย์ดำรงธรรมจังหวัดนครพนม เกี่ยวกับการลักลอบตัดไม้พะยูงที่อยู่ในพื้นที่ของโรงเรียนบ้านนาหลวง ตำบลท่าค้อ อำเภอเมืองนครพนม จังหวัดนครพนม ซึ่งท่านผู้ว่าราชการจังหวัดนครพนมได้เรียกประชุมหน่วยงานที่เกี่ยวข้อง พร้อมลงพื้นที่ตรวจสอบข้อเท็จจริงด้วยตนเอง
นายสุทธิพงษ์ จุลเจริญ ปลัดกระทรวงมหาดไทย กล่าวว่า สำหรับมาตรการแก้ไขปัญหาในกรณีนี้ นายวันชัย จันทร์พร ผู้ว่าราชการจังหวัดนครพนม ได้สั่งการให้ นายอภิชัย ทำมาน ผู้อำนวยการสำนักงานเขตพื้นที่ประถมศึกษานครพนม เขต 1 ตั้งคณะกรรมการตรวจสอบข้อเท็จจริงประเด็นที่เกี่ยวข้อง และรายงานให้ผู้ว่าราชการจังหวัดทราบโดยเร็ว พร้อมทั้งให้หน่วยงานที่เกี่ยวข้องขนย้ายไม้พะยูงที่ถูกตัดโค่นลงแล้ว นำไปเก็บรักษาไว้ที่มณฑลทหารบกที่ 210 และให้ฝ่ายปกครองบูรณาการร่วมกับเจ้าหน้าที่ตำรวจ และชุดรักษาความปลอดภัยหมู่บ้าน (ชรบ.) ดูแลรักษาไม้พะยูงส่วนที่เหลือและส่วนที่ยังไม่ได้ตัดโค่นในพื้นที่โรงเรียนบ้านนาหลวง จนกว่าจะมีการดำเนินงานเคลื่อนย้ายไม้พะยูงทั้งหมด
นายสุทธิพงษ์ จุลเจริญ ปลัดกระทรวงมหาดไทย กล่าวเพิ่มเติมว่า กระทรวงมหาดไทยได้ย้ำเตือนไปยังผู้ว่าราชการจังหวัดทุกจังหวัด และนายอำเภอทั้ง 878 อำเภอ ได้กำชับให้กลไกในระดับพื้นที่ ทั้งทีมอำเภอ ที่เป็นทีมที่เป็นทางการ คือ ข้าราชการ กำนัน ผู้ใหญ่บ้าน คณะกรรมการหมู่บ้าน ผู้บริหารองค์กรปกครองส่วนท้องถิ่น และทีมจิตอาสา คือ ภาคีเครือข่ายในพื้นที่ อาสาสมัครต่าง ๆ รวมถึงทีมตำบล และทีมหมู่บ้าน ได้ช่วยกันประชาสัมพันธ์เสริมสร้างความรับรู้ความร่วมมือของพี่น้องประชาชนผ่านช่องทางสื่อสารในความรับผิดชอบทุกชนิด เพื่อให้พี่น้องประชาชนได้ร่วมเป็นเป็นหูเป็นตาดูแลรักษาต้นไม้ในพื้นที่สาธารณะ พื้นที่ป่าไม้ และสถานที่ราชการ ที่ตั้งอยู่ในพื้นที่หมู่บ้าน ตำบล อำเภอ จังหวัด เพื่อป้องกันผู้ไม่หวังดีกระทำความผิดด้วยการฉกฉวยโอกาสลักลอบตัดไม้ซึ่งถือเป็นทรัพยากรธรรมชาติที่สำคัญของประเทศชาติ โดยหากพบเห็นพฤติการณ์ผิดสังเกต ขอให้ได้รีบแจ้งสายด่วนสำนักงานตำรวจแห่งชาติ 191 สายด่วนศูนย์ดำรงธรรม 1567 หรือผู้ใหญ่บ้าน กำนัน ปลัดอำเภอ นายอำเภอ โดยทันที
“นอกจากนี้ ได้เน้นย้ำให้ทุกจังหวัด อำเภอ ได้รณรงค์ส่งเสริมให้พี่น้องประชาชนได้ร่วมกันทำกิจกรรมเสริมสร้างความรัก ความอบอุ่น ความสามัคคีในครอบครัว ในชุมชน หมู่บ้าน ด้วยการจูงมือลูกหลาน สมาชิกในครอบครัว ลงแขกปลูกต้นไม้ชนิดต่าง ๆ ในบริเวณบ้านพัก บริเวณพื้นที่สาธารณะในชุมชน เพื่อเพิ่มพื้นที่สีเขียว เพิ่มความสดชื่น ความร่มเย็นให้กับพื้นที่ ให้กับโลกใบเดียวนี้ เพื่อเป็นส่วนหนึ่งในการลดภาวะโลกร้อน และทำให้เกิดกิจกรรมดี ๆ อันจะทำให้ลูกหลานในอนาคตได้มีชีวิตในอากาศที่ไม่เป็นมลพิษ ได้อยู่ในสภาพแวดล้อมที่ร่มเย็นอย่างยั่งยืน” ปลัด มท. กล่าวในช่วงท้าย

ที่มา : https://www.thaigov.go.th/news/contents/details/67307