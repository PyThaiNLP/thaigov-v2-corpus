รัฐบาลไทย-ข่าวทำเนียบรัฐบาล-รฟท. แจ้งปรับแผนการเดินรถ ในเส้นทางสายใต้ 


วันเสาร์ที่ 15 เมษายน 2566
รฟท. แจ้งปรับแผนการเดินรถ ในเส้นทางสายใต้
ช่วงระหว่างสถานียะลา - ไม้แก่นเป็นการชั่วคราว
นายเอกรัช ศรีอาระยันพงษ์ ผู้อำนวยการศูนย์ประชาสัมพันธ์ การรถไฟแห่งประเทศไทย (รฟท.) เปิดเผยว่า เมื่อวันที่ 14 เมษายน 2566 เวลา 19.55 – 22.00 น. รฟท. ได้รับแจ้งเหตุมีกลุ่มคนร้ายไม่ทราบจำนวนใช้อาวุธปืนและระเบิดลอบยิงเข้าใส่สถานีรถไฟและฐานปฏิบัติการหน่วยปฏิบัติการพิเศษในพื้นที่จังหวัดชายแดนใต้ที่สถานีปัตตานี วัดช้างให้ ยะลา รือเสาะ เจาะไอร้อง จากการตรวจสอบไม่มีผู้ได้รับบาดเจ็บหรือเสียชีวิต จากเหตุการณ์ดังกล่าวทำให้อาคารสถานี และสะพาน รวมถึงทางรถไฟได้รับความเสียหาย ซึ่งขณะนี้อยู่ระหว่างรอข้อมูลจากหน่วยงานความมั่นคงที่เข้าไปตรวจสอบบริเวณจุดเกิดเหตุ
จากเหตุการณ์ที่เกิดขึ้น รฟท. จึงมีความจำเป็นต้องปรับเปลี่ยนแผนการเดินรถ ในระหว่างวันที่ 15 - 16 เมษายน 2566 ดังนี้
1. ขบวนรถด่วนพิเศษที่ 37/38 สถานีกลางกรุงเทพอภิวัฒน์ - สุไหงโกลก - สถานีกลางกรุงเทพอภิวัฒน์ มีเดินเฉพาะ สถานีกลางกรุงเทพอภิวัฒน์ - ยะลา - สถานีกลางกรุงเทพอภิวัฒน์ และขนถ่ายผู้โดยสารทางรถยนต์จากยะลา - สุไหงโกลก
2. ขบวนรถเร็วที่ 171/172 สถานีกลางกรุงเทพอภิวัฒน์ - สุไหงโกลก - สถานีกลางกรุงเทพอภิวัฒน์ มีเดินเฉพาะ สถานีกลางกรุงเทพอภิวัฒน์ - ยะลา - สถานีกลางกรุงเทพอภิวัฒน์ และขนถ่ายผู้โดยสารทางรถยนต์ จากยะลา - รามัน - ยะลา เพื่อเดินทางต่อโดยขบวนรถไฟจากรามัน - สุไหงโกลก - รามัน
3. ขบวนรถท้องถิ่นที่ 447/448 สุราษฎร์ธานี - สุไหงโกลก - สุราษฎร์ธานี มีเดินเฉพาะช่วง สุราษฎร์ธานี - ชุมทางหาดใหญ่ - สุราษฎร์ธานี และ รามัน - สุไหงโกลก - รามัน
4. ขบวนรถท้องถิ่นที่ 451/452 นครศรีธรรมราช - สุไหงโกลก - นครศรีธรรมราช มีเดินเฉพาะช่วง นครศรีธรรมราช – ยะลา - นครศรีธรรมราช
5. ขบวนรถท้องถิ่นที่ 463/464 พัทลุง - สุไหงโกลก - พัทลุง มีเดินเฉพาะช่วง พัทลุง - ยะลา - พัทลุง
6. ขบวนรถพิเศษขนส่งสินค้าที่ 985/986 กรุงเทพ - สุไหงโกลก - กรุงเทพ มีเดินเฉพาะ กรุงเทพ - ยะลา - กรุงเทพ
7. ขบวนรถท้องถิ่นที่ 453/454 ยะลา - สุไหงโกลก - ยะลา ไม่มีเดิน
สำหรับประชาชนที่ซื้อตั๋วโดยสารล่วงหน้าของขบวนรถดังกล่าว หากไม่ประสงค์จะเดินทาง สามารถติดต่อขอคืนเงินค่าตั๋วโดยสารได้ที่สถานีรถไฟทุกแห่งทั่วประเทศ หรือสอบถามข้อมูลเพิ่มเติมได้ที่ศูนย์บริการลูกค้าสัมพันธ์ หมายเลขโทรศัพท์ 1690 ตลอด 24 ชั่วโมง หรือเฟซบุ๊ก แฟนเพจ ทีมพีอาร์การรถไฟแห่งประเทศไทย

ที่มา : https://www.thaigov.go.th/news/contents/details/67313