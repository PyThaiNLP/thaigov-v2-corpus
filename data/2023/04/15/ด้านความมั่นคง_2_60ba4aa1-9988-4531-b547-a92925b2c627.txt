รัฐบาลไทย-ข่าวทำเนียบรัฐบาล-ปลัด มท. เผยผู้ว่าฯ ทั่วประเทศ นำพี่น้องประชาชน ร่วมเสริมสร้างสิริมงคลต้อนรับปีใหม่ไทย 2566 ด้วยความสุขความอบอุ่น พร้อมกำชับทุกหน่วยงานในพื้นที่อำนวยความสะดวกการสัญจร บังคับใช้ก.ม.


วันศุกร์ที่ 14 เมษายน 2566
14/04/2566
พิมพ์
ปลัด มท. เผยผู้ว่าฯ ทั่วประเทศ นำพี่น้องประชาชน ร่วมเสริมสร้างสิริมงคลต้อนรับปีใหม่ไทย 2566 ด้วยความสุขความอบอุ่น พร้อมกำชับทุกหน่วยงานในพื้นที่อำนวยความสะดวกการสัญจร บังคับใช้ก.ม.
ปลัดมหาดไทยเผยผู้ว่าฯ ทั่วประเทศ นำพี่น้องประชาชน ร่วมเสริมสร้างสิริมงคลต้อนรับปีใหม่ไทย 2566 ด้วยความสุข ความอบอุ่น พร้อมกำชับทุกหน่วยงานในพื้นที่อำนวยความสะดวกการสัญจร บังคับใช้กฎหมายเข้ม เพื่อดูแลความปลอดภัยพี่น้องประชาชน
ปลัดมหาดไทยเผยผู้ว่าฯ ทั่วประเทศ นำพี่น้องประชาชน ร่วมเสริมสร้างสิริมงคลต้อนรับปีใหม่ไทย 2566 ด้วยความสุข ความอบอุ่น พร้อมกำชับทุกหน่วยงานในพื้นที่อำนวยความสะดวกการสัญจร บังคับใช้กฎหมายเข้ม เพื่อดูแลความปลอดภัยพี่น้องประชาชน และสำหรับกรุงเทพมหานครและพื้นที่ 58 จังหวัด ให้เตรียมพร้อมรับมือสถานการณ์ภัยจากพายุฤดูร้อนช่วง 15-16 เม.ย. นี้
เมื่อวันที่ 13 เม.ย. 66 นายสุทธิพงษ์ จุลเจริญ ปลัดกระทรวงมหาดไทย เปิดเผยว่า เนื่องในวันสงกรานต์ ประจำปี 2566 ซึ่งพี่น้องประชาชนคนไทยรวมถึงนักท่องเที่ยวต่างเดินทางเพื่อร่วมเฉลิมฉลอง ร่วมรดน้ำดำหัวผู้ใหญ่ และเล่นสาดน้ำ เข้าวัดทำบุญกันตามประเพณี เป็นบุญครั้งใหญ่ประจำปีของคนไทย ซึ่งตั้งแต่ช่วงเช้าวันนี้ ท่านผู้ว่าราชการจังหวัด ทั้ง 76 จังหวัด ท่านนายอำเภอทั้ง 878 อำเภอ รวมถึงผู้บริหารองค์กรปกครองส่วนท้องถิ่น ได้ร่วมกับพี่น้องประชาชนในทุกพื้นที่ จัดกิจกรรมวันสงกรานต์ ประจำปี 2566 อย่างคึกคัก โดยมีพี่น้องประชาชน และนักท่องเที่ยวทั้งชาวไทย และชาวต่างประเทศ เดินทางไปร่วมกิจกรรมในสถานที่จัดงานทุกพื้นที่อย่างเนืองแน่น อาทิ
จังหวัดพระนครศรีอยุธยา ที่หน้าสำนักงานเทศบาลนครพระนครศรีอยุธยา นายนิวัฒน์ รุ่งสาคร ผู้ว่าราชการจังหวัดพระนครศรีอยุธยา พร้อมด้วยนางวัชราภรณ์ รุ่งสาคร นายกเหล่ากาชาดจังหวัดและประธานแม่บ้านมหาดไทยจังหวัดพระนครศรีอยุธยา เป็นประธานเปิดงานสงกรานต์นครกรุงเก่า ประจำปี 2566 จัดโดยเทศบาลนครพระนครศรีอยุธยา โดยมี ว่าที่ร้อยตรี สมทรง สรรพโกศลกุล นายกเทศมนตรีเทศบาลนครพระนครศรีอยุธยา คณะผู้บริหาร สมาชิกสภาเทศบาล และได้รับเกียรติจาก พล.ต.ต.ชยานนท์ มีสติ ผู้บังคับการตำรวจภูธรจังหวัดพระนครศรีอยุธยา หัวหน้าส่วนราชการ และประชาชน ร่วมกิจกรรม
จังหวัดสุราษฎร์ธานี ที่ลานอเนกประสงค์ หน้าวัดกลางเก่า ริมแม่น้ำตาปี เขตเทศบาลนครสุราษฎร์ธานี นายวิชวุทย์ จินโต ผู้ว่าราชการจังหวัดสุราษฎร์ธานี พร้อมด้วยนางอุรสา จินโต นายกเหล่ากาชาดจังหวัดและประธานแม่บ้านมหาดไทยจังหวัดสุราษฎร์ธานี นำรองผู้ว่าราชการจังหวัด หัวหน้าส่วนราชการ ผู้บริหารองค์กรปกครองส่วนท้องถิ่น และพุทธศาสนิกชนชาวจังหวัดสุราษฎร์ธานี ร่วมพิธีทำบุญตักบาตรเนื่องในวันสงกรานต์ ปี 2566 โดยได้รับเมตตาจากพระธรรมวิมลโมลี เจ้าคณะภาค 16 เจ้าอาวาสวัดไตรธรรมาราม พระอารามหลวง เป็นประธานฝ่ายสงฆ์ เพื่อความเป็นสิริมงคลแก่ประชาชนชาวสุราษฎร์ธานี ต้อนรับวันปีใหม่ของไทย และร่วมกันอนุรักษ์สืบสานประเพณีอันดีงาม สืบไป
จังหวัดบึงกาฬ ที่บริเวณที่ว่าการอำเภอศรีวิไล นายนฤชา โฆษาศิวิไลซ์ ผู้ว่าราชการจังหวัดบึงกาฬ เป็นประธานเปิดงานประเพณี มหาสงกรานต์อำเภอศรีวิไล ปี 2566 จังหวัดบึงกาฬ โดยมี นายนพดล จอมเพชร ปลัดจังหวัดบึงกาฬ นายกริชชัย ศิลปรายะ ท้องถิ่นจังหวัดบึงกาฬ นายวรวุฒิ จันทร์สว่าง นายอำเภอศรีวิไล ผู้บริหารองค์กรปกครองส่วนท้องถิ่น กำนัน ผู้ใหญ่บ้าน และพี่น้องประชาชน เข้าร่วมงานกว่า 5,000 คน
จังหวัดนครสวรรค์ ที่บริเวณหน้าสำนักงานเทศบาลนครนครสวรรค์ นายชยันต์ ศิริมาศ ผู้ว่าราชการจังหวัดนครสวรรค์ เป็นประธานเปิดงาน “สืบสานสงกรานต์วิถีไทย ร่วมสานใจสู่สากล บูรณาการร่วมกับโครงการงานวันผู้สูงอายุและวันแห่งครอบครัว” โดยมี นายกเหล่ากาชาดจังหวัดนครสวรรค์ รองผู้ว่าราชการจังหวัดนครสวรรค์ นายกเทศมนตรีนครนครสวรรค์ หัวหน้าส่วนราชการ และประชาชน เข้าร่วมตักบาตรข้าวสาร อาหารแห้งแก่พระภิกษุ สามเณร จำนวน 99 รูป เพื่อความเป็นสิริมงคลในชีวิต และรดน้ำขอพรผู้หลักผู้ใหญ่ เนื่องในวันสงกรานต์และวันขึ้นปีใหม่ไทย ประจำปี 2566 โดยบรรยากาศเป็นไปด้วยความอบอุ่น และสนุกสนาน
จังหวัดลำปาง ที่บริเวณข่วงนคร ห้าแยกหอนาฬิกา เขตเทศบาลนครลำปาง นายชัชวาลย์ ฉายะบุตร ผู้ว่าราชการจังหวัดลำปาง เป็นประธานพิธีทำบุญตักบาตรเนื่องในโอกาสวันขึ้นปีใหม่เมืองนครลำปาง โดยได้รับเมตตาจาก พระจินดารัตนาภรณ์ เจ้าคณะจังหวัดลำปาง กล่าวสัมโมทนียกถาอวยพรปีใหม่ โดยมีประชาชนทุกหมู่เหล่าได้ร่วมกันทำบุญตักบาตรในวันปีใหม่เมืองแบบล้านนา โดยตักบาตรข้าวสารอาหารแห้ง ถวายแด่พระภิกษุสงฆ์สามเณร จำนวน 200 รูป นับเป็นการเริ่มต้นสิ่งใหม่ ๆ ในชีวิต ถือเป็นสิริมงคลแก่ตนเองและครอบครัว
จังหวัดเพชรบุรี ที่บริเวณภายในพระวิหารคด รอบองค์พระปรางค์ 5 ยอด วัดมหาธาตุ วรวิหาร เขตเทศบาลเมืองเพชรบุรี นายณัฏฐชัย นำพูลสุขสันติ์ ผู้ว่าราชการจังหวัดเพชรบุรี เป็นประธานพิธีทำบุญตักบาตรเนื่องในวันสงกรานต์ 2566 โดยได้รับเมตตาจาก พระครูวาทีวรวัฒน์ เจ้าอาวาสวัดมหาธาตุ วรวิหาร นำพระภิกษุสงฆ์ สามเณร รับบิณฑบาต โดยมี รองผู้ว่าราชการจังหวัดเพชรบุรี ข้าราชการ ทหาร ตำรวจ และประชาชนร่วมทำบุญตักบาตร และร่วมปล่อยปลา ณ ท่าน้ำโรงเรียนสุวรรณรังสฤษฏ์วิทยาลัย พร้อมอัญเชิญหลวงพ่อศักดิ์สิทธิ์ น้อมนำบุญให้ประชาชนสักการะ แห่รอบเมืองเพชรบุรี
จังหวัดนครศรีธรรมราช นายอภินันท์ เผือกผ่อง ผู้ว่าราชการจังหวัดนครศรีธรรมราช พร้อมด้วยนางพิชานันท์ เผือกผ่อง ประธานแม่บ้านมหาดไทยจังหวัดนครศรีธรรมราช ดร.กณพ เกตุชาติ นายกเทศมนตรีนครนครศรีธรรมราช ส่วนราชการ หน่วยงานภาครัฐ ภาคเอกชน และพี่น้องประชาชนจำนวนมาก ร่วมแต่งกายด้วยชุดไทยพื้นถิ่นเมืองนครสีสันสดใสสวยงาม ร่วมอัญเชิญพระพุทธสิหิงค์ประดิษฐานบนบุษบกชั่วคราว จัดขบวนแห่อย่างยิ่งใหญ่ โดยมีช้าง จำนวน 4 เชือก ร่วมขบวนออกแห่แหนไปตามถนนราชดำเนิน ซึ่งเป็นถนนสายหลักที่พาดผ่านใจกลางเมืองนครศรีธรรมราช อัญเชิญไปประดิษฐานที่ปะรำพิธีบุษบกชั่วคราว ที่สนามหน้าเมืองนครศรีธรรมราช เพื่อประกอบพิธีสมโภช โดยได้รับเมตตาจากพระสงฆ์ทรงสมณศักดิ์และเกจิชื่อดังของเมืองนคร พร้อมโปรยทานกัลปพฤกษ์
นอกจากนี้ นายสุทธิพงษ์ จุลเจริญ ปลัดกระทรวงมหาดไทย ยังได้กล่าวถึงข้อมูลสถิติอุบัติเหตุทางถนนประจำวันที่ 12 เม.ย. 66 ซึ่งเป็นวันที่ 2 ของการรณรงค์ “ชีวิตวิถีใหม่ ขับขี่อย่างปลอดภัย ไร้อุบัติเหตุ” เกิดอุบัติเหตุ 339 ครั้ง ผู้เสียชีวิต 36 ราย ผู้บาดเจ็บ 330 คน สาเหตุที่ทำให้เกิดอุบัติเหตุสูงสุด ได้แก่ ขับรถเร็วเกินกำหนด ร้อยละ 41.30 ตัดหน้ากระชั้นชิด ร้อยละ 22.12 โดยยานพาหนะที่เกิดอุบัติเหตุสูงสุด ได้แก่ รถจักรยานยนต์ ร้อยละ 83.97 ส่วนใหญ่เกิดบนถนนในเขต อบต./หมู่บ้าน ร้อยละ 37.17 ถนนกรมทางหลวง ร้อยละ 36.28 บริเวณจุดเกิดเหตุเป็นทางตรง ร้อยละ 81.42 ช่วงเวลาที่เกิดอุบัติเหตุสูงสุด ได้แก่ ช่วงเวลา 19.01 – 20.00 น. ร้อยละ 11.75 ผู้บาดเจ็บและเสียชีวิตอยู่ในช่วงอายุ 20 – 29 ปี ร้อยละ 19.13 และสรุปสถิติอุบัติเหตุทางถนนสะสม 2 วัน (วันที่ 11 – 12เม.ย.66) เกิดอุบัติเหตุรวม 618 ครั้ง ผู้เสียชีวิต 63 ราย ผู้บาดเจ็บ 618 คน ซึ่งกระทรวงมหาดไทย โดยกรมป้องกันและบรรเทาสาธารณภัย ได้เน้นย้ำให้ผู้ว่าราชการจังหวัดทุกจังหวัด ในฐานะผู้อำนวยการศูนย์อำนวยการความปลอดภัยทางถนนจังหวัด ได้กำชับนายอำเภอ ตลอดจนผู้บริหารองค์กรปกครองส่วนท้องถิ่น ในฐานะผู้อำนวยการศูนย์ปฏิบัติการความปลอดภัยทางถนน ได้บูรณาการเจ้าหน้าที่ตำรวจและหน่วยงานที่เกี่ยวข้อง ตลอดจนอาสาสมัครในพื้นที่ เข้มงวดกวดขันการปฏิบัติตามกฎหมายจราจร ตรวจวัดระดับแอลกอฮอล์อย่างเข้มข้น และให้ฝ่ายปกครองได้เข้มงวดการจำหน่ายเครื่องดื่มแอลกอฮอล์ ไม่ให้มีการลักลอบจำหน่ายเกินเวลาที่กฎหมายกำหนดและลักลอบจำหน่ายให้กับเด็กอายุต่ำกว่าเกณฑ์ที่กฎหมายกำหนด และในด้านความปลอดภัยของการจัดงาน ขอให้ร่วมกับองค์กรปกครองส่วนท้องถิ่นและผู้จัดงานดูแลบริเวณสถานที่จัดงาน พื้นที่ท่องเที่ยว พื้นที่เล่นน้ำสงกรานต์ และเส้นทางโดยรอบพื้นที่โซนนิ่งเป็นพิเศษ เฝ้าระวังผู้ขับขี่ที่มีพฤติกรรมเสี่ยงดื่มแล้วขับและขับรถเร็ว โดยเฉพาะกลุ่มผู้ขับขี่รถจักรยานยนต์เล่นน้ำที่ไม่สวมหมวกนิรภัย และรถกระบะบรรทุกคนเล่นน้ำ เพื่อลดปัจจัยเสี่ยงที่นำไปสู่การเกิดอุบัติเหตุโดยเฉพาะจุดเสี่ยงเกิดอุบัติเหตุบ่อยครั้ง
และในช่วงท้าย นายสุทธิพงษ์ จุลเจริญ ปลัดกระทรวงมหาดไทย ได้กล่าวเพิ่มเติมว่า กระทรวงมหาดไทย โดยกรมป้องกันและบรรเทาสาธารณภัย ในฐานะกองอำนวยการป้องกันและบรรเทาสาธารณภัยกลาง (กอปภ.ก.) ได้ติดตามสภาวะอากาศและพิจารณาปัจจัยเสี่ยง ร่วมกับกรมอุตุนิยมวิทยา พบว่าบริเวณความกดอากาศสูงกำลังปานกลาง จากสาธารณรัฐประชาชนจีน จะแผ่ลงมาปกคลุมภาคตะวันออกเฉียงเหนือและทะเลจีนใต้ ทำให้มีลมใต้และลมตะวันออกเฉียงใต้ พัดนำความชื้นจากอ่าวไทยและทะเลจีนใต้เข้ามาปกคลุมประเทศไทยตอนบน
ในขณะที่ประเทศไทยมีอากาศร้อนถึงร้อนจัด ทำให้จะมีพายุฤดูร้อนเกิดขึ้น มีลักษณะพายุฝนฟ้าคะนอง ลมกระโชกแรง และลูกเห็บตก รวมถึงอาจมีฟ้าผ่าเกิดขึ้นได้บางพื้นที่ โดยมีพื้นที่เฝ้าระวังสถานการณ์พายุฝนฟ้าคะนองและลมกระโชกแรง ระหว่างวันที่ 15 – 16 เม.ย. 66 นี้ ในพื้นที่กรุงเทพมหานคร และ 58 จังหวัด ภาคเหนือ 14 จังหวัด ได้แก่ แม่ฮ่องสอน เชียงใหม่ ลำพูน ลำปาง แพร่ อุตรดิตถ์ สุโขทัย ตาก พิษณุโลก กำแพงเพชร พิจิตร เพชรบูรณ์ นครสวรรค์ และอุทัยธานี ภาคตะวันออกเฉียงเหนือ 20 จังหวัด ได้แก่ เลย หนองบัวลำภู อุดรธานี หนองคาย บึงกาฬ สกลนคร นครพนม ชัยภูมิ ขอนแก่น กาฬสินธุ์ มุกดาหาร มหาสารคาม ร้อยเอ็ด ยโสธร อำนาจเจริญ นครราชสีมา บุรีรัมย์ สุรินทร์ ศรีสะเกษ และอุบลราชธานี และภาคกลาง 24 จังหวัด ได้แก่ ชัยนาท สิงห์บุรี อ่างทอง ลพบุรี สระบุรี สุพรรณบุรี พระนครศรีอยุธยา กาญจนบุรี ราชบุรี นนทบุรี ปทุมธานี นครปฐม สมุทรปราการ สมุทรสาคร สมุทรสงคราม นครนายก ปราจีนบุรี สระแก้ว ฉะเชิงเทรา ชลบุรี ระยอง จันทบุรี ตราด และเพชรบุรี จึงได้เน้นย้ำผู้ว่าราชการจังหวัด และนายอำเภอในพื้นที่จังหวัด เตรียมพร้อมรับมือสถานการณ์ภัย โดยจัดเจ้าหน้าที่เฝ้าระวังและติดตามสถานการณ์อย่างใกล้ชิดตลอด 24 ชั่วโมง พร้อมจัดทีมปฏิบัติการและเครื่องจักรกลด้านสาธารณภัยเข้าประจำพื้นที่เสี่ยงเพื่อเตรียมพร้อมเผชิญเหตุและให้การช่วยเหลือประชาชนได้ทันที รวมถึงแจ้งเตือนประชาชนที่อยู่ในพื้นที่เสี่ยงภัยทราบล่วงหน้า เพื่อเตรียมความพร้อมรับมือสถานการณ์ภัยที่อาจเกิดขึ้นและระมัดระวังอันตรายจากฝนฟ้าคะนอง ลมกระโชกแรง พร้อมทั้งสร้างการรับรู้แจ้งไปยังพี่น้องประชาชนผ่านทุกช่องทางสื่อสาร ขอให้ติดตามสภาพอากาศและข้อมูลข่าวสารจากทางราชการอย่างใกล้ชิด และขณะเกิดพายุฤดูร้อนให้หลีกเลี่ยงการอยู่ในที่โล่งแจ้ง ใต้ต้นไม้ใหญ่ สิ่งก่อสร้าง และป้ายโฆษณาที่ไม่แข็งแรง รวมถึงระวังอันตรายจากฟ้าผ่า สำหรับเกษตรกรควรป้องกันผลิตผลทางการเกษตรที่อาจได้รับความเสียหาย พร้อมเน้นย้ำหมายเลขสายด่วนนิรภัย โทร. 1784 เพื่อให้พี่น้องประชาชนใช้แจ้งเหตุขอความช่วยเหลือ และหน่วยงานสามารถเข้าช่วยเหลืออย่างทันท่วงที

ที่มา : https://www.thaigov.go.th/news/contents/details/67308