รัฐบาลไทย-ข่าวทำเนียบรัฐบาล-นายกฯ ให้กำลังใจอวยพรคณะนักกีฬาทีมชาติไทย-เจ้าหน้าที่ ประสบความสำเร็จในการแข่งขันซีเกมส์ ครั้งที่ 32 นำชื่อเสียงความภาคภูมิใจมาสู่ประเทศ


วันพุธที่ 26 เมษายน 2566
26/04/2566
พิมพ์
นายกฯ ให้กำลังใจอวยพรคณะนักกีฬาทีมชาติไทย-เจ้าหน้าที่ ประสบความสำเร็จในการแข่งขันซีเกมส์ ครั้งที่ 32 นำชื่อเสียงความภาคภูมิใจมาสู่ประเทศ
นายกฯ ให้กำลังใจอวยพรคณะนักกีฬาทีมชาติไทย-เจ้าหน้าที่ ประสบความสำเร็จในการแข่งขันซีเกมส์ ครั้งที่ 32 นำชื่อเสียงความภาคภูมิใจมาสู่ประเทศ
นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า วันนี้ (26 เม.ย.66) เวลา 09.30 น. ณ ตึกสันติไมตรี (หลังนอก) ทำเนียบรัฐบาล พลเอก วิชญ์ เทพหัสดิน ณ อยุธยา เลขาธิการคณะกรรมการโอลิมปิคแห่งประเทศไทย ในพระบรมราชูปถัมภ์ นำคณะนักกีฬาทีมชาติไทย ผู้ฝึกสอน และเจ้าหน้าที่ กว่า 300 คน ที่จะเดินทางไปร่วมการแข่งขันกีฬาซีเกมส์ ครั้งที่ 32 ณ ราชอาณาจักรกัมพูชา ระว่างวันที่ 5 – 17 พฤษภาคม 2566 เข้าพบพลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เพื่อรับโอวาทเพื่อเป็นขวัญกำลังใจก่อนเข้าร่วมการแข่งขันกีฬาซีเกมส์ ครั้งที่ 32
นายกรัฐมนตรี กล่าวรู้สึกยินดีที่ได้มาพบปะและต้อนรับคณะนักกีฬา ผู้ฝึกสอน และเจ้าหน้าที่ทุกคน ที่จะเดินทางไปเข้าร่วมการแข่งขันกีฬาซีเกมส์ ครั้งที่ 32 ณ ราชอาณาจักรกัมพูชา พร้อมกล่าวแสดงความยินดีกับนักกีฬาไทยที่เป็นตัวแทนประเทศไทยไปร่วมการแข่งขันกีฬาซีเกมส์ในครั้งนี้ ซึ่งได้แสดงถึงความสามารถด้านกีฬาจนเป็นที่ประจักษ์ การได้รับคัดเลือกให้เป็นตัวแทนของชาติไทยไปร่วมการแข่งขันกีฬา ถือเป็นความภาคภูมิใจแก่ตนเอง ครอบครัว และประเทศชาติ นอกจากจะเป็นการเพิ่มพูนประสบการณ์และทักษะเชิงกีฬาแล้ว ยังมีโอกาสได้ทำหน้าที่เป็นทูตวัฒนธรรมของประเทศไทย เพื่อนำความเป็นไทยไปเผยแพร่แก่นานาประเทศอีกด้วย
พร้อมกันนี้ นายกรัฐมนตรี กล่าวในฐานะรัฐบาลและคนไทยทุกคน ขอเป็นกำลังใจให้คณะนักกีฬาไทย ผู้ฝึกสอน รวมถึงผู้ที่เกี่ยวข้องทุกคน ขอให้ทำหน้าที่อย่างเต็มความสามารถ ปฏิบัติตามกฎ กติกา มารยาทของการแข่งขัน รู้แพ้ รู้ชนะ รู้อภัย มีน้ำใจเป็นนักกีฬา เคารพกติกา และระลึกเสมอว่า การแข่งขันกีฬาเป็นการเชื่อมสัมพันธไมตรีและสร้างมิตรภาพระหว่างกัน ซึ่งเป็นเรื่องสำคัญที่จะทำให้การแข่งขันเป็นไปอย่างราบรื่นและประทับอยู่ในความทรงจำของทุกคนตลอดไป โดยนายกรัฐมนตรีจะติดตามให้กำลังใจในการแข่งขันของคณะนักกีฬาทีมชาติไทยอย่างใกล้ชิด สิ่งสำคัญคือการเตรียมความพร้อมด้านจิตใจเข้มแข็งควบคู่กับการพัฒนาร่างกายให้แข็งแรง เพื่อให้การแข่งขันกีฬานำไปสู่ชัยชนะ และขออวยพรให้ทุกคนได้รับเหรียญรางวัลในแต่ละประเภทกีฬาจำนวนมากเพิ่มขึ้นตามที่มุ่งหวังและตั้งใจไว้ อย่างไรก็ตามภายหลังการแข่งขันเสร็จสิ้นและกลับมาประเทศไทยขอให้ทุกคนได้นำสิ่งต่าง ๆ มาทบทวนเพื่อพัฒนาทักษะด้านกีฬาของตนเองให้ดียิ่งขึ้นเพื่อเตรียมพร้อมในการเข้าร่วมการแข่งขันในระดับต่าง ๆ ทั้งระดับประเทศ ระดับภูมิภาคและระดับโลกต่อไป
สำหรับการเข้าร่วมการแข่งขันกีฬาซีเกมส์ ครั้งที่ 32 ครั้งนี้ รัฐบาลได้อนุมัติเงินสนับสนุนการไปแข่งขันเป็นจำนวนรวม 271 ล้านบาท โดยมีนักกีฬาเข้าร่วมการแข่งขัน จำนวน 36 ชนิดกีฬา และ 1 กีฬาสาธิต จำนวนนักกีฬา 846 คน เป็นนักกีฬาชาย 360 คน นักกีฬาหญิง 486 คน และเจ้าหน้าที่ที่เกี่ยวข้อง ประกอบด้วยเจ้าหน้าที่ประจำทีมกีฬา 299 คน ผู้ตัดสิน 75 คน ทีมแพทย์ 30 คน หัวหน้าคณะ รองหัวหน้านักกีฬา และเจ้าหน้าที่ประจำกองอำนวยการ 22 คน รวมเป็นนักคณะนักกีฬาและเจ้าหน้าที่ทั้งสิ้น 1,276 คน โดยคณะนักกีฬาและเจ้าหน้าที่ทุกคนยืนยันจะปฏิบัติหน้าที่ของตนอย่างเต็มความสามารถเพื่อนำเกียรติยศ ชื่อเสียงมามอบให้แก่ประเทศชาติและประชาชนชาวไทย

ที่มา : https://www.thaigov.go.th/news/contents/details/67672