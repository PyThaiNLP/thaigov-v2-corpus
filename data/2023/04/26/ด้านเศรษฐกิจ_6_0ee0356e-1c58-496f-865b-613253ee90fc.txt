รัฐบาลไทย-ข่าวทำเนียบรัฐบาล-กรมทางหลวงชนบท ชวนเช็กอินริมชายฝั่งทะเล ชมโลมาบริเวณ “สะพานแดง” บนถนนสาย สค.5036 จังหวัดสมุทรสาคร


วันพุธที่ 26 เมษายน 2566
กรมทางหลวงชนบท ชวนเช็กอินริมชายฝั่งทะเล ชมโลมาบริเวณ “สะพานแดง” บนถนนสาย สค.5036 จังหวัดสมุทรสาคร
สนับสนุนการท่องเที่ยวภายในประเทศ กระจายรายได้สู่ชุมชนอย่างยั่งยืน
กรมทางหลวงชนบท (ทช.) กระทรวงคมนาคม เชิญชวนประชาชนเดินทางท่องเที่ยวเช็กอินบนถนนทางหลวงชนบทสาย สค.5036 จังหวัดสมุทรสาคร ท่ามกลางบรรยากาศของป่าชายเลนที่อุดมสมบูรณ์ พร้อมถ่ายภาพพระอาทิตย์ตกดินและชมวิถีชีวิตของสัตว์น้ำบริเวณ “สะพานแดง” สถานที่ท่องเที่ยวชื่อดังของจังหวัด เพื่อสนับสนุนการท่องเที่ยวภายในประเทศและการกระจายรายได้สู่ชุมชนอย่างยั่งยืน
จุดเช็กอินสะพานแดง เป็นอีกหนึ่งสถานที่ที่แสดงถึงสัญลักษณ์ว่าผู้มาเยือนได้เดินทางมาถึงจังหวัดสมุทรสาครแล้ว จุดนี้ต้องถ่ายรูปเช็กอินเพื่อชวนให้คนมาตามรอย ทช. จะนำนักท่องเที่ยวเข้าสู่บริเวณ “สะพานแดง” ตำบลพันท้ายนรสิงห์ ซึ่งสะพานมีลักษณะเป็นสะพานคอนกรีตท่อนยาวสีแดงเข้มตั้งตระหง่านตัดกับสีของน้ำทะเลอย่างสวยงาม สามารถเดินเล่นบนสะพานชมธรรมชาติ สัมผัสแสงแดด น้ำทะเล และสายลม ชมพระอาทิตย์ขึ้นหรือตกกลางทะเลท่ามกลางทิวทัศน์ของป่าชายเลนอันอุดมสมบูรณ์ สัตว์ทะเลหลากหลายสายพันธุ์ และฝูงโลมาอิรวดี ซึ่งถือว่าเป็นไฮไลต์ของสะพานแดงแห่งนี้อีกด้วย บริเวณรอบสะพานแดงมีการขายอาหารทะเลแห้งและสด สามารถซื้อกลับไปเป็นของฝาก รวมถึงมีร้านอาหารทะเลให้บริการหลายร้าน ก่อนเดินทางกลับแวะศาลเจ้าพ่อมัจฉานุ เป็นศาลที่ชาวประมงให้ความเคารพนับถือและสักการะขอพรก่อนออกทะเล โดยนักท่องเที่ยวสามารถกราบไหว้เพื่อความเป็นสิริมงคล นอกจากนี้จังหวัดสมุทรสาครยังมีสถานที่ท่องเที่ยวทั้งวัด ตลาดน้ำ ตลาดขายอาหารทะเล สวนผลไม้ วิถีชีวิตชุมชนดั้งเดิมของชาวประมง และอื่น ๆ อีกมากมาย สำหรับการเดินทางจากกรุงเทพฯ ให้เข้าถนนบางขุนเทียน - ชายทะเล สู่ถนนทางหลวงชนบทสาย สค.5036 ไปจนสุดถนนจะพบป้ายจุดชมปลาโลมาแล้วให้เลี้ยวขวาไปประมาณ 3 กิโลเมตร สะพานแดงจะอยู่ด้านข้างของศาลเจ้าพ่อมัจฉานุ ทั้งนี้ ทช. ขอให้ประชาชนเดินทางท่องเที่ยวบนถนนทางหลวงชนบทอย่างมั่นใจ และโปรดสังเกตป้ายจราจรในสายทาง เพื่อความสะดวกในการสัญจรของท่านให้ถึงที่หมายอย่างปลอดภัย

ที่มา : https://www.thaigov.go.th/news/contents/details/67670