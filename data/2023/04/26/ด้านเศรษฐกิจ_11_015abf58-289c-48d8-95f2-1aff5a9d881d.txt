รัฐบาลไทย-ข่าวทำเนียบรัฐบาล-นายสรพงศ์ ไพฑูรย์พงษ์ รองปลัดกระทรวงคมนาคม ร่วมพิธีถวายทุนการศึกษาพระราชทานโครงการทุนเล่าเรียนหลวงสำหรับพระสงฆ์ไทย ประจำปีการศึกษา 2565 


วันพุธที่ 26 เมษายน 2566
นายสรพงศ์ ไพฑูรย์พงษ์ รองปลัดกระทรวงคมนาคม ร่วมพิธีถวายทุนการศึกษาพระราชทานโครงการทุนเล่าเรียนหลวงสำหรับพระสงฆ์ไทย ประจำปีการศึกษา 2565
....
เมื่อวันที่ 25 เมษายน 2566 เวลา 14.30 น. นายชยธรรม์ พรหมศร ปลัดกระทรวงคมนาคม มอบหมายให้ นายสรพงศ์ ไพฑูรย์พงษ์ รองปลัดกระทรวงคมนาคม ร่วมพิธีถวายทุนการศึกษาพระราชทานโครงการทุนเล่าเรียนหลวงสำหรับพระสงฆ์ไทย ประจำปีการศึกษา 2565 ณ ศาลาสหทัยสมาคม ในพระบรมมหาราชวัง
พระบาทสมเด็จพระเจ้าอยู่หัว ทรงพระกรุณาโปรดเกล้าโปรดกระหม่อมให้ พลเอก สุรยุทธ์ จุลานนท์ ประธานองคมนตรี เป็นผู้แทนพระองค์ ไปในการถวายทุนการศึกษาพระราชทานของโครงการทุนเล่าเรียนหลวงสำหรับพระสงฆ์ไทย แด่พระภิกษุสามเณร ระดับเปรียญธรรม 6 ประโยค ระดับปริญญาตรี ปริญญาโท และปริญญาเอก ประจำปีการศึกษา 2565 และสนับสนุนโครงการฝึกอบรมพระนักเทศน์ทุนเล่าเรียนหลวงสำหรับพระสงฆ์ไทย รุ่นที่ 3 โครงการฝึกอบรมพระวิปัสสนาจารย์ทุนเล่าเรียนหลวงสำหรับพระสงฆ์ไทย รุ่นที่ 3 และโครงการฝึกอบรมพระธรรมจาริกทุนเล่าเรียนหลวงสำหรับพระสงฆ์ไทย รุ่นที่ 3 รวมจำนวน 213 รูป
สำหรับโครงการทุนเล่าเรียนหลวงสำหรับพระสงฆ์ไทย เป็นโครงการที่พระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร ทรงเล็งเห็นความสำคัญในการสืบสานพระพุทธศาสนาให้เกิดความยั่งยืนเพื่อให้พระภิกษุและสามเณรที่มีความเลื่อมใสและศรัทธาในบวรพระพุทธศาสนา ได้ศึกษาพระธรรมวินัยอย่างแตกฉาน อย่างตั้งใจและมุ่งมั่นที่จะทำหน้าที่ถ่ายทอดเผยแผ่หลักธรรมคำสอนของสมเด็จพระสัมมาพระพุทธเจ้าได้อย่างถูกต้องเพื่อธำรงไว้ซึ่งพระพุทธศาสนาให้มีความมั่นคงเจริญสืบไป และพระบาทสมเด็จพระเจ้าอยู่หัว ทรงเป็นพุทธมามกะและองค์อัครศาสนูปถัมภก ทรงสืบสาน รักษา และต่อยอดพระราชกรณียกิจในการทำนุบำรุงพระพุทธศาสนา

ที่มา : https://www.thaigov.go.th/news/contents/details/67683