รัฐบาลไทย-ข่าวทำเนียบรัฐบาล-ปลัดฯ ณัฐพล นำคณะผู้บริหาร ธพว. ร่วมประกาศเจตนารมณ์ จริยธรรม จรรยาบรรณ เพื่อส่งเสริมคุณธรรม และความโปร่งใส


วันพุธที่ 26 เมษายน 2566
26/04/2566
พิมพ์
ปลัดฯ ณัฐพล นำคณะผู้บริหาร ธพว. ร่วมประกาศเจตนารมณ์ จริยธรรม จรรยาบรรณ เพื่อส่งเสริมคุณธรรม และความโปร่งใส
ปลัดฯ ณัฐพล นำคณะผู้บริหาร ธพว. ร่วมประกาศเจตนารมณ์ จริยธรรม จรรยาบรรณ เพื่อส่งเสริมคุณธรรม และความโปร่งใส
วันนี้ (25 เมษายน 2566) ดร.ณัฐพล รังสิตพล ปลัดกระทรวงอุตสาหกรรม ในฐานะประธานกรรมการธนาคารพัฒนาวิสาหกิจขนาดกลางและขนาดย่อมแห่งประเทศไทย เป็นประธานในพิธีประกาศเจตนารมณ์ จริยธรรม จรรยาบรรณ เพื่อส่งเสริมคุณธรรม และความโปร่งใสในการดำเนินงานของธนาคารพัฒนาวิสาหกิจขนาดกลางและขนาดย่อมแห่งประเทศไทย (ธพว.) หรือ SME D Bank ประจำปี พ.ศ. 2566 โดยมี นายวันชัย พนมชัย นางสาวณัฏฐิญา  เนตยสุภา รองปลัดกระทรวงอุตสาหกรรม นางสาวนารถนารี รัฐปัตย์ กรรมการผู้จัดการ ธนาคารพัฒนาวิสาหกิจขนาดกลางและขนาดย่อมแห่งประเทศไทย และคณะกรรมการ ผู้บริหาร และพนักงาน ธพว. เข้าร่วมพิธี ณ ห้องทับทิม ชั้น 11 ธนาคารพัฒนาวิสาหกิจขนาดกลางและขนาดย่อมแห่งประเทศไทย
สำหรับการประกาศเจตนารมณ์ จริยธรรม และจรรยาบรรณครั้งนี้ ถือเป็นการให้คำมั่นว่า คณะผู้บริหารและเจ้าหน้าที่ธนาคารทุกคน จะร่วมกันปฏิบัติหน้าที่และบริหารงานอย่างซื่อสัตย์ สุจริต โปร่งใส ตรวจสอบได้ เป็นไปตามหลักธรรมาภิบาล ทั้งนี้ ในฐานะที่ SME D Bank เป็นสถาบันการเงินของรัฐ ที่เล็งเห็นถึงความสำคัญของปัญหาการทุจริต โดยร่วมกันกล่าวคำปฏิญาณตนพร้อมกัน ที่จะบริหารและปฏิบัติงานตามภารกิจด้วยความซื่อสัตย์ สุจริต มีคุณธรรม มีความโปร่งใส กล้ายืนหยัดในสิ่งที่ถูกต้อง ยึดมั่นในจริยธรรมและจรรยาบรรณ ปฏิบัติหน้าที่ด้วยความสุจริต สอดคล้องตามแนวทางการประเมินคุณธรรมและความโปร่งใสในการดำเนินงานของหน่วยงานภาครัฐ (ITA) ประจำปี 2566

ที่มา : https://www.thaigov.go.th/news/contents/details/67657