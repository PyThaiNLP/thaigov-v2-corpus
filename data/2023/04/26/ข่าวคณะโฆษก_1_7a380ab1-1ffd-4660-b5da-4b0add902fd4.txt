รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯ รับทราบความคืบหน้าเตรียมเจรจาความตกลงการค้าเสรี (FTA) ระหว่างไทยกับสหรัฐอาหรับเอมิเรตส์ เชื่อมั่นช่วยเสริมสร้างสิทธิประโยชน์ทางการค้า เพิ่มมูลค่าเศรษฐกิจไทย


วันพุธที่ 26 เมษายน 2566
26/04/2566
พิมพ์
โฆษกรัฐบาลเผย นายกฯ รับทราบความคืบหน้าเตรียมเจรจาความตกลงการค้าเสรี (FTA) ระหว่างไทยกับสหรัฐอาหรับเอมิเรตส์ เชื่อมั่นช่วยเสริมสร้างสิทธิประโยชน์ทางการค้า เพิ่มมูลค่าเศรษฐกิจไทย
โฆษกรัฐบาลเผย นายกฯ รับทราบความคืบหน้าเตรียมเจรจาความตกลงการค้าเสรี (FTA) ระหว่างไทยกับสหรัฐอาหรับเอมิเรตส์ เชื่อมั่นช่วยเสริมสร้างสิทธิประโยชน์ทางการค้า ผลักดันเพิ่มมูลค่าเศรษฐกิจไทย
วันนี้ (วันที่ 26 เมษายน 2566) นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม รับทราบความคืบหน้าการเตรียมเจรจาการทำความตกลงการค้าเสรี (FTA) ระหว่างไทยกับสหรัฐอาหรับเอมิเรตส์ ที่จะเกิดขึ้นในวันที่ 9 พฤษภาคม 2566 จากกระทรวงพาณิชย์ ซึ่งนายกรัฐมนตรีเชื่อมั่นว่าความตกลงการเจรจานี้จะสามารถเพิ่มมูลค่าการค้าให้กับประเทศไทย รวมทั้งสร้างโอกาสการพัฒนาทางเศรษฐกิจไทยให้เติบโต
โฆษกประจำสำนักนายกรัฐมนตรี กล่าวว่า ไทยกับสหรัฐอาหรับเอมิเรตส์มีมูลค่าการค้าระหว่างกันสูง โดยสหรัฐอาหรับเอมิเรตส์ เป็นคู่ค้าอันดับที่ 6 ของไทยในตลาดโลก และอันดับที่ 1 ในตะวันออกกลาง ในปี 2565 การค้าระหว่างไทยกับสหรัฐอาหรับเอมิเรตส์ มีมูลค่าสูงกว่า 20,800 ล้านดอลลาร์สหรัฐ หรือกว่า 700,000 ล้านบาท การเจรจาเพื่อทำความตกลงการค้าเสรี (FTA) จะช่วยส่งเสริมสิทธิประโยชน์ทางการค้าระหว่างกันได้มาก ซึ่งในวันที่ 9 พฤษภาคม 2566 จะมีการเจรจาความร่วมมือทำความตกลงการค้าเสรี (FTA) อย่างเป็นทางการ
โดยภายหลังการทำ FTA กับสหรัฐอาหรับเอมิเรตส์ ประเทศไทยจะได้สิทธิประโยชน์ทางการค้าหลากหลายรายการ เช่น สามารถส่งสินค้าไปยังกลุ่มประเทศตะวันออกกลางโดยได้รับการยกเว้นภาษี ได้สิทธิกับกลุ่มประเทศคณะมนตรีความร่วมมือรัฐอ่าวอาหรับ (Gulf Cooperation Council: GCC) ที่ประกอบด้วยสมาชิก 6 ประเทศ ได้แก่ ซาอุดีอาระเบีย คูเวต โอมาน สหรัฐอาหรับเอมิเรตส์ กาตาร์ และบาห์เรน ไปด้วย
“นายกรัฐมนตรีรับทราบการเตรียมความพร้อมในการเจรจา FTA ระหว่างไทยกับสหรัฐอาหรับเอมิเรตส์ ซึ่งเชื่อมั่นว่าเมื่อการเจรจาครั้งนี้สำเร็จจะเป็นอีกโอกาสสำคัญให้กับการค้าของไทยในตลาดภูมิภาคตะวันออกกลาง ทั้งนี้รัฐบาลมีนโยบายแสวงหาตลาดทางการค้า การลงทุน กับต่างประเทศอย่างต่อเนื่อง ทั้งนี้ เพิ่มสัมพันธ์ทางการลงทุน และเพื่อโอกาสสินค้าไทยสู่ตลาดสากล” นายอนุชาฯกล่าว

ที่มา : https://www.thaigov.go.th/news/contents/details/67655