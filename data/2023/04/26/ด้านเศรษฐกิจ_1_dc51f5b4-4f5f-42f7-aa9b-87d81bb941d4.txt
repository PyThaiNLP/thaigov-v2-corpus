รัฐบาลไทย-ข่าวทำเนียบรัฐบาล-กรมเจ้าท่า ต้อนรับ ดร. คลีโอพัตรา ดัมเบีย-เฮนรี (Dr. Cleopatra Doumbia-Henry) ประธานมหาวิทยาลัยทางทะเล 


วันอังคารที่ 25 เมษายน 2566
กรมเจ้าท่า ต้อนรับ ดร. คลีโอพัตรา ดัมเบีย-เฮนรี (Dr. Cleopatra Doumbia-Henry) ประธานมหาวิทยาลัยทางทะเล
...
กรมเจ้าท่า ต้อนรับ ดร. คลีโอพัตรา ดัมเบีย-เฮนรี (Dr. Cleopatra Doumbia-Henry) ประธานมหาวิทยาลัยทางทะเล
นายกริชเพชร ชัยช่วย ผู้ตรวจราชการกระทรวงคมนาคม รักษาราชการแทน อธิบดีกรมเจ้าท่า นำคณะผู้บริหารกรมเจ้าท่า และนางสาวธีรากานต์ สุริยกุล ณ อยุธยา ผู้อำนวยการกองวิจัยและพัฒนาองค์กร ฝ่ายกลยุทธ์องค์กร พร้อมเจ้าหน้าที่จากการท่าเรือแห่งประเทศไทย รวมถึงเจ้าหน้าที่ไทยผู้สำเร็จการศึกษาจากมหาวิทยาลัยทางทะเลโลก (World Maritime University: WMU) ให้การต้อนรับ ดร. คลีโอพัตรา ดัมเบีย-เฮนรี (Dr. Cleopatra Doumbia-Henry) ประธานมหาวิทยาลัยทางทะเล ในวันที่ 25 เมษายน 2566 ณ ห้องประชุมอาคาร 2 ชั้น 2 กรมเจ้าท่า
การประชุมในวันนี้ เพื่อหารือในการสร้างความร่วมมือระหว่างประเทศไทยกับ WMU อย่างต่อเนื่อง รวมถึงรับฟังวิสัยทัศน์และนโยบายของ ดร. ดัมเบีย-เฮนรี) ในฐานะผู้แทนเครือรัฐโดมินิกา ซึ่งลงสมัครรับเลือกตั้งในตำแหน่งเลขาธิการขององค์การทางทะเลระหว่างประเทศ (IMO Secretariat) เพื่อเป็นข้อมูลประกอบการตัดสินใจในการสนับสนุนให้คะแนนเสียง หรือพิจารณาถึงสิ่งที่อาจเป็นประโยชน์ต่อประเทศไทยหรือสนับสนุนประเทศไทยได้ในอนาคต โดยดร. ดัมเบีย-เฮนรี เป็นผู้มีประสบการณ์ทำงานอย่างกว้างขวางในองค์การระหว่างประเทศ โดยมีประสบการณ์ทำงานในองค์การแรงงานระหว่างประเทศ (International Labour Organization : ILO) กว่า 30 ปี และเป็นสตรีคนแรกที่ได้รับเลือกให้ดำรงตำแหน่งประธานมหาวิทยาลัยทางทะเลโลก ตั้งแต่วันที่ 6 สิงหาคม 2563
ในการนี้ นายกริชเพชร ชัยช่วย และคณะผู้แทนไทยได้หารือถึงความเป็นไปได้ในการขยายความร่วมมือทางวิชาการกับ WMU รวมถึงรับคำแนะนำจาก ดร. ดัมเบีย-เฮนรี ในการส่งเสริมบุคลากรด้านการขนส่งทางน้ำและพาณิชย์นาวีให้ได้รับทุนการศึกษาและเพิ่มความรู้ความสามารถ เพื่อกลับมาพัฒนางานในประเทศ โดยเฉพาะในด้านการจัดการพลังงานสำหรับการขนส่งทางน้ำ (Maritime Energy Management) การเตรียมความพร้อมในการดำเนินการป้องกันสิ่งแวดล้อมทางน้ำที่กำลังเป็นประเด็นสำคัญที่นานาชาติพยายามร่วมกันหารือแนวทางลดปัญหาการเปลี่ยนแปลงสภาพภูมิอากาศ
ทั้งนี้ นายกริชเพชร ชัยช่วย ได้กล่าวขอบคุณสำหรับคำแนะนำในการสร้างความร่วมมือระหว่างประเทศไทยกับ WMU และกล่าวถึงความสัมพันธ์อันดีระหว่างประเทศไทยกับเครือรัฐโดมินิกา ที่มีความร่วมมือด้านการทำความตกลงยอมรับประกาศนียบัตรคนประจำเรือ (COR) ตั้งแต่ปี พ.ศ. 2562 โดยประเทศไทยอยู่ระหว่างการพิจารณาคุณสมบัติต่าง ๆ ของผู้สมัครเลขาธิการ IMO อย่างรอบคอบ เพื่อให้มั่นใจว่า IMO จะได้เลขาธิการ IMO คนต่อไปที่เหมาะสมที่สุด

ที่มา : https://www.thaigov.go.th/news/contents/details/67652