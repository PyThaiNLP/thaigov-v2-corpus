รัฐบาลไทย-ข่าวทำเนียบรัฐบาล-โฆษกรัฐบาลรายงานความคืบหน้าสถานการณ์อพยพคนไทยในซูดาน นายกฯ สั่งการ ให้ดูแลอำนวยความสะดวกและความปลอดภัยคนไทยทุกคน


วันพุธที่ 26 เมษายน 2566
26/04/2566
พิมพ์
โฆษกรัฐบาลรายงานความคืบหน้าสถานการณ์อพยพคนไทยในซูดาน นายกฯ สั่งการ ให้ดูแลอำนวยความสะดวกและความปลอดภัยคนไทยทุกคน
โฆษกรัฐบาลรายงานความคืบหน้าสถานการณ์อพยพคนไทยในซูดาน นายกฯ สั่งการ ให้ดูแลอำนวยความสะดวกและความปลอดภัยคนไทยทุกคน
นายอนุชา บูรพชัยศรีโฆษกประจำสำนักนายกรัฐมนตรีเปิดเผยว่า วันนี้ (26 เมษายน 2566) กระทรวงการต่างประเทศได้รายงานความคืบหน้าสถานการณ์อพยพคนไทยในซูดาน โดย พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ติดตาม ดูแลสถานการณ์การดำเนินการอย่างใกล้ชิด
โดยมีคนไทยและครอบครัวชาวต่างชาติรวม 136 คน ประกอบด้วย กลุ่มคนไทยเดิมที่ สอท ณ กรุงไคโร จัดรถให้ 133 คน (และคู่สมรสชาวต่างชาติ 2 คน) พร้อมหญิงไทยและบุตร 2 คน (และคู่สมรสชาวอเมริกัน 1 คน) รออยู่ที่ท่าเรือ Port Sudan แล้ว รอเปิดให้ลงเรือ โดยไม่กำหนดเวลาเรือออกที่แน่นอน (มีผู้รอลงเรือแล้วประมาณ 800 คน)
ซึ่งกลุ่มแรก 82 คน ที่ออกเดินทางไปทางไปเจดดาห์เมื่อวาน (25 เมษายน 2566) กำหนดจะถึงเมืองเจดดาห์ เวลา 06.00 น. (เวลาไทย 10.00 น) ซึ่งใช้เวลาเดินทางจาก Port Sudan ไปยังเมืองเจดดาห์ ประมาณ 24 ชม ทั้งนี้ ทางการซาอุดีฯ จะนำกลุ่มนี้ไปรวมกันที่ฐานทัพเรือ
ในส่วนของเครื่องบิน ทอ. 3 ลำ กำหนดถึงเมืองเจดดาห์เวลาประมาณ 06.00 น. (เวลาไทย 10.00 น) และสำหรับคนไทย 5 คนที่เมือง Madani  สอท. ณ กรุงไคโร กำหนดให้รถเข้าไปรับวันนี้ เพื่อเดินทางไปยัง Port Sudan ซึ่งจะได้รายงานความคืบหน้าต่อไป
“นายกรัฐมนตรีสั่งการดูแลสถานการณ์อย่างใกล้ชิดให้ทุกหน่วยงานที่เกี่ยวข้อง พิจารณา ประเมินสถานการณ์ดูแลความปลอดภัยแก่คนไทยทุกคน” นายอนุชาฯ กล่าว

ที่มา : https://www.thaigov.go.th/news/contents/details/67667