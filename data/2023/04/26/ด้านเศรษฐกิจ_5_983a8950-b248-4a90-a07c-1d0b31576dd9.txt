รัฐบาลไทย-ข่าวทำเนียบรัฐบาล-“กรุงไทย” เสริมแกร่งเทคโนโลยีสแกนใบหน้า ยกระดับความปลอดภัยโอนเงิน ผ่าน “Krungthai NEXT” และ“เป๋าตัง” ดีเดย์ มิ.ย.นี้  


วันพุธที่ 26 เมษายน 2566
26/04/2566
พิมพ์
“กรุงไทย” เสริมแกร่งเทคโนโลยีสแกนใบหน้า ยกระดับความปลอดภัยโอนเงิน ผ่าน “Krungthai NEXT” และ“เป๋าตัง” ดีเดย์ มิ.ย.นี้
ธ.กรุงไทยเสริมแกร่งเทคโนโลยีความปลอดภัย สแกนใบหน้าก่อนทำธุรกรรมโอนเงินและปรับเพิ่มวงเงินผ่านแอปฯ Krungthai NEXT และเป๋าตัง ทำธุรกรรมผ่านแอปฯ ได้คนเดียวเท่านั้น เริ่ม มิ.ย.2566 นำบัตร ปชช.ขอเพิ่มการยืนยันตัวตนด้วยใบหน้าที่ตู้ ATM และสาขาทั่วประเทศ
ธนาคารกรุงไทย เสริมแกร่งเทคโนโลยีความปลอดภัย สแกนใบหน้าก่อนทำธุรกรรมโอนเงิน และปรับเพิ่มวงเงินผ่านแอปฯ Krungthai NEXT และเป๋าตัง มั่นใจทำธุรกรรมผ่านแอปฯได้คนเดียวเท่านั้น เริ่มมิถุนายน 2566 แนะลูกค้านำบัตรประชาชนขอเพิ่มการยืนยันตัวตนด้วยใบหน้าที่ตู้ ATM สีเทา และสาขาทั่วประเทศ ตั้งแต่วันนี้เป็นต้นไป
​
ธนาคารกรุงไทย ในฐานะธนาคารพาณิชย์ชั้นนำของประเทศ มุ่งมั่นพัฒนาเทคโนโลยีและนวัตกรรมทางการเงิน ตอบโจทย์ลูกค้าทุกกลุ่มอย่างสะดวก รวดเร็ว และปลอดภัย  ยกระดับชีวิตคนไทยให้ดีขึ้นในทุกวัน โดยเดินหน้านำเทคโนโลยีมายกระดับความปลอดภัยในการทำธุรกรรมการเงินอย่างต่อเนื่อง ทั้งการพัฒนาระบบแจ้งเตือนผู้ใช้งาน เมื่อตรวจพบการบันทึกภาพหรือวิดีโอหน้าจอ หรือใช้โปรแกรมควบคุมหน้าจอมือถือของผู้ใช้งาน (Screen Sharing /Screen Recording) เพื่อป้องกันการเข้าถึงแอปฯ จากทางไกล และการยกเลิกส่ง SMS และ e-mail แนบลิงก์ ล่าสุด ธนาคารพัฒนาระบบการยืนยันตัวตนด้วยใบหน้ามาใช้กับแอปพลิเคชัน Krungthai NEXT และเป๋าตัง เมื่อทำธุรกรรมโอนเงิน หรือปรับเพิ่มวงเงินผ่านแอปฯ  ดังนี้
1. โอนเงินตั้งแต่ 50,000 บาท ขึ้นไปต่อครั้ง
2. มียอดโอนเงินสะสมทุก 200,000 บาท ต่อวันต่อบัญชี
3. ปรับเพิ่มวงเงินโอนตั้งแต่ 50,000 บาทขึ้นไป
การยืนยันตัวตนด้วยใบหน้า ทำให้การทำธุรกรรมโอนเงิน ปลอดภัยมากขึ้น ทำธุรกรรมผ่านแอปฯ ได้คนเดียวเท่านั้น สะดวกมากขึ้น เมื่อต้องการเปลี่ยนอุปกรณ์มือถือ ลืมรหัส หรือเปลี่ยนเบอร์โทรศัพท์ใหม่ในการรับ OTP สำหรับการทำธุรกรรม ทำให้สามารถใช้งานแอปฯ ได้อย่างต่อเนื่อง
ทั้งนี้ การยืนยันตัวตนด้วยใบหน้าก่อนโอนเงิน เริ่มในเดือนมิถุนายน 2566 สำหรับลูกค้าที่ยังไม่เคยมีข้อมูลการยืนยันตัวตนด้วยใบหน้า หรือ ข้อมูลไม่อัพเดต สามารถเพิ่มข้อมูลได้ เพียงนำบัตรประชาชนไปขอดำเนินการผ่านธนาคารกรุงไทยทุกสาขา และ ตู้ ATM ที่มีสัญลักษณ์ Confirm ID (ตู้สีเทา) โดยอัพเดตข้อมูลครั้งเดียวใช้ได้ทั้ง แอปฯ Krungthai NEXT และเป๋าตัง  สอบถามข้อมูลเพิ่มเติมได้ที่ Krungthai Contact Center   02-111-1111

ที่มา : https://www.thaigov.go.th/news/contents/details/67663