รัฐบาลไทย-ข่าวทำเนียบรัฐบาล-​นายกฯ กล่าวในโอกาสประเพณีสงกรานต์ 2566 ส่งความรัก ความปรารถนาดียังชาวไทยทุกคน ขอให้เฉลิมฉลองเทศกาลวันขึ้นปีใหม่ไทย ด้วยความเอื้ออาทรเกื้อกูลต่อกัน เดินทางกลับภูมิลำเนาปลอดภัย


วันพฤหัสบดีที่ 13 เมษายน 2566
13/04/2566
พิมพ์
​นายกฯ กล่าวในโอกาสประเพณีสงกรานต์ 2566 ส่งความรัก ความปรารถนาดียังชาวไทยทุกคน ขอให้เฉลิมฉลองเทศกาลวันขึ้นปีใหม่ไทย ด้วยความเอื้ออาทรเกื้อกูลต่อกัน เดินทางกลับภูมิลำเนาปลอดภัย
​นายกฯ กล่าวในโอกาสประเพณีสงกรานต์ 2566 ส่งความรัก ความปรารถนาดียังชาวไทยทุกคน ขอให้เฉลิมฉลองเทศกาลวันขึ้นปีใหม่ไทย ด้วยความเอื้ออาทรเกื้อกูลต่อกัน เดินทางกลับภูมิลำเนาด้วยความปลอดภัย
นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม กล่าวเนื่องในโอกาสประเพณีสงกรานต์ พุทธศักราช 2566 ดังนี้
นายกรัฐมนตรีกล่าวว่า เนื่องในโอกาสประเพณีสงกรานต์ พุทธศักราช 2566 ขอส่งความรัก ความระลึกถึง และความปรารถนาดีมายังพี่น้องชาวไทยทุกคน ทั้งที่อาศัยอยู่ในประเทศและต่างประเทศ ห้วงเวลานี้เป็นห้วงเวลาสำคัญที่พี่น้องชาวไทยจะได้ร่วมกันเฉลิมฉลองประเพณีสงกรานต์ ซึ่งถือเป็น “วันขึ้นปีใหม่ไทย” ที่ยึดถือสืบทอดต่อกันมาตั้งแต่สมัยโบราณ ที่สะท้อนถึงวัฒนธรรมอันทรงคุณค่าและวิถีชีวิตอันงดงามของไทยตั้งแต่ในอดีตจวบจนปัจจุบัน และเป็นมรดกทางวัฒนธรรมของชาติที่มีเอกลักษณ์และมีชื่อเสียงเป็นที่รู้จักแพร่หลายไปทั่วโลก
นอกจากนี้ เทศกาลสงกรานต์ยังเป็นเทศกาลแห่งความอบอุ่นที่ประชาชนชาวไทยจะได้ใช้เวลาอันมีค่าร่วมกับครอบครัว พี่น้อง และญาติมิตร อย่างมีความสุข ได้ทำกิจกรรมต่าง ๆ ร่วมกัน ทั้งกิจกรรมทางศาสนา และการรดน้ำดำหัวขอพรบิดา มารดา ญาติผู้ใหญ่ และผู้สูงอายุ เพื่อความสุขสวัสดี เป็นสิริมงคลแก่ชีวิต
นายกรัฐมนตรีหวังเป็นอย่างยิ่งว่าพี่น้องชาวไทยที่รักทุกคนจะเฉลิมฉลองเทศกาลสงกรานต์นี้ด้วยความเอื้ออาทรและเกื้อกูลต่อกัน มีสติไม่ประมาท และเดินทางกลับภูมิลำเนาด้วยความปลอดภัย เพื่อทำให้เทศกาลแห่งความอบอุ่นนี้เป็นพลังแห่งการเริ่มต้นด้วยความสดชื่น สมหวังดังใจปรารถนา และมีความสุข พร้อมกันนี้ นายกรัฐมนตรีขอขอบคุณและขอเป็นกำลังใจให้เจ้าหน้าที่และอาสาสมัครทุกคน ที่ร่วมปฏิบัติหน้าที่ให้ความช่วยเหลือดูแลความปลอดภัย และอำนวยความสะดวกแก่พี่น้องประชาชน ตลอดจนกองกำลังทุกกองกำลังที่ปฏิบัติหน้าที่ตามแนวชายแดน และในสามจังหวัดชายแดนภาคใต้ในห้วงเทศกาลแห่งความสุขนี้ด้วย
ในตอนท้ายนายกรัฐมนตรีกล่าวว่า ในโอกาสประเพณีสงกรานต์และวันขึ้นปีใหม่ไทย พุทธศักราช 2566 ขออัญเชิญคุณพระศรีรัตนตรัย และอำนาจสิ่งศักดิ์สิทธิ์ทั้งหลาย ที่ทุกคนเคารพนับถือ อีกทั้ง เดชะพระบารมีแห่งองค์พระบาทสมเด็จพระเจ้าอยู่หัว และสมเด็จพระนางเจ้า ฯ พระบรมราชินี โปรดดลบันดาลประทานพร ให้พี่น้องประชาชนชาวไทยที่รักทุกคน ประสบแต่สิ่งอันเป็นมงคล มีความสุข ความเจริญ มีสุขภาพพลานามัยสมบูรณ์แข็งแรง กำลังกาย กำลังใจ และกำลังสติปัญญาที่เข้มแข็ง และขอให้ทุกคนเดินทางในช่วงเทศกาลสงกรานต์นี้ด้วยความสวัสดิภาพปลอดภัย ปราศจากภยันอันตรายทั้งปวงโดยทั่วกัน

ที่มา : https://www.thaigov.go.th/news/contents/details/67281