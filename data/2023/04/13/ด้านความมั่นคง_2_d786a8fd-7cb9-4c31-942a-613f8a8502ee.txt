รัฐบาลไทย-ข่าวทำเนียบรัฐบาล-กรมการจัดหางาน อบรม 181 แรงงานไทย เตรียมส่งทำงาน เกาหลีใต้ ญี่ปุ่น  ไต้หวัน ฮ่องกง เดนมาร์ก  


วันพฤหัสบดีที่ 13 เมษายน 2566
13/04/2566
พิมพ์
กรมการจัดหางาน อบรม 181 แรงงานไทย เตรียมส่งทำงาน เกาหลีใต้ ญี่ปุ่น  ไต้หวัน ฮ่องกง เดนมาร์ก
วันที่ 12 เมษายน 2566  นายไพโรจน์ โชติกเสถียร อธิบดีกรมการจัดหางาน ตรวจเยี่ยมให้กำลังใจพร้อมให้โอวาทแก่แรงงานไทย จำนวน 181คน
ที่เข้ารับการอบรมก่อนเดินทางไปทำงานสาธารณรัฐเกาหลี ญี่ปุ่น ไต้หวัน ฮ่องกง และเดนมาร์ก โดยมีผู้บริหารกรมการจัดหางาน ผู้แทนบริษัทจัดหางาน เจ้าหน้าที่ที่เกี่ยวข้อง ร่วมพิธี ณ กองบริหารแรงงานไทยไปต่างประเทศ ห้องอบรมคนหางานก่อนไปทำงานต่างประเทศ ชั้น 11 อาคารสำนักงานประกันสังคมกรุงเทพมหานครพื้นที่ 3 เขตดินแดง กรุงเทพฯ
นายไพโรจน์ กล่าวว่า การอบรมคนหางานก่อนเดินทางไปทำงานต่างประเทศเป็นการเตรียมความพร้อมให้แรงงานไทยได้มีความรู้เข้าใจขั้นตอนการไปทำงานในต่างประเทศและปฏิบัติได้ถูกต้อง ทราบเงื่อนไขตามสัญญาจ้างงาน สภาพการจ้าง และขนบธรรมเนียม วัฒนธรรม ประเพณี กฎหมาย ภาษา มีความพร้อมในการทำงานและเกิดความมั่นใจ  โดยในวันนี้มีจำนวนผู้เข้ารับการอบรมทั้งสิ้น 181 คน จำแนกตามประเทศปลายทาง ได้แก่ สาธารณรัฐเกาหลี 116 คน ไต้หวัน 45 คน เดนมาร์ก 13 คน ญี่ปุ่น 6 คน และฮ่องกง 1 คน โดยผู้เข้ารับการอบรมฯ ที่เดินทางไปสาธารณรัฐเกาหลีซึ่งมีจำนวนมากที่สุดในวันนี้ เป็นแรงงานกลุ่มทักษะฝีมือ วีซ่า E7 ตำแหน่งงานช่างเชื่อมในอุตสาหกรรมอู่ต่อเรือ ในส่วนของไต้หวันเดินทางไปทำงานในโรงงานอุตสาหกรรม/ก่อสร้าง เดนมาร์ก และญี่ปุ่นในตำแหน่งช่างไม้ และฮ่องกงในตำแหน่งแม่บ้าน โดยผู้เข้ารับการอบรมทั้งหมดจะเดินทางในรูปแบบบริษัทจัดหางานจัดส่ง ซึ่งเป็น 1 ในวิธีการเดินทางที่ถูกต้องตามกฎหมาย 5 วิธี ประกอบด้วย 1.บริษัทจัดหางานจัดส่ง 2.กรมการจัดหางานจัดส่ง 3.เดินทางด้วยตัวเอง 4.นายจ้างในประเทศไทยพาลูกจ้างของตนไปทำงานในต่างประเทศ และ5.นายจ้างในประเทศไทยส่งลูกจ้างของตนไปฝึกงานในต่างประเทศ
ในโอกาสนี้อธิบดีกรมการจัดหางานได้มอบโอวาทและแสดงความยินดีกับแรงงานไทยที่กำลังจะเดินทางไปทำงานต่างประเทศ ฝากข้อคิดให้ทุกคนตั้งใจทำงานและรับผิดชอบงานที่ได้รับมอบหมายให้ดีที่สุด ทุกคนไปทำงานพร้อมชื่อเสียงของประเทศไทย ต้องปฏิบัติตามกฎหมายของประเทศที่ไปทำงาน ไม่ยุ่งเกี่ยวกับยาเสพติด การพนัน รู้จักเก็บออม ตลอดจนเก็บเกี่ยวประสบการณ์จากการทำงาน สิ่งใดที่ดีเป็นประโยชน์ ขอให้จดจำและนำกลับมาใช้ในบ้านเราเพื่อต่อยอดอาชีพในอนาคตต่อไป
“สำหรับผู้ที่สนใจเดินทางไปทำงานต่างประเทศ สามารถติดตามข่าวสารการประกาศรับสมัครได้ที่เว็บไซต์ doe.go.th/overseas และสอบถามรายละเอียดเพิ่มเติมได้ที่ สำนักงานจัดหางานจังหวัดทุกจังหวัด หรือสำนักงานจัดหางานกรุงเทพมหานครพื้นที่ 1-10 หรือที่สายด่วนกระทรวงแรงงาน โทร.1506 กด 2 กรมการจัดหางาน หรือสายด่วนกรมการจัดหางาน โทร. 1694” อธิบดีกรมการจัดหางาน กล่าว
ด้านนายสุรศักดิ์ กรุงพลี แรงงานไทยที่เข้ารับการอบรมในวันนี้ กล่าวว่า ตนเป็นช่างเชื่อมที่กำลังจะเดินทางไปทำงานไปทำงานที่เกาหลีใต้ ในโรงงานอู่ต่อเรือ ก่อนหน้านี้เคยเดินทางไปทำงานเป็นช่างเชื่อมอย่างถูกกฎหมายหลายประเทศแล้ว แต่ครั้งนี้เป็นครั้งแรกที่ไปทำงานเกาหลี งานช่างเชื่อมที่เกาหลีรายได้ดีมากเดือนนึงเกือบแสนบาท การไปทำงานไม่ได้ยุ่งยาก แต่ทางการเกาหลีตรวจเอกสารค่อนข้างละเอียด เพราะมีผีน้อยลักลอบไปทำงานมาก ส่งผลให้คนไทยที่จะไปทำงานเกาหลีอย่างถูกกฎหมายถูกตรวจสอบเข้มงวดตามไปด้วย

ที่มา : https://www.thaigov.go.th/news/contents/details/67287