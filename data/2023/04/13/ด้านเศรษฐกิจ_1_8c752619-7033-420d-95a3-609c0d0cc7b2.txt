รัฐบาลไทย-ข่าวทำเนียบรัฐบาล-นายสรพงศ์ ไพฑูรย์พงษ์ รองปลัดกระทรวงคมนาคม ตรวจความพร้อมการอำนวยความสะดวกและปลอดภัยรองรับการเดินทางของประชาชนในเทศกาลสงกรานต์ 2566 ณ สถานีขนส่งผู้โดยสารกรุงเทพ (สายใต้) 


วันพุธที่ 12 เมษายน 2566
นายสรพงศ์ ไพฑูรย์พงษ์ รองปลัดกระทรวงคมนาคม ตรวจความพร้อมการอำนวยความสะดวกและปลอดภัยรองรับการเดินทางของประชาชนในเทศกาลสงกรานต์ 2566 ณ สถานีขนส่งผู้โดยสารกรุงเทพ (สายใต้)
....
วันนี้ (12 เมษายน 2566) เวลา 17.00 น. นายชยธรรม์ พรหมศร ปลัดกระทรวงคมนาคม ได้มอบหมายให้ นายสรพงศ์ ไพฑูรย์พงษ์ รองปลัดกระทรวงคมนาคม และประธานกรรมการบริษัท ขนส่ง จำกัด ตรวจความพร้อมการอำนวยความสะดวกและปลอดภัยรองรับการเดินทางของประชาชนในเทศกาลสงกรานต์ 2566 และให้กำลังใจเจ้าหน้าที่ที่ปฏิบัติงาน ตรวจเยี่ยมจุดตรวจรถโดยสารสาธารณะ (Checking Point) พร้อมพบปะพี่น้องประชาชนที่มาใช้บริการรถโดยสารสาธารณะเดินทางกลับภูมิลำเนา โดยมี นายสัญลักข์ ปัญวัฒนลิขิต กรรมการผู้จัดการใหญ่ บริษัท ขนส่ง จำกัด เจ้าหน้าที่กรมการขนส่งทางบก และบริษัท ขนส่ง จำกัด (บขส.) ให้การต้อนรับ ณ สถานีขนส่งผู้โดยสารกรุงเทพ (สายใต้) ถนนบรมราชชนนี
นายสรพงศ์ ไพฑูรย์พงษ์ กล่าวว่า ในช่วงเทศกาลสงกรานต์ 2566 มีพี่น้องประชาชนเดินทางกลับภูมิลำเนาและท่องเที่ยวเป็นจำนวนมาก กระทรวงคมนาคมได้เตรียมความพร้อมระบบขนส่งสาธารณะเพื่อให้บริการแก่ประชาชนอย่างเพียงพอ เมื่อวันที่ 11 เมษายน 2566 มีผู้โดยสารเดินทางเที่ยวไป - กลับ จำนวน 87,581 คน ใช้รถโดยสาร (รถ บขส. รถร่วม รถตู้) จำนวน 6,883 เที่ยว แบ่งเป็น การเดินทางเที่ยวไป จำนวน 3,626 เที่ยว มีผู้โดยสารใช้บริการ 50,375 คน ส่วนเที่ยวกลับได้จัดรถโดยสาร จำนวน 3,257 เที่ยว รองรับผู้โดยสารใช้บริการ 38,206 คน โดยจำนวนผู้โดยสารที่เดินทางเป็นไปตามที่ได้คาดการณ์ไว้ สามารถจัดรถโดยสารได้เพียงพอ ไม่มีผู้โดยสารตกค้าง ส่วนการเดินทางในวันนี้ (12 เมษายน 2566) คาดการณ์ว่าจะมีปริมาณผู้โดยสารใช้บริการที่สถานีขนส่งผู้โดยสารกรุงเทพทุกแห่งเป็นจำนวนมาก เนื่องจากเป็นวันสุดท้ายก่อนที่จะหยุดในเทศกาล ซึ่ง บขส. ได้จัดรถโดยสารรองรับการเดินทางของประชาชนได้อย่างเพียงพอ เพื่อไม่ให้มีผู้โดยสารตกค้าง
ทั้งนี้ รองปลัดกระทรวงคมนาคม ได้เน้นย้ำให้มีการเตรียมความพร้อมก่อนการเดินทาง โดยตรวจเช็กรถโดยสารให้อยู่ในสภาพพร้อมใช้งาน ควบคุมความเร็วรถโดยสาร ไม่เกิน 90 กิโลเมตร/ชั่วโมง จัดพนักงานขับรถ 2 คน ในเส้นทางสายยาวที่ใช้เวลาเดินทางเกิน 4 ชั่วโมง ปฏิบัติตามมาตรการป้องกันและควบคุมการแพร่ระบาดของโรคติดเชื้อไวรัส COVID-19 พนักงานขับรถต้องปลอดแอลกอฮอล์และสารเสพติด พร้อมทั้งขอให้ผู้โดยสารเผื่อเวลาเดินทางมาขึ้นรถโดยสารที่สถานีขนส่งก่อนเวลารถออกอย่างน้อย 2 - 3 ชั่วโมง ซื้อตั๋วที่ช่องจำหน่ายตั๋วเท่านั้น และตรวจสอบข้อมูลในตั๋วโดยสาร เช่น เส้นทาง เวลารถออก จุดขึ้นรถทุกครั้ง เพื่อความปลอดภัยในการเดินทาง หากพบปัญหาในการเดินทางให้แจ้งเจ้าหน้าที่ หรือตำรวจที่อยู่ในพื้นที่ทันที หรือ Call Center โทร. 1490 เรียก บขส. ตลอด 24 ชั่วโมง

ที่มา : https://www.thaigov.go.th/news/contents/details/67276