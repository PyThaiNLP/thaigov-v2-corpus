รัฐบาลไทย-ข่าวทำเนียบรัฐบาล-ประชาชนเดินทางกลับภูมิลำเนาแน่นหมอชิต 2 บขส. สามารถจัดการเดินรถ ส่งคนเดินทางกว่า 6 หมื่นคน กลับภูมิลำเนาอย่างปลอดภัย พร้อมกำชับสถานีปลายทางดูแลผู้โดยสาร เตรียมรับการเดินทางกลับช่วง


วันพฤหัสบดีที่ 13 เมษายน 2566
ประชาชนเดินทางกลับภูมิลำเนาแน่นหมอชิต 2 บขส. สามารถจัดการเดินรถ ส่งคนเดินทางกว่า 6 หมื่นคน กลับภูมิลำเนาอย่างปลอดภัย พร้อมกำชับสถานีปลายทางดูแลผู้โดยสาร เตรียมรับการเดินทางกลับช่วง
....
นายสัญลักข์ ปัญวัฒนลิขิต กรรมการผู้จัดการใหญ่ บริษัท ขนส่ง จำกัด (บขส.) กระทรวงคมนาคม เปิดเผยข้อมูลการเดินทางในช่วงเทศกาลสงกรานต์ ปี 2566 ว่า เมื่อวานนี้ ( 12 เมษายน 2566) มีผู้โดยสารเดินทางด้วยรถโดยสารสาธารณะ รวมเที่ยวไป-กลับ  จำนวน 105,067 คน ใช้รถโดยสาร (รถ บขส.,  รถร่วม, รถตู้) จำนวน 8,165 เที่ยว แบ่งเป็นการเดินทางในเที่ยวไป จำนวน 4,328 เที่ยว มีผู้โดยสารใช้บริการ 61,584 คน ส่วนเที่ยวกลับ ใช้รถโดยสาร จำนวน 3,837 เที่ยว รองรับผู้โดยสารใช้บริการ 43,483 คน โดยจำนวนผู้โดยสารเดินทางออกจากกรุงเทพฯ เป็นไปตามที่คาดการณ์ไว้ว่าจะมีผู้โดยสารเดินทางประมาณกว่า 60,000 คน ส่วนการเดินทางในวันนี้ (13 เมษายน 2566) ผู้โดยสารส่วนใหญ่ที่มาใช้บริการที่สถานีขนส่งผู้โดยสารกรุงเทพ (จตุจักร) จะเดินทางในเส้นทางสายสั้น เช่น คลองลาน , สระบุรี , โคราช , ชลบุรี ซึ่งมีรถโดยสารให้บริการเพียงพอ จึงมั่นใจว่าไม่มีผู้โดยสารตกค้าง
กรรมการผู้จัดการใหญ่ บขส. กล่าวเพิ่มเติมว่า ในช่วงเทศกาลสงกรานต์ได้เน้นย้ำให้ทุกหน่วยงานที่เกี่ยวข้องจัดสิ่งอำนวยความสะดวก และจัดรถโดยสารให้เพียงพอให้บริการประชาชนที่จะเดินทางในช่วงเวลาดังกล่าว โดยในเที่ยวกลับของเทศกาลสงกรานต์ บขส. ได้กำชับไปยังนายสถานีเดินรถ ให้เตรียมความพร้อมรองรับการเดินทางตั้งแต่วันที่ 16-18 เมษายน 2566 โดย บขส. คาดการณ์ว่าจะมีผู้ใช้บริการเฉลี่ยวันละ 58,000 คน ใช้รถโดยสาร (รถ บขส., รถร่วม, รถตู้) ประมาณ 3,800 เที่ยว
นอกจากนี้ได้ประสานขอความร่วมมือองค์การขนส่งมวลชนกรุงเทพ (ขสมก.) ผู้ประกอบการรถแท็กซี่ นำรถโดยสารมาให้บริการ ณ บริเวณชานชาลาขาเข้า สถานีขนส่งผู้โดยสารกรุงเทพ (จตุจักร) หรือหมอชิต 2 และได้ประสาน จส.100 และ สวพ.91 ประชาสัมพันธ์ให้รถแท็กซี่มารับผู้โดยสารในช่วงเวลาดังกล่าว รวมทั้ง บขส. ได้จัดรถจักรยานยนต์รับจ้าง ที่ได้ขอเข้ามาให้บริการในสถานีฯ อย่างถูกระเบียบ ไว้อำนวยความสะดวกผู้โดยสารด้วย
อย่างไรก็ดีในช่วงเทศกาลฯ ที่มีผู้เดินทางเป็นจำนวนมาก ขอความร่วมมือผู้โดยสารเพิ่มความระมัดระวังในการเดินทาง เนื่องจากอาจมีกลุ่มมิจฉาชีพเข้ามาฉวยโอกาสหลอกลวงได้ง่าย หากพบปัญหาในการเดินทาง ให้แจ้งเจ้าหน้าที่ หรือตำรวจที่อยู่ในพื้นที่ทันที หรือโทร Call Center 1490 เรียก บขส. ตลอด 24 ชั่วโมง , สายด่วนกรมการขนส่งทางบก 1584

ที่มา : https://www.thaigov.go.th/news/contents/details/67285