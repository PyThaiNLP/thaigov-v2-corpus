รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯ รับทราบความคืบหน้าจัดการเลือกตั้งนอกราชอาณาจักร เน้นย้ำทุกหน่วยงานบูรณาการการทำงานร่วมกัน อำนวยความสะดวกแก่ประชาชนให้ได้มากที่สุด


วันพฤหัสบดีที่ 13 เมษายน 2566
13/04/2566
พิมพ์
โฆษกรัฐบาลเผย นายกฯ รับทราบความคืบหน้าจัดการเลือกตั้งนอกราชอาณาจักร เน้นย้ำทุกหน่วยงานบูรณาการการทำงานร่วมกัน อำนวยความสะดวกแก่ประชาชนให้ได้มากที่สุด
โฆษกรัฐบาลเผย นายกฯ รับทราบความคืบหน้าจัดการเลือกตั้งนอกราชอาณาจักร เน้นย้ำทุกหน่วยงานบูรณาการการทำงานร่วมกัน อำนวยความสะดวกแก่ประชาชนให้ได้มากที่สุด
วันนี้ (วันที่ 13 เมษายน 2566) นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม รับทราบความคืบหน้าการเตรียมจัดการเลือกตั้งนอกราชอาณาจักร ซึ่งขณะนี้หน่วยงานที่เกี่ยวข้องได้หารือร่วมกันและติดตามกระบวนการต่าง ๆ ที่เกี่ยวข้องกับการใช้สิทธิของคนไทยในต่างประเทศอย่างต่อเนื่อง พร้อมเน้นย้ำการบูรณาการการทำงานร่วมกันเพื่ออำนวยความสะดวกแก่ประชาชนให้ได้มากที่สุด
โฆษกประจำสำนักนายกรัฐมนตรีเปิดเผยว่า ทั้ง 4 หน่วยงาน ได้แก่ กระทรวงการต่างประเทศ (กต.) คณะกรรมการการเลือกตั้ง (กกต.) กระทรวงมหาดไทย และบริษัท ไปรษณีย์ไทย ได้มีการประชุมหารือร่วมกันถึงการเตรียมการจัดการเลือกตั้งนอกราชอาณาจักร โดยขณะนี้ กต. ได้จัดอบรมเจ้าหน้าที่ฝ่ายกงสุลที่ประจำการ ณ สถานเอกอัครราชทูตไทยและสถานกงสุลใหญ่ไทยทั่วโลก และ กกต. ได้ให้การสนับสนุนเครื่องมือและอุปกรณ์ต่าง ๆ ที่เกี่ยวข้องด้วย อาทิ คูหาเลือกตั้ง สายรัดหีบบัตรเลือกตั้ง แถบพลาสติก และอุปกรณ์อื่น ๆ ซึ่งได้มีการดำเนินการจัดส่งไปยังสถานเอกอัครราชทูตไทยและสถานกงสุลใหญ่ไทยทั่วโลกแล้ว
ทั้งนี้ กำหนดวันเลือกตั้งนอกราชอาณาจักรจะมีขึ้นในวันที่ 24 เมษายน - วันที่ 5 พฤษภาคม 2566 ซึ่งขอให้ประชาชนติดตามรายละเอียด วัน เวลา และสถานที่ลงคะแนนเลือกตั้ง จากสถานเอกอัครราชทูตไทยและสถานกงสุลใหญ่ไทยในเขตรับผิดชอบที่ตนเองอาศัยอยู่เช่นเดียวกัน โดยในปีนี้ กต. ได้จัดทำระบบเรียลไทม์ OVMS (Oversea Voting Monitoring System) ติดตามและตรวจสอบทุกขั้นตอน ตั้งแต่การจัดอบรม การไปใช้สิทธิ รวมถึงการส่งถุงเมล์ทางการทูตเพื่อจัดส่งบัตรเลือกตั้งให้ถูกต้องตามช่วงเวลาที่กำหนดเพื่อให้กระบวนการทั้งหมดเป็นไปโดยราบรื่นและเรียบร้อย
นอกจากนี้ สำนักงานคณะกรรมการเลือกตั้ง ได้จัดทำสรุปจำนวนผู้ลงทะเบียนขอใช้สิทธิออกเสียง ลงคะแนนก่อนวันเลือกตั้งล่วงหน้านอกเขตเลือกตั้ง ในเขตเลือกตั้ง และนอกราชอาณาจักร ซึ่งได้เปิดให้ลงทะเบียนตั้งแต่วันที่ 25 มีนาคม-9 เมษายน 2566 ที่ผ่านมา โดยมีจำนวนผู้ขอลงทะเบียนใช้สิทธิออกเสียงลงคะแนนก่อนวันเลือกตั้งล่วงหน้า จำนวนทั้งสิ้น 2,350,969 ราย จำแนกประเกทของการลงทะเบียนเลือกตั้งล่วงหน้า (ข้อมูล ณ วันที่ 10 เม.ย. 2566 เวลา 20.30 น.) ดังนี้
-ใช้สิทธิเลือกตั้งนอกเขตเลือกตั้ง จำนวน 2,216,950 คน
-ใช้สิทธิเลือกตั้งในเขตเลือกตั้ง จำนวน 18,880 คน
-ใช้สิทธิเลือกตั้งนอกราชอาณาจักร จำนวน 115,139 คน
“รัฐบาลเน้นย้ำการบูรณาการทำงานร่วมกันจากทุกหน่วยงาน โดยคำนึงถึงการดูแลและอำนวยความสะดวกแก่ประชาชนเป็นสำคัญ เพื่อให้การเลือกตั้งนอกราชอาณาจักรดำเนินไปด้วยความเรียบร้อย โปร่งใส และตรวจสอบได้ จึงขอเชิญชวนคนไทยในต่างประเทศตรวจสอบช่องทาง และลงทะเบียนใช้สิทธิเลือกตั้งตามวันและเวลาที่กำหนด” นายอนุชาฯ กล่าว
ทั้งนี้ ประชาชนสามารถติดตามข้อมูลเกี่ยวกับการเลือกตั้งนอกราชอาณาจักรได้หลายช่องทาง ที่สำคัญที่สุดคือ เว็บไซต์/สื่อ social media ของ สอท./สกญ. และผ่านแอปพลิเคชัน Smart vote ของสำนักงาน กกต.

ที่มา : https://www.thaigov.go.th/news/contents/details/67291