รัฐบาลไทย-ข่าวทำเนียบรัฐบาล-​ สำนักงานปลัดกระทรวงกลาโหม คว้ารางวัลองค์กรเกียรติยศ จากวุฒิสภา ในการดำเนินโครงการจิตสำนึกรักเมืองไทย


วันศุกร์ที่ 21 เมษายน 2566
​ สำนักงานปลัดกระทรวงกลาโหม คว้ารางวัลองค์กรเกียรติยศ จากวุฒิสภา ในการดำเนินโครงการจิตสำนึกรักเมืองไทย
สำนักงานปลัดกระทรวงกลาโหม เข้ารับรางวัล “องค์กรเกียรติยศ” ของวุฒิสภา จากโครงการ “จิตสำนึกรักเมืองไทย” ที่ดำเนินการโดย "สำนักงานเลขานุการสำนักงานปลัดกระทรวงกลาโหม” ในการร่วมสร้างคนดี คนเก่ง คนกล้า และโอกาสสู่สังคม เพื่อพัฒนาชาติอย่างยั่งยืน
เมื่อวันที่ ๕ เมษายน ๒๕๖๖ ที่ผ่านมา พลโท ยุทธเกียรติ ล้วนไพรินทร์ รองผู้อำนวยการสำนักนโยบายและแผนกลาโหม เป็นผู้แทน พลเอก สนิธชนก สังขจันทร์ ปลัดกระทรวงกลาโหม เข้าร่วมพิธีมอบโล่รางวัลจาก นายศุภชัย สมเจริญ รองประธานวุฒิสภา โดย “โครงการจิตสำนึกรักเมืองไทย” ของสำนักงานปลัดกระทรวงกลาโหม ได้รับรางวัล “องค์กรเกียรติยศ” และถูกบันทึกไว้ในหอเกียรติยศวุฒิสภา สำหรับหน่วยงานที่ดำเนินการตามยุทธศาสตร์ชาติด้านการพัฒนาและเสริมสร้างศักยภาพทรัพยากรมนุษย์ ด้วยการสร้างคนดี คนเก่ง คนกล้า และโอกาสสู่สังคมเพื่อพัฒนาชาติไทยอย่างยั่งยืน ณ ห้องประชุมชั้น B1 อาคารรัฐสภา
ตลอด ๑๔ ปีที่ผ่านมา “โครงการจิตสำนึกรักเมืองไทย” ซึ่งเป็นกระบวนการรณรงค์เสริมสร้างจิตสำนึกสาธารณะให้กับสังคม โดยมีเยาวชนเป็นแกนกลาง ใช้การประกวด “โครงการเพื่อสาธารณประโยชน์สังคม” เป็นเครื่องมือในการผลักดันให้เกิดแนวคิดในการแก้ไขปัญหาหรือพัฒนาสังคมอย่างสร้างสรรค์ และสามารถทำให้เกิดเป็นรูปธรรม โดยความร่วมมือจากภาคประชาสังคม เพื่อให้เกิดสิ่งที่เป็นประโยชน์ร่วมกัน และส่งผลถึงความรักความสามัคคีของคนในชาติต่อไป ผลลัพธ์ของโครงการที่มีต่อเยาวชนคือ ทำให้เกิด “คนดี” คือมีจิตสำนึกสาธารณะ เห็นประโยชน์ส่วนรวมเป็นสำคัญ “คนเก่ง” ที่ใช้ความรู้ความสามารถในการแก้ไขปัญหาหรือพัฒนาสังคมอย่างสร้างสรรค์ “คนกล้า” ที่จะเป็นผู้นำในการแสดงออกและขับเคลื่อนให้เกิดสิ่งที่เป็นประโยชน์ต่อสังคมอย่างเป็นรูปธรรม “เยาวชนจิตสำนึกรักเมืองไทย” เปรียบเสมือนเทียนดอกเล็กๆ ที่จะเติบโตเป็นพลังที่ยิ่งใหญ่ให้กับประเทศชาติอย่างยั่งยืนสืบไป

ที่มา : https://www.thaigov.go.th/news/contents/details/67490