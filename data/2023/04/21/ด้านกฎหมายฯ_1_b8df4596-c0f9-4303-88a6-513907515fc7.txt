รัฐบาลไทย-ข่าวทำเนียบรัฐบาล-ปลัดกระทรวงยุติธรรม เข้าร่วมรับฟังการบรรยาย และเป็นวิทยากรการอบรม หลักสูตร “ผู้บริหารกระบวนการยุติธรรมระดับสูง” รุ่นที่ ๒๗


วันศุกร์ที่ 21 เมษายน 2566
21/04/2566
พิมพ์
ปลัดกระทรวงยุติธรรม เข้าร่วมรับฟังการบรรยาย และเป็นวิทยากรการอบรม หลักสูตร “ผู้บริหารกระบวนการยุติธรรมระดับสูง” รุ่นที่ ๒๗
ปลัดกระทรวงยุติธรรม เข้าร่วมรับฟังการบรรยาย และเป็นวิทยากรการอบรม หลักสูตร “ผู้บริหารกระบวนการยุติธรรมระดับสูง” รุ่นที่ ๒๗
ในวันศุกร์ที่ ๒๑ เมษายน ๒๕๖๖ เวลา ๑๓.๐๐ น. นางพงษ์สวาท กายอรุณสุทธิ์ ปลัดกระทรวงยุติธรรม ร่วมรับฟังการบรรยายการอบรม หลักสูตร “ผู้บริหารกระบวนการยุติธรรมระดับสูง” รุ่นที่ ๒๗ ในหัวข้อ “การกำหนดนโยบายและการบริหารงานภาครัฐ” โดยมี นายวิษณุ เครืองาม รองนายกรัฐมนตรี รักษาราชการแทนรัฐมนตรีว่าการกระทรวงยุติธรรม ให้เกียรติเป็นวิทยากรบรรยาย จากนั้น ปลัดกระทรวงยุติธรรม ได้เป็นวิทยากรการอบรมฯ บรรยายในหัวข้อ “กระทรวงยุติธรรมกับการขับเคลื่อนกระบวนการยุติธรรม” ซึ่งจัดโดยสถาบันพัฒนาข้าราชการฝ่ายตุลาการศาลยุติธรรม มีผู้เข้ารับการอบรม จำนวน ๙๐ คน ณ สถาบันพัฒนาข้าราชการฝ่ายตุลาการศาลยุติธรรม ถนนรัชดาภิเษก เขตจตุจักร กรุงเทพมหานคร
ในการนี้ ปลัดกระทรวงยุติธรรม ได้กล่าวใจความสำคัญตอนหนึ่งในการบรรยายว่า ทิศทางของกระทรวงยุติธรรมในการขับเคลื่อนกระบวนการยุติธรรม ซึ่งมีแผนแม่บทกฎหมายเป็นตัวขับเคลื่อนในการบริหารกระบวนการงานยุติธรรมของประเทศมีด้วยกันใน ๓ มิติ คือ มิติที่ ๑ การสร้างความเป็นธรรมตามกฎหมาย มิติที่ ๒ การพัฒนากระบวนการยุติธรรมตามมาตรฐานสากล และมิติที่ ๓ การสร้างเครือข่ายการร่วมมือในการบริหารงานยุติธรรม ซึ่งขณะนี้ได้ประกาศใช้แผนแม่บทฉบับนี้เป็นที่เรียบร้อยแล้ว และได้มีการติดตามผลเพื่อที่จะผลักดันทั้ง ๓ มิติ ให้ประสบผลสำเร็จได้ตามที่มุ่งหวังไว้ทุกประการ
ทั้งนี้ การอบรมหลักสูตรดังกล่าวฯ จัดขึ้นเพื่อให้ผู้บริหารระดับสูงขององค์กรทุกภาคส่วนได้เสริมสร้างความรู้และวิทยาการด้านกระบวนการยุติธรรม การเมืองการปกครอง สภาพสังคม และสภาพเศรษฐกิจ อันจะนำความรู้ไปพัฒนาประเทศให้บรรลุผลสำเร็จตามวัตถุประสงค์และเป้าหมายที่กำหนด ได้ร่วมกันสร้างแผนยุทธศาสตร์ กระบวนการยุติธรรมแห่งชาติ อันจะเป็นแนวทางให้หน่วยงานในกระบวนการยุติธรรมและหน่วยงานอื่น ๆ ที่เกี่ยวข้องนำไปศึกษา หรือนำแนวทางไปดำเนินการให้กระบวนการยุติธรรมไปในทิศทางเดียวกัน เพื่อกระชับความร่วมมือทางการศาลยุติธรรม และความร่วมมือทางวิชาการ อันจะนำไปสู่การเสริมสร้างสถานะและบทบาทศาลยุติธรรมในเวทีระหว่างประเทศ และเพื่อสร้างความเป็นผู้นำที่มีวิสัยทัศน์ในการบริหารงานพร้อมด้วยคุณธรรม จริยธรรม และความรับผิดชอบ และสามารถนำองค์กรไปสู่ผลสำเร็จตามเป้าหมายที่กำหนดไว้เพื่อประโยชน์ของสังคมและประเทศชาติต่อไป

ที่มา : https://www.thaigov.go.th/news/contents/details/67505