รัฐบาลไทย-ข่าวทำเนียบรัฐบาล-โฆษกรัฐบาลเผยนายกฯ ยินดีสื่อญี่ปุ่นยกให้ไทยเป็นที่นักลงทุนสนใจ ด้านฐานการลงทุนในการผลิตชิ้นส่วน และรถยนต์ไฟฟ้า (EV) เป็นห่วงโซ่อุปทานที่สำคัญในภูมิภาค


วันศุกร์ที่ 21 เมษายน 2566
21/04/2566
พิมพ์
โฆษกรัฐบาลเผยนายกฯ ยินดีสื่อญี่ปุ่นยกให้ไทยเป็นที่นักลงทุนสนใจ ด้านฐานการลงทุนในการผลิตชิ้นส่วน และรถยนต์ไฟฟ้า (EV) เป็นห่วงโซ่อุปทานที่สำคัญในภูมิภาค
โฆษกรัฐบาลเผยนายกฯ ยินดีสื่อญี่ปุ่นยกให้ไทยเป็นที่นักลงทุนสนใจ ด้านฐานการลงทุนในการผลิตชิ้นส่วน และรถยนต์ไฟฟ้า (EV) เป็นห่วงโซ่อุปทานที่สำคัญในภูมิภาค
วันที่ 21 เมษายน 2566 นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ยินดีที่สำนักข่าว Nikkei ของญี่ปุ่น มองว่าไทยกำลังกลายเป็นจุดหมายที่สำคัญของนักลงทุนญี่ปุ่น จีน และเกาหลีใต้ สำหรับฐานการผลิตชิ้นส่วน และรถยนต์ไฟฟ้า (EV) โดยมีบริษัทหลายแห่งกำลังพิจารณาการลงทุน และเพิ่มกำลังการผลิตในไทยเพิ่มเติม
โฆษกประจำสำนักนายกรัฐมนตรีกล่าวว่า สำนักข่าว Nikkei ได้เปิดเผยว่า เอเชียตะวันออกเฉียงใต้ได้กลายเป็นฐานสำคัญสำหรับการผลิต EV ที่สำคัญ โดยผู้ผลิต EV หลายรายจากญี่ปุ่น จีน และเกาหลีใต้ กำลังแข่งขันกันเพื่อสร้างห่วงโซ่อุปทานในภูมิภาค ซึ่งได้เริ่มสร้างโรงงาน หรือกำลังมีแผนสำหรับผลิตชิ้นส่วน และประกอบรถยนต์ EV ในไทย ทั้งบริษัท Kuraray ผู้ผลิตพลาสติก และบริษัท Murata Manufacturing ผลิตชิ้นส่วนอิเล็กทรอนิกส์ของญี่ปุ่น ที่ได้สร้างโรงงานในประเทศไทย รวมถึงวางแผนเพิ่มกำลังการผลิตในเอเชียตะวันออกเฉียงใต้และไทย หลังจากได้แรงจูงใจจากนโยบายการส่งเสริมการผลิต EV เพื่อผลิตให้กับบริษัท EV ในประเทศไทย นอกจากนี้ บริษัท Hyundai Motor ผู้ผลิตรถยนต์จากเกาหลีใต้ และ BYD ผู้ผลิตรถยนต์จากจีน ได้วางแผนเริ่มการผลิต EV ในไทย โดย BYD ยังมีแผนเปิดโรงงานในปีหน้า ซึ่งจะทำให้มีกำลังการผลิตปีละ 150,000 คัน รวมไปถึงบริษัท SAIC Motor ผู้ผลิตรถยนต์ MG ได้วางแผนการผลิตในไทยเช่นกัน
“ไทยมีความสำคัญในฐานะประเทศผู้ผลิตรถยนต์รายใหญ่ในเอเชียตะวันออกเฉียงใต้ และรัฐบาลมีนโยบายสนับสนุน ให้ความสำคัญกับการผลิต EV อย่างต่อเนื่อง โดยมอบสิทธิประโยชน์และสร้างแรงจูงใจให้นักลงทุน ทำให้ได้รับการตอบรับที่ดีจากผู้ผลิต EV หลายราย ทั้งนี้ รัฐบาลส่งเสริมและสนับสนุนให้เกิดการผลิต และการใช้ EV อย่างต่อเนื่อง เพื่อประเทศไทยก้าวสู่การเป็นศูนย์กลางทั้งการผลิตและเป็นตลาด EV ทีสำคัญในระดับภูมิภาค” นายอนุชาฯ กล่าว

ที่มา : https://www.thaigov.go.th/news/contents/details/67473