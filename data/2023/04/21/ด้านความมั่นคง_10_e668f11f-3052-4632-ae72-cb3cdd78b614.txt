รัฐบาลไทย-ข่าวทำเนียบรัฐบาล-ไทย – อินเดีย สานต่อความสัมพันธ์และความร่วมมือทางทหารในทุกมิติ


วันศุกร์ที่ 21 เมษายน 2566
ไทย – อินเดีย สานต่อความสัมพันธ์และความร่วมมือทางทหารในทุกมิติ
(20 เม.ย. 66 เวลา 09.30 น.) พลเอก สนิธชนก
สังขจันทร์ ปลัดกระทรวงกลาโหม ให้การต้อนรับ
นางสาว นิเวดิตา ชุกกลา เวอร์มา Nivedita Shukla Verma รองปลัดกระทรวงกลาโหมสาธารณรัฐอินเดีย
ณ ห้องพระบารมีปกเกล้า ในศาลาว่าการกลาโหม
โดยปลัดกระทรวงกลาโหมได้กล่าวยินดีต้อนรับรองปลัดกระทรวงกลาโหมสาธารณรัฐอินเดีย และคณะ ในโอกาสเดินทางมาเข้าร่วมการประชุมหารือด้านการทหารระหว่างกระทรวงกลาโหมไทยกับกลาโหมสาธารณรัฐอินเดีย (Thailand-India Defence Dialogue) ครั้งที่ 8 เพื่อหารือเกี่ยวกับสถานการณ์ด้านความมั่นคงในภูมิภาคที่อยู่ในความสนใจร่วมกัน
ปลัดกระทรวงกลาโหมชื่นชมความสัมพันธ์และความร่วมมือระหว่างไทยและอินเดียที่ได้ดำเนินมาอย่างยาวนาน โดยมีการจัดกิจกรรมต่าง ๆ ทั้งในไทยและอินเดียตลอดปีที่ผ่านมา เพื่อเฉลิมฉลองในโอกาสครบรอบ 75 ปี ความสัมพันธ์ทางการทูตไทย - อินเดีย ทั้งยังเชื่อมั่นว่าทั้งสองฝ่ายจะได้ดำเนินกิจกรรมร่วมกันที่เป็นรูปธรรมมากขึ้น ภายหลังสถานการณ์ COVID-19
ได้คลี่คลายลง รวมทั้งการแลกเปลี่ยนการเยือน การหารือทวิภาคี การฝึกและศึกษา ซึ่งถือเป็นกลไกสำคัญในการผลักดันความร่วมมือทางทหารให้เกิดประสิทธิผลมากยิ่งขึ้นในอนาคต

ที่มา : https://www.thaigov.go.th/news/contents/details/67501