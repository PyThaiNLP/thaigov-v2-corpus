รัฐบาลไทย-ข่าวทำเนียบรัฐบาล-ปลัดกระทรวงกลาโหม ตรวจเยี่ยมการตรวจเลือกทหารกองเกินเข้ารับราชการทหารกองประจำการ ประจำปี ๒๕๖๖


วันศุกร์ที่ 21 เมษายน 2566
ปลัดกระทรวงกลาโหม ตรวจเยี่ยมการตรวจเลือกทหารกองเกินเข้ารับราชการทหารกองประจำการ ประจำปี ๒๕๖๖
​เมื่อวันที่ ๗ เมษายน ๒๕๖๖ เวลา ๐๙.๐๐ นาฬิกา พลเอก สนิธชนก สังขจันทร์ ปลัดกระทรวงกลาโหม ได้เดินทางไปตรวจเยี่ยมการตรวจเลือกทหารกองเกินเข้ารับราชการทหารกองประจำการ ประจำปี ๒๕๖๖
ณ ศูนย์การนักศึกษาวิชาทหาร เพื่อสร้างขวัญกำลังใจต่อทหารกองเกินและเจ้าหน้าที่ที่เกี่ยวข้องกับการตรวจเลือกฯ อีกทั้งเป็นการสร้างความเชื่อมั่นในเรื่องความโปร่งใส บริสุทธิ์ ยุติธรรม ให้กับทหารกองเกินและประชาชนทั่วไป
​การตรวจเยี่ยมดังกล่าวเป็นการดำเนินการตามข้อบังคับกระทรวงกลาโหม และอนุมัติ รัฐมนตรีว่าการกระทรวงกลาโหม ที่กำหนดให้สำนักงานปลัดกระทรวงกลาโหม (กรมการสรรพกำลังกลาโหม) กำกับดูแล การตรวจเลือกทหารกองเกินเข้ารับราชการทหารกองประจำการ ให้เป็นไปตามนโยบายของกระทรวงกลาโหม
สำหรับผู้ที่เข้ารับการตรวจเลือกในเขตดินแดง ปีนี้ มียอดจำนวนทหารกองเกินที่จะต้องเข้ารับการตรวจเลือกทหารกองเกินเข้ารับราชการทหารกองประจำการ จำนวน 424 คน ทางราชการมีความต้องการทหารกองประจำการ จำนวน 56 คน ซึ่งมีผู้ร้องขอเข้ากองประจำการ (สมัคร) จำนวน 26 คน คิดเป็นร้อยละ 46.4
มีผู้ขอผ่อนผันการตรวจเลือกทหารกองเกินเข้ารับราชการทหารกองประจำการตามบัญชี จำนวน 159 คน สละสิทธิ์เพื่อขอเข้ารับการตรวจเลือกฯ จำนวน 67 คน คงเหลือผู้ใช้สิทธิ์ผ่อนผัน จำนวน 92 คน

ที่มา : https://www.thaigov.go.th/news/contents/details/67495