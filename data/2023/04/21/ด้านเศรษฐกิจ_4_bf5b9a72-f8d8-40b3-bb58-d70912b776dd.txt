รัฐบาลไทย-ข่าวทำเนียบรัฐบาล-กรมทางหลวงชนบท สรุปผลการอำนวยความสะดวกปลอดภัยและให้บริการประชาชนในเทศกาลสงกรานต์ 


วันศุกร์ที่ 21 เมษายน 2566
กรมทางหลวงชนบท สรุปผลการอำนวยความสะดวกปลอดภัยและให้บริการประชาชนในเทศกาลสงกรานต์
ช่วงควบคุมเข้มข้น ระหว่างวันที่ 11 - 17 เมษายน 2566
กรมทางหลวงชนบท (ทช.) กระทรวงคมนาคม ได้ปฏิบัติตามนโยบายการอำนวยความสะดวกปลอดภัยในการเดินทางช่วงเทศกาลสงกรานต์ 2566 ของกระทรวงคมนาคม โดยสำนักงานทางหลวงชนบท แขวงทางหลวงชนบท และหมวดบำรุงทางหลวงชนบททั่วประเทศ เตรียมพร้อมรองรับการเดินทางของประชาชน โดยจัดตั้งศูนย์บริการช่วยเหลือและอำนวยความสะดวกปลอดภัย ในช่วงควบคุมเข้มข้น ระหว่างวันที่ 11 - 17 เมษายน 2566 ทช. ได้จัดชุดเจ้าหน้าที่ให้บริการดูแลด้านความสะดวกปลอดภัยในการเดินทางให้กับประชาชนตามจุดต่าง ๆ ตลอดเส้นทาง เช่น ให้รายละเอียดข้อมูลเส้นทาง แนะนำเส้นทางเลี่ยง การบริการห้องสุขา การช่วยเหลือและปฐมพยาบาลเบื้องต้น โดยสำนักอำนวยความปลอดภัย ได้สรุปรายงานการช่วยเหลือ และให้บริการประชาชนในช่วงเทศกาลสงกรานต์ 2566 มียอดการใช้บริการรวมทั้งสิ้น 5,600 ครั้ง แบ่งเป็นการบริการเครื่องดื่มให้กับประชาชน 1,512 ครั้ง การให้รายละเอียดข้อมูลเส้นทาง 556 ครั้ง การใช้บริการห้องสุขา 729 ครั้ง การให้ความช่วยเหลือ 67 ครั้ง การปฐมพยาบาลเบื้องต้น 1 ครั้ง บริการแผ่นพับประชาสัมพันธ์ 232 ครั้ง และบริการประชาชนในด้านอื่น ๆ 2,503 ครั้ง พร้อมทั้งจัดชุดลาดตระเวนให้ความช่วยเหลือประชาชนในพื้นที่กรุงเทพมหานครและ 76 จังหวัด ทั่วประเทศ เพื่อเพิ่มความสะดวกปลอดภัยในการสัญจรและช่วยเหลือประชาชนอย่างทันท่วงที นอกจากนี้ ทช. ยังได้ให้บริการประชาชนผ่านศูนย์รับเรื่องร้องเรียนสายด่วน ทช. โทร. 1146 ในช่วงวันดังกล่าวรวม 108 ครั้ง อีกด้วย
ทั้งนี้ หลังจากช่วงเทศกาลสงกรานต์ 2566 ทช. ได้รวบรวมสรุปข้อมูลการบริการเสนอแนวทางแก้ไขและป้องกันอุบัติเหตุบนถนนทางหลวงชนบท เพื่อนำมาวิเคราะห์และดำเนินการปรับปรุงแก้ไขพื้นที่จุดเสี่ยงอันตราย เพื่อให้การเดินทางของประชาชนมีประสิทธิภาพมากยิ่งขึ้น อย่างไรก็ตาม ทช. ขอขอบคุณผู้ใช้รถใช้ถนนที่ปฏิบัติตามกฎจราจรอย่างเคร่งครัด มีน้ำใจต่อผู้ร่วมใช้เส้นทาง ขับขี่ด้วยความไม่ประมาท ซึ่งหากประชาชนต้องการสอบถามข้อมูลการเดินทางหรือขอความช่วยเหลือ สามารถติดต่อได้ที่สายด่วน ทช. โทร. 1146

ที่มา : https://www.thaigov.go.th/news/contents/details/67482