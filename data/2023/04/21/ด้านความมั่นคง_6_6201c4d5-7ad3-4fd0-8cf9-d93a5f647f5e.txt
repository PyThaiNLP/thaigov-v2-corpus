รัฐบาลไทย-ข่าวทำเนียบรัฐบาล-รองปลัด มท. เปิดโครงการพัฒนาประสิทธิภาพเครือข่ายผู้ประสานงานด้านนิติบัญญัติและบริหารของกระทรวงมหาดไทย เดินหน้าโค้ชชิ่งทีมขับเคลื่อนนำเสนองานต่อคณะรัฐมนตรี เพื่อประโยชน์สูงสุด


วันศุกร์ที่ 21 เมษายน 2566
21/04/2566
พิมพ์
รองปลัด มท. เปิดโครงการพัฒนาประสิทธิภาพเครือข่ายผู้ประสานงานด้านนิติบัญญัติและบริหารของกระทรวงมหาดไทย เดินหน้าโค้ชชิ่งทีมขับเคลื่อนนำเสนองานต่อคณะรัฐมนตรี เพื่อประโยชน์สูงสุด
รองปลัด มท. เปิดโครงการพัฒนาประสิทธิภาพเครือข่ายผู้ประสานงานด้านนิติบัญญัติและบริหารของกระทรวงมหาดไทย เดินหน้าโค้ชชิ่งทีมขับเคลื่อนนำเสนองานต่อคณะรัฐมนตรี เพื่อประโยชน์สูงสุดต่อราชการและประชาชน
วันนี้ (21 เม.ย.66) เวลา 08.30 น. ที่ห้องประชุมอัษฎางค์ ชั้น 5 อาคารดำรงราชานุสรณ์ กระทรวงมหาดไทย นายสุทธิพงษ์ จุลเจริญ ปลัดกระทรวงมหาดไทย มอบหมายให้ นายสมคิด จันทมฤก รองปลัดกระทรวงมหาดไทย เป็นประธานในพิธีเปิดกิจกรรม“การเพิ่มทักษะให้แก่ผู้ปฏิบัติงานของส่วนราชการ รัฐวิสาหกิจ และหน่วยงานของกระทรวงมหาดไทย ในการเสนอเรื่องต่อคณะรัฐมนตรี” ภายใต้โครงการพัฒนาประสิทธิภาพเครือข่ายผู้ประสานงานด้านนิติบัญญัติและบริหารของกระทรวงมหาดไทย โดยมี นายธนวัฒน์ ปิ่นแก้ว ผู้อำนวยการสำนักนโยบายและแผน ข้าราชการ เจ้าหน้าที่ของหน่วยงานในสังกัดกระทรวงมหาดไทย ประกอบด้วย สำนักงานรัฐมนตรี ส่วนราชการระดับกรม หน่วยงานรัฐวิสาหกิจ กรุงเทพมหานคร เมืองพัทยา และหน่วยงานในสังกัดสำนักงานปลัดกระทรวงมหาดไทย จำนวน 130 คน
ในช่วงต้น นายสมคิด จันทมฤก รองปลัดกระทรวงมหาดไทย ได้กล่าวถึงความสำคัญของ “การเสนอเรื่องต่อคณะรัฐมนตรี” ซึ่งถือเป็นงานที่มีความสำคัญอย่างยิ่ง เพราะเป็นงานที่จะมีผลผูกพันและบังคับใช้ตามข้อกฎหมายและมติคณะรัฐมนตรี โดยกระทรวงมหาดไทยเป็นกระทรวงที่มีพันธกิจในการ "บำบัดทุกข์" และ "บำรุงสุข"ให้กับพี่น้องประชาชน ซึ่งมีหน่วยงานส่วนกลาง อันประกอบด้วย สำนักงานรัฐมนตรี สำนักงานปลัดกระทรวงมหาดไทย ส่วนราชการระดับกรม และหน่วยงานรัฐวิสาหกิจในสังกัด ทำหน้าที่เป็นหน่วยงานกลางในการบูรณาการทั้งในภาพรวมหน่วยงาน และภาพรวมกระทรวงมหาดไทย โดยทำหน้าที่เชื่อมโยงประสานการทำงานระหว่างฝ่ายการเมืองและฝ่ายข้าราชการประจำ ระหว่างราชการบริหารส่วนกลางและราชการบริหารส่วนภูมิภาค รวมถึงองค์กรปกครองส่วนท้องถิ่น ซึ่งในการดำเนินงานนั้น ในบางกรณีหน่วยงานมีความจำเป็นต้องเสนอเรื่องต่อคณะรัฐมนตรี อาทิ งานเสนอร่างกฎหมาย งานงบประมาณ งานเชิงนโยบายและยุทธศาสตร์ รวมถึงงานจัดทำความเห็นของรัฐมนตรีว่าการกระทรวงมหาดไทยเพื่อประกอบการพิจารณาของคณะรัฐมนตรี
"ดังนั้น ผู้รับผิดชอบงานในการเสนอเรื่องต่อคณะรัฐมนตรีทั้งในส่วนของหน่วยงานเจ้าของเรื่อง และ สำนักงานรัฐมนตรี จึงมีความจำเป็นที่จะต้องมีความเข้าใจ ทั้งในเรื่องของข้อกฎหมาย ระเบียบปฏิบัติของงานประจำและระเบียบปฏิบัติในการเสนอเรื่องต่อคณะรัฐมนตรีในด้านต่าง ๆ เพื่อจะได้วิเคราะห์และเสนอเรื่องต่อผู้บริหารหน่วยงาน รัฐมนตรีว่าการกระทรวงมหาดไทย รองนายกรัฐมนตรีที่กำกับ นายกรัฐมนตรี กระทั่งเข้าสู่การพิจารณาของคณะรัฐมนตรี หรือรัฐสภา พิจารณาได้อย่างมีประสิทธิภาพ อันจะทำให้ร่างกฎหมาย แนวนโยบาย ตลอดจนข้อเสนอแนะหรือความทุกข์ร้อนของพี่น้องประชาชน ได้รับการแก้ไขปัญหา และพัฒนาต่อยอดสู่การวางระบบการบริหารราชการแผ่นดินที่เกิดประโยชน์สูงสุดต่อประชาชน" รองปลัด มท. กล่าวเน้นย้ำ
นายสมคิด จันทมฤก รองปลัดกระทรวงมหาดไทย กล่าวเพิ่มเติมว่า ในนามกระทรวงมหาดไทย ขอขอบคุณ นายสุพัฒน์ เมธีวรพจน์ ผู้อำนวยการกองวิเคราะห์เรื่องเสนอคณะรัฐมนตรี สำนักเลขาธิการคณะรัฐมนตรี ที่ให้เกียรติเป็นวิทยากรบรรยายให้ความรู้และคำแนะนำเกี่ยวกับระเบียบในการเสนอเรื่องต่อคณะรัฐมนตรี แนวทางปฏิบัติในการเสนอเรื่องต่อคณะรัฐมนตรีเพื่อพิจารณา และแนวทางปฏิบัติในการจัดทำความเห็นประกอบการพิจารณาของคณะรัฐมนตรี โดยกระทรวงมหาดไทย จะได้ทำงานอย่างบูรณาการกับทางสำนักเลขาธิการคณะรัฐมนตรี เพื่อให้เกิดประสิทธิภาพในการบริหารจัดการภารกิจงานตามนโยบายรัฐบาล อันจะยังประโยชน์สูงสุดต่อพี่น้องประชาชนทุกคน
นายธนวัฒน์ ปิ่นแก้ว ผู้อำนวยการสำนักนโยบายและแผน สำนักงานปลัดกระทรวงมหาดไทย กล่าวว่า กิจกรรมการฝึกอบรมในวันนี้ เป็นการเสริมสร้างความรู้ ความเข้าใจ และทักษะเกี่ยวกับระเบียบและแนวทางปฏิบัติในการเสนอเรื่องต่อคณะรัฐมนตรี สำหรับเจ้าหน้าที่ผู้ปฏิบัติงานในด้านยุทธศาสตร์ งบประมาณ และด้านกฎหมาย และเพิ่มประสิทธิภาพการปฏิบัติงานของเจ้าหน้าที่ที่รับผิดชอบการจัดทำข้อมูลสำหรับสนับสนุนรัฐมนตรีว่าการกระทรวงมหาดไทยในการตอบกระทู้ถาม การตอบข้อหารือ และการสนับสนุนข้อมูลในการเปิดอภิปรายทั่วไปของสมาชิกสภาผู้แทนราษฎรและวุฒิสภา ตลอดจนเพื่อเป็นการสร้างเครือข่ายและเพิ่มประสิทธิภาพในการประสานงานระหว่างผู้ประสานงานกระทรวงมหาดไทยกับผู้ประสานงานสำนักเลขาธิการนายกรัฐมนตรี สำนักงานเลขาธิการสภาผู้แทนราษฎร และสำนักงานเลขาธิการวุฒิสภา อันจะทำให้การบริหารราชการของกระทรวงมหาดไทยมีประสิทธิภาพเกิดสัมฤทธิผลต่อพี่น้องประชาชนและราชการ

ที่มา : https://www.thaigov.go.th/news/contents/details/67494