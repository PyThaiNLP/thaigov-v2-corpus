รัฐบาลไทย-ข่าวทำเนียบรัฐบาล-​“ทิพานัน”แนะผู้หญิงใช้งานไลน์ ESS Help Me เมื่อถูกทำร้ายร่างกาย หรือข่มขู่ว่าจะทำร้าย ได้ตลอด 24 ชั่วโมงเผย “พล.อ.ประยุทธ์”ห่วงใยปัญหาความรุนแรงในครอบครัว ดันแผนปฏิบัติการป้องกัน 


วันศุกร์ที่ 21 เมษายน 2566
21/04/2566
พิมพ์
​“ทิพานัน”แนะผู้หญิงใช้งานไลน์ ESS Help Me เมื่อถูกทำร้ายร่างกาย หรือข่มขู่ว่าจะทำร้าย ได้ตลอด 24 ชั่วโมงเผย “พล.อ.ประยุทธ์”ห่วงใยปัญหาความรุนแรงในครอบครัว ดันแผนปฏิบัติการป้องกัน
​“ทิพานัน”แนะผู้หญิงใช้งานไลน์ ESS Help Me เมื่อถูกทำร้ายร่างกาย หรือข่มขู่ว่าจะทำร้าย ได้ตลอด 24 ชั่วโมง เผย “พล.อ.ประยุทธ์”ห่วงใยปัญหาความรุนแรงในครอบครัว ดันแผนปฏิบัติการป้องกัน66-70 ขอเจ้าหน้าที่เข้าใจปัญหาละเอียดอ่อน
วันที่ 21 เมษายน 2566 น.ส.ทิพานัน ศิริชนะ รองโฆษกประจำสำนักนายกรัฐมนตรี เปิดเผยว่า พล.อ.ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ห่วงใยปัญหาความรุนแรงที่เกิดขึ้นกับเด็ก และสตรี และความรุนแรงในครอบครัว โดยได้สนับสนุนร่างแผนปฏิบัติการป้องกันและแก้ไขปัญหาความรุนแรงต่อเด็ก สตรี และบุคคล ในครอบครัว พ.ศ.2566-2570 ภายในประกอบด้วยแผน 5 พี ได้แก่ นโยบาย (Policy) ป้องกัน (Prevention) คุ้มครอง (Protection) ดำเนินคดี (Prosecution) และหุ้นส่วนความร่วมมือ (Partnership)  เพื่อให้มีการแก้ไขปัญหาอย่างเป็นระบบ อีกทั้งในฐานะ ประธานกรรมการข้าราชการตำรวจ หรือ (ก.ตร) ยังได้มีนโยบายให้สร้างความรู้ความเข้าใจแก่เจ้าหน้าที่ตำรวจถึงความละเอียดอ่อนในเรื่องนี้ รวมถึงแนวทางการเพิ่มพนักงานสอบสวนหญิง ตามข้อเสนอของนายจุติ ไกรฤกษ์ รัฐมนตรีว่าการกระทรวงพัฒนาสังคมและความมั่นคงของมนุษย์
น.ส.ทิพานัน กล่าวว่า ทั้งนี้ มีข้อแนะนำสำหรับพี่น้องประชาชน โดยเฉพาะเด็กและสตรี เมื่อโดนทำร้ายร่างกายหรือข่มขู่ว่าจะทำร้าย หรือถูกกักขังหน่วงเหนี่ยว  สามารถแจ้ง ESS Help Me ได้ 24 ชั่วโมง โดยแชร์พิกัดจุดเกิดเหตุเพื่อให้เจ้าหน้าที่รัฐเข้าให้ความช่วยเหลือได้อย่างแม่นยำ และติดตามการช่วยเหลือได้ทันที โดยกดเพิ่มเพื่อนทางแอปพลิเคชันไลน์ในช่องค้นหา @esshelpme หรือ คลิก https://lin.ee/GetbF8D หลังจากนั้นก็สามารถดำเนินการแจ้งเหตุได้ด้วย 3 ขั้นตอนง่าย ๆ คือ
1) กดปุ่มแจ้งเหตุด่วน
2) แจ้งตำแหน่งเกิดเหตุ
3) กรอกเบอร์ติดต่อ เพื่อให้เจ้าหน้าที่ติดต่อกลับ
เมื่อดำเนินการแจ้งเหตุครบทั้ง 3 ขั้นตอน ระบบจะส่งข้อมูลไปยังสถานีตำรวจที่ใกล้ที่สุด พร้อมแจ้งข้อความมายังผู้แจ้งเหตุ และเมื่อมีเจ้าหน้าที่ตำรวจรับทราบแล้ว ระบบจะแจ้งเตือนสถานะการรับทราบมายังผู้แจ้งเหตุอีกครั้ง
“ทั้งนี้ ขอความร่วมมือพี่น้องประชาชน ใส่ใจชุมชนและสังคมรอบข้าง หากรับรู้หรือพบเห็นความรุนแรงภายในครอบครัว  สามารถแจ้งสายด่วน 1300, 1387, 191 และ 1157 กระทรวงการพัฒนาสังคมและความมั่นคงของมนุษย์ (พม) อย่าเพิกเฉย เพราะอาจช่วยชีวิตคนเหล่านั้นได้”น.ส.ทิพานัน กล่าว

ที่มา : https://www.thaigov.go.th/news/contents/details/67476