รัฐบาลไทย-ข่าวทำเนียบรัฐบาล-​รัฐบาลเชิญชวนประชาชนเที่ยวงานใต้ร่มพระบารมี 241 ปี กรุงรัตนโกสินทร์เริ่มวันนี้วันแรกถึง 25 เม.ย.นี้ สัมผัสพิพิธภัณฑ์ยามค่ำ ไหว้พระ เที่ยววัด ยลวัง พร้อมเรียนรู้ประวัติศาสตร์ของไทย


วันศุกร์ที่ 21 เมษายน 2566
21/04/2566
พิมพ์
​รัฐบาลเชิญชวนประชาชนเที่ยวงานใต้ร่มพระบารมี 241 ปี กรุงรัตนโกสินทร์เริ่มวันนี้วันแรกถึง 25 เม.ย.นี้ สัมผัสพิพิธภัณฑ์ยามค่ำ ไหว้พระ เที่ยววัด ยลวัง พร้อมเรียนรู้ประวัติศาสตร์ของไทย
​รัฐบาลเชิญชวนประชาชน เที่ยวงานใต้ร่มพระบารมี 241 ปี กรุงรัตนโกสินทร์ เริ่มวันนี้วันแรก ถึง 25 เม.ย.นี้ สัมผัสพิพิธภัณฑ์ยามค่ำ ไหว้พระ เที่ยววัด ยลวัง พร้อมเรียนรู้ประวัติศาสตร์ของไทย
วันที่ 21 เมษายน 2566 นางสาวรัชดา ธนาดิเรก รองโฆษกประจำสำนักนายกรัฐมนตรี เชิญชวนประชาชนเที่ยวงานใต้ร่มพระบารมี 241 ปี กรุงรัตนโกสินทร์ ระหว่างวันที่ 21 – 25  เมษายน 2566 ณ พิพิธภัณฑสถานแห่งชาติ พระนคร โรงละครแห่งชาติ และ 21 แหล่งเรียนรู้รอบเกาะรัตนโกสินทร์ เพื่อร่วมฉลองเนื่องในวาระครบรอบวันคล้ายวันสถาปนากรุงรัตนโกสินทร์ 241 ปี ซึ่งภายในงานมีกิจกรรมมากมาย จัดบริเวณรอบเกาะรัตนโกสินทร์ ทั้งด้านศาสนา ไหว้พระ 11 วัด  ศิลปะการแสดง เปิดพิพิธภัณฑ์ยามค่ำ ตลาดย้อนยุค จำหน่ายสินค้าทางวัฒนธรรมไทย 76 จังหวัด ประกวดภาพถ่าย เสวนาวิชาการ ทำบุญไหว้พระ พร้อมจัดรถเมล์ ขสมก. รับส่งฟรีตลอดงาน
นางสาวรัชดา กล่าว่า การจัดงานใต้ร่มพระบารมี 241 ปี กรุงรัตนโกสินทร์ รัฐบาล โดยกระทรวงวัฒนธรรมร่วมกับหน่วยงานต่าง ๆ กว่า 30 หน่วยงาน จัดขึ้น เพื่อเทิดพระเกียรติและน้อมรำลึกในพระมหากรุณาธิคุณของพระบาทสมเด็จพระพุทธยอดฟ้าจุฬาโลกมหาราช ปฐมกษัตริย์แห่งราชวงศ์จักรี รวมถึงสมเด็จพระบูรพกษัตริย์ทุกพระองค์ในพระบรมราชจักรีวงศ์ และร่วมฉลองเนื่องในวาระครบรอบวันคล้ายวันสถาปนากรุงรัตนโกสินทร์ 241 ปี เพื่อให้เด็ก เยาวชน และประชาชนได้เรียนรู้ และสร้างการรับรู้เรื่องราวประวัติศาสตร์ของพระบรมราชจักรีวงศ์ ประวัติศาสตร์กรุงรัตนโกสินทร์ และความภาคภูมิใจในความเป็นคนไทย ส่งเสริมสนับสนุนการท่องเที่ยวจากมรดกศิลปวัฒนธรรม ต่อยอดทุนทางวัฒนธรรมเชิงสร้างสรรค์ เกิดการสร้างรายได้จากการท่องเที่ยว และสร้างมูลค่าเพิ่มทางเศรษฐกิจ
“สำหรับกิจกรรมที่น่าสนใจ อาทิ พิธีเปิดงานประดิษฐานภาพพระบรมฉายาลักษณ์และเครื่องราชสักการะ 10 รัชกาล การแสดงทางศิลปวัฒนธรรม ชมพิพิธภัณฑ์ยามค่ำ (Night Museum) การจำหน่ายสินค้าและผลิตภัณฑ์ทางวัฒนธรรม 76 จังหวัด จุดถ่ายภาพย้อนยุคบริการประชาชน การแสดงมัลติมีเดีย ใต้ร่มพระบารมี 241 ปี กรุงรัตนโกสินทร์ นิทรรศการสวนแสงจัดแสดงพระราชประวัติ 10 รัชกาล จัดฉายหนังกลางแปลง การประกวดภาพถ่าย รวมทั้งเปิดให้ประชาชนทำบุญไหว้พระและเข้าชมแหล่งเรียนรู้ ภายในงานมีรถ ขสมก. และรถรางนำชม บริการรับ-ส่งฟรี ตามจุดเยี่ยมชมต่าง ๆ ทั้งนี้ ผู้ใจสามารถสอบถามรายละเอียดเพิ่มเติมได้ที่ สายด่วนวัฒนธรรม โทร. 1765” นางสาวรัชดา กล่าว

ที่มา : https://www.thaigov.go.th/news/contents/details/67484