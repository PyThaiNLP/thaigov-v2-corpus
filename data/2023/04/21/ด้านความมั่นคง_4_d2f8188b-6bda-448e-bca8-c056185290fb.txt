รัฐบาลไทย-ข่าวทำเนียบรัฐบาล-ปลัดบุญชอบ สั่ง กสร. ลงพื้นที่ตรวจสอบความปลอดภัยทันที เหตุวัสดุตกหล่นจากอาคารก่อสร้างในโรงพยาบาลเขตปทุมวัน


วันศุกร์ที่ 21 เมษายน 2566
21/04/2566
พิมพ์
ปลัดบุญชอบ สั่ง กสร. ลงพื้นที่ตรวจสอบความปลอดภัยทันที เหตุวัสดุตกหล่นจากอาคารก่อสร้างในโรงพยาบาลเขตปทุมวัน
ปลัดกระทรวงแรงงาน สั่ง กรมสวัสดิการและคุ้มครองแรงงาน (กสร.) ลงพื้นที่ตรวจสอบความปลอดภัยในการทำงาน เหตุวัสดุตกหล่นจากอาคารก่อสร้างในโรงพยาบาลแห่งหนึ่งในเขตปทุมวัน เป็นเหตุให้มีผู้บาดเจ็บ 4 ราย นัดนายจ้างสอบข้อเท็จจริง 25 เมษายนนี้
นายบุญชอบ สุทธมนัสวงศ์ ปลัดกระทรวงแรงงาน เปิดเผยว่า ตามที่สื่อนำเสนอข่าวชิ้นส่วนสร้างอาคารโรงพยาบาลย่านปทุมวันถล่มมีผู้บาดเจ็บ 4 รายนั้น ตนได้สั่งการให้กรมสวัสดิการและคุ้มครองแรงงาน (กสร.) ตรวจสอบสาเหตุของอุบัติเหตุในครั้งนี้ทันที เบื้องต้นได้รับรายงานจากพนักงานตรวจความปลอดภัย สำนักงานสวัสดิการและคุ้มครองแรงงานกรุงเทพมหานครพื้นที่ 1 และศูนย์ความปลอดภัยในการทำงานเขต 11 (ตลิ่งชัน) ว่า เมื่อวันที่ 20 เมษายน 2566 เวลา 16.00 น.  เกิดเหตุแผ่นเมทัลชีท ตกจากอาคารที่อยู่ระหว่างการก่อสร้างภายในบริเวณโรงพยาบาล ซึ่งเป็นอาคารเสริมเหล็กสูง 19 ชั้น เนื่องจากเครนขนย้ายแผ่นเมทัลชีทขึ้นไปบริเวณด้านบนของอาคารไม่สามารถรองรับน้ำหนักของแผ่นเมทัลชีทได้ ส่งผลให้แผ่นเมทัลชีท ประมาณ 40 -50 แผ่น ได้ร่วงตกลงไปยังบริเวณด้านล่างริมฟุตบาททำให้มีผู้ได้รับบาดเจ็บ 4 ราย เป็นบุคลากรโรงพยาบาล 3 ราย และเจ้าหน้าที่รักษาความปลอดภัย 1 ราย ทั้งนี้ ตนได้สั่งการให้กรมสวัสดิการและคุ้มครองแรงงานเร่งตรวจสอบข้อเท็จจริงและดำเนินการตามอำนาจหน้าที่ต่อไป
ด้าน นายนิยม สองแก้ว อธิบดีกรมสวัสดิการและคุ้มครองแรงงาน (กสร.) กล่าวว่า พนักงานตรวจความปลอดภัยสำนักงานสวัสดิการและคุ้มครองแรงงานกรุงเทพมหานครพื้นที่ 1 และศูนย์ความปลอดภัยในการทำงานเขต 11 (ตลิ่งชัน) จะเชิญนายจ้างและผู้ที่เกี่ยวข้องมาพบ ในวันที่ 25 เมษายน 2566 เพื่อสอบข้อเท็จจริงเพิ่มเติมว่า นายจ้างปฏิบัติตามกฎหมายหรือพระราชบัญญัติความปลอดภัย อาชีวอนามัย และสภาพแวดล้อมในการทำงาน พ.ศ. 2554 และกฎกระทรวงกำหนดมาตรฐานในการบริหาร จัดการ และดำเนินการด้านความปลอดภัย อาชีวอนามัย และสภาพแวดล้อมในการทำงานในสถานที่ที่มีอันตรายจากการตกจากที่สูงและที่ลาดชันจากวัสดุกระเด็น ตกหล่น และพังทลาย และจากการตกลงไปในภาชนะเก็บหรือรองรับวัสดุ พ.ศ. 2564 หรือไม่ หากนายจ้างไม่ปฏิบัติตามกฎหมายดังกล่าวจะดำเนินการตามกฎหมายต่อไป

ที่มา : https://www.thaigov.go.th/news/contents/details/67491