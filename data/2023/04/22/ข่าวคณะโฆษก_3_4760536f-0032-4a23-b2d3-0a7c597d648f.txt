รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯ ยินดี โครงการศูนย์ BCG Farming เกาะสมุย ประสบความสำเร็จ สร้างผลผลิตทางการเกษตรที่ตอบโจทย์ผู้บริโภคยุคใหม่ 


วันเสาร์ที่ 22 เมษายน 2566
โฆษกรัฐบาลเผย นายกฯ ยินดี โครงการศูนย์ BCG Farming เกาะสมุย ประสบความสำเร็จ สร้างผลผลิตทางการเกษตรที่ตอบโจทย์ผู้บริโภคยุคใหม่
ยกระดับศักยภาพชุมชนในพื้นที่อย่างยั่งยืน
วันนี้ (22 เมษายน 2566) นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม รับทราบความคืบหน้าของโครงการศูนย์ BCG Farming ณ อำเภอเกาะสมุย จังหวัดสุราษฎร์ธานี ซึ่งปัจจุบันเป็นพื้นที่ต้นแบบให้ชุมชนในพื้นที่ รวมถึงพื้นที่อื่น ๆ ให้สามารถศึกษาดูงาน บูรณาการแนวคิด BCG ผ่านการใช้วิทยาศาสตร์และเทคโนโลยีเพื่อพัฒนาพื้นที่ สร้างความยั่งยืนให้กับชุมชน และสามารถขยายผลไปยังภาคส่วนอื่น ๆ ได้ในอนาคต
โฆษกประจำสำนักนายกรัฐมนตรีกล่าวว่า โครงการศูนย์ BCG Farming เป็นการต่อยอดผลงานวิจัยและนวัตกรรมจาก สำนักงานการวิจัยแห่งชาติ (วช.) สถาบันวิจัยวิทยาศาสตร์และเทคโนโลยีแห่งประเทศไทย (วว.) ภายใต้กระทรวงการอุดมศึกษา วิทยาศาสตร์ วิจัยและนวัตกรรม ใช้ศักยภาพของพื้นที่เกาะสมุย จังหวัดสุราษฎร์ธานี ที่เป็นเมืองท่องเที่ยวชั้นนำของประเทศและมีความต้องการผลผลิตและผลิตภัณฑ์ทางการเกษตรจำนวนมาก ให้เป็นพื้นที่ต้นแบบ BCG Farming สร้างแหล่งเรียนรู้ทางการเกษตรแนวใหม่ โดยมีวิทยาลัยอาชีวศึกษาภาวนาโพธิคุณ เป็นพื้นที่ปฏิบัติการหลัก ซึ่งเน้นการให้ชุมชนพึ่งพาตนเองครบวงจร ตั้งแต่การสร้างผลผลิต การพัฒนาผลิตภัณฑ์ จนถึงการบริโภคเพื่อส่งขายระดับพรีเมียมให้ธุรกิจท่องเที่ยว โดยปัจจุบันมีการดำเนินการผ่านกิจกรรมต่าง ๆ เช่น
- การปลูกข้าวอุดมซีลีเนียม ซึ่งเป็นแร่ธาตุที่ช่วยเสริมสร้างภูมิคุ้มกัน มีการถ่ายทอดองค์ความรู้การผลิตข้าวอุดมซีลีเนียมและการผลิตปุ๋ยอินทรีย์เคมีเสริมซีลีเนียม โดยใช้วัตถุดิบมูลสัตว์ที่เลี้ยงภายในวิทยาลัยฯ จัดทำนาข้าวซีลีเนียม 7 แปลง ในพื้นที่ประมาณ 3 ไร่ ซึ่งขณะนี้ได้เก็บเกี่ยวข้าวแล้ว นอกจากนี้ของเหลือทิ้งจากกระบวนการผลิตข้าว คือ ฟางข้าว ที่มีปริมาณซีลีเนียมสูง สามารถนำไปต่อยอดเพาะเห็ดเศรษฐกิจได้ เช่น เห็ดนางรมเทา และเห็ดนางรมฮังการี
- การสร้างโรงเรือนปลูกพืชปลอดสาร มีการปลูกพืชในระบบโรงเรือน เช่น การปลูกพืชแบบไร้ดินหรือไฮโดรโปรนิกส์ ตลอดจนพัฒนาระบบการปลูกพืชมูลค่าสูง
- การเพาะเลี้ยงปลาน้ำจืด สร้างรายได้ให้เกษตรกรด้วยการแปรรูปผลิตผลที่ได้จากปลา โดยเฉพาะปลาดุกอุย ได้แก่ ไส้กรอกปลา ปลายอ กุนเชียงปลา ไส้อั่วปลา ลูกชิ้นปลา รวมถึงกุนเชียงปลาดุกไขมันต่ำ ซึ่งเป็นการใช้ข้าวไรซ์เบอรี่และคีนัวที่ผ่านกระบวนการเอ็กซ์ทรูชั่นทดแทนไขมันเพื่อลดปริมาณไขมัน รวมทั้งใช้วิธีการบรรจุแบบสุญญากาศเพื่อยืดอายุการเก็บรักษา เพื่อส่งเสริมการตลาดผลิตภัณฑ์ให้เป็นที่ยอมรับของผู้บริโภค
“นายกรัฐมนตรีขอบคุณการจัดทำโครงการดังกล่าว เป็นอีกหนึ่งเสียงสะท้อนความสำเร็จที่ต่อยอดจากการบูรณาการแนวคิด BCG ที่รัฐบาลเน้นย้ำ เป็นตัวอย่างการประยุกต์แนวคิด BCG ให้เป็นรูปธรรมผ่านการใช้เทคโนโลยีและนวัตกรรม เพื่อพัฒนาผลผลิตและผลิตภัณฑ์ สร้างการมีส่วนร่วมของชุมชนในพื้นที่ให้สร้างผลผลิตทางเกษตรแบบครบวงจร สามารถพึ่งพาตนเอง และต่อยอดไปถึงการขยายโอกาสทางการตลาดเพื่อตอบโจทย์ผู้บริโภคยุคใหม่ สร้างรายได้กลับคืนสู่ชุมชนได้อย่างยั่งยืน รวมทั้งสามารถเป็นโครงการนำร่องให้กับพื้นที่อื่น ๆ ได้” นายอนุชาฯ กล่าว

ที่มา : https://www.thaigov.go.th/news/contents/details/67510