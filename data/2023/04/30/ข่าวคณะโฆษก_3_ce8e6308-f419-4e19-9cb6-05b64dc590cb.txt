รัฐบาลไทย-ข่าวทำเนียบรัฐบาล-โฆษกรัฐบาล เผย นายกฯ ส่งเสริมพัฒนาฝีมือแรงงาน ต่อยอดสร้างอาชีพเพิ่มรายได้ให้กับคนไทยจาก “แกงพะแนง” เมนูอาหารประเภทสตูว์ที่รสชาติดีที่สุดในโลก จากการจัดอันดับของ Taste Atlas 


วันอาทิตย์ที่ 30 เมษายน 2566
30/04/2566
พิมพ์
โฆษกรัฐบาล เผย นายกฯ ส่งเสริมพัฒนาฝีมือแรงงาน ต่อยอดสร้างอาชีพเพิ่มรายได้ให้กับคนไทยจาก “แกงพะแนง” เมนูอาหารประเภทสตูว์ที่รสชาติดีที่สุดในโลก จากการจัดอันดับของ Taste Atlas
โฆษกรัฐบาล เผย นายกฯ ส่งเสริมพัฒนาฝีมือแรงงาน ต่อยอดสร้างอาชีพเพิ่มรายได้ให้กับคนไทยจาก “แกงพะแนง” เมนูอาหารประเภทสตูว์ที่รสชาติดีที่สุดในโลก จากการจัดอันดับของ Taste Atlas
วันนี้ (30 เม.ย.66) นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหมส่งเสริมแนวคิดของกรมพัฒนาฝีมือแรงงาน กระทรวงแรงงาน เปิดการฝึกอบรมหลักสูตรการประกอบอาหารไทยประยุกต์ เพื่อให้ผู้เข้าฝึกอบรมได้มีความรู้ สามารถนำความรู้ที่ได้ไปประกอบอาชีพหารายได้ โดยหนึ่งในเมนูที่นำมาฝึกสอน คือ“แกงพะแนง” อาหารที่รสชาติดีที่สุดในโลกในประเภทสตูว์ จากการจัดอันดับของ Taste Atlas
โฆษกประจำสำนักนายกรัฐมนตรี กล่าวว่า จากกรณีเว็บ Taste Atlas ซึ่งเป็นเว็บไซต์ที่รวบรวมร้านอาหาร สูตรอาหารเมนู วัตถุดิบท้องถิ่นจากทั่วโลก จัดอันดับให้ แกงพะแนง ของไทยได้อันดับ 1 อาหารประเภทสตูว์ ที่รสชาติดีที่สุดในโลก ด้วยคะแนนสูงถึง 4.8 ส่งผลให้อาหารไทยได้รับกระแสความนิยมต่อเนื่อง ซึ่งกรมพัฒนาฝีมือแรงงาน ได้ใช้โอกาสจากชื่อเสียงของอาหารไทยมาเพิ่มมูลค่าทางเศรษฐกิจ ได้ดำเนินการจัดกิจกรรมการฝึกอบรมหลักสูตรการประกอบอาหารไทยประยุกต์ ซึ่งเมนูหลักของการฝึกอบรมในหลักสูตรนี้ ได้แก่ แกงพะแนง เนื่องจากเป็นเมนูอาหารประเภทแกงข้นที่เน้นรสชาติเค็มและหวาน อีกทั้งในหลักสูตรยังมีเมนูอาหารไทยยอดนิยมอีกหลายชนิด เช่น ผัดไทยกุ้งสด มัสมั่นไก่ ต้มยำกุ้ง ซึ่งล้วนเป็นเมนูเป็นที่รู้จักของชาวต่างชาติ เพื่อให้ผู้เข้าฝึกอบรมได้มีความรู้ และสามารถนำไปประกอบอาชีพ สร้างรายได้ รวมถึงเป็นการอนุรักษ์และเผยแพร่อาหารไทยให้เป็นที่รู้จักมากยิ่งขึ้น
“นายกรัฐมนตรีส่งเสริมแนวคิด และการทำงานของหน่วยงานที่เกี่ยวข้อง ที่สามารถนำกระแสความนิยม มาปรับให้สอดคล้องให้เป็นประโยชน์แก่ประชาชน นำแกงพะแนง อาหารที่ได้รับยกย่องว่ามีรสชาติดีที่สุดในโลกมาต่อยอดเพื่อเพิ่มมูลค่าทางเศรษฐกิจ ช่วยสร้างอาชีพ สร้างรายได้ ให้กับคนในประเทศได้ ทั้งนี้ นายกรัฐมนตรีเชื่อมั่นว่ากิจกรรมฝึกอบรมในลักษณะนี้ จะส่งเสริมและประชาสัมพันธ์ให้อาหารไทยเป็นที่รู้จักมากขึ้น และสามารถต่อยอดการท่องเที่ยวของไทยได้อีกด้วย” นายอนุชาฯ กล่าว
—————

ที่มา : https://www.thaigov.go.th/news/contents/details/67792