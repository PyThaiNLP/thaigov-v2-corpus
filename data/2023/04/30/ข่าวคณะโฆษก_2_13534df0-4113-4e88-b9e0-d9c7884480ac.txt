รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯ ขอบคุณทุกภาคส่วน ร่วมขับเคลื่อนภาคการท่องเที่ยวตามนโยบายรัฐบาล ส่งผลดีภาพรวมเศรษฐกิจไทยขยายตัวได้ต่อเนื่อง


วันอาทิตย์ที่ 30 เมษายน 2566
30/04/2566
พิมพ์
โฆษกรัฐบาลเผย นายกฯ ขอบคุณทุกภาคส่วน ร่วมขับเคลื่อนภาคการท่องเที่ยวตามนโยบายรัฐบาล ส่งผลดีภาพรวมเศรษฐกิจไทยขยายตัวได้ต่อเนื่อง
โฆษกรัฐบาลเผย นายกรัฐมนตรี ขอบคุณทุกภาคส่วน ร่วมขับเคลื่อนภาคการท่องเที่ยวตามนโยบายรัฐบาล ส่งผลดีภาพรวมเศรษฐกิจไทยขยายตัวได้ต่อเนื่อง
วันนี้ (30 เม.ย.66) นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ขอบคุณหน่วยงานและประชาชนทุกภาคส่วน ร่วมกันขับเคลื่อนด้านการท่องเที่ยวของประเทศตามนโยบายรัฐบาล ทำให้ส่งผลดีต่อเศรษฐกิจไทยในภาพรวมและระดับพื้นที่ ซึ่งข้อมูลธนาคารแห่งประเทศไทย (ธปท.) โดยคณะกรรมการนโยบายการเงิน (กนง.) ระบุว่าเศรษฐกิจไทยมีแนวโน้มขยายตัวได้ต่อเนื่องที่ร้อยละ 3.6 และ 3.8 ในปี 2566 และ 2567 ตามลำดับ จากจำนวนนักท่องเที่ยวต่างชาติเกือบทุกสัญชาติที่เพิ่มขึ้นต่อเนื่อง ซึ่งส่งผลบวกต่อการจ้างงานและรายได้แรงงาน รวมถึงเป็นแรงส่งต่อเนื่องไปยังการบริโภคภาคเอกชน
นายอนุชากล่าวว่า จากการขับเคลื่อนด้านการท่องเที่ยวตามนโยบายรัฐบาลและนายกรัฐมนตรีที่มุ่งเน้นให้ความสำคัญกับการนำศักยภาพจุดแข็งของพื้นที่และความหลากหลายทางชีวภาพมาพัฒนาขับเคลื่อนด้านการท่องเที่ยวภายใต้การพัฒนาเติบโตที่เป็นมิตรต่อสิ่งแวดล้อม ล่าสุดหลัง “เกาะกระดาน” จังหวัดตรัง ได้ถูกจัดอันดับว่าเป็นชายหาดที่ดีที่สุดในโลก ประจำปี 2023 (Top 100 beaches on Earth 2023) จากเว็บไซต์ World Beach Guide ซึ่งเป็นเว็บไซต์ค้นหาและเก็บข้อมูลชายหาดสำหรับนักเดินทางจากทั่วโลก ส่งผลให้เกาะกระดานมีชื่อเสียงมากยิ่งขึ้นและทำให้นักท่องเที่ยวเดินทางมาท่องเที่ยวจังหวัดตรังและเกาะกระกานเพิ่มขึ้นจำนวนมาก จากปกติเกาะกระดานมีนักท่องเที่ยวเฉลี่ย 300 คน/วัน ปัจจุบันจำนวนนักท่องเที่ยวเพิ่มขึ้นเป็น 2,000 คน/วัน โดยช่วงเทศกาลสงกรานต์ที่ผ่านมาพบว่าบนเกาะกระดานมีอัตราการเข้าพักเต็ม และมีการเข้าพักขยายไปยังเกาะมุกและเกาะลิบง ทำให้เกิดการกระตุ้นเศรษฐกิจในพื้นที่ สร้างอาชีพและรายได้ให้กับประชาชนเพิ่มขึ้น
“อย่างไรก็ตาม เพื่อรักษาทรัพยากรธรรมชาติ สิ่งแวดล้อมและการท่องเที่ยวอย่างยั่งยืน รัฐบาลขอความร่วมมือประชาชน นักท่องเที่ยว และผู้ประกอบการ ให้ช่วยกันรักษาความสะอาดเมื่อเดินทางไปท่องเที่ยวตามสถานที่ท่องเที่ยวต่าง ๆ โดยเฉพาะขยะต่าง ๆ ต้องทิ้งให้ถูกที่และปฏิบัติตามข้อกำหนดของเจ้าหน้าที่ รวมทั้งหน่วยงานที่เกี่ยวข้องในพื้นที่ต้องบริหารจัดการและจัดเก็บขยะให้เป็นไปอย่างมีประสิทธิภาพ ตลอดจนวางมาตรการด้านการดูแลรักษาความปลอดภัยให้กับนักท่องเที่ยวอย่างเต็มที่ด้วย” นายอนุชากล่าว
————-

ที่มา : https://www.thaigov.go.th/news/contents/details/67791