รัฐบาลไทย-ข่าวทำเนียบรัฐบาล- “ทิพานัน”แจ้งข่าวเงินงวดที่2บัตรสวัสดิการแห่งรัฐโอนเข้า18เม.ย.นี้ ใช้จ่ายค่าน้ำ-ค่าไฟ


วันจันทร์ที่ 17 เมษายน 2566
17/04/2566
พิมพ์
“ทิพานัน”แจ้งข่าวเงินงวดที่2บัตรสวัสดิการแห่งรัฐโอนเข้า18เม.ย.นี้ ใช้จ่ายค่าน้ำ-ค่าไฟ
“ทิพานัน”แจ้งข่าวเงินงวดที่2บัตรสวัสดิการแห่งรัฐโอนเข้า18เม.ย.นี้ ใช้จ่ายค่าน้ำ-ค่าไฟ ยัน “พล.อ.ประยุทธ์”มุ่งพัฒนาระบบสวัสดิการ ลดภาระประชาชนกลุ่มเป้าหมาย ไม่หว่านแห แก้ปัญหาตรงจุดและยั่งยืน
วันนี้ 17 เมษายน 2566 น.ส.ทิพานัน ศิริชนะ รองโฆษกประจำสำนักนายกรัฐมนตรี เปิดเผยว่า พล.อ.ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม มุ่งลดความเหลื่อมล้ำและยกระดับสวัสดิการของพี่น้องประชาชนให้ทั่วถึง โดยมุ่งแก้ไขปัญหาแบบเฉพาะเจาะจงกลุ่มเป้าหมาย ซึ่งประสบความสำเร็จด้วยดีและมีกระแสตอบรับจากพี่น้องประชาชน ผ่านโครงการบัตรสวัสดิการแห่งรัฐ เพื่อบรรเทาภาระค่าครองชีพให้กับประชาชน โดยวันที่ 18 เมษายน 2566 นี้ กรมบัญชีกลาง กระทรวงการคลัง จะได้โอนเงินงวดที่ 2 ให้กับผู้ถือบัตรสวัสดิการแห่งรัฐ ตามกำหนดการโอนเงินให้กับผู้ถือบัตรสวัสดิการแห่งรัฐ ทุกวันที่ 1 , 18 และ 20 ของเดือน
น.ส.ทิพานัน กล่าวว่า ทั้งนี้ ผู้ที่ได้รับเงินเข้าบัตรสวัสดิการแห่งรัฐในงวดแรกคือทุกวันที่ 1 ของเดือนไปแล้ว ประชาชนที่ใช้สิทธิ์ สามารถใช้บัตรประชาชน สแกนจ่ายซื้อสินค้าได้ วงเงิน 300 บาทต่อเดือน ส่วนลดค่าซื้อก๊าซหุงต้ม 80 บาทต่อ 3 เดือนวงเงินค่าเดินทางผ่านระบบขนส่งสาธารณะ 750 บาทต่อเดือน  โดยไม่สามารถถอนเป็นเงินสดได้และไม่สะสมในเดือนถัดไป
รองโฆษกประจำสำนักนายกรัฐมนตรี กล่าวว่า ส่วนเงินที่โอนในงวดวันที่ 18 ของเดือนนั้น จะสามารถใช้จ่ายค่าน้ำ ค่าไฟได้ โดยจ่ายค่าน้ำประปาไม่เกิน 100 บาทต่อครัวเรือนต่อเดือน ค่าไฟฟ้าไม่เกิน 315 บาทต่อครัวเรือนต่อเดือน ซึ่งสามารถถอนเป็นเงินสดได้ และถ้าใช้ไม่หมดจะสะสมในเดือนถัดไป  ส่วนงวดที่ 3 วันที่ 20 ของเดือนจะเป็นการโอนเงินเพิ่มเบี้ยความพิการ 200 บาทต่อเดือนให้เฉพาะกับกลุ่มผู้ถือบัตรสวัสดิการแห่งรัฐ ที่มีบัตรประจำตัวคนพิการ
“พล.อ.ประยุทธ์ มุ่งมั่นพัฒนาต่อยอดระบบสวัสดิการแห่งรัฐ เพื่อยกระดับคุณภาพชีวิตของพี่น้องประชาชน เพื่อเป็นการลดภาระของกลุ่มเป้าหมาย แต่ต้องไม่ใช่การหว่านแห และดูแลผลกระทบในทุกภาคส่วนไปพร้อมกัน เพื่อแก้ไขปัญหาได้ตรงจุดและยั่งยืน”รองโฆษกประจำสำนักนายกรัฐมนตรี ระบุ

ที่มา : https://www.thaigov.go.th/news/contents/details/67339