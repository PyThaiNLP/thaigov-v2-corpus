รัฐบาลไทย-ข่าวทำเนียบรัฐบาล-หลอกไม่หยุด! คนไทยแห่แชร์ “เฟคนิวส์” กระทรวงการคลังเปิดตัวแอปพลิเคชันยอดฮิต 


วันจันทร์ที่ 17 เมษายน 2566
หลอกไม่หยุด! คนไทยแห่แชร์ “เฟคนิวส์” กระทรวงการคลังเปิดตัวแอปพลิเคชันยอดฮิต
หลอกไม่หยุด! คนไทยแห่แชร์ “เฟคนิวส์” กระทรวงการคลังเปิดตัวแอปพลิเคชันยอดฮิต
กระทรวงดิจิทัลเพื่อเศรษฐกิจและสังคม (ดีอีเอส) เปิดผลมอนิเตอร์ข่าวปลอมรอบสัปดาห์  พบเฟคนิวส์ มิจฉาชีพอ้างกระทรวงการคลังเปิดตัวแอปพลิเคชัน ให้ประชาชนกดลิงก์ดาวน์โหลด เพื่อดดูดเงิน อาละวาดหนัก เตือนอย่าหลงเชื่อควรตรวจสอบให้รอบด้าน
ดร.เวทางค์ พ่วงทรัพย์ รองปลัดกระทรวงดิจิทัลเพื่อเศรษฐกิจและสังคม (ดีอีเอส) และโฆษกกระทรวงฯ ฝ่ายข้าราชการประจำ กล่าวถึง ผลการมอนิเตอร์และรับแจ้งข่าวปลอมของศูนย์ต่อต้านข่าวปลอมระหว่างวันที่  7- 13 เมษายน 2566 พบข้อความที่เข้ามาทั้งหมด 3,266,885 ข้อความ โดยมีข้อความที่ต้องดำเนินการตรวจสอบ (Verify) ทั้งสิ้น 240 ข้อความ แบ่งเป็นข้อความที่มาจาก Social listening จำนวน 186 ข้อความ ข้อความที่มาจาก Line Official จำนวน 54 ข้อความ รวมเรื่องที่ต้องดำเนินการตรวจสอบ 133 เรื่อง และจากการประสานงานกับหน่วยงานที่เกี่ยวข้อง ได้รับผลการตรวจสอบกลับมาแล้ว 86 เรื่อง
สำหรับจำนวนเรื่องที่ดำเนินการตรวจสอบในสัปดาห์นี้ แบ่งข่าวปลอมที่ได้รับความสนใจเป็น 4 กลุ่ม ดังนี้
กลุ่มที่ 1 ข่าวปลอมเรื่องนโยบายรัฐบาล ข่าวสารทางราชการ ความสงบเรียบร้อยของสังคมขัดศีลธรรมอันดี และความมั่นคงภายในประเทศจำนวน 54 เรื่อง
กลุ่มที่ 2 ข่าวปลอมเรื่องผลิตภัณฑ์สุขภาพ วัตถุอันตราย เครื่องสำอาง รวมถึงสินค้าและบริการที่ผิดกฎหมาย จำนวน32 เรื่อง
กลุ่มที่ 3 ข่าวปลอมเรื่องภัยพิบัติ จำนวน 8 เรื่อง
กลุ่มที่ 4 ข่าวปลอมเศรษฐกิจ จำนวน 39 เรื่อง
สำหรับข่าวปลอมทั้ง 4 กลุ่ม มีความเกี่ยวข้องกับ Covid-19 จำนวน 1 เรื่อง
ดร.เวทางค์ กล่าวว่า เมื่อพิจารณาจากข่าวปลอมที่ได้รับความสนใจลำดับต้นๆ ในสัปดาห์ล่าสุดนี้ พบว่าส่วนใหญ่เป็นข่าวปลอมด้านนโยบายรัฐบาล จุดกระแสความสนใจจากผู้บริโภคข่าวสารออนไลน์ นำหน้ากลุ่มข่าวหัวข้ออื่นๆ โดยพบข่าว 10 อันดับที่ได้รับความสนใจมากสุดในรอบสัปดาห์ ดังนี้
อันดับที่ 1 : กระทรวงการคลังเปิดตัวแอปพลิเคชัน
อันดับที่ 2 : หมากพลูช่วยต้านมะเร็ง และลดกลิ่นปาก
อันดับที่ 3 : ประกันสังคมประกาศจ้างงาน WFH วันละ 300 บาท
อันดับที่ 4 : กรมการจัดหางานรับสมัครพนักงานงานออนไลน์ รายได้ 2,500 บาทต่อวัน
อันดับที่ 5 : เหลืออีกเพียง 15 วันจะหมดฤดูร้อนแล้ว
อันดับที่ 6 : ประเทศไทยจะเข้าสู่ฤดูฝนประจำปี 2566 หลังเทศกาลสงกรานต์นี้
อันดับที่ 7 : บสย. เชิญชวนกู้ยืมเงินทางออนไลน์ ผ่านเว็บไซต์
อันดับที่ 8 : ปกส. ชวนคุณแม่สมัครงานรายได้ 1,800 บาท/วัน
อันดับที่ 9 : รองอธิบดีกรมส่งเสริมการเกษตร เปิดเพจลิ้นจี่ท่าตอน จ.เชียงใหม่ เพื่อจำหน่ายผลไม้ออนไลน์
อันดับที่10 : เดินไขว้เท้าเหมาะกับทุกคน เพราะช่วยให้หัวใจแข็งแรง
“ดีอีเอส พร้อมดำเนินการทุกวิธีทาง เพื่อปกป้องประชาชนจากข่าวปลอมและมิจฉาชีพผ่านออนไลน์ หรือ โชเชียลมีเดีย โทรศัพท์ หรือการส่ง SMS หากท่านได้รับโทรศัพท์หรือข้อมูลที่ผิดปกติ ผ่านโชเชียลมีเดียต่างๆ หรือSMS  เพื่อป้องกันความเสียหายที่จะเกิดขึ้น ท่านสามารถติดตามและแจ้งเบาะแสข่าวปลอม ผ่านช่องทางศูนย์ต่อต้านข่าวปลอมได้ที่ ไลน์ @antifakenewscenter เว็บไซต์ https://www.antifakenewscenter.com/
ทวิตเตอร์ https://twitter.com/AFNCThailand หรือ โทรสายด่วน GCC 1111 ต่อ 87 ตลอด 24 ชั่วโมง ทั้งนี้ ดีอีเอสได้มีการติดตามการกระทำความผิดอย่างต่อเนื่องในทุกช่องทาง” ดร.เวทางค์ กล่าว
_____________

ที่มา : https://www.thaigov.go.th/news/contents/details/67343