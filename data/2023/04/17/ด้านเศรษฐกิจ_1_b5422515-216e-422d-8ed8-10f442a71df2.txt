รัฐบาลไทย-ข่าวทำเนียบรัฐบาล-บขส. รายงานตัวเลขผู้โดยสารเดินทางกลับเข้ากรุงเทพฯ เมื่อวานนี้ (16 เม.ย.66 ) กว่า 5.4 หมื่นคน ใช้รถฯ กว่า 3.9 พันเที่ยว คาดวันนี้คนเดินทางเพิ่มขึ้น กำชับทุกสถานีฯ ดูแลผู้โดยสารตลอดก


วันจันทร์ที่ 17 เมษายน 2566
บขส. รายงานตัวเลขผู้โดยสารเดินทางกลับเข้ากรุงเทพฯ เมื่อวานนี้ (16 เม.ย.66 ) กว่า 5.4 หมื่นคน ใช้รถฯ กว่า 3.9 พันเที่ยว คาดวันนี้คนเดินทางเพิ่มขึ้น กำชับทุกสถานีฯ ดูแลผู้โดยสารตลอดก
....
นายสัญลักข์ ปัญวัฒนลิขิต กรรมการผู้จัดการใหญ่ บริษัท ขนส่ง จำกัด (บขส.) กระทรวงคมนาคม เปิดเผยว่า เมื่อวานนี้ (16 เม.ย. 66) มีประชาขนเดินทางกลับเข้ากรุงเทพฯ  (เที่ยวกลับ) ในช่วงเทศกาลสงกรานต์ปี 2566 จำนวน 54,110 คน ใช้รถโดยสาร (รถ บขส., รถร่วม, รถตู้) จำนวน 3,970 เที่ยว ส่วนการเดินทางออกจากกรุงเทพฯ (เที่ยวไป) มีผู้โดยสารใช้บริการ 39,122 คน ใช้รถโดยสาร จำนวน 3,462 เที่ยว ส่วนวันนี้ (17 เม.ย. 66) คาดการณ์ว่าจะมีประชาชนเดินทางเพิ่มมากขึ้น เนื่องจากวันพรุ่งนี้เป็นวันแรกของการเปิดทำงาน หลังจากหยุดยาวต่อเนื่องในช่วงเทศกาลสงกรานต์
อย่างไรก็ดี บขส. ได้คาดการณ์ว่าประชาชนจะทยอยเดินทางตั้งแต่วันที่ 16-18 เมษายน 2566 เฉลี่ยวันละ 58,000 คน ใช้รถโดยสาร ประมาณวันละ 3,800 เที่ยว พร้อมทั้งได้กำชับไปยังนายสถานีเดินรถทั่วประเทศ และเจ้าหน้าที่ บขส. ที่เกี่ยวข้อง จัดเตรียมความพร้อม ทั้ง พนักงานประจำรถ สถานีขนส่ง รถโดยสารให้เพียงพออำนวยความสะดวกประชาชนในการเดินทางกลับเข้ากรุงเทพมหานคร รวมทั้งกำชับให้ปฎิบัติตามมาตรการความปลอดภัยของกระทรวงคมนาคม ในการดูแลประชาชนให้ได้รับความสะดวกตลอดเทศกาลฯ
กรรมการผู้จัดการใหญ่ บขส. กล่าวด้วยว่า บขส.ได้จัดโครงการ “ลด 10% ไปก่อน - กลับทีหลัง” สำหรับสมาชิก บขส. Card ที่ซื้อตั๋วโดยสารผ่านช่องทางออนไลน์ Application : E-ticket, Website บขส. : https://tcl99web.transport.co.th เดินทางระหว่างวันที่ 18 - 24 เมษายน 2566 จะได้รับส่วนลดค่าตั๋วโดยสาร 10% (ไม่รวมค่าธรรมเนียม) พร้อมทั้งรับคะแนนสะสมคูณ 2 ทันที นอกจากนี้ประชาชนที่มีสิทธิ์บัตรสวัสดิการแห่งรัฐ สามารถนำสิทธิ์มาซื้อตั๋วโดยสารของ บขส.ได้ในวงเงิน 750 บาทต่อเดือน ที่หน้าช่องจำหน่ายตั๋วของ บขส.ทั่วประเทศ ทั้งนี้ เพื่อป้องกันการหลอกหลวงจากผู้ไม่หวังดี ขอความร่วมมือประชาชนที่เดินทาง ให้ซื้อตั๋วโดยสารที่ช่องจำหน่ายตั๋ว ณ สถานีขนส่งฯ หรือสถานีเดินรถ ของ บขส. , ร้าน 7-Eleven เคาน์เตอร์เซอร์วิสทุกสาขา หรือตัวแทนจำหน่ายตั๋วของ บขส. สอบถามข้อมูลการเดินทางเพิ่มเติมได้ที่ ช่องจำหน่ายตั๋ว บขส.ทั่วประเทศ หรือ โทร Call Center 1490 เรียก บขส. ตลอด 24 ชั่วโมง

ที่มา : https://www.thaigov.go.th/news/contents/details/67336