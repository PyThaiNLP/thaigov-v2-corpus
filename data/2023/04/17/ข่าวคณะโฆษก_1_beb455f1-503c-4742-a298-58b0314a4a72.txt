รัฐบาลไทย-ข่าวทำเนียบรัฐบาล-โฆษกรัฐบาลเผย นายกรัฐมนตรีห่วงใยประชาชน ขอให้ทุกคนเฝ้าระวังการติดเชื้อโควิด-19 หลังสงกรานต์ 


วันอาทิตย์ที่ 16 เมษายน 2566
โฆษกรัฐบาลเผย นายกรัฐมนตรีห่วงใยประชาชน ขอให้ทุกคนเฝ้าระวังการติดเชื้อโควิด-19 หลังสงกรานต์
หากมีอาการให้หลีกเลี่ยงการสัมผัสใกล้ชิดผู้สูงอายุและผู้มีโรคประจำตัว
วันนี้ (16 เมษายน 2566) นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยข้อมูลจาก กรมควบคุมโรค ซึ่งพลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม สั่งการให้ติดตามสถานการณ์โรคโควิด-19 อย่างใกล้ชิด ทั้งนี้ กองระบาดวิทยาคาดการณ์ว่าหลังเทศกาลสงกรานต์จะพบผู้ติดเชื้อเพิ่มมากขึ้น  เนื่องจากกิจกรรม และการเดินทางที่เพิ่มขึ้น ทำให้ใกล้ชิดผู้คนจำนวนมาก โดยขอให้ปฏิบัติตามมาตรการทางสาธารณสุข ระมัดระวังเลี่ยงการสัมผัสอยู่ใกล้ชิดผู้สูงอายุและผู้มีโรคประจำตัวเรื้อรัง
โฆษกประจำสำนักนายกรัฐมนตรีเปิดเผยว่า จากข้อมูลกรมควบคุมโรค ผู้ป่วยโควิดมีจำนวนมากขึ้น ซึ่งระหว่างวันที่ 9-15 เมษายน 2566 พบผู้ป่วยรายใหม่เข้ารับการรักษาในโรงพยาบาลแล้วทั้งหมด 435 ราย เฉลี่ยวันละ 62 ราย ซึ่งมีแนวโน้มพบผู้ป่วยรายใหม่เพิ่มขึ้น 2.5 เท่าของสัปดาห์ก่อนหน้า นอกจากนี้ มีรายงานผู้ป่วยปอดอักเสบ 30 ราย และผู้ป่วยใส่ท่อช่วยหายใจ 19 ราย เพิ่มขึ้นร้อยละ 58 และร้อยละ 36 ตามลำดับ เปรียบเทียบกับสัปดาห์ก่อน โดยสัปดาห์ล่าสุดมีรายงานผู้เสียชีวิต 2 ราย ซึ่งเป็นกลุ่มที่ได้รับวัคซีนเข็มกระตุ้น นานเกินกว่า 3 เดือนแล้ว
“ นายกรัฐมนตรีเป็นห่วงประชาชนในช่วงเทศกาล โดยได้ติดตามสถานการณ์ สั่งการอย่างใกล้ชิด และประเมินสถานการณ์อย่างต่อเนื่อง ซึ่งรวมถึง การแพร่ระบาดของเชื้อสายพันธุ์โควิด XBB.1.16 ด้วย ในช่วงเทศกาลนี้ อาจทำให้เกิดการติดเชื้อ โดยขอให้ประชาชนเฝ้าระวังสังเกตอาการตัวเองอย่างน้อย 7 วัน หลีกเลี่ยงสัมผัสใกล้ชิดกับผู้สูงอายุและผู้ป่วยโรคเรื้อรัง หากจำเป็นให้สวมหน้ากาก ล้างมือบ่อยๆ” นายอนุชาฯ กล่าว
ทั้งนี้ ขอย้ำให้กลุ่มเสี่ยงเข้ารับวัคซีนเข็มกระตุ้นที่สถานพยาบาลใกล้บ้านโดยเร็ว โดยเฉพาะผู้สูงอายุและผู้ป่วยโรคเรื้อรัง และสามารถสอบถามข้อมูลเพิ่มเติมได้ที่สายด่วนกรมควบคุมโรค โทร.1422

ที่มา : https://www.thaigov.go.th/news/contents/details/67333