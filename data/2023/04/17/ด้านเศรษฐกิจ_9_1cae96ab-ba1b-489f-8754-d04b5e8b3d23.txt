รัฐบาลไทย-ข่าวทำเนียบรัฐบาล-สำนักงานเจ้าท่าภูมิภาคสาขานนทบุรี รักษาความปลอดภัยและควบคุมการจราจรทางน้ำในช่วงเทศกาลสงกรานต์ 2566 


วันจันทร์ที่ 17 เมษายน 2566
สำนักงานเจ้าท่าภูมิภาคสาขานนทบุรี รักษาความปลอดภัยและควบคุมการจราจรทางน้ำในช่วงเทศกาลสงกรานต์ 2566
...
สำนักงานเจ้าท่าภูมิภาคสาขานนทบุรี รักษาความปลอดภัยและควบคุมการจราจรทางน้ำในช่วงเทศกาลสงกรานต์ 2566 กำชับ! ผู้ควบคุมเรือ ปฏิบัติตามคำแนะนำของเจ้าหน้าที่อย่างเคร่งครัด
วันที่ 16 เมษายน 2566 นายอำนาจ สอนหมวก ผู้อำนวยการสำนักงานเจ้าท่าภูมิภาคสาขานนทบุรี กระทรวงคมนาคม มอบหมายให้เจ้าหน้าที่ ปฏิบัติงานตามมาตรการความปลอดภัยทางน้ำ ช่วงเทศกาลสงกรานต์ 2566 ในการออกตรวจตราปราบปราม ควบคุม กำกับ ดูแล การเดินทางสัญจรทางน้ำแก่ประชาชนและนักท่องเที่ยว ณ จุดอำนวยความสะดวกและประชาสัมพันธ์ (ท่าเรือวัดสนามเหนือ) โดยจัดให้มีการตรวจสอบความปลอดภัยของท่าเทียบเรือโดยสารให้มีสภาพพร้อมใช้งาน และมีอุปกรณ์ความปลอดภัยครบถ้วน ตรวจสอบความพร้อมของเรือโดยสารที่มาให้บริการ ตรวจสอบเอกสารใบอนุญาตต้องไม่ขาดอายุ และอุปกรณ์ความปลอดภัยประจำเรือต้องมีสภาพพร้อมใช้งาน รวมไปถึงตรวจสอบความพร้อมของผู้ควบคุมเรือ คนประจำเรือ และเอกสารประกาศนียบัตรผู้ควบคุมเรือ ผู้ควบคุมเครื่องจักรต้องไม่ขาดอายุและตรงตามชั้นในใบอนุญาตใช้เรือ พร้อมทั้งจัดระเบียบเรือโดยสารข้ามฟาก ในการเดินทางข้ามไปยังเกาะเกร็ด (วัดปรมัยยิกาวาส) ให้เกิดความปลอดภัย โดยจัดที่นั่งพักคนโดยสาร นับจำนวนคนก่อนลงเรือไม่ให้เกินจำนวนที่กฎหมายกำหนด
ทั้งนี้ ได้กำชับให้ผู้ควบคุมเรือ เจ้าของเรือ ผู้ประกอบการเรือ ปฏิบัติตามกฎหมาย มาตรการความปลอดภัยที่กำหนด และตามที่เจ้าหน้าที่กรมเจ้าท่าแนะนำโดยเคร่งครัด  เพื่อความปลอดภัยแก่ประชาชนผู้สัญจรทางน้ำ โดยหากพบเห็นเหตุการณ์ความไม่ปลอดภัยทางน้ำ สามารถโทร 1199 สายด่วนกรมเจ้าท่า ได้ตลอด 24 ชม.

ที่มา : https://www.thaigov.go.th/news/contents/details/67352