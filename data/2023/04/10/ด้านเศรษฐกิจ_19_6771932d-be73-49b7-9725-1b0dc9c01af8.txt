รัฐบาลไทย-ข่าวทำเนียบรัฐบาล-รถไฟฟ้าชานเมืองสายสีแดง ดำเนินมาตรการอำนวยความสะดวก และรักษาความปลอดภัย ในช่วงวันหยุดยาวเทศกาลสงกรานต์


วันจันทร์ที่ 10 เมษายน 2566
รถไฟฟ้าชานเมืองสายสีแดง ดำเนินมาตรการอำนวยความสะดวก และรักษาความปลอดภัย ในช่วงวันหยุดยาวเทศกาลสงกรานต์
ตามนโยบายกระทรวงคมนาคม พร้อมมอบของขวัญสุดพิเศษให้แก่ผู้ใช้บริการ
นายสุเทพ พันธุ์เพ็ง กรรมการผู้อำนวยการใหญ่ บริษัท รถไฟฟ้า ร.ฟ.ท. จำกัด (รฟฟท.) กระทรวงคมนาคม หรือผู้ให้บริการรถไฟฟ้าชานเมืองสาย สีแดง เปิดเผยว่า เนื่องในเทศกาลสงกรานต์ประจำปี 2566 รฟฟท. ถือโอกาสสวัสดีปีใหม่ไทย พร้อมส่งมอบความสุข และความห่วงใยให้แก่ผู้ใช้บริการ โดยตระหนักและคำนึงถึงมาตรการอำนวยความสะดวก และรักษาความปลอดภัย ตามนโยบายของกระทรวงคมนาคม เพื่อให้ผู้ที่ใช้บริการรถไฟฟ้าชานเมืองสายสีแดง มีความสะดวกสบายและปลอดภัย สามารถเดินทางท่องเที่ยวและกลับภูมิลำเนาได้โดยสวัสดิภาพ โดยเน้นย้ำมาตรการในด้านต่างๆ ได้แก่ มาตรการป้องกันโรคติดต่อและความสะอาด โดยจัดให้มีจุดบริการเจลแอลกอฮอล์ บริเวณจุดทางเข้าระบบรถไฟฟ้าทุกสถานี และดูแลด้านความสะอาดในพื้นที่ต่าง ๆ อาทิ ลิฟท์ บันไดเลื่อน ราวจับ และภายในขบวนรถไฟฟ้า และมีมาตรการตรวจสอบไม่ให้บุคคลที่มีอาการมึนเมา ไม่สามารถควบคุมตนเองได้ เข้าภายในระบบรถไฟฟ้า รวมถึงไม่อนุญาติให้นำวัตถุต้องห้าม ได้แก่ อาวุธ ของมีคมทุกชนิด ลูกโป่งทุกชนิด ดอกไม้ไฟ พลุ ประทัด วัตถุอื่นๆ ที่จะก่อให้เกิดประกายไฟ เข้าในระบบรถไฟฟ้า โดยจะมีเจ้าหน้าที่สังเกตพฤติกรรมผู้ใช้บริการผ่านโทรทัศน์วงจรปิด (CCTV) อีกทั้งมีการจัดชุดตรวจลาดตระเวน และเจ้าหน้าที่รักษาความปลอดภัย พร้อมสุนัข (K-9) จากกรมสัตว์ทหารบก คอยตรวจตราในทุกพื้นที่ตลอดระยะเวลาให้บริการ เพื่ออำนวยความสะดวกให้แก่ผู้ใช้บริการ ตั้งแต่วันที่ 10 - 17 เมษายน 2566 หากผู้โดยสารพบสิ่งผิดปกติหรือมีเหตุฉุกเฉินขณะเดินทางในช่วงเทศกาลสงกรานต์ สามารถแจ้งสายด่วนตำรวจรถไฟ โดยสแกนคิวอาร์โค้ดผ่านทางหน้าเพจ เฟสบุ๊ค RED Line SRTET
นอกจากนี้ รฟฟท. ยังจัดกิจกรรมส่งเสริมการตลาดสุดพิเศษ เนื่องในเทศกาลสงกรานต์ หรือวันปีใหม่ไทย ด้วยการจัดคาราวานศิลปิน ดารานักร้อง อินฟลูเอนเซอร์คนดัง นำโดย ตะวัน ณวินวิชญ์ พระเอกช่อง 8 ดีกรีอดีตนักกีฬาแบดมินตันทีมชาติไทย และ พริ้ง ชุติญา นางเอกช่อง 8 ดีกรีมิสแกรนด์อุบลราชธานี 2020 ร่วมขบวนกิจกรรมวันสงกรานต์ มอบของขวัญสุดพิเศษและอวยพรให้แก่ผู้โดยสาร ภายในสถานีกลางกรุงเทพอภิวัฒน์ และภายในขบวนรถไฟฟ้าชานเมืองสายสีแดง เส้นทางสายธานีรัถยา(สถานีกลางกรุงเทพอภิวัฒน์ - สถานีรังสิต) และสายนครวิถี(สถานีกลางกรุงเทพอภิวัฒน์ - สถานีตลิ่งชัน) ในวันที่ 10 เมษายน 2566 ตั้งแต่เวลา 10.00 น. เป็นต้นไป
รฟฟท. หวังเป็นอย่างยิ่งว่าผู้โดยสารจะได้รับความสุข รู้สึกถึงความปลอดภัยทุกครั้ง จากการใช้บริการรถไฟฟ้าชานเมืองสายสีแดง

ที่มา : https://www.thaigov.go.th/news/contents/details/67173