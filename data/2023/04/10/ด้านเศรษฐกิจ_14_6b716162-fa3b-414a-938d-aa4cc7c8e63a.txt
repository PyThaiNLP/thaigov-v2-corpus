รัฐบาลไทย-ข่าวทำเนียบรัฐบาล-บริษัท วิทยุการบินแห่งประเทศไทย จำกัด เตรียมมาตรการบริหารจัดการจราจรทางอากาศรองรับเที่ยวบินช่วงเทศกาลสงกรานต์


วันจันทร์ที่ 10 เมษายน 2566
บริษัท วิทยุการบินแห่งประเทศไทย จำกัด เตรียมมาตรการบริหารจัดการจราจรทางอากาศรองรับเที่ยวบินช่วงเทศกาลสงกรานต์
วิทยุการบินฯ คาดการณ์ปริมาณเที่ยวบินช่วงเทศกาลสงกรานต์ รวม 14,180 เที่ยวบิน เฉลี่ยวันละ 2,026  เที่ยวบิน พร้อมเตรียมมาตรการบริหารจัดการจราจรทางอากาศเพื่ออำนวยความสะดวกรองรับการเดินทาง
ดร. ณพศิษฏ์ จักรพิทักษ์ กรรมการผู้อำนวยการใหญ่ บริษัท วิทยุการบินแห่งประเทศไทย จำกัด (บวท.) กระทรวงคมนาคม เปิดเผยว่า “ในช่วงเทศกาลสงกรานต์ ระหว่างวันที่ 11 - 17 เมษายน 2566 จะมีการเดินทางทั้งภายในประเทศและต่างประเทศเพิ่มขึ้นจากปีก่อน โดยคาดการณ์ว่า จะมีเที่ยวบินรวม 14,180 เที่ยวบิน เฉลี่ยวันละ 2,026 เที่ยวบิน ซึ่งเพิ่มขึ้นจากปี 2565 ร้อยละ 66”
ดร. ณพศิษฏ์ จักรพิทักษ์ กล่าวเพิ่มเติมว่า ภาพรวมของอุตสาหกรรมการบินตั้งแต่ต้นปีเป็นไปในทิศทางที่ดี ปริมาณเที่ยวบินเฉลี่ย 2,000 เที่ยวบินต่อวัน ในขณะที่สงกรานต์ปีนี้จะมีเที่ยวบินเฉลี่ย 2,026 ต่อวัน และ   คาดว่าจะเพิ่มขึ้นอย่างต่อเนื่อง ซึ่งหากเมื่อเปรียบเทียบเที่ยวบินในช่วงเวลาก่อนเกิดสถานการณ์ COVID-19 บวท. ให้บริการจราจรทางอากาศรองรับเที่ยวบินถึง 3,000 เที่ยวบินต่อวัน ดังนั้นจึงมั่นใจว่า บวท. สามารถให้บริการทุกเที่ยวบินได้อย่างมีประสิทธิภาพ โดยได้จัดเตรียมมาตรการและความพร้อมด้านต่าง ๆ ให้สอดคล้องกับแผนอำนวยความสะดวกและความปลอดภัยรองรับการเดินทางในช่วงเทศกาลสงกรานต์ของกระทรวงคมนาคม ได้แก่ ด้านการบริหารจัดการจราจรทางอากาศ (Air Traffic Management) การประเมินสถานการณ์และแนวโน้มสภาพการจราจรทางอากาศล่วงหน้า มาตรการบริหารความคล่องตัวการจราจรทางอากาศ (Air Traffic Flow Management) การอำนวยความสะดวกด้านข้อมูลสภาพการจราจรทางอากาศและข่าวสารที่เกี่ยวข้อง ความพร้อมด้านระบบอุปกรณ์ให้มีความต่อเนื่องในการให้บริการ ความพร้อม  ด้านอัตรากำลังเจ้าหน้าที่ควบคุมจราจรทางอากาศ รวมถึงมาตรการรองรับกรณีฉุกเฉิน เพื่อให้บริการจราจรทางอากาศด้วยความปลอดภัยและลดความล่าช้าในช่วงเวลาที่การจราจรแออัด รวมทั้งได้ประสานความร่วมมือกับท่าอากาศยาน สายการบิน รวมถึงหน่วยงานที่เกี่ยวข้อง เพื่ออำนวยความสะดวกและรองรับการเดินทางทุกเที่ยวบินให้มีประสิทธิภาพยิ่งขึ้น

ที่มา : https://www.thaigov.go.th/news/contents/details/67165