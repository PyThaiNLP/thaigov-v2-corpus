รัฐบาลไทย-ข่าวทำเนียบรัฐบาล-การทางพิเศษแห่งประเทศไทย รายงานผลการยื่นข้อเสนอเพื่อคัดเลือกเอกชนเข้าร่วมลงทุนโครงการทางพิเศษสายกะทู้ - ป่าตอง จังหวัดภูเก็ต


วันจันทร์ที่ 10 เมษายน 2566
การทางพิเศษแห่งประเทศไทย รายงานผลการยื่นข้อเสนอเพื่อคัดเลือกเอกชนเข้าร่วมลงทุนโครงการทางพิเศษสายกะทู้ - ป่าตอง จังหวัดภูเก็ต
...
การทางพิเศษแห่งประเทศไทย รายงานผลการยื่นข้อเสนอเพื่อคัดเลือกเอกชนเข้าร่วมลงทุนโครงการทางพิเศษสายกะทู้ - ป่าตอง จังหวัดภูเก็ต
จากการที่การทางพิเศษแห่งประเทศไทย (กทพ.) กระทรวงคมนาคม ได้ประกาศเชิญชวนการร่วมลงทุนระหว่างรัฐและเอกชนในโครงการทางพิเศษสายกะทู้ - ป่าตอง จังหวัดภูเก็ต เมื่อวันที่ 19 ธันวาคม 2565 เพื่อเชิญชวนผู้สนใจซื้อเอกสารสำหรับการคัดเลือกเอกชน (Request for Proposal: RFP) และเข้าร่วมคัดเลือกเป็นผู้ร่วมลงทุนโครงการ ตามหลักเกณฑ์และขั้นตอนการดำเนินการคัดเลือกเอกชนร่วมลงทุนตามพระราชบัญญัติการร่วมลงทุนระหว่างรัฐและเอกชน พ.ศ. 2562 ซึ่งเมื่อครบกำหนดการซื้อเอกสารสำหรับการคัดเลือกเอกชนปรากฏว่ามีภาคเอกชน ประกอบด้วย บริษัทเอกชนไทยและบริษัทเอกชนต่างชาติ ให้ความสนใจซื้อเอกสารสำหรับการคัดเลือกเอกชนรวมทั้งสิ้น จำนวน 13 ราย และ กทพ. ได้กำหนดให้เอกชนที่สนใจยื่นข้อเสนอในวันที่ 7 เมษายน 2566 นั้น เมื่อครบกำหนดการยื่นข้อเสนอปรากฏว่าไม่มีเอกชนรายใดมายื่นข้อเสนอเพื่อเข้าร่วมลงทุนโครงการ ทั้งนี้ คาดว่ามีสาเหตุเนื่องจากสภาวะทางเศรษฐกิจอันเนื่องมาจากสถานการณ์ต่าง ๆ อาทิ การแพร่ระบาดของเชื้อไวรัส COVID-19 ที่ส่งผลกระทบระยะยาว สงครามรัสเซีย - ยูเครนที่ยืดเยื้อ ส่งผลให้อัตราดอกเบี้ยปรับตัวสูงขึ้นทำให้กระทบต่อต้นทุนการก่อสร้างจากเดิมเมื่อปี 2564 ได้ประมาณการไว้ในปีที่เริ่มก่อสร้างจำนวน 8,878 ล้านบาท เพิ่มขึ้นอีกประมาณร้อยละ 10 จึงทำให้ไม่จูงใจเอกชนในการตัดสินใจเข้าร่วมลงทุนโครงการเท่าที่ควร อย่างไรก็ตาม เพื่อเป็นการเตรียมความพร้อมด้านโครงสร้างพื้นฐานทางถนนในจังหวัดภูเก็ต เพื่อรองรับการที่จังหวัดภูเก็ตเข้าร่วมการคัดเลือกเพื่อเป็นเจ้าภาพงาน Specialize Expo 2028 ซึ่งเป็นงานมหกรรมใหญ่ระดับโลกที่จะจัดขึ้นในปี 2571 กทพ. จะพิจารณาทบทวนการดำเนินโครงการโดยอาจดำเนินโครงการทางพิเศษสายกะทู้ - ป่าตอง (โครงการระยะที่ 1) ร่วมกับโครงการทางพิเศษสายเมืองใหม่ - เกาะแก้ว - กะทู้ (โครงการระยะที่ 2) รวมเป็นโครงการเดียว เพื่อจูงใจให้เอกชนสนใจร่วมลงทุนมากยิ่งขึ้น โดยจะพิจารณามูลค่าลงทุนของโครงการรวมทั้งระยะเวลาการให้สัมปทานเอกชนให้มีความสอดคล้องกับสภาะปัจจุบัน

ที่มา : https://www.thaigov.go.th/news/contents/details/67159