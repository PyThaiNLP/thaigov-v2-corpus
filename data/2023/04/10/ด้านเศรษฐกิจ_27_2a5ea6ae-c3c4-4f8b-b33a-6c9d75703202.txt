รัฐบาลไทย-ข่าวทำเนียบรัฐบาล-“สคร. จัดเก็บเงินนำส่งรายได้แผ่นดินสะสม ณ สิ้นไตรมาส 2 ปีงบประมาณ 2566 จำนวน 79,429 ล้านบาท คิดเป็นร้อยละ 53 ของเป้าหมายทั้งปี”


วันจันทร์ที่ 10 เมษายน 2566
10/04/2566
พิมพ์
“สคร. จัดเก็บเงินนำส่งรายได้แผ่นดินสะสม ณ สิ้นไตรมาส 2 ปีงบประมาณ 2566 จำนวน 79,429 ล้านบาท คิดเป็นร้อยละ 53 ของเป้าหมายทั้งปี”
ในปีงบประมาณ 2566 สคร. มีเป้าหมายจัดเก็บเงินนำส่งรายได้แผ่นดินจากรัฐวิสาหกิจและกิจการที่กระทรวงการคลังถือหุ้นต่ำกว่าร้อยละ 50 จำนวน 149,600 ลบ.
นางปานทิพย์ ศรีพิมล ผู้อำนวยการสำนักงานคณะกรรมการนโยบายรัฐวิสาหกิจ (สคร.) เปิดเผยว่า ในปีงบประมาณ 2566 สคร. มีเป้าหมายในการจัดเก็บเงินนำส่งรายได้แผ่นดินจากรัฐวิสาหกิจและกิจการที่กระทรวงการคลังถือหุ้นต่ำกว่าร้อยละ 50 (เงินนำส่งรายได้แผ่นดินฯ) จำนวน 149,600 ล้านบาท โดย ณ สิ้นไตรมาส 2 ปีงบประมาณ 2566 (1 ตุลาคม 2565 - 31 มีนาคม 2566) สคร. สามารถจัดเก็บเงินนำส่งรายได้แผ่นดินฯ รวมทั้งสิ้นจำนวน 79,429 ล้านบาท หรือคิดเป็นร้อยละ 53 ของเป้าหมายการจัดเก็บในปีงบประมาณ 2566 ซึ่งสูงกว่าประมาณการสะสมจำนวน 14,809 ล้านบาท โดยเงินนำส่งรายได้แผ่นดินส่วนใหญ่มาจากสำนักงานสลากกินแบ่งรัฐบาล บริษัท ปตท. จำกัด (มหาชน) การไฟฟ้าส่วนภูมิภาค ธนาคารออมสิน และการไฟฟ้าฝ่ายผลิตแห่งประเทศไทย เป็นต้น ทั้งนี้ รัฐวิสาหกิจที่นำส่งรายได้แผ่นดินสะสมสูงสุด 10 อันดับแรก ณ สิ้นไตรมาส 1 ปีงบประมาณ 2566 มีดังนี้
ลำดับที่         รัฐวิสาหกิจ         เงินนำส่งรายได้แผ่นดิน (หน่วย : ล้านบาท)
1         สำนักงานสลากกินแบ่งรัฐบาล         19,115
2         บริษัท ปตท. จำกัด (มหาชน)         18,979
3         การไฟฟ้าส่วนภูมิภาค                 8,637
4         ธนาคารออมสิน               8,055
5         การไฟฟ้าฝ่ายผลิตแห่งประเทศไทย        7,507
6         การไฟฟ้านครหลวง                 3,804
7         ธนาคารอาคารสงเคราะห์           2,731
8         การท่าเรือแห่งประเทศไทย           2,577
9         การทางพิเศษแห่งประเทศไทย           2,011
10         การประปานครหลวง                 1,204
11         อื่นๆ                     4,809
รวม                         79,429
หมายเหตุ : ข้อมูลเงินนำส่งรายได้แผ่นดินของรัฐวิสาหกิจที่กระทรวงการคลัง โดย สคร. จัดเก็บ ไม่รวมเงินนำส่งรัฐประเภทอื่น เช่น ภาษีหรือค่าธรรมเนียมอื่นๆ
ปีงบประมาณ 2566 เป็นการจัดเก็บเงินนำส่งรายได้แผ่นดินจากผลประกอบการในปี 2565 ทั้งนี้ ณ สิ้นไตรมาส 2 มีเงินนำส่งรายได้แผ่นดินฯ สะสมสูงกว่าประมาณการสะสม เนื่องจากรัฐวิสาหกิจบางแห่งสามารถนำส่งรายได้แผ่นดินสูงกว่าที่ประมาณการไว้ และรัฐวิสาหกิจบางแห่งนำส่งเงินรายได้แผ่นดินโดยเป็นรายการค้างนำส่งจากปีก่อนซึ่งไม่ได้ประมาณการไว้ในปีงบประมาณ 2566 อย่างไรก็ดี สคร. จะกำกับติดตามการนำส่งรายได้แผ่นดินของรัฐวิสาหกิจอย่างใกล้ชิด โดยจะพิจารณาผลประกอบการ มาตรการของภาครัฐ และการลงทุนของรัฐวิสาหกิจ เพื่อให้การจัดเก็บเงินนำส่งรายได้แผ่นดินฯ เป็นกลไกในการช่วยรักษาเสถียรภาพทางการคลังต่อไป

ที่มา : https://www.thaigov.go.th/news/contents/details/67187