รัฐบาลไทย-ข่าวทำเนียบรัฐบาล-สธ.ย้ำช่วง “สงกรานต์” หากพื้นที่มีค่าฝุ่นสูง ให้สวมหน้ากากป้องกัน หลีกเลี่ยงกิจกรรมกลางแจ้ง


วันจันทร์ที่ 10 เมษายน 2566
สธ.ย้ำช่วง “สงกรานต์” หากพื้นที่มีค่าฝุ่นสูง ให้สวมหน้ากากป้องกัน หลีกเลี่ยงกิจกรรมกลางแจ้ง
กระทรวงสาธารณสุข ย้ำช่วง “สงกรานต์” พื้นที่ค่าฝุ่น PM 2.5 สูง ควรสวมหน้ากากอนามัยป้องกันงดออกจากบ้าน หลีกเลี่ยงทำกิจกรรมกลางแจ้ง แนะลูกหลานพาผู้สูงอายุฉีดวัคซีนเข็มกระตุ้น หรือฉีด LAABเพิ่มภูมิคุ้มกันโควิด 19
วันนี้ (10 เมษายน 2566) ดร.สาธิต ปิตุเตชะ รัฐมนตรีช่วยว่าการกระทรวงสาธารณสุข กล่าวว่า แม้สถานการณ์โรคโควิด 19 จะคลี่คลายลง แต่หากมีการรวมกลุ่ม มีกิจกรรมที่มีความเสี่ยง ยังต้องสวมหน้ากากอนามัย เพื่อป้องกันโรคโควิด 19 และหากพื้นที่ใดมีค่าฝุ่น PM 2.5 สูงเกินค่ามาตรฐาน หรือมีผลกระทบต่อสุขภาพ แนะนำให้สวมหน้ากากเพื่อป้องกันฝุ่นอย่างต่อเนื่อง ทั้งนี้ ในช่วงสงกรานต์ที่จะถึงนี้ ขอให้ลูกหลานพาผู้สูงอายุไปฉีดวัคซีนโควิด 19 เข็มกระตุ้น เพื่อเพิ่มภูมิคุ้มกัน หรือฉีดภูมิคุ้มกันสำเร็จรูป (LAAB) ซึ่งจะทำให้ร่างกายมีภูมิคุ้มกันต่อไวรัสทันที มีผลข้างเคียงน้อยมาก สามารถรับบริการได้ที่โรงพยาบาลในสังกัดกระทรวงสาธารณสุข โดยไม่เสียค่าใช้จ่าย
ด้าน นพ.โอภาส การย์กวินพงศ์ ปลัดกระทรวงสาธารณสุข กล่าวว่า สถานการณ์ฝุ่น PM 2.5 ยังคงเกินมาตรฐานในพื้นที่ภาคเหนือตอนบน ซึ่งประชาชนนิยมไปท่องเที่ยวในช่วงเทศกาลค่อนข้างมาก ได้สั่งการให้ทุกหน่วยงานในสังกัด เตรียมความพร้อมเรื่องการดูแลรักษาประชาชน ซึ่งจากรายงานสถานการณ์ผู้ป่วยของภาคเหนือตอนบน พบว่า จำนวนผู้ป่วยหนักที่ต้องเข้าห้องฉุกเฉินและผู้ป่วยที่ต้องรักษาในโรงพยาบาลยังไม่ได้เพิ่มขึ้นมากนัก ส่วนใหญ่เป็นผู้ที่มีอาการเล็กน้อย เช่น แสบตา คัดจมูก อาการทางผิวหนัง แนะนำหากค่าฝุ่น PM 2.5 เกินมาตรฐานในระดับที่ส่งผลกระทบต่อสุขภาพ ขอให้งดเว้นการออกจากบ้าน หลีกเลี่ยงการทำกิจกรรมกลางแจ้งทุกประเภทเพื่อความปลอดภัย ทั้งนี้ ได้ให้นายแพทย์สาธารณสุขจังหวัดประสานกับทางจังหวัด โดยเฉพาะผู้ว่าราชการจังหวัดและหน่วยงานที่เกี่ยวข้อง ในการบังคับใช้หรือออกมาตรการที่จำเป็นสำหรับพื้นที่ รวมถึงเตรียมพร้อมบุคลากร เวชภัณฑ์ ยา หน้ากากอนามัย หน้ากาก N95 และห้องคลีนรูมไว้ในกรณีที่มีผู้ป่วยจำนวนมาก ส่วนการแก้ไขปัญหาฝุ่น ต้องช่วยกันลดกิจกรรมที่ทำให้เกิดฝุ่น PM 2.5 ให้มากที่สุด และใช้พลังงานสะอาดมากขึ้น เช่น ยานพาหนะไฟฟ้า โซลาเซลล์ เป็นต้น
************************************* 10 เมษายน 2566

ที่มา : https://www.thaigov.go.th/news/contents/details/67178