รัฐบาลไทย-ข่าวทำเนียบรัฐบาล-กรมสวัสดิ์ เคลียร์จบ! สาวลาวโดนเบี้ยวค่าแรง นายจ้างยอมจ่าย


วันจันทร์ที่ 10 เมษายน 2566
10/04/2566
พิมพ์
กรมสวัสดิ์ เคลียร์จบ! สาวลาวโดนเบี้ยวค่าแรง นายจ้างยอมจ่าย
กรมสวัสดิ์ เคลียร์จบ! สาวลาวโดนเบี้ยวค่าแรง นายจ้างยอมจ่าย
กรมสวัสดิการและคุ้มครองแรงงาน (กสร.) ส่งพนักงานตรวจแรงงานสำนักงานสวัสดิการและคุ้มครองแรงงานจังหวัดปทุมธานีลงพื้นที่ร่วมกับหน่วยงานที่เกี่ยวข้องตรวจสอบข้อเท็จจริงกรณีหญิงสาวชาวลาวโดนร้านข้าวแต๋นชื่อดังไม่จ่ายค่าแรง แถมโดนปล่อยทิ้งที่สะพานลอยย่านคลอง 11 จังหวัดปทุมธานี จบลงด้วยดี นายจ้างรายนี้ยอมจ่ายค่าจ้าง
นายนิยม สองแก้ว อธิบดีกรมสวัสดิการและคุ้มครองแรงงาน (กสร.) เปิดเผยกรณีหญิงสาวชาวลาวโดนร้านข้าวแต๋นชื่อดังไม่จ่ายค่าแรง แถมโดนปล่อยทิ้งที่สะพานลอยย่านคลอง 11 จังหวัดปทุมธานี ว่า ตนได้สั่งการให้พนักงานตรวจแรงงาน สำนักงานสวัสดิการและคุ้มครองแรงงานจังหวัดปทุมธานี (สสค.ปทุมธานี) ร่วมกับเจ้าหน้าที่สำนักงานจัดหางานจังหวัด และศูนย์ดำรงธรรมอำเภอธัญบุรี ลงพื้นที่ตรวจสอบข้อเท็จจริง พบว่า หญิงสาวรายนี้ ชื่อ MRS.MOMEKHAM TAATH สัญชาติลาว ทำงานเป็นพนักงานขายขนมข้าวแต๋นถูกนายจ้างไม่จ่ายค่าจ้างของการทำงานวันที่ 2 - 9 เมษายน 2566 จำนวน 7 วัน เป็นเงิน 2,471 บาท โดยลูกจ้างประสงค์ยื่นคำร้อง (คร.7) เพื่อเรียกร้องเงินดังกล่าว จึงได้ประสาน พนักงานสอบสวน สภ.ธัญบุรี เข้าตรวจสอบสถานที่ที่ลูกจ้างทำงาน ร้านเป็นเพิงขายข้าวแต๋น ไม่มีเลขที่ตั้ง บริเวณริมถนนรังสิต-นครนายก ตำบลบึงน้ำรักษ์ อำเภอธัญบุรี จังหวัดปทุมธานี พบกับนายจ้าง พนักงานตรวจแรงงานจึงได้ชี้แจงข้อกฎหมายตามพระราชบัญญัติคุ้มครองแรงงาน พ.ศ. 2541 ให้นายจ้างทราบและปฏิบัติ นายจ้างยอมจ่ายค่าจ้าง เป็นเงิน 2,471 บาท ให้แก่ลูกจ้าง ถือว่ากรณีนี้จบลงอย่างเข้าใจกัน
อธิบดี กสร. กล่าวเพิ่มเติมว่า ขอเน้นย้ำไปยังนายจ้าง/เจ้าของประกอบกิจการทุกรายให้ปฏิบัติตามพระราชบัญญัติคุ้มครองแรงงาน พ.ศ. 2541 อย่างเคร่งครัด เพื่อจะได้ไม่เกิดปัญหากับทั้งลูกจ้างและนายจ้าง ซึ่งหากนายจ้าง เจ้าของสถานประกอบกิจการ ลูกจ้าง และประชาชนทั่วไป มีข้อสงสัยเกี่ยวกับปัญหากฎหมายคุ้มครองแรงงานสามารถปรึกษาพนักงานตรวจแรงงาน ได้ที่ สายด่วน 1506 กด 3 หรือ 1546 หรือสำนักงานสวัสดิการและคุ้มครองแรงงานกรุงเทพมหานคร 10 พื้นที่ หรือสำนักงานสวัสดิการและคุ้มครองแรงงานจังหวัดทุกจังหวัด

ที่มา : https://www.thaigov.go.th/news/contents/details/67188