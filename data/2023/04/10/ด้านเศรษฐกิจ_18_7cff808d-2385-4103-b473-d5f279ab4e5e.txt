รัฐบาลไทย-ข่าวทำเนียบรัฐบาล-กรมทางหลวงร่วมกับบริษัท เออาร์วี นำเทคโนโลยีอากาศยานไร้คนขับอัตโนมัติ “HORRUS”


วันจันทร์ที่ 10 เมษายน 2566
กรมทางหลวงร่วมกับบริษัท เออาร์วี นำเทคโนโลยีอากาศยานไร้คนขับอัตโนมัติ “HORRUS”
ทดสอบการบินโดรนสำรวจ ตรวจสอบและรายงานสภาพการจราจรแบบ Real Time เพื่ออำนวยความสะดวก ความปลอดภัยให้กับประชาชนในช่วงเทศกาลสงกรานต์ 2566
กรมทางหลวง (ทล.) กระทรวงคมนาคม โดยสำนักบริหารบำรุงทาง สำนักอำนวยความปลอดภัยร่วมกับ บริษัท เอไอ แอนด์ โรโบติกส์  เวนเจอร์ส จำกัด หรือ เออาร์วี (ARV)  ผู้นำด้านการพัฒนาและให้บริการเทคโนโลยีหุ่นยนต์ และปัญญาประดิษฐ์ของไทย ภายใต้กลุ่ม ปตท.สผ. โดย BEDROCK (เบดร็อค) ได้นำเทคโนโลยีอากาศยานไร้คนขับอัตโนมัติ “HORRUS” (ฮอรัส) ซึ่งโดดเด่นทั้งด้านความยืดหยุ่นและการนำ AI มาใช้ในการมาช่วยตรวจสอบ วิเคราะห์สภาพการจราจร รวมถึงการเฝ้าระวังอุบัติเหตุ ซึ่งจะมีการรายงานสภาพจราจรแบบ Real Time ในช่วงเทศกาลสงกรานต์ ตั้งแต่วันที่ 11 - 17 เมษายน 2566 จำนวน 5 รอบ ประกอบด้วยเวลา 09.00, 11.00, 13.00, 15.00 และ 17.00 น. โดยทำการบินบนเส้นทางหลวงทั้งขาเข้าขาออกเส้นทางสู่ภาคตะวันออกเฉียงเหนือและภาคเหนือ บริเวณแยกต่างระดับเชียงรากน้อย (ทล.9 ตัด ทล.347)  และแยกต่างระดับบางปะอิน (ทล.9 ตัด ทล.32 )
ทั้งนี้ การดำเนินการดังกล่าวได้ประสบความสำเร็จจากโครงการนำร่องรูปแบบเดียวกันเมื่อช่วงเทศกาลปีใหม่ 2566 ที่ผ่านมา โดยในครั้งนี้ได้มีการต่อยอดในรูปแบบของการติดตั้ง HORRUS บนรถกระบะเพื่อเพิ่มความคล่องตัวในการเคลื่อนย้าย และขยายพื้นที่การปฏิบัติงานให้กว้างขวางยิ่งขึ้น จากทั้งบนอากาศและพื้นผิวจราจร นอกจากนี้ ได้อำนวยความสะดวกให้ประชาชนเข้าถึงข้อมูลการจราจรได้แบบ Real Time ผ่านการถ่ายทอดสดภาพจากพื้นที่จริง ผ่านทางเพจเฟซบุ๊ก ทล. เมื่อผสานเข้ากับเทคโนโลยีการประมวลผลของ HORRUS จะสามารถช่วยให้ประชาชนสามารถวางแผนการเดินทางได้ดีขึ้น พร้อมเพิ่มแนวทางในการการบริหารการจราจรแก่เจ้าหน้าที่ สร้างความมั่นใจในการเดินทางให้กับประชาชน ได้รับความสะดวกและปลอดภัยตลอดช่วงเวลาดังกล่าว โดยประชาชนสามารถรับชมการถ่ายทอดสดสภาพการจราจรและข้อมูลเส้นทางจาก HORRUS ได้ผ่าน https://www.facebook.com/departmentofhighway

ที่มา : https://www.thaigov.go.th/news/contents/details/67172