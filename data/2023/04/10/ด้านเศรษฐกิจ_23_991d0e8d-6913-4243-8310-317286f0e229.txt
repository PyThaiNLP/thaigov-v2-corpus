รัฐบาลไทย-ข่าวทำเนียบรัฐบาล-ธอส. ยกทัพบ้านเด่น ทำเลดี ลดราคาสูงสุดถึง 50% มาจำหน่ายกว่า 7,000 รายการ ในงานประมูลขายบ้านมือสอง ธอส. ครั้งที่ 1/2566 วันเสาร์ที่ 22 เมษายน นี้


วันจันทร์ที่ 10 เมษายน 2566
10/04/2566
พิมพ์
ธอส. ยกทัพบ้านเด่น ทำเลดี ลดราคาสูงสุดถึง 50% มาจำหน่ายกว่า 7,000 รายการ ในงานประมูลขายบ้านมือสอง ธอส. ครั้งที่ 1/2566 วันเสาร์ที่ 22 เมษายน นี้
ธอส. จัดงานประมูลขายบ้านมือสอง ธอส. ประจำปี ครั้งที่1/2566 วันที่ 22 เมษายน 2566 เวลา 10.00-16.00 น. ด้วยการคัดบ้านมือสอง ธอส. บ้านเด่น ทำเลดี มากกว่า 7,000 รายการ ทั่วประเทศ ในราคาลดพิเศษสูงสุด 50% จากราคาประเมินในปัจจุบัน
ธนาคารอาคารสงเคราะห์ เอาใจคนอยากมีบ้าน จัดงานประมูลขายบ้านมือสอง ธอส. ประจำปี ครั้งที่1/2566 วันที่ 22 เมษายน 2566 เวลา 10.00-16.00 น. ด้วยการคัดบ้านมือสอง ธอส. บ้านเด่น ทำเลดี มากกว่า 7,000 รายการ ทั่วประเทศ ในราคาลดพิเศษสูงสุด 50% จากราคาประเมินในปัจจุบัน เปิดประมูลในราคาต่ำสุดเพียง 40,000 บาท พิเศษ!! ผู้ชนะการประมูลรับสิทธิ์สินเชื่อบ้านอัตราดอกเบี้ยต่ำสุด นานสูงสุด 24 เดือน ลงทะเบียนเข้าร่วมประมูลล่วงหน้า ผ่านช่องทางออนไลน์ https://crm.ghbank.co.th/survey/bitnpa ตั้งแต่วันที่ 17-20 เมษายน 2566 พร้อมรับของที่ระลึกได้ในวันประมูล
นายกฤษณ์ เสสะเวช กรรมการธนาคาร และรักษาการกรรมการผู้จัดการ ธนาคารอาคารสงเคราะห์ (ธอส.) เปิดเผยว่า ในปี 2565 ที่ผ่านมา ธอส. สามารถจำหน่ายบ้านมือสอง ธอส. ทุกช่องทางได้มากกว่า 4,000 ล้านบาท สะท้อนถึงการจัดโปรโมชั่นสินเชื่ออัตราดอกเบี้ยต่ำ พร้อมส่วนลดสูงสุด และสิทธิพิเศษในการประมูลมากมาย สามารถตอบโจทย์ความต้องการของลูกค้าที่ต้องการมีที่อยู่อาศัยคุณภาพดีเป็นของตนเองในราคาที่คุ้มค่า และทำเลที่เหมาะสม ทำให้มั่นใจว่าในปี 2566 บ้านมือสอง ธอส. จะยังคงเป็นทางเลือกที่น่าสนใจและจะสามารถจำหน่ายได้ไม่ต่ำกว่า 4,500 ล้านบาท ตามที่ตั้งเป้าหมายไว้ได้ ดังนั้น  ธอส. ในฐานะสถาบันการเงินของรัฐที่มีพันธกิจ “ทำให้คนไทยมีบ้าน”  จึงได้จัดงานประมูลขายบ้านมือสอง ธอส. ประจำปี ครั้งที่1/2566 ซึ่งเป็นการจัดงานประมูลครั้งแรกของปี 2566 ในวันที่ 22 เมษายน 2566 เวลา 10.00-16.00 น. โดยคัดบ้านมือสอง คุณภาพดี ทำเลเด่นทั่วประเทศ จำนวนมากกว่า 7,000 รายการ ทั้งประเภทบ้านเดี่ยว ทาวน์เฮาส์ ห้องชุด(คอนโดมิเนียม) อาคารพาณิชย์ และที่ดินเปล่า มาเปิดประมูลในราคาพิเศษด้วยส่วนลดสูงสุดถึง 50% จากราคาประเมินในปัจจุบัน แบ่งเป็นทรัพย์ในกรุงเทพฯ และปริมณฑลจำนวน 1,088 รายการ ราคาเริ่มต้นประมูลต่ำสุดเพียง 40,000 บาท เท่านั้น ได้แก่ ทรัพย์ประเภทห้องชุด ในโครงการปลาทอง 52 ชั้นที่ 4 จาก 4 ชั้น ขนาดเนื้อที่ 26.25 ตารางเมตร อ.เมือง จ.ปทุมธานี ขณะที่ทรัพย์เด่นราคาดีที่น่าสนใจ ได้แก่ ทรัพย์ประเภทบ้านเดี่ยว 2 ชั้น ในโครงการภัทรีดาอเวนิว ปทุมธานี ขนาดเนื้อที่ 99.9 ตารางวา อ.สามโคก จ.ปทุมธานี ราคาเริ่มต้นประมูลอยู่ที่ 3,225,000 บาท ซึ่งเป็นทรัพย์กลางเมือง สามารถเดินทางสะดวกสบาย ใกล้จุดขึ้น-ลงทางด่วน และใกล้แหล่งอำนวยความสะดวกมากมาย อาทิ ห้างสรรพสินค้าและสถานพยาบาล เป็นต้น
ส่วนทรัพย์ในภูมิภาคนำออกประมูลมากกว่า 6,500 รายการ โดยมีราคาเริ่มต้นประมูลต่ำสุดเพียง 55,000 บาท ได้แก่ ทรัพย์ประเภทที่ดินเปล่า ในโครงการบ้านขามป้อม ขนาดเนื้อที่ 60 ตารางวา อ.พระยืน จ.ขอนแก่น ขณะที่ทรัพย์เด่นที่น่าสนใจ ได้แก่ ทรัพย์ประเภททาวน์เฮ้าส์ 2 ชั้น ขนาดเนื้อที่ 24 ตารางวา อ.เมืองกระบี่ จ.กระบี่ ราคาเริ่มต้นประมูลอยู่ที่ 1,530,000 บาท ซึ่งเป็นทรัพย์กลางเมือง เหมาะสำหรับการอยู่อาศัยเดินทางสะดวกได้หลายเส้นทาง
สำหรับผู้ที่สนใจเข้าร่วมประมูลบ้านมือสอง ธอส. สามารถลงทะเบียนออนไลน์เพื่อร่วมประมูลได้ทาง https://crm.ghbank.co.th/survey/bitnpa ตั้งแต่วันที่ 17–20 เมษายน 2566 โดยผู้ชนะการประมูลจะต้องวางเงินประกันการซื้อทรัพย์ 10,000 บาททุกรายการ ยกเว้นทรัพย์ที่มีราคาประมูลตั้งแต่ 10 ล้านบาท ขึ้นไป วางเงินประกันซื้อทรัพย์ 100,000 บาท ทำสัญญาจะซื้อจะขายตั้งแต่วันที่ 24 เมษายน – 10 พฤษภาคม 2566 นอกจากนี้ผู้ชนะการประมูลยังมีสิทธิ์รับสินเชื่อบ้านดอกเบี้ยต่ำสุด นานสูงสุด 24 เดือน (เงื่อนไขเป็นไปตามที่ธนาคารกำหนด) ทั้งนี้ ผู้ที่ประมูลทรัพย์ในเขตกรุงเทพฯ และปริมณฑล สามารถร่วมประมูลได้ที่บริเวณโถงนิติกรรม อาคาร 2 ชั้น 1 ธนาคารอาคารสงเคราะห์ สำนักงานใหญ่ ส่วนทรัพย์ในเขตภูมิภาค จัดประมูลในสาขาที่ตั้งทรัพย์  ผู้ที่สนใจสามารถลงทะเบียนเข้าร่วมงานประมูลได้ตั้งแต่เวลา 08.00 น. และเริ่มประมูลตั้งแต่เวลา 10.00 น. สอบถามข้อมูลเพิ่มเติมได้ที่ G H Bank Call Center โทร. 0-2645-9000 กด 5 หรือ Facebook Fanpage ธนาคารอาคารสงเคราะห์ หรือ ดูข้อมูลบ้านมือสอง ธอส. ได้ที่ www.ghbhomecenter.com, Mobile Application : GHB ALL HOME และ Line Official Account : @GHBALLHOME

ที่มา : https://www.thaigov.go.th/news/contents/details/67181