รัฐบาลไทย-ข่าวทำเนียบรัฐบาล-ปลัด สธ. กำชับ อสม. คัดกรองคนเมาไม่ให้ออกมาขับขี่รถ ลดความสูญเสียช่วงเทศกาลสงกรานต์


วันจันทร์ที่ 10 เมษายน 2566
ปลัด สธ. กำชับ อสม. คัดกรองคนเมาไม่ให้ออกมาขับขี่รถ ลดความสูญเสียช่วงเทศกาลสงกรานต์
ปลัดกระทรวงสาธารณสุข ติดตามความพร้อมด้านการแพทย์และสาธารณสุข และการปฏิบัติงานของด่านชุมชน ช่วงเทศกาลสงกรานต์ปี 2566 ที่ จ.บุรีรัมย์ พร้อมกำชับ อสม. ให้ช่วยคัดกรองและเฝ้าระวังคนเมาไม่ให้ออกมาขับขี่บนท้องถนน
ปลัดกระทรวงสาธารณสุข ติดตามความพร้อมด้านการแพทย์และสาธารณสุข และการปฏิบัติงานของด่านชุมชน ช่วงเทศกาลสงกรานต์ปี 2566 ที่ จ.บุรีรัมย์ พร้อมกำชับ อสม. ให้ช่วยคัดกรองและเฝ้าระวังคนเมาไม่ให้ออกมาขับขี่บนท้องถนน เพื่อป้องกันและลดความสูญเสียจากอุบัติเหตุเมาแล้วขับ
วันนี้ (10 เมษายน 2556) นายแพทย์โอภาส การย์กวินพงศ์ ปลัดระทรวงสาธารณสุข พร้อมด้วยนายแพทย์พงศ์เกษม ไข่มุกด์ รองปลัดกระทรวงสาธารณสุข นายแพทย์ภูวเดช สุระโคตร ผู้ตรวจราชการกระทรวงสาธารณสุข เขตสุขภาพที่ 9 และคณะผู้บริหาร เยี่ยมให้กำลังใจเจ้าหน้าที่ที่ปฏิบัติงานช่วงเทศกาลสงกรานต์ ติดตามความพร้อมด้านการแพทย์และสาธารณสุข ที่โรงพยาบาลพุทไธสง และตรวจเยี่ยมจุดบริการและศูนย์ปฏิบัติการร่วมเพื่อเฝ้าระวังการเกิดอุบัติเหตุโนนขิงไค อำเภอพุทไธสง จังหวัดบุรีรัมย์
นายแพทย์โอภาสกล่าวว่า ช่วงเทศกาลสงกรานต์จะมีประชาชนจำนวนมากเดินทางกลับภูมิลำเนาและท่องเที่ยว ซึ่งในปีนี้คาดว่าจะมีการเดินทางเพิ่มขึ้นกว่าปีที่ผ่านมา จากการเปิดประเทศรับนักท่องเที่ยว และการกลับมาจัดกิจกรรมสงกรานต์เต็มรูปแบบ ดังนั้น นอกจากการเตรียมความพร้อมดูแลรักษาประชาชนในสถานพยาบาลแล้ว กระทรวงสาธารณสุขยังให้ความสำคัญกับการป้องกันการเกิดอุบัติเหตุทางถนน โดยจัดทีมบุคลากรออกปฏิบัติงานในจุดตรวจและจุดบริการประชาชนตามเส้นทางร่วมกับหน่วยงานต่าง ๆ
“สำหรับ อสม. ที่ร่วมออกปฏิบัติงานกับเจ้าหน้าที่ด้วยนั้น ได้กำชับให้เฝ้าระวังคัดกรอง ผู้ที่มีอาการเมาสุราในชุมชนไม่ให้ออกมาขับขี่รถบนท้องถนน เพื่อป้องกันและลดอุบัติเหตุจากการเมาแล้วขับ รวมทั้งใช้ความรู้การปฐมพยาบาลเบื้องต้น และทักษะการช่วยชีวิตขั้นพื้นฐาน (CPR) ช่วยผู้ที่ประสบอุบัติเหตุทางถนนก่อนถึงมือแพทย์ เพื่อลดการเสียชีวิตหรือความพิการ” นายแพทย์โอภาสกล่าว
ทั้งนี้ ได้สั่งการให้ผู้บริหารหน่วยงานอยู่ประจำพื้นที่ตลอดช่วงเทศกาลสงกรานต์ เพื่อรองรับกรณีอาจเกิดเหตุการณ์สำคัญ และมอบหมายให้รองปลัดกระทรวงสาธารณสุข ออกตรวจเยี่ยมติดตามการดำเนินงานด้านการแพทย์และสาธารณสุข และสร้างขวัญกำลังใจให้กับเจ้าหน้าที่ผู้ปฏิบัติงานในการดูแลประชาชนด้วย
*********************************** 10 เมษายน 2566

ที่มา : https://www.thaigov.go.th/news/contents/details/67193