รัฐบาลไทย-ข่าวทำเนียบรัฐบาล-รัฐมนตรีฯ อนุชา เปิดพื้นที่ร่วมหารือ ปลัดฯ ณัฐพล พร้อมคณะ เร่งหามาตรการช่วยเหลือเศรษฐกิจฐานราก มุ่งเป้าสร้างอาชีพเสริมเพิ่มรายได้ในพื้นที่ จ.ชัยนาท เพื่อความยั่งยืนอย่างสมดุล


วันจันทร์ที่ 10 เมษายน 2566
10/04/2566
พิมพ์
รัฐมนตรีฯ อนุชา เปิดพื้นที่ร่วมหารือ ปลัดฯ ณัฐพล พร้อมคณะ เร่งหามาตรการช่วยเหลือเศรษฐกิจฐานราก มุ่งเป้าสร้างอาชีพเสริมเพิ่มรายได้ในพื้นที่ จ.ชัยนาท เพื่อความยั่งยืนอย่างสมดุล
รัฐมนตรีฯ อนุชา เปิดพื้นที่ร่วมหารือ ปลัดฯ ณัฐพล พร้อมคณะ เร่งหามาตรการช่วยเหลือเศรษฐกิจฐานราก มุ่งเป้าสร้างอาชีพเสริมเพิ่มรายได้ในพื้นที่ จ.ชัยนาท เพื่อความยั่งยืนอย่างสมดุล
จังหวัดชัยนาท : วันที่ 8 เมษายน 2566 เวลา 13.30 น. นายอนุชา
นายอนุชา นาคาศัย รัฐมนตรีประจำสำนักนายกรัฐมนตรี รักษาราชการแทนรัฐมนตรีว่าการกระทรวงอุตสาหกรรม ให้ ดร.ณัฐพล รังสิตพล ปลัดกระทรวงอุตสาหกรรม พร้อมคณะ ประกอบด้วย นางสาวณัฏฐิญา เนตยสุภา รองปลัดกระทรวงอุตสาหกรรม (รปอ.) นายภาสกร ชัยรัตน์ ผู้ตรวจราชการกระทรวงอุตสาหกรรม (ผตร.) นางสาวณิรดา วิสุทธิชาติธาดา ผู้ช่วยปลัดกระทรวงอุตสาหกรรม (ชปอ.) และผู้บริหารกระทรวงอุตสาหกรรม เข้าพบ เพื่อหาแนวทางการสนับสนุนเศรษฐกิจฐานราก ซึ่งนับว่าเป็นประชาชนส่วนใหญ่ของประเทศ ให้สามารถหลุดพ้นจากความยากจน ด้วยกลไกการกระตุ้นเศรษฐกิจภาคครัวเรือน การยกระดับภาคเศรษฐกิจและสังคมของประเทศ ตลอดจนการบริหารจัดการเชิงพื้นที่อุตสาหกรรม โดยการส่งเสริมและพัฒนาให้ประชาชนเกิดการสร้างงานสร้างอาชีพ มีรายได้ที่สูงขึ้น เพื่อนำไปจับจ่ายใช้สอยสินค้าอุปโภค บริโภค นำมาซึ่งเศรษฐกิจหมุนเวียนในระบบ และเป็นการแก้ไขปัญหาความเหลื่อมล้ำในสังคมไทย ลดปัญหาความยากจน และประชาชนมีชีวิตความเป็นอยู่ที่ดียิ่งขึ้นอย่างยั่งยืน ทั้งนี้ ได้มอบหมายให้กระทรวงอุตสาหกรรม เร่งหาแนวทางการช่วยเหลือประชาชนโดยเร่งด่วนต่อไป
ต่อมาเวลา 15.30 น. ปลัดกระทรวงอุตสาหกรรม พร้อมด้วยผู้บริหารกระทรวงอุตสาหกรรม เข้าตรวจเยี่ยมและมอบนโยบายในการขับเคลื่อนกระทรวงอุตสาหกรรม และแนวทางการบูรณาการงานของหน่วยงานในพื้นที่ ณ สำนักงานอุตสาหกรรมจังหวัดชัยนาท (สอจ.ชัยนาท) โดยมีนายอนุสร ภู่พงศ์สกุล อุตสาหกรรมจังหวัดชัยนาท ให้การต้อนรับ พร้อมรายงานผลการดำเนินงานของหน่วยงาน ประกอบด้วย โครงสร้างบุคลากร งบประมาณ ผลผลิต ตัวชี้วัด แผนการดำเนินงานในปี 2566 และคำของบประมาณปี 2567 ตลอดจนข้อมูลโรงงานอุตสาหกรรมในพื้นที่ และมีนายอรรถพล จีมหันต์ รองผู้อำนวยการ ผู้จัดการเขต 5 นางสาวพรพิมล คำประกอบ ผู้จัดการสาขาชัยนาท ธนาคารพัฒนาวิสาหกิจขนาดกลางและขนาดย่อมแห่งประเทศไทย (ธพว.) ให้การต้อนรับ โดยทาง ธพว. ได้นำเสนอโครงสร้างของสาขาและผลการดำเนินงานด้านการอนุมัติและปล่อยสินเชื่อ และการเปรียบเทียบผลเบิกจ่ายรายไตรมาส ประจำปี 2564 และ 2565 โดยจังหวัดชัยนาทมี SMEs และผู้ประกอบการรายย่อย (Micro) ประมาณ 15,000 ราย ได้รับการจัดสรรวงเงินสินเชื่อ ปี 2566 กว่า 430 ล้านบาท ปัจจุบันมีปริมาณ NPL เพียง 0.4%
สำหรับ สอจ.ชัยนาท มีการดำเนินการตามนโยบาย MIND ครอบคลุม 4 มิติ เพื่อเป็นแนวทางในการขับเคลื่อนการดำเนินงานส่งเสริมและพัฒนาอุตสาหกรรมให้เติบโตอย่างยั่งยืน ผ่านการดำเนินงานด้านต่าง ๆ ดังนี้
1. ความสำเร็จทางธุรกิจ 2. การดูแลสังคมและชุมชน 3. การรักษาสิ่งแวดล้อม และ 4. การกระจายรายได้สู่ชุมชน โดยมีตัวอย่างการดำเนินการจนประสบความสำเร็จ ได้แก่
กลุ่มจักสานผักตบชวา อ. สรรพยา สอจ.ชัยนาท ได้เข้าไปช่วยพัฒนาผลิตภัณฑ์และบรรจุภัณฑ์ให้สอดคล้องกับความต้องการของตลาด แนะนำด้านการเงิน และการตลาดออนไลน์ จนทำให้กลุ่มเกิดความสำเร็จทางธุรกิจ ส่วนการดูแลสังคม ได้มีการรวมกลุ่มให้เกิดรายได้ส่งต่องานไปยังผู้สูงอายุบริเวณโดยรอบ ขณะที่การรักษาสิ่งแวดล้อม มีการนำวัชพืชมาพัฒนาเป็นผลิตภัณฑ์สร้างรายได้เพิ่ม พร้อมการสร้างความตระหนักรู้ในด้านการรักษาสิ่งแวดล้อม และในด้านการกระจายรายได้มีการจัดหาช่องทางจำหน่ายสินค้าชุมชน และส่งเสริมให้ผู้ประกอบการรับซื้อวัตถุดิบในพื้นที่ จนทำให้กลุ่มเกิดความเข้มแข็งมากยิ่งขึ้น
บริษัท ปลากรายชัยนาท จำกัด อ.เมืองชัยนาท สอจ.ชัยนาท ได้ส่งเสริมการลดต้นทุนในกระบวนการผลิต การพัฒนามาตรฐาน และการสร้างมูลค่าเพิ่ม ส่วนการดูแลสังคม ได้สร้างการมีส่วนร่วมระหว่างชุมชนและสถานประกอบการ จัดหาและรับซื้อวัตถุดิบในราคายุติธรรม ขณะที่การรักษาสิ่งแวดล้อม มีการสร้างระบบบำบัดแบบเติมอากาศ ทำให้เกิดระบบนิเวศที่ดี ไม่มีน้ำเสียเข้าชุมชน และการกระจายรายได้มีการสร้างเครือข่ายเพื่อเพาะเลี้ยงและแปรรูปสินค้า มีการรับซื้อและใช้แรงงานในพื้นที่ ทำให้สังคม ชุมชน และผู้ประกอบการอยู่ร่วมกันอย่างมีความสุข
ทั้งนี้ ปลัดกระทรวงอุตสาหกรรม ได้ชื่นชม สอจ.ชัยนาท ว่ามีการดูแลสถานที่ทำงานอย่างเป็นระเบียบเรียบร้อย พร้อมมอบนโยบายให้ สอจ.ชัยนาท มีการนำนโยบาย MIND ใช้ "หัวและใจ" ทั้ง 4 มิติ ไปส่งเสริมและพัฒนาให้ผู้ประกอบการนำไปใช้ให้เกิดความเข้มแข็งและยั่งยืน ส่วนในด้านการบริหารจัดการงบประมาณ ต้องดำเนินการให้เป็นไปตามแหล่งงบประมาณที่ได้รับจัดสรร โดยเฉพาะด้านสาธารณูปโภค ควรจัดทำระบบบัญชีรายรับ-รายจ่ายตามความเป็นจริง เพื่อใช้เป็นข้อมูลสำหรับการขอรับการจัดสรรงบประมาณจากสำนักงบประมาณต่อไป ส่วนในด้านแนวคิดการจัดงานอุตสาหกรรมแฟร์ ควรเป็นการผนึกกำลังจากหน่วยงานต่าง ๆ ในภาคอุตสาหกรรม เช่น SMS D Bank สถานประกอบการรายใหญ่เข้ามาร่วมจัดงานเพื่อช่วยกระจายรายได้สู่ชุมชน และเติมเต็มนโยบาย 4 มิติ ให้ครอบคลุมมากยิ่งขึ้น
ขณะที่ รปอ. กล่าวเสริมว่า ควรให้การส่งเสริมในระดับฐานราก เน้นการสร้างอัตลักษณ์ของสินค้าและการสร้างแบรนด์ และในด้านการกำกับดูแลโรงงานต้องดูแลอย่างใกล้ชิดและเข้มงวดกวดขัน เพื่อไม่ให้ส่งผลกระทบต่อชุมชน ส่วนในด้านการบังคับใช้กฎหมายต่าง ๆ ที่เกี่ยวข้อง สอจ.ควรเป็นแกนกลางเชื่อมโยงกับหน่วยงานต่าง ๆ เพื่อให้การดำเนินการกำกับดูแลโรงงานไหลลื่น และเน้นย้ำการใช้จ่ายงบประมาณไม่ควรข้ามหมวด เพื่อให้ทราบค่าใช้จ่ายที่แท้จริง สำหรับ ธพว.ชัยนาท ได้เสนอแนะให้มีการพิจารณาหลักเกณฑ์กองทุนพัฒนาเอสเอ็มอีตามแนวประชารัฐ ควรมีเกณฑ์ในการพิจารณาคัดเลือกให้มีมาตรฐานเน้นกลุ่มเป้าหมายที่มีศักยภาพ ซึ่งเมื่อจบโครงการแล้วควรส่งต่อลูกค้าให้เข้าระบบสินเชื่อปกติของ ธพว. และถ้าเข้มแข็งมากขึ้นอาจส่งต่อไปยังธนาคารพาณิชย์อื่น ๆ ต่อไป
ผตร. ให้ข้อเสนอแนะว่า การส่งเสริมผู้ประกอบการควรเชื่อมโยงหน่วยงานในพื้นที่ พร้อมคิดโครงการที่สร้างประโยชน์โดยรวมเพื่อของบประมาณจังหวัด ส่วนการส่งเสริม และพัฒนาผู้ประกอบการ ควรมีการเชื่อมโยงและส่งต่อกลุ่มเป้าหมายจาก ศภ.3 กสอ. รวมถึงมุ่งเน้นการสื่อสารนโยบาย 4 มิติ ไปยังผู้ประกอบการเพื่อนำแนวทางไปใช้ให้เกิดประโยชน์สูงสุด
ส่วน ชปอ. ได้เน้นย้ำให้กิจการกรอกข้อมูลใน i-Single Form และเชิญชวนเจ้าหน้าที่เข้าร่วมอบรมการจัดทำระบบ i-Single Form ซึ่งเป็นระบบการจัดเก็บข้อมูลอุตสาหกรรมต่าง ๆ รวมถึงการอนุมัติและออกใบอนุญาตโรงงาน ตลอดจนเชิญชวนสถานประกอบการ ในพื้นที่ที่ประสบความสำเร็จ มีการนำนโยบาย 4 มิติไปใช้อย่างครอบคลุม สมัครเข้ารับการคัดเลือกรางวัลอุตสาหกรรมดีเด่นและยอดเยี่ยม ประจำปี 2566 นี้ต่อไป

ที่มา : https://www.thaigov.go.th/news/contents/details/67148