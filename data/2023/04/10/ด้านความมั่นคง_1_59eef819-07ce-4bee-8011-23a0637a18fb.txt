รัฐบาลไทย-ข่าวทำเนียบรัฐบาล-พ่อเมืองหนองคาย ปิดการฝึกอบรมฟื้นฟูสภาพทางสังคมผู้เสพยาเสพติด พื้นที่อำเภอเมืองหนองคาย เผยกลไก "บวร" คือส่วนสำคัญ เน้นย้ำทุกภาคส่วนคือพลังในการช่วยคืนคนดีสู่สังคม


วันอาทิตย์ที่ 9 เมษายน 2566
09/04/2566
พิมพ์
พ่อเมืองหนองคาย ปิดการฝึกอบรมฟื้นฟูสภาพทางสังคมผู้เสพยาเสพติด พื้นที่อำเภอเมืองหนองคาย เผยกลไก "บวร" คือส่วนสำคัญ เน้นย้ำทุกภาคส่วนคือพลังในการช่วยคืนคนดีสู่สังคม
พ่อเมืองหนองคาย ปิดการฝึกอบรมฟื้นฟูสภาพทางสังคมผู้เสพยาเสพติด พื้นที่อำเภอเมืองหนองคาย เผยกลไก "บวร" คือส่วนสำคัญ เน้นย้ำทุกภาคส่วนคือพลังในการช่วยคืนคนดีสู่สังคม
เมื่อวันที่ 8 เม.ย. 66 นายราชันย์ ซุ้นหั้ว ผู้ว่าราชการจังหวัดหนองคาย เปิดเผยว่า จังหวัดหนองคายได้จัดให้มีพิธีปิด และมอบประกาศนียบัตร พร้อมกล่าวให้โอวาทแก่ผู้เข้าอบรมตามโครงการช่วยเหลือผู้เสพ/ผู้ติดยาเสพติด ของศูนย์ฟื้นฟูสภาพทางสังคมจังหวัดหนองคาย สาขาอำเภอเมืองหนองคาย โดยได้รับความเมตตาจากพระครูสีลาธิคุณ เจ้าคณะตำบลโพธิ์ชัย เจ้าอาวาสวัดมงคลศิลาคุณ เข้าร่วมพิธีฯ โดยมีนายประทีป อุ่ยเจริญ ปลัดจังหวัดหนองคาย พร้อมด้วยรองนายแพทย์สาธารณสุขจังหวัดหนองคาย หัวหน้าส่วนราชการ ข้าราชการ พนักงาน เจ้าหน้าที่ กำนัน ผู้ใหญ่บ้าน ผู้บริหารองค์กรปกครองส่วนท้องถิ่น และทีมวิทยากร ร่วมเป็นสักขีพยานในพิธีปิดและมอบประกาศนียบัตรในครั้งนี้ มีนายประยูร อรัญรุท นายอำเภอเมืองหนองคาย/ผอ.ศป.ปส.อ.เมืองหนองคาย เป็นผู้กล่าวรายงานผลการดำเนินการอบรมฯ
นายราชันย์ ซุ้นหั้ว ผู้ว่าราชการจังหวัดหนองคาย เปิดเผยว่า ตามที่รัฐบาลได้ประกาศให้ปัญหายาเสพติดเป็นวาระแห่งชาติ โดยมอบหมายให้กระทรวงมหาดไทย เป็นหน่วยงานหลักในการบูรณาการเชิงรุกเพื่อแก้ไขปัญหาในระดับพื้นที่ร่วมกับกระทรวงสาธารณสุข สำนักงานตำรวจแห่งชาติ และสำนักงานคณะกรรมการป้องกันและปราบปรามยาเสพติด ซึ่งจังหวัดหนองคาย ได้จัดทำโครงการช่วยเหลือผู้เสพ/ผู้ติดยาเสพติดของศูนย์ฟื้นฟูสภาพทางสังคมจังหวัด เพื่อขับเคลื่อนวาระแห่งชาติด้านการป้องกันปราบปรามยาเสพติดตามนโยบายของรัฐบาล และกระทรวงมหาดไทย เพื่อลด Demand Side และ Supply Side โดยการนำตัวผู้ค้ายาเสพติดเเละเครือข่ายมาดำเนินคดียาเสพติดตามกฎหมายและนำผู้เสพยาเสพติดทั้งรายเดิมเเละรายใหม่ เข้าสู่กระบวนการบำบัดรักษา และฟื้นฟูสภาพทางสังคม โดยใช้กระบวนการมีส่วนร่วมของทุกภาคส่วน จัดกิจกรรมต่าง ๆ เสริมสร้างความแข็งแรงของสุขภาพร่างกาย เสริมสร้างความเข้มแข็งของจิตใจ และการปรับเปลี่ยนทัศนคติ และสร้างความเข้าใจ รวมถึงการส่งเสริมและฝึกฝนให้ผู้เข้ารับการอบรมมีความรู้ด้านทักษะอาชีพ ต่อยอดให้ผู้เข้ารับการฝึกอบรมสามารถพึ่งพาตนเองได้ตามหลักปรัชญาของเศรษฐกิจพอเพียง สามารถสร้างงาน สร้างรายได้ สร้างอาชีพ และสามารถกลับคืนสู่สังคมได้อย่างปกติสุข
“จังหวัดหนองคายได้มีแนวทางการขับเคลื่อนแผนปฏิบัติการป้องกันและแก้ไขปัญหายาเสพติด โดยการพัฒนาโปรแกรมการบำบัดฟื้นฟูผู้เสพยาเสพติดให้มีหลักสูตรที่เหมาะสม เริ่มตั้งแต่การค้นหา คัดกรอง จำแนกผู้เสพ ผู้ติดยาเสพติด และนำเข้าสู่กระบวนการบำบัดรักษาแบบระบบสมัครใจ และดำเนินโครงการช่วยเหลือผู้เสพ/ผู้ติดยาเสพติดของศูนย์ฟื้นฟูสภาพทางสังคมจังหวัดหนองคาย โดยจัดโครงการอบรมเพื่อช่วยเหลือผู้ใช้ยาเสพติด/ผู้ติดยาเสพติด ซึ่งมีผู้เข้าการอบรม จำนวน 50 ราย ระหว่างวันที่ 24 มีนาคมถึงวันที่ 7 เมษายน 2566 ซึ่งผู้เข้ารับการอบรมฯ สามารถนำหลักธรรมคำสอนของพระพุทธศาสนาเป็นหลักธรรมนำจิตใจ โดยได้รับเมตตาจากพระครูสีลาธิคุณ เจ้าคณะตำบลโพธิ์ชัย เจ้าอาวาสวัดมงคลศิลาคุณ เมตตาแสดงธรรมเทศนา สั่งสอนและให้ข้อคิดให้แก่ผู้เข้าร่วมโครงการ ตลอดจนการทำกิจกรรมฝึกสมาธิ สวดมนต์ ตามหลักศาสนา เกิดทัศนคติเชิงสร้างสรรค์ สร้างเเรงบันดาลใจในการรังสรรค์สิ่งที่ดีให้แก่ตนเอง ครอบครัวและสังคม ทำให้ผู้เสพ/ผู้ติดยาเสพติดที่เข้ารับการอบรมไม่กลับไปยุ่งเกี่ยวกับยาเสพติดซ้ำอีก สามารถกลับคืนสู่ครอบครัว/ชุมชน เพื่อเป็นกำลังสำคัญในการพัฒนาประเทศ และเป็นคนดีของสังคม” ผวจ.หนองคาย กล่าว
นายราชันย์ ซุ้นหั้ว ผู้ว่าราชการจังหวัดหนองคาย กล่าวต่ออีกว่า ผลการอบรมฯ ในครั้งนี้ พบว่าระหว่างการอบรมฯ ผู้เข้ารับการอบรมมีความมุ่งมั่นตั้งใจ มีสมาธิจดจ่อ ให้ความร่วมมือกับทีมวิทยากรและผู้บรรยายเป็นอย่างดี พร้อมทั้งมีความเข้มแข็งมีสุขภาพกายและใจที่ดี และทุกคนมุ่งหวังจะเลิกยุ่งเกี่ยวกับยาเสพติดอย่างถาวร ทั้งนี้ เพื่อให้เกิดการติดตามประเมินผลและดูแลช่วยเหลือในระยะต่อไป หลังจากการอบรมฯ แล้วเสร็จ ทางอำเภอได้ตั้งทีมงานระดับอำเภอ ตำบล หมู่บ้าน คุ้ม ในการให้ความช่วยเหลือ ให้คำแนะนำ พร้อมทั้งเฝ้าดูแลติดตาม ให้คำปรึกษาตลอดระยะเวลา 5 ปี และส่งข้อมูลให้ศูนย์ฟื้นฟูสภาพทางสังคมจังหวัดหนองคาย สาขาองค์กรปกครองส่วนท้องถิ่นเพื่อขอคำปรึกษา ขอความช่วยเหลืออีกทางหนึ่ง พร้อมทั้งได้ประสานไปยังสำนักงานจัดหางานจังหวัดหนองคายมารับสมัครบุคคลผู้ผ่านการฝึกอบรมฯ เข้าทำงาน ซึ่งมีผู้ประสงค์ยื่นเอกสารสมัครงานไว้ จำนวน 10 คน และจะมีบริษัทเอกชนในจังหวัดหนองคายมาสัมภาษณ์เพื่อจ้างแรงงาน นอกจากนี้ สำหรับผู้เข้ารับการอบรมคนอื่น ๆ ต่างได้รับการเพิ่มพูนทักษะพื้นฐานสำคัญที่ได้รับจากการอบรมคือ การน้อมนำหลักปรัชญาของเศรษฐกิจพอเพียงของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร ไปปรับใช้ในการดำรงชีวิตและประกอบอาชีพ เพื่อดำรงชีวิต ตามหลักการพึ่งพาตนเอง ต่อไป
นายราชันย์ ซุ้นหั้ว ผู้ว่าราชการจังหวัดหนองคาย กล่าวในช่วงท้ายว่า จังหวัดหนองคาย ให้ความสำคัญในการแก้ไขปัญหายาเสพติดอย่างเข้มข้นต่อเนื่อง ด้วยพลังแห่งการบูรณาการ อันสอดคล้องกับเป้าหมายการพัฒนาที่ยั่งยืนของสหประชาชาติ (UN SDGs) ข้อที่ 17 หรือ Partnership ซึ่งจังหวัดหนองคายได้ใช้กลไก "บวร" คือ บ้าน วัด ราชการ ขับเคลื่อนในการแก้ไขปัญหายาเสพติด รวมทั้งภาคีเครือข่ายอื่นๆ ภาคเอกชน พี่น้องประชาชนทุกคน มาร่วมเป็นกำลังสำคัญในการช่วยให้ผู้หลงผิดกลับตัวกลับใจ คืนคนดีสู่สังคม รวมถึงแก้ไขปัญหายาเสพติดในทุกมิติ โดยผู้ที่พบเบาะแสที่เกี่ยวข้องกับการค้ายาเสพติด หรือพบเห็นผู้เสพยาเสพติดที่ต้องได้รับการบำบัดรักษา ขอให้แจ้งเจ้าหน้าที่ฝ่ายความมั่นคง กำนัน ผู้ใหญ่บ้าน หรือโทรสายด่วนศูนย์ดำรงธรรม 1567 ได้ตลอดเวลา

ที่มา : https://www.thaigov.go.th/news/contents/details/67146