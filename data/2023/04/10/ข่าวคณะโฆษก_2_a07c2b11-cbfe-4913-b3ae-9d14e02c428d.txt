รัฐบาลไทย-ข่าวทำเนียบรัฐบาล-​โฆษกรัฐบาลเผย นายกฯ ห่วงใยประชาชนเดินทางช่วงเทศกาลสงกรานต์ปี 66 กำชับทุกภาคส่วนร่วมลดอุบัติเหตุทางถนน-ลดการสูญเสีย พร้อมให้กำลังใจเจ้าหน้าที่ ปฏิบัติหน้าที่อำนวยความสะดวก 


วันจันทร์ที่ 10 เมษายน 2566
10/04/2566
พิมพ์
​โฆษกรัฐบาลเผย นายกฯ ห่วงใยประชาชนเดินทางช่วงเทศกาลสงกรานต์ปี 66 กำชับทุกภาคส่วนร่วมลดอุบัติเหตุทางถนน-ลดการสูญเสีย พร้อมให้กำลังใจเจ้าหน้าที่ ปฏิบัติหน้าที่อำนวยความสะดวก
​โฆษกรัฐบาลเผย นายกฯ ห่วงใยประชาชนเดินทางช่วงเทศกาลสงกรานต์ปี 66 กำชับทุกภาคส่วนร่วมลดอุบัติเหตุทางถนน-ลดการสูญเสีย พร้อมให้กำลังใจเจ้าหน้าที่ ปฏิบัติหน้าที่อำนวยความสะดวก ดูแลความปลอดภัยให้ประชาชน
วันที่ 10 เมษายน 2566 นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เผย พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม มีความห่วงใยต่อความปลอดภัยของประชาชนในการเดินทางสัญจรโดยเฉพาะทางถนน ในช่วงเทศกาลสงกรานต์ ปี 2566 ที่กำลังจะมาถึง จึงกำชับให้หน่วยงานที่เกี่ยวข้องทุกภาคส่วน บูรณาการร่วมกันลดอุบัติเหตุทางถนนช่วงเทศกาลสงกรานต์ปี 2566 ย้ำลดการสูญเสีย พร้อมเชิญชวนประชาชนร่วมลดความเสี่ยงต่อการเกิดอุบัติเหตุและลดอัตราจำนวนเสียชีวิตจากอุบัติเหตุทางถนน
นายอนุชากล่าวถึงข้อมูลการบาดเจ็บและเสียชีวิตช่วงเทศกาลสงกรานต์ 5 ปีที่ผ่านมา พ.ศ. 2561-2565 ที่รายงานโดยกองป้องกันการบาดเจ็บ กรมควบคุมโรค พบ ผู้เสียชีวิต 1,324 คน เฉลี่ย 265 คน/เทศกาล ผู้บาดเจ็บ 110,152 คน เฉลี่ย 22,030 คน/เทศกาล แยกเป็นบาดเจ็บเล็กน้อย : OPD 91,195 คน เฉลี่ย 18,239 คน/เทศกาล บาดเจ็บรุนแรง : IPD 18,957 คน เฉลี่ย 3,791 คน/เทศกาล ผู้พิการ 872 คน เฉลี่ย 174 คน/เทศกาล [จำนวนผู้พิการคำนวณจาก 4.6% ของผู้บาดเจ็บ Admitted (ที่มา : ศูนย์สิรินธรเพื่อการฟื้นฟูสมรรถภาพทางการแพทย์แห่งชาติ)] คิดเป็นมูลค่าความสูญเสียทั้งหมด 18,372 ล้านบาท เฉลี่ย 3,674 ล้านบาท/เทศกาล [มูลค่าความสูญเสียจำแนกตามระดับความรุนแรง (ที่มา : สำนักอำนวยความปลอดภัย กรมทางหลวง กระทรวงคมนาคม)] โดยกลุ่มอายุที่บาดเจ็บหรือเสียชีวิตสูงที่สุด ได้แก่ กลุ่มอายุ 15-19 ปี เฉลี่ย 18,350 คน/ปี ร้อยละ 16.46 ผู้บาดเจ็บหรือเสียชีวิตจากรถจักรยานยนต์สูงสุด ร้อยละ 79.65
“รัฐบาลได้ขับเคลื่อนการดำเนินการป้องกันและแก้ไขอุบัติเหตุทางถนน ผ่านกลไกระดับต่าง ๆ โดยกำหนดเป้าหมายภายใต้แผนยุทธศาสตร์ชาติ 20 ปี พร้อมทั้งกวดขันการบังคับใช้กฎหมายและมาตรการการแก้ไขปัญหาต่าง ๆ แบบองค์รวม เพื่อขับเคลื่อนการดำเนินงานป้องกัน ลดอุบัติเหตุ ลดการบาดเจ็บ และเสียชีวิตจากอุบัติเหตุทางถนนให้ลดลงมากที่สุด โดยมีเป้าหมายในการลดการเสียชีวิตและการบาดเจ็บบนท้องถนนให้เหลือ 12 คนต่อประชากรแสนคนภายในปี พ.ศ. 2570 เพื่อให้บรรลุวิสัยทัศน์ Vision Zero ภายในปี 2593 ซึ่งเป็นเป้าหมายสำคัญที่ทุกคนจะต้องร่วมกันเดินหน้าไปถึงให้ได้ ทั้งนี้ นายกรัฐมนตรีให้ความสำคัญกับความปลอดภัยในชีวิตของประชาชนทุกคนเป็นสำคัญ จึงได้กำชับให้หน่วยงานที่เกี่ยวข้องทุกภาคส่วน จังหวัด ส่วนท้องถิ่น เครือข่ายอาสาสมัคร กลุ่มจิตอาสาและเจ้าหน้าที่ผู้ปฏิบัติงานที่ต้องทำหน้าที่อำนวยความสะดวก สร้างความปลอดภัยแก่ประชาชนในการเดินทาง ได้บูรณาการร่วมกันลดอุบัติเหตุทางถนนช่วงเทศกาลสงกรานต์ปี 2566 ป้องกันและลดอุบัติเหตุทางถนนในพื้นที่ให้บรรลุเป้าหมาย ย้ำลดการสูญเสีย โดยนายกรัฐมนตรีเป็นกำลังใจให้เจ้าหน้าที่ทุกภาคส่วนที่เสียสละทำงานช่วงเทศกาล ให้ปฏิบัติงานด้วยความเข้มแข็ง ดูแลให้ประชาชนปลอดภัยมากที่สุด โอกาสนี้ รัฐบาลขอเชิญชวนประชาชนทุกคน ร่วมเป็นส่วนหนึ่งในการขับเคลื่อนการลดอัตราจำนวนเสียชีวิตจากอุบัติเหตุทางถนนของประเทศไทยให้บรรลุเป้าหมาย ขับขี่รถอย่างมีสติ ไม่ขับรถเร็วเกินความเร็วที่กฎหมายกำหนด เมาไม่ขับ เพื่อความปลอดภัยในชีวิตและทรัพย์สินของตนเองและผู้ร่วมทาง และร่วมกันสร้างการสัญจรอย่างปลอดภัยของประเทศให้ยั่งยืน” นายอนุชา กล่าว

ที่มา : https://www.thaigov.go.th/news/contents/details/67150