รัฐบาลไทย-ข่าวทำเนียบรัฐบาล-รฟท. เปิดให้บริการรถ Shuttle Bus เชื่อมต่อสถานีกรุงเทพ (หัวลำโพง) - สถานีกลางกรุงเทพอภิวัฒน์ ฟรี


วันจันทร์ที่ 10 เมษายน 2566
รฟท. เปิดให้บริการรถ Shuttle Bus เชื่อมต่อสถานีกรุงเทพ (หัวลำโพง) - สถานีกลางกรุงเทพอภิวัฒน์ ฟรี
พร้อมมาตรการอำนวยความสะดวกการเดินทาง ในช่วงเทศกาลสงกรานต์
นายเอกรัช ศรีอาระยันพงษ์ ผู้อำนวยการศูนย์ประชาสัมพันธ์ การรถไฟแห่งประเทศไทย (รฟท.) กระทรวงคมนาม เปิดเผยว่า ในช่วงเทศกาลสงกรานต์ ซึ่งจะมีพี่น้องประชาชนเดินทางโดยสารทางรถไฟจำนวนมาก รฟท. ได้จัดมาตรการอำนวยความสะดวกในการเดินทางให้แก่ประชาชน ตามนโยบายของนายนิรุฒ มณีพันธ์ ผู้ว่าการรถไฟแห่งประเทศไทย โดยได้สั่งการให้เตรียมความพร้อมในทุกด้าน ทั้งการให้บริการเดินรถ และมาตรการดูแลความปลอดภัย โดยได้มีการจัดตั้งศูนย์ปลอดภัยในช่วงเทศกาลสงกรานต์ 2566 ทั้งส่วนกลาง และส่วนภูมิภาค พร้อมกับเพิ่มกำลังพนักงาน เจ้าหน้าที่ ดูแลความปลอดภัย เจ้าหน้าที่ตำรวจรถไฟ ทั้งบนขบวนรถ และสถานี
ทั้งนี้ ในส่วนผู้โดยสารที่มีความประสงค์จะเดินทางด้วยขบวนรถไฟทางไกลในเส้นทางสายเหนือ สายใต้ และสายตะวันออกเฉียงเหนือ กลุ่มขบวนรถด่วนพิเศษ รถด่วน รถเร็ว สามารถใช้บริการได้ที่สถานีกลางกรุงเทพอภิวัฒน์ ซึ่งมีให้บริการทั้งสิ้นจำนวน 52 ขบวน ประกอบด้วย สายเหนือ 14 ขบวน สายใต้ 20 ขบวน และสายตะวันออกเฉียงเหนือ 18 ขบวน โดยผู้โดยสารที่มีตั๋วโดยสารสามารถรอการโดยสารภายในโถงด้านล่างสถานี (ประตู 4) เพื่อรอขึ้นขบวนรถบนชานชาลาก่อนขบวนรถออก 20 นาที โดยสายเหนือ และสายตะวันออกเฉียงเหนือ ขาออกจะอยู่ที่ชานชาลา 1 - 2 และขาเข้าจะอยู่ที่ชานชาลา 5 – 6 ส่วนสายใต้ขาออก จะอยู่ที่ชานชาลา 7 - 8 และขาเข้าอยู่ที่ชานชาลา 11 - 12
นอกจากนี้ รฟท. ได้ให้สิทธิ์ผู้โดยสารสามารถใช้ตั๋วโดยสารขบวนรถด่วนพิเศษ รถด่วน รถเร็ว รถธรรมดา และตั๋วเดือน สามารถนำตั๋วโดยสารเข้าใช้บริการรถไฟชานเมืองสายสีแดง เพื่อเชื่อมต่อที่สถานีดอนเมือง (ยกระดับ) ได้โดยไม่เสียค่าใช้จ่าย ตามเงื่อนไขที่ระบุอยู่บนตั๋วโดยสาร ขณะที่การเชื่อมต่อไประบบขนส่งสาธารณะอื่น ยังมีรถไฟฟ้าสายสีน้ำเงินเชื่อมต่อโดยสาร และใกล้จุดเชื่อมต่อรถไฟฟ้าสายสีเขียว สีม่วง อีกทั้งยังอยู่ใกล้สถานีขนส่งผู้โดสารกรุงเทพฯ (จตุจักร) มีรถโดยสารประจำทาง 3 สาย ให้บริการ ได้แก่ สาย 3 สาย 49 และ สาย 67
ส่วนประชาชนที่ใช้บริการ ขบวนรถชานเมือง ขบวนรถธรรมดา และขบวนรถนำเที่ยวทุกสาย จำนวน 62 ขบวน ยังคงให้บริการต้นทาง-ปลายทางที่สถานีกรุงเทพ (หัวลำโพง) เหมือนเดิม และเพื่อให้การเดินทางเชื่อมต่อไปยังสถานีกลางกรุงเทพอภิวัฒน์ได้อย่างสะดวก รฟท. และ ขสมก. ยังได้จัดรถ Shuttle Bus ให้บริการรับ - ส่ง ฟรี ไม่เสียค่าใช้จ่าย เริ่มต้นจากสถานีกรุงเทพ (หัวลำโพง) - สถานีกลางกรุงเทพอภิวัฒน์ จำนวน 2 เส้นทาง ประกอบด้วย เส้นทางด่วนพิเศษศรีรัช “สถานีรถไฟกรุงเทพ (หัวลำโพง) - สถานีกลางกรุงเทพอภิวัฒน์)” และเส้นทางธรรมดา เดินทางเชื่อมต่อระหว่าง สถานีกรุงเทพ (หัวลำโพง) ยมราช โรงพยาบาลรามาธิบดี สถานีรถไฟสามเสน และสถานีกลางกรุงเทพอภิวัฒน์
ทั้งนี้ สามารถขึ้นรถได้ที่ป้ายรถเมล์สถานีรถไฟกรุงเทพ (หัวลำโพง) และประตู 12 สถานีกลางกรุงเทพอภิวัฒน์ให้บริการฟรี ตั้งแต่เวลา 04.30 - 23.00 น. คันแรกจากสถานีกรุงเทพ (หัวลำโพง) และสถานีกลางกรุงเทพอภิวัฒน์ เวลา 04.30 น. มีความถี่ในการปล่อยรถทุก 15 นาที ในช่วงเวลาเร่งด่วน (04.30 - 10.00 น. และ 16.00 - 18.00 น.) สอบถามตารางเวลารถ หรือข้อมูลเพิ่มเติมได้ที่ศูนย์บริการลูกค้าสัมพันธ์ โทร. 1690 ตลอด 24 ชั่วโมง หรือเว็บไซต์ www.railway.co.th หรือเฟซบุ๊ก แฟนเพจ ทีมพีอาร์การรถไฟแห่งประเทศไทย
Facebook ทีมพีอาร์การรถไฟแห่งประเทศไทย (red arrow right)https://m.facebook.com/story.php?

ที่มา : https://www.thaigov.go.th/news/contents/details/67189