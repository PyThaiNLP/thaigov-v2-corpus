รัฐบาลไทย-ข่าวทำเนียบรัฐบาล-กรมทางหลวงชนบท ทบทวนแนวทางรับมือไฟป่าและหมอกควันในเขตทาง ลดปัญหาฝุ่น PM 2.5


วันจันทร์ที่ 10 เมษายน 2566
กรมทางหลวงชนบท ทบทวนแนวทางรับมือไฟป่าและหมอกควันในเขตทาง ลดปัญหาฝุ่น PM 2.5
ป้องกันการเกิดอุบัติเหตุจากการเผาวัชพืชสองข้างทางในเขตทาง เพื่อความสะดวกปลอดภัยในการเดินทางของประชาชน
กรมทางหลวงชนบท (ทช.) กระทรวงคมนาคม ทบทวนแนวทางรับมือไฟป่าและหมอกควัน พร้อมติดตั้งป้ายรณรงค์บริเวณเขตทางหลวงชนบท เพื่อลดปัญหาฝุ่นละอองขนาดเล็ก PM 2.5 ป้องกันการเกิดอุบัติเหตุจากการเผาวัชพืชสองข้างทาง เป็นการอำนวยความสะดวกปลอดภัยให้แก่ประชาชนผู้ใช้ทางหลวงชนบท
ทช. ได้มีมาตรการให้หน่วยงานในพื้นที่ ประกอบด้วย สำนักงานทางหลวงชนบทที่ 1 - 18 แขวงทางหลวงชนบท และหมวดบำรุงทางหลวงชนบท ทบทวนแนวทางการดำเนินการป้องกันและแก้ไขปัญหาหมอกควัน รวมถึงการเผาวัชพืชบริเวณเขตทางหลวงชนบท ซึ่งปัญหาดังกล่าวส่งผลต่อคุณภาพของสิ่งแวดล้อมและสุขภาพอนามัยของประชาชน บดบังทัศนวิสัยในการขับขี่ทั้งทางบกและทางอากาศ โดยในส่วนของ ทช. ได้เตรียมความพร้อมเผชิญเหตุกรณีเกิดไฟไหม้ข้างทาง เมื่อเกิดเหตุให้มีการสนับสนุนรถบรรทุกน้ำพร้อมบุคลากร เพื่อบูรณาการดับไฟป่าร่วมกับหน่วยงานหลักที่เกี่ยวข้องในพื้นที่ พร้อมการติดตามผล ตรวจสอบความเสียหาย และรายงานผู้บริหารให้รับทราบทันทีเมื่อเข้าสู่ภาวะปกติ รวมทั้งเมื่อมีการตัดวัชพืชสองข้างทางเสร็จแล้วให้จัดเก็บเศษวัชพืชให้เรียบร้อย ตลอดจนให้มีการประชาสัมพันธ์ผ่านสื่อช่องทางต่าง ๆ จัดทำและติดตั้งป้ายรณรงค์ ให้ประชาชนหยุดเผาป่า วัชพืช ในเขตทางหลวงชนบทอีกด้วยอย่างไรก็ตาม
ทช. ขอความร่วมมือให้ประชาชนในพื้นที่ช่วยกันสอดส่องดูแล หากพบเหตุไฟป่า และหมอกควัน สามารถขอรับความช่วยเหลือในเบื้องต้นได้ที่สำนักงานทางหลวงชนบท แขวงทางหลวงชนบท หมวดบำรุงทางหลวงชนบทในพื้นที่ หรือแจ้งเหตุได้ที่สายด่วน ทช. โทร. 1146

ที่มา : https://www.thaigov.go.th/news/contents/details/67161