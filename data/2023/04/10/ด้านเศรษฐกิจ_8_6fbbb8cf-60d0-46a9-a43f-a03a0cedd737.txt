รัฐบาลไทย-ข่าวทำเนียบรัฐบาล-กทพ. ยกเว้นค่าผ่านทางพิเศษ ช่วงเทศกาลสงกรานต์ พร้อมจัดตั้งหน่วยบริการประชาชน


วันจันทร์ที่ 10 เมษายน 2566
กทพ. ยกเว้นค่าผ่านทางพิเศษ ช่วงเทศกาลสงกรานต์ พร้อมจัดตั้งหน่วยบริการประชาชน
...
การทางพิเศษแห่งประเทศไทย (กทพ.) กระทรวงคมนาคม ยกเว้นค่าผ่านทางพิเศษ ในช่วงเทศกาลสงกรานต์ 2566 จำนวน 5 สายทาง ตามนโยบายของรัฐบาล และกระทรวงคมนาคม เพื่ออำนวยความสะดวกและช่วยลดภาระค่าใช้จ่ายของประชาชน ดังนี้
1. วันพุธที่ 12 เมษายน 2566 เวลา 00.01 น. ถึง วันอังคารที่ 18 เมษายน 2566 เวลา 24.00 น. รวม 7 วัน ยกเว้นค่าผ่านทางพิเศษของทางพิเศษบูรพาวิถี (ทางพิเศษสายบางนา - ชลบุรี) และทางพิเศษกาญจนาภิเษก (บางพลี - สุขสวัสดิ์)
2. วันพฤหัสบดีที่ 13 เมษายน 2566 เวลา 00.01 น. ถึง วันเสาร์ที่ 15 เมษายน 2566 เวลา 24.00 น. รวม 3 วัน ยกเว้นค่าผ่านทางพิเศษของทางพิเศษเฉลิมมหานคร (ทางด่วนขั้นที่ 1) จำนวน 19 ด่าน ทางพิเศษศรีรัช (ทางด่วนขั้นที่ 2) จำนวน 31 ด่าน และทางพิเศษอุดรรัถยา (บางปะอิน-ปากเกร็ด) จำนวน 10 ด่าน
ซึ่งเป็นวันหยุดราชการประจำปีตามประกาศสำนักนายกรัฐมนตรีโดยเป็นไปตามนโยบายของรัฐบาลและกระทรวงคมนาคมที่ปรากฏในสัญญาสัมปทานฉบับแก้ไขใหม่ระหว่าง กทพ. บริษัท ทางด่วนและรถไฟฟ้ากรุงเทพ จำกัด (มหาชน) (BEM) และบริษัททางด่วนกรุงเทพเหนือ จำกัด (NECL) เพื่อเป็นการอำนวยความสะดวกในการเดินทางของประชาชนในวันหยุดและช่วยลดภาระค่าใช้จ่ายให้แก่ประชาชน รวมทั้งช่วยลดปัญหาจราจรติดขัดบริเวณหน้าด่านเก็บค่าผ่านทางพิเศษได้อีกด้วย
นอกจากนี้ กทพ. ยังได้จัดตั้งหน่วยบริการประชาชน โดยปฏิบัติงานร่วมกับเจ้าหน้าที่ตำรวจทางด่วน บริษัท ทางด่วนและรถไฟฟ้ากรุงเทพ จำกัด (มหาชน) บริษัท ทางด่วนกรุงเทพเหนือ จำกัด และหน่วยงานเอกชนที่ให้การสนับสนุน เพื่อบริการประชาชนที่ใช้ทางพิเศษในการเดินทางเข้า - ออก กรุงเทพมหานคร จำนวน 6 จุด ดังนี้ ด่านฯ ขาออกเมือง (วันที่ 11 - 14 เมษายน 2566) ด่านฯ บางแก้ว 1 ด่านฯ ฉิมพลี ด่านฯ บางปะอิน (ขาออก) เวลา 07.00 - 21.00 น. และด่านฯ ขาเข้าเมือง (วันที่ 15 - 17 เมษายน 2566) ด่านฯ บางนา ด่านฯ จตุโชติ และด่านฯ บางปะอิน (ขาเข้า) เวลา 07.00 – 21.00 น.
สอบถามรายละเอียดเพิ่มเติมได้ที่ ศูนย์บริการข้อมูลผู้ใช้ทางพิเศษ EXAT Call Center โทร 1543 นอกจากนี้ผู้ใช้ทางพิเศษสามารถดาวน์โหลด Application "EXAT Portal" เพื่อตรวจสอบยอดเงินคงเหลือและการใช้บัตร Easy Pass รับข่าวสารโปรโมชั่นและสิทธิประโยชน์ และขอเชิญชวนผู้ใช้บริการบัตร Easy Pass ลงทะเบียนปรับปรุงข้อมูลด้วยตนเองทาง EXAT Portal Application หรือ www.thaieasypass.com เพื่อยกระดับบัตร Easy Pass เป็น Easy Pass Plus เตรียมพร้อมเข้าสู่ระบบเก็บค่าผ่านทางอัตโนมัติแบบไม่มีไม้กั้น (M-Flow) พร้อมทั้งรับสิทธิ์เข้าร่วมกิจกรรม“Easy Pass Plus อัปเดตปั๊บ...ลุ้นรับโชค” ลุ้นขึ้นทางด่วนฟรี ถึง 3 ปี อีกด้วย

ที่มา : https://www.thaigov.go.th/news/contents/details/67158