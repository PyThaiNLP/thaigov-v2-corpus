รัฐบาลไทย-ข่าวทำเนียบรัฐบาล-​ผู้ช่วยรัฐมนตรีเกษตรฯ เป็นประธานเปิดงาน “มหกรรมเกษตรแฟร์ ครั้งที่ 1” ณ จังหวัดพะเยา


วันจันทร์ที่ 10 เมษายน 2566
​ผู้ช่วยรัฐมนตรีเกษตรฯ เป็นประธานเปิดงาน “มหกรรมเกษตรแฟร์ ครั้งที่ 1” ณ จังหวัดพะเยา
​ผู้ช่วยรัฐมนตรีเกษตรฯ เป็นประธานเปิดงาน “มหกรรมเกษตรแฟร์ ครั้งที่ 1” ณ จังหวัดพะเย
เมื่อวันที่ 7 เมษายน 2566 ดร.เฉลิมชัย ศรีอ่อน รัฐมนตรีว่าการกระทรวงเกษตรและสหกรณ์ มอบหมายให้ นายนราพัฒน์ แก้วทอง ผู้ช่วยรัฐมนตรีประจำกระทรวงเกษตรและสหกรณ์ เป็นประธานเปิดงาน “มหกรรมเกษตรแฟร์ ครั้งที่ 1” ณ บริเวณลานสนามฟุตบอลเอสวี บ้านแม่ต๋ำบุญโยง ตำบลแม่ต๋ำ จังหวัดพะเยา ซึ่งจัดขึ้นโดยสำนักงานเกษตรจังหวัดพะเยา มีวัตถุประสงค์เพื่อกระตุ้นเศรษฐกิจในพื้นที่จังหวัดพะเยาและจังหวัดใกล้เคียง และให้นักท่องเที่ยวได้เดินทางมาจับจ่ายใช้สอยและเลือกซื้อผลิตภัณฑ์สินค้าเกษตรจากกลุ่มเกษตรกรในเขตพื้นที่ภาคเหนือ และเพื่อส่งเสริมกิจกรรมด้านการเกษตรของเกษตรกรในพื้นที่ ตั้งแต่กระบวนการการผลิตจนถึงการตลาด ส่งผลให้เกษตรกรได้มีโอกาสพัฒนาในเรื่องสินค้าทางด้านการเกษตรและให้มีการพัฒนาคุณภาพของสินค้าให้ดียิ่งขึ้น
สำหรับกิจกรรมภายในงานมีการเผยแพร่ความรู้และวิชาการทางด้านการเกษตร กิจกรรมประกวดพืชผลยักษ์ อาทิ ขนุน มะพร้าว กล้วย ฟักทอง เป็นต้น การประกวดแพะ แกะ การประกวดลาบพื้นเมือง การประกวดธิดาเกษตร ซึ่งสร้างความน่าสนใจให้กับผู้เข้าเยี่ยมชมงานอย่างมาก โดยประชาชนทั่วไปสามารถเดินทางมาเข้าร่วมงานได้ตั้งแต่วันที่ 7 – 12 เมษายน 2566 นี้
ทั้งนี้ นายนราพัฒน์ แก้วทอง ผู้ช่วยรัฐมนตรีว่าการกระทรวงเกษตรและสหกรณ์ ได้พบกับแกนนำอาสาเกษตรประจำหมู่บ้าน (อปม) ร่วม 300 คน ในพื้นที่จังหวัดพะเยา เพื่อชี้แจงแนวทางในการทำการเกษตรให้มีคุณภาพ ลดต้นทุนการผลิต เพื่อเพื่อเพิ่มรายได้ และพร้อมผลักดันโครงการให้ค่าตอบแทนแก่ผู้นำอาสาเกษตรประจำหมู่บ้าน (อปม.) ในลักษณะเดียวกับโครงการอาสาเกษตรอื่น ๆ ต่อไป

ที่มา : https://www.thaigov.go.th/news/contents/details/67162