รัฐบาลไทย-ข่าวทำเนียบรัฐบาล-รฟท. พร้อมรองรับการเดินทางของประชาชนช่วงเทศกาลสงกรานต์ 2566


วันจันทร์ที่ 10 เมษายน 2566
รฟท. พร้อมรองรับการเดินทางของประชาชนช่วงเทศกาลสงกรานต์ 2566
เพิ่มขบวนรถเสริม 10 ขบวน ในเส้นทางสายเหนือ สายตะวันออกเฉียงเหนือ
นายเอกรัช ศรีอาระยันพงษ์ ผู้อำนวยการศูนย์ประชาสัมพันธ์ การรถไฟแห่งประเทศไทย (รฟท.) กระทรวงคมนาคม เปิดเผยว่า ตามที่รัฐบาลได้ประกาศให้มีวันหยุดยาวช่วงเทศกาลสงกรานต์ ปี 2566 ทำให้คาดการณ์ว่าในช่วงเทศกาลสงกรานต์ปีนี้จะมีประชาชนและนักท่องเที่ยวใช้บริการเดินทางด้วยรถไฟเป็นจำนวนมาก ในส่วนของขบวนรถที่ให้บริการเป็นประจำตั๋วโดยสารถูกจองเต็มหมดทุกชั้นทุกขบวน ซึ่ง รฟท. ได้เตรียมมาตรการอำนวยความสะดวกรองรับการเดินทางของพี่น้องประชาชนตามนโยบายของนายนิรุฒ มณีพันธ์ ผู้ว่าการรถไฟแห่งประเทศไทย โดยจัดขบวนรถพิเศษช่วยการโดยสาร จำนวน 10 ขบวน ในเส้นทางสายเหนือ 5 ขบวน และสายตะวันออกเฉียงเหนือ 5 ขบวน สามารถรองรับผู้โดยสารได้เพิ่มประมาณ 8,000 คน/วัน ประกอบด้วย
เที่ยวไป
วันที่ 11 เมษายน 2566 จำนวน 1 ขบวน
1. ขบวนรถที่ 977 สถานีกลางกรุงเทพอภิวัฒน์ - อุบลราชธานี ออกจากสถานีกลางกรุงเทพอภิวัฒน์ เวลา 22.05 น. ถึงเวลา 08.10 น.
วันที่ 12 เมษายน 2566 จำนวน 4 ขบวน
1. ขบวนรถด่วนพิเศษที่ 5 สถานีกลางกรุงเทพอภิวัฒน์ - เชียงใหม่ ออกจากสถานีกลางกรุงเทพอภิวัฒน์ เวลา 19.45 น. ถึงเวลา 08.10 น.
2. ขบวนรถที่ 955 สถานีกลางกรุงเทพอภิวัฒน์ - ศิลาอาสน์ ออกจากสถานีกลางกรุงเทพอภิวัฒน์ เวลา 22.50 น. ถึงเวลา 07.00 น.
3. ขบวนรถที่ 967 สถานีกลางกรุงเทพอภิวัฒน์ - อุดรธานี ออกจากสถานีกลางกรุงเทพอภิวัฒน์ เวลา 21.45 น. ถึงเวลา 07.40 น.
4. ขบวนรถที่ 977 สถานีกลางกรุงเทพอภิวัฒน์ - อุบลราชธานี ออกจากสถานีกลางกรุงเทพอภิวัฒน์ เวลา 22.05 น. ถึงเวลา 08.10 น.
เที่ยวกลับ
วันที่ 16 เมษายน 2566 จำนวน 2 ขบวน
1. ขบวนรถด่วนพิเศษที่ 6 เชียงใหม่ - สถานีกลางกรุงเทพอภิวัฒน์ ออกจากเชียงใหม่ เวลา 18.55 น. ถึงเวลา 07.35 น.
2. ขบวนรถที่ 934 อุบลราชธานี - สถานีกลางกรุงเทพอภิวัฒน์ออกจากอุบลราชธานี เวลา 19.30 น. ถึงเวลา 06.30 น.
วันที่ 17 เมษายน 2566 จำนวน 3 ขบวน
1. ขบวนรถที่ 934 อุบลราชธานี - สถานีกลางกรุงเทพอภิวัฒน์ออกจากอุบลราชธานี เวลา 19.30 น. ถึงเวลา 06.30 น.
2. ขบวนรถที่ 962 ศิลาอาสน์ - สถานีกลางกรุงเทพอภิวัฒน์ออกจากศิลาอาสน์ เวลา 19.40 น. ถึงเวลา 03.40 น.
3. ขบวนรถที่ 936 อุดรธานี - สถานีกลางกรุงเทพอภิวัฒน์ ออกจากอุดรธานี เวลา 21.45 น. ถึงเวลา 07.50 น.
นายเอกรัชกล่าวต่อว่า รฟท. ยังได้มีการพ่วงตู้โดยสารในขบวนรถประจำ 222 ขบวน ให้เต็มกำลังหน่วยลากจูง พร้อมกับเร่งรัดการซ่อมบำรุงรถโดยสารเพื่อนำออกมาให้บริการเพิ่มเติม ซึ่งจะทำให้ระหว่างวันที่ 11 -17 เมษายน 2566 รฟท. จะสามารถรองรับการเดินทางของผู้โดยสารได้สูงสุด 100,000 คนต่อวัน เพียงพอต่อการเดินทาง และไม่มีผู้โดยสารตกค้างอย่างแน่นอน
ขณะเดียวกัน รฟท. ยังได้เตรียมความพร้อมในการให้บริการเดินรถ และมาตรการดูแลความปลอดภัย รวมทั้งจัดตั้งศูนย์ปลอดภัยในช่วงเทศกาลสงกรานต์ 2566 ทั้งส่วนกลาง และส่วนภูมิภาค โดยได้เพิ่มกำลังพนักงาน เจ้าหน้าที่รักษาความปลอดภัย เจ้าหน้าที่ตำรวจรถไฟ ทั้งบนขบวนรถ และสถานี พร้อมทั้งได้ประสานกับหน่วยงานท้องถิ่น อบต. อปพร. เพิ่มเจ้าหน้าที่และอาสาสมัครประจำตามจุดตัดถนนเสมอระดับทางรถไฟ โดยเฉพาะทางผ่านที่เห็นว่ามีความเสี่ยงหรือมีสถิติอุบัติเหตุบ่อยครั้ง ตรวจสภาพทางให้มีความมั่นคงปลอดภัยต่อการเดินรถ เพิ่มความเข้มงวดในการตรวจวัดระดับแอลกอฮอล์ สารเสพติดของพนักงานขับรถ เจ้าหน้าที่ประจำขบวนรถและประจำสถานีก่อนปฏิบัติหน้าที่ รวมถึงห้ามจำหน่าย/ดื่มเครื่องดื่มแอลกอฮอล์บนขบวนรถ และบริเวณสถานีรถไฟ
นอกจากนี้ รฟท. จัดโครงการ “เดินทางกลับบ้านปลอดภัย” ในระหว่างวันที่ 10 - 12 เมษายน 2566 โดยจะมอบพัดที่ระลึกสุดพิเศษจาก รฟท.  จำนวน 10,000 ชิ้น และองค์การเภสัชกรรมมอบหน้ากากอนามัย เจลแอลกอฮอล์ จำนวน 5,000 ชุด ให้กับผู้ใช้บริการรถไฟที่สถานีกรุงเทพ (หัวลำโพง) สถานีกลางกรุงเทพอภิวัฒน์ ดอนเมือง รังสิต และบางบำหรุ เพื่อแสดงความขอบคุณและส่งต่อความห่วงใย เพียงแสดงตั๋วโดยสารในวันเดินทางกับเจ้าหน้าที่ สามารถรับของระลึกได้พร้อมกันทุกสถานีที่ร่วมกิจกรรม ตั้งแต่วันที่ 10 - 12 เมษายน 2566 หรือจนกว่าของที่ระลึกจะหมด
ติดต่อสอบถามข้อมูลเพิ่มเติมได้ที่ศูนย์บริการลูกค้าสัมพันธ์ หมายเลขโทรศัพท์ 1690 ตลอด 24 ชั่วโมง หรือเฟซบุ๊กแฟนเพจ ทีมพีอาร์การรถไฟแห่งประเทศไทย

ที่มา : https://www.thaigov.go.th/news/contents/details/67167