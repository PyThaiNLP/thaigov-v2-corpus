รัฐบาลไทย-ข่าวทำเนียบรัฐบาล-พ่อเมืองนครพนมนำข้าราชการและภาคีเครือข่าย “สวมผ้าไทย ใส่ผ้าซิ่น กินข้าวปิ่นโต” เพื่อเสริมสร้างค่านิยมที่ดี สร้างความสมัครสมานสามัคคี ร่วมกันนำพาสิ่งที่ดีให้เกิดขึ้น


วันเสาร์ที่ 1 เมษายน 2566
01/04/2566
พิมพ์
พ่อเมืองนครพนมนำข้าราชการและภาคีเครือข่าย “สวมผ้าไทย ใส่ผ้าซิ่น กินข้าวปิ่นโต” เพื่อเสริมสร้างค่านิยมที่ดี สร้างความสมัครสมานสามัคคี ร่วมกันนำพาสิ่งที่ดีให้เกิดขึ้น
พ่อเมืองนครพนมนำข้าราชการและภาคีเครือข่าย “สวมผ้าไทย ใส่ผ้าซิ่น กินข้าวปิ่นโต” เพื่อเสริมสร้างค่านิยมที่ดี สร้างความสมัครสมานสามัคคี ร่วมกันนำพาสิ่งที่ดีให้เกิดขึ้นกับพี่น้องประชาชนอย่างยั่งยืน
เมื่อวันที่ 31 มีนาคม 2566 ที่ศาลาประชาคมยงใจยุทธ ศาลากลางจังหวัดนครพนม นายวันชัย จันทร์พร ผู้ว่าราชการจังหวัดนครพนม พร้อมด้วยนางสงวน จันทร์พร ประธานแม่บ้านมหาดไทยจังหวัดนครพนม เป็นประธานในกิจกรรม “สวมผ้าไทย ใส่ผ้าซิ่น กินข้าวปิ่นโต” โดยมี หัวหน้าส่วนราชการ ข้าราชการ พนักงาน เจ้าหน้าที่ และภาคีเครือข่าย ร่วมกิจกรรมเป็นจำนวนมาก
นายวันชัย จันทร์พร ผู้ว่าราชการจังหวัดนครพนม กล่าวว่า จังหวัดนครพนมเป็นจังหวัดที่ได้รับพระมหากรุณาธิคุณอย่างสูงยิ่งจากสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง พระราชทานพระราชดำริในการส่งเสริมการประกอบอาชีพทอผ้าให้กับประชาชนเกิดเป็นศูนย์ศิลปาชีพแห่งแรกในสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ณ บ้านนาหว้า อำเภอนาหว้า จังหวัดนครพนม และต่อมานับเป็นความโชคดีที่สมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา ทรงมีพระปณิธานที่มุ่งมั่นในการแบ่งเบาพระราชภาระของพระบาทสมเด็จพระเจ้าอยู่หัว ในการทรงสืบสาน รักษา และต่อยอด พระราชปณิธานของสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ที่ทรงมุ่งมั่นในการช่วยเหลือพสกนิกรของพระองค์ท่าน ให้มีอาชีพ มีรายได้ โดยอาศัยภูมิปัญญาของบรรพบุรุษในท้องถิ่นของตนเอง อีกทั้งกระตุ้นให้เกิดกระแสนิยมการสวมใส่ชุดผ้าไทย จึงเป็นที่มาของพระดำริ “ผ้าไทยใส่ให้สนุก” เป็นเครื่องมือในการส่งเสริมและพัฒนาทักษะในด้านงานหัตถศิลป์หัตถกรรม อาชีพช่างทอผ้าและผู้ประกอบการ OTOP ด้านผ้าไทย ให้สามารถพัฒนารูปแบบการย้อมผ้า ถักทอผ้า ตัดเย็บเสื้อผ้า ให้มีความทันสมัยตามแฟชั่นนิยม สอดคล้องกับความต้องการของประชาชนผู้บริโภคในปัจจุบัน นอกจากนี้ สมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี พระราชทานแนวทางตามโครงการพระราชดำริ “บ้านนี้มีรักปลูกผักกินเอง” ทำให้ประชาชนมีแนวทางในการเสริมสร้างความยั่งยืนด้วยการปลูกพืชผักสวนครัว พืชสมุนไพร ไว้บริโภคในครัวเรือน ทำให้ข้าราชการต้องทำหน้าที่เป็น “ผู้นำต้องทำก่อน” เพื่อทำให้พี่น้องประชาชนได้เห็นเป็นตัวอย่างและนำมาใช้ในชีวิตประจำวัน อันจะเสริมสร้างคุณภาพชีวิตที่ดีให้กับประชาชน
“การจัดกิจกรรมสวมผ้าไทย ใส่ผ้าซิ่น กินข้าวปิ่นโต ในครั้งนี้ ผู้เข้าร่วมกิจกรรมทุกคน ต่างสวมใส่ผ้าไทย และนำอาหารซึ่งเกิดจากการนำพืชผักสวนครัวในครัวเรือนมาประกอบอาหาร แล้วนำมาแลกเปลี่ยน แบ่งปัน อันเป็นการส่งเสริมความรัก ความสามัคคี ในหมู่เพื่อนร่วมงาน รวมถึงภาคีเครือข่ายในพื้นที่ และที่สำคัญ คือ ไม่มีการใช้ถุงพลาสติกในการบรรจุอาหาร เป็นการใช้ปิ่นโตและภาชนะที่สามารถนำกลับมาใช้ใหม่บรรจุอาหาร และขยะเปียกที่เกิดจากเศษอาหาร ก็ได้นำไปใส่ในถังขยะเปียกลดโลกร้อนภายในบริเวณศาลากลางจังหวัด เพื่อให้เจ้าหน้าที่ได้ใช้เป็นปุ๋ยหมักสารบำรุงดินให้กับต้นไม้ในบริเวณศาลากลางจังหวัดต่อไป” ผวจ.นครพนม กล่าว
นายวันชัย จันทร์พร ผู้ว่าราชการจังหวัดนครพนม กล่าวเพิ่มเติมว่า จังหวัดนครพนมมุ่งเสริมสร้างคุณภาพชีวิตให้กับพี่น้องประชาชนในทุกมิติ ด้วยการน้อมนำพระราชดำริ และพระดำริ มาขับเคลื่อนทำให้ประชาชนมีคุณภาพชีวิตที่ดีขึ้น และเป็นการสนองตอบตามเป้าหมายการพัฒนาที่ยั่งยืน (SDGs) ที่จังหวัดนครพนมได้ร่วมเป็นส่วนหนึ่งในการประกาศเจตนารมณ์ร่วมกับสหประชาชาติประจำประเทศไทย “76 จังหวัด 76 คำมั่นสัญญา เพื่อความเท่าเทียม เพื่อการพัฒนาที่ยั่งยืน” ให้บังเกิดประโยชน์สูงสุดกับพี่น้องประชาชนชาวจังหวัดนครพนมตลอดไป

ที่มา : https://www.thaigov.go.th/news/contents/details/66873