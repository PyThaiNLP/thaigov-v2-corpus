รัฐบาลไทย-ข่าวทำเนียบรัฐบาล-ปลัดกระทรวงมหาดไทยนำภาคีเครือข่ายในพื้นที่จังหวัดปทุมธานี ร่วมประกอบพิธีเททองหล่อพระประธานประจำอุโบสถวัดสายสุวพรรณ อ.คลองหลวง จ.ปทุมธานี เพื่อเป็นพุทธสถานที่ยึดเหนี่ยวของชาวพุทธ


วันเสาร์ที่ 1 เมษายน 2566
01/04/2566
พิมพ์
ปลัดกระทรวงมหาดไทยนำภาคีเครือข่ายในพื้นที่จังหวัดปทุมธานี ร่วมประกอบพิธีเททองหล่อพระประธานประจำอุโบสถวัดสายสุวพรรณ อ.คลองหลวง จ.ปทุมธานี เพื่อเป็นพุทธสถานที่ยึดเหนี่ยวของชาวพุทธ
ปลัดกระทรวงมหาดไทยนำภาคีเครือข่ายในพื้นที่จังหวัดปทุมธานี ร่วมประกอบพิธีเททองหล่อพระประธานประจำอุโบสถวัดสายสุวพรรณ ต.คลองสี่ อ.คลองหลวง จ.ปทุมธานี เพื่อเป็นพุทธสถานที่ยึดเหนี่ยวของชาวพุทธในพื้นที่จังหวัดปทุมธานีและจังหวัดใกล้เคียง
วันที่ 1 เมษายน 2566 เวลา 16.00 น. ณ วัดสายสุวพรรณ ต.คลองสี่ อ.คลองหลวง จ.ปทุมธานี นายสุทธิพงษ์ จุลเจริญ ปลัดกระทรวงมหาดไทย เป็นประธานฝ่ายฆราวาสในพิธีเททองหล่อพระประธานประจำอุโบสถวัดสายสุวพรรณ โดยมี เจ้าประคุณสมเด็จพระมหารัชมงคลมุนี เจ้าคณะใหญ่หนกลาง กรรมการมหาเถรสมาคม เป็นประธานสงฆ์ มีพระมหาเถระ พระเถระ ร่วมประกอบพิธี อาทิ พระธรรมรัตนาภรณ์ เจ้าอาวาสวัดเขียนเขต พระอารามหลวง พระราชสุทธิธรรมาจารย์ เจ้าคณะจังหวัดปทุมธานี เจ้าอาวาสวัดประยูรธรรมาราม พระราชวรเมธาจารย์ เจ้าคณะจังหวัดปทุมธานี (ธ) เจ้าอาวาสวัดโบสถ์ พระมงคลวโรปการ เจ้าอาวาสวัดชินวราราม วรวิหาร พระครูสุภัทรธรรมโฆษิต ผู้ช่วยเจ้าอาวาสวัดระฆังโฆสิตาราม วรมหาวิหาร โดยมี นายณรงค์ศักดิ์ โอสถธนากร ผู้ว่าราชการจังหวัดปทุมธานี นายอรรษิษฐ์ สัมพันธรัตน์ อธิบดีกรมการพัฒนาชุมชน นายบรรจบ จันทรัตน์ รองอธิบดีกรมการปกครอง นายสุรพล เจริญภูมิ รองอธิบดีกรมส่งเสริมการปกครองท้องถิ่น นายประสพโชค อยู่สำราญ ที่ปรึกษาปลัดกระทรวงมหาดไทย นายคมสัน ญาณวัฒนา หัวหน้าสำนักงานจังหวัดปทุมธานี นายนิติชัย วิริยานนท์ นายอำเภอคลองหลวง หัวหน้าส่วนราชการ ข้าราชการ พนักงาน เจ้าหน้าที่ ผู้บริหารองค์กรปกครองส่วนท้องถิ่น พุทธศาสนิกชน และภาคีเครือข่าย ร่วมในพิธีกว่า 1,000 คน
โอกาสนี้ นายสุทธิพงษ์ จุลเจริญ ปลัดกระทรวงมหาดไทย จุดธูปเทียน บูชาพระรัตนตรัย แล้วถวายสักการะสมเด็จพระมหารัชมงคลมุนี เจ้าคณะใหญ่หนกลาง กรรมการมหาเถรสมาคม เป็นประธานสงฆ์ เจ้าหน้าที่อาราธนาศีล พระสงฆ์ให้ศีล รับศีล และเจริญพระพุทธมนต์ ตามลำดับ เสร็จแล้ว กล่าวคำถวายผ้าผ้าป่า 1,000,000 กอง แล้วถวายจตุปัจจัยไทยธรรม จากนั้น เจ้าประคุณสมเด็จพระมหารัชมงคลมุนีและนายสุทธิพงษ์ จุลเจริญ ปลัดกระทรวงมหาดไทย ร่วมเททองหล่อพระประธาน พระสงฆ์เจริญชัยมงคลคาถา เป็นอันเสร็จพิธี
นายสุทธิพงษ์ จุลเจริญ ปลัดกระทรวงมหาดไทย เปิดเผยว่า วัดสายสุวพรรณ ตั้งอยู่เลขที่ 59 หมู่ที่ 4 ต.คลองสี่ อ.คลองหลวง จ.ปทุมธานี สังกัดคณะสงฆ์มหานิกาย มีที่ดินที่ตั้งวัดจำนวน 50 ไร่เศษ บริเวณวัดเป็นที่ราบลุ่ม รอบวัดเป็นทุ่งนา ได้รับอนุญาตให้สร้างวัดเมื่อวันที่ 25 สิงหาคม 2554 โดยมี นายเกริก กมลคนธ์ ทายาทของหม่อมหลวงมัลลิกา สนิทวงศ์ ได้อุทิศถวายที่ดินให้สร้างวัด มีพระธรรมรัตนาภรณ์ เจ้าอาวาสวัดเขียนเขต พระอารามหลวง เมื่อครั้งดำรงสมณศักดิ์ที่พระเทพรัตนสุธี เป็นผู้ดูแลในการดำเนินการก่อสร้างวัดและปรับปรุงภูมิทัศน์ และได้รับอนุญาตให้ตั้งวัดเมื่อวันที่ 23 ธันวาคม 2557 โดยทางคณะสงฆ์ได้แต่งตั้งให้พระธรรมรัตนาภรณ์ เจ้าอาวาสวัดเขียนเขต พระอารามหลวง เมื่อครั้งดำรงสมณศักดิ์ที่พระเทพรัตนสุธี เป็นผู้รักษาการแทนเจ้าอาวาสวัดสายสุวพรรณ เมื่อวันที่ 1 กุมภาพันธ์ 2558 โดยนามวัด "สายสุวพรรณ" ตั้งขึ้นเพื่อรำลึกนึกถึงท่านเจ้าของที่ดินดั้งเดิม คือ พระวรวงศ์เธอ พระองค์เจ้าสายสนิทวงศ์ และ พันตรี หม่อมราชวงศ์สุวพรรณ สนิทวงศ์ ปัจจุบันมี พระมหาวินิจ อาจารสมฺปนฺโน (ปานคำ) เป็นเจ้าอาวาส
"การก่อสร้างวัดสายสุวพรรณ โดยผู้ก่อสร้างได้กำหนดวัตถุประสงค์การก่อสร้างไว้ 5 ประการ คือ 1) เพื่อถวายเป็นพุทธบูชาแด่องค์สมเด็จพระสัมมาสัมพุทธเจ้า 2) เพื่อเฉลิมพระเกียรติพระบาทสมเด็จพระเจ้าอยู่หัว และสมเด็จพระนางเจ้าสิริกิติ์ พระบรมราชินีนาถ 3) เพื่อบูชาพระคุณแด่บูรพาจารย์ ได้แก่ หลวงปู่บุญมา ฐิตเปโม พระอาจารย์วัน อุตฺตโม พระอาจารย์จวน กุลเชฎโฐ พระอาจารย์สิงห์ทอง ธมฺมวโร พระอาจารย์สุพัฒน์ สุขกาโม 4) เพื่อเป็นอนุสรณ์สถาน แด่ พระวรวงศ์เธอ พระองค์เจ้าสายสนิทวงศ์ และพันตรี หม่อมราชวงศ์สุวพรรณ สนิทวงศ์ และ 5) เพื่อเป็นสถานที่ปฏิบัติวิปัสสนาธรรมกัมมัฏฐานของพระภิกษุสามเณร และพุทธศาสนิกชน เป็นสถานที่สาธยายพระไตรปิฎกและบรรยายธรรม" นายสุทธิพงษ์ฯ กล่าว
นายสุทธิพงษ์ จุลเจริญ ปลัดกระทรวงมหาดไทย กล่าวเพิ่มเติมว่า ปัจจุบันวัดสายสุวพรรณแห่งนี้ได้มีการก่อสร้างเสนาสนะภายในวัดบางส่วนแล้ว ประกอบด้วย กุฏิสงฆ์ 18 หลัง ศาลาริมน้ำ อาคารน้ำปานะ อาคารปฏิบัติธรรม อาคารหอฉัน (มัลลิกานุสรณ์) ห้องน้ำชาย - หญิง โรงครัว (คลังพัสดุสงฆ์) กำแพงในวัด โดยอยู่ระหว่างการก่อสร้าง อุโบสถ ศาลาพัก และอาคารปฏิบัติธรรม โดยมี มงคลวัตถุที่พุทธศาสนิกชนศรัทธากราบไหว้บูชา คือ หลวงพ่อพระชัยเกตุทอง พระพุทธเมตตามหากรุณาธิคุณ และพระศรีศากยสุวรรณมุนี
"การประกอบพิธีเททองหล่อพระประธานประจำอุโบสถวัดสายสุวพรรณในวันนี้ เกิดจากความศรัทธา ความสามัคคี และความปรารถนาที่จะได้สืบสาน สืบทอดพระพุทธศาสนา ให้เป็นที่ยึดเหนี่ยวจิตใจของพุทธศาสนิกชนในพื้นที่จังหวัดปทุมธานี และจังหวัดใกล้เคียง โดยได้มีการทอดผ้าป่าจำนวน 1 ล้านกอง เพื่อใช้ในการก่อสร้างพระประธานในอุโบสถ มีองค์ต้นแบบเป็นพระพุทธรูปปางมารวิชัย ขนาดหน้าตัก 79 นิ้ว ซึ่งพิธีทั้งปวงนี้ เกิดขึ้นโดยพี่น้องพุทธศาสนิกชนแทบทั้งสิ้น ทั้งนี้ หากพี่น้องประชาชนผู้มีจิตศรัทธา มีความประสงค์ร่วมเป็นส่วนหนึ่งในการทำบุญครั้งยิ่งใหญ่เพื่อสร้างพระประธานในอุโบสถ และร่วมก่อสร้างเสนาสนะวัดสายสุวพรรณ สามารถร่วมทำบุญ ทางบัญชี บมจ.ธนาคารกรุงเทพ ชื่อบัญชี วัดสายสุวพรรณ เลขที่ 028-7-16099-8 และสามารถสอบถามข้อมูลเพิ่มเติมได้ที่สำนักงานวัดสายสุวพรรณ หมายเลขโทรศัพท์ 09-7414-2653" นายสุทธิพงษ์ฯ กล่าวในช่วงท้าย

ที่มา : https://www.thaigov.go.th/news/contents/details/66877