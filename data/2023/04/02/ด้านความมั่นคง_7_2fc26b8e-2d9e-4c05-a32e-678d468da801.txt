รัฐบาลไทย-ข่าวทำเนียบรัฐบาล-เมืองอุดร ใช้หลักธรรมคำสอน "ศาสนาบำบัด" ขับเคลื่อนศูนย์ฟื้นฟูสภาพทางสังคม พ่อเมืองเผยมีผู้กลับตัวกลับใจ เข้าสู่ร่มกาสาวพัสตร์ แล้ว 3 ราย เน้นย้ำ ทุกคนสามารถเริ่มต้นชีวิตใหม่ 


วันเสาร์ที่ 1 เมษายน 2566
01/04/2566
พิมพ์
เมืองอุดร ใช้หลักธรรมคำสอน "ศาสนาบำบัด" ขับเคลื่อนศูนย์ฟื้นฟูสภาพทางสังคม พ่อเมืองเผยมีผู้กลับตัวกลับใจ เข้าสู่ร่มกาสาวพัสตร์ แล้ว 3 ราย เน้นย้ำ ทุกคนสามารถเริ่มต้นชีวิตใหม่
เมืองอุดร ใช้หลักธรรมคำสอน "ศาสนาบำบัด" ขับเคลื่อนศูนย์ฟื้นฟูสภาพทางสังคม พ่อเมืองเผยมีผู้กลับตัวกลับใจ เข้าสู่ร่มกาสาวพัสตร์ แล้ว 3 ราย เน้นย้ำ ทุกคนสามารถเริ่มต้นชีวิตใหม่ กลับสู่อ้อมอกของครอบครัว และเป็นคนดีของสังคมได้
วันนี้ (1 เม.ย. 66) นายวันชัย คงเกษม ผู้ว่าราชการจังหวัดอุดรธานี เปิดเผยว่า กระทรวงมหาดไทยมีนโยบายในการป้องกันเเละเเก้ไขปัญหายาเสพติดอย่างจริงจัง ซึ่งทุกจังหวัดได้ดำเนินโครงการช่วยเหลือผู้เสพ/ผู้ติดยาเสพติดของศูนย์ฟื้นฟูสภาพทางสังคมจังหวัด เพื่อขับเคลื่อนวาระแห่งชาติด้านการป้องกันปราบปรามยาเสพติดตามนโยบายของรัฐบาล เพื่อดำเนินการแก้ไขปัญหายาเสพติดอย่างเร่งด่วน โดยมุ่งเน้นการบูรณาการร่วมกับทุกฝ่าย เพื่อลด Demand และ Supply ทั้งการจับกุมผู้ค้าและผู้กระทำความผิดเกี่ยวกับยาเสพติด มาดำเนินคดีตามกฎหมาย รวมถึงการนำผู้เสพยาเสพติดทั้งรายเดิมเเละรายใหม่ เข้าสู่กระบวนการบำบัด รักษา และฟื้นฟูสภาพทางสังคม เพื่อป้องกันผู้เสพกลับเข้าสู่วงจรยาเสพติด และจากการใช้กระบวนการมีส่วนร่วมจากทุกภาคส่วน ผ่านการ รณรงค์ และจัดกิจกรรมต่าง ๆ มุ่งเสริมสร้างความแข็งแรงของสุขภาพร่างกาย เสริมสร้างความเข้มแข็งของจิตใจ และการปรับเปลี่ยนทัศนคติ ความเข้าใจ รวมถึงการส่งเสริมและฝึกฝนให้ผู้เข้ารับการอบรมมีความรู้ด้านทักษะอาชีพ ต่อยอดให้ผู้เข้ารับการฝึกอบรมสามารถพึ่งพาตนเองได้ตามหลักปรัชญาของเศรษฐกิจพอเพียง สามารถสร้างงาน สร้างรายได้ สร้างอาชีพ และสามารถกลับคืนสู่สังคมได้อย่างปกติสุข ซึ่งจังหวัดอุดรธานี ได้ดำเนินการโครงการช่วยเหลือผู้เสพ/ผู้ติดยาเสพติดของศูนย์ฟื้นฟูสภาพทางสังคมจังหวัด โดยได้นำตัวผู้เสพผู้ติดยาเสพติดเข้าอบรมฟื้นฟูตามโครงการดังกล่าวแล้วจำนวน 12 รุ่น รวม 600 คน (ครบกำหนดการอบรมฯแล้วจำนวน 7 รุ่น 350 คน อยู่ระหว่างการอบรม จำนวน 5 รุ่น 250 คน)
นายวันชัย คงเกษม ผู้ว่าราชการจังหวัดอุดรธานี กล่าวต่อว่า ในการอบรมฟื้นฟูสภาพทางสังคมดังกล่าว จังหวัดอุดรธานี ได้รับเมตตาจากคณะสงฆ์ ซึ่งเป็นภาคีเครือข่ายสำคัญ ในการขับเคลื่อนนโยบายต่าง ๆ ตามหลัก "บวร" โดยได้นำหลักธรรมคำสอน ของพระพุทธศาสนา มาเป็นหลักชัยในการกล่อมเกลาจิตใจแก่ผู้ฝึกอบรม และได้กำหนดหลักสูตรวิชากิจกรรม "ศาสนาบำบัด" และ "ศาสนากับการป้องกันและแก้ไขปัญหายาเสพติด" ซึ่งเป็นไปตามหลักสูตรที่คณะกรรมการของกระทรวงสาธารณสุข ได้ให้ความเห็นชอบ โดยศูนย์ฟื้นฟูสภาพทางสังคมอำเภอบ้านผือ จังหวัดอุดรธานี ได้นิมนต์พระอาจารย์สมพงษ์ สุจิตโต วัดป่าราชดำริ - ภูหินบ้านราชดำริ ตำบลน้ำโสม อำเภอน้ำโสม จังหวัดอุดรธานี มาร่วมเป็นวิทยากรบรรยายประจำศูนย์ฟื้นฟูฯ ซึ่งพระอาจารย์ฯ ขณะเป็นฆราวาสเคยเป็นผู้หลงผิดใช้ยาเสพติด ถูกดำเนินคดีและเข้ารับการบำบัดรักษาต่อมาได้บวชเป็นพระภิกษุ มาบรรยายในรายวิชาศาสนบำบัด พร้อมเล่าถึงประสบการณ์ชีวิตที่ผ่านมาสู่ความสำเร็จในการเลิกยุ่งเกี่ยวกับยาเสพติด
"จากการฝึกอบรมกล่อมเกลาจิตใจตามแนวทาง " ศาสนาบำบัด" ดังกล่าว ทำให้ผู้เข้ารับการอบรมฯ จากศูนย์ฟื้นฟูสภาพทางสังคมอำเภอบ้านผือ จำนวน 3 คน ได้กลับตัวกลับใจ ปรับเปลี่ยนแนวคิด พฤติกรรมและทัศนคติ เกิดความเลื่อมใสมีความประสงค์ที่จะเข้าสู่ร่มกาสาวพัสตร์ เป็นพระภิกษุ โดยเมื่อปิดการอบรมเมื่อวันที่ 29 มีนาคม 2566 ที่ผ่านมา ผู้เข้ารับการบำบัดฯ ทั้งหมดได้เดินทางไปที่วัดป่าราชดำริ-ภูหินขาว บ้านราชดำริ ตำบลน้ำโสม อำเภอน้ำโสม จังหวัดอุดรธานี ซึ่งเป็นวัดที่พระอาจารย์ฯ จำพรรษาอยู่และได้ปลงผม พร้อมฝึกท่องคำขานนาค เพื่อเตรียมพร้อมในการบวชตามศาสนพิธี เข้าสู่ร่มกาสาวพัสตร์ต่อไป" นายวันชัยฯ กล่าว
นายวันชัย คงเกษม ผู้ว่าราชการจังหวัดอุดรธานี กล่าวเพิ่มเติมว่า ปัญหายาเสพติดเป็นปัญหาสำคัญระดับชาติ ที่ส่งผลกระทบต่อความสงบเรียบร้อย ความมั่นคงของชาติ ทั้งในด้านเศรษฐกิจและสังคม ดังนั้นประชาชนทุกคนนอกจากจะต้องตระหนักและให้ความสำคัญกับการป้องกันเเละปราบปราม กลุ่มผู้ผลิต และผู้ค้ายาเสพติด แล้วยังต้องให้ความสำคัญกับกระบวนการบำบัดรักษา และฟื้นฟูสภาพทางสังคม แก่ผู้หลงผิดด้วย ให้ได้โอกาสในการบำบัด รักษารวมถึงเยียวยาทั้งด้านร่างกาย และจิตใจที่เหมาะสม และที่สำคัญคือ ทุกภาคส่วนต้องร่วมกัน "สร้างความเชื่อมั่น ให้กำลังใจและให้โอกาส" ว่าคนเหล่านี้สามารถกลับมาใช้ชีวิตได้อย่างปกติ สามารถเริ่มต้นชีวิตใหม่ กลับสู่อ้อมอกของครอบครัว และเป็นคนดีของสังคมได้ทุกคน เป็นพลังที่มาร่วมกันสร้างสังคมให้เกิดความผาสุก และร่วมเป็นกำลังสำคัญในการทำให้สังคมไทยเป็นสังคมที่ปลอดยาเสพติดอย่างแท้จริง

ที่มา : https://www.thaigov.go.th/news/contents/details/66878