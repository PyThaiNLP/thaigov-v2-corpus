รัฐบาลไทย-ข่าวทำเนียบรัฐบาล-นายกสมาคมแม่บ้านมหาดไทยห่วงใย เสริมสร้างขวัญกำลังใจครอบครัวมหาดไทย มอบสิ่งของอุปโภค-บริโภคให้กับสมาชิก อส. แม่บ้าน พ่อบ้าน คนสวน ในโครงการ “ของขวัญจากใจ แม่บ้านมหาดไทย” 


วันอาทิตย์ที่ 2 เมษายน 2566
02/04/2566
พิมพ์
นายกสมาคมแม่บ้านมหาดไทยห่วงใย เสริมสร้างขวัญกำลังใจครอบครัวมหาดไทย มอบสิ่งของอุปโภค-บริโภคให้กับสมาชิก อส. แม่บ้าน พ่อบ้าน คนสวน ในโครงการ “ของขวัญจากใจ แม่บ้านมหาดไทย”
สมาคม มมท. ห่วงใย เสริมสร้างขวัญกำลังใจครอบครัวมหาดไทย มอบสิ่งของอุปโภค-บริโภคให้กับสมาชิก อส. แม่บ้าน พ่อบ้าน คนสวน ในโครงการ “ของขวัญจากใจ แม่บ้านมหาดไทย” ทำดีถวายเป็นพระราชกุศลสมเด็จพระกนิษฐาธิราชเจ้า กรมสมเด็จพระเทพรัตนราชสุดา ฯ สยามบรมราชกุมารี
นายกสมาคมแม่บ้านมหาดไทยห่วงใย เสริมสร้างขวัญกำลังใจครอบครัวมหาดไทย มอบสิ่งของอุปโภค-บริโภคให้กับสมาชิก อส. แม่บ้าน พ่อบ้าน คนสวน ในโครงการ “ของขวัญจากใจ แม่บ้านมหาดไทย” ทำดีถวายเป็นพระราชกุศลสมเด็จพระกนิษฐาธิราชเจ้า กรมสมเด็จพระเทพรัตนราชสุดา ฯ สยามบรมราชกุมารี
วันนี้ (2 เมษายน 2566) เวลา 07.30 น. ที่ลานอเนกประสงค์ ศาลาว่าการกระทรวงมหาดไทย ดร. วันดี กุญชรยาคง จุลเจริญ นายกสมาคมแม่บ้านมหาดไทย พร้อมด้วยนายสุทธิพงษ์ จุลเจริญ ปลัดกระทรวงมหาดไทย เป็นประธานในพิธีมอบถุงของขวัญตามโครงการ “ของขวัญจากใจ แม่บ้านมหาดไทย” โดยมี นายพรพจน์ เพ็ญพาส รองปลัดกระทรวงมหาดไทย หัวหน้ากลุ่มภารกิจด้านกิจการความมั่นคงภายใน นายสมคิด จันทมฤก รองปลัดกระทรวงมหาดไทยด้านบริหาร นายโชตินรินทร์ เกิดสม รองปลัดกระทรวงมหาดไทย หัวหน้ากลุ่มภารกิจด้านสาธารณภัยและพัฒนาเมือง นายชยาวุธ จันทร อธิบดีกรมที่ดิน นายแมนรัตน์ รัตนสุคนธ์ อธิบดีกรมการปกครอง นายบุญธรรม เลิศสุขีเกษม อธิบดีกรมป้องกันและบรรเทาสาธารณภัย นายพงศ์รัตน์ ภิรมย์รัตน์ อธิบดีกรมโยธาธิการและผังเมือง นายอรรษิษฐ์ สัมพันธรัตน์ อธิบดีกรมการพัฒนาชุมชน นายขจร ศรีชวโนทัย อธิบดีกรมส่งเสริมการปกครองท้องถิ่น นางจิรวรรณ เพ็ญพาส ผู้ช่วยศาสตราจารย์ ดร.ศศิธร จันทมฤก นางปวีณ์ริศา เกิดสม นางวรสุดา รัตนสุคนธ์ นางศลิษา ภิรมย์รัตน์ นางจิณณารัชช์ สัมพันธรัตน์ อุปนายกสมาคมแม่บ้านมหาดไทย ข้าราชการ พนักงานรัฐวิสาหกิจ คณะกรรมการสมาคมแม่บ้านมหาดไทย สมาชิกกองอาสารักษาดินแดน พ่อบ้าน แม่บ้าน พนักงานขับรถยนต์ คนสวน ผู้ปฏิบัติงานในสังกัดกระทรวงมหาดไทย กว่า 500 คน ร่วมกิจกรรม
ดร. วันดี กุญชรยาคง จุลเจริญ นายกสมาคมแม่บ้านมหาดไทย กล่าวว่า วันนี้เป็นวันที่มีความสำคัญวันหนึ่งของปวงชนชาวไทย เพราะเป็นวันคล้ายวันพระราชสมภพของสมเด็จพระกนิษฐาธิราชเจ้า กรมสมเด็จพระเทพรัตนราชสุดา ฯ สยามบรมราชกุมารี พระผู้ทรงห่วงใยพสกนิกรชาวไทยทุกช่วงวัย ทุกสาขาอาชีพ และพระราชทานแนวพระราชดำริ เพื่อให้สมาคมแม่บ้านมหาดไทยและกระทรวงมหาดไทย ได้น้อมนำมาขับเคลื่อนในการเสริมสร้างคุณภาพชีวิตที่ดีให้กับประชาชน อีกทั้งดูแลในด้านของขวัญกำลังใจผู้ปฏิบัติงาน ให้ได้มีกำลังกาย กำลังใจ กำลังสติปัญญา ที่เข้มแข็ง เพื่อเป็นกำลังสำคัญในการสนับสนุนบทบาท การบำบัดทุกข์ บำรุงสุขให้กับพี่น้องประชาชน
"สมาคมแม่บ้านมหาดไทย ร่วมกับกระทรวงมหาดไทย จัดโครงการ “ของขวัญจากใจ แม่บ้านมหาดไทย” ขึ้นเพื่อบรรเทาความเดือดร้อนจากภาวะเศรษฐกิจที่ค่าครองชีพมีการปรับตัวเพิ่มสูงขึ้น พร้อมทั้งเป็นขวัญกำลังใจ เสริมสร้างความมั่นคง ในด้านสวัสดิภาพความเป็นอยู่ และความเข้าใจอันดีซึ่งกันและกัน ของครอบครัวบุคลากรกระทรวงมหาดไทย ด้วยการระดมสรรพกำลังภาคีเครือข่ายของสมาคมแม่บ้านมหาดไทยและกระทรวงมหาดไทย มอบสิ่งของอุปโภค-บริโภคให้กับกำลังพลสมาชิกกองอาสารักษาดินแดน (อส.) แม่บ้าน พ่อบ้าน คนสวน พนักงานขับรถ และบุคลากรผู้มีรายได้น้อย เพื่อให้มีแรงกาย แรงใจที่เข้มแข็งในการปฏิบัติงาน ทั้งนี้ สมาคมแม่บ้านมหาดไทยได้รับการสนับสนุนจากน้อง ๆ อาสาสมัครรักษาดินแดน (อส.) ตลอดจนแม่บ้าน พ่อบ้าน ธุรการ คนขับรถ คนสวน ผู้ปฏิบัติงานในกระทรวงมหาดไทยมาเป็นระยะเวลายาวนาน ในวันนี้ จึงมีความตั้งใจที่จะมอบของขวัญจากใจแม่บ้านมหาดไทย เป็นเครื่องอุปโภค-บริโภคสำหรับยังชีพ ประกอบด้วย ข้าวสาร ไข่ไก่ น้ำปลา กะปิ หัวไชโป๊ว น้ำพริก เกลือ แปรงสีฟัน ยาสีฟัน สบู่ ชุดยาสามัญประจำบ้าน และทุนการศึกษา โดยได้รับความอนุเคราะห์จากผู้บริหารระดับสูงของกระทรวงมหาดไทย คณะกรรมการบริหารสมาคมแม่บ้านมหาดไทย และภาคีเครือข่ายผู้มีจิตอันเป็นกุศล ร่วมสนับสนุน ซึ่งข้าวของเครื่องอุปโภคบริโภคในครั้งนี้ เป็นน้ำใจจากสมาคมแม่บ้านมหาดไทย เพื่อเป็นขวัญกำลังใจให้ผู้ปฏิบัติงานทุกท่านได้มีกำลังกาย กำลังใจที่เข้มแข็ง มุ่งมั่นปฏิบัติหน้าที่อย่างเต็มกำลังความสามารถ" นายกสมาคมแม่บ้านมหาดไทย กล่าวเพิ่มเติม
นายสุทธิพงษ์ จุลเจริญ ปลัดกระทรวงมหาดไทย กล่าวว่า ขอขอบคุณสมาคมแม่บ้านมหาดไทยภายใต้การนำของ ดร.วันดี กุญชรยาคง จุลเจริญ นายกสมาคมแม่บ้านมหาดไทย ที่ได้จัดกิจกรรมมอบของขวัญจากใจให้กับกำลังพลกองอาสารักษาดินแดน และบุคลากรของกระทรวงมหาดไทยในวันนี้ ซึ่งเป็นถือเป็นกิจกรรมการกุศลอย่างหนึ่งเพื่อน้อมถวายเป็นพระราชกุศลถวายพระพรแด่สมเด็จพระกนิษฐาธิราชเจ้า กรมสมเด็จพระเทพรัตนราชสุดา ฯ สยามบรมราชกุมารี และเพื่อเป็นกำลังใจให้กับพี่ ๆ น้อง ๆ ทุกคนที่เหนื่อยยากในการปฏิบัติหน้าที่รักษาความปลอดภัย ดูแลความสะอาด ดูแลความเป็นระเบียบเรียบร้อย และช่วยเหลืองานของกระทรวงมหาดไทยตามที่ผู้บังคับบัญชามอบหมาย
นายสุทธิพงษ์ จุลเจริญ ปลัดกระทรวงมหาดไทย ได้กล่าวอีกว่า กิจกรรมในวันนี้ ขอให้ทุกท่านได้ตระหนักอยู่เสมอว่า กระทรวงมหาดไทย สมาคมแม่บ้านมหาดไทย และพี่น้องที่เป็นผู้บังคับบัญชาทุกคนคำนึงนึกถึงความดีงามของทุกท่าน และมีความห่วงใยอยากให้ทุกท่านได้รับสิ่งที่ดี ซึ่งถึงแม้ว่าการมอบเครื่องอุปโภค-บริโภคสิ่งของที่มีความสำคัญจำเป็นกับการดำรงชีวิตในวันนี้จะมีจำนวนเพียงไม่มากนัก แต่เป็นความห่วงใยความปรารถนาดีที่สมาคมแม่บ้านมหาดไทย และผู้บังคับบัญชาทุกระดับมีต่อทุกคน และหากพี่น้องบุคลากรท่านใด มีเรื่องเดือดเนื้อร้อนใจ และต้องการขอรับการสนับสนุน ขอคำปรึกษา จากผู้บังคับบัญชาในทุกเรื่อง "ขอให้ได้บอกกล่าว ได้แจ้ง ได้ปรึกษาผู้บังคับบัญชาทุกระดับ เพราะพวกเราทุกคนคือพี่น้องกัน ที่จะต้องช่วยเหลือเกื้อกูล ดูแลกันและกัน ไม่ทอดทิ้งกัน" ปลัด มท. กล่าวเน้นย้ำ
"เนื่องในวันคล้ายวันพระราชสมภพของสมเด็จพระกนิษฐาธิราชเจ้า กรมสมเด็จพระเทพรัตนราชสุดา ฯ สยามบรมราชกุมารี จึงขอให้พวกเราทุกคนได้น้อมสำนึกในพระมหากรุณาธิคุณ โดยน้อมนำโครงการอันเนื่องมาจากพระราชดำริ "บ้านนี้มีรักปลูกผักกินเอง" และ "ทางนี้มีผลผู้คนรักกัน" เพื่อสร้างความมั่นคงด้านอาหาร โดยหาพื้นที่ว่างภายในบริเวณบ้านปลูกพืชผักสวนครัว ทั้งรูปแบบแขวน ปลูกในกระถาง สามารถทำได้ทุกรูปแบบ รวมถึงพื้นที่ภายในกระทรวงมหาดไทย อันจะทำให้เราลดรายจ่าย ได้มีพืชผักปลอดภัยรับประทาน เช่น ตะไคร้ หัวข่า มะกรูด มะนาว กะเพรา โหระพา พริก มะเขือเปราะ มะเขือยาว ถั่วฝักยาว ถั่วพลู ผักบุ้ง กล้วย ฯลฯ และขอให้ช่วยบอกต่อ ๆ ขยายผลไปยังพ่อ แม่ พี่ น้อง ลุง ป้า น้า อา เพื่อนสนิทมิตรสหาย ได้ช่วยกันปลูกพืชผักสวนครัวไว้บริโภคในครัวเรือน นอกจากนี้ ขอให้น้อมนำพระราชดำริที่ทรงห่วงใยคนไทยทุกคนในเรื่องการศึกษา ด้วยการช่วยกันส่งเสริมให้ลูกหลานได้เรียนหนังสือ หรือหากท่านใดอยู่ระหว่างการศึกษาควบคู่กับการทำงาน ก็ขอให้ตั้งใจศึกษาเล่าเรียนให้สำเร็จการศึกษา และเร่งขวนขวายเรียนรู้เพื่อสอบบรรจุเข้ารับราชการประเภทต่าง ๆ ตามความถนัดความสนใจ ใช้เวลาว่างเพื่อศึกษาหาความรู้ให้เกิดประโยชน์ มันจะทำให้เกิดความมั่นคงของชีวิต เพราะการศึกษาเป็นสิ่งที่สำคัญ" ปลัด มท. กล่าวเพิ่มเติม
นายสุทธิพงษ์ จุลเจริญ ปลัดกระทรวงมหาดไทย กล่าวในช่วงท้ายว่า ขอให้ตระหนักรู้อยู่เสมอว่าเราชาวมหาดไทยอยู่กันแบบพี่แบบน้อง ให้เกียรติซึ่งกันและกัน และถ้ามีปัญหาอุปสรรคใดอย่าได้เกรงใจ ขอให้เรียนผู้บังคับบัญชาทุกระดับชั้น และในการดำรงชีวิต ขอให้ตั้งใจครองตนเอง ดูแลตัวเองให้ห่างไกลจากอบายมุข ประพฤติปฏิบัติดี ใฝ่ในการศึกษา ใฝ่ในการทำดี สิ่งที่ดีแล้วก็ขอให้รักษาความดีต่อไป ช่วยกันเป็นพลเมืองที่ดี เป็นหูเป็นตาดูแลบ้านเมือง ปกป้องเทิดทูนสถาบันหลักของชาติ อันประกอบด้วย สถาบันชาติ พระศาสนา พระมหากษัตริย์ และช่วยกันดูแลพี่น้องประชาชน ทำหน้าที่ของตนเองอย่างสมบูรณ์ เพราะไม่ว่าท่านจะอยู่ในตำแหน่งใด ทุกคนคือพลังสำคัญของการขับเคลื่อนภารกิจกระทรวงมหาดไทย เพื่อบำบัดทุกข์ บำรุงสุข พี่น้องประชาชน ให้ได้มีคุณภาพชีวิตที่ดีอย่างยั่งยืน

ที่มา : https://www.thaigov.go.th/news/contents/details/66887