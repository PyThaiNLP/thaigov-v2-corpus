รัฐบาลไทย-ข่าวทำเนียบรัฐบาล-ปลัดฯ ณัฐพล เดินหน้ามอบนโยบาย สอจ.ชลบุรี และฉะเชิงเทรา กำชับนำนโยบาย MIND ทั้ง 4 มิติ สร้างความเข้มแข็งให้กับโรงงานทันที 


วันอังคารที่ 25 เมษายน 2566
25/04/2566
พิมพ์
ปลัดฯ ณัฐพล เดินหน้ามอบนโยบาย สอจ.ชลบุรี และฉะเชิงเทรา กำชับนำนโยบาย MIND ทั้ง 4 มิติ สร้างความเข้มแข็งให้กับโรงงานทันที
ปลัดฯ ณัฐพล เดินหน้ามอบนโยบาย สอจ.ชลบุรี และฉะเชิงเทรา กำชับนำนโยบาย MIND ทั้ง 4 มิติ สร้างความเข้มแข็งให้กับโรงงานทันที เผยเตรียมเคาะนำระบบ IT ตรวจโรงงานสร้างมาตรฐานเดียวกันทั้งประเทศ พร้อมเล็งพัฒนาธุรกิจรายเล็ก ๆ ปั้นสู่ดาวเด่นทางธุรกิจ
จังหวัดชลบุรี : วันที่ 23 เมษายน 2566 ดร.ณัฐพล รังสิตพล ปลัดกระทรวงอุตสาหกรรม พร้อมด้วย นางสาวณัฏฐิญา เนตยสุภา รองปลัดกระทรวงอุตสาหกรรม (รปอ.) นายจุลพงษ์ ทวีศรี อธิบดีกรมโรงงานอุตสาหกรรม (อรอ.) นางสาวณิรดา วิสุทธิชาติธาดา ผู้ช่วยปลัดกระทรวงอุตสาหกรรม (ชปอ.) และผู้บริหารกระทรวงอุตสาหกรรม (อก.) ตรวจเยี่ยมและมอบนโยบายการขับเคลื่อนนโยบาย MIND ให้กับสำนักงานอุตสาหกรรมจังหวัดชลบุรี (สอจ.ชลบุรี) และฉะเชิงเทรา ณ สอจ.ชลบุรี โดยมีนางสาวอังศุมาลิน ฉัตรสุวรรณวารี อุตสาหกรรมจังหวัดชลบุรี และนายสมชาย เถื่อนสุวรรณ์ อุตสาหกรรมจังหวัดฉะเชิงเทรา ให้การต้อนรับ พร้อมรายงานผลการดำเนินงานของหน่วยงาน ประกอบด้วย โครงสร้างบุคลากร งบประมาณ ผลผลิต ตัวชี้วัด แผนการดำเนินงานในปี 2566 และคำของบประมาณปี 2567 ตลอดจนข้อมูลโรงงานอุตสาหกรรมในพื้นที่
สอจ.ชลบุรี มีบุคลากร 37 คน มีโรงงาน 4,256 โรงงาน มีเหมืองแร่ที่ได้ประทานบัตร 31 ประทานบัตร โดย สอจ.ชลบุรี มีการดำเนินการตามนโยบาย MIND ครอบคลุม 4 มิติ เช่น บริษัท มาเธอส์ฟู้ด (ประเทศไทย) จำกัด ซึ่งเริ่มต้นจากการขายหมูสะเต๊ะริมถนน จนปัจจุบันมีสาขากว่า 50 สาขา มีการสร้างแหล่งเรียนรู้และจัดกิจกรรมการมีส่วนร่วมรอบโรงงาน ทั้งยังควบคุมกระบวนการผลิตให้เป็นมาตรฐาน และให้สิทธิพิเศษแก่ประชาชนโดยรอบเป็นเจ้าของแฟรนไซส์ในราคาพิเศษ ด้านบริษัท ไทยอีสเทิร์น กรุ๊ป โฮลดิ้งส์ จำกัด (มหาชน) ผู้ผลิตน้ำมันปาล์มดิบที่มียอดขายเพิ่มขึ้นทุกปี มีการส่งเสริมความรู้มาตรฐานการจัดการยางพาราอย่างยั่งยืน และได้รับ GI ระดับ 5 รวมถึงมีการสนับสนุนการใช้วัตถุดิบและการจ้างงานในพื้นที่
สอจ.ฉะเชิงเทรา มีบุคลากร 28 คน มีโรงงานในกำกับดูแล 1,423 โรงงาน มีเหมืองแร่ที่ได้ประทานบัตร 10 ประทานบัตร สอจ.ฉะเชิงเทรา มีการดำเนินการตามนโยบาย MIND ครอบคลุม 4 มิติ เช่น บริษัท ผลไม้แปรรูปวรพร จำกัด ผู้ผลิตผลไม้แปรรูป วางจำหน่ายในร้านสะดวกซื้อทั่วประเทศ บริษัทมีการรับแรงงานพิการอย่างต่อเนื่อง และรับซื้อวัตถุดิบรอบชุมชนในราคายุติธรรม มีการนำเปลือกมะม่วงไปผลิตเป็นปุ๋ยหมัก ด้านบริษัท ซี.ซี ออโตพาร์ท จำกัด ผู้ผลิตชิ้นส่วนยานยนต์ เป็นผู้บุกเบิกการนำนวัตกรรมผสมผสานภูมิปัญญาท้องถิ่น มีความรับผิดชอบต่อสังคมและสิ่งแวดล้อมอยู่เสมอ รวมทั้งมีการจ้างงานและสร้างอาชีพให้ชุมชนในพื้นที่
ทั้งนี้ ปลัดกระทรวงอุตสาหกรรม ได้มอบนโยบายให้ สอจ. ดำเนินการจัดทำแผนงานให้สอดคล้องกับนโยบายของรัฐบาล เน้นการพัฒนาอุตสาหกรรมเป้าหมาย (S-Curve) โดยเฉพาะในพื้นที่ EEC และให้ความสำคัญกับภารกิจหลักของ สอจ. ในการกำกับดูแลโรงงานอย่างใกล้ชิด พร้อมเน้นย้ำให้ สอจ. มีจิตวิญญาณความเป็น MIND ใช้ “หัวและใจ” ปั้นอุตสาหกรรมคู่ชุมชน โดยนำนโยบายทั้ง 4 มิติ เข้าไปส่งเสริมผู้ประกอบการในทันที ส่วนในด้านการตรวจโรงงานที่มีข้อร้องเรียนซ้ำซาก ควรเชิญหน่วยงานด้านสิ่งแวดล้อม NGO กรมควบคุมมลพิษ หน่วยงานระดับท้องถิ่น และสื่อมวลชน เข้าพื้นที่ด้วย เพื่อให้หน่วยงานต่าง ๆ ได้ตรวจสอบข้อเท็จจริงไปพร้อมกัน นอกจากนี้ ได้ให้ข้อคิดในการส่งเสริมสินค้าเกษตรโดยอย่ามองเพียงแค่การแปรรูปสินค้าเพียงอย่างเดียว แต่ให้พิจารณาตั้งแต่การพัฒนาวัตถุดิบตั้งแต่ต้นน้ำให้มีคุณภาพ เพื่อสร้างมูลค่าเพิ่ม รวมถึงแนะนำให้มีการต่อยอดธุรกิจ Street Food รายเล็ก ๆ แต่มีชื่อเสียง นำมาพัฒนาเป็นสินค้าแปรรูปเพื่อสร้างมูลค่าเพิ่ม อีกทั้งได้สั่งการให้ทุกหน่วยเตรียมพร้อมนำระบบ IT ที่เป็นมาตรฐาน เข้ามาช่วยในการตรวจโรงงาน และการรายงานข้อมูลต่าง ๆ ของโรงงานลงในแบบฟอร์มเดียว (i-Single Form) เพื่อนำไปใช้ประโยชน์ต่อไป
ด้าน รปอ.ณัฏฐิญา กล่าวเสริมว่า ขอให้ สอจ. มุ่งเน้นการต่อยอดอุตสาหกรรมเดิม สู่อุตสาหกรรมใหม่ที่มีศักยภาพ โดยบูรณาการร่วมกับหน่วยงานที่เกี่ยวข้อง เช่น กนอ. สถาบัน TGI  เป็นต้น และเฟ้นหาธุรกิจรายเล็ก ๆ เพื่อปั้นดินให้เป็นดาว ดังเช่น เกษตรสุวรรณโมเดล ด้านการจัดทำเครื่องมือผ่านระบบดิจิทัล (Super App) ขณะนี้ หน่วยงานส่วนกลางได้ดำเนินการพัฒนาแอปพลิเคชันเพื่อให้ สอจ.ทั่วประเทศนำไปใช้ตรวจโรงงานให้เป็นมาตรฐานเดียวกันแล้ว และขอความร่วมมือให้โรงงานกรอกข้อมูลใน i-Single Form ให้มากที่สุด เพื่อนำข้อมูลมาใช้ประโยชน์อย่างเป็นรูปธรรม รวมถึงได้เตรียมการจัดอบรมเรื่องการเงินการบัญชีให้แก่ สอจ.ทั่วประเทศ ได้มีแนวทางการจัดทำบัญชีที่เป็นมาตรฐาน นอกจากนี้ ยังได้ย้ำให้ สอจ. เชื่อมโยงกับหน่วยงานที่เกี่ยวข้อง เช่น ศภ.9 ชลบุรี ซึ่งมีศูนย์ ITC เพื่อให้ผู้ประกอบการเข้ามาใช้พัฒนาต้นแบบผลิตภัณฑ์และบรรจุภัณฑ์ รวมถึงเน้นย้ำด้านการใช้จ่ายงบประมาณ ไม่ควรใช้งบประมาณข้ามหมวด เพื่อให้ทราบค่าใช้จ่ายการดำเนินงานต่าง ๆ ที่แท้จริง สุดท้ายได้มอบหมายให้ สอจ. เชิญชวนผู้ประกอบการที่มีคุณสมบัติครบทั้ง 4 มิติ สมัครเข้ารับการคัดเลือกรางวัลอุตสาหกรรม ประจำปี 2566 อย่างน้อยหน่วยงานละ 5 กิจการ
ด้าน ชปอ.ณิรดา ขอเชิญชวนให้เจ้าหน้าที่ สอจ.ทุกระดับ เข้ารับการอบรมด้านการใช้งานผ่านระบบ I-Single Form เพื่อให้สามารถนำความรู้ไปแนะนำ สร้างความเข้าใจ และถ่ายทอดให้กับผู้ประกอบการเข้ามากรอกข้อมูลได้ต่อไป
หลังจากนั้น ปลัดกระทรวงอุตสาหกรรม และคณะ ได้ให้ธนาคารพัฒนาวิสาหกิจขนาดกลางและขนาดย่อมแห่งประเทศไทย (ธพว.) นำโดย ผู้จัดการเขต 20 ผู้จัดการสาขาชลบุรี พัทยา และฉะเชิงเทรา นำเสนอโครงสร้างของแต่ละสาขา และผลการดำเนินงานด้านการอนุมัติสินเชื่อและการเบิกจ่าย ปริมาณ NPL ในแต่ละพื้นที่ และแผนการดำเนินงานในอนาคต พร้อมกันนี้ ได้ลงพื้นที่ตรวจเยี่ยม ธพว. สาขาชลบุรี เพื่อให้กำลังใจแก่เจ้าหน้าที่ภายในหน่วยงานดังกล่าวด้วย

ที่มา : https://www.thaigov.go.th/news/contents/details/67648