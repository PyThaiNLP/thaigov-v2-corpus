รัฐบาลไทย-ข่าวทำเนียบรัฐบาล-กรมเจ้าท่า ลงพื้นที่ตรวจสอบคนตกเจ็ทสกี พัทยา พร้อมกำชับ เจ้าหน้าที่ตรวจเข้มพื้นที่มากกว่าเดิม


วันอังคารที่ 25 เมษายน 2566
กรมเจ้าท่า ลงพื้นที่ตรวจสอบคนตกเจ็ทสกี พัทยา พร้อมกำชับ เจ้าหน้าที่ตรวจเข้มพื้นที่มากกว่าเดิม
...
เมื่อวันจันทร์ที่ 24 เมษายน 2566 เวลาประมาณ 19.30 น. สำนักงานเจ้าท่าภูมิภาคสาขาพัทยา ได้รับแจ้งเหตุจากเจ้าหน้าที่ฝ่ายกู้ภัยพิบัติทางทะเล เมืองพัทยา ว่ามีเหตุคนจมน้ำ 2 คน บริเวณทะเลอ่าวพัทยาใต้ ตำบลหนองปรือ อำเภอบางละมุง จังหวัดชลบุรี จึงได้ส่งเจ้าหน้าที่ไปตรวจสอบ ณ บริเวณดังกล่าว ทราบว่ามีผู้ได้รับบาดเจ็บถูกนำส่งโรงพยาบาลกรุงเทพพัทยาไปก่อนหน้านี้แล้ว 1 ราย ต่อมาทราบว่าคือ เด็กชายปฐมพร พลราช เพศ ชาย สัญชาติไทย อายุ 7 ปี และอีก 1 ราย เจ้าหน้าที่กู้ภัยระดมกำลังกันช่วยค้นหาจนสามารถพบร่างของบุคคลดังกล่าว และนำตัวขึ้นมาปฐมพยาบาลบริเวณชายหาดพัทยาใต้ ทราบชื่อภายหลังว่าคือ นายพรสุพรรณ ภูมินอก เพศชาย สัญชาติไทย อายุ 35 ปี ก่อนนำตัวชายรายที่ 2 ดังกล่าว ส่งโรงพยาบาลบางละมุง
ในการนี้ นายเอกราช คันธโร ผู้อำนวยการสำนักงานเจ้าท่าภูมิภาคสาขาพัทยา และเจ้าหน้าที่ ได้เดินทางไปตรวจสอบที่เกิดเหตุ เพื่อตรวจสอบข้อเท็จจริงที่เป็นเหตุให้บุคคลทั้งสองจมน้ำ และจากการเข้าพบรองผู้กำกับการสืบสวนสอบสวน สถานีตำรวจภูธรเมืองพัทยา พันตำรวจโทฐานานนท์ อธิพันสีห์ ได้ให้ข้อมูลว่า บุคคลทั้งสองคน ได้นำเรือเจ็ทสกี (ตรวจสอบแล้วไม่พบข้อมูลเรือในฐานข้อมูลทะเบียนเรือกรมเจ้าท่า) ออกจากชายหาดบริเวณพัทยาใต้ ไปแล่นในทะเลด้วยความเร็วและทำการเลี้ยวโดยฉับพลัน เป็นเหตุให้ทั้งสองคนพลัดตกจากเรือเจ็ทสกีลำดังกล่าว ซึ่งในเวลาต่อมา บุคคลทั้งสองได้เสียชีวิตและถูกนำร่างเก็บรักษาไว้ที่โรงพยาบาลบางละมุง เพื่อรอการชันสูตรศพ ตามระเบียบกฎหมายต่อไป ซึ่งข้อมูลดังกล่าวเป็นข้อเท็จจริงที่กรมเจ้าท่าได้รับทราบในเบื้องต้น
ทั้งนี้ สำนักงานเจ้าท่าภูมิภาคสาขาพัทยา ดำเนินการเข้าพบรองผู้กำกับการสืบสวนสอบสวน สถานีตำรวจภูธรเมืองพัทยา พันตำรวจโท ฐานานนท์ อธิพันสีห์ เพื่อรับทราบข้อเท็จจริงจากการสอบสวน สืบสวนพยานแวดล้อม ถึงสาเหตุในการเกิดอุบัติเหตุในครั้งนี้ พร้อมสั่งการให้เจ้าพนักงานตรวจเรือดำเนินการตรวจสอบเรือเจ็ทสกีดังกล่าว และเชิญเจ้าของผู้ครอบครองเรือมาให้ถ้อยคำต่อกรณีการเกิดเหตุในครั้งนี้ เพื่อดำเนินการตามกฎหมายที่เกี่ยวข้องต่อไป

ที่มา : https://www.thaigov.go.th/news/contents/details/67625