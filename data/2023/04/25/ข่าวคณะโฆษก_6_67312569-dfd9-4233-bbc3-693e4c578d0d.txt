รัฐบาลไทย-ข่าวทำเนียบรัฐบาล-ครม. รับทราบรายงานประจำปีงบประมาณ พ.ศ. 2565 กองทุนยุติธรรม 


วันอังคารที่ 25 เมษายน 2566
25/04/2566
พิมพ์
ครม. รับทราบรายงานประจำปีงบประมาณ พ.ศ. 2565 กองทุนยุติธรรม
ครม. รับทราบรายงานประจำปีงบประมาณ พ.ศ. 2565 กองทุนยุติธรรม
นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี แถลงมติคณะรัฐมนตรี วันนี้ (25 เมษายน 2566) รับทราบรายงานประจำปีงบประมาณ พ.ศ. 2565 กองทุนยุติธรรม โดยผลการดำเนินงานที่ผ่านมา ประกอบด้วย
1) ความสำเร็จของการดำเนินงานตามมาตรฐานระยะเวลางานบริการของกองทุนยุติธรรม โดยมีประชาชนเข้ารับบริการของกองทุนยุติธรรม จำนวน 4,463 ราย ดำเนินการแล้วเสร็จได้ทั้งสิ้น 4,207 ราย ดำเนินการแล้วเสร็จภายในมาตรฐานระยะเวลางานบริการ จำนวน 4,047 ราย คิดเป็นร้อยละ 96.20
2) ความสำเร็จในการช่วยเหลือประชาชน กองทุนยุติธรรมได้อนุมัติให้ความช่วยเหลือประชาชนรวมทั้งสิ้น จำนวน  2,548 ราย เป็นเงินจำนวน 293,405,274.54 บาท ดังนี้
2.1 ภารกิจการช่วยเหลือประชาชนในการดำเนินคดี จำนวน 1,814 ราย เป็นจำนวนเงินทั้งสิ้น 33,323,811.41  บาท
2.2 ภารกิจการขอปล่อยชั่วคราวผู้ต้องหาหรือจำเลย จำนวน 612  ราย เป็นจำนวนเงินทั้งสิ้น 151,013,540.00 บาท รวมทั้งได้ช่วยเหลือประชาชนโดยการออกหนังสือรับรองการชำระเงิน
ในรูปแบบอิเล็กทรอนิกส์ จำนวน 96,677,079.13  บาท
2.3 ภารกิจการช่วยเหลือผู้ถูกละเมิดสิทธิมนุษยชน จำนวน 2 ราย เป็นจำนวนเงินทั้งสิ้น 309,469.00 บาท
2.4 ภารกิจการให้ความรู้ทางกฎหมายแก่ประชาชน จำนวน 120 ราย เป็นจำนวนเงินทั้งสิ้น 12,081,375.00 บาท
3) ผลงานเด่นด้านการช่วยเหลือประชาชนในการดำเนินคดี จำนวน 3 กรณี ได้แก่
(1) ยายพิการร้องกองทุนฯ ให้ช่วยเปิดทางเข้าออกไปหาหมอ (2) ชาวบ้านร้องถูกโกงเงินจากคนในกลุ่มสะสมทรัพย์บ้านคลองคราม (3) ชาวบ้านร้อง "วิสาหกิจชุมชนกลุ่มผ้าทอมัดหมี่ศรีเพชร" เอาเปรียบ เกือบสูญบ้านและที่ดิน
4)  ผลงานเด่นด้านการขอปล่อยชั่วคราวผู้ต้องหาหรือจำเลย จำนวน 2 กรณี ได้แก่ (1) สาวถูกกล่าวหาแทงสามีตาย ได้กองทุนยุติธรรมเข้าช่วย (2) สาวโดนสวมรอยใช้บัญชีม้าขายสินค้าออนไลน์
5) ผลงานเด่นด้านการช่วยเหลือผู้ถูกละเมิดสิทธิมนุษยชน จำนวน 1 กรณี ได้แก่ แพะขาวถูกละเมิดสิทธิมนุษยชนได้กองทุนยุติธรรมเข้าช่วยเหลือ
6) นวัตกรรมสำนักงานกองทุนยุติธรรม ได้แก่ (1) การยื่นขอปล่อยตัวชั่วคราวผู้ต้องหาหรือจำเลยด้วยหนังสือรับรองแทนการชำระเงินกองทุนยุติธรรม ผ่านระบบอิเล็กทรอนิกส์ (2) การพัฒนา
ศักยภาพบุคลากรและผู้ปฏิบัติงานด้านกองทุนยุติธรรมผ่านระบบ LMS (3) การเชื่อมบริการกองทุนยุติธรรมกับแอปพลิเคชันทางรัฐ
โฆษกประจำสำนักนายกรัฐมนตรี กล่าวถึงกองทุนยุติธรรมว่า เป็นหน่วยงานรัฐที่มีฐานะเป็นนิติบุคคล จัดตั้งขึ้นตามพระราชบัญญัติกองทุนยุติธรรม พ.ศ. 2558 มีภารกิจในการเป็นแหล่งเงินทุนสำหรับใช้จ่ายเกี่ยวกับการช่วยเหลือประชาชนในการดำเนินคดี การขอปล่อยชั่วคราวผู้ต้องหาหรือจำเลย การถูกละเมิดสิทธิมนุษยชนหรือผู้ได้รับผลกระทบจากการถูกละเมิดสิทธิมนุษยชน และการให้ความรู้ทางกฎหมายแก่ประชาชน รวมทั้งประสานงานและร่วมมือกับส่วนราชการ หน่วยงานของรัฐและเอกชน  พัฒนาระบบ รูปแบบ วิธีการ และการให้บริการดำเนินงานของกองทุน เพื่อช่วยเหลือประชาชนที่ยากไร้ เดือดร้อน ที่ไม่ได้รับความเป็นธรรม

ที่มา : https://www.thaigov.go.th/news/contents/details/67633