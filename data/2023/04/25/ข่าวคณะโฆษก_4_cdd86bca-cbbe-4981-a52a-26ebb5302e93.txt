รัฐบาลไทย-ข่าวทำเนียบรัฐบาล-โฆษกรัฐบาลเผยนายกฯ ติดตามสถานการณ์และสั่งการช่วยเหลือคนไทยในซูดาน พร้อมประสานความร่วมมือกับมิตรประเทศ และทุกหน่วยงานที่เกี่ยวข้อง เพื่อนำคนไทยกลับประเทศอย่างปลอดภัย


วันอังคารที่ 25 เมษายน 2566
โฆษกรัฐบาลเผยนายกฯ ติดตามสถานการณ์และสั่งการช่วยเหลือคนไทยในซูดาน พร้อมประสานความร่วมมือกับมิตรประเทศ และทุกหน่วยงานที่เกี่ยวข้อง เพื่อนำคนไทยกลับประเทศอย่างปลอดภัย
โฆษกรัฐบาลเผยนายกฯ ติดตามสถานการณ์และสั่งการช่วยเหลือคนไทยในซูดาน พร้อมประสานความร่วมมือกับมิตรประเทศ และทุกหน่วยงานที่เกี่ยวข้อง เพื่อนำคนไทยกลับประเทศอย่างปลอดภัย
วันนี้ (25 เมษายน 2566) นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ติดตามสถานการณ์ในซูดาน และเตรียมความพร้อมในการดำเนินการช่วยเหลือคนไทยอย่างใกล้ชิด โดยกระทรวงการต่างประเทศยังได้ประสานความร่วมมือกับมิตรประเทศสำหรับแผนอพยพคนไทยออกจากซูดาน
โฆษกประจำสำนักนายกรัฐมนตรีกล่าวว่า วันนี้ (25 เมษายน 2566) สถานเอกอัครราชทูต ณ กรุงไคโร ประเทศอียิปต์ ร่วมกับสถานกงสุลกิตติมศักดิ์ ณ กรุงคาร์ทูม ประเทศซูดาน ได้จัดรถบัส 5 คัน ที่เช่าไว้บรรทุกครอบครัวคนไทยจากกรุงคาร์ทูม และได้เดินทางถึง Port Sudan อย่างปลอดภัย เพื่อลงเรือที่กระทรวงการต่างประเทศ และกระทรวงกลาโหมซาอุดีอาระเบียจัดไว้ให้ และจะออกเดินทางไปเมืองเจดดาห์ของซาอุดีอาระเบีย (การเดินทางโดยเรือจะใช้เวลา 15-20 ชั่วโมง เพื่อขึ้นฝั่งที่เมืองเจดดาห์) สำหรับคนไทยชุดแรก 84 คน ซึ่งลงทะเบียนก่อนได้ลงเรือไปแล้ว เพื่อเดินทางข้ามทะเลแดง ส่วนที่เหลืออยู่ระหว่างลงทะเบียน รอยืนยันว่าจะลงเรือของซาอุดีฯ ได้ทันหรือไม่ ซึ่งหากไม่ทันก็จะมีเรือออกเดินทางอีกครั้งวันรุ่งขึ้น
กระทรวงการต่างประเทศยังเตรียมพร้อมช่วยเหลือคนที่ยังติดค้างในเมืองอื่น ๆ เพิ่มเติม โดยสถานเอกอัครราชทูต ณ กรุงไคโร ร่วมกับสถานกงสุลกิตติมศักดิ์ ณ กรุงคาร์ทูม ประเทศซูดาน จัดรถให้คนไทยอีก 5 คนที่ติดอยู่ที่เมืองมาดานี่ ซึ่งอยู่ห่างกรุงคาร์ทูม 200 กิโลเมตร เพื่อเดินทางตามมาสมทบ และจะได้รับการดูแลเดินทางโดยทางเรือไปยังเมืองเจดดาห์ที่กระทรวงการต่างประเทศได้รับความร่วมมือจากซาอุดีฯ ต่อไป ทางด้านเครื่องบินของกองทัพอากาศมีกำหนดออกเดินทางจากไทยไปเมืองเจดดาห์ในคืนนี้ ซึ่งจะถึงเมืองเจดดาห์ ในวันที่ 26 เมษายน 2566 สอดรับกับแผนการเดินทางของคนไทยที่จะอพยพถึงเมืองเจดดาห์ ในวันเดียวกัน โดยคาดว่าจะเดินทางมาถึงไทยช่วงค่ำวันพฤหัสบดีที่ 27 เมษายน 2566
“นายกรัฐมนตรีมีความห่วงใยคนไทยในซูดาน โดยได้สั่งการ ติดตามสถานการณ์และประสานความช่วยเหลืออย่างใกล้ชิดและต่อเนื่อง ซึ่งทุกหน่วยงานที่เกี่ยวข้องกำลังเร่งดำเนินการตามแผนอพยพ อย่างไรก็ตาม การดำเนินการจะต้องคำนึงถึงความปลอดภัยในพื้นที่ และความไม่แน่นอนในสถานการณ์ที่สามารถเกิดขึ้นได้ตลอดเวลา ทั้งนี้ นายกรัฐมนตรีเชื่อมั่นว่ารัฐบาลจะนำพี่น้องคนไทยกลับมาไทยอย่างปลอดภัย” นายอนุชาฯ กล่าว

ที่มา : https://www.thaigov.go.th/news/contents/details/67620