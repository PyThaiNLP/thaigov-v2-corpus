รัฐบาลไทย-ข่าวทำเนียบรัฐบาล-​ก.แรงงานเคลียร์แล้ว! เคสนายจ้างทำร้ายลูกจ้าง จ.ชลบุรี ได้เงินเยียวยา พร้อมเริ่มงานที่ใหม่


วันอังคารที่ 25 เมษายน 2566
25/04/2566
พิมพ์
​ก.แรงงานเคลียร์แล้ว! เคสนายจ้างทำร้ายลูกจ้าง จ.ชลบุรี ได้เงินเยียวยา พร้อมเริ่มงานที่ใหม่
กระทรวงแรงงานสั่งกรมสวัสดิการและคุ้มครองแรงงาน (กสร.) ลงพื้นที่ตรวจสอบข้อเท็จจริงกรณีนายจ้างโหดทุบหัวลูกจ้างโยนทิ้งข้างทางในพื้นที่จังหวัดชลบุรี สรุปจบ ลูกจ้างได้เงินเยียวยา 6,000 บาท พร้อมเริ่มงานที่ใหม่
นายสุชาติ ชมกลิ่น รัฐมนตรีว่าการกระทรวงแรงงาน ห่วงข่าวลูกจ้างโดนนายจ้างโหดทุบหัวโยนทิ้งข้างทางในพื้นที่จังหวัดชลบุรี สั่งกรมสวัสดิการและคุ้มครองแรงงาน (กสร.) ส่งพนักงานตรวจแรงงาน สำนักงานสวัสดิการและคุ้มครองแรงงานจังหวัดชลบุรี ลงพื้นที่ตรวจสอบข้อเท็จจริง เบื้องต้นได้รับรายงานว่า เหตุดังกล่าวเกิดเมื่อวันที่ 24 เมษายน 2566 ลูกจ้างผู้ได้รับบาดเจ็บ อายุ 38 ปี ถูกนายจ้างทำร้ายร่างกาย โดยลูกจ้างทำงานก่อสร้างต่อเติมบ้านพักในอำเภอสัตหีบ จ.ชลบุรี ได้ค่าจ้างวันละ 500-550 บาท แต่นายจ้างไม่พอใจการทำงานและไม่ให้ทำงานอีก จึงติดต่อนายจ้างใหม่ให้มารับ ทำให้นายจ้างเก่าไม่พอใจ ทำร้ายร่างกายจนได้รับบาดเจ็บ หลังเหตุการณ์ดังกล่าว นายจ้างเก่าจ่ายเงินเยียวยา จำนวน 6,000 บาท ลูกจ้างไม่ติดใจสิทธิประโยชน์ตามกฎหมายคุ้มครองแรงงาน โดยวันที่ 25 เมษายน 2566 ลูกจ้างได้ไปเริ่มทำงานกับนายจ้างใหม่ที่จังหวัดนครปฐมแล้ว อย่างไรก็ตาม ตนได้กำชับให้พนักงานตรวจแรงงานชี้แจงข้อกฎหมายตามพระราชบัญญัติคุ้มครองแรงงาน พ.ศ. 2541 ให้นายจ้างเก่าทราบด้วย ถือว่ากรณีนี้จบโดยลูกจ้างได้เงินเยียวยาพร้อมเริ่มงานที่ใหม่
ด้านนายนิยม สองแก้ว อธิบดีกรมสวัสดิการและคุ้มครองแรงงาน (กสร.) กล่าวเพิ่มเติมว่า ขอย้ำไปยังนายจ้าง/เจ้าของสถานประกอบกิจการให้ปฏิบัติตามพระราชบัญญัติคุ้มครองแรงงาน พ.ศ. 2541 อย่างเคร่งครัด เพื่อจะได้ไม่เกิดปัญหากับทั้งสองฝ่าย ซึ่งหากนายจ้าง เจ้าของสถานประกอบกิจการ ลูกจ้าง และประชาชนทั่วไป มีข้อสงสัยเกี่ยวกับกฎหมายคุ้มครองแรงงานสามารถปรึกษาได้ที่ สายด่วน 1506 กด 3 หรือ 1546 หรือสำนักงานสวัสดิการและคุ้มครองแรงงานกรุงเทพมหานคร 10 พื้นที่ หรือสำนักงานสวัสดิการและคุ้มครองแรงงานจังหวัดทุกจังหวัด

ที่มา : https://www.thaigov.go.th/news/contents/details/67647