รัฐบาลไทย-ข่าวทำเนียบรัฐบาล-สถาบันการเงินประมูลตั๋วสัญญาใช้เงินอ้างอิงอัตราดอกเบี้ย THOR ครั้งแรก ของกระทรวงการคลังอย่างล้นหลาม


วันอังคารที่ 25 เมษายน 2566
25/04/2566
พิมพ์
สถาบันการเงินประมูลตั๋วสัญญาใช้เงินอ้างอิงอัตราดอกเบี้ย THOR ครั้งแรก ของกระทรวงการคลังอย่างล้นหลาม
สบน. ได้ออกตั๋วสัญญาใช้เงิน (Promissory Note: PN) อ้างอิงอัตราดอกเบี้ย THOR ครั้งแรก โดยกำหนดให้สถาบันการเงินเสนอเงื่อนไขในการประมูลตั๋วสัญญาใช้เงินอายุ 3 ปี ในวงเงิน 10,000 ล้านบาท เมื่อวันที่ 25 เมษายน 2566
นางแพตริเซีย มงคลวนิช ผู้อำนวยการสำนักงานบริหารหนี้สาธารณะ (สบน.) เปิดเผยความก้าวหน้าในการพัฒนาตราสารหนี้ของกระทรวงการคลังที่อ้างอิงกับอัตราดอกเบี้ยอ้างอิงธุรกรรมซื้อคืนระยะข้ามคืน (Thai Overnight Repurchase Rate: THOR) ว่า สบน. ได้ออกตั๋วสัญญาใช้เงิน (Promissory Note: PN) อ้างอิงอัตราดอกเบี้ย THOR ครั้งแรก โดยกำหนดให้สถาบันการเงินเสนอเงื่อนไขในการประมูลตั๋วสัญญาใช้เงินอายุ 3 ปี ในวงเงิน 10,000 ล้านบาท เมื่อวันที่ 25 เมษายน 2566
ผลการออกตั๋วสัญญาใช้เงินอ้างอิงอัตราดอกเบี้ย THOR ครั้งแรกของกระทรวงการคลังประสบความสำเร็จเป็นอย่างดี โดยมีสถาบันการเงินให้ความสนใจเข้าร่วมเสนอเงื่อนไขการประมูลสูงกว่า 4 เท่า ของวงเงินประมูล 10,000 ล้านบาท การกู้เงินดังกล่าวมีวัตถุประสงค์เพื่อปรับโครงสร้างหนี้เดิมที่ครบกำหนดในปีงบประมาณ พ.ศ. 2566 ซึ่งเป็นส่วนหนึ่งของหนี้เงินกู้ภายใต้พระราชบัญญัติการบริหารหนี้สาธารณะ พ.ศ. 2548 และที่แก้ไขเพิ่มเติม และเพื่อการบริหาร Portfolio หนี้รัฐบาลโดยการยืดอายุเฉลี่ยของหนี้และลดการกระจุกตัวของภาระหนี้ นอกจากนี้ การออกตั๋วสัญญาใช้เงินอ้างอิงอัตราดอกเบี้ย THOR ของกระทรวงการคลังจะสนับสนุนการเพิ่มสภาพคล่องของตราสารหนี้ THOR ในตลาด ทำให้สถาบันการเงินสามารถทำธุรกรรมเพื่อบริหารความเสี่ยงได้โดยสะดวกยิ่งขึ้น
อัตราดอกเบี้ย THOR เป็นอัตราดอกเบี้ยอ้างอิงที่เผยแพร่โดยธนาคารแห่งประเทศไทย ซึ่งถูกพัฒนาขึ้นเพื่อรองรับการยุติการเผยแพร่อัตราดอกเบี้ยอ้างอิง Thai Baht Interest Rate Fixing (THBFIX) โดยคำนวณจากข้อมูลธุรกรรมที่เกิดขึ้นจริงในตลาดซื้อคืนพันธบัตรภาคเอกชน (Private Repo) ระยะข้ามคืน (Overnight) ระหว่างธนาคาร จึงมีความโปร่งใส น่าเชื่อถือ และถูกบิดเบือนได้ยาก
สบน. มีแผนจะดำเนินการออก PN อ้างอิงอัตราดอกเบี้ย THOR อย่างต่อเนื่อง เพื่อให้มีตราสารหนี้ที่สะท้อนต้นทุนที่แท้จริง เคลื่อนไหวสอดคล้องกับอัตราดอกเบี้ยนโยบาย และสร้างสภาพคล่องต่อไปในอนาคต รวมทั้งเพื่อสนับสนุนการดำเนินงานของธนาคารแห่งประเทศไทยในการพัฒนาอัตราดอกเบี้ยอ้างอิงใหม่ของตลาดการเงินไทย ในการนี้ สบน. ขอขอบคุณธนาคารแห่งประเทศไทย และสถาบันการเงินที่เข้าร่วมการประมูลอัตราผลตอบแทนตั๋วสัญญาใช้เงินของกระทรวงการคลังที่สนับสนุนการดำเนินการออก PN อ้างอิงอัตราดอกเบี้ย THOR ให้ประสบความสำเร็จและเป็นไปด้วยดี และหวังเป็นอย่างยิ่งว่าจะได้รับการตอบรับและความร่วมมือที่ดีจากทุกท่านในการออก PN อ้างอิงอัตราดอกเบี้ย THOR ต่อไปในอนาคต

ที่มา : https://www.thaigov.go.th/news/contents/details/67642