รัฐบาลไทย-ข่าวทำเนียบรัฐบาล-รองโฆษกรัฐบาลฯ เผยความคืบหน้าการให้ความช่วยเหลือคนไทยในซูดาน ขอให้มั่นใจคนไทยกว่า 200 คนปลอดภัย และได้รับการดูแลอย่างดี คาดถึงไทย 27 เมษายน 2566 


วันอังคารที่ 25 เมษายน 2566
25/04/2566
พิมพ์
รองโฆษกรัฐบาลฯ เผยความคืบหน้าการให้ความช่วยเหลือคนไทยในซูดาน ขอให้มั่นใจคนไทยกว่า 200 คนปลอดภัย และได้รับการดูแลอย่างดี คาดถึงไทย 27 เมษายน 2566
รองโฆษกรัฐบาลฯ เผยความคืบหน้าการให้ความช่วยเหลือคนไทยในซูดาน ขอให้มั่นใจคนไทยกว่า 200 คนปลอดภัย และได้รับการดูแลอย่างดี คาดถึงไทย 27 เมษายน 2566
วันนี้ (25 เมษายน 2566) นางสาวรัชดา ธนาดิเรก รองโฆษกประจำสำนักนายกรัฐมนตรี เปิดเผยว่า วานนี้ (24 เมษายน 2566) หน่วยงานที่เกี่ยวข้องได้ประชุมเพื่อรับทราบสถานการณ์ล่าสุดในพื้นที่ และติดตามความคืบหน้าการให้ความช่วยเหลือคนไทยในซูดาน ซึ่งจากข้อมูลกระทรวงการต่างประเทศมีคนไทยในซูดาน ลงทะเบียนเพื่อขออพยพกลับประเทศไทยทั้งหมด 212 คน และคู่สมรสชาวต่างชาติ 3 คน นัดหมายรวมพลกันในจุดที่ปลอดภัย เพื่อเตรียมเคลื่อนย้ายแล้ว แต่เนื่องจากระบบอินเตอร์เน็ทเกิดความขัดข้อง เป็นอุปสรรคต่อการติดต่อสื่อสาร จึงต้องดูสถานการณ์หน้างานอีกครั้ง ถึงจะสรุปได้ว่ามีคนไทยได้อพยพรวมแล้วทั้งหมดกี่คน
รองโฆษกประจำสำนักนายกรัฐมนตรี กล่าวว่า โดยช่วงบ่ายวานนี้ (24 เมษายน 2566) สถานเอกอัครราชทูต ณ กรุงไคโร ร่วมกับสถานกงสุลกิตติมศักดิ์ ณ กรุงคาร์ทูม ได้จัดให้คนไทยในซูดานกว่า 200 ชีวิต ออกเดินทางโดยรถบัสออกนอกพื้นที่กรุงคาร์ทูมแล้ว โดยจะเดินทางไปยังจุดที่ปลอดภัยเพื่อรอการเดินทางออกจากซูดานต่อไป ทั้งนี้ กระทรวงการต่างประเทศได้ประสานกับมิตรประเทศเพื่อสนับสนุนแผนการอพยพ โดยเฉพาะซาอุดีอาระเบีย และอียิปต์ ที่ได้แสดงความพร้อมที่จะให้ความร่วมมืออย่างเต็มที่ ทั้งนี้ ได้มีการดำเนินการขออนุญาตเส้นทางบินให้เครื่องบินของกองทัพอากาศไปยังประเทศใกล้เคียงไว้ด้วยแล้ว เบื้องต้นคาดว่า จะเดินทางมาถึงท่าอากาศยานดอนเมืองในวันที่ 27 เมษายน 2566 เวลา 20.00 น.
ล่าสุด เช้าวันนี้ (25 เมษายน 2566) คนไทย 212 คน และคู่สมรสชาวต่างชาติ 3 คน เดินทางถึงเมือง Port Sudan แล้วอย่างปลอดภัย จากปฏิบัติการของกระทรวงการต่างประเทศวานนี้ และจะลงเรือของทางการซาอุดีอาระเบียต่อไปยังเมืองเจดดาห์ เพื่อรอการอพยพกลับไทยโดยเครื่องบินกองทัพอากาศ ซึ่งขณะนี้ได้รับอนุญาตการบินเรียบร้อยแล้ว และมีกำหนดทำการบินจากไทยไปเจดดาห์คืนนี้
ทั้งนี้ สำหรับการเลือกตั้งทั่วไปที่จะถึงนี้ สถานการณ์ในซูดานที่เกิดขึ้น เข้าตามเกณฑ์กฎหมาย คือเหตุจลาจล อุทกภัย อัคคีภัย เหตุสุดวิสัย หรือเหตุจำเป็นอื่น ๆ สามารถกำหนดวันลงคะแนนใหม่ได้ 2 ครั้ง ถ้ายังเกิดเหตุอยู่ครั้งที่ 3 ก็ให้งดการลงคะแนนได้ จึงให้ถือว่าผู้ที่ลงทะเบียนเลือกตั้งนอกราชอาณาจักรไว้นั้นไม่เป็นผู้เสียสิทธิที่แจ้งเหตุว่าไม่อาจไปใช้สิทธิเลือกตั้งได้ ส่วนจะสามารถใช้สิทธิได้หรือไม่ต้องไปดูช่องทางกฎหมายอีกครั้งหนึ่ง
“รัฐบาลขอให้มั่นใจว่า คนไทยทุกคนจะมีความปลอดภัย และได้รับการดูแลอย่างดี ในปฏิบัติการเคลื่อนย้ายคนไทยในซูดาน ได้คำนึงถึงความปลอดภัยในพื้นที่ และความไม่แน่นอนในสถานการณ์ที่เกิดขึ้นได้ตลอด พร้อมกับได้ประสานทุกฝ่ายที่เกี่ยวข้องให้เตรียมความพร้อมในเรื่องการอพยพแล้ว ทั้งนี้ ในส่วนของ ศอบต. ได้เตรียมแนวทางให้ความช่วยเหลือ และดูแลนักเรียน นักศึกษาจากจังหวัดชายแดนภาคใต้ที่เดินทางกลับจากสาธารณรัฐซูดาน โดยจัดตั้งศูนย์ประสานงานฯ และกำหนดแผนรองรับการนำนักศึกษาสู่ภูมิลำเนาในพื้นที่จังหวัดชายแดนภาคใต้” นางสาวรัชดา ฯ กล่าว
สำหรับญาติของนักเรียนและคนไทยในซูดานที่ประสงค์จะสอบถามสถานการณ์ ได้ที่ หมายเลขฉุกเฉิน (096-165-7120 / 096-352-0513 / 096-352-9015) รวมทั้งสถานเอกอัครราชทูต ณ กรุงไคโร ได้เปิดช่องทางการติดต่อเพื่อขอรับความช่วยเหลือที่หมายเลข +201 0194-01243 หรืออีเมล consular.cai@mfa.go.th

ที่มา : https://www.thaigov.go.th/news/contents/details/67608