รัฐบาลไทย-ข่าวทำเนียบรัฐบาล-โฆษกรัฐบาลเผย ผลตรวจกัมมันตรังสีซีเซียม-137 วัดได้ระดับปกติตามธรรมชาติ ไม่ปนเปื้อนน้ำดิบ รัฐบาลและหน่วยงานที่เกี่ยวข้องติดตามและปฏิบัติงานสถานการณ์การปนเปื้อนอย่างต่อเนื่อง 


วันเสาร์ที่ 8 เมษายน 2566
08/04/2566
พิมพ์
โฆษกรัฐบาลเผย ผลตรวจกัมมันตรังสีซีเซียม-137 วัดได้ระดับปกติตามธรรมชาติ ไม่ปนเปื้อนน้ำดิบ รัฐบาลและหน่วยงานที่เกี่ยวข้องติดตามและปฏิบัติงานสถานการณ์การปนเปื้อนอย่างต่อเนื่อง
โฆษกรัฐบาลเผย ผลตรวจกัมมันตรังสีซีเซียม-137 วัดได้ระดับปกติตามธรรมชาติ ไม่ปนเปื้อนน้ำดิบ รัฐบาลและหน่วยงานที่เกี่ยวข้องติดตามและปฏิบัติงานสถานการณ์การปนเปื้อนอย่างต่อเนื่อง
วันนี้ (8 เมษายน 2566) นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหมติดตามสถานการณ์และการปฏิบัติงานกรณีการปนเปื้อนวัสดุกัมมันตรังสีซีเซียม-137 ในโรงงานหลอมเหล็ก จังหวัดปราจีนบุรี อย่างต่อเนื่อง โดยทราบจากรายงานการตรวจระดับรังสีแกมมาในอากาศ และการตรวจวัดระดับรังสีในสิ่งแวดล้อมว่าอยู่ในระดับปกติ
โฆษกประจำสำนักนายกรัฐมนตรี กล่าวว่า จากสถานการณ์การปนเปื้อนวัสดุกัมมันตรังสีซีเซียม-137 ในโรงงานหลอมเหล็ก จังหวัดปราจีนบุรี สำนักงานปรมาณูเพื่อสันติ (ปส.) ลงพื้นที่อย่างต่อเนื่องในการปฏิบัติงานตามภารกิจเพื่อดำเนินการสร้างความเชื่อมั่นด้านความปลอดภัยในการดำรงชีวิตแก่ประชาชนในพื้นที่ โดยทำการตรวจวัดระดับรังสีแกมมา ในอากาศแบบเรียลไทม์ ณ อาคารเก็บฝุ่นเหล็กภายในโรงงานหลอมเหล็ก เพื่อตรวจวัดระดับรังสีแกมมาในอากาศ โดยพบว่าระดับรังสีแกมมาในอากาศในบริเวณดังกล่าวอยู่ในระดับปกติ โดย ปส. ยังได้ทำการติดตั้งสถานีตรวจวัดระดับรังสีทั่วประเทศ โดยสามารถอ่านค่าระดับรังสีแบบเรียลไทม์ (real time) และรายงานได้เป็นประจำทุกวันผ่านหน้าเว็บไซต์ ปส. (www.oap.go.th)
โฆษกประจำสำนักนายกรัฐมนตรีกล่าวเพิ่มเติมว่า นอกจากนี้ ปส. ยังได้จัดพนักงานเจ้าหน้าที่ลงพื้นที่ตรวจสอบ ระหว่างวันที่ 19-31 มีนาคม 2566 เพื่อความปลอดภัยของประชาชนและสิ่งแวดล้อม พบดังนี้
1. การตรวจวัดระดับรังสีในสิ่งแวดล้อมโดยรอบโรงงานหลอมโลหะที่เกิดเหตุ
- ตรวจวัดระดับรังสีโดยใช้เครื่องมือวัดทางรังสีที่ติดตั้งในรถยนต์และแบบพกพา โดยตรวจวัดระดับรังสีในบริเวณพื้นที่โดยรอบโรงหลอมโลหะ ผลการตรวจวัดพบว่าระดับรังสีอยู่ในระดับรังสี ตามธรรมชาติของประเทศไทย
- ตรวจวัดระดับรังสีบริเวณที่พักอาศัยของประชาชนโดยรอบโรงหลอมโลหะด้วย เครื่องวัดรังสีแบบพกพาและแบบกระเป๋าเป้ ผลการตรวจวัดพบว่าระดับรังสีอยู่ในระดับรังสีตามธรรมชาติของประเทศไทย
- ตรวจวัดกัมมันตภาพรังสีซีเซียม-137 ในสิ่งแวดล้อม ได้แก่ ดิน น้ำผิวดิน และฝุ่นละออง ในพื้นที่ชุมชนรอบโรงงานหลอมโลหะ ผลการตรวจวัดพบว่า กัมมันตภาพรังสี-137 ในตัวอย่างดังกล่าวอยู่ในระดับปกติ ที่สามารถพบในธรรมชาติของประเทศไทย
2. การตรวจวัดกัมมันตภาพรังสีซีเซียม-137 ในน้ำดิบสำหรับผลิตน้ำประปาในพื้นที่
- ตรวจวัดกัมมันตภาพรังสีซีเซียม-137 ด้วยเครื่องวัดรังสีแกมมาสเปคโตรมิเตอร์ ในน้ำดิบจากสถานีสูบน้ำของการประปาส่วนภูมิภาค จำนวน 4 จุด ได้แก่ สถานีผลิตน้ำนางเลง สถานีผลิตน้ำท่าตูม สถานีผลิตน้ำบางบริบูรณ์ และสถานีผลิตน้ำศรีมหาโพธิ ผลการตรวจวัด ไม่พบซีเซียม-137 ในน้ำดิบทั้ง 4 จุด
“นายกรัฐมนตรีกำชับหน่วยงานที่เกี่ยวข้องสร้างความเชื่อมั่นแก่ประชาชน โดยรัฐบาลพร้อมทำงานอย่างต่อเนื่อง ตรวจสอบให้ประชาชนมีความปลอดภัยในการดำรงชีวิต ทั้งนี้ ขอให้ติดตามข้อมูลข่าวสารจากแหล่งข่าวและหน่วยงานที่น่าเชื่อถือ” นายอนุชาฯ กล่าว

ที่มา : https://www.thaigov.go.th/news/contents/details/67131