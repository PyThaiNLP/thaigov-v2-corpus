รัฐบาลไทย-ข่าวทำเนียบรัฐบาล-สธ. เร่งลด “ผู้ป่วยวัณโรค” หลังพบอัตราผู้เสียชีวิตมากกว่าปีละ 1 หมื่นราย พร้อมแก้ไขปัญหาวัณโรคในแรงงานข้ามชาติ


วันจันทร์ที่ 3 เมษายน 2566
สธ. เร่งลด “ผู้ป่วยวัณโรค” หลังพบอัตราผู้เสียชีวิตมากกว่าปีละ 1 หมื่นราย พร้อมแก้ไขปัญหาวัณโรคในแรงงานข้ามชาติ
.....
กระทรวงสาธารณสุข เผยวัณโรคยังคงเป็นปัญหาสาธารณสุขที่สำคัญของไทย พบว่ามีผู้เสียชีวิตจากวัณโรคมากกว่าปีละ 10,000 ราย ทั้งนี้ สธ. ได้ประกาศแผนปฏิบัติการระดับชาติด้านการต่อต้านวัณโรค ตั้งแต่ปี 2560 มีเป้าหมายยุติวัณโรคให้ได้ภายในปี 2578
.
ขณะนี้บรรลุผลในระดับหนึ่ง โดยปี 2564 ไทยสามารถออกจากรายชื่อประเทศที่มีปัญหาวัณโรคดื้อยามากที่สุดในโลกได้สำเร็จ แต่ยังอยู่ในบัญชีรายชื่อประเทศที่มีผู้ป่วยวัณโรครายใหม่สูงสุด และมีวัณโรคร่วมกับโรคเอดส์สูงสุด
.
ทั้งนี้ อุปสรรคต่อการยุติวัณโรคภายในประเทศ คือ “ปัญหาวัณโรคในแรงงานข้ามชาติ” ที่ประมาณการว่ามีมากถึง 4.5 ล้านคน ส่วนใหญ่เป็นแรงงานจากประเทศเพื่อนบ้านที่มีอัตราป่วยวัณโรคสูงกว่าไทย และส่งผลกระทบต่อการดูแลป้องกันวัณโรคในคนไทย
.
ช่วงที่ผ่านมา ทีมวิจัยด้านสังคมและสุขภาพ สำนักวิชาการสาธารณสุข ได้จัดทำโครงการ “วัณโรคไร้รัฐกับแรงงานไร้พรมแดน : มิติสังคมวัฒนธรรมของวัณโรคในบริบทการพัฒนาประชาคมเศรษฐกิจอาเซียน กับความมั่นคงทางสุขภาพของประเทศไทย” ซึ่งผลการวิจัยดังกล่าว รวมทั้งข้อเสนอแนะต่าง ๆ หน่วยงานที่เกี่ยวข้องจะนำไปพิจารณาต่อไป
#ไทยคู่ฟ้า #สื่อสารรัฐบาลไทย
-------------------

ที่มา : https://www.thaigov.go.th/news/contents/details/66913