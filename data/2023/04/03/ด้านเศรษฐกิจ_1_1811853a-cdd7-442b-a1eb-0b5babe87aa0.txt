รัฐบาลไทย-ข่าวทำเนียบรัฐบาล-ปลัดฯ ณัฐพล ยกขบวนสินค้าดี มีคุณภาพ ในงาน "อุตสาหกรรมแฟร์" มุ่งกระจายรายได้ให้ประชาชนเมืองโอ่งมังกร


วันจันทร์ที่ 3 เมษายน 2566
03/04/2566
พิมพ์
ปลัดฯ ณัฐพล ยกขบวนสินค้าดี มีคุณภาพ ในงาน "อุตสาหกรรมแฟร์" มุ่งกระจายรายได้ให้ประชาชนเมืองโอ่งมังกร
ปลัดกระทรวงอุตสาหกรรมยกขบวนสินค้าดี มีคุณภาพ ในงาน "อุตสาหกรรมแฟร์" มุ่งกระจายรายได้ให้ประชาชนเมืองโอ่งมังกร
เมื่อวันที่ 1 เมษายน 2566 ดร.ณัฐพล รังสิตพล ปลัดกระทรวงอุตสาหกรรม เป็นประธานเปิดงานอุตสาหกรรมแฟร์ราชบุรี ซึ่งจัดขึ้นระหว่างวันที่ 1 - 2 เมษายน 2566 ณ ริมเขื่อนรัฐประชาพัฒนา อำเภอเมืองราชบุรี จังหวัดราชบุรี โดยมี นายอังกูร ศีลาเทวากูล รองผู้ว่าราชการจังหวัดราชบุรี กล่าวต้อนรับ และนายอานันท์ ฟักสังข์ อุตสาหกรรมจังหวัดราชบุรี กล่าวรายงาน โอกาสนี้ นางสาวณัฏฐิญา เนตยสุภา นายสุรพล ชามาตย์ รองปลัดกระทรวงอุตสาหกรรม นายวิษณุ ทับเที่ยง หัวหน้าผู้ตรวจราชการกระทรวงอุตสาหกรรม นายจุลพงษ์ ทวีศรี อธิบดีกรมโรงงานอุตสาหกรรม นางสาวณิรดา วิสุทธิชาติธาดา ผู้ช่วยปลัดกระทรวงอุตสาหกรรม ผู้บริหาร และเจ้าหน้าที่กระทรวงอุตสาหกรรม เข้าร่วมงานด้วย
“อุตสาหกรรมแฟร์ราชบุรี” จัดขึ้นเพื่อส่งเสริมผู้ประกอบการ SMEs วิสาหกิจชุมชน และผู้ประกอบการภาคอุตสาหกรรมในจังหวัดราชบุรี ให้เกิดการกระตุ้นเศรษฐกิจ การกระจายรายได้ และส่งเสริมการท่องเที่ยว พร้อมเชื่อมโยงโรงงานอุตสาหกรรมกับชุมชนให้อยู่ร่วมกันอย่างเกื้อกูลและมีความสุข โดยเป็นการจัดแสดงและจำหน่ายสินค้าที่มีเอกลักษณ์ ภูมิปัญญาโดดเด่น มีชื่อเสียงเป็นที่รู้จักอย่างแพร่หลาย และได้รับการส่งเสริมจากสำนักงานอุตสาหกรรมจังหวัดราชบุรี ภายในงานมีบูธจำหน่ายสินค้ากว่า 90 คูหา เช่น ผลิตภัณฑ์ที่ได้รับใบรับรองมาตรฐานผลิตภัณฑ์ชุมชน (มผช.) ผลิตภัณฑ์ที่เข้าร่วมโครงการ OPOAI-C, BCG ชุมชนรอบโรงงานและรอบโรงไฟฟ้า สินค้าอุตสาหกรรมจากโรงงาน ผลิตภัณฑ์อาหารที่โดดเด่นของจังหวัด และการจัดแสดงนิทรรศการของหน่วยงานภาครัฐและเอกชน กิจกรรมการฝึกอบรมอาชีพ บริการสินเชื่อจาก SME D Bank สาขาราชบุรี การจัดแสดงนวัตกรรมการผลิตจากบริษัท สยามคราฟท์อุตสาหกรรม จำกัด และนวัตกรรมการเลี้ยงหมูหลุมด้วยเปลือกมะพร้าวน้ำหอมของวิสาหกิจชุมชนหมูหลุมอินทรีย์วิถีชุมชน ตำบลดอนแร่ ตลอดจนกิจกรรมนาทีทองและจับรางวัลให้กับผู้โชคดี
ปลัดกระทรวงอุตสาหกรรม กล่าวว่า ที่ผ่านมากระทรวงอุตสาหกรรมได้ลงพื้นที่เพื่อช่วยฝึกอาชีพดีพร้อมให้กับประชาชนจังหวัดราชบุรีให้มีอาชีพเป็นรายได้เสริมมาแล้วเมื่อปลายปีที่ผ่านมา รวมทั้งยังได้ริเริ่มงานอุตสาหกรรมแฟร์ ไปยังพื้นที่ต่าง ๆ เพื่อช่วยกระตุ้นเศรษฐกิจ เพิ่มช่องทางการตลาดให้กับผู้ประกอบการ และให้ประชาชนได้ใช้สินค้าดี มีคุณภาพ ได้มาตรฐานจากโรงงานโดยตรง อย่างไรก็ตามเพื่อให้ภาคอุตสาหกรรมพร้อมรับการปรับเปลี่ยนเข้าสู่วิถีใหม่ จึงได้ดำเนินการภายใต้นโยบาย “MIND” ใช้ หัว และ ใจ มุ่งยกระดับ ปั้นอุตสาหกรรมคู่ชุมชน เพื่อให้โรงงาน สังคม และประชาชนมีความเป็นอยู่ที่ดีมีความสุข ประกอบด้วยแนวทาง 4 มิติ ได้แก่ ความสำเร็จทางธุรกิจ การดูแลสังคมโดยรอบโรงงานอุตสาหกรรม การรักษาสิ่งแวดล้อมที่ตอบโจทย์ไทยและประชาคมโลก และการกระจายรายได้ให้กับประชาชนและชีวิตความเป็นอยู่ที่ดีขึ้น เพื่อเป็นกลไกขับเคลื่อนติดปีกภาคธุรกิจและอุตสาหกรรมให้มีขีดความสามารถในการแข่งขัน คำนึงถึงสิ่งแวดล้อม สอดรับการเปลี่ยนแปลงของอุตสาหกรรม เทคโนโลยี และข้อตกลง กติกาใหม่ของโลก พร้อมผลักดันให้เกิดผลสัมฤทธิ์ “ชุมชนรักโรงงาน โรงงานรักชุมชน เกิดการกระจายรายได้ สู่ชุมชน”
โอกาสนี้ ปลัดกระทรวงอุตสาหกรรม พร้อมคณะ ได้ร่วมบริจาคหน้ากากอนามัย ถังขยะเปียก ข้าวสาร พร้อมมอบโชคให้กับประชาชนชาวจังหวัดราชบุรีที่มาเที่ยวงานด้วย

ที่มา : https://www.thaigov.go.th/news/contents/details/66897