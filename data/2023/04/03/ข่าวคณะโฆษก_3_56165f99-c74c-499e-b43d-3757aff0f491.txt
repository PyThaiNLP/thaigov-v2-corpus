รัฐบาลไทย-ข่าวทำเนียบรัฐบาล-โฆษกรัฐบาลเปิดเผยถึงแนวโน้มการฟื้นตัวของผู้ประกอบการไทยภาคธุรกิจการท่องเที่ยว หลังสถิติการจดทะเบียนจัดตั้งธุรกิจใหม่เดือนกุมภาพันธ์ 2566 เพิ่มมากขึ้น


วันจันทร์ที่ 3 เมษายน 2566
03/04/2566
พิมพ์
โฆษกรัฐบาลเปิดเผยถึงแนวโน้มการฟื้นตัวของผู้ประกอบการไทยภาคธุรกิจการท่องเที่ยว หลังสถิติการจดทะเบียนจัดตั้งธุรกิจใหม่เดือนกุมภาพันธ์ 2566 เพิ่มมากขึ้น
โฆษกรัฐบาลเปิดเผยถึงแนวโน้มการฟื้นตัวของผู้ประกอบการไทยภาคธุรกิจการท่องเที่ยว หลังสถิติการจดทะเบียนจัดตั้งธุรกิจใหม่เดือนกุมภาพันธ์ 2566 เพิ่มมากขึ้น
วันที่ 3 เมษายน 2566 นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยถึงแนวโน้มการฟื้นตัวของผู้ประกอบการไทย โดยเฉพาะในภาคธุรกิจที่เกี่ยวข้องกับการท่องเที่ยวที่มีอัตราจดทะเบียนจัดตั้งธุรกิจใหม่เพิ่มขึ้นอย่างต่อเนื่อง สะท้อนสถานการณ์การท่องเที่ยวที่ดีขึ้น และมาตรการของรัฐบาลในการดึงดูดนักท่องเที่ยวให้เดินทางเข้าประเทศไทยมากขึ้น
โฆษกประจำสำนักนายกรัฐมนตรีกล่าวว่า กรมพัฒนาธุรกิจการค้า กระทรวงพาณิชย์ ได้รายงานข้อมูลธุรกิจจัดตั้งใหม่เดือนกุมภาพันธ์ 2566 ซึ่งพบว่ากลุ่มธุรกิจที่เกี่ยวเนื่องกับการท่องเที่ยว มีอัตราการจัดตั้งใหม่ในเดือนกุมภาพันธ์ 2566 เพิ่มขึ้นถึง 1.1 เท่าเทียบเดือนเดียวกันของปีก่อน และมีสัดส่วนการจัดตั้งใหม่คิดเป็นร้อยละ 8.05 ของธุรกิจที่จัดตั้งใหม่ทั้งหมดในเดือนกุมภาพันธ์ 2566 ซึ่งมีธุรกิจที่จัดตั้งใหม่ทั้งหมดจำนวน 8,537 ราย เพิ่มขึ้นจากเดือนมกราคม 2566 คิดเป็นร้อยละ 0.84 โดยส่วนใหญ่เป็นธุรกิจก่อสร้าง อสังหาริมทรัพย์ และภัตตาคาร และหากเทียบกับเดือนกุมภาพันธ์ 2565 เพิ่มขึ้น คิดเป็นร้อยละ 18.39 โดยนับได้ว่ามีธุรกิจที่จัดตั้งใหม่สูงสุดในรอบ 10 ปี ของเดือนกุมภาพันธ์ (กุมภาพันธ์ 2557 - 2566)
ทั้งนี้ กลุ่มธุรกิจที่เกี่ยวเนื่องกับการท่องเที่ยวที่จัดตั้งใหม่ แบ่งเป็น ตัวแทนธุรกิจการเดินทาง เพิ่มขึ้น 23 เท่า ธุรกิจจัดนำเที่ยว เพิ่มขึ้น 3.2 เท่า ธุรกิจแลกเปลี่ยนเงินตราต่างประเทศ เพิ่มขึ้น 2 เท่า สำหรับธุรกิจภัตตาคาร/ร้านอาหาร เพิ่มขึ้นร้อยละ 84.23 และธุรกิจโรงแรม เพิ่มขึ้นร้อยละ 25.93 สะท้อนมาจากเศรษฐกิจในภาพรวม และสถานการณ์การท่องเที่ยวที่ดีขึ้น มีจำนวนนักท่องเที่ยวเดินทางเข้าประเทศมากขึ้น รวมถึงดัชนีความเชื่อมั่นผู้บริโภค และดัชนีความเชื่อมั่นทางธุรกิจ ที่ปรับตัวเพิ่มขึ้นอย่างต่อเนื่อง
“สถานการณ์ทางเศรษฐกิจที่เริ่มฟื้นตัว ส่งผลให้การท่องเที่ยวดีขึ้น ประกอบกับการดำเนินมาตรการของรัฐบาลเพื่อกระตุ้นการท่องเที่ยวและฟื้นฟูเศรษฐกิจมาอย่างต่อเนื่อง ทั้งนี้ รัฐบาลได้เตรียมพร้อมสำหรับการท่องเที่ยวในช่วงวันสงกรานต์ ซึ่งคาดว่าจะมีนักท่องเที่ยวทั้งไทยและต่างชาติเดินทางท่องเที่ยวและจับจ่ายใช้สอยมากขึ้น ทำให้ผู้ประกอบการไทย โดยเฉพาะในภาคธุรกิจที่เกี่ยวข้องกับการท่องเที่ยว ยังคงได้รับผลประโยชน์ และมีแนวโน้มที่จะเติบโตอย่างต่อเนื่อง” นายอนุชาฯ กล่าว

ที่มา : https://www.thaigov.go.th/news/contents/details/66927