รัฐบาลไทย-ข่าวทำเนียบรัฐบาล-ปลัดฯ ณัฐพล ตรวจเยี่ยมการดำเนินงาน สอจ.ราชบุรี พร้อมแนะใช้ MIND หัว และ ใจ ปั้นอุตสาหกรรมคู่ชุมชน


วันจันทร์ที่ 3 เมษายน 2566
03/04/2566
พิมพ์
ปลัดฯ ณัฐพล ตรวจเยี่ยมการดำเนินงาน สอจ.ราชบุรี พร้อมแนะใช้ MIND หัว และ ใจ ปั้นอุตสาหกรรมคู่ชุมชน
ปลัดฯ ณัฐพล ตรวจเยี่ยมการดำเนินงาน สอจ.ราชบุรี พร้อมแนะใช้ MIND หัว และ ใจ ปั้นอุตสาหกรรมคู่ชุมชน
วันที่ 1 เมษายน 2666 ดร.ณัฐพล รังสิตพล ปลัดกระทรวงอุตสาหกรรม พร้อมด้วย นางสาวณัฏฐิญา เนตยสุภา นายสุรพล ชามาตย์ รองปลัดกระทรวงอุตสาหกรรม นายวิษณุ ทับเที่ยง หัวหน้าผู้ตรวจราชการกระทรวงอุตสาหกรรม นายจุลพงษ์ ทวีศรี อธิบดีกรมโรงงานอุตสาหกรรม นางสาวณิรดา วิสุทธิชาติธาดา ผู้ช่วยปลัดกระทรวงอุตสาหกรรม และคณะผู้บริหารกระทรวงอุตสาหกรรม ตรวจเยี่ยมการดำเนินงานสำนักงานอุตสาหกรรมจังหวัดราชบุรี โดยมี นายอานันท์ ฟักสังข์ อุตสาหกรรมจังหวัดราชบุรี (อสจ.ราชบุรี) ให้การต้อนรับและนำเรียนการดำเนินงาน ในการนี้ ผู้แทนธนาคารพัฒนาวิสาหกิจขนาดกลางและขนาดย่อมแห่งประเทศไทย SME D Bank สาขาราชบุรี สภาอุตสาหกรรมจังหวัดราชบุรี หอการค้าจังหวัดราชบุรี และเจ้าหน้าที่ สอจ.ราชบุรี เข้าร่วมด้วย ณ สำนักงานอุตสาหกรรมจังหวัดราชบุรี (สอจ.ราชบุรี)
สอจ.ราชบุรี ตั้งอยู่ที่ ตำบลหน้าเมือง อำเภอเมืองราชบุรี จังหวัดราชบุรี มีบุคลากรทั้งสิ้น 36 คน ปฏิบัติหน้าที่ในฐานะตัวแทนกระทรวงในภูมิภาค ทั้งในด้านการกำกับ ดูแล ตามกฎหมายโรงงาน แร่ มาตรฐานผลิตภัณฑ์อุตสาหกรรม จดทะเบียนเครื่องจักร รวมถึงการส่งเสริม สนับสนุน และพัฒนาผู้ประกอบการให้มีความเข้มแข็ง อาทิ การนำเทคโนโลยีและนวัตกรรมเข้ามาใช้ในกระบวนการผลิต การพัฒนาผลิตภัณฑ์ เป็นต้น
ทั้งนี้ สอจ.ราชบุรี ได้ดำเนินการขับเคลื่อนอุตสาหกรรมวิถีใหม่ภายใต้ 4 มิติ อย่างสมดุลและยั่งยืน ตามนโยบายกระทรวงอุตสาหกรรม โดยการบูรณาการร่วมกันกับทุกภาคส่วนที่เกี่ยวข้อง อาทิ ธนาคารพัฒนาวิสาหกิจขนาดกลางและขนาดย่อมแห่งประเทศไทย สาขาราชบุรี สภาอุตสาหกรรมจังหวัดราชบุรี หอการค้าจังหวัดราชบุรี ในการช่วยเหลือและแนะนำผู้ประกอบการในด้านต่าง ๆ เพื่อให้มีขีดความสามารถในการแข่งขันที่สูงขึ้น
ปลัดฯ ณัฐพล มอบนโยบายให้ อสจ.ราชบุรี มีการบูรณาการร่วมกันกับ สภาอุตสาหกรรมจังหวัดราชบุรี หอการค้าจังหวัด และ SME D Bank เพื่อก่อให้เกิดการขับเคลื่อนตามนโยบาย MIND อย่างเป็นรูปธรรม ควบคู่ไปกับการบริหารจัดการทรัพยากรในพื้นที่ พร้อมทั้งได้เน้นย้ำนโยบาย MIND "ใช้ หัว และ ใจ" ปั้นอุตสาหกรรมคู่ชุมชน ประกอบด้วยแนวทาง 4 มิติ ได้แก่ ความสำเร็จทางธุรกิจ การดูแลสังคมโดยรอบโรงงานอุตสาหกรรม การรักษาสิ่งแวดล้อมที่ตอบโจทย์ไทยและประชาคมโลก และการกระจายรายได้ให้กับประชาชนและชีวิตความเป็นอยู่ที่ดีขึ้น เพื่อเป็นกลไกขับเคลื่อนภาคอุตสาหกรรมให้มีขีดความสามารถในการแข่งขัน คำนึงถึงสิ่งแวดล้อม สอดรับการเปลี่ยนแปลงของอุตสาหกรรม เทคโนโลยี และข้อตกลง กติกาใหม่ของโลก พร้อมผลักดัน “ชุมชนรักโรงงาน โรงงานรักชุมชน เกิดการกระจายรายได้ สู่ชุมชน” ซึ่งจะนำไปสู่ความสัมฤทธิ์ผลในการพัฒนาธุรกิจอุตสาหกรรมของจังหวัดราชบุรีในอนาคตได้อย่างเข้มแข็ง และอยู่ร่วมกับชุมชนได้ยั่งยืนต่อไป

ที่มา : https://www.thaigov.go.th/news/contents/details/66924