รัฐบาลไทย-ข่าวทำเนียบรัฐบาล-สำเร็จ! ไทยส่งออกไข่ไก่สดไปไต้หวันได้เป็นครั้งแรก เพิ่มมูลค่าสินค้าเกษตรตามนโยบาย “ครัวไทยสู่ครัวโลก”


วันจันทร์ที่ 3 เมษายน 2566
สำเร็จ! ไทยส่งออกไข่ไก่สดไปไต้หวันได้เป็นครั้งแรก เพิ่มมูลค่าสินค้าเกษตรตามนโยบาย “ครัวไทยสู่ครัวโลก”
.....
กรมปศุสัตว์ เผยผลการหารือกับผู้แทนสำนักงานเศรษฐกิจและวัฒนธรรมไทเปประจำประเทศไทยและผู้แทนจากกรมสุขอนามัยและการกักกันพืชและสัตว์ของไต้หวัน ในการเจรจาเพื่อขยายตลาดการส่งออกไข่ไก่สดไปยังไต้หวันประสบผลสำเร็จ ส่งผลให้ไทยสามารถส่งออกไข่ไก่สดไปยังไต้หวันได้เป็นครั้งแรก
.
ซึ่งไข่ไก่สดของไทย มีการควบคุมคุณภาพการผลิตที่ได้มาตรฐานความปลอดภัยอาหาร ซึ่งสอดคล้องตามข้อกำหนดของกฎหมายในประเทศ ตามระเบียบของประเทศคู่ค้าและตามหลักสากล นอกจากนี้ ประเทศไทยมีมาตรการป้องกันโรคไข้หวัดนกอย่างเข้มงวด ส่งผลให้ไม่มีการแพร่ระบาดไข้หวัดนกในประเทศมากกว่า 15 ปี ถือเป็นจุดแข็งของอุตสาหกรรมสัตว์ปีกและไข่ ที่สามารถผลิตได้อย่างมีคุณภาพปลอดภัย และเป็นที่เชื่อมั่นของประเทศคู่ค้า ซึ่งผลสำเร็จจากการเจรจาเปิดตลาดนี้เป็นไปตามนโยบาย “ครัวไทยสู่ครัวโลก” อย่างปลอดภัยและยั่งยืน
.
ขณะเดียวกันยังทำให้ผู้ผลิตและเกษตรกรไทย มีตลาดใหม่ ๆ ในการส่งออกไข่ไก่สด เพิ่มเติมจากตลาดเดิม ที่ส่งออกไปยังฮ่องกงและสิงคโปร์เป็นหลัก ซึ่งในปี 65 สามารถส่งออกไข่ไก่ได้ 282 ล้านฟอง มูลค่า 1,238 ล้านบาท ยอดการส่งออกมีแนวโน้มเพิ่มขึ้นเนื่องจากการเจรจาเปิดตลาดการค้าใหม่ ๆ และคาดว่าจะเปิดตลาดของไข่สดอีกหลายประเทศ ส่งผลให้ไทยสามารถรักษาระดับการผลิตและการบริโภคให้ใกล้เคียงภาวะสมดุลได้อย่างต่อเนื่อง
#ไทยคู่ฟ้า #สื่อสารรัฐบาลไทย
-------------------

ที่มา : https://www.thaigov.go.th/news/contents/details/66944