รัฐบาลไทย-ข่าวทำเนียบรัฐบาล-อกพ. สป.สธ. เห็นชอบกำหนดตำแหน่งชำนาญการพิเศษ และตำแหน่งประเภททั่วไประดับอาวุโส 311 ตำแหน่ง เพิ่มความก้าวหน้าข้าราชการในสังกัด


วันจันทร์ที่ 3 เมษายน 2566
อกพ. สป.สธ. เห็นชอบกำหนดตำแหน่งชำนาญการพิเศษ และตำแหน่งประเภททั่วไประดับอาวุโส 311 ตำแหน่ง เพิ่มความก้าวหน้าข้าราชการในสังกัด
ปลัดกระทรวงสาธารณสุข เป็นประธานประชุม อ.ก.พ.สำนักงานปลัดกระทรวงสาธารณสุข พิจารณาประเด็นสำคัญ ผลักดันการขยายความก้าวหน้าของบุคลากร โดยที่ประชุมเห็นชอบกำหนดตำแหน่งชำนาญการพิเศษ และตำแหน่งประเภททั่วไประดับอาวุโสรวม 311 ตำแหน่ง
ปลัดกระทรวงสาธารณสุข เป็นประธานประชุม อ.ก.พ.สำนักงานปลัดกระทรวงสาธารณสุข พิจารณาประเด็นสำคัญ ผลักดันการขยายความก้าวหน้าของบุคลากร โดยที่ประชุมเห็นชอบกำหนดตำแหน่งชำนาญการพิเศษ และตำแหน่งประเภททั่วไประดับอาวุโสรวม 311 ตำแหน่ง เตรียมเสนอ อ.ก.พ.กระทรวงสาธารณสุข พิจารณาอนุมัติเป็นระดับสูงขึ้นต่อไป
วันนี้ (3 เมษายน 2566) ที่สำนักงานปลัดกระทรวงสาธารณสุข จ.นนทบุรี นายแพทย์โอภาส การย์กวินพงศ์ ปลัดกระทรวงสาธารณสุข เป็นประธานการประชุม อ.ก.พ. สำนักงานปลัดกระทรวงสาธารณสุข ครั้งที่ 4/2566  โดยมี นายแพทย์ทวีศิลป์ วิษณุโยธิน รองปลัดกระทรวงสาธารณสุข คณะผู้บริหาร และหน่วยงานที่เกี่ยวข้อง เข้าร่วมประชุม
นายแพทย์โอภาส กล่าวว่า ที่ประชุม อ.ก.พ. สำนักงานปลัดกระทรวงสาธารณสุข ในวันนี้ มีวาระเพื่อพิจารณาที่สำคัญเกี่ยวกับการสร้างความก้าวหน้าในสายงานของเจ้าหน้าที่ผู้ปฏิบัติงาน คือ การพิจารณากลั่นกรองการประเมินค่างานเพื่อปรับปรุงกำหนดตำแหน่งเป็นระดับสูงขึ้น โดยที่ประชุมมีมติเห็นชอบเลื่อนและกำหนดตำแหน่งข้าราชการในระดับชำนาญการพิเศษ และตำแหน่งประเภททั่วไประดับอาวุโส จำนวน 311 ตำแหน่ง ในสายงานต่างๆ ประกอบด้วย เภสัชกร, พยาบาลวิชาชีพ, นักวิชาการสาธารณสุข, ซึ่งครอบคลุมไปถึงนักวิชาการสาธารณสุขในสำนักงานสาธารณสุขอำเภอ และนักวิชาการสาธารณสุข/พยาบาลวิชาชีพ/เจ้าพนักงานสาธารณสุข ที่ดำรงตำแหน่งผู้อำนวยการโรงพยาบาลส่งเสริมสุขภาพตำบลด้วย โดยจะมีการเสนอที่ประชุม อ.ก.พ. กระทรวงสาธารณสุข พิจารณาอนุมัติให้กำหนดตำแหน่งเป็นระดับสูงขึ้นต่อไป
นอกจากนี้ ยังได้เห็นชอบประเด็นการเกลี่ยอัตรากำลังภายในสำนักงานปลัดกระทรวงสาธารณสุขโดยไม่เปลี่ยนประเภท สายงาน และระดับตำแหน่ง, การแต่งตั้งคณะกรรมการประเมินผลงานให้ดำรงตำแหน่งระดับชำนาญการ-ชำนาญการพิเศษ ของสำนักงานปลัดกระทรวงสาธารณสุข, การแต่งตั้งคณะกรรมการประเมินบุคคลเพื่อการย้าย การโอน และการเลื่อนข้าราชการพลเรือนสามัญ เพื่อแต่งตั้งให้กำรงตำแหน่งประเภททั่วไป และการแต่งตั้งคณะกรรมการประเมินผลงานให้ดำรงตำแหน่งระดับชำนาญการของจังหวัด (ยกเว้นสายงงานนิติกร) ด้วย
**************************** 3 เมษายน 2566

ที่มา : https://www.thaigov.go.th/news/contents/details/66946