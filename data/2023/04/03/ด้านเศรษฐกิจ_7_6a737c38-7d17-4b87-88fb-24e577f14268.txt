รัฐบาลไทย-ข่าวทำเนียบรัฐบาล-กรมท่าอากาศยานชี้แจงกรณีผู้ประกอบการแท็กซี่ท่าอากาศยานกระบี่


วันจันทร์ที่ 3 เมษายน 2566
กรมท่าอากาศยานชี้แจงกรณีผู้ประกอบการแท็กซี่ท่าอากาศยานกระบี่
....
จากกรณีที่มีเหตุการณ์ผู้ประกอบการแท็กซี่มีปัญหาแย่งผู้โดยสารภายในท่าอากาศยานกระบี่ตามที่ปรากฎในสื่อต่าง ๆ นั้น กรมท่าอากาศยาน กระทรวงคมนาคม ได้สั่งการไปยังผู้อำนวยการท่าอากาศยานให้แก้ไขปัญหาดังกล่าวอย่างเร่งด่วน โดยประสานงานกับหน่วยงานที่เกี่ยวข้อง เนื่องจากปัญหาดังกล่าวส่งผลกระทบต่อภาพลักษณ์ของท่าอากาศยานและจังหวัดกระบี่ ในข้อเท็จจริงขณะนี้สัญญาของผู้ประกอบการรถเช่าพร้อมคนขับของท่าอากาศยานกระบี่ได้สิ้นสุดลงพร้อมอาคารหลังเดิม ขณะนี้อยู่ระหว่างการจัดทำร่างขอบเขตของงาน เพื่อเข้าสู่ขั้นตอนการเปิดประมูล ซึ่งคาดว่าจะเข้าสู่กระบวนการได้ภายในพฤษภาคม 2566 นี้ และในระหว่างนี้กรมท่าอากาศยานได้มีมาตรการผ่อนปรนจัดพื้นที่ให้ผู้ประกอบการสามารถให้บริการ เพื่อไม่ให้เกิดผลกระทบแก่ผู้โดยสาร แต่เมื่อเกิดปัญหาดังกล่าวขึ้น จึงได้เร่งให้ดำเนินการเปิดประมูลหาผู้ประกอบโดยเร็ว และมอบหมายให้ผู้อำนวยการท่าอากาศยานกระบี่กำชับผู้ประกอบการให้ปฏิบัติตามระเบียบอย่างเคร่งครัด และในวันนี้ ( 3 เมษายน 66) ท่าอากาศยานกระบี่ ได้ประสานกับจังหวัดกระบี่ ขนส่งจังหวัดกระบี่ และสถานีตำรวจภูธรจังหวัดกระบี่ ให้เข้ามาร่วมตรวจสอบข้อเท็จจริง จัดระเบียบรถขนส่งสาธารณะและปราบปรามผู้กระทำผิดกฎหมายในเขตพื้นที่ควบคุมภายในท่าอากาศยาน เพื่อเป็นการบูรณาการการแก้ไขปัญหาดังกล่าว อย่างเป็นระบบ โดยกรมท่าอากาศยานจะติดตามและประสานการทำงานร่วมกับหน่วยงานที่เกี่ยวข้องอย่างใกล้ชิด เพื่อป้องกันไม่ให้เกิดเหตุการณ์ในลักษณะเช่นนี้อีก

ที่มา : https://www.thaigov.go.th/news/contents/details/66921