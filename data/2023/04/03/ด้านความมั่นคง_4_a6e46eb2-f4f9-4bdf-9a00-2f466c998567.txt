รัฐบาลไทย-ข่าวทำเนียบรัฐบาล-พ่อเมืองนครพนม รุดเยี่ยมผู้ประสบวาตภัย พายุฤดูร้อนในพื้นที่อำเภอปลาปาก เน้นย้ำอำเภอต้องบูรณาการภาคีเครือข่าย เร่งช่วยเหลือให้ผู้ประสบเหตุใช้ชีวิตตามปกติได้โดยเร็วที่สุด


วันจันทร์ที่ 3 เมษายน 2566
02/04/2566
พิมพ์
พ่อเมืองนครพนม รุดเยี่ยมผู้ประสบวาตภัย พายุฤดูร้อนในพื้นที่อำเภอปลาปาก เน้นย้ำอำเภอต้องบูรณาการภาคีเครือข่าย เร่งช่วยเหลือให้ผู้ประสบเหตุใช้ชีวิตตามปกติได้โดยเร็วที่สุด
พ่อเมืองนครพนม รุดเยี่ยมผู้ประสบวาตภัย พายุฤดูร้อนในพื้นที่อำเภอปลาปาก เน้นย้ำอำเภอต้องบูรณาการภาคีเครือข่าย เร่งช่วยเหลือให้ผู้ประสบเหตุใช้ชีวิตตามปกติได้โดยเร็วที่สุด
วันนี้ (2 เม.ย.66) นายวันชัย จันทร์พร ผู้ว่าราชการจังหวัดนครพนม พร้อมด้วยนางสงวน จันทร์พร นายกเหล่ากาชาดจังหวัดนครพนม ลงพื้นที่ติดตามการให้ความช่วยเหลือผู้ประสบวาตภัยจากเหตุเกิดพายุฤดูร้อนในเขตพื้นที่บ้านจรุกเตย ม.4 และบ้านหนองกกคูณ ม.7 ต.หนองฮี อ.ปลาปาก โดยมี นายสมลักษ์ ยกน้อยวงษ์ ปลัดจังหวัดนครพนม ร่วมลงพื้นที่
นายวันชัย จันทร์พร ผู้ว่าราชการจังหวัดนครพนม กล่าวว่า ตามที่กระทรวงมหาดไทย โดยกรมป้องกันและบรรเทาสาธารณภัย ได้แจ้งเตือนรายงานความกดอากาศต่ำเนื่องจากความร้อนปกคลุมประเทศไทยตอนบน ทำให้บริเวณดังกล่าวมีอุณหภูมิสูงขึ้น มีอากาศร้อนกับมีฟ้าหลัวในตอนกลางวัน ประกอบกับคลื่นกระแสลมฝ่ายตะวันตกจะเคลื่อนเข้าปกคลุมภาคเหนือและภาคตะวันออกเฉียงเหนือตอนบน ทำให้ภาคเหนือ ภาคตะวันออกเฉียงเหนือ และภาคกลางเกิดพายุฤดูร้อน โดยมีพายุฝนฟ้าคะนอง ลมกระโชกแรง ที่อาจเกิดขึ้นในระยะนี้นั้น
นายวันชัย จันทร์พร ผู้ว่าราชการจังหวัดนครพนม กล่าวต่อว่า เมื่อวันที่ 1 เมษายน 2566 ในเขตพื้นที่อำเภอปลาปาก จังหวัดนครพนม เกิดเหตุฝนฟ้าคะนองลมกรรโชกแรง ที่หมู่ 4 บ้านจรุกเตย และ หมู่ 7 บ้านหนองกก ตำบลหนองฮี ทำให้มีพี่น้องประชาชนได้รับผลกระทบจากสถานการณ์ดังกล่าว ในวันนี้ ตนพร้อมด้วยนายกเหล่ากาชาดจังหวัดนครพนม และปลัดจังหวัดนครพนม ได้ลงพื้นที่เพื่อเยี่ยมเยียนผู้ประสบภัยและติดตามการปฏิบัติงานพร้อมให้กำลังใจผู้ปฏิบัติหน้าที่ โดยได้มอบถุงยังชีพและวัสดุอุปกรณ์ซ่อมแซมบ้านเรือนให้แก่ผู้ประสบเหตุ จำนวน 21 ครัวเรือน และมอบเครื่องอุปโภคบริโภคให้แก่ผู้สูงอายุ จำนวน 19 ราย เพื่อเป็นการบรรเทาความเดือดร้อนในเบื้องต้น พร้อมทั้งได้ให้กำลังใจผู้ประสบภัยพายุฤดูร้อนโดยเน้นย้ำว่า ทางราชการได้เร่งให้การช่วยเหลือโดยเร็ว และขอให้ประชาชนระมัดระวังสำรวจความมั่นคงแข็งแรงของอาคารบ้านเรือน หลีกเลี่ยงการอยู่ในที่โล่งแจ้งใต้ต้นไม้ใหญ่ สิ่งปลูกสร้างที่ไม่แข็งแรง รวมทั้งควรเตรียมการป้องกันและระวังความเสียหายที่จะเกิดต่อผลผลิตทางการเกษตร ทั้งนี้ สำหรับในส่วนการซ่อมแซมบ้านเรือนที่ได้รับความเสียหาย ได้มอบหมายให้อำเภอปลาปากร่วมกับ อบต.หนองฮี บูรณาการภาคีเครือข่ายทุกภาคส่วน เร่งดำเนินการให้ความช่วยเหลือและซ่อมแซมส่วนที่เสียหาย เพื่อให้ผู้ประสบเหตุสามารถกลับมาดำเนินชีวิตได้ตามปกติโดยเร็วที่สุด
"นอกจากนี้ จังหวัดนครพนมได้สั่งการให้ทุกอำเภอประสานองค์กรปกครองส่วนท้องถิ่นและหน่วยงานที่เกี่ยวข้องเตรียมความพร้อมทุกด้านในการรับมือพายุฤดูร้อน โดยหากเกิดสถานการณ์ต้องช่วยเหลือผู้ประสบภัย พร้อมทั้งสำรวจและประเมินความเสียหาย เพื่อให้ความช่วยเหลือตามระเบียบกระทรวงการคลัง ทั้งการชดเชยความเสียหายของบ้านเรือนเป็นวัสดุก่อสร้างหรือจ่ายเงินช่วยเหลือตามหลักเกณฑ์ที่กำหนด ทั้งนี้ พี่น้องชาวจังหวัดนครพนม สามารถแจ้งเหตุและขอความช่วยเหลือ ได้ที่กำนัน ผู้ใหญ่บ้าน องค์กรปกครองส่วนท้องถิ่น และทางไลน์ “ปภ.รับแจ้งเหตุ1784” โดยเพิ่มเพื่อน Line ID@1784DDPM สายด่วนนิรภัย 1784 หรือสายด่วนศูนย์ดำรงธรรม 1567 ได้ตลอด 24 ชั่วโมง เพื่อประสานให้การช่วยเหลือโดยด่วนต่อไป" ผวจ.นครพนม กล่าวในช่วงท้าย

ที่มา : https://www.thaigov.go.th/news/contents/details/66895