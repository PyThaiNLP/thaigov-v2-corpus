รัฐบาลไทย-ข่าวทำเนียบรัฐบาล-ปลัดกระทรวงกลาโหมแสดงความยินดีแก่นายทหารสัญญาบัตรที่ได้รับพระราชทานยศทหารชั้นนายพล ประจำปีงบประมาณ ๒๕๖๖ ครั้งที่ ๒ (เม.ย.๖๖)


วันจันทร์ที่ 3 เมษายน 2566
ปลัดกระทรวงกลาโหมแสดงความยินดีแก่นายทหารสัญญาบัตรที่ได้รับพระราชทานยศทหารชั้นนายพล ประจำปีงบประมาณ ๒๕๖๖ ครั้งที่ ๒ (เม.ย.๖๖)
ตามที่มีพระบรมราชโองการโปรดเกล้าโปรดกระหม่อมพระราชทานยศทหารชั้นนายพลในสำนักงานปลัดกระทรวงกลาโหมได้รับพระราชทานยศทหารชั้นนายพล จำนวน ๖๖ นาย
แบ่งเป็น พลเอก ๗ นาย พลเรือเอก ๑ นาย พลอากาศเอก ๓ นาย พลโท ๑๙ นาย พลเรือโท ๑ นาย พลอากาศโท ๓ นาย พลตรี ๒๔ นาย พลเรือตรี ๑ นาย พลอากาศตรี ๑ นาย พลตรีหญิง ๓ นาย พลเรือตรีหญิง ๒ นาย และ พลอากาศตรีหญิง ๑ นาย นั้น
ทั้งนี้ ในวันจันทร์ ที่ ๓ เมษายน ๒๕๖๖ เวลา ๑๐.๓๐ น. พลเอก สนิธชนก สังขจันทร์ ปลัดกระทรวงกลาโหม เป็นประธานในพิธีแสดงความยินดีแก่นายทหารสัญญาบัตรที่ได้รับพระราชทานยศทหารชั้นนายพลประจำปีงบประมาณ พ.ศ.๒๕๖๖ ครั้งที่ ๒ (เม.ย.๖๖) และพิธีรายงานตัวของนายทหารสัญญาบัตรที่ได้รับพระกรุณาโปรดเกล้าโปรดกระหม่อมย้ายเข้ามารับราชการในสำนักงานปลัดกระทรวงกลาโหม ณ ห้องพินิตประชานาถ ในศาลาว่าการกลาโหม
โดยปลัดกระทรวงกลาโหมได้กล่าวแสดงความยินดีและให้โอวาทกับข้าราชการสำนักงานปลัดกระทรวงกลาโหมที่ได้รับพระราชทานยศสูงขึ้น และตระหนักว่าทุกท่านที่อยู่ ณ ที่นี้ได้ปฏิบัติหน้าที่ราชการมาด้วยความวิริยะ อุตสาหะเสียสละ มุ่งมั่นทุ่มเท จึงขอให้ทุกท่านใช้ความรู้ความสามารถปฏิบัติหน้าที่ราชการ ที่ได้รับมอบหมายอย่างเต็มกำลังเพื่อสนองเบื้องพระยุคลบาท ด้วยความซื่อสัตย์สุจริตยึดหลักธรรมาภิบาลตลอดจนร่วมแรงร่วมใจกันพัฒนาสำนักงานปลัดกระทรวงกลาโหมให้เป็นหน่วยงานที่มีศักยภาพและสนองตอบภารกิจของกระทรวงกลาโหมได้อย่างมีประสิทธิภาพต่อไป
“กองทัพบก ร่วมกับกระทรวงทรัพยากรธรรมชาติและสิ่งแวดล้อมและกรมป้องกันและบรรเทาสาธารณภัย และหน่วยงานที่เกี่ยวข้อง ระดมสรรพกำลังดับไฟป่า พื้นที่จ.นครนายก อย่าต่อเนื่อง”

ที่มา : https://www.thaigov.go.th/news/contents/details/66936