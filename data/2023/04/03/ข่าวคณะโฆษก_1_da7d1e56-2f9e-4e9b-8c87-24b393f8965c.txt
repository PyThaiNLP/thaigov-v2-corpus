รัฐบาลไทย-ข่าวทำเนียบรัฐบาล-รัฐบาลเดินหน้าแก้ไขปัญหาหนี้สินเกษตรกรให้ตรงจุดแบบพุ่งเป้า ด้วยการพัฒนาและบูรณาการเชื่อมโยงฐานข้อมูลอย่างเป็นระบบ


วันอาทิตย์ที่ 2 เมษายน 2566
02/04/2566
พิมพ์
รัฐบาลเดินหน้าแก้ไขปัญหาหนี้สินเกษตรกรให้ตรงจุดแบบพุ่งเป้า ด้วยการพัฒนาและบูรณาการเชื่อมโยงฐานข้อมูลอย่างเป็นระบบ
รัฐบาลเดินหน้าแก้ไขปัญหาหนี้สินเกษตรกรให้ตรงจุดแบบพุ่งเป้า ด้วยการพัฒนาและบูรณาการเชื่อมโยงฐานข้อมูลอย่างเป็นระบบ
วันที่ 2 เมษายน 2566 นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า รัฐบาลโดยหน่วยงานที่เกี่ยวข้องผนึกกำลังขับเคลื่อนการพัฒนาและบูรณาการการเชื่อมโยงฐานข้อมูลอย่างเป็นระบบ เพื่อนำไปสู่การผลักดันแนวทางในการแก้ไขปัญหาหนี้สินของเกษตรกรแบบพุ่งเป้า ตรงจุดและยั่งยืน ตามนโยบายรัฐบาลและพลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ที่ให้ความสำคัญกับประชาชนภาคเกษตรกรและเศรษฐกิจฐานรากของประเทศ ซึ่งเป็นอีกหนึ่งกลไกสำคัญในการพัฒนาและขับเคลื่อนประเทศไทยไปสู่อนาคตตามเป้าหมายที่กำหนดไว้ร่วมกัน
ล่าสุดเมื่อวันที่ 17 มีนาคม 2566 ธนาคารแห่งประเทศไทย (ธปท.) และผู้แทนหน่วยงานภาครัฐ 14 หน่วยงาน ได้ลงนามบันทึกข้อตกลงความร่วมมือในการพัฒนาฐานข้อมูลเพื่อแก้ไขปัญหาหนี้สินเกษตรกรไทย ซึ่งการลงนามในบันทึกข้อตกลงดังกล่าว เพื่อร่วมกันพัฒนาฐานข้อมูลที่สามารถสะท้อนสถานะหนี้และศักยภาพทางเศรษฐกิจของครัวเรือนเกษตรกร ผ่านการเชื่อมโยงฐานข้อมูลที่สำคัญของประเทศ ซึ่งจะเป็นรากฐานสำคัญในการศึกษา และสร้างความเข้าใจถึงสาเหตุและต้นตอของปัญหาหนี้ของครัวเรือนเกษตรกรกลุ่มต่าง ๆ อีกทั้งยังเป็นจุดเริ่มต้นสำคัญให้ผู้กำหนดนโยบายและสถาบันการเงินสามารถนำไปใช้ในการออกแบบ และผลักดันแนวทางแก้ไขปัญหาหนี้สินให้กับเกษตรกรได้อย่างตรงจุดและยั่งยืนยิ่งขึ้น
นายอนุชากล่าวว่า สำหรับฐานข้อมูลครัวเรือนเกษตรกรที่จะนำมาเชื่อมโยงกันภายใต้ความร่วมมือครั้งนี้ ประกอบด้วย ฐานข้อมูลหนี้สินและทรัพย์สินของครัวเรือนจากธนาคารเพื่อการเกษตรและสหกรณ์การเกษตร (ธ.ก.ส.) สำนักงานกองทุนหมู่บ้านและชุมชนเมืองแห่งชาติ กรมส่งเสริมสหกรณ์ และสำนักงานปลัดกระทรวงเกษตรและสหกรณ์ ฐานข้อมูลทะเบียนเกษตรกร ปศุสัตว์ ประมง และความเสี่ยงจากภัยพิบัติ จากกรมส่งเสริมการเกษตร สำนักงานเศรษฐกิจการเกษตร และการยางแห่งประเทศไทย ฐานข้อมูลที่สะท้อนศักยภาพในการทำเกษตร เช่น การจดทะเบียนมาตรฐานสินค้าและการทำเกษตรอินทรีย์ จากกรมการข้าว กรมวิชาการเกษตร และกรมพัฒนาที่ดิน ฐานข้อมูลที่สะท้อนโครงสร้างอาชีพ รายได้ และความยากจนในหลายมิติของเกษตรกรผู้ลงทะเบียนเพื่อสวัสดิการแห่งรัฐ จากสำนักงานปลัดกระทรวงการคลัง ฐานข้อมูลรายได้และสวัสดิการ จากกรมการพัฒนาชุมชน และฐานข้อมูลความเหมาะสมในการทำการเกษตร จากศูนย์เทคโนโลยีอิเล็กทรอนิกส์และคอมพิวเตอร์แห่งชาติ โดย ธปท. จะทำหน้าที่เป็นผู้บริหารจัดการข้อมูล และสำนักงานคณะกรรมการคุ้มครองข้อมูลส่วนบุคคลจะช่วยให้คำปรึกษาและสนับสนุน เพื่อให้การใช้ประโชน์จากข้อมูลร่วมกันเป็นไปตามหลักธรรมาภิบาลข้อมูลที่ดี และสอดคล้องกับกฎหมายว่าด้วยการคุ้มครองข้อมูลส่วนบุคคล
นายอนุชาย้ำว่า ข้อมูลที่ได้จากความร่วมมือของหน่วยงานที่เกี่ยวข้องและ ธปท.ครั้งนี้ เป็นประโยชน์สำหรับหน่วยงานผู้กำหนดนโยบายและสถาบันการเงิน ในการผลักดันแนวทางการแก้ไขหนี้สินเกษตรกรอย่างเป็นองค์รวม ซึ่งจะทำให้ประโยชน์กลับไปสู่ครัวเรือนเกษตรกรในวงกว้างในที่สุด ทั้ง (1) การใช้ข้อมูลในการศึกษา ออกแบบและผลักดันแนวทางการแก้หนี้เดิมที่สามารถช่วยให้ครัวเรือนชำระหนี้ได้มากขึ้นและสามารถปลดหนี้ได้ในระยะยาว (2) การใช้ข้อมูลในการออกแบบแนวทางการปล่อยหนี้ใหม่อย่างยั่งยืน ทั่วถึง ตอบโจทย์ และตามข้อมูลความเสี่ยงที่แท้จริงของครัวเรือน และ (3) การใช้ข้อมูลในการออกแบบแนวทางการสร้างภูมิคุ้มกัน ความรู้ทางการเงิน และการผสานการแก้หนี้กับโครงการเพิ่มรายได้ และศักยภาพของครัวเรือนเกษตรกร ขณะเดียวกันยังจะเป็นต้นแบบสำคัญของการสร้างความร่วมมือทางด้านข้อมูลของหน่วยงานภาครัฐ ในการเพิ่มประสิทธิภาพของการดำเนินนโยบายสาธารณะด้วย

ที่มา : https://www.thaigov.go.th/news/contents/details/66891