รัฐบาลไทย-ข่าวทำเนียบรัฐบาล-กรมการขนส่งทางบก อำนวยความสะดวกประชาชนที่เดินทางกลับจากช่วงเทศกาลสงกรานต์ 2566 เผยผลตรวจความพร้อมรถโดยสารและพนักงานขับรถตั้งแต่ วันที่ 11 - 15 เมษายน 2566 ตรวจแล้วกว่า 60,000 คัน


วันอาทิตย์ที่ 16 เมษายน 2566
กรมการขนส่งทางบก อำนวยความสะดวกประชาชนที่เดินทางกลับจากช่วงเทศกาลสงกรานต์ 2566 เผยผลตรวจความพร้อมรถโดยสารและพนักงานขับรถตั้งแต่ วันที่ 11 - 15 เมษายน 2566 ตรวจแล้วกว่า 60,000 คัน
...
กรมการขนส่งทางบก อำนวยความสะดวกประชาชนที่เดินทางกลับจากช่วงเทศกาลสงกรานต์ 2566 จัดรถโดยสารเพิ่มเติมสำหรับจังหวัดที่มีการเดินทางหนาแน่น เผยผลตรวจความพร้อมรถโดยสารและพนักงานขับรถ ณ สถานีขนส่งผู้โดยสาร และจุดจอด จุดตรวจทั่วประเทศสะสมตั้งแต่วันที่ 11 - 15 เมษายน 2566 ตรวจแล้วกว่า 60,000 คัน
นายจิรุตม์ วิศาลจิตร อธิบดีกรมการขนส่งทางบก กระทรวงคมนาคม เปิดเผยว่า กรมการขนส่งทางบก ได้ดำเนินการตามมาตรการอำนวยความสะดวกและปลอดภัย ช่วงเทศกาลสงกรานต์ 2566 โดยมีมาตรการตรวจความพร้อมรถโดยสารสาธารณะและพนักงานขับรถ ณ สถานีขนส่งผู้โดยสาร และจุดจอด จุดตรวจ Checking Point และ Rest Area รวม 219 จุด ทั่วประเทศ ระหว่างวันที่ 11 - 17 เมษายน 2566 เพื่อให้พี่น้องประชาชน “เดินทางสะดวก ปลอดภัย ห่างไกลโควิด-19” ตลอดช่วงเทศกาลสงกรานต์ และเน้นย้ำให้ผู้ประกอบการขนส่ง ผู้ให้บริการสถานีขนส่งผู้โดยสารและจุดจอดทุกแห่ง ตรวจความพร้อมของรถและความพร้อมของผู้ขับรถก่อนออกเดินทาง ตามแบบ Checklist เช่น การมีใบอนุญาตขับรถที่ถูกต้อง ตรวจความพร้อมด้านร่างกาย และการตรวจวัดระดับแอลกอฮอล์ในลมหายใจ ต้องเป็นศูนย์มิลลิกรัมเปอร์เซ็นต์ ชั่วโมงการขับรถไม่เกินที่กฎหมายกำหนด รถโดยสารสาธารณะทุกคันต้องมีสภาพมั่นคงแข็งแรงทั้งสภาพตัวรถภายนอกและภายใน รวมทั้งอุปกรณ์เพื่อความปลอดภัยต่างๆ ต้องพร้อมใช้งานอยู่เสมอ พร้อมจัดเจ้าหน้าที่ให้คำแนะนำและให้ความรู้แก่ผู้โดยสารกรณีเกิดเหตุฉุกเฉิน และขอให้ผู้โดยสารทุกที่นั่งคาดเข็มขัดนิรภัยตลอดการเดินทาง เพื่อป้องกันการบาดเจ็บและเสียชีวิตเมื่อรถเกิดอุบัติเหตุ และปฏิบัติตามมาตรการป้องกันการแพร่ระบาดของโควิด-19 เป็นต้น สำหรับ ผลดำเนินการตรวจความพร้อม ในวันที่ 15 เมษายน 2566 ตรวจรถโดยสารสาธารณะและพนักงานขับรถแล้ว 13,506 คัน ไม่พบรถบกพร่อง ส่วนการตรวจความพร้อมพนักงานขับรถ จำนวน 13,506 ราย มีความพร้อมในการให้บริการทุกรายและไม่พบพนักงานขับรถบกพร่องในการปฏิบัติหน้าที่ โดยมีการตรวจความพร้อมของรถโดยสารสาธารณะสะสมตั้งแต่วันที่ 11 - 15 เมษายน 2566 แล้ว 66,455 คัน
อธิบดีกรมการขนส่งทางบก กล่าวเพิ่มเติมว่า ในส่วนผลการดำเนินการติดตามตรวจสอบการเดินรถโดยสารสาธารณะและรถบรรทุก ด้วยระบบ GPS Tracking ผ่านศูนย์บริหารจัดการเดินรถด้วยระบบ GPS จำนวน 44,876 คัน พบการใช้ความเร็วเกินกฎหมายกำหนด จำนวน 127 คัน ผลตรวจสอบการใช้ความเร็วรถโดยสารและรถบรรทุก ด้วยกล้องเลเซอร์ บนถนนสายหลักและสายรองทั่วประเทศ จำนวน 2,191 คัน พบการใช้ความเร็วเกินกฎหมายกำหนด 26 คัน กรมการขนส่งทางบกจะประสานผู้ประกอบการขนส่ง เจ้าหน้าที่ตำรวจ และหน่วยงานที่เกี่ยวข้องเพื่อระงับการใช้ความเร็ว ควบคู่กับมาตรการบังคับใช้กฎหมายอย่างเคร่งครัด สำหรับการร้องเรียนเกี่ยวกับรถโดยสารสาธารณะแล้ว ได้รับเรื่องร้องเรียนแล้ว จำนวน 22 เรื่อง ร้องเรียนสูงสุด 3 อันดับคือเรื่อง ขับรถประมาท/น่าหวาดเสียว รองลงมา คือ ไม่หยุดรับส่งผู้โดยสารที่ป้ายหยุดรถ และผู้ประจำรถแสดงกิริยาวาจาไม่สุภาพ/แต่งกายไม่เรียบร้อย กรมการขนส่งทางบกจะเร่งติดตามผู้กระทำผิดมาสอบสวนและดำเนินการลงโทษตามกฎหมายต่อไป ทั้งนี้ พบปัญหาจากการใช้บริการรถโดยสารสาธารณะสามารถแจ้งสายด่วน 1584 ตลอด 24 ชั่วโมง

ที่มา : https://www.thaigov.go.th/news/contents/details/67325