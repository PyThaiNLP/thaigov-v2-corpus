รัฐบาลไทย-ข่าวทำเนียบรัฐบาล-บขส. คาดการณ์ประชาชนทยอยเดินทางกลับเข้ากรุงเทพฯ ระหว่าง 16-18 เม.ย.66 วันละ 5.8 หมื่นคน จัดรถโดยสารรองรับ 3.8 พันเที่ยว พร้อมประสาน ขสมก.-แท็กซี่ นำรถฯ อำนวยความสะดวก ระบายผู้โดยสา


วันอาทิตย์ที่ 16 เมษายน 2566
บขส. คาดการณ์ประชาชนทยอยเดินทางกลับเข้ากรุงเทพฯ ระหว่าง 16-18 เม.ย.66 วันละ 5.8 หมื่นคน จัดรถโดยสารรองรับ 3.8 พันเที่ยว พร้อมประสาน ขสมก.-แท็กซี่ นำรถฯ อำนวยความสะดวก ระบายผู้โดยสา
....
นายสัญลักข์ ปัญวัฒนลิขิต กรรมการผู้จัดการใหญ่ บริษัท ขนส่ง จำกัด (บขส.) กระทรวงคมนาคม เปิดเผยถึงการเตรียมความพร้อมอำนวยความสะดวกประชาขนเดินทางกลับเข้ากรุงเทพฯ ในช่วงเทศกาลสงกรานต์ปี 2566 ว่า บขส. ได้คาดการณ์ว่าประชาชนจะทยอยเดินทางตั้งแต่ช่วงเย็นวันที่ 16-18 เมษายน 2566 เฉลี่ยวันละ 58,000 คน ใช้รถโดยสาร ประมาณวันละ 3,800 เที่ยว พร้อมทั้งได้กำชับไปยังนายสถานีเดินรถทั่วประเทศ และเจ้าหน้าที่ บขส.ที่เกี่ยวข้อง จัดเตรียมความพร้อมของพนักงานประจำรถ สถานีขนส่ง และรถโดยสารให้เพียงพออำนวยความสะดวกประชาชนในการเดินทางกลับเข้ากรุงเทพมหานคร รวมทั้งกำชับให้บขส. และรถร่วมฯ ปฎิบัติตามมาตรการความปลอดภัยของกระทรวงคมนาคม ในการดูแลประชาชนให้ได้รับความสะดวกตลอดเทศกาลฯ สำหรับบรรยากาศการเดินทางออกจากกรุงเทพฯ เมื่อวันที่ 15 เมษายนที่ผ่านมากลับเข้าสู่ภาวะปกติ มีผู้โดยสารใช้บริการเที่ยวไป จำนวน 29,123 คน ใช้รถโดยสาร (รถ บขส., รถร่วม, รถตู้) จำนวน 3,056 เที่ยว ส่วนเที่ยวกลับ มีผู้โดยสารใช้บริการ 37,542 คน ใช้รถโดยสาร จำนวน 3,242 เที่ยว
กรรมการผู้จัดการใหญ่ บขส. กล่าวด้วยว่า บขส.ได้จัดโครงการ “ลด 10% ไปก่อน - กลับทีหลัง” สำหรับสมาชิก บขส. Card ที่ซื้อตั๋วโดยสารผ่านช่องทางออนไลน์ Application : E-ticket, Website บขส. : https://tcl99web.transport.co.th เดินทางระหว่างวันที่ 18 - 24 เมษายน 2566 จะได้รับส่วนลดค่าตั๋วโดยสาร 10% (ไม่รวมค่าธรรมเนียม) พร้อมทั้งรับคะแนนสะสมคูณ 2 ทันที นอกจากนี้ประชาชนที่มีสิทธิ์บัตรสวัสดิการแห่งรัฐ สามารถนำสิทธิ์มาซื้อตั๋วโดยสารของ บขส.ได้ในวงเงิน 750 บาทต่อเดือน ที่หน้าช่องจำหน่ายตั๋วของ บขส.ทั่วประเทศ
ทั้งนี้ เพื่อป้องกันการหลอกลวงจากผู้ไม่หวังดี ขอความร่วมมือประชาชนที่เดินทางให้ซื้อตั๋วโดยสารที่ช่องจำหน่ายตั๋ว ณ สถานีขนส่งฯ หรือสถานีเดินรถ ของ บขส. , ร้าน 7-Eleven เคาน์เตอร์เซอร์วิสทุกสาขา หรือตัวแทนจำหน่ายตั๋วของ บขส. สอบถามข้อมูลการเดินทางเพิ่มเติมได้ที่ ช่องจำหน่ายตั๋ว บขส.ทั่วประเทศ หรือ โทร Call Center 1490 เรียก บขส. ตลอด 24 ชั่วโมง

ที่มา : https://www.thaigov.go.th/news/contents/details/67322