รัฐบาลไทย-ข่าวทำเนียบรัฐบาล- “ธนกร”เผยนายกฯแสดงความเป็นห่วงหลังเรือประมงหลายลำอับปาง เหตุคลื่นลมแรงนครศรีธรรมราช สั่งลงพื้นที่ประสานเร่งช่วยเหลือ


วันอาทิตย์ที่ 16 เมษายน 2566
16/04/2566
พิมพ์
“ธนกร”เผยนายกฯแสดงความเป็นห่วงหลังเรือประมงหลายลำอับปาง เหตุคลื่นลมแรงนครศรีธรรมราช สั่งลงพื้นที่ประสานเร่งช่วยเหลือ
“ธนกร”เผยนายกฯแสดงความเป็นห่วงหลังเรือประมงหลายลำอับปาง เหตุคลื่นลมแรงนครศรีธรรมราช สั่งลงพื้นที่ประสานเร่งช่วยเหลือ
วันที่ 16 เม.ย. 2566 นายธนกร วังบุญคงชนะ รมต.ประจำสำนักนายกรัฐมนตรี เปิดเผยว่า พล.อ.ประยุทธ์ จันทร์โอชา นายกรัฐมนตรีและรมว.กลาโหม ได้รับรายงานเหตุการณ์คลื่นลมทะเลแรงฝั่งอ่าวไทย ส่งผลให้เรือประมงจำนวนหลายสิบลำอับปางในพื้นที่จ.นครศรีธรรมราช ทั้งที่อ.ปากพนัง อ.ท่าศาลา อ. สิชล อ.เมืองนครศรีธรรมราช และอ.ขนอม จ. นครศรีธรรมราช โดยขณะนี้มีทั้งขึ้นฝั่งช่วยปลอดภัยแลัว ยังติดต่อไม่ได้ ยังไม่ทราบจำนวนผู้สูญหายซึ่งอยู่ระหว่างการค้นหา โดยนายกฯได้แสดงความเป็นห่วง สั่งการให้ตนซึ่งอยู่ที่จ. นครศรีธรรมราชพอดี เข้าไปดูติดตามสถานการณ์ และเร่งประสานให้การช่วยเหลือ
โดยรายงานขณะนี้ นายอภินันท์ เผือกผ่อง ผวจ. นครศรีธรรมราช บัญชาการเหตุการณ์ที่จุดแหลมตะลุมพุก อ.ปากพนัง นายสมพงษ์ มากมณี รองผวจ.นครศรีธรรมราช เป็นผู้บัญชาการเหตุการณ์ อ.สิชล พร้อมกรมป้องกันและบรรเทาสาธารณภัย ตำรวจน้ำศรชล ประมงกู้ชีพ กู้ภัยฯ ผู้นำท้องที่ ท้องถิ่นในพื้นที่
โดยรายงานการช่วยเหลือประชาชนเพิ่มเติม ยังอยู่ในทะเลนอกชายฝั่ง แหลมตะลุมพุก อ.ปากพนัง พบเรือติดอยู่กลางทะเล  ขาดการติดต่อแล้ว จำนวน 2 ลำ ลูกเรือ 5 คน ติดต่อได้ แต่เข้าฝั่งไม่ได้ จำนวน 3 ลำ ลูกเรือ 6 คน
อย่างไรก็ตาม ขณะที่ผวจ. นครศรีธรรมราช ได้อำนวยการสั่งการ ประสาน พลเรือโท จรัสเกียรติ ไชยพันธุ์ ผบ.ทัพเรือภาค 2 ขอสนับสนุนเรือตรวจการ จำนวน 2 ลำ เพื่อปฏิบัติการค้นหาผู้สูญหาย (ขณะนี้เดินทางออกมาจากเกาะสมุยแล้ว โดยใช้เวลาประมาณ 2-3 ชม. ถึงที่หมาย)  ประสาน พลอากาศเอก พันธ์ภักดี พัฒนกุล ผู้ช่วยผู้บัญชาการทหารอากาศ สั่งการให้ บน. 7 สุราษฎร์ธานี สนับสนุนเฮลิคอปเตอร์ จำนวน 1 ลำ เพื่อปฏิบัติการค้นหาทางอากาศในการระบุเป้าหมายและสนับสนุนชูชีพ ทั้งนี้ หากมีผลความคืบหน้าเป็นประการใด จะรายงานให้ทราบต่อไป

ที่มา : https://www.thaigov.go.th/news/contents/details/67329