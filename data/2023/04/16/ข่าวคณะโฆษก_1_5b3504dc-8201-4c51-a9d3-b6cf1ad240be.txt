รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯ ยินดีสัญญาณท่องเที่ยวไทยฟื้นตัวต่อเนื่อง เราเที่ยวด้วยกัน เฟส 5 หนุนอัตราการเข้าพักโรงแรมเดือนมีนาคมปรับตัวดีขึ้น ด้านแพลตฟอร์มท่องเที่ยว Klook ชี้ไทยเป็น 1 ใน 3 ปลายทางยอดนิยม


วันเสาร์ที่ 15 เมษายน 2566
15/04/2566
พิมพ์
โฆษกรัฐบาลเผย นายกฯ ยินดีสัญญาณท่องเที่ยวไทยฟื้นตัวต่อเนื่อง เราเที่ยวด้วยกัน เฟส 5 หนุนอัตราการเข้าพักโรงแรมเดือนมีนาคมปรับตัวดีขึ้น ด้านแพลตฟอร์มท่องเที่ยว Klook ชี้ไทยเป็น 1 ใน 3 ปลายทางยอดนิยม
โฆษกรัฐบาลเผย นายกฯ ยินดีสัญญาณท่องเที่ยวไทยฟื้นตัวต่อเนื่อง เราเที่ยวด้วยกัน เฟส 5 หนุนอัตราการเข้าพักโรงแรมเดือนมีนาคมปรับตัวดีขึ้น ด้านแพลตฟอร์มท่องเที่ยว Klook ชี้ไทยเป็น 1 ใน 3 ปลายทางยอดนิยม คาดปี 2566 ยอดจองกว่า 1 ล้านทริป
วันที่ 15 เมษายน 2566 นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ยินดีเป็นอย่างยิ่งที่ภาคการท่องเที่ยวของไทยมีแนวโน้มฟื้นตัวต่อเนื่อง โดยเมื่อเดือนมีนาคม 2566 ที่ผ่านมา อัตราการเข้าพักแรมในประเทศไทย ปรับตัวดีขึ้น จากการใช้สิทธิโครงการเราเที่ยวด้วยกัน เฟส 5 พร้อมการรายงานของ Klook แพลตฟอร์มด้านการท่องเที่ยวชั้นนำระดับเอเชีย ยืนยันชัดประเทศไทยติด 1 ใน 3 ปลายทางยอดนิยมของนักท่องเที่ยวต่างชาติ ภายหลังรัฐบาลผ่อนคลายมาตรการโควิด-19 ทั้งนี้ นายกรัฐมนตรีเชื่อมั่นการทำงานของหน่วยงานที่เกี่ยวข้อง ประกอบกับ นโยบาย 5F Soft Power ของไทย จะกระตุ้น ดึงดูดการท่องเที่ยว และฟื้นฟูเศรษฐกิจโดยรวมของประเทศ
โฆษกประจำสำนักนายกรัฐมนตรี กล่าวว่า ดัชนีความเชื่อมั่นผู้ประกอบการที่พักแรม (Hotel Business Operator Sentiment Index) เดือนมีนาคม 2566 ซึ่งทำการสำรวจโดยสมาคมโรงแรมไทยและธนาคารแห่งประเทศไทย (ธปท.) ระหว่างวันที่ 9 - 26 มีนาคม 2566 ระบุว่า อัตราการเข้าพักเฉลี่ยของเดือนมีนาคมอยู่ที่ร้อยละ 66 โดยอัตราการเข้าพักของโรงแรมที่รับนักท่องเที่ยวไทยเป็นหลักปรับดีขึ้นเกือบทุกภูมิภาคจากการใช้สิทธิโครงการเราเที่ยวด้วยกัน เฟส 5 ที่เริ่มให้ใช้สิทธิจองห้องพักวันแรกตั้งแต่ 7 มีนาคมที่ผ่านมา ทั้งนี้ ในภาพรวมช่วง 3 เดือนแรกของปี 2566 สถานการณ์การท่องเที่ยวยังคงปรับตัวดีขึ้นอย่างต่อเนื่อง
นอกจากนี้ การท่องเที่ยวแห่งประเทศไทย (ททท.) ได้บูรณาการความร่วมมือกับ Klook แพลตฟอร์มท่องเที่ยว ภายใต้แคมเปญ ‘Let Your Journey be Thai’ ซึ่งมีจุดประสงค์ให้นักท่องเที่ยวได้สัมผัสกับการท่องเที่ยวอย่างมีคุณค่า และได้รับประสบการณ์อันน่าประทับใจเมื่อมาเยือนเมืองไทย ผ่านเอกลักษณ์ของไทยในด้านการบริการและความเป็นมิตร (Thai Hospitality) พร้อมทั้งผลักดัน 5F Soft Power ที่เป็นจุดแข็งของไทย ในการดึงดูดนักท่องเที่ยวต่างชาติ โดยจากรายงานของ Klook ระบุว่า ภายหลังมีการผ่อนคลายมาตรการโควิด-19 ประเทศไทยถือเป็น 1 ใน 3 จุดหมายปลายทางยอดนิยมของนักท่องเที่ยว นอกเหนือไปจากญี่ปุ่น และไต้หวัน พร้อมทั้งคาดการณ์ว่า ในปี 2566 จะมีนักท่องเที่ยวที่มาเที่ยวไทยผ่านการจองบริการของ Klook มากกว่า 1 ล้านทริปขึ้นไป ซึ่งมีกลุ่มนักท่องเที่ยวหลักได้แก่ จีน ญี่ปุ่น ฮ่องกง ไต้หวัน เกาหลีใต้ และสิงคโปร์
“นายกรัฐมนตรีขอบคุณทุกหน่วยงานที่บูรณาการการทำงานร่วมกันอย่างแข็งขัน ตามแนวนโยบายและมาตรการที่เกี่ยวข้องของรัฐบาล ทั้งเพื่อกระตุ้นการท่องเที่ยวภายในประเทศ และดึงดูดนักท่องเที่ยวชาวต่างชาติให้มาท่องเที่ยวยังประเทศไทยมากขึ้น จนเห็นผลสำเร็จทำให้สถานการณ์การท่องเที่ยวของประเทศในภาพรวมปรับตัวดีขึ้นอย่างต่อเนื่อง โดยรัฐบาลเชื่อมั่นว่า การฟื้นตัวของภาคการท่องเที่ยวจะส่งผลประโยชน์ต่อวิถีชีวิตประชาชนทุกคน ผ่านการสร้างงาน สร้างรายได้ กระจายรายได้สู่ท้องถิ่น ตลอดจนจะเป็นอีกปัจจัยสำคัญสนับสนุนการฟื้นตัวของเศรษฐกิจของประเทศ” นายอนุชาฯ กล่าว

ที่มา : https://www.thaigov.go.th/news/contents/details/67314