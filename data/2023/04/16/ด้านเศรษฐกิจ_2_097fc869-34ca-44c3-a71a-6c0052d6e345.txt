รัฐบาลไทย-ข่าวทำเนียบรัฐบาล-กรมเจ้าท่า ออกประกาศงดใช้เรือ และท่าเรือทันที กรณีเหตุเรือราชา 10 จมตะแคงขวา บริเวณหน้าท่าเทียบเรือ จ.สุราษฎร์ธานี


วันอาทิตย์ที่ 16 เมษายน 2566
กรมเจ้าท่า ออกประกาศงดใช้เรือ และท่าเรือทันที กรณีเหตุเรือราชา 10 จมตะแคงขวา บริเวณหน้าท่าเทียบเรือ จ.สุราษฎร์ธานี
...
กรมเจ้าท่า ออกประกาศงดใช้เรือ และท่าเรือทันทีเหตุเรือราชา 10 จมตะแคงขวา บริเวณหน้าท่าเทียบเรือ จ.สุราษฎร์ธานี
วันที่ 16 เมษายน 2566 เวลา 11.00 น. สำนักงานเจ้าท่าภูมิภาคสาขาสุราษฎร์ธานี กระทรวงคมนาคม พบเหตุเรือราชา 10 จมหน้าท่าเรือราชาเฟอร์รี่ จำกัด (มหาชน) ในรูปแบบตะแคงข้างด้านกราบขวาของเรือ จากการตรวจสอบ เรือที่ประสบเหตุ ชื่อ ราชา 10 หมายเลขทะเบียนเรือ 590002932 ประเภทเรือเดินทะเลเฉพาะเขต ประเภทการใช้ บรรทุกคนโดยสารและยานพาหนะ ขนาด 2005 ตันกรอส มีบริษัทราชาเฟอร์รี่ จำกัด (มหาชน) เป็นเจ้าของเรือ สาเหตุเบื้องต้นคาดว่าเรืออาจจะชนกับของแข็งใต้น้ำ บริเวณหน้าท่าเรือ ที่มีระดับน้ำหน้าท่าเรือ ลึกประมาณ 5 - 6 เมตร ตอนนี้เรือสามารถตั้งพื้นได้แล้ว ไม่พบคราบน้ำมันรั่วไหล ไม่มีผู้ได้รับบาดเจ็บ หรือเสียชีวิตแต่อย่างใด
ทั้งนี้ สำนักงานเจ้าท่าภูมิภาค สาขาสุราษฎร์ธานี ได้มีการลงพื้นที่ตรวจสอบ พร้อมออกคำสั่งห้ามใช้เรือลำดังกล่าวและท่าเทียบเรือทันที จนกว่าบริษัทราชาเฟอร์รี่ จำกัด (มหาชน) จะทำการเก็บกู้เรือที่จมตะแคงข้าง ให้กลับสู่สภาวะปกติ พร้อมตรวจสอบหาสาเหตุการจมของเรือ และตรวจความพร้อมของท่าเรือให้ปลอดภัยก่อนใช้งานตามปกติ

ที่มา : https://www.thaigov.go.th/news/contents/details/67324