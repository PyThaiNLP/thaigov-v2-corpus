รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯ ส่งเสริมสินค้านวัตกรรม เพื่อสร้างมูลค่าเพิ่มให้กับสินค้าไทย ผ่านแนวคิด BCG


วันอาทิตย์ที่ 9 เมษายน 2566
09/04/2566
พิมพ์
โฆษกรัฐบาลเผย นายกฯ ส่งเสริมสินค้านวัตกรรม เพื่อสร้างมูลค่าเพิ่มให้กับสินค้าไทย ผ่านแนวคิด BCG
โฆษกรัฐบาลเผย นายกฯ ส่งเสริมสินค้านวัตกรรม เพื่อสร้างมูลค่าเพิ่มให้กับสินค้าไทย ผ่านแนวคิด BCG
วันนี้ (9 เมษายน 2566) นายอนุชา บูรพชัยศรี รองเลขาธิการนายกรัฐมนตรีฝ่ายการเมืองปฏิบัติหน้าที่โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม สนับสนุนแผนงานของกรมการค้าระหว่างประเทศ กระทรวงพาณิชย์ ที่ได้จัดทำแผนโครงการและกิจกรรมส่งเสริมสินค้านวัตกรรม เพื่อสร้างมูลค่าเพิ่มให้กับสินค้าไทยในปี 2566 พร้อมเน้นย้ำการต่อยอดสินค้าไทยในเวทีต่างประเทศ พัฒนาศักยภาพเเละยกระดับผู้ประกอบการไทยผ่านเเนวคิด BCG
โฆษกประจำสำนักนายกรัฐมนตรี กล่าวว่า รัฐบาลโดยกรมการค้าระหว่างประเทศ กระทรวงพาณิชย์ ได้กำหนดแผนงานและความคืบหน้าการจัดทำโครงการและกิจกรรมต่าง ๆ เพื่อสร้างมูลค่าเพิ่มให้กับสินค้าไทยในปี 2566 เช่น
- โครงการ DEWA & DEWI ซึ่งเป็นโครงการพัฒนาสินค้าออกแบบจากเศษวัสดุเหลือใช้ทางการเกษตรและอุตสาหกรรมเพื่อการแปรรูปเป็นผลิตภัณฑ์เชิงสร้างสรรค์สู่ตลาดสากล (DEsign from Waste of Agriculture and Industry: DEWA & DEWI)
- กิจกรรม BCG to Carbon Neutrality เพื่อพัฒนาศักยภาพและยกระดับผู้ประกอบการไทย โดยผลักดันผู้ประกอบการจาก BCG Heroes ให้สามารถได้รับฉลากคาร์บอนฟุตพริ้นท์ของผลิตภัณฑ์ เป็นผู้ประกอบการที่ดำเนินธุรกิจคาร์บอนต่ำ “BCG Low Carbon Pioneers” ซึ่งมีการบูรณาการร่วมกับองค์การบริหารจัดการก๊าซเรือนกระจก (อบก.) เพื่อให้คำแนะนำและสนับสนุนการยื่นขอคาร์บอนฟุตพริ้นท์
- โครงการ Smart Value Creation กิจกรรมส่งเสริมและต่อยอดนวัตกรรมสู่การค้าระหว่างประเทศ ดำเนินงานภายใต้แนวคิด “นำวัสดุชีวภาพจากธรรมชาติ เสริมศักยภาพด้วยนวัตกรรม BCG (Bio Materials Innovation for BCG)”
- การสร้างความรับรู้ทางด้าน BCG ทั้งรูปแบบออนไลน์และสิ่งพิมพ์
- การจัดทำโครงการคัดเลือกผู้ประกอบการ BCG Heroes รุ่น 2
- การขยายโอกาสทางการค้า BCG & Sustainability พาผู้ประกอบการเข้าร่วมกิจกรรมแสดงสินค้าในต่างประเทศ และเข้าร่วมงานแสดงสินค้า Naturally Good Expo 2023 โดยจัดในรูปแบบ Thailand Pavilion ภายใต้แนวคิด BCG Sustainability นำเสนอจุดเด่นของสินค้าไทยในกลุ่มสินค้าเพื่อสุขภาพที่มีวัตถุดิบจากธรรมชาติ ออร์แกนิก และ Sustainable Living ที่มีการดำเนินธุรกิจตามแนวคิด BCG Economy และมีพื้นที่สำหรับเจรจาการค้าให้กับผู้ประกอบการ
“รัฐบาลให้ความสำคัญกับโมเดลเศรษฐกิจ BCG ซึ่งถือเป็นวาระเเห่งชาติ จึงเชื่อมั่นว่าสินค้าไทยที่ผลิตจากเเนวคิด BCG จะเป็นอีกทางเลือกในการขยายลู่ทางการค้าเพื่อตอบโจทย์ผู้บริโภคยุคใหม่ ที่คำนึงถึงการใช้ทรัพยากรอย่างคุ้มค่าเเละสร้างความยั่งยืนให้กับโลก และทำให้ผู้ประกอบการได้รับการพัฒนาศักยภาพ และเพิ่มขีดความสามารถในด้านการสร้างแบรนด์อย่างเป็นรูปธรรม ซึ่งการใช้เเนวคิด BCG จะเป็นอีกปัจจัยที่ช่วยสร้างอัตลักษณ์ จุดแข็งของสินค้าไทยให้มีบทบาทในเวทีธุรกิจระดับสากลต่อไป" นายอนุชาฯ กล่าว

ที่มา : https://www.thaigov.go.th/news/contents/details/67141