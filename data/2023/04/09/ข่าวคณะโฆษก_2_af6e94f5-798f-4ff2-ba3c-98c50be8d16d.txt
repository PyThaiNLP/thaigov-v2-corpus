รัฐบาลไทย-ข่าวทำเนียบรัฐบาล-รองโฆษกรัฐบาล เผยรัฐบาลคุมเข้ม ตรวจสอบสถานการณ์ราคาสินค้าและบริการช่วงเทศกาลสงกรานต์อย่างใกล้ชิด 


วันอาทิตย์ที่ 9 เมษายน 2566
09/04/2566
พิมพ์
รองโฆษกรัฐบาล เผยรัฐบาลคุมเข้ม ตรวจสอบสถานการณ์ราคาสินค้าและบริการช่วงเทศกาลสงกรานต์อย่างใกล้ชิด
รองโฆษกรัฐบาล เผยรัฐบาลคุมเข้ม ตรวจสอบสถานการณ์ราคาสินค้าและบริการช่วงเทศกาลสงกรานต์อย่างใกล้ชิด ป้องกันพ่อค้าแม่ค้าฉวยโอกาสเอาเปรียบประชาชน
วันนี้  4 เมษายน 2566 นางสาวรัชดา ธนาดิเรก รองโฆษกประจำสำนักนายกรัฐมนตรี เปิดเผยว่า  รัฐบาล โดยกรมการค้าภายใน กระทรวงพาณิชย์ กำชับสำนักงานพาณิชย์จังหวัดทั่วประเทศออกตรวจสอบและติดตามสถานการณ์ราคาสินค้าในช่วงเทศกาลสงกรานต์อย่างใกล้ชิด ในช่วงที่คนเดินทางออกต่างจังหวัด เพื่อกลับภูมิลำเนาและเดินทางท่องเที่ยว เน้นย้ำให้ตรวจสอบต่อเนื่องจนถึงวันที่ประชาชนเดินทางกลับเข้ากรุงเทพฯ เพื่อป้องกันไม่ให้พ่อค้าแม่ค้าฉวยโอกาสเอารัดเอาเปรียบประชาชน
นางสาวรัชดา กล่าวว่า พื้นที่ ๆ ต้องตรวจสอบ ได้แก่ สถานีขนส่ง ทั้งหมอชิต สายใต้ใหม่ เอกมัย สถานีขนส่งของเอกชน สถานีรถไฟ สถานีรถไฟที่เป็นเมืองท่องเที่ยว สนามบิน ทั้งสนามบินสุวรรณภูมิ และดอนเมือง และสนามบินในส่วนภูมิภาค รวมไปถึงสถานที่ท่องเที่ยวสำคัญ ๆ ทั่วประเทศ  นอกจากนี้ จะมีการตรวจสอบการจำหน่ายน้ำมันของสถานีบริการน้ำมันเชื้อเพลิง (ปั๊มน้ำมัน) โดยจะตรวจสอบความถูกต้องของหัวจ่าย  เพื่อเป็นการดูแลประชาชนที่เดินทางด้วยรถยนต์ ซึ่งจะเน้นในจังหวัดที่เป็นทางผ่านออกไปยังจังหวัดต่าง ๆ และจังหวัดที่เป็นแหล่งท่องเที่ยว  ทั้งนี้ ขอให้ผู้ประกอบการตามสถานที่ต่างๆ จะต้องปิดป้ายแสดงราคาสินค้าและค่าบริการให้ชัดเจน เพื่อให้ประชาชนตรวจสอบได้ โดยติดไว้ในที่เห็นได้ชัดเจน ต้องแสดงราคาต่อหน่วย มีตัวเลขอารบิกเห็นได้ชัด อ่านง่าย และหากมีการเรียกเก็บค่าใช้จ่ายอื่น ๆ นอกเหนือจากราคาหรือค่าบริการ ก็ต้องแสดงให้ชัดเจนด้วย
"หากประชาชน พบเห็นการกระทำผิด จำหน่ายสินค้าราคาสูงเกินสมควร หรือจำหน่ายในราคาไม่ตรงกับที่แจ้งไว้ สามารถร้องเรียนได้ที่สายด่วนกรมการค้าภายใน 1569 ตลอด 24 ชั่วโมง หรือร้องเรียนได้ที่สำนักงานพาณิชย์จังหวัดทั่วประเทศ ซึ่งจะจัดส่งเจ้าหน้าที่ออกไปตรวจสอบและหากพบการกระทำความผิดจะดำเนินการตามกฎหมายอย่างเคร่งครัด กรณีไม่ปิดป้ายแสดงราคามีโทษปรับไม่เกิน 10,000 บาท กรณีจำหน่ายสินค้าราคาสูงเกินสมควร กักตุนสินค้าและปฏิเสธ การจำหน่ายต้องโทษจำคุก 7 ปี ปรับไม่เกิน 140,000 บาท หรือทั้งจำทั้งปรับ" นางสาวรัชดา กล่าว

ที่มา : https://www.thaigov.go.th/news/contents/details/67138