รัฐบาลไทย-ข่าวทำเนียบรัฐบาล-นราพัฒน์ ขึ้นเหนือประชุมติดตามปัญหาฝุ่นควัน ปัญหามลพิษทางอากาศ พร้อมพบปะกลุ่มอาสาสมัครเกษตรหมู่บ้าน(อกม.) ณ จังหวัดเชียงราย


วันอาทิตย์ที่ 9 เมษายน 2566
นราพัฒน์ ขึ้นเหนือประชุมติดตามปัญหาฝุ่นควัน ปัญหามลพิษทางอากาศ พร้อมพบปะกลุ่มอาสาสมัครเกษตรหมู่บ้าน(อกม.) ณ จังหวัดเชียงราย
นราพัฒน์ ขึ้นเหนือประชุมติดตามปัญหาฝุ่นควัน ปัญหามลพิษทางอากาศ พร้อมพบปะกลุ่มอาสาสมัครเกษตรหมู่บ้าน(อกม.) ณ จังหวัดเชียงราย
เมื่อวันที่ 7 เมษายน 2566 นราพัฒน์ แก้วทอง ผู้ช่วยรัฐมนตรีประจำกระทรวงเกษตรและสหกรณ์ พร้อมคณะที่ปรึกษารัฐมนตรี นายณัฐชา ลิขิตกิจวรกุล และนายฉัตรณพัฒน์ เทียนมงคล คณะทำงานฯ ลงพื้นที่จังหวัดเชียงราย เพื่อติดตามการแก้ไขปัญหาการเผาในภาคการเกษตร ที่ส่งผลต่อมลพิษทางอากาศอย่างมีในนัยยะ
ทั้งนี้ มีตัวแทนหน่วยงานกระทรวงเกษตรฯ และผู้แทนจากหน่วยงานที่เกี่ยวข้องของจังหวัดเชียงรายร่วมกันประชุมแลกเปลี่ยนข้อมูล โดยในภาพรวมชี้ให้เห็นว่า จุดเผาในภาคการเกษตนของจังหวัดเชียงรายมีจำนวนลดลงกว่าปีก่อนๆ แต่ปัญหาในปัจจุบันเกิดจากไฟป่า และบางพื้นที่การเกษตรที่อยู่ในพื้นที่ป่าสงวนตามแนวเขาที่มีพื้นที่ลาดชัน ส่งผลให้ยากต่อการควบคุม
ผช.รมต.กษ นราพัฒน์ เปิดเผยว่า ได้เร่งให้หน่วยงานในพื้นที่วางแนวทางแก้ไขร่วมกันหลายภาคส่วน และดำเนินการตามแผนการแก้ไขปัญหาฝุ่น PM 2.5 ซึ่งเป็นวาระแห่งชาติของรัฐบาล อย่างไรก็ดี   นายนราพัฒน์ฯ ได้เสนอการกำหนดแผนดำเนินการใน 2 ระดับ ได้แก่
1) การแก้ปัญหาภายในประเทศ: ให้ทุกภาคส่วนบังคับใช้กฎหมายอย่างจริงจัง และเข้มงวด สร้างแรงจูงใจการช่วยเหลือสนับสนุนเรื่องต้นทุนของเกษตร โดยใช้วิธีการอื่นแทนการเผา โดยเฉพาะข้าวโพด ทั้งนี้ อาจใช้โมเดลการจัดการเดียวกันกับอ้อยที่บวกราคาเพิ่มให้เกษตรกรหากใช้วิธีการจัดการตอซังแทนการเผา ประกอบกับการสร้างโมเดลร่วมกับภาคเอกชน การสร้างจุดรับเศษเหลือใช้ทางการเกษตรเพื่อนำมาทำเป็นอาหารสัตว์ หรือเป็นพืชพลังงานชีวมวล ซึ่งปัจจุบันกระทรวงเกษตรและสหกรณ์มีการบริหารจัดการเศษวัสดุการเกษตรในพื้นที่ราบ ทั้งนี้ ในจุดที่มีการเผา เจ้าของพื้นที่ต้องให้ความร่วมมือและอนุญาตในหน่วยงานภาคส่วนอื่นเข้าไปแก้ไขปัญหาร่วมด้วย เช่น พื้นที่สูง พื้นที่ป่า เป็นต้น
2) การแก้ปัญหาระหว่างประเทศ: ภาครัฐในพื้นที่จำเป็นต้องมีการเจรจากับประเทศเพื่อนบ้านในเบื้องต้น เพื่อร่วมกันหามาตรการป้องกันไม่ให้เกิดการเผาในภาคการเกษตร โดยข้อหารือในระดับพื้นที่ดังกล่าว จะถูกผลักดันเข้าสู่การเจรจาในระดับการประชุมสุดยอดผู้นำอาเซียนครั้งต่อไป กรณี ประเทศใดไม่มีมาตรการป้องกัน หรือกำหนดแนวทางแก้ไขปัญหาเรื่องการเผาในภาคการเกษตรที่ชัดเจน อาจมีมาตรการจำเป็นที่อาจลดการนำเข้าได้จากประเทศนั้นๆได้ ทั้งนี้ นายนราพัฒน์ฯ ยังได้เสนอประเด็นปัญหาก๊าซเรือนกระจกที่นานาชาติให้ความสำคัญ เข้ามาเป็นกลไกการบังคับในการปฏิบัติอีกด้วย โดยที่ผ่านมา ผช.รมต.กษ. ได้ขับเคลื่อนผ่านเวทีคณะกรรมการผู้ช่วยรัฐมนตรี และยินดีที่จะรับเป็นผู้ประสานแก้ปัญหานี้ในระยะยาว
นอกจากนี้ นายนราพัฒน์ฯ ได้พบปะกลุ่มอาสาสมัครเกษตรหมู่บ้าน (อกม.) เพื่อแลกเปลี่ยนความคิดเห็นและให้แนวทางการพัฒนาการเกษตรในหมู่บ้าน พร้อมให้กำลังใจ อกม. ทุกคน ซึ่งเป็นกำลังหลักในการประสานสร้างความเชื่อมโยงระหว่างกระทรวงเกษตรฯ และเกษตรกรในหมู่บ้าน ส่งผลให้การบริหารงานตรงกับความต้องการของเกษตรกรในพื้นที่มากที่สุด

ที่มา : https://www.thaigov.go.th/news/contents/details/67134