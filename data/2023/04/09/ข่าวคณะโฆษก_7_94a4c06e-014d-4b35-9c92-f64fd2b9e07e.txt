รัฐบาลไทย-ข่าวทำเนียบรัฐบาล-​“ทิพานัน” แจ้งข่าวดีกระทรวงแรงงานบริการตรวจเช็คสภาพรถฟรีได้แล้ววันนี้ ก่อนเดินทางช่วงสงกรานต์


วันอาทิตย์ที่ 9 เมษายน 2566
09/04/2566
พิมพ์
​“ทิพานัน” แจ้งข่าวดีกระทรวงแรงงานบริการตรวจเช็คสภาพรถฟรีได้แล้ววันนี้ ก่อนเดินทางช่วงสงกรานต์
​“ทิพานัน” แจ้งข่าวดีกระทรวงแรงงานบริการตรวจเช็คสภาพรถฟรีได้แล้ววันนี้ ก่อนเดินทางช่วงสงกรานต์ ย้ำผลงานเด่นชัด “พล.อ.ประยุทธ์” ดูแลความปลอดภัยประชาชนในทุกมิติ
วันนี้ 9 เมษายน  2566  น.ส.ทิพานัน ศิริชนะ รองโฆษกประจำสำนักนายกรัฐมนตรี เปิดเผยว่า พล.อ.ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม มีความห่วงใยพี่น้องประชาชนเดินทางกลับภูมิลำเนาและท่องเที่ยวพักผ่อนช่วงวันหยุดยาวเทศกาลสงกรานต์ ซึ่งทำให้มีปริมาณยานพาหนะเดินทางสัญจรเป็นจำนวนมาก อาจมีความเสี่ยงที่ทำให้เกิดอุบัติเหตุ จึงได้กำชับทุกหน่วยงานที่เกี่ยวข้องบูรณาการอำนวยความสะดวกให้กับพี่น้องประชาชนในการเดินทาง และรณรงค์ลดอุบัติเหตุ  ทั้งนี้นายสุชาติ  ชมกลิ่น รัฐมนตรีว่าการกระทรวงแรงงาน โดยกรมพัฒนาฝีมือแรงงาน กระทรวงแรงงาน ได้ให้บริการตรวจเช็คสภาพรถฟรี ก่อนเดินทางช่วงสงกรานต์
น.ส.ทิพานัน กล่าวว่า สำหรับบริการตรวจเช็คความพร้อมของรถยนต์ และรถจักรยานยนต์  เน้นตรวจเช็คทั่วไปที่อาจส่งผลต่ออุบัติเหตุเช่น สภาพยาง ระดับน้ำมันเครื่อง หม้อน้ำและรอยรั่ว ระบบไฟส่องสว่างและไฟสัญญาณต่าง ๆ ระบบเบรก และระบบการทำงานเครื่องยนต์ เป็นต้น ตรวจเช็คโดยครูฝึก ผู้เข้ารับการฝึกอบรมทักษะฝีมือสาขาช่างยนต์ และช่างซ่อมรถจักรยานยนต์ จึงแจ้งข่าวดีมายังพี่น้องประชาชนสามารถนำรถยนต์ และรถจักรยานยนต์ เข้ารับบริการได้ที่สถาบันพัฒนาฝีมือแรงงานและสำนักงานพัฒนาฝีมือแรงงานจังหวัด ที่มีที่ตั้งติดกับถนนสายหลักได้แล้วตั้งแต่วันนี้ถึง 12 เมษายน 2566 ฟรีไม่เสียค่าใช้จ่าย
รองโฆษกประจำสำนักนายกรัฐมนตรี กล่าวว่า การตรวจเช็กสภาพรถจะช่วยลดปัจจัยเสี่ยงในการเกิดอุบัติเหตุได้ในระดับหนึ่ง หากแต่ยังมีปัจจัยหลายอย่าง ทั้งสภาพร่างกายของผู้ขับขี่ ที่ต้องมีความพร้อม ง่วงไม่ขับ ดื่มไม่ขับ ขับไม่โทร รวมทั้งวินัยจราจรและความรับผิดชอบต่อสังคม
“พล.อ.ประยุทธ์มุ่งมั่นดูแลความปลอดภัยของพี่น้องประชาชนในทุกมิติ ทั้งการปลุกจิตสำนึกในวินัยจราจร ที่รับผิดชอบต่อสังคม ในแง่การออกกฎหมาย พ.ร.บ.จราจรทางบก กำหนดเรื่องการคาดเข็มขัดนิรภัย เพิ่มโทษในข้อหาที่กระทบกับความปลอดภัยของผู้ใช้รถใช้ถนน การกระทำผิดซ้ำ และการไม่หยุดให้คนข้ามทางม้าลาย รวมทั้งการพัฒนาโครงสร้างพื้นฐานด้านคมนาคมทั้งถนน ราง เรือ และอากาศ ให้ปลอดภัยและทันสมัย เป็นสิ่งที่พล.อ.ประยุทธ์ได้ทำมาแล้วและกำลังทำอยู่เพื่อให้พี่น้องประชาชนมีความปลอดภัยในการดำรงชีวิต สามารถดำเนินชีวิตได้อย่างมีคุณภาพ” น.ส.ทิพานัน กล่าว

ที่มา : https://www.thaigov.go.th/news/contents/details/67143