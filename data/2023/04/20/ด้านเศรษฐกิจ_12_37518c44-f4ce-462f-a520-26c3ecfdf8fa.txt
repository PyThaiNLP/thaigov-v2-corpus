รัฐบาลไทย-ข่าวทำเนียบรัฐบาล-รฟท. เปิดให้บริการรถ Shuttle Bus เส้นทางด่วนพิเศษศรีรัช ฟรี


วันพฤหัสบดีที่ 20 เมษายน 2566
รฟท. เปิดให้บริการรถ Shuttle Bus เส้นทางด่วนพิเศษศรีรัช ฟรี
เชื่อมต่อสถานีกลางกรุงเทพอภิวัฒน์ - สถานีกรุงเทพ (หัวลำโพง) เริ่มตั้งแต่วันนี้เป็นต้นไป
นายเอกรัช ศรีอาระยันพงษ์ ผู้อำนวยการศูนย์ประชาสัมพันธ์ การรถไฟแห่งประเทศไทย (รฟท.) กระทรวงคมนาคม เปิดเผยว่า ตั้งแต่วันที่ 20 เมษายน 2566 เป็นต้นไป รฟท. ได้เปิดให้บริการรถ Shuttle Bus เส้นทางด่วนพิเศษศรีรัช รับ - ส่งฟรี ไม่เสียค่าใช้จ่าย  เพื่ออำนวยความสะดวกในการเดินทางให้กับผู้โดยสาร จากสถานีกลางกรุงเทพอภิวัฒน์ - สถานีกรุงเทพ (หัวลำโพง) ตามนโยบายของนายนิรุฒ มณีพันธ์ ผู้ว่า รฟท. ที่มุ่งมั่นพัฒนาการให้บริการด้านต่าง ๆ แก่ผู้ใช้บริการอย่างต่อเนื่อง ให้เกิดความสะดวก รวดเร็ว และปลอดภัย
ทั้งนี้ ผู้โดยสารสามารถใช้บริการขึ้นรถ Shuttle Bus ได้ที่ป้ายรถเมล์สถานีรถไฟกรุงเทพ (หัวลำโพง) และประตู 12 สถานีกลางกรุงเทพอภิวัฒน์ เริ่มตั้งแต่เวลา 05.00 - 21.00 น. เป็นประจำทุกวัน โดยในชั่วโมงเร่งด่วน เวลา 05.00 - 09.00 น. และเวลา 16.00 - 18.00 น. รถ Shuttle Bus จะออกทุก ๆ 15 นาที
นอกจากนี้ ผู้โดยสารสามารถเดินทางเชื่อมต่อไปยังสถานีกลางกรุงเทพอภิวัฒน์ ด้วยระบบขนส่งสาธารณะอื่น ๆ ได้ อาทิ ขบวนรถไฟชานเมืองที่ให้บริการเดินรถเข้า - ออกสถานีกรุงเทพ (หัวลำโพง) จำนวน 26 ขบวนต่อวัน ให้บริการตั้งแต่เวลา 04.15 - 20.17 น. หรือรถไฟฟ้าสายสีน้ำเงิน จากสถานีกลางกรุงเทพอภิวัฒน์ - สถานีกรุงเทพ (หัวลำโพง) เริ่มให้บริการตั้งแต่เวลา 06.00 - 24.00 น. โดยสอบถามตารางเวลารถ หรือข้อมูลเพิ่มเติมได้ที่ศูนย์บริการลูกค้าสัมพันธ์ โทร. 1690 ตลอด 24 ชั่วโมง หรือเฟซบุ๊ก แฟนเพจ ทีมพีอาร์การรถไฟแห่งประเทศไทย

ที่มา : https://www.thaigov.go.th/news/contents/details/67466