รัฐบาลไทย-ข่าวทำเนียบรัฐบาล-เตือนภัย! ระวังยาเสพติดรูปแบบใหม่ บดใส่ซองเกลือแร่ – คอลลาเจน - กาแฟ ขายผ่านโซเชียล


วันพฤหัสบดีที่ 20 เมษายน 2566
เตือนภัย! ระวังยาเสพติดรูปแบบใหม่ บดใส่ซองเกลือแร่ – คอลลาเจน - กาแฟ ขายผ่านโซเชียล
.....
สำนักงานป้องกันและปราบปรามยาเสพติด (ป.ป.ส.) แจ้งเตือนประชาชนระวังยาอีรูปแบบใหม่บดบรรจุในซองผลิตภัณฑ์เครื่องดื่มเกลือแร่ ซองคอลลาเจน และซองกาแฟ ซึ่งตรวจสอบพบแอคเคาท์ในประเทศเพื่อนบ้านโพสต์ขายบนโซเชียลมีเดีย
.
ขณะนี้ ป.ป.ส. และสำนักงานตำรวจแห่งชาติได้ติดตามเรื่องนี้อย่างใกล้ชิด และย้ำเตือนประชาชนอย่าเข้าไปเกี่ยวข้อง อย่าสั่ง อย่าโพสต์ อย่าแชร์ หากตรวจพบการโพสต์ที่เข้าข่ายเป็นโฆษณายาเสพติดมีโทษหนัก จำคุก 2 ปี หรือปรับไม่เกิน 200,000 บาท หรือทั้งจำทั้งปรับ ส่วนการขายที่แม้จะทำในประเทศเพื่อนบ้านแต่หากคนไทยเข้าไปเกี่ยวข้องก็ต้องรับโทษตามกฎหมายยาเสพติดของไทยมีโทษหนักทั้งจำทั้งปรับและยึดทรัพย์สิน
.
สำหรับความร้ายแรงของยาอี สามารถทำลายระบบประสาท การหลั่งสารต่าง ๆ ตามธรรมชาติของร่างกายผิดปกติ ผู้ใช้ติดต่อกันจะเกิดอารมณ์เศร้าหมองหดหู่ ซึมเศร้า อาจเป็นโรคจิตประเภทซึมเศร้าและมีแนวโน้มการฆ่าตัวตายสูงกว่าคนปกติ
.
การลักลอบนำยาอีบรรจุลงในผลิตภัณฑ์ต่าง ๆ อาจทำให้ตรวจสอบได้ยากขึ้น จึงขอให้ผู้ปกครองหมั่นติดตามข่าวสาร พร้อมสังเกตพฤติกรรมของบุตรหลาน หากพบมีพฤติกรรมเสี่ยง ควรพูดคุยด้วยเหตุผลไม่ใช้ความรุนแรง บอกถึงผลเสียและอันตรายที่จะตามมา และรีบพาไปพบแพทย์เพื่อเข้าสู่การบำบัดรักษา โดยสามารถขอรับคำปรึกษาเรื่องยาและสารเสพติดได้ที่ สายด่วนยาเสพติด 1165
#ไทยคู่ฟ้า #สื่อสารรัฐบาลไทย
-------------------

ที่มา : https://www.thaigov.go.th/news/contents/details/67446