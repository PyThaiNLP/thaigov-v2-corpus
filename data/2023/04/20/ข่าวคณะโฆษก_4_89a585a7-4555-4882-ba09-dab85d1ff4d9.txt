รัฐบาลไทย-ข่าวทำเนียบรัฐบาล-​รองโฆษกฯ นางสาวรัชดาฯ เผยรัฐบาลติดตามสถานการณ์ในซูดานอย่างใกล้ชิด เตรียมแผนรับมือสถานการณ์ และพร้อมให้ความช่วยเหลือคนไทยอย่างเต็มที่ เตือนคนไทยที่พำนักในซูดานระมัดระวังตัวอย่างสูง


วันพฤหัสบดีที่ 20 เมษายน 2566
​รองโฆษกฯ นางสาวรัชดาฯ เผยรัฐบาลติดตามสถานการณ์ในซูดานอย่างใกล้ชิด เตรียมแผนรับมือสถานการณ์ และพร้อมให้ความช่วยเหลือคนไทยอย่างเต็มที่ เตือนคนไทยที่พำนักในซูดานระมัดระวังตัวอย่างสูง
หลีกเลี่ยงพื้นที่ปะทะ แนะนำให้กักตุนอาหารให้เพียงพอ
วันนี้ (20 เมษายน 2566) นางสาวรัชดา ธนาดิเรก รองโฆษกประจำสำนักนายกรัฐมนตรี เปิดเผยว่า จากสถานการณ์ความไม่สงบในสาธารณรัฐซูดาน นับตั้งแต่เช้าวันที่ 15 เมษายน 2566 เป็นต้นมานั้น รัฐบาลโดยหน่วยงานที่เกี่ยวข้องได้ติดตามสถานการณ์อย่างใกล้ชิด และเร่งประสานให้ความช่วยเหลือเบื้องต้นในส่วนของปัจจัยยังชีพ ขอให้ คนไทย และนักเรียน/นักศึกษาไทยที่พำนักอยู่ในซูดานให้เพิ่มความระมัดระวังตัวอย่างสูง หลีกเลี่ยงพื้นที่ที่มีการปะทะกัน รวมทั้งแนะนำให้กักตุนอาหารและเครื่องดื่มให้เพียงพอ หากสถานการณ์มีความยืดเยื้อ พร้อมทั้งขอให้ติดตามสถานการณ์ข้อมูลข่าวสารอย่างใกล้ชิด รวมถึงปฏิบัติตามคำแนะนำ และกฎหมายของทางการซูดาน
นางสาวรัชดา ฯ กล่าวว่า กระทรวงการต่างประเทศได้ตรวจสอบข้อมูลล่าสุด ยังไม่มีคนไทยได้รับผลกระทบ ปัจจุบันมีคนไทยพำนักอยู่ในซูดานประมาณ 300 คน เป็นนักเรียนไทยมุสลิมประมาณ 200 คน ส่วนใหญ่ศึกษาอยู่ที่ International University of Africa ในกรุงคาร์ทูม และส่วนที่เหลือเป็นคนไทยที่ทำงานหรือสมรสกับชาวซูดาน สำหรับการช่วยเหลือเบื้องต้นกรมการกงสุล กระทรวงการต่างประเทศ ได้อนุมัติงบประมาณเพื่อจัดหาปัจจัยยังชีพแล้ว และอยู่ระหว่างดำเนินการจัดหาเพื่อนำไปแจกจ่ายให้กับคนไทยที่ได้รับผลกระทบจากเหตุการณ์ในครั้งนี้ โดยในบ่ายวันนี้ (20 เมษายน 2566) หน่วยงานที่เกี่ยวข้องจะมีการประชุมเพื่อเตรียมแผนการอพยพ และพิจารณารูปแบบการให้ความช่วยเหลือที่เหมาะสมร่วมกันต่อไป
อย่างไรก็ดี ขณะนี้สถานการณ์ยังไม่เอื้ออำนวยต่อการอพยพ เนื่องจากท่าอากาศยานยังไม่สามารถใช้การได้ และยังมีความเสี่ยงสูงในการเดินทางภายในประเทศ และหากมีพัฒนาการในเรื่องนี้ สถานเอกอัครราชทูตฯ จะแจ้งให้ทราบในโอกาสแรกต่อไป โดยคนไทยในซูดานสามารถเข้าไปลงทะเบียนข้อมูลคนไทยในซูดาน เพื่อเตรียมอพยพและให้ความช่วยเหลือในกรณีฉุกเฉินได้ที่ https://docs.google.com/forms/d/e/1FAIpQLSdeAm4HJky1QYVDFppUwJrpa8SIBorXyGVu08-JKDnf7_JgiQ/viewform
“รัฐบาลห่วงใยคนไทย และได้ติดตามสถานการณ์อย่างใกล้ชิด โดยหากประสงค์รับความช่วยเหลือก็พร้อมดำเนินการทันที โดยสามารถติดต่อสถานเอกอัครราชทูต ณ กรุงไคโร ได้ตลอด 24 ชั่วโมงที่หมายเลขฉุกเฉิน +201 0194-01243 หรืออีเมล์ consular.cai@mfa.go.th หรือหมายเลขฉุกเฉิน สำหรับการติดตามให้ความช่วยเหลือคนไทยจากเหตุการณ์ความไม่สงบในสาธารณรัฐซูดาน โทร. 096-352-0513, 096-165-7120, 096-352-9015” นางสาวรัชดา กล่าว

ที่มา : https://www.thaigov.go.th/news/contents/details/67450