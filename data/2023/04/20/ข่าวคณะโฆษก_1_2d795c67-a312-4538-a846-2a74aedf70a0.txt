รัฐบาลไทย-ข่าวทำเนียบรัฐบาล-รองโฆษกรัฐบาล เผยผู้พิการที่ได้รับบัตรสวัสดิการแห่งรัฐ เช็กเลย กรมบัญชีกลางโอนเงินเบี้ยคนพิการเข้าบัญชีที่ผูกพร้อมเพย์แล้ว วันนี้ 20 เมษายน 2566


วันพฤหัสบดีที่ 20 เมษายน 2566
20/04/2566
พิมพ์
รองโฆษกรัฐบาล เผยผู้พิการที่ได้รับบัตรสวัสดิการแห่งรัฐ เช็กเลย กรมบัญชีกลางโอนเงินเบี้ยคนพิการเข้าบัญชีที่ผูกพร้อมเพย์แล้ว วันนี้ 20 เมษายน 2566
รองโฆษกรัฐบาล เผยผู้พิการที่ได้รับบัตรสวัสดิการแห่งรัฐ เช็กเลย กรมบัญชีกลางโอนเงินเบี้ยคนพิการเข้าบัญชีที่ผูกพร้อมเพย์แล้ว วันนี้ 20 เมษายน 2566
วันนี้ (20 เม.ย. 66) นางสาวไตรศุลี ไตรสรณกลุ รองโฆษกประจำสำนักนายกรัฐมนตรี เปิดเผยถึงความคืบหน้าการเบิกจ่ายเบี้ยคนพิการ 200 บาทต่อเดือน สำหรับผู้ถือบัตรสวัสดิการแห่งรัฐ ที่มีบัตรประจำตัวคนพิการและได้รับเงินเบี้ยความพิการ โดยวันนี้ (20 เมษายน 2566) กรมบัญชีกลางจะโอนเงินเข้าบัญชีผู้พิการที่ผูกพร้อมเพย์ ทั้งนี้ จะมีการโอนเงินเข้าบัญชีธนาคารทุกวันที่ 20 ของเดือน จากเดิมโอนเข้าทุกวันที่ 22 ของเดือน
นางสาวไตรศุลี กล่าวถึง ความคืบหน้าการยืนยันตัวตนของผู้ที่ผ่านเกณฑ์การพิจารณาคุณสมบัติ (ผู้ผ่านเกณฑ์) ตามโครงการลงทะเบียนเพื่อสวัสดิการแห่งรัฐ ปี 2565 (โครงการฯ) ที่ดำเนินการยืนยันตัวตนแล้ว โดยข้อมูล ณ วันที่ 18 เมษายน 2566 เวลา 13.00 น. มีผู้ผ่านเกณฑ์ที่ยืนยันตัวตนสำเร็จ จำนวนทั้งสิ้น 13,145,989 ราย (หรือคิดเป็นร้อยละ 90.06 ของจำนวนผู้ผ่านเกณฑ์ทั้งหมด) โดยผู้ผ่านเกณฑ์ที่ไม่ได้ดำเนินการยืนยันตัวตนจำนวนทั้งสิ้น 1,419,557 ราย ยังคงสามารถยืนยันตัวตนได้ที่ธนาคารกรุงไทย จำกัด (มหาชน) (ธนาคารกรุงไทยฯ) ธนาคารออมสิน และธนาคารเพื่อการเกษตรและสหกรณ์การเกษตร (ธ.ก.ส.) ได้ตามวันเวลาที่หน่วยงานกำหนด หากยืนยันตัวตนสำเร็จภายในวันที่ 26 เมษายน 2566 จะสามารถเริ่มใช้สิทธิได้ตั้งแต่วันที่ 1 พฤษภาคม 2566 เป็นต้นไป จึงขอให้ผู้ผ่านเกณฑ์ที่ยังไม่ได้ดำเนินการยืนยันตัวตนรีบดำเนินการยืนยันตัวตนให้แล้วเสร็จ เพื่อรักษาสิทธิสวัสดิการตามโครงการฯ
สำหรับวิธีตรวจสอบสิทธิสวัสดิการรัฐ สามารถตรวจสอบด้วยบัตรประชาชน ดังนี้  1. เข้าไปที่เว็บไซต์ govwelfare.cgd.go.th 2.กรอกหมายเลขบัตรประจำตัวประชาชน แล้วกดปุ่ม “ตรวจสอบ” 3.หน้าจอแสดงผลการตรวจสอบ 4.หากเป็นผู้ได้รับสิทธิ จะปรากฏสวัสดิการที่ได้รับ เช่น จากบัตรสวัสดิการแห่งรัฐได้รับค่าใช้จ่ายอะไร หรือได้สิทธิเบี้ยยังชีพผู้สูงอายุ เบี้ยยังชีพผู้พิการ เป็นต้น 5.หากไม่ได้รับสิทธิใด ๆ จะปรากฏข้อความ “ไม่พบสิทธิ”
ทั้งนี้ ผู้ถือบัตรสวัสดิการแห่งรัฐ สามารถเช็กสิทธิสวัสดิการสังคมได้หลายประเภท ดังนี้  เบี้ยยังชีพผู้สูงอายุ เบี้ยความพิการ เงินอุดหนุนเพื่อการเลี้ยงดูเด็กแรกเกิด เงินช่วยเหลือเยียวยาผู้ได้รับผลกระทบจากสถานการณ์ความไม่สงบในพื้นที่จังหวัดชายแดนภาคใต้ เงินค่าป่วยการ อสม. / อสส. กองทุนคุ้มครองเด็ก การจัดสรรเงินอุดหนุนให้แก่นักเรียน เงินอุดหนุนช่วยเหลือค่าเลี้ยงดูในครอบครัวอุปถัมภ์ เงินสงเคราะห์เด็กในครอบครัวช่วยเหลือเด็กขาดแคลนและเด็กฝากเลี้ยงตามบ้าน การให้บริการกู้ยืมเงินทุนประกอบอาชีพจากกองทุนผู้สูงอายุ เงินอุดหนุนค่าใช้จ่ายเพื่อช่วยเหลือชาวเขาด้านสังคมสงเคราะห์ เงินอุดหนุนเงินสงเคราะห์ผู้ได้รับความเสียหายจากเหตุการณ์ทางการเมือง เงินสงเคราะห์ครอบครัวผู้มีรายได้น้อยและผู้ไร้ที่พึ่ง สวัสดิการพื้นฐานด้านการศึกษาขั้นพื้นฐานด้านการอาชีวศึกษา เงินทุนการช่วยเหลือทายาทผู้ประสบภัย เงินช่วยเหลือทุนการศึกษาและเงินยังชีพแก่บุตรเจ้าหน้าที่ของรัฐที่เสียชีวิต ทุพพลภาพจากการปฏิบัติหน้าที่ในการรักษาความมั่นคง
“หากมีข้อสงสัยหรือคำถามใด ๆ รวมทั้งต้องการทราบว่าจะได้รับเงินช่วยเหลือด้านต่าง ๆ เข้าบัญชีวันไหน สามารถติดต่อสอบถามไปยังหน่วยงานที่ให้สวัสดิการในแต่ละแห่งเพื่อความชัดเจนอีกครั้ง เช่น กรณีต้องการทราบข้อมูลของบัตรสวัสดิการแห่งรัฐ ให้สอบถามที่ Call Center บัตรสวัสดิการแห่งรัฐ โทร. 0 2109 2345 เป็นต้น ขณะเดียวกันการตรวจสอบว่า ผู้พิการได้ลงทะเบียนเข้าระบบเสร็จสมบูรณ์แล้วหรือยัง สามารถตรวจสอบได้ด้วยการคลิกเข้าไปที่ลิงก์นี้ http://ecard.dep.go.th/person_info/ ของ กรมส่งเสริมและพัฒนาคุณภาพชีวิตคนพิการ” นางสาวไตรศุลี กล่าว

ที่มา : https://www.thaigov.go.th/news/contents/details/67440