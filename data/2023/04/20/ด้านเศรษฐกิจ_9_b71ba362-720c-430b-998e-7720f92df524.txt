รัฐบาลไทย-ข่าวทำเนียบรัฐบาล-บวท. สรุปปริมาณเที่ยวบินในช่วงเทศกาลสงกรานต์ (วันที่ 11 - 17 เมษายน 2566)  มีเที่ยวบินทั่วประเทศรวม 13,569 เที่ยวบิน หรือเฉลี่ยวันละ 1,938 เที่ยวบิน โดยเพิ่มขึ้น 59%


วันพฤหัสบดีที่ 20 เมษายน 2566
บวท. สรุปปริมาณเที่ยวบินในช่วงเทศกาลสงกรานต์ (วันที่ 11 - 17 เมษายน 2566)  มีเที่ยวบินทั่วประเทศรวม 13,569 เที่ยวบิน หรือเฉลี่ยวันละ 1,938 เที่ยวบิน โดยเพิ่มขึ้น 59%
จากช่วงเดียวกันของปีที่แล้ว ซึ่งภาพรวมการให้บริการควบคุมจราจรทางอากาศเป็นไปอย่างปลอดภัย คล่องตัว  และสามารถบริหารจัดการเที่ยวบินได้ตามเป้าหมาย
ดร.ณพศิษฏ์  จักรพิทักษ์ กรรมการผู้อำนวยการใหญ่ บริษัท วิทยุการบินแห่งประเทศไทย จำกัด (บวท.) กะทรวงคมนาคม  เปิดเผยว่า “ในช่วงเทศกาลสงกรานต์ปีนี้ มีนักท่องเที่ยวเดินทางเข้ามาประเทศไทยเป็นจำนวนมาก เป็นผลมาจากสถานการณ์ COVID-19 คลี่คลาย และแรงสนับสนุนจากการเปิดประเทศของจีน ส่งผลให้ปริมาณเที่ยวบินเพิ่มขึ้นจากปกติ  โดยวิทยุการบินฯ ได้สรุปปริมาณเที่ยวบินทั่วประเทศ ในช่วงเทศกาลสงกรานต์ (วันที่ 11-17 เมษายน 2566) มีเที่ยวบินรวม 13,569 เที่ยวบิน หรือเฉลี่ยวันละ 1,938 เที่ยวบิน เพิ่มขึ้น 59% จากช่วงเดียวกันของปีที่แล้ว แต่ยังต่ำกว่าในช่วงเดียวกันของ ปี 2562 ที่เป็นช่วงก่อนได้รับผลกระทบจากโควิด19 ประมาณ  28% โดยท่าอากาศยานที่มีปริมาณเที่ยวบินเข้า - ออกสูงสุดในช่วงสงกรานต์ที่ผ่านมา ยังคงเป็นท่าอากาศยานสุวรรณภูมิ เฉลี่ยประมาณวันละ 827 เที่ยวบิน ในขณะที่ท่าอากาศยานดอนเมืองมีเที่ยวบินเข้า-ออก เฉลี่ยวันละ  543 เที่ยวบิน สำหรับท่าอากาศยานภูมิภาคที่มีปริมาณเที่ยวบินเข้า-ออกสูงสุด ได้แก่ ท่าอากาศยานภูเก็ต เฉลี่ยวันละ 254 เที่ยวบิน รองลงมา คือ ท่าอากาศยานเชียงใหม่ เฉลี่ยวันละ 175 เที่ยวบิน และท่าอากาศยานสมุย เฉลี่ยวันละ 82 เที่ยวบิน ตามลำดับ
ทั้งนี้ บวท. ได้ปฏิบัติตามมาตรการรองรับปริมาณเที่ยวบินที่เพิ่มมากขึ้นในช่วงเทศกาลดังกล่าว ส่งผลให้ภาพรวมการให้บริการควบคุมจราจรทางอากาศเป็นไปอย่างปลอดภัยสูงสุด คล่องตัวสามารถอำนวยความสะดวกให้กับทุกเที่ยวบินที่เข้ามาในพื้นที่ประเทศไทยได้เป็นอย่างดี ซึ่งเป็นส่วนหนึ่งในการขับเคลื่อน และช่วยส่งเสริมการท่องเที่ยวทีมีแนวโน้มเพิ่มขึ้นอย่างต่อเนื่อง และเป็นการกระตุ้นเศรษฐกิจของประเทศอีกด้วย

ที่มา : https://www.thaigov.go.th/news/contents/details/67461