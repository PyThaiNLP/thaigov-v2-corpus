รัฐบาลไทย-ข่าวทำเนียบรัฐบาล-​นายชยธรรม์ พรหมศร ปลัดกระทรวงคมนาคม เป็นประธานมอบเกียรติบัตรและเข็มเชิดชูเกียรติให้กับข้าราชการพลเรือนดีเด่น


วันพฤหัสบดีที่ 20 เมษายน 2566
​นายชยธรรม์ พรหมศร ปลัดกระทรวงคมนาคม เป็นประธานมอบเกียรติบัตรและเข็มเชิดชูเกียรติให้กับข้าราชการพลเรือนดีเด่น
ในสังกัดสำนักงานปลัดกระทรวงคมนาคม ประจำปี พ.ศ. 2565 พร้อมทั้งกล่าวแสดงความยินดีและมอบโอวาทให้มุ่งมั่นปฏิบัติราชการ ประพฤติปฏิบัติตนอย่างมีวินัยและจริยธรรม เป็นแบบอย่างที่ดีสืบต่อไป
นายชยธรรม์ พรหมศร ปลัดกระทรวงคมนาคม เป็นประธานมอบเกียรติบัตรและเข็มเชิดชูเกียรติให้กับข้าราชการพลเรือนดีเด่นในสังกัดสำนักงานปลัดกระทรวงคมนาคม ประจำปี พ.ศ. 2565 ในวันพุธที่ 19 เมษายน 2566 ณ ห้องประชุมราชดำเนิน กระทรวงคมนาคม พร้อมทั้งกล่าวแสดงความยินดีและมอบโอวาทให้มุ่งมั่นปฏิบัติราชการ ประพฤติปฏิบัติตนอย่างมีวินัยและจริยธรรม เป็นแบบอย่างที่ดีสืบต่อไป
วันข้าราชการพลเรือนมีที่มาจากการที่องค์กรกลางบริหารงานบุคคลของข้าราชการประเภทต่าง ๆ รวมทั้งสมาคมที่เกี่ยวข้องกับข้าราชการพลเรือน พิจารณาเห็นว่า วันที่ 1 เมษายน 2472 เป็นวันเริ่มใช้พระราชบัญญัติระเบียบข้าราชการพลเรือน พุทธศักราช 2471 อันเป็นพระราชบัญญัติระเบียบข้าราชการ พลเรือนฉบับแรกของไทย จึงเห็นควรกำหนดให้วันที่ 1 เมษายน ของทุกปี เป็นวันข้าราชการพลเรือน เพื่อน้อมสำนึกในพระมหากรุณาธิคุณของพระบาทสมเด็จพระปกเกล้าเจ้าอยู่หัว ผู้ทรงวางรากฐานการจัดระเบียบข้าราชการพลเรือนสมัยใหม่ของไทย โดยเริ่มจัดงานวันข้าราชการพลเรือนขึ้นเป็นครั้งแรกในปีพุทธศักราช 2522 เพื่อแสดงนิทรรศการผลงานของส่วนราชการต่าง ๆ รวมทั้งยกย่องเชิดชูข้าราชการพลเรือนที่มีผลการปฏิบัติงานดีเด่น สำหรับในปีนี้ คณะกรรมการจัดงานวันข้าราชการพลเรือนได้กำหนดให้จัดงานวันข้าราชการพลเรือน ประจำปี พ.ศ. 2565 ภายใต้หัวข้อ “ข้าราชการวิถีใหม่ ใฝ่คุณธรรม บริหารเชิงรุก สร้างสุขให้ประชาชน” โดยคณะอนุกรรมการคัดเลือกข้าราชการพลเรือนดีเด่น (กระทรวงศึกษาธิการ) ได้พิจารณาคัดเลือกข้าราชการพลเรือนดีเด่น ประจำปี พ.ศ. 2565 จากส่วนราชการและจังหวัดที่ส่งผลการคัดเลือก 619 ราย และได้มอบให้หัวหน้าส่วนราชการระดับกระทรวงหรือเทียบเท่า และผู้ว่าราชการจังหวัดเป็นผู้พิจารณารูปแบบการจัดพิธีมอบเกียรติบัตรและเข็มเชิดชูเกียรติให้กับข้าราชการพลเรือนดีเด่นในสังกัดอย่างสมศักดิ์ศรี
ในการนี้ นายชยธรรม์ พรหมศร ปลัดกระทรวงคมนาคม ได้เป็นประธานมอบเกียรติบัตรและเข็มเชิดชูเกียรติให้กับข้าราชการพลเรือนดีเด่น ในสังกัดสำนักงานปลัดกระทรวงคมนาคม ประจำปี พ.ศ. 2565 จำนวน 2 ราย ได้แก่ นายวรายุ ประทีปะเสน ตำแหน่ง ผู้อำนวยการกองยุทธศาสตร์และแผนงาน และนางสาวดวงพร เปรมชื่น ตำแหน่ง นักจัดการงานทั่วไปชำนาญการ พร้อมทั้งมอบโอวาทและกล่าวแสดงความยินดี เพื่อเสริมสร้างขวัญกำลังใจในการปฏิบัติราชการ และเป็นแบบอย่างที่ดีสืบต่อไป

ที่มา : https://www.thaigov.go.th/news/contents/details/67457