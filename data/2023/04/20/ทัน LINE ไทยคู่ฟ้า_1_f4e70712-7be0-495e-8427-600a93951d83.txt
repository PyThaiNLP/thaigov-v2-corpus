รัฐบาลไทย-ข่าวทำเนียบรัฐบาล-ยืนยัน! ปีนี้ปุ๋ยเคมีไม่ขาดแคลน สต๊อกสูงถึง 1.36 ล้านตัน ส่วนราคาปุ๋ยแนวโน้มลดลง


วันพฤหัสบดีที่ 20 เมษายน 2566
ยืนยัน! ปีนี้ปุ๋ยเคมีไม่ขาดแคลน สต๊อกสูงถึง 1.36 ล้านตัน ส่วนราคาปุ๋ยแนวโน้มลดลง
.....
กระทรวงพาณิชย์ โดยกรมการค้าภายใน เผยสถานการณ์ปุ๋ยเคมีภายในประเทศ หลังจากได้ประชุมหารือกับหน่วยงานที่เกี่ยวข้องทั้งภาครัฐและเอกชน ซึ่งทุกฝ่ายยืนยันตรงกันว่า “ปุ๋ยเคมีจะไม่มีปัญหาขาดแคลน” อย่างแน่นอน
.
โดยสต๊อก ณ วันที่ 31 มี.ค. 66 อยู่ที่ 1.36 ล้านตัน เพิ่มขึ้น 50% เมื่อเทียบกับช่วงเดียวกันของปีก่อน นอกจากนี้ สถานการณ์การผลิตและการนำเข้านั้น มีการนำเข้าวัตถุดิบเข้ามาผลิตอย่างต่อเนื่อง “ไม่มีปัญหาการจัดหาวัตถุดิบ” และปริมาณการนำเข้ามีมากขึ้น เนื่องจากข้อจำกัดต่าง ๆ ที่เคยเป็นอุปสรรคได้บรรเทาลง รวมถึงการขึ้นทะเบียน การออกใบอนุญาตนำเข้า ก็ดำเนินการได้อย่างรวดเร็ว
.
ส่วนสถานการณ์ด้านราคา พบว่าขณะนี้ราคาวัตถุดิบในตลาดโลก “ปรับลดลงอย่างต่อเนื่อง” :
.
• ปุ๋ยยูเรีย 46-0-0 ราคาลดลงแล้ว ประมาณ 44% เมื่อเทียบกับช่วงที่เคยไปขึ้นสูงสุด
• แอมโมเนียมซัลเฟต ราคาลดลง ประมาณ 37%
• ปุ๋ยสูตรอื่น ๆ เช่น ปุ๋ยสูตร 15-15-15 และสูตร 16-20-0 ก็ปรับลดลงต่อเนื่อง และแนวโน้มคาดว่าจะลดลงได้อีก ตามสถานการณ์วัตถุดิบตลาดโลกที่ลดลง
.
ถือเป็นข่าวดีสำหรับเกษตรกรไทย ที่กำลังจะเข้าสู่ฤดูกาลเพาะปลูกตั้งแต่เดือน พ.ค. 66 เป็นต้นไป โดยคาดว่า ปีนี้ปริมาณการใช้ปุ๋ยเคมีจะเพิ่มขึ้น เพราะผลผลิตทางการเกษตรสำคัญ ทั้งข้าว ข้าวโพด มันสำปะหลัง มีราคาดี แต่ราคาปุ๋ยแนวโน้มลดลง
.
ทั้งนี้ กรมการค้าภายในได้เดินหน้าโครงการ “จับคู่ปุ๋ย ซื้อตรง ถูกเงิน ถูกใจ” เพื่อให้มีการ “สั่งซื้อปุ๋ยกันโดยตรงจากโรงงาน” ในราคาที่ถูกกว่าท้องตลาด โดยส่งเสริมให้สถาบันเกษตรกร ไม่ว่าจะเป็นสหกรณ์ วิสาหกิจขุมชน กลุ่มแปลงใหญ่ หรือกลุ่มอื่น ๆ “รวมตัวกันสั่งซื้อปุ๋ยตรงจากโรงงาน” ซึ่งเป็นช่องทางที่ช่วยให้เกษตรกรสามารถเข้าถึงปุ๋ยในราคาที่ประหยัด
.
หากเกษตรกรพบเห็นการฉวยโอกาสปรับขึ้นราคา หรือโดนเอารัดเอาเปรียบจากผู้ประกอบการ สามารถแจ้งร้องเรียนได้ที่ สายด่วน 1569 โดยเจ้าหน้าที่ที่เกี่ยวข้อง จะเร่งตรวจสอบและดำเนินการทันที สำหรับผู้กระทำผิดจะมีโทษจำคุก 7 ปี ปรับ 1.4 แสนบาท หรือทั้งจำทั้งปรับ
.
#ไทยคู่ฟ้า #สื่อสารรัฐบาลไทย
-------------------

ที่มา : https://www.thaigov.go.th/news/contents/details/67445