รัฐบาลไทย-ข่าวทำเนียบรัฐบาล-‘รองปลัดฯ สุรเดช’ตรวจเยี่ยมตลาดทุเรียนภายในประเทศ


วันพฤหัสบดีที่ 20 เมษายน 2566
‘รองปลัดฯ สุรเดช’ตรวจเยี่ยมตลาดทุเรียนภายในประเทศ
‘รองปลัดฯ สุรเดช’ตรวจเยี่ยมตลาดทุเรียนภายในประเทศพร้อมให้กำลังใจผู้ประกอบการแผงค้าส่ง-ปลีกตลาดผลไม้เนินสูง จ.จันทบุรี
นายสุรเดช สมิเปรม รองปลัดกระทรวงเกษตรและสหกรณ์ ลงพื้นที่พบปะพูดคุยกับผู้ประกอบการแผงค้าส่งค้าปลีกทุเรียนภายในประเทศ โดยมีนายชนวัฒน์ สิทธิธูรณ์ เกษตรและสหกรณ์จังหวัดจันทบุรี นายปัญญา ประดิษฐสาร เกษตรจังหวัดจันทบุรี นายสาคร มูลผล รองนายกเทศมนตรีเทศบาล ตำบลเนินสูง จ.จันทบุรี และเจ้าหน้าที่ที่เกี่ยวข้องเข้าร่วม ณ ตลาดผลไม้เนินสูงเทศบาล ตำบลเนินสูง ต.เขาวัว อ.ท่าใหม่ จ.จันทบุรี ซึ่งถือเป็นแหล่งซื้อขายทุเรียนที่ใหญ่ที่สุดในจังหวัดจันทบุรี โอกาสนี้ได้รับฟังสถานการณ์การค้าทุเรียนฤดูกาลผลิตปี 2566 พร้อมทั้งให้กำลังใจผู้ประกอบการร้านค้าตลอดจนเชิญชวนผู้ประกอบการค้าทุเรียน สมัครเข้าร่วมโครงการการใช้ตราสัญลักษณ์ “จันท์การันตี” (CHAN GUARANTEE) เพื่อสร้างความเชื่อมั่นและความน่าเชื่อถือในคุณภาพและมาตรฐานผลไม้ของจังหวัดจันทบุรี
ทั้งนี้ สำนักงานพาณิชย์จังหวัดจันทบุรีรายงานราคาทุเรียน ณ วันที่ 19 เมษายน 2566 ราคาเฉลี่ยของทุเรียนหมอนทองAB อยู่ที่ 134 บาท/กิโลกรัมทุเรียนหมอนทองC อยู่ที่ 99 บาท/กิโลกรัมทุเรียนหมอนทองD อยู่ที่ 87 บาท/กิโลกรัมและทุเรียนหมอนทองABC อยู่ที่ 123 บาท/กิโลกรัม

ที่มา : https://www.thaigov.go.th/news/contents/details/67452