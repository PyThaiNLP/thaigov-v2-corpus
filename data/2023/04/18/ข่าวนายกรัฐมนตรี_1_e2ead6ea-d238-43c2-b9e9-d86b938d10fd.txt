รัฐบาลไทย-ข่าวทำเนียบรัฐบาล-นายกฯ ร่วมประชาสัมพันธ์งาน “ใต้ร่มพระบารมี 241 ปี กรุงรัตนโกสินทร์” ปลุกจิตสำนึกคนไทย ร่วมภาคภูมิใจมรดกชาติ ขอสืบสาน-สืบทอดให้เจริญรุ่งเรืองต่อไป


วันอังคารที่ 18 เมษายน 2566
18/04/2566
พิมพ์
นายกฯ ร่วมประชาสัมพันธ์งาน “ใต้ร่มพระบารมี 241 ปี กรุงรัตนโกสินทร์” ปลุกจิตสำนึกคนไทย ร่วมภาคภูมิใจมรดกชาติ ขอสืบสาน-สืบทอดให้เจริญรุ่งเรืองต่อไป
นายกฯ ร่วมประชาสัมพันธ์งาน “ใต้ร่มพระบารมี 241 ปี กรุงรัตนโกสินทร์” ปลุกจิตสำนึกคนไทย ร่วมภาคภูมิใจมรดกชาติ ขอสืบสาน-สืบทอดให้เจริญรุ่งเรืองต่อไป
นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า วันนี้ (18 เมษายน 2566) เวลา 08.45 น. ณ โถงกลาง ตึกสันติไมตรี ทำเนียบรัฐบาล นายอิทธิพล คุณปลื้ม รัฐมนตรีว่าการกระทรวงวัฒนธรรม นำคณะผู้บริหารกระทรวงวัฒนธรรม เข้าพบ พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เพื่อประชาสัมพันธ์งาน “ใต้ร่มพระบารมี 241 ปี กรุงรัตนโกสินทร์” โดยมี พลเอก อนุพงษ์ เผ่าจินดา รัฐมนตรีว่าการกระทรวงมหาดไทย นายพีระพันธุ์ สาลีรัฐวิภาค เลขาธิการนายกรัฐมนตรี เข้าร่วม
นายกรัฐมนตรีชมนิทรรศการใต้ร่มพระบารมีและผลิตภัณฑ์ CPOT (Cultural Product of Thailand) เช่น ผ้าไทย งานทองเหลือง กระเป๋าสานจากใยตาลโตนด น้ำมันหอมระเหย ขนมไทยต่าง ๆ ได้แก่ ขนมจีบนก ช่อม่วง เสน่ห์จันทร์ จ่ามงกุฎ ดาราทอง และเมี่ยงกลีบบัว ชมการแสดงศิลปวัฒนธรรมไทยชุด โขน โนรา ลิเก และการแสดงวัฒนธรรม 4 ภาค จากนั้นนายกรัฐมนตรีปักหมุดเป็นสัญลักษณ์เปิดงาน “ใต้ร่มพระบารมี 241 ปี กรุงรัตนโกสินทร์”
นายกรัฐมนตรีกล่าวว่า ประเทศไทยผ่านเรื่องราวต่าง ๆ มาหลายร้อยปี หลายยุคหลายสมัย ขอให้ช่วยกันสืบสานอย่างต่อเนื่อง มีความรักความสามัคคีต่อประเทศชาติ และขอขอบคุณเยาวชนและทุกหน่วยงานที่เกี่ยวข้องที่ร่วมมือกันทำสิ่งดี ๆ ให้เกิดความเป็นสิริมงคลแก่ชาติบ้านเมือง ร่วมกันอนุรักษ์สืบสาน เป็นตัวแทนเผยแพร่สิ่งดีงามของประเทศให้ทุกคนได้รับรู้และร่วมชื่นชม ซึ่งเดือนเมษายนยังเป็นช่วงเฉลิมฉลองเทศกาลสงกรานต์ เป็นเดือนแห่งการท่องเที่ยว ขอเชิญชวนทุกคนออกมาเที่ยวชมงานฯ และขอให้มีการเผยแพร่สร้างการรับรู้ผ่านช่องทางต่าง ๆ เพื่อนำเสนอสิ่งดี ๆ สู่สายตาคนไทยและชาวโลก ซึ่งวัฒนธรรมแต่ละภูมิภาคของไทยมีความแตกต่างกัน แต่สามารถอยู่ด้วยกันได้ด้วยความรัก ความสามัคคี พร้อมเน้นย้ำว่าประเทศไทยเป็นดินแดนแห่งความสุข ความปลอดภัย ขอให้กำลังใจทุกคนช่วยกันทำหน้าที่ เป็นปากเป็นเสียงให้กับประเทศเพื่อให้ต่างชาติได้รับรู้ว่าประเทศไทยมีประวัติศาสตร์อันยาวนาน
นายกรัฐมนตรียังได้ชวนคนไทยร่วมเทิดทูนสถาบันชาติ ศาสนา พระมหากษัตริย์ พร้อมร่วมน้อมรำลึกในพระมหากรุณาธิคุณของสมเด็จพระมหากษัตริยาธิราช ในพระบรมราชจักรีวงศ์ที่ได้ทรงนำพาประเทศชาติเจริญเป็นปึกแผ่นมั่นคง ขอคนไทยร่วมภาคภูมิใจในประวัติศาสตร์ชาติไทย และศิลปวัฒนธรรมอันงดงามของประเทศที่มาแต่ครั้งบรรพกาล เป็นความภูมิใจร่วมกันของคนไทยทุกคน ร่วมกันสืบสาน สืบทอดให้เจริญรุ่งเรืองต่อไป พร้อมเน้นย้ำการให้ความรู้ที่ถูกต้องแก่เด็กและเยาวชน ร่วมปลุกจิตสำนึกความเป็นไทย เพื่อร่วมกันภาคภูมิใจในมรดกของชาติและร่วมส่งเสริมการท่องเที่ยวให้เป็นมรดกวัฒนธรรม เป็นหนึ่งใน soft power ที่จะช่วยต่อยอดทุนทางวัฒนธรรมเชิงสร้างสรรค์ สร้างรายได้ให้ประเทศและสร้างมูลค่าเพิ่มทางเศรษฐกิจ ยืนยันประเทศไทยเป็นดินแดนแห่งความเจริญและความสุขสำหรับทุกคน
สำหรับงาน “ใต้ร่มพระบารมี 241 ปี กรุงรัตนโกสินทร์” กำหนดจัดงานระหว่างวันที่ 21-25 เมษายน 2566 ณ พิพิธภัณฑสถานแห่งชาติ พระนคร สวนสันติชัยปราการ วัดประยุรวงศาวาสวรวิหาร และแหล่งเรียนรู้รอบเกาะรัตนโกสินทร์ รวม 21 แห่ง โดยหน่วยงานภาครัฐบาลและเอกชนได้ร่วมจัดกิจกรรมเฉลิมฉลองในบรรยากาศย้อนยุค พร้อมจัดกิจกรรมด้านศิลปะและวัฒนธรรมจากทั่วทุกภาคของประเทศ รวมทั้งการจัดแสดงองค์ความรู้ทางประวัติศาสตร์แห่งกรุงรัตนโกสินทร์ และความหลากหลายทางวัฒนธรรมของสังคมไทย มีกิจกรรมต่าง ๆ เช่น การแสดงศิลปวัฒนธรรม การสาธิตอาหารโบราณและอาหารชาววังในรูปแบบตลาดย้อนยุค การจัดแสดงอุโมงค์ไฟ กิจกรรมงานวัดพัฒนาประชาคม ไหว้พระรับพร ย้อนวันวานสารพันอาหารย่านกระดีจีน - คลองสาน เป็นต้น นอกจากนี้ ยังมีการจัดแสดงพระราชประวัติ 10 รัชกาล ในพื้นที่สวนสันติชัยปราการ ระหว่างวันที่ 21 เมษายน – 7 พฤษภาคม 2566 ด้วย

ที่มา : https://www.thaigov.go.th/news/contents/details/67366