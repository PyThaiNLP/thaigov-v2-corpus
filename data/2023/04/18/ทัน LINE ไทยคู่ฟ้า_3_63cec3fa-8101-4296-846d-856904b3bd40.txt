รัฐบาลไทย-ข่าวทำเนียบรัฐบาล-สรุปความคืบหน้าแผนปฏิรูปประเทศ 13 ด้าน บรรลุเป้าหมายตาม รธน.


วันอังคารที่ 18 เมษายน 2566
สรุปความคืบหน้าแผนปฏิรูปประเทศ 13 ด้าน บรรลุเป้าหมายตาม รธน.
.....
ที่ประชุม ครม. (11 เม.ย. 66) รับทราบความคืบหน้าดำเนินการตามแผนการปฏิรูปประเทศ ที่สิ้นสุดระยะเวลาตามแผนเมื่อวันที่ 31 ธ.ค. 65 โดยในช่วงเวลา 5 ปีที่ผ่านมาได้บรรลุผลของการปฏิรูปประเทศในด้านต่าง ๆ ตามที่กำหนดไว้ในรัฐธรรมนูญฯ ทั้ง 13 ด้าน
1. ด้านการเมือง เช่น การจัดทำชุดความรู้การปกครอง ในระบอบประชาธิปไตยอันมีพระมหากษัตริย์ทรงเป็นประมุขในรูปแบบหนังสือ สำหรับเยาวชนและประชาชนทั่วไป จัดให้มีแอปพลิเคชัน Smart Vote Civic Education เพื่ออำนวยความสะดวก ให้แก่ผู้มีสิทธิเลือกตั้งในการเข้าถึงข้อมูลผู้รับสมัครรับเลือกตั้ง ข้อมูลพรรคการเมือง และข้อมูล ที่ประชาสัมพันธ์การเลือกตั้ง
2. ด้านการบริหารราชการแผ่นดิน บังคับใช้ พ.ร.บ. การปฏิบัติราชการทางอิเล็กทรอนิกส์ พ.ศ. 2565 ส่งเสริมให้เกิดการปรับตัวของการทำงาน และการให้บริการของภาครัฐให้เป็นอิเล็กทรอนิกส์มากขึ้น ปัจจุบันมีงานบริการภาครัฐผ่านระบบ e-Service รวม 343 บริการ มีแพลตฟอร์มกลางสำหรับประชาชน Citizen Portal ผ่านแอปพลิเคชัน “ทางรัฐ” และแพลตฟอร์มกลางสำหรับภาคธุรกิจผ่านเว็บไซต์ (www.bizportal.go.th)
3. ด้านกฎหมาย บังคับใช้ พ.ร.บ. หลักเกณฑ์การจัดทำร่างกฎหมายและการประเมินผลสัมฤทธิ์ของกฎหมาย พ.ศ. 2562 เพื่อให้การตรากฎหมายเป็นไป โดยละเอียดรอบคอบ ไม่สร้างภาระแก่ประชาชนเกินความจำเป็น และพัฒนากฎหมายให้ทันสมัย และสอดคล้องกับบริบทสังคมที่เปลี่ยนแปลงไป
4. ด้านกระบวนการยุติธรรม บังคับใช้ พ.ร.บ. ระยะเวลาในการดำเนินงานของกระบวนการยุติธรรม พ.ศ. 2565 กำหนดเวลาดำเนินงาน ในทุกขั้นตอนของกระบวนการยุติธรรมที่ชัดเจน เป็นต้น
5. ด้านเศรษฐกิจ มีระบบการยื่นแบบและชำระภาษีออนไลน์ (e-Filling) อำนวยความสะดวกเพิ่มประสิทธิภาพการจัดเก็บรายได้ของรัฐ และจัดทำร่างพ.ร.บ. กองทุนช่วยเหลือเพื่อการปรับตัวของภาคการผลิตและภาคบริการ ที่ได้รับผลกระทบจากการเปิดเสรีทางการค้า หรือ พ.ร.บ. FTA
6. ด้านทรัพยากรธรรมชาติและสิ่งแวดล้อม จัดตั้งสำนักงานทรัพยากรน้ำแห่งชาติ (สทนช.) บูรณาการการบริหารจัดการน้ำอย่างเป็นระบบ
7. ด้านสาธารณสุข มีคลินิกหมอครอบครัว หรือ PCC : Primary Care Cluster และ Telemedicine นำเทคโนโลยีที่ช่วยให้ผู้ป่วยและบุคลากรทางการแพทย์สามารถพูดคุยกันได้แบบ Real-time
8. ด้านสื่อสารมวลชนเทคโนโลยีสารสนเทศ มีศูนย์ประสานงานและแก้ไขปัญหาข่าวปลอม (Anti-Fake News Center : AFNC) ตรวจสอบความถูกต้องของข้อมูล และดำเนินการตามกฎหมายกับผู้กระทำความผิด
9. ด้านสังคม จัดให้มีการกระจายการถือครองที่ดินอย่างเป็นธรรม ให้ชุมชนแล้ว 1,442 ผืน ครอบคลุมพื้นที่ 70 จังหวัด รวมเนื้อที่ 5,757,682 ไร่ ช่วยให้ประชาชนทั่วประเทศให้มีที่ดินทำกินรวม 69,368 ราย
10. ด้านพลังงาน จัดตั้งศูนย์สารสนเทศพลังงานแห่งชาติ เพื่อปรับกระบวนการอนุมัติ อนุญาตของหน่วยงาน ที่เกี่ยวข้องให้สามารถลดระยะเวลาและขั้นตอนที่ไม่จำเป็น เป็นต้น
11. ด้านการป้องกันและปราบปรามการทุจริตและประพฤติมิชอบ ได้จัดตั้งศูนย์ข้อมูลข่าวสารของราชการ มีระบบจัดการเรื่องร้องเรียนและอุทธรณ์ ด้วยระบบดิจิทัล (e-Complaint and Appeal) และมีระบบรับแจ้งเบาะแสทางเว็บไซต์ ปัจจุบันมีผู้แจ้งเบาะแสแล้ว 76 เรื่อง แจ้งแบบปกปิดตัวตน 66 เรื่อง และแจ้งแบบเปิดเผยตัวตน 10 เรื่อง
12. ด้านการศึกษา บังคับใช้ พ.ร.บ. กองทุน เพื่อความเสมอภาคทางการศึกษา พ.ศ. 2561 ช่วยเหลือผู้ขาดแคลนทุนทรัพย์ ลดความเหลื่อมล้ำในการศึกษา และบังคับใช้ พ.ร.บ.พื้นที่นวัตกรรมการศึกษา พ.ศ. 2562 เพื่อให้ผู้เรียนสามารถเรียนได้ตามความถนัด
13. ด้านวัฒนธรรม กีฬา แรงงาน และการพัฒนาทรัพยากรมนุษย์ ได้พัฒนาศักยภาพพื้นที่ให้เป็นเมืองสร้างสรรค์และวัฒนธรรม สร้างอาชีพ สร้างรายได้ให้แก่คนในชุมชน รวมถึงพัฒนาชุมชนต้นแบบ “เที่ยวชุมชน ยลวิถี” ให้มีศักยภาพด้านการท่องเที่ยว
.
อ่านเพิ่มเติม คลิก https://www.thaigov.go.th/news/contents/details/67213
#ไทยคู่ฟ้า #สื่อสารรัฐบาลไทย
-------------------

ที่มา : https://www.thaigov.go.th/news/contents/details/67381