รัฐบาลไทย-ข่าวทำเนียบรัฐบาล-กระทรวงยุติธรรม โดยสำนักงานกิจการยุติธรรม ประกาศแผนแม่บทการบริหารงานยุติธรรมแห่งชาติ ฉบับที่ 4 มีผลบังคับใช้แล้วเพื่อให้หน่วยงานในกระบวนการยุติธรรมใช้เป็นแนวทางเพื่อประชาชน


วันอังคารที่ 18 เมษายน 2566
18/04/2566
พิมพ์
กระทรวงยุติธรรม โดยสำนักงานกิจการยุติธรรม ประกาศแผนแม่บทการบริหารงานยุติธรรมแห่งชาติ ฉบับที่ 4 มีผลบังคับใช้แล้วเพื่อให้หน่วยงานในกระบวนการยุติธรรมใช้เป็นแนวทางเพื่อประชาชน
สำนักงานกิจการยุติธรรม ประกาศแผนแม่บทการบริหารงานยุติธรรมแห่งชาติ ฉบับที่ 4 (พ.ศ. 2566 - 2569) มีผลบังคับใช้แล้วเพื่อให้หน่วยงานในกระบวนการยุติธรรมและหน่วยงานที่เกี่ยวข้องนำไปใช้เป็นกรอบทิศทางและแนวทางบูรณาการกระบวนการยุติธรรมเพื่อประชาชน
วันที่ 18 เมษายน 2566 พันตำรวจโท พงษ์ธร ธัญญสิริ ผู้อำนวยการสำนักงานกิจการยุติธรรม กล่าวว่า คณะกรรมการพัฒนาการบริหารงานยุติธรรมแห่งชาติ ซึ่งมีสำนักงานกิจการยุติธรรมเป็นฝ่ายเลขานุการ ได้จัดทำแผนแม่บทการบริหารงานยุติธรรมแห่งชาติ ฉบับที่ 4 (พ.ศ. 2566 - 2569) โดยได้รับความเห็นชอบจากคณะรัฐมนตรีเมื่อวันที่ 7 มีนาคม 2566 เเละประกาศในราชกิจจานุเบกษา มีผลบังคับใช้เป็นที่เรียบร้อยเเล้ว เมื่อวันที่ 7 เมษายน 2566 เพื่อให้หน่วยงานในกระบวนการยุติธรรมและหน่วยงานที่เกี่ยวข้องนำไปใช้เป็นกรอบทิศทางและแนวทางความร่วมมือในการบริหารงานยุติธรรมระหว่างหน่วยงานของรัฐและองค์กรที่เกี่ยวข้องกับการบริหารงานยุติธรรม รวมทั้งใช้เป็นกรอบแนวทางจัดทำและเสนอคำของบประมาณของหน่วยงานตามห้วงระยะเวลาการบังคับใช้ของแผนต่อไป โดยสามารถดาวน์โหลดข้อมูลได้ที่เว็บไซต์สำนักงานกิจการยุติธรรม www.oja.go.th
แผนแม่บทการบริหารงานยุติธรรมแห่งชาติ ฉบับที่ 4 มีวิสัยทัศน์คือ การประสานความร่วมมือในการบริหารงานยุติธรรมและอำนวยความยุติธรรมอย่างทั่วถึงเท่าเทียมโดยยึดหลักนิติธรรม โดยแนวทางการบริหารงานยุติธรรมจะต้องอยู่ภายใต้กรอบแนวคิด 3 มิติหลัก ได้แก่ มิติที่ 1 การสร้างความเป็นธรรม มิติที่ 2 การพัฒนากระบวนการยุติธรรมตามมาตรฐานสากล และมิติที่ 3 การสร้างความร่วมมือในการบริหารงานยุติธรรม
พันตำรวจโท พงษ์ธร กล่าวเพิ่มเติมว่า แผนแม่บทฯ ฉบับดังกล่าว จะเป็นเครื่องมือการดำเนินงานที่สำคัญในการขับเคลื่อนกระบวนการยุติธรรม และประสานความร่วมมือในการบริหารงานยุติธรรมระหว่างหน่วยงานรัฐและองค์กรที่เกี่ยวข้อง ตลอดจนร่วมกันกำหนดมาตรการป้องกันและแก้ไขปัญหาที่เกิดขึ้นในการบริหารงานยุติธรรมของประเทศ เพื่อให้การบริหารงานยุติธรรมเข้าถึงประชาชนอย่างทั่วถึงและมีประสิทธิภาพสูงสุด

ที่มา : https://www.thaigov.go.th/news/contents/details/67387