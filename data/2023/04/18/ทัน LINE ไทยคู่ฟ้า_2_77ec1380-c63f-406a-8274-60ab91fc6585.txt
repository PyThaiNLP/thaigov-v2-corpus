รัฐบาลไทย-ข่าวทำเนียบรัฐบาล-ไฟเขียว! ร่างระเบียบใหม่ “ควบคุมการเรี่ยไรหน่วยงานรัฐ” ป้องกันการทุจริตและประพฤติมิชอบ


วันอังคารที่ 18 เมษายน 2566
ไฟเขียว! ร่างระเบียบใหม่ “ควบคุมการเรี่ยไรหน่วยงานรัฐ” ป้องกันการทุจริตและประพฤติมิชอบ
.....
ที่ประชุม ครม. (11 เม.ย. 66) เห็นชอบร่างระเบียบสำนักนายกรัฐมนตรี ว่าด้วยการเรี่ยไรของหน่วยงานรัฐ พ.ศ..... โดยสาระสำคัญ คือ การยกเลิกระเบียบสำนักนายกรัฐมนตรีว่าด้วยการเรี่ยไรฯ พ.ศ.2544 และที่แก้ไขเพิ่มเติม
.
เพื่อปรับปรุงมาตรการในการควบคุมและดูแลเรื่องการเรี่ยไรของทางราชการ สำหรับเป็นกลไกป้องกันการทุจริตและการประพฤติมิชอบ ให้สอดคล้องกับสถานการณ์ปัจจุบัน
.
ทั้งนี้ ระเบียบฯ ฉบับปรับปรุงแก้ไขดังกล่าว จะดำเนินการ ดังนี้ :
.
• เพิ่มเติมบทนิยามของคำว่า "เข้าไปมีส่วนเกี่ยวข้องกับการเรี่ยไร" โดยเพิ่มกรณีของบุคคลหรือนิติบุคคลอื่นใดที่มีเจ้าหน้าที่ของรัฐเข้าไปมีส่วนเกี่ยวข้องไม่ว่าจะทางตรงหรือทางอ้อมกับการเรี่ยไรด้วย เพื่อให้เกิดความชัดเจนและครอบคลุม
• เพิ่มองค์ประกอบคณะกรรมการควบคุมเรี่ยไร โดยเพิ่ม “ผู้แทนสำนักงานตำรวจแห่งชาติ” เป็นกรรมการด้วย เนื่องจากปัจจุบัน “มีการเรี่ยไรผ่านระบบออนไลน์” ซึ่งต้องอาศัยความรู้ความเชี่ยวชาญเฉพาะด้านจากเจ้าหน้าที่ตำรวจเข้ามาช่วยดูแล
• เพิ่มกรณี “พ้นจากตำแหน่งของคณะกรรมการควบคุมเรี่ยไร” โดยกำหนดให้กรณีที่กรรมการซึ่งนายกรัฐมนตรีแต่งตั้งพ้นจากตำแหน่งก่อนวาระ ให้คณะกรรมการฯ ประกอบด้วยกรรมการทั้งหมดเท่าที่มีอยู่ จนกว่าจะมีการแต่งตั้ง ซึ่งจะส่งผลให้กรรมการเท่าที่มีอยู่ดำเนินการประชุมต่อไปได้
• ตัดผู้แทนของคณะกรรมการกฤษฎีกาจากองค์ประกอบของคณะกรรมการควบคุมการเรี่ยไร และให้เป็นอำนาจของคณะกรรมการควบคุมเรี่ยไรในการวินิจฉัยปัญหาในการปฏิบัติตามระเบียบฯ เพื่อให้เกิดความคล่องตัว
• แก้ไขถ้อยคำในระเบียบฯ ให้สอดคล้องกับกฎหมายบางฉบับที่เกี่ยวข้อง และบังคับใช้ในปัจจุบัน พร้อมแก้ไขบทเฉพาะกาลเพื่อให้เกิดความต่อเนื่องของการบังคับใช้ระเบียบฯ
#ไทยคู่ฟ้า #สื่อสารรัฐบาลไทย
-------------------

ที่มา : https://www.thaigov.go.th/news/contents/details/67380