รัฐบาลไทย-ข่าวทำเนียบรัฐบาล-นายสรพงศ์ ไพฑูรย์พงษ์ รองปลัดกระทรวงคมนาคม ลงพื้นที่ตรวจการอำนวยความสะดวกประชาชนเดินทางกลับเข้ากรุงเทพฯ ในช่วงเทศกาลสงกรานต์ ณ บริเวณชานชาลาขาเข้า อาคารสถานีขนส่งผู้โดยสารกรุงเทพ (


วันอังคารที่ 18 เมษายน 2566
นายสรพงศ์ ไพฑูรย์พงษ์ รองปลัดกระทรวงคมนาคม ลงพื้นที่ตรวจการอำนวยความสะดวกประชาชนเดินทางกลับเข้ากรุงเทพฯ ในช่วงเทศกาลสงกรานต์ ณ บริเวณชานชาลาขาเข้า อาคารสถานีขนส่งผู้โดยสารกรุงเทพ (
....
วันนี้ (18 เมษายน 2566) เวลา 06.00 น. นายสรพงศ์ ไพฑูรย์พงษ์ รองปลัดกระทรวงคมนาคม ประธานกรรมการบริษัท ขนส่ง จำกัด พร้อมด้วย ดร.สัญลักข์ ปัญวัฒนลิขิต กรรมการผู้จัดการใหญ่ บขส. พ.ต.ท.วรภัทร สุขไทย รองผู้กำกับการป้องกันและปราบปราม สถานีตำรวจนครบาลบางซื่อ กรมการขนส่งทางบก (ขบ.) องค์การขนส่งมวลชนกรุงเทพ (ขสมก.) ลงพื้นที่ตรวจการอำนวยความสะดวกประชาชนเดินทางกลับเข้ากรุงเทพฯ ในช่วงเทศกาลสงกรานต์ ณ บริเวณชานชาลาขาเข้า อาคารสถานีขนส่งผู้โดยสารกรุงเทพ (จตุจักร)
นายสรพงศ์ ไพฑูรย์พงษ์ รองปลัดกระทรวงคมนาคม กล่าวว่า กระทรวงคมนาคมมีความห่วงใยในการเดินทางของพี่น้องประชาชนในช่วงเทศกาลฯ จึงได้ย้ำให้ทุกหน่วยงานที่เกี่ยวข้องดูแลความปลอดภัย โดยเฉพาะการให้บริการรถโดยสารสาธารณะ ซึ่งในการลงพื้นที่วันนี้ (18 เมษายน 66) พบว่าประชาชนทยอยเดินทางกลับมาตลอดทั้งวัน ตั้งแต่วันที่ 16-17 เมษายนที่ผ่านมา ทำให้จำนวนผู้ใช้บริการกลับเข้ากรุงเทพฯ ช่วงเช้านี้ไม่แออัดมากนัก แต่อย่างไรก็ดีพบว่ามีปัญหารถแท็กซี่ขาดระยะทำให้ผู้โดยสารรอนาน จึงได้ขอให้กรมการขนส่งทางบกช่วยประสานรถแท็กซี่เข้ามาให้บริการ และให้เอกชนที่เป็นผู้บริหารลานจอดรถยกเลิกการเก็บค่าธรรมเนียมรถแท็กซี่ที่เข้ามาให้บริการในช่วงเทศกาลฯ รวมทั้งให้ ขสมก. จัดรถโดยสารมาวิ่งรับ-ส่ง ผู้โดยสารออกจากสถานีขนส่งฯ หมอชิต 2 ไปยังรถไฟฟ้าบีทีเอส จตุจักร เพื่ออำนวยความสะดวกให้แก่ประชาชนอีกทางหนึ่งด้วย
สำหรับการแก้ไขปัญหารถจักรยานยนต์ผิดกฎหมายที่เข้ามาวิ่งรับผู้โดยสาร และเรียกเก็บค่าโดยสารเกินราคาในสถานีขนส่งฯ หมอชิต 2 พบว่า ในช่วงเทศกาลสงกรานต์ที่ผ่านมา มีการแก้ไขปัญหาได้ดีขึ้น โดยสถานีตำรวจนครบาลบางซื่อ ได้นำกำลังเจ้าหน้าที่ตำรวจมาช่วยดูแลความปลอดภัยของประชาชน และได้จับกุมผู้กระทำผิด จำนวน 30 ราย ส่วนใหญ่พบว่าไม่มีใบอนุญาตขับขี่รถสาธารณะ และมีการเก็บค่าโดยสารเกินราคา ทั้งนี้หากประชาชนพบปัญหาในการเดินทาง หรือมีเรื่องร้องเรียน ให้แจ้งเจ้าหน้าที่ที่ปฏิบัติหน้าที่ในสถานีขนส่งฯ ได้ทันที หรือสายด่วน กรมการขนส่ง ทางบก 1584 โดยกระทรวงคมนาคม บขส. และ ขบ. พร้อมดูแลให้บริการประชาชนอย่างเต็มที่
ดร.สัญลักข์ ปัญวัฒนลิขิต กรรมการผู้จัดการใหญ่ บริษัท ขนส่ง จำกัด (บขส.)  กล่าวถึงจำนวนผู้โดยสารเดินทางในช่วงเทศกาลสงกรานต์ว่า เมื่อวันที่ 17 เมษายน 2566 มีผู้โดยสารเดินทางเที่ยวไปและกลับ รวมจำนวน 92,067 คน ใช้รถโดยสาร (รถ บขส., รถร่วม, รถตู้) จำนวน 7,409 เที่ยว แบ่งเป็นเที่ยวกลับเข้ากรุงเทพฯ มีผู้โดยสาร ใช้บริการ 54,870 คน ใช้รถโดยสาร จำนวน 3,952 เที่ยว ส่วนเที่ยวไปออกจากกรุงเทพฯ มีผู้โดยสารใช้บริการ 37,197 คน ใช้รถโดยสาร (รถ บขส., รถร่วม, รถตู้) จำนวน 3,457 เที่ยว โดยการอำนวยความสะดวกประชาชนเป็นไปด้วยความเรียบร้อย บขส. มีการบูรณาการความร่วมมือกับหน่วยงานต่าง ๆ ทั้งในส่วนกลางและส่วนภูมิภาค ส่วนเรื่องร้องเรียนต่าง ๆ ที่พบส่วนใหญ่เป็นเรื่องการให้บริการของรถร่วมฯ ซึ่ง บขส. ได้มีการดำเนินการตามกฎระเบียบฯ ส่วนปัญหารถแท็กซี่ที่พบ บขส. จะเชิญผู้ประกอบการมาวางแนวทางร่วมกันเพื่อแก้ไขปัญหารถแท็กซี่ไม่เพียงพอในชั่วโมงเร่งด่วนต่อไป สอบถามข้อมูลการเดินทางเพิ่มเติมได้ที่ Call Center 1490 เรียก บขส. ตลอด 24 ชั่วโมง

ที่มา : https://www.thaigov.go.th/news/contents/details/67364