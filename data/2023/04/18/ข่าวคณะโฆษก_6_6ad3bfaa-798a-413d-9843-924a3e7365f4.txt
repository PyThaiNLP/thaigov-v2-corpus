รัฐบาลไทย-ข่าวทำเนียบรัฐบาล-​โฆษกรัฐบาลเผย นายกรัฐมนตรีห่วงใยพี่น้องประชาชนจากสภาพอากาศที่ร้อนมากขึ้นในช่วงนี้ พบหลายพื้นที่ค่าดัชนีความร้อนอยู่ในระดับอันตราย ขอให้ประชาชนเฝ้าระวังผลกระทบต่อสุขภาพ 


วันอังคารที่ 18 เมษายน 2566
18/04/2566
พิมพ์
​โฆษกรัฐบาลเผย นายกรัฐมนตรีห่วงใยพี่น้องประชาชนจากสภาพอากาศที่ร้อนมากขึ้นในช่วงนี้ พบหลายพื้นที่ค่าดัชนีความร้อนอยู่ในระดับอันตราย ขอให้ประชาชนเฝ้าระวังผลกระทบต่อสุขภาพ
และดื่มน้ำบ่อย ๆ พร้อมสังเกตอาการตนเอง
วันนี้ (18 เมษายน 2566) นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ห่วงใยประชาชนในช่วงเวลาที่อากาศร้อนอาจเกิดอันตรายต่อสุขภาพได้ โดยให้ประชาสัมพันธ์ประชาชนให้เฝ้าระวังผลกระทบต่อสุขภาพ เนื่องจากหลายพื้นที่ค่าดัชนีความร้อนอยู่ในระดับ "อันตราย" ขอให้ปฏิบัติตามคำแนะนำกรมอนามัย กระทรวงสาธารณสุข ดื่มน้ำสะอาดบ่อย ๆ หลีกเลี่ยงชา กาแฟ น้ำอัดลม และเครื่องดื่มแอลกอฮอล์ รวมทั้งให้สังเกตอาการตนเองอย่างสม่ำเสมอ
โฆษกประจำสำนักนายกรัฐมนตรี กล่าวว่า จากพยากรณ์อากาศของกรมอุตุนิยมวิทยา ประเทศไทยมีความกดอากาศต่ำเนื่องจากความร้อนปกคลุมตอนบน ทำให้ประเทศไทยมีอากาศร้อนโดยทั่วไป กับมีฟ้าหลัวในตอนกลางวัน และมีอากาศร้อนจัดบางพื้นที่ ในขณะที่ลมใต้และลมตะวันออกเฉียงใต้ยังคงพัดปกคลุมประเทศไทยตอนบน ลักษณะเช่นนี้ทำให้บริเวณดังกล่าวมีฝนฟ้าคะนองเกิดขึ้นได้บางพื้นที่ ขอให้ประชาชนบริเวณประเทศไทยตอนบนดูแลรักษาสุขภาพเนื่องจากสภาพอากาศที่ร้อนถึงร้อนจัด รวมถึงระวังอันตรายจากฝนฟ้าคะนองและลมกระโชกแรงที่อาจจะเกิดขึ้นได้ในระยะนี้ไว้ด้วย
ในขณะที่ ดัชนีความร้อนวันนี้ (18 เมษายน 2566) อยู่ในระดับอันตรายหลายพื้นที่ โดยเฉพาะเขตบางนาที่สูงถึง 52.3 องศา จังหวัดภูเก็ต 50.7 องศา จังหวัดเพชรบูรณ์ 49.5 องศา อำเภอสัตหีบ จังหวัดชลบุรี 48.9 องศา และอำเภอโกสุมพิสัย จังหวัดมหาสารคาม 44.7 องศา
ในส่วนของวันพรุ่งนี้ (19 เมษายน 2566) พื้นที่ที่อยู่ในระดับอันตรายได้แก่ อำเภอทองผาภูมิ จังหวัดกาญจนบุรี คาดว่าจะสูงถึง 51.5 องศา จังหวัดภูเก็ต อำเภอแหลมฉบัง จังหวัดชลบุรี จังหวัดเพชรบูรณ์ และอำเภอโกสุมพิสัย จังหวัดมหาสารคาม ซึ่งอาจส่งผลกระทบต่อสุขภาพ อาทิ มีอาการตะคริวที่น่อง ต้นขา หน้าท้อง หรือไหล่ ทำให้ปวดเกร็ง มีอาการเพลียแดด และอาจเกิดภาวะลมแดด (Heat stroke) ได้ หากสัมผัสความร้อนเป็นเวลานาน
กรมอนามัย กระทรวงสาธารณสุข แนะนำให้ประชาชนดื่มน้ำสะอาดบ่อย ๆ ไม่ต้องรอให้กระหายน้ำ หลีกเลี่ยงชา กาแฟ น้ำอัดลม และเครื่องดื่มแอลกอฮอล์ รวมทั้งให้สังเกตอาการตนเอง โดยเฉพาะกลุ่มเสี่ยงควรลดกิจกรรมกลางแจ้ง และให้เตรียมเบอร์โทรศัพท์โรงพยาบาลที่ใกล้ที่สุด หรือโทร 1669 หากเกิดเหตุฉุกเฉิน
“นายกรัฐมนตรีห่วงใยพี่น้องประชาชนจากสภาพอากาศที่ร้อนมากขึ้นในช่วงนี้ โดยแนะนำให้ปฏิบัติตามคำแนะนำของหน่วยงานที่เกี่ยวข้อง โดยเฉพาะอย่างยิ่ง กลุ่มผู้สูงอายุ ผู้ป่วยโรคเบาหวาน เด็กเล็ก หรือคนที่ต้องทำงานกลางแจ้งให้สำรวจสภาพร่างกายอย่างสม่ำเสมอ” นายอนุชาฯ กล่าว

ที่มา : https://www.thaigov.go.th/news/contents/details/67388