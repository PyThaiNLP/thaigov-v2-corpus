รัฐบาลไทย-ข่าวทำเนียบรัฐบาล-สธ. เผย ผู้เสียชีวิตจากโควิด 19 ล่าสุด อายุไม่มากแต่มีปัจจัยเสี่ยงโรคประจำตัวและฉีดเข็มสุดท้ายนานเกิน 3 เดือน ย้ำกลุ่มเสี่ยง 608 รีบรับวัคซีนเพิ่มภูมิคุ้มกัน


วันอังคารที่ 18 เมษายน 2566
สธ. เผย ผู้เสียชีวิตจากโควิด 19 ล่าสุด อายุไม่มากแต่มีปัจจัยเสี่ยงโรคประจำตัวและฉีดเข็มสุดท้ายนานเกิน 3 เดือน ย้ำกลุ่มเสี่ยง 608 รีบรับวัคซีนเพิ่มภูมิคุ้มกัน
กระทรวงสาธารณสุข เผย สถานการณ์โควิด 19 เพิ่มขึ้นตามคาดการณ์ จากภูมิคุ้มกันหมู่ในประชาชนลดลง คนฉีดวัคซีนเข็มล่าสุดนานเกิน 6 เดือนเพิ่มขึ้น และมีเชื้อสายพันธุ์ย่อยมากขึ้น ส่วนใหญ่เป็นการติดเชื้อในสมาชิกครอบครัว และการร่วมกิจกรรมที่รวมกลุ่มคนจำนวนมาก
กระทรวงสาธารณสุข เผย สถานการณ์โควิด 19 เพิ่มขึ้นตามคาดการณ์ จากภูมิคุ้มกันหมู่ในประชาชนลดลง คนฉีดวัคซีนเข็มล่าสุดนานเกิน 6 เดือนเพิ่มขึ้น และมีเชื้อสายพันธุ์ย่อยมากขึ้น ส่วนใหญ่เป็นการติดเชื้อในสมาชิกครอบครัว และการร่วมกิจกรรมที่รวมกลุ่มคนจำนวนมาก หลังสงกรานต์ 1–2 สัปดาห์ให้เน้นมาตรการป้องกันตนเองทั้งในครอบครัวและที่ทำงาน ส่วนผู้เสียชีวิต 2 รายล่าสุด พบอายุไม่มากแต่มีปัจจัยเสี่ยงเรื่องโรคประจำตัวและได้รับวัคซีนเข็มสุดท้ายนานเกิน 3 เดือน ย้ำกลุ่มเสี่ยง 608 รีบเข้ารับวัคซีนหรือ LAAB เพิ่มภูมิคุ้มกัน
วันนี้ (18 เมษายน 2566) ที่กระทรวงสาธารณสุข จ.นนทบุรี นายแพทย์โอภาส การย์กวินพงศ์ ปลัดกระทรวงสาธารณสุข กล่าวภายหลังการประชุมติดตามสถานการณ์โรคโควิด 19 ว่า สถานการณ์ขณะนี้เป็นไปตามการคาดการณ์ของกรมควบคุมโรค ซึ่งเทียบเคียงกับการระบาดของโรคไข้หวัดใหญ่ โดยคาดว่าระดับภูมิคุ้มกันหมู่ในประชาชนลดลงจากการที่มีผู้ฉีดวัคซีนเข็มล่าสุดนานเกิน 6 เดือนเพิ่มขึ้น และพบผู้ติดเชื้อลดลงในช่วงเดือนมกราคม – เมษายน 2566 รวมทั้งพบการแพร่ระบาดของเชื้อโควิด 19 สายพันธุ์ย่อยอื่นจากต่างประเทศทำให้จะพบผู้ป่วยเพิ่มขึ้นเป็นระลอกเล็กๆ ได้ในช่วงเปิดเทอม และจะพบการระบาดเพิ่มมากขึ้นในช่วงฤดูฝนโดยสัปดาห์ล่าสุด (วันที่ 9-15 เมษายน 2566) พบผู้ป่วยรายใหม่ 435 ราย ผู้ป่วยปอดอักเสบ 30 รายผู้ป่วยใส่ท่อช่วยหายใจ 19 ราย และผู้เสียชีวิต 2 ราย ทั้งนี้ ในช่วง 2 สัปดาห์ที่ผ่านมา พบผู้ติดเชื้อเพิ่มขึ้นในหลายจังหวัด โดยเฉพาะจังหวัดท่องเที่ยว โดยเป็นการติดเชื้อในสมาชิกครอบครัว และการร่วมกิจกรรมที่มีกลุ่มคนจำนวนมาก ช่วงหลังสงกรานต์ 1-2 สัปดาห์นี้ จึงควรเน้นมาตรการป้องกันตนเอง สวมหน้ากากอนามัย เว้นระยะห่าง และล้างมือบ่อยๆ ทั้งในครอบครัวและสถานที่ทำงาน
นายแพทย์โอภาสกล่าวต่อว่า สำหรับผู้เสียชีวิตทั้ง 2 ราย พบว่าอายุไม่มาก แต่รายหนึ่งมีโรคประจำตัว ส่วนอีกรายได้รับวัคซีนเข็มสุดท้ายนานเกินกว่า 3 เดือน ซึ่งเป็นปัจจัยเสี่ยงทำให้เมื่อติดเชื้อแล้วเกิดอาการรุนแรง ดังนั้น การฉีดวัคซีนเพื่อกระตุ้นภูมิคุ้มกันจึงยังมีความจำเป็นอย่างมาก โดยเฉพาะในผู้ที่เป็นกลุ่มเสี่ยง 608 จะช่วยลดอาการหนักและเสียชีวิตได้ ส่วนผู้ที่มีปัญหาเรื่องการสร้างภูมิคุ้มกัน สามารถฉีดภูมิคุ้มกันสำเร็จรูป หรือ LAAB ได้เช่นกัน โดยติดต่อขอรับบริการได้ที่สถานบริการในสังกัดกระทรวงสาธารณสุขใกล้บ้าน นอกจากนี้ ควรสวมหน้ากากอนามัย หากต้องไปร่วมกิจกรรมที่มีคนจำนวนมากหรือไปในที่สาธารณะ และหากติดเชื้อโควิด 19 ให้เข้ารับการรักษาที่สถานพยาบาล ซึ่งได้จัดเตรียมยาและวัคซีนไว้ให้บริการอย่างเพียงพอแล้ว
************************************************ 18 เมษายน 2566

ที่มา : https://www.thaigov.go.th/news/contents/details/67389