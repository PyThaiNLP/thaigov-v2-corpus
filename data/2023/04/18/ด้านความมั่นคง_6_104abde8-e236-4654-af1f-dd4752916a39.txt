รัฐบาลไทย-ข่าวทำเนียบรัฐบาล-"คนนครไม่ทอดทิ้งกัน" ผู้ว่าฯ นครศรีธรรมราชเป็นผู้แทนนายกรัฐมนตรีลงพื้นที่เยี่ยมเยียนให้กำลังใจครอบครัวผู้เสียชีวิตจากเหตุพายุคลื่นลมแรง พร้อมมอบเงินช่วยเหลือเบื้องต้นแก่ครอบครัว


วันอังคารที่ 18 เมษายน 2566
18/04/2566
พิมพ์
"คนนครไม่ทอดทิ้งกัน" ผู้ว่าฯ นครศรีธรรมราชเป็นผู้แทนนายกรัฐมนตรีลงพื้นที่เยี่ยมเยียนให้กำลังใจครอบครัวผู้เสียชีวิตจากเหตุพายุคลื่นลมแรง พร้อมมอบเงินช่วยเหลือเบื้องต้นแก่ครอบครัว
"คนนครไม่ทอดทิ้งกัน" ผู้ว่าราชการจังหวัดนครศรีธรรมราชเป็นผู้แทนนายกรัฐมนตรีลงพื้นที่เยี่ยมเยียนให้กำลังใจครอบครัวผู้เสียชีวิตจากเหตุพายุคลื่นลมแรง พร้อมมอบเงินช่วยเหลือเบื้องต้น แก่ครอบครัวผู้เสียชีวิต พร้อมประสานให้ความช่วยเหลือเพิ่มเติมต่อไป
เมื่อวันที่ 17 เมษายน 2566 นายอภินันท์ เผือกผ่อง ผู้ว่าราชการจังหวัดนครศรีธรรมราช พร้อมด้วยนางพิชานันท์ เผือกผ่อง นายกเหล่ากาชาดจังหวัดนครศรีธรรมราช ประธานแม่บ้านมหาดไทยจังหวัดนครศรีธรรมราช นำหัวหน้าส่วนราชการในพื้นที่ อาทิ หัวหน้าสำนักงานป้องกันและบรรเทาสาธารณภัยจังหวัด ประชาสัมพันธ์จังหวัด นายอำเภอปากพนัง นายอำเภอเมืองนครศรีธรรมราช นายอำเภอท่าศาลา นายอำเภอสิชล ป้องกันจังหวัด สมาชิกเหล่ากาชาดจังหวัด ผู้นำท้องที่ ท้องถิ่น เจ้าหน้าที่ผู้เกี่ยวข้อง และจิตอาสาภัยพิบัติ ลงพื้นที่เยี่ยมเยียนและให้กำลังใจครอบครัวผู้เสียชีวิตจากเหตุการณ์พายุคลื่นลมแรงพัดเรือประมงขนาดเล็กล่ม เมื่อช่วงเช้าของวันที่ 16 เมษายน 2566 ที่ผ่านมา ทำให้มีผู้เสียชีวิต จำนวน 3 ราย
โอกาสนี้ พลเอก ประยุทธ์ จันทร์โอชา นายกรัฐมนตรี มอบหมายให้ผู้ว่าราชการจังหวัดนครศรีธรรมราช วางพวงหรีดเคารพศพผู้เสียชีวิตเพื่อเป็นการไว้อาลัย พร้อมมอบเงินช่วยเหลือครอบครัวผู้เสียชีวิตในเบื้องต้น
นายอภินันท์ เผือกผ่อง ผู้ว่าราชการจังหวัดนครศรีธรรมราช กล่าวว่า ตนพร้อมด้วยนายกเหล่ากาชาดจังหวัดนครศรีธรรมราช ได้ลงพื้นที่ติดตามสถานการณ์คลื่นลมแรง ตั้งแต่เมื่อวานนี้ ร่วมกับส่วนราชการตลอดจนภาคีเครือข่ายในพื้นที่ และเมื่อสถานการณ์คลี่คลายได้พบว่า มีพี่น้องประชาชนเสียชีวิตจากเหตุการณ์วาตภัยดังกล่าว ในวันนี้ จึงได้ลงพื้นที่ให้กำลังใจและเยี่ยมเยียนครอบครัวของผู้เสียชีวิตทั้ง 3 ราย พร้อมมอบสิ่งของเครื่องอุปโภคบริโภค อาทิ ข้าวสาร อาหารแห้ง และเครื่องดื่มให้กับทางครอบครัว พร้อมมอบเงินค่าจัดการศพเบื้องต้น รายละ 29,700 บาท และเงินช่วยเหลือจากเหล่ากาชาดจังหวัดนครศรีธรรมราช รายละ 5,000 บาท และได้พบปะพูดคุยให้กำลังใจสมาชิกของครอบครัวของผู้เสียชีวิต
นายอภินันท์ เผือกผ่อง ผู้ว่าราชการจังหวัดนครศรีธรรมราช กล่าวเพิ่มเติมว่า พลเอก ประยุทธ์ จันทร์โอชา นายกรัฐมนตรี และพลเอก อนุพงษ์ เผ่าจินดา รัฐมนตรีว่าการกระทรวงมหาดไทย นายสุทธิพงษ์ จุลเจริญ ปลัดกระทรวงมหาดไทย และคณะผู้บริหารกระทรวงมหาดไทย ได้ติดตามสถานการณ์อย่างต่อเนื่อง พร้อมทั้งได้เน้นย้ำให้จังหวัดได้ร่วมบูรณาการกับทุกภาคส่วนเข้าแก้ไขสถานการณ์อย่างเต็มกำลังความสามารถ และเมื่อได้ทราบถึงความสูญเสียในครั้งนี้ ทุกท่านจึงร่วมแสดงความเสียใจ พร้อมทั้งให้กำลังใจต่อครอบครัว และได้กำชับให้หน่วยงานที่เกี่ยวข้องทุกฝ่าย เร่งให้ความช่วยเหลือผู้ที่ได้รับผลกระทบและครอบครัวผู้เสียชีวิตตามระเบียบของทางราชการต่อไป
"ทั้งนี้ หากพี่น้องทุกครอบครัวมีเรื่องเดือดเนื้อร้อนใจ และต้องการขอคำปรึกษา หรือขอความช่วยเหลือในด้านใด ขอให้ได้แจ้งมาที่ผู้ว่าราชการจังหวัดนครศรีธรรมราช ท่านนายอำเภอ ปลัดอำเภอ กำนัน ผู้ใหญ่บ้าน นายกเทศมนตรี นายก อบต. เพราะพวกเราทุกคนคือพี่น้องกัน เราจะไม่ทอดทิ้งกัน" ผู้ว่าราชการจังหวัดนครศรีธรรมราช กล่าวในช่วงท้าย

ที่มา : https://www.thaigov.go.th/news/contents/details/67375