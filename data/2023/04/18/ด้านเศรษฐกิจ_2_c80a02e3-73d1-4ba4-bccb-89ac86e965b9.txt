รัฐบาลไทย-ข่าวทำเนียบรัฐบาล-ปลัดฯ ณัฐพล รุดตรวจเยี่ยมเมืองลพบุรี เน้นย้ำให้โรงงานในพื้นที่นำนโยบาย MIND ทั้ง 4 มิติ สร้างความเข้มแข็งอย่างสมดุล


วันอังคารที่ 18 เมษายน 2566
18/04/2566
พิมพ์
ปลัดฯ ณัฐพล รุดตรวจเยี่ยมเมืองลพบุรี เน้นย้ำให้โรงงานในพื้นที่นำนโยบาย MIND ทั้ง 4 มิติ สร้างความเข้มแข็งอย่างสมดุล
ปลัดกระทรวงอุตสาหกรรมรุดตรวจเยี่ยมเมืองลพบุรี เน้นย้ำให้โรงงานในพื้นที่นำนโยบาย MIND ทั้ง 4 มิติ สร้างความเข้มแข็งอย่างสมดุล
จังหวัดลพบุรี : วันที่ 12 เมษายน 2566 ดร.ณัฐพล รังสิตพล ปลัดกระทรวงอุตสาหกรรม พร้อมด้วย นางสาวณัฏฐิญา เนตยสุภา รองปลัดกระทรวงอุตสาหกรรม (รปอ.) นายวิษณุ ทับเที่ยง หัวหน้าผู้ตรวจราชการกระทรวงอุตสาหกรรม (หน.ผตร.) นายภาสกร ชัยรัตน์ ผู้ตรวจราชการกระทรวงอุตสาหกรรม (ผตร.) นายจุลพงษ์ ทวีศรี อธิบดีกรมโรงงานอุตสาหกรรม (อรอ.) และคณะผู้บริหารกระทรวงอุตสาหกรรม (อก.) ตรวจเยี่ยมและมอบนโยบายในการขับเคลื่อนกระทรวงอุตสาหกรรม และแนวทางการบูรณาการงานของหน่วยงานในพื้นที่ ณ สำนักงานอุตสาหกรรมจังหวัดลพบุรี (สอจ.ลพบุรี) โดยมีนางสาวสมใจ มีสมบูรณ์ อุตสาหกรรมจังหวัดลพบุรี (อสจ.ลพบุรี) ให้การต้อนรับ พร้อมรายงานผลการดำเนินงานของหน่วยงาน ประกอบด้วย โครงสร้างบุคลากร งบประมาณ ผลผลิต ตัวชี้วัด แผนการดำเนินงานในปี 2566 และคำของบประมาณปี 2567 ตลอดจนข้อมูลโรงงานอุตสาหกรรมในพื้นที่
สอจ.ลพบุรี ก่อตั้งเมื่อปี พ.ศ.2517 มีบุคลากรทั้งสิ้น 27 คน ปฏิบัติหน้าที่ในฐานะตัวแทนกระทรวงในภูมิภาค ทั้งในด้านการกำกับ ดูแล ตามกฎหมายโรงงาน แร่ มาตรฐานผลิตภัณฑ์อุตสาหกรรม จดทะเบียนเครื่องจักร รวมถึงการส่งเสริม สนับสนุน และพัฒนาผู้ประกอบการให้มีความเข้มแข็ง อาทิ การนำเทคโนโลยีและนวัตกรรมเข้ามาใช้ในกระบวนการผลิต การพัฒนาผลิตภัณฑ์ เป็นต้น ทั้งนี้ สอจ.ลพบุรี มีโรงงานในกำกับดูแลทั้งสิ้น 683 โรงงาน เกิดอัตราจ้างงานจำนวน 59,242 คน และมีเหมืองแร่ที่ได้ประทานบัตรและเปิดทำการเหมือง 25 ประทานบัตร รวมถึงมีโรงงานน้ำตาลในพื้นที่จำนวน 2 โรงงาน มีจำนวนปริมาณอ้อยเข้าหีบในฤดูกาลผลิต 64/65 กว่า 2 ล้านตัน
สำหรับ สอจ.ลพบุรี มีการดำเนินการตามนโยบาย MIND ครอบคลุม 4 มิติ เพื่อเป็นแนวทางในการขับเคลื่อนการดำเนินงานส่งเสริมและพัฒนาอุตสาหกรรมให้เติบโตอย่างยั่งยืน ผ่านการดำเนินงานด้านต่าง ๆ ดังนี้ 1. ความสำเร็จทางธุรกิจ 2. การดูแลสังคมและชุมชน 3. การรักษาสิ่งแวดล้อม และ 4. การกระจายรายได้สู่ชุมชน โดยมีตัวอย่างการดำเนินการจนประสบความสำเร็จ ได้แก่ โรงงานในเครือบริษัท เบทาโกร จำกัด ประกอบกิจการธุรกิจเกษตร อาหารและโปรตีน และสัตว์เลี้ยง โดยเข้าไปสร้างความเข้มแข็งในการเข้าถึงแหล่งเงินทุนเพื่อขยายกิจการสู่ความสำเร็จทางธุรกิจ มีการบูรณาการความร่วมมือบังคับใช้กฎหมาย เพื่อให้สถานประกอบการลดความเสี่ยงจากการกระทำผิด การขับเคลื่อนเครือข่ายอุตสาหกรรมรักษ์สิ่งแวดล้อม และอุตสาหกรรมเชิงนิเวศให้โรงงานเป็นส่วนหนึ่งของชุมชน เน้นการมีส่วนร่วมของประชาชนรอบโรงงาน พร้อมผลักดันให้โรงงานรับผิดชอบต่อสังคม สิ่งแวดล้อม ผ่านการสร้างและพัฒนาเครือข่ายอุตสาหกรรมรักษ์สิ่งแวดล้อม การบริหารจัดการลุ่มน้ำ การพัฒนาระบบธรรมาภิบาล จนทำให้ได้รับการรับรองอุตสาหกรรมสีเขียว นอกจากนี้ยังอนุญาตให้ใช้โรงงานในพื้นที่จำหน่ายสินค้าและกระจายรายได้สู่ชุมชนด้วย
ทั้งนี้ ปลัดกระทรวงอุตสาหกรรม ได้ชื่นชม สอจ.ลพบุรี ในการนำเสนอผลการดำเนินงานได้ดี พร้อมมอบนโยบายให้กับ สอจ.ลพบุรี ถึงการดำเนินการในเรื่องกากอุตสาหกรรม อ้อยและน้ำตาลทราย เหมืองแร่ การดูแลผู้ประกอบการ และเรื่องอื่น ๆ ต้องมีการบูรณาการร่วมกันกับทุกภาคส่วนที่เกี่ยวข้อง เพื่อให้เกิดการรับรู้ร่วมกัน และเกิดการขับเคลื่อนตามนโยบาย MIND อย่างเป็นรูปธรรม ควบคู่ไปกับการบริหารจัดการทรัพยากรในพื้นที่ พร้อมทั้งได้เน้นย้ำนโยบาย MIND "ใช้ หัว และ ใจ" ปั้นอุตสาหกรรมคู่ชุมชน เพื่อให้ผู้ประกอบการเติบโตอย่างยั่งยืน ส่งผลถึงการได้รับรางวัลอุตสาหกรรมดีเด่นและยอดเยี่ยม ที่สถานประกอบการจะต้องดำเนินการครอบคลุมในทุกมิติ นอกจากนี้ยังได้เน้นย้ำในเรื่องผลิตภัณฑ์เด่นของดีของจังหวัดลพบุรี คือ ไข่เค็ม โดยส่งเสริมให้ผู้ประกอบการดำเนินการภายใต้นโยบาย MIND ในทุกมิติ ซึ่งจะส่งผลต่อภาพลักษณ์ของจังหวัดและชุมชนให้ได้รับประโยชน์โดยตรง
รปอ.ณัฏฐิญา ได้เน้นย้ำเรื่องบุคลากร พยายามปลูกฝัง "คนดีมี MIND" ต้องมีจิตสำนึกที่ดี "ใช้หัวและใจ" ในการทำงาน เพื่อให้การทำงานร่วมกับภาคส่วนอื่นๆ เป็นไปด้วยดี ส่วนในด้านการเพิ่มประสิทธิภาพการทำงาน ขณะนี้ ส่วนกลาง ได้ดำเนินการจัดทำเครื่องมือผ่านระบบดิจิทัล อาทิ Super App ที่จะเป็นแอปพลิเคชันสำหรับตรวจโรงงานที่เป็นมาตรฐานเดียวกัน มีการพัฒนาระบบ i-Single Form เป็นระบบที่เป็นศูนย์กลางข้อมูลทุกอย่างที่เกี่ยวข้อง รวมถึงมีการจัดอบรมเรื่องการเงินการบัญชี เพื่อเพิ่มพูนความรู้ให้แก่ อสจ.ทั่วประเทศ ได้มีแนวทางปฏิบัติเป็นมาตรฐานเดียวกัน นอกจากนี้ ควรให้โรงงานขนาดใหญ่ในพื้นที่ ซึ่งเป็นโรงงานที่ดี มี MIND สามารถช่วยชุมชนในการกระจายรายได้ อย่างที่ กสอ. ดำเนินงาน ดีพร้อมฮีโร่ การยกระดับเศรษฐกิจชุมชนให้มีอาชีพ โดยดึงศักยภาพของชุมชนในพื้นที่สร้างอัตลักษณ์ให้โดดเด่น เป็นที่จดจำของตลาด รวมถึงการเชิญชวนโรงงานในพื้นที่เพื่อสร้างการมีส่วนร่วมในการจัดงาน "อุตสาหกรรมแฟร์"
ด้าน หน.ผตร. กล่าวว่า ได้เข้าร่วมการประชุมหารือเพื่อจัดทำข้อเสนอแนะระดับนโยบายจากการตรวจราชการแบบบูรณาการของผู้ตรวจราชการ ณ สำนักงานปลัดสำนักนายกรัฐมนตรี โดยที่ประชุมได้มอบหมายให้ อก. บริหารจัดการหมอกควัน และ PM 2.5 โดยได้เสนอแนะกับทางจังหวัดร่วมเข้าไปแนะนำ พูดคุย และส่งเสริมโรงงานน้ำตาลในพื้นที่ให้ประกอบกิจการตามนโยบาย MIND ให้ครอบคลุมทั้ง 4 มิติ และเน้นย้ำให้เข้ามามีส่วนร่วม ดูแลชุมชนในพื้นที่ด้วย
ในส่วนของ อรอ. ได้มาร่วมรับฟังและร่วมหาแนวทางการบูรณาการเรื่องการจัดการกากอุตสาหกรรมในพื้นที่ จ.ลพบุรี เพื่อให้เป็นไปอย่างถูกต้องตามระเบียบและข้อกฎหมายต่อไป
ต่อมาเวลา 15.00 น. ปลัดกระทรวงอุตสาหกรรม และคณะ ได้ลงพื้นที่ตรวจเยี่ยมธนาคารพัฒนาวิสาหกิจขนาดกลางและขนาดย่อมแห่งประเทศไทย สาขาลพบุรี โดยมีผู้จัดการสาขาลพบุรี ให้การต้อนรับ โดยทาง ธพว. ได้นำเสนอโครงสร้างแต่ละสาขาและผลการดำเนินงานด้านการอนุมัติและเบิกจ่าย ปริมาณ NPL ในแต่ละพื้นที่ ซึ่งปัจจุบันมีเพียงเล็กน้อย และการเปรียบเทียบผลเบิกจ่ายรายไตรมาส ประจำปี 2564 และ 2565

ที่มา : https://www.thaigov.go.th/news/contents/details/67356