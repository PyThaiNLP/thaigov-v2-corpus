รัฐบาลไทย-ข่าวทำเนียบรัฐบาล-กรมเจ้าท่า ขุดลอกเพื่อดูแลประชาชนตามนโยบายคมนาคม


วันอังคารที่ 18 เมษายน 2566
กรมเจ้าท่า ขุดลอกเพื่อดูแลประชาชนตามนโยบายคมนาคม
...
จากนโยบายรัฐบาล และกระทรวงคมนาคม โดยกรมเจ้าท่า ได้ดำเนินการขุดลอก พัฒนาและบำรุงรักษาร่องน้ำทางเรือเดิน เพื่อความสะดวกและปลอดภัย เพิ่มประสิทธิภาพในการเดินเรือ การระบายน้ำ การอุปโภคบริโภค และเพิ่มพื้นที่รับน้ำเพื่อใช้ ส่งเสริมและสนับสนุนภาคการเกษตร
กรมเจ้าท่า สำนักพัฒนาและบำรุงรักษาทางน้ำ โดยสำนักงานพัฒนาและบำรุงรักษาทางน้ำที่ 8 เปิดหน่วยปฏิบัติงานขุดลอกลำเสียวใหญ่ ตำบลกู่กาสิงห์ อำเภอเกษตรวิสัย จังหวัดร้อยเอ็ด ใช้รถขุด ขก.4 เป็นเครื่องจักร ทำการขุดลอกตั้งแต่ กม. 0+100 ถึง กม. 2+000 ระยะทาง 1,900 เมตร ปริมาณวัสดุขุดลอกประมาณ 61,289 ลูกบาศก์เมตร เพื่อบรรเทาปัญหาความเดือดร้อนให้กับประชาชน เนื่องจากลำน้ำตื้นเขินจากการสะสมตะกอนดิน ส่งผลให้เกิดปัญหาในการกักเก็บน้ำเพื่อใช้ประโยชน์ทางการเกษตร และอุปโภคบริโภคในฤดูแล้ง ซึ่งไม่เพียงพอต่อความต้องการของประชาชนที่ใช้น้ำ รวมถึงช่วงฤดูน้ำหลาก ประชาชนในพื้นที่ได้รับความเดือดร้อนจากปัญหาน้ำท่วมพื้นที่ทางการเกษตร ส่งผลให้พืชผลทางการเกษตรได้รับความเสียหาย ปัจจุบัน ขุดลอกได้ระยะทาง 535 เมตร ปริมาณวัสดุขุดลอก 18,360 ลูกบาศก์เมตร คิดเป็น 29.96%
ทั้งนี้ การขุดลอกลำเสียวใหญ่ ตำบลกู่กาสิงห์ อำเภอเกษตรวิสัย จังหวัดร้อยเอ็ด พื้นที่บริเวณขุดลอกประกอบด้วย บ้านต่องต้อน หมู่ที่ 5 และบ้านไตรตรึง หมู่ที่ 11 ตำบลกู่กาสิงห์ อำเภอเกษตรวิสัย จังหวัดร้อยเอ็ด ซึ่งมีประชากรรวมประมาณ 185 ครัวเรือน ประชากรประมาณ 860 คน มีพื้นที่ทำการเกษตรกรรมประมาณ 2,200 ไร่ ซึ่งจะได้รับประโยชน์จากโครงการขุดลอกในครั้งนี้

ที่มา : https://www.thaigov.go.th/news/contents/details/67377