รัฐบาลไทย-ข่าวทำเนียบรัฐบาล-ปลัดฯ ณัฐพล นำคณะเยื่อนถิ่นบางระจัน จ.สิงห์บุรี พร้อมแนะนำนโยบาย MIND ทั้ง 4 มิติ ขยายผลให้เป็นรูปธรรม


วันจันทร์ที่ 17 เมษายน 2566
17/04/2566
พิมพ์
ปลัดฯ ณัฐพล นำคณะเยื่อนถิ่นบางระจัน จ.สิงห์บุรี พร้อมแนะนำนโยบาย MIND ทั้ง 4 มิติ ขยายผลให้เป็นรูปธรรม
ปลัดกระทรวงอุตสาหกรรม นำคณะเยื่อนถิ่นบางระจัน จ.สิงห์บุรี พร้อมแนะนำนโยบาย MIND ทั้ง 4 มิติ ขยายผลให้เป็นรูปธรรม
จังหวัดสิงห์บุรี : วันที่ 11 เมษายน 2566 เวลา 17.00 น. ดร.ณัฐพล รังสิตพล ปลัดกระทรวงอุตสาหกรรม พร้อมคณะ ประกอบด้วย นางสาวณัฏฐิญา เนตยสุภา รองปลัดกระทรวงอุตสาหกรรม (รปอ.) นายวิษณุ ทับเที่ยง หัวหน้าผู้ตรวจราชการกระทรวงอุตสาหกรรม (หน.ผตร.) นายภาสกร ชัยรัตน์ ผู้ตรวจราชการกระทรวงอุตสาหกรรม (ผตร.) นางสาวณิรดา วิสุทธิชาติธาดา ผู้ช่วยปลัดกระทรวงอุตสาหกรรม (ชปอ.) และผู้บริหารกระทรวงอุตสาหกรรม ตรวจเยี่ยมและมอบนโยบายในการขับเคลื่อนกระทรวงอุตสาหกรรม และแนวทางการบูรณาการงานของหน่วยงานในพื้นที่ ณ สำนักงานอุตสาหกรรมจังหวัดสิงห์บุรี (สอจ.สิงห์บุรี) และบ้านพักข้าราชการ สอจ.สิงห์บุรี โดยมีนายสมบูรณ์ สุนทรศาสตร์ อุตสาหกรรมจังหวัดสิงห์บุรี ให้การต้อนรับ พร้อมรายงานผลการดำเนินงานของหน่วยงาน ประกอบด้วย โครงสร้างบุคลากร งบประมาณ ผลผลิต ตัวชี้วัด แผนการดำเนินงานในปี 2566 และคำของบประมาณปี 2567 ตลอดจนข้อมูลโรงงานอุตสาหกรรมในพื้นที่ ซึ่งปัจจุบันมีจำนวน 185 โรงงาน ในจำนวนนี้เป็นเหมืองแร่ 1 เหมือง ขณะที่มี SMEs จำนวน 10,615 ราย แยกเป็น ภาคการผลิต 1,832 ราย ภาคการค้าและบริการ 8,265 ราย วิสาหกิจชุมชนและ OTOP 518 ราย และมีนายธนะศักดิ์ คงศิริสมบัติ ผู้จัดการเขต 6 นายดิรก หมู่ผึ้ง ผู้จัดการสาขาสิงห์บุรี ธนาคารพัฒนาวิสาหกิจขนาดกลางและขนาดย่อมแห่งประเทศไทย (ธพว.) ให้การต้อนรับ โดยทาง ธพว. ได้นำเสนอโครงสร้างของสาขาและผลการดำเนินงานด้านการอนุมัติและปล่อยสินเชื่อ และการเปรียบเทียบผลเบิกจ่ายรายไตรมาส ประจำปี 2564 และ 2565 สำหรับในปี 2566 มีเป้าหมายปล่อยสินเชื่อ 441 ล้านบาท โดยปัจจุบันมีปริมาณ NPL สะสมเพียง 1.8% เท่านั้น
สำหรับ สอจ.สิงห์บุรี มีการดำเนินการตามนโยบาย MIND ครอบคลุม 4 มิติ เพื่อเป็นแนวทางในการขับเคลื่อนการดำเนินงานส่งเสริมและพัฒนาอุตสาหกรรมให้เติบโตอย่างยั่งยืน ทั้งในด้านความสำเร็จทางธุรกิจ การดูแลสังคมและชุมชน การรักษาสิ่งแวดล้อม และการกระจายรายได้สู่ชุมชน โดยมีตัวอย่างการดำเนินการ ได้แก่
โรงงานน้ำตาลสิงห์บุรี ได้เข้าไปช่วยพัฒนาการปลูกอ้อยโดยการนำเทคโนโลยีมาใช้เพื่อให้เกิดประสิทธิภาพมากขึ้น เช่น ระบบเปิด-ปิดน้ำผ่านสมาร์ทโฟน ส่วนการดูแลสังคม โรงงานมีหน่วยงาน CSR เพื่อทำความเข้าใจร่วมกับเครือข่ายอุตสาหกรรมรักษ์สิ่งแวดล้อม เพื่อสร้างการรับรู้และความเข้าใจให้กับประชาชน ขณะที่การรักษาสิ่งแวดล้อม มีการส่งเสริมการปลูกต้นไม้และแปลงปลูกอ้อย และมีการนำกากของเสียจากการแปรรูปอ้อยมาผลิตสารปรับปรุงดิน และในด้านการกระจายรายได้ โรงงานมีการรับซื้อผลิตภัณฑ์ไม้กวาดทางมะพร้าวที่ชุมชนผลิต ก่อให้เกิดการสร้างงานสร้างอาชีพ และสร้างรายได้ให้ชุมชนโดยรอบ
กลุ่มวิสาหกิจชุมชนแม่บ้านเกษตรกรทองเอน สอจ.สิงห์บุรี ได้พัฒนาผลิตภัณฑ์ให้ตอบโจทย์ผู้บริโภคยุคใหม่ มีการนำนวัตกรรมและเทคโนโลยีเข้ามาผนวกกับภูมิปัญญาท้องถิ่น และพัฒนามาตรฐานผลิตภัณฑ์ ส่วนในด้านการดูแลสังคมโดยรอบ มีการเปิดศูนย์เรียนรู้ให้กับผู้สนใจ ผู้ว่างงาน เพื่อสร้างงาน สร้างอาชีพ พร้อมการถ่ายทอดภูมิปัญญาท้องถิ่นให้คงไว้ ขณะที่การรักษาสิ่งแวดล้อม มีการนำน้ำทิ้งจากการผลิตปลาส้มไปใช้ในการเกษตร ทำให้ผลผลิตมีคุณภาพ รวมถึงมีการนำน้ำมันเหลือใช้ไปใช้ในภาคอุตสาหกรรม และการกระจายรายได้มีการรับซื้อวัตถุดิบโดยรอบพื้นที่ และสร้างช่องทางจำหน่ายสินค้าในชุมชนทั้งตลาดออฟไลน์และตลาดออนไลน์ ทำให้สังคม ชุมชน และวิสาหกิจอยู่ร่วมกันอย่างมีความสุข
นอกจากนี้ สอจ.สิงห์บุรี ยังได้คิดแผนการต่อยอดแนวคิด MIND ใน 4 มิติ ในการพัฒนาพื้นที่ 5 ขั้นตอน ตั้งแต่การวิเคราะห์โรงงานในพื้นที่ การปั้นโรงงานให้นำแนวทาง 4 มิติไปใช้ การประสานสัมพันธ์กับเครือข่ายในพื้นที่ เพื่อบูรณาการแก้ไขปัญหาด้านสิ่งแวดล้อมอย่างเป็นรูปธรรม การปั้นความสุขคืนสู่สังคม ด้วยการสร้างงาน สร้างอาชีพ และสร้างรายได้ในพื้นที่ ตลอดจนการเฟ้นหาพี่เลี้ยง เพื่อเป็นแบบอย่างที่ดี พร้อมช่วยเหลือชุมชนให้อยู่ร่วมกันอย่างมีความสุข
ทั้งนี้ ปลัดกระทรวงอุตสาหกรรม ได้กล่าวชื่นชม สอจ.สิงห์บุรี ว่ามีการรักษาความสะอาด และดูแลสถานที่ทำงานได้อย่างเป็นระเบียบเรียบร้อย รวมถึงมีความเข้าใจในการนำนโยบาย MIND ใช้ "หัวและใจ" ทั้ง 4 มิติ ไปส่งเสริมและพัฒนาให้ผู้ประกอบการนำไปใช้ให้เกิดความเข้มแข็งและยั่งยืน พร้อมนี้ได้กำชับให้ สอจ. ตรวจสอบมาตรฐานผลิตภัณฑ์เหล็ก ที่มีการร้องเรียนกรณีไม่ได้มาตรฐาน เพื่อคุ้มครองผู้บริโภค ส่วนกรณีอ้อยเผาไฟ ขอให้ทุกฝ่ายที่เกี่ยวข้องให้ความสำคัญ เนื่องจากที่ผ่านมาส่งผลกระทบทำให้เกิด PM 2.5 ในบริเวณกว้าง สร้างความเดือดร้อนทั้งในด้านสุขภาพ และอุตสาหกรรมการท่องเที่ยว โดยขอความร่วมมือให้โรงงานในพื้นที่คิดหาแนวทางการส่งเสริม และรณรงค์ ให้ผู้ปลูกลดการเผาอ้อยให้น้อยลง นอกจากนี้ ปกอ. ยังได้ให้คำแนะนำกรณีโรงงานที่ถูกร้องเรียนปัญหาเสียงดังจากการผลิตชิ้นไม้สับ ว่า ต้องพิจารณาแหล่งกำเนิดของการเกิดเสียง ซึ่งมีหลักการมาจากการสั่นสะเทือนของวัตถุทำให้เกิดเป็นคลื่นเสียง ดังนั้น จึงควรแก้ไขโดยการลดการสั่นสะเทือน ด้วยการนำวัสดุต่าง ๆ ปิดทับบริเวณแหล่งกำเนิดเสียง ก็จะทำให้ลดการสั่นสะเทือนและลดความดังของเสียงลงได้
ขณะที่ รปอ. กล่าวเสริมว่า สอจ.สิงห์บุรี ควรเชื่อมโยงกับ ศภ.3 กสอ. เพื่อเข้ามาช่วยเหลือวิสาหกิจชุมชนในพื้นที่เพื่อพัฒนาผลิตภัณฑ์และการสร้างแบรนด์ ส่วนในด้านการบริหารจัดการงบประมาณ ต้องดำเนินการให้เป็นไปตามแหล่งงบประมาณที่ได้รับการจัดสรร โดยเฉพาะงบสาธารณูปโภค ควรจัดทำระบบบัญชีรายรับ-รายจ่ายให้เป็นไปตามความเป็นจริง เพื่อเป็นข้อมูลสำหรับการขอรับการจัดสรรงบประมาณจากสำนักงบประมาณต่อไป นอกจากนี้ ในด้านการขอรับงบประมาณจังหวัด ควรมีการศึกษาข้อมูลเชิงลึกในยุทธศาสตร์ของจังหวัด ผลิตภัณฑ์มวลรวมของจังหวัด และแนวโน้มสถานการณ์เศรษฐกิจอุตสาหกรรม เพื่อการจัดทำแผนที่สอดคล้องการพัฒนาจังหวัดอย่างแท้จริง รวมถึง ขอความร่วมมือให้กิจการต่าง ๆ กรอกข้อมูลใน i-Single Form เพื่อให้สามารถนำข้อมูลมาวิเคราะห์และใช้ประโยชน์ได้อย่างถูกต้อง สำหรับ ธพว.สิงห์บุรี ได้เสนอแนะให้มีการพิจารณาหลักเกณฑ์กองทุนพัฒนาเอสเอ็มอีตามแนวประชารัฐ ควรมีเกณฑ์ที่เป็นมาตรฐานเน้นกลุ่มเป้าหมายที่มีศักยภาพ ซึ่งเมื่อจบโครงการแล้ว สามารถส่งต่อลูกค้าเข้าสู่ระบบสินเชื่อปกติของ ธพว. และหากผู้ประกอบการเข้มแข็งมากขึ้น อาจส่งต่อไปยังธนาคารพาณิชย์อื่น ๆ ได้ต่อไป

ที่มา : https://www.thaigov.go.th/news/contents/details/67355