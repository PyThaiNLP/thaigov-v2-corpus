รัฐบาลไทย-ข่าวทำเนียบรัฐบาล-กรมการขนส่งทางบก รายงานผลการตรวจความพร้อมรถโดยสารสาธารณะและพนักงานขับรถช่วงเทศกาลสงกรานต์ 2566 ระหว่างวันที่ 11 - 17 เมษายน 2566 ตรวจแล้วกว่า 90,000 คัน 


วันอังคารที่ 18 เมษายน 2566
กรมการขนส่งทางบก รายงานผลการตรวจความพร้อมรถโดยสารสาธารณะและพนักงานขับรถช่วงเทศกาลสงกรานต์ 2566 ระหว่างวันที่ 11 - 17 เมษายน 2566 ตรวจแล้วกว่า 90,000 คัน
...
นายจิรุตม์ วิศาลจิตร อธิบดีกรมการขนส่งทางบก กระทรวงคมนาคม เปิดเผยผลดำเนินการตามมาตรการอำนวยความสะดวกและปลอดภัย ช่วงเทศกาลสงกรานต์ 2566 ตลอดระยะเวลา 7 วัน ของการเดินทาง ระหว่างวันที่ 11 - 17 เมษายน 2566 ณ สถานีขนส่งผู้โดยสาร และจุดจอด จุดตรวจ Checking Point และ Rest Area รวม 219 จุด ทั่วประเทศ ว่า กรมการขนส่งทางบก (ขบ.) ได้เน้นย้ำให้ผู้ประกอบการขนส่ง ผู้ให้บริการสถานีขนส่งผู้โดยสารและจุดจอดทุกแห่ง ตรวจความพร้อมของรถและความพร้อมของผู้ขับรถก่อนออกเดินทาง ตามแบบ Checklist เช่น การมีใบอนุญาตขับรถที่ถูกต้อง ตรวจความพร้อมด้านร่างกาย และการตรวจวัดระดับแอลกอฮอล์ในลมหายใจต้องเป็นศูนย์มิลลิกรัมเปอร์เซ็นต์ ชั่วโมงการขับรถไม่เกินที่กฎหมายกำหนด รถโดยสารสาธารณะทุกคันต้องมีสภาพมั่นคงแข็งแรงทั้งสภาพตัวรถภายนอกและภายใน รวมทั้งอุปกรณ์เพื่อความปลอดภัยต่าง ๆ ต้องพร้อมใช้งานอยู่เสมอ พร้อมจัดเจ้าหน้าที่ให้คำแนะนำและให้ความรู้แก่ผู้โดยสารกรณีเกิดเหตุฉุกเฉิน และขอให้ผู้โดยสารทุกที่นั่งคาดเข็มขัดนิรภัยตลอดการเดินทาง เพื่อป้องกันการบาดเจ็บและเสียชีวิตเมื่อรถเกิดอุบัติเหตุ และปฏิบัติตามมาตรการป้องกันการแพร่ระบาดของ COVID-19 เป็นต้น สำหรับผลดำเนินการตรวจความพร้อมตลอด 7 วัน ระหว่างวันที่ 11 - 17 เมษายน 2566 ขบ. ได้ตรวจความพร้อมของรถโดยสารสาธารณะรวมทั้งสิ้น 96,990 คัน ไม่พบรถบกพร่อง ส่วนการตรวจความพร้อมพนักงานขับรถ รวมทั้งสิ้น 96,990 ราย มีความพร้อมในการให้บริการทุกรายและไม่พบพนักงานขับรถบกพร่องในการปฏิบัติหน้าที่
อธิบดีกรมการขนส่งทางบก กล่าวเพิ่มเติมว่า ส่วนผลการติดตามตรวจสอบการเดินรถโดยสารสาธารณะและรถบรรทุกด้วยระบบ GPS Tracking ผ่านศูนย์บริหารจัดการเดินรถด้วยระบบ GPS ระหว่างวันที่ 11 - 17 เมษายน 2566 รวมทั้งสิ้น 367,361 คัน พบการใช้ความเร็วเกินกฎหมายกำหนด รวมทั้งสิ้น 948 คัน ผลตรวจสอบการใช้ความเร็วรถโดยสารและรถบรรทุกด้วยกล้องเลเซอร์บนถนนสายหลักและสายรองทั่วประเทศ รวมทั้งสิ้น 15,312 คัน พบการใช้ความเร็วเกินกฎหมายกำหนด รวมทั้งสิ้น 143 คัน ซึ่ง ขบ. จะประสานผู้ประกอบการขนส่ง เจ้าหน้าที่ตำรวจ และหน่วยงานที่เกี่ยวข้องเพื่อระงับการใช้ความเร็ว ควบคู่กับมาตรการบังคับใช้กฎหมายอย่างเคร่งครัด สำหรับการร้องเรียนเกี่ยวกับรถโดยสารสาธารณะได้รับเรื่องร้องเรียนแล้ว รวมทั้งสิ้น 276 เรื่อง ร้องเรียนสูงสุด 3 อันดับ คือ เรื่องสภาพรถไม่มั่นคงแข็งแรง/ดัดแปลงตัวรถและอุปกรณ์ส่วนควบไม่ครบถ้วนถูกต้อง ไม่หยุดรับส่งผู้โดยสารที่ป้ายหยุดรถ และขับรถประมาท/น่าหวาดเสียว ตามลำดับ ซึ่ง ขบ. จะเร่งติดตามผู้กระทำผิดมาสอบสวนและดำเนินการลงโทษตามกฎหมายต่อไป ทั้งนี้ หากประชาชนพบปัญหาจากการใช้บริการรถโดยสารสาธารณะสามารถแจ้งได้ที่ สายด่วน 1584 ตลอด 24 ชั่วโมง

ที่มา : https://www.thaigov.go.th/news/contents/details/67393