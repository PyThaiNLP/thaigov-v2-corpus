รัฐบาลไทย-ข่าวทำเนียบรัฐบาล-รองปลัดฯ ณัฏฐิญา เร่งขับเคลื่อนหน่วยงานในสังกัด สร้างระบบฐานข้อมูลดิจิทัลทันสมัย ปลูกจิตสำนึกข้าราชการด้วยคุณธรรม และการสร้างทีมทำงานเชิงรุก


วันเสาร์ที่ 1 เมษายน 2566
01/04/2566
พิมพ์
รองปลัดฯ ณัฏฐิญา เร่งขับเคลื่อนหน่วยงานในสังกัด สร้างระบบฐานข้อมูลดิจิทัลทันสมัย ปลูกจิตสำนึกข้าราชการด้วยคุณธรรม และการสร้างทีมทำงานเชิงรุก
รองปลัดกระทรวงอุตสาหกรรมเร่งขับเคลื่อนหน่วยงานในสังกัด สร้างระบบฐานข้อมูลดิจิทัลทันสมัย ปลูกจิตสำนึกข้าราชการด้วยคุณธรรม และการสร้างทีมทำงานเชิงรุก เพื่อมุ่งผลสัมฤทธิ์สูงสุด
เมื่อเร็ว ๆ นี้ นางสาวณัฏฐิญา เนตยสุภา รองปลัดกระทรวงอุตสาหกรรม (รปอ.) มอบนโยบายให้ 3 หน่วยงานภายใต้กระทรวงอุตสาหกรรม ได้แก่ สำนักงานรัฐมนตรี (สร.) ศูนย์ปฏิบัติการต่อต้านการทุจริตกระทรวงอุตสาหกรรม (ศปท.) และศูนย์เทคโนโลยีสารสนเทศและการสื่อสาร (ศทส.) โดยมีนายอนุพงศ์ กำปนาด หสร. นางสาวทัศนีย์ สามิภักดิ์ ผอ.ศปท.อก. และนายดุสิต อนันตรักษ์ ผอ.ศทส.อก. ให้การต้อนรับและนำเสนอการดำเนินงานของแต่ละหน่วยงาน โอกาสนี้ นางสาวณิรดา วิสุทธิชาติธาดา ผู้ช่วยปลัดกระทรวงอุตสาหกรรม เข้าร่วมประชุมดังกล่าวด้วย ณ ห้องประชุม อาคารสำนักงานปลัดกระทรวงอุตสาหกรรม
โดย รปอ. ได้มอบนโยบายและให้ข้อแนะนำในการปฏิบัติงาน ตามแนวนโยบาย MIND ใช้ “หัว และ ใจ” ในการทำงาน เพื่อมุ่งผลสำเร็จอย่างเป็นรูปธรรม ดังนี้
สำนักงานรัฐมนตรี (สร.) นับเป็นหน่วยงานที่ใกล้ชิดกับรัฐมนตรีว่าการกระทรวงอุตสาหกรรม (รวอ.) และข้าราชการการเมือง ดังนั้น จึงต้องอาศัยทั้งศาสตร์และศิลป์ เพื่อนำเสนอนโยบายที่เป็นประโยชน์ต่อสังคม ประชาชน และโรงงานอุตสาหกรรม รวมถึงจะต้องมีการทำงานอย่างสอดประสานให้เกิดความร่วมมืออันดีกับหน่วยงานต่าง ๆ อย่างบูรณาการ เพื่อผนึกกำลังกับทุกภาคส่วนให้มีการปฏิบัติงานจนเกิดผลสัมฤทธิ์สูงสุด พร้อมมุ่งการทำงานเชิงรุกและเท่าทันกับสถานการณ์การเปลี่ยนแปลงของโลกยุคปัจจุบัน นอกจากนี้ ยังได้เน้นย้ำให้ สร. มีการทำงานเป็นทีม พร้อมนำนโยบาย MIND ใช้ "หัว และ ใจ" มาประยุกต์ใช้ในการปฏิบัติงานให้เต็มประสิทธิภาพ เพื่อก่อให้เกิดประโยชน์สูงสุดต่อทางราชการ
ศูนย์ปฏิบัติการต่อต้านการทุจริตกระทรวงอุตสาหกรรม (ศปท.) เป็นหน่วยงานที่ต้องปฏิบัติการให้เป็นไปตามระเบียบคณะกรรมการมาตรฐานทางจริยธรรม ว่าด้วยหลักเกณฑ์การประมวลจริยธรรม ข้อกำหนดจริยธรรม และกระบวนการรักษาจริยธรรมของหน่วยงานและเจ้าหน้าที่ของรัฐ พ.ศ.2563 และระเบียบสำนักนายกรัฐมนตรี ว่าด้วยการให้หรือรับของขวัญของเจ้าหน้าที่ของรัฐ พ.ศ. 2565 โดยมอบหมายให้ ศปท. สร้างความรู้ ความเข้าใจให้กับบุคลากรของ อก. และประชาสัมพันธ์ข้อกำหนดต่าง ๆ อย่างต่อเนื่อง รวมถึงหลักการปฏิบัติที่ถูกต้อง กรณีรับบริจาคหรือของขวัญให้ปฏิบัติตามระเบียบและรายงานตามที่กำหนด พร้อมทั้งเร่งจัดตั้งกลุ่มงานจริยธรรมตามข้อกำหนดว่าด้วยกระบวนการรักษาจริยธรรม : กลไกและการบังคับใช้ประมวลจริยธรรมข้าราชการพลเรือน ต่อไป
ศูนย์เทคโนโลยีสารสนเทศและการสื่อสาร (ศทส.) นับว่าเป็นศูนย์กลางโครงข่ายการเชื่อมโยงระบบออนไลน์กับทุกงานใน อก. และสถาบันเครือข่าย ดังนั้น จึงต้องมีการบูรณาการทำงานร่วมกันเพื่อให้ระบบฐานข้อมูลเป็นมาตรฐาน ใช้งานง่าย สะดวกในการเชื่อมต่อ และนำข้อมูลไปประมวลผลและใช้ประโยชน์ได้อย่างมีประสิทธิภาพ เช่น การสร้างระบบ i-Industry และระบบ i-Single Form ควรมีการศึกษาความต้องการ เพื่อให้ระบบเอื้ออำนวยกับทุกหน่วยงาน และสามารถนำข้อมูลไปใช้ประโยชน์เพื่อตอบโจทย์ในภาพรวม มีการแยกประเภทของลูกค้า เช่น โรงงานอุตสาหกรรม SMEs เหมืองแร่ และวิสาหกิจชุมชน เพื่อให้การบันทึกข้อมูลเป็นไปตามวัตถุประสงค์ ขณะเดียวกันก็ต้องมีการพัฒนาความรู้ สร้างความเข้าใจระบบ พร้อมสร้างทีมงานที่แข็งแกร่ง (แม่ไก่) เพื่อสื่อสารและสร้างความเข้าใจไปยังทุกหน่วยงานในสังกัด ส่วนในด้านระบบมาตรฐานการกำกับดูแลโรงงาน (App on mobile) ควรเร่งดำเนินการเพื่อให้เจ้าหน้าที่สามารถนำไปปฏิบัติการตรวจกำกับดูแลโรงงานผ่าน Mobile ได้โดยเร็ว ขณะที่ในด้านการพัฒนาระบบ i-Dee รับเรื่องร้องเรียน ควรตอบโจทย์การแก้ปัญหาและสามารถลดข้อร้องเรียนได้อย่างมีประสิทธิภาพ

ที่มา : https://www.thaigov.go.th/news/contents/details/66871