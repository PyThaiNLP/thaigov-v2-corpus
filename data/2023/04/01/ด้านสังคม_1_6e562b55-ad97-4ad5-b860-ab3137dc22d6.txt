รัฐบาลไทย-ข่าวทำเนียบรัฐบาล-รพ.ธัญบุรี จ.ปทุมธานี จับมือภาคเอกชน ผ่าตัดทำเส้นเลือดฟอกไต แบบวันเดียวเสร็จ ช่วยผู้ป่วยไตวายสิทธิบัตรทองไม่ต้องรอคิวนาน


วันเสาร์ที่ 1 เมษายน 2566
รพ.ธัญบุรี จ.ปทุมธานี จับมือภาคเอกชน ผ่าตัดทำเส้นเลือดฟอกไต แบบวันเดียวเสร็จ ช่วยผู้ป่วยไตวายสิทธิบัตรทองไม่ต้องรอคิวนาน
ผู้ตรวจราชการกระทรวงสาธารณสุข เขตสุขภาพที่ 4 เผย โรงพยาบาลธัญบุรี จังหวัดปทุมธานี สร้างความร่วมมือกับภาคเอกชน เพิ่มบริการทำเส้นเลือดถาวรนอกเวลาทำการ ด้วยการผ่าตัดแบบวันเดียวเสร็จ สำหรับฟอกเลือดในผู้ป่วยไตวายสิทธิบัตรทอง
ผู้ตรวจราชการกระทรวงสาธารณสุข เขตสุขภาพที่ 4 เผย โรงพยาบาลธัญบุรี จังหวัดปทุมธานี สร้างความร่วมมือกับภาคเอกชน เพิ่มบริการทำเส้นเลือดถาวรนอกเวลาทำการ ด้วยการผ่าตัดแบบวันเดียวเสร็จ สำหรับฟอกเลือดในผู้ป่วยไตวายสิทธิบัตรทอง ช่วยลดระยะเวลารอคิว ลดโอกาสเกิดการติดเชื้อในผู้ป่วยไตวายระยะสุดท้าย หลังเปิดบริการ 1 เดือน ทำเส้นเลือดให้ผู้ป่วยแล้ว 19 ราย ตั้งเป้าขยายผลอีก 7 จังหวัดในเขตสุขภาพ ภายในปี 2566
นายแพทย์สุรโชค ต่างวิวัฒน์ ผู้ตรวจราชการกระทรวงสาธารณสุข เขตสุขภาพที่ 4 เปิดเผยว่า โรงพยาบาลธัญบุรี จังหวัดปทุมธานี เป็นโรงพยาบาลชุมชนที่มีการพัฒนาศักยภาพในการให้บริการอย่างต่อเนื่อง โดยเฉพาะการรักษาผู้ป่วยโรคไตวาย สามารถให้บริการฟอกเลือดด้วยเครื่องไตเทียมได้ แต่โรงพยาบาลยังมีข้อจำกัดเรื่องแพทย์เฉพาะทางด้านหลอดเลือดไม่เพียงพอ ประกอบกับมีผู้ป่วยไตวายที่ต้องได้รับการรักษาด้วยการฟอกเลือดจำนวนมาก จึงได้ประสานความร่วมมือกับภาคเอกชนนำทีมแพทย์ผู้เชี่ยวชาญด้านศัลยกรรมหลอดเลือดมาร่วมให้บริการผ่าตัดทำเส้นเลือดถาวรสำหรับผู้ป่วยไตวายสิทธิบัตรทอง โดยเป็นการผ่าตัดแบบวันเดียวเสร็จ ให้บริการนอกเวลาทำการ หรือในรูปแบบคลินิกพิเศษ ช่วยให้ผู้ป่วยได้รับการผ่าตัดทำเส้นเลือดถาวรเร็วขึ้น ไม่ต้องรอคิวนาน ลดภาวะไตล้มเหลว และลดโอกาสที่จะเกิดการติดเชื้อของผู้ป่วยไตวายระยะสุดท้ายได้
“การสร้างความร่วมมือกับภาคเอกชนเพื่อช่วยเหลือผู้ป่วยไตวายของโรงพยาบาลธัญบุรี เป็นอีกแนวทางหนึ่งในการพัฒนาการบริการที่สามารถเป็นต้นแบบให้กับโรงพยาบาลอื่นๆ นำไปปรับใช้ในการเพิ่มศักยภาพการบริการของตนเองได้ โดยเขตสุขภาพที่ 4 ได้ตั้งเป้าขยายผลไปอีก 7 จังหวัดในเขตสุขภาพ ได้แก่ พระนครศรีอยุธยา ลพบุรี สระบุรี สิงห์บุรี อ่างทอง นนทบุรี และนครนายก ภายในปี 2566 นี้” นายแพทย์สุรโชคกล่าว
ด้านนายแพทย์ศราวุธ ธนเสรี ผู้อำนวยการโรงพยาบาลธัญบุรี กล่าวว่า โรงพยาบาลธัญบุรีมีผู้ป่วยโรคไตเรื้อรังมารับบริการ 5,493 ราย (ข้อมูล ณ วันที่ 25 มีนาคม 2566) เป็นผู้ป่วยไตวายระยะสุดท้าย 50 ราย และรับส่งต่อผู้ป่วยโรคไตจากโรงพยาบาลปทุมธานี ที่ได้รับการวินิจฉัยว่าต้องฟอกเลือด เพื่อทำเส้นเลือดถาวรด้วย โดยการผ่าตัดทำเส้นเลือดฟอกไตที่ดำเนินการร่วมกับภาคเอกชนจะให้บริการทุกวันอาทิตย์ เริ่มตั้งแต่วันที่ 26 กุมภาพันธ์ 2566 ที่ผ่านมา มีผู้ป่วยลงทะเบียนเข้ารับการทำเส้นเลือดถาวร 68 ราย ผ่านการประเมินว่าทำเส้นเลือดได้ 19 ราย และได้รับการผ่าตัดทำเส้นเลือดครบทั้ง 19 รายแล้ว
************************************************  1 เมษายน 2566

ที่มา : https://www.thaigov.go.th/news/contents/details/66866