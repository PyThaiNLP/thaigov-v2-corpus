รัฐบาลไทย-ข่าวทำเนียบรัฐบาล-รองปลัดฯ ณัฏฐิญา เร่งปลูกถ่าย DNA คุณธรรม จริยธรรม ให้เกิดเป็นวัฒนธรรมองค์กร พร้อมสร้างค่านิยมสุจริต โปร่งใส ตรวจสอบได้


วันเสาร์ที่ 1 เมษายน 2566
01/04/2566
พิมพ์
รองปลัดฯ ณัฏฐิญา เร่งปลูกถ่าย DNA คุณธรรม จริยธรรม ให้เกิดเป็นวัฒนธรรมองค์กร พร้อมสร้างค่านิยมสุจริต โปร่งใส ตรวจสอบได้
รองปลัดกระทรวงอุตสาหกรรมเร่งปลูกถ่าย DNA คุณธรรม จริยธรรม ให้เกิดเป็นวัฒนธรรมองค์กร พร้อมสร้างค่านิยมสุจริต โปร่งใส ตรวจสอบได้
เมื่อวันที่ 31 มีนาคม 2566 เวลา 9.30 น. นางสาวณัฏฐิญา เนตยสุภา รองปลัดกระทรวงอุตสาหกรรม เป็นประธานเปิดกิจกรรม MIND Community Meet Up “ชุมชนของฅน MIND” ครั้งที่ 5 ในหัวข้อ แนวปฏิบัติ Do’s & Don’ts ในการประพฤติตนทางจริยธรรม รวมถึงแนวทางการปฏิบัติตนที่ถูกต้องตามหลักเกณฑ์ ระเบียบและนโยบายการรับ-ให้ ทรัพย์สินของเจ้าหน้าที่ของรัฐ จัดโดย กลุ่มพัฒนาระบบบริหาร (กพบ.) โดยมีนางสาวทัศนีย์ สามิภักดิ์ ผู้อำนวยการศูนย์ปฏิบัติการต่อต้านการทุจริต (ศปท.อก.) นางสาวสุภัตรา เปี่ยมวัตถาภรณ์ หัวหน้ากลุ่มพัฒนาระบบบริหาร และนายสมชัย เอมบำรุง ผู้อำนวยการกองกฎหมาย และเจ้าหน้าที่ อก. เข้าร่วมกิจกรรมดังกล่าว ณ ห้องประชุมชุณหะวัณ อาคารสำนักงานปลัดกระทรวงอุตสาหกรรม และผ่านระบบ Zoom Meeting
ทั้งนี้ รปอ. กล่าวว่า เจ้าหน้าที่ของรัฐ ได้แก่ ข้าราชการ ลูกจ้างประจำ พนักงานราชการ และเจ้าหน้าที่ทุกท่าน ต้องให้ความสำคัญอย่างยิ่งในการประพฤติตนให้ถูกต้องตามประมวลจริยธรรมข้าราชการพลเรือน รวมถึง ระเบียบ หลักเกณฑ์และนโยบายการรับทรัพย์สิน โดยต้องทำความเข้าใจอย่างถ่องแท้ เพื่อป้องกันการกระทำผิดที่อาจเกิดขึ้นได้ ซึ่งหน่วยงานภายนอกที่เกี่ยวข้องได้กำหนดหลักเกณฑ์การรับ-การให้ไว้อย่างชัดเจน ดังนั้น การจัดกิจกรรมในวันนี้จึงเป็นประโยชน์ต่อเจ้าหน้าที่ทุกคน ทั้งในด้านการเพิ่มพูนความรู้ความเข้าใจที่ถูกต้อง สามารถแยกแยะได้ว่าสิ่งไหนควรทำ และไม่ควรทำ อย่างไรก็ดี ได้กำชับให้เจ้าหน้าที่ทุกคนร่วมสร้างวัฒนธรรม ค่านิยมสุจริตในการปฏิบัติหน้าที่ราชการด้วยความถูกต้อง โปร่งใส ไม่รับของขวัญและของกำนัลทุกชนิดจากการปฏิบัติหน้าที่ตามนโยบาย No Gift Policy

ที่มา : https://www.thaigov.go.th/news/contents/details/66870