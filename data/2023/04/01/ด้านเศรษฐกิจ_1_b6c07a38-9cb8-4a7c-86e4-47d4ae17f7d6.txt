รัฐบาลไทย-ข่าวทำเนียบรัฐบาล-รปอ.ณัฏฐิญาฯ ชี้แนะแนวทางการให้กู้คู่ความรู้กับ SME D Bank พร้อมเชื่อมโยงฐานข้อมูล I-industry ส่งต่อและขยายฐานการพัฒนาผู้ประกอบการร่วมกัน


วันศุกร์ที่ 31 มีนาคม 2566
31/03/2566
พิมพ์
รปอ.ณัฏฐิญาฯ ชี้แนะแนวทางการให้กู้คู่ความรู้กับ SME D Bank พร้อมเชื่อมโยงฐานข้อมูล I-industry ส่งต่อและขยายฐานการพัฒนาผู้ประกอบการร่วมกัน
รปอ.ณัฏฐิญาฯ ชี้แนะแนวทางการให้กู้คู่ความรู้กับ SME D Bank พร้อมเชื่อมโยงฐานข้อมูล I-industry ส่งต่อและขยายฐานการพัฒนาผู้ประกอบการร่วมกัน
เมื่อวันที่ 30 มีนาคม 2566 นางสาวณัฏฐิญา เนตยสุภา รองปลัดกระทรวงอุตสาหกรรม เป็นประธานรับฟังการนำเสนอการดำเนินงานของธนาคารพัฒนาวิสาหกิจขนาดกลางและขนาดย่อมแห่งประเทศไทย (ธพว.) โดยมี นางสาวนารถนารี รัฐปัตย์ กรรมการผู้จัดการ ธนาคารพัฒนาวิสาหกิจขนาดกลางและขนาดย่อมแห่งประเทศไทย (ธพว.) พร้อมเจ้าหน้าที่ ธพว. เข้าร่วมการประชุม ณ ห้องประชุม อก. 2 ชั้น 3 อาคารสำนักงานปลัดกระทรวงอุตสาหกรรม
ธนาคารพัฒนาวิสาหกิจขนาดกลางและขนาดย่อมแห่งประเทศไทย (ธพว.) ให้บริการทางการเงินกับผู้ประกอบการธุรกิจขนาดกลางและขนาดย่อม (SMEs) รวมถึงธุรกิจรายย่อย (Micro) โดยเน้นการให้สินเชื่อ ควบคู่การส่งเสริมและพัฒนาความรู้ให้ผู้ประกอบการ โดย ธพว. มีภารกิจสำคัญที่มุ่งเน้นขับเคลื่อนให้บรรลุเป้าหมาย ประกอบด้วย การเพิ่มช่องทางการให้บริการผ่าน App เป๋าตัง โดยพัฒนาระบบ Mobile Banking ร่วมกับ ธ.กรุงไทย, การพัฒนาระบบงานธุรกิจหลัก (Core Banking System: CBS) และพัฒนาการให้บริการสินเชื่อ โดยปรับปรุง Credit Scoring ให้มีมาตรฐาน รวดเร็ว และสร้างความสะดวกให้แก่ลูกค้า, การบูรณาการความร่วมมือกับหน่วยงานพันธมิตร โดยเชื่อมโยงฐานข้อมูลผ่านระบบฐานข้อมูลกลางของกระทรวงอุตสาหกรรม (I-industry) นอกจากนี้ยังได้จัดทำ SME Development Platform เพื่อยกระดับศักยภาพผู้ประกอบการผ่านแพลทฟอร์มดิจิทัล
ทั้งนี้ รปอ. ได้แนะนำให้ ธพว. บูรณาการฐานข้อมูลผู้ประกอบการโดยเชื่อมโยงระบบฐานข้อมูลกลางของกระทรวงอุตสาหกรรม (I-industry) และมีการส่งต่อและบูรณาการทำงาน โดยเฉพาะกับกรมส่งเสริมอุตสาหกรรม (ดีพร้อม) และสำนักงานอุตสาหกรรมจังหวัด ซึ่งมีฐานข้อมูลผู้ประกอบการ SMEs ที่มีศักยภาพเป็นจำนวนมาก โดยเฉพาะในกลุ่มที่ได้รับการพัฒนาเป็นนักธุรกิจมาแล้ว อย่างเช่นผู้ประกอบการกลุ่มเกษตรอุตสาหกรรม รวมถึง ธพว. ควรมีการออกแบบผลิตภัณฑ์สินเชื่อที่หลากหลาย มีความน่าสนใจ และเหมาะสมกับผู้ประกอบการกลุ่มต่าง ๆ เพื่อสร้างทางเลือกและดึงดูดลูกค้าทั้งรายเก่าและรายใหม่ให้เข้ามาใช้บริการมากยิ่งขึ้น โดยอาจหาแนวทางการออกสินเชื่อร่วมกัน ระหว่าง ธพว. กับกองทุนพัฒนาเอสเอ็มอีตามแนวประชารัฐ ภายใต้กระทรวงอุตสาหกรรม เพื่อสร้างทางเลือกและความสะดวกให้กับผู้ประกอบการทั้งรายเล็กและรายใหญ่ ผ่านการยื่นขอกู้และพิจารณาสินเชื่อพร้อมกันในครั้งเดียว

ที่มา : https://www.thaigov.go.th/news/contents/details/66854