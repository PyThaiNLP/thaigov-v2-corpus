รัฐบาลไทย-ข่าวทำเนียบรัฐบาล-ธ.ก.ส. พร้อมโอนเงินโครงการประกันรายได้ชาวสวนยาง รอบแรก กว่า 55 ล้านบาท สงกรานต์นี้


วันพุธที่ 12 เมษายน 2566
12/04/2566
พิมพ์
ธ.ก.ส. พร้อมโอนเงินโครงการประกันรายได้ชาวสวนยาง รอบแรก กว่า 55 ล้านบาท สงกรานต์นี้
ธ.ก.ส. โอนเงินช่วยเหลือเกษตรกรชาวสวนยาง ระยะที่ 4 จำนวนกว่า 55 ล้านบาท มีผู้ได้รับประโยชน์จำนวน 18,709 ราย ในวันที่ 13 เมษายน นี้
นายฉัตรชัย ศิริไล ผู้จัดการธนาคารเพื่อการเกษตรและสหกรณ์การเกษตร (ธ.ก.ส.) เปิดเผยว่า ตามมติคณะรัฐมนตรี เมื่อวันที่ 28 กุมภาพันธ์ 2566 เห็นชอบให้ดำเนินโครงการประกันรายได้เกษตรกรชาวสวนยาง ระยะที่ 4 กรอบวงเงินงบประมาณ 7,566.86 ล้านบาท เกษตรกรได้รับประโยชน์ประมาณ 1.6 ล้านราย พื้นที่สวนยางกรีดได้ประมาณ 18.18 ล้านไร่ ซึ่งคณะกรรมการ ธ.ก.ส. ในการประชุมเมื่อวันที่ 5 เมษายน 2566 เห็นชอบให้ ธ.ก.ส. ดำเนินโครงการดังกล่าว โดย ธ.ก.ส. จะโอนเงินให้กับเกษตรกรชาวสวนยางงวดแรกในวันที่ 13 เมษายน 2566 นี้ จำนวน 55.68 ล้านบาท ซึ่งมีเกษตรกรที่ได้รับประโยชน์จำนวน 18,709 ราย
โดยการยางแห่งประเทศไทย (กยท.) ได้จัดทำแผนส่งข้อมูลและการโอนเงินเป็นรายสัปดาห์ รวม 16 รอบ เพื่อให้ ธ.ก.ส. โอนเงินให้แก่เกษตรกรทุกวันศุกร์ โดยรอบถัดไปจะโอนในวันศุกร์ที่ 21 เมษายน 2566 คาดว่าจะจ่ายเงินช่วยเหลือตามโครงการฯ แล้วเสร็จภายในเดือนกรกฎาคม 2566
​
ทั้งนี้ เกษตรกรชาวสวนยางสามารถตรวจสอบผลการโอนเงินได้ทางแอปพลิเคชั่น ธ.ก.ส. A-Mobile และ A-Mobile Plus ตลอด 24 ชั่วโมงและจะมีข้อความแจ้งเตือนเงินเข้าบัญชีผ่าน LINE Official BAAC Family (กรณีที่สมัครใช้บริการ BAAC Connect) รวมถึงสามารถเบิกถอนเงินสดผ่านตู้ ATM ของ ธ.ก.ส. ทั่วประเทศ สำหรับเกษตรกรที่มีข้อสอบถามเกี่ยวกับโครงการดังกล่าวนี้ สามารถติดต่อสอบถามได้ที่ ธ.ก.ส. ทุกสาขาทั่วประเทศ

ที่มา : https://www.thaigov.go.th/news/contents/details/67275