รัฐบาลไทย-ข่าวทำเนียบรัฐบาล-“ทิพานัน”ยกดัชนีความสุขในการดำรงชีวิตคนไทยสูงสุดในรอบ 40 เดือน สะท้อนผลสำเร็จนโยบายจัดการวิกฤติซ้อนวิกฤติของ “พล.อ.ประยุทธ์” และภาวะผู้นำ


วันพุธที่ 12 เมษายน 2566
12/04/2566
พิมพ์
“ทิพานัน”ยกดัชนีความสุขในการดำรงชีวิตคนไทยสูงสุดในรอบ 40 เดือน สะท้อนผลสำเร็จนโยบายจัดการวิกฤติซ้อนวิกฤติของ “พล.อ.ประยุทธ์” และภาวะผู้นำ
“ทิพานัน”ยกดัชนีความสุขในการดำรงชีวิตคนไทยสูงสุดในรอบ 40 เดือน สะท้อนผลสำเร็จนโยบายจัดการวิกฤติซ้อนวิกฤติของ “พล.อ.ประยุทธ์” และภาวะผู้นำ
วันนี้ (12 เม.ย. 66) น.ส.ทิพานัน ศิริชนะ รองโฆษกประจำสำนักนายกรัฐมนตรี เปิดเผยว่า พล.อ.ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม รับทราบและยินดีที่ผลสำรวจความคิดเห็นด้านสังคม ของศูนย์พยากรณ์เศรษฐกิจและธุรกิจ มหาวิทยาลัยหอการค้าไทย พบว่า เดือน มีนาคม 2566 ดัชนีทุกรายการปรับตัวดีขึ้นต่อเนื่องเป็นเดือนที่ 10 และสูงสุดในรอบ 38-40 เดือน ดัชนีวัดความสุขในการดำรงชีวิตปัจจุบัน อยู่ที่ 56.8 สูงสุดรอบ 40 เดือนนับตั้งแต่เดือน ธันวาคม2562 เพิ่มจาก 53.4 ในเดือน กุมภาพันธ์ 2566 ส่วนในอนาคต หรือใน 3 เดือนข้างหน้า ดัชนีอยู่ที่ 59.8 สูงสุดรอบ 38 เดือนนับจากเดือน กุมภาพันธ์ 2562 เพราะโควิดดีขึ้น และเศรษฐกิจไทยเริ่มฟื้นตัว การท่องเที่ยวเริ่มกลับมา แม้ราคาน้ำมันและค่าครองชีพยังทรงตัวสูง
น.ส.ทิพานัน กล่าวว่า ถือเป็นเครื่องชี้วัดผลสำเร็จของนโยบายในการจัดการวิกฤตซ้อนวิกฤต ที่ประเทศไทยและทั่วโลกต้องเผชิญกับวิกฤตการแพร่ระบาดของเชื้อไวรัสโควิด และผลกระทบจากสงครามในทวีปยุโรปต่อด้านราคาพลังงาน ประกอบกับภาวะผู้นำที่มีความกล้าหาญในการตัดสินใจเปิดประเทศได้เร็ว ทำให้เศรษฐกิจไทยฟื้นตัวอย่างต่อเนื่อง นำมาซึ่งความเชื่อมั่นและสะท้อนออกมาเป็นดัชนีความสุขของประชาชนที่เพิ่มสูงขึ้นอย่างต่อเนื่อง
“พล.อ.ประยุทธ์ขอบคุณทุกภาคส่วนที่ร่วมมือในการผลักดันมาตรการต่างๆ กระทั่งโควิดคลี่คลาย ในขณะที่ที่ผ่านมาพล.อ.ประยุทธ์ได้ขับเคลื่อนการพัฒนาโครงสร้างพื้นฐานด้านคมนาคมต่างๆทั้งระบบรถ ราง เรือ  การพัฒนาเมือง พื้นที่เขตเศรษฐกิจพิเศษ EEC และโมเดลเศรษฐกิจBCG รองรับการแข่งขัน การค้า การลงทุน สร้างงาน สร้างอาชีพ เป็นสิ่งที่พล.อ.ประยุทธ์ทำแล้ว และหลายโครงการกำลังดำเนินอยู่เพื่อความสุขของคนไทยที่เพิ่มมากขึ้น”น.ส.ทิพานัน กล่าว

ที่มา : https://www.thaigov.go.th/news/contents/details/67233