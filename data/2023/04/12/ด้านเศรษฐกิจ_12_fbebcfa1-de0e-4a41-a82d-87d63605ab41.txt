รัฐบาลไทย-ข่าวทำเนียบรัฐบาล-กรมเจ้าท่า เร่งผลิตบุคลากรพาณิชยนาวีรับตลาดขนส่งทางน้ำโต พร้อมยกระดับคนเรือทุกระดับชั้น สู่มาตรฐานสากล


วันพุธที่ 12 เมษายน 2566
กรมเจ้าท่า เร่งผลิตบุคลากรพาณิชยนาวีรับตลาดขนส่งทางน้ำโต พร้อมยกระดับคนเรือทุกระดับชั้น สู่มาตรฐานสากล
...
กรมเจ้าท่า เร่งผลิตบุคลากรพาณิชยนาวีรับตลาดขนส่งทางน้ำโต พร้อมยกระดับคนเรือทุกระดับชั้น สู่มาตรฐานสากล
กรมเจ้าท่า กระทรวงคมนาคม เร่งขับเคลื่อนแผนส่งเสริมการขนส่งทางน้ำและการพาณิชยนาวีปี 2566 รุกผลิตบุคลากรให้เพียงพอกับความต้องการทุกระดับเพื่อลดต้นทุนโลจิสติกส์ เพิ่มศักยภาพผู้ประกอบการและขีดความสามารถการแข่งขันของประเทศสอดรับสถานการณ์และบริบทโลกที่เปลี่ยนแปลง
กรมเจ้าท่า ได้กำหนดแผนการปฏิบัติงานด้านการพัฒนาพาณิชยนาวี (การส่งเสริม) ประจำปีงบประมาณ 2566 เพื่อส่งเสริมการขนส่งทางน้ำและการพาณิชยนาวีให้มีขีดความสามารถและศักยภาพในการแข่งขัน รวมถึง ลดต้นทุนระบบโลจิสติกส์ชองประเทศ และสร้างแรงจูงใจในการปรับเปลี่ยนมาใช้การขนส่งทางน้ำ โดยมุ่งเน้นการขนส่งทางลำน้ำและชายฝั่งทะเลให้เชื่อมโยงการขนส่งระหว่างประเทศมากขึ้น ดังนั้นจึงได้ให้ความสำคัญในการผลิตบุคคลากรให้เพียงพอกับความต้องการในทุกระดับของตลาดแรงงานเพื่อเพิ่มขีดความสามารถในการแข่งขันของประเทศ
ทั้งนี้ ศูนย์ฝึกพาณิชยนาวี กรมเจ้าท่า มีหน้าที่และความรับผิดชอบในการผลิตคนประจำเรือทุกระดับชั้นให้เพียงพอกับ ความต้องการของตลาดแรงงาน เพื่อสนับสนุนกิจการพาณิชยนาวีของประเทศ ตลอดจน พัฒนา ฝึกอบรมเพื่อเพิ่มวิทยฐานะคนประจำเรือทุกระดับชั้นให้ใด้มาตรฐานสากลสอดคล้องกับข้อกำหนดในอนุสัญญาว่าด้วยมาตรฐานการฝึกอบรม การออกประกาศนียบัตรและการปฏิบัติหน้าที่ยามในเรือของคนประจำเรือขององค์การทางทะเลโลก (IMO) และข้อบังคับกรมเจ้าท่าฯ ซึ่งงบประมาณปี 2566 มุ่งเน้นการผลิตและพัฒนาบุคลากรประจำเรือระดับนายประจำเรือฝ่ายเดินเรือ และฝ่ายช่างกลเรือให้มีความรู้ความสามารถตามมาตรฐานสากล
นอกจากนี้ ยังเน้นการฝึกอบรมบุคลากรประจำเรือ เพื่อเพิ่มพูนความรู้และเทคนิคใหม่ ๆ ในด้านวิชาชีพทางเรือให้เกิด ประสิทธิภาพในการทำงาน รวมไปถึงการปลูกฝังให้คนประจำเรือเป็นบุคลากรที่มีคุณธรรมและจริยธรรมในการประกอบอาชีพและสามารถทำงานร่วมกับผู้อื่นได้อย่างดีโดยมีเป้าหมายจำนวนนักเรียนเดินเรือพาณิชย์ที่สำเร็จการศึกษา 180  คน

ที่มา : https://www.thaigov.go.th/news/contents/details/67264