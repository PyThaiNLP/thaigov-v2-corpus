รัฐบาลไทย-ข่าวทำเนียบรัฐบาล-ผู้ช่วยปลัดฯ ร่วมหารือคณะกรรมการโฆษกกระทรวง เน้นปฏิบัติการตามแผนประชาสัมพันธ์แห่งชาติ (พ.ศ.2566-2570) 


วันพุธที่ 12 เมษายน 2566
12/04/2566
พิมพ์
ผู้ช่วยปลัดฯ ร่วมหารือคณะกรรมการโฆษกกระทรวง เน้นปฏิบัติการตามแผนประชาสัมพันธ์แห่งชาติ (พ.ศ.2566-2570)
ผู้ช่วยปลัดฯ ร่วมหารือคณะกรรมการโฆษกกระทรวง เน้นปฏิบัติการตามแผนประชาสัมพันธ์แห่งชาติ (พ.ศ.2566-2570) พร้อมย้ำให้ความสำคัญกับประเด็นข่าวสาร และการต่อต้านข่าวปลอม (Fake News) เพื่อการรับรู้ที่ถูกต้องของประชาชน
วันนี้ (10 เมษายน 2566) เวลา 13.30 น. นางสาวณิรดา วิสุทธิชาติธาดา ผู้ช่วยปลัดกระทรวงอุตสาหกรรม ร่วมการประชุมคณะกรรมการโฆษกกระทรวง ครั้งที่ 1/2566 โดยมี นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เป็นประธานการประชุมฯ ณ ห้องประชุม 301 ชั้น 3 ตึกบัญชาการ 1 ทำเนียบรัฐบาล และมีโฆษกกระทรวง ผู้แทน/ตัวแทนจาก 20 กระทรวง/หน่วยงาน เข้าร่วมการประชุม โดยระเบียบวาระการประชุมสรุปได้ ดังนี้
โฆษกประจำสำนักนายกรัฐมนตรีได้แจ้งให้ที่ประชุมทราบถึง แผนปฏิบัติการด้านการประชาสัมพันธ์แห่งชาติ (พ.ศ.2566-2570) ซึ่งคณะรัฐมนตรีได้มีมติเห็นชอบไปเมื่อวันที่ 7 มีนาคม 2566 ที่จะใช้เป็นกรอบแนวทางหลักในการประชาสัมพันธ์และสื่อสารมวลชนของประเทศ เพื่อกำหนดเรื่องการสื่อสารที่สำคัญให้สอดคล้องกับสถานการณ์ปัจจุบันอย่างถูกต้อง แม่นยำ รวมทั้งใช้ในการบริหารประเด็นข้อมูลข่าวสารและต่อต้านข่าวปลอม (Fake News) โดยสามารถโหลดแผนปฏิบัติการดังกล่าวได้จากเว็บไซต์ของกรมประชาสัมพันธ์ นอกจากนี้ ยังได้แจ้งต่อที่ประชุมถึงผลการดำเนินงานของรัฐบาล ปีที่ 4 (25 กรกฎาคม-31 ธันวาคม 2565) ซึ่งยังได้จัดพิมพ์รายงานผลการดำเนินงานของรัฐบาลฯ ในรูปแบบ e-book อีกด้วย
โฆษกประจำสำนักนายกรัฐมนตรี กล่าวเพิ่มเติมถึงประเด็นที่นายกรัฐมนตรีให้ความสำคัญมาโดยตลอด คือการปฏิบัติการสารสนเทศต่อต้านข่าวปลอม (Fake News) ซึ่งทุกกระทรวงได้ดำเนินการเปิดศูนย์ต่อต้านข่าวปลอม หรือสร้างช่องทางภายในกระทรวง เพื่อตรวจสอบข้อมูลที่เผยแพร่บนสื่อสังคมออนไลน์และระบบอินเทอร์เน็ต ซึ่งก่อให้เกิดผลกระทบต่อประชาชนในวงกว้าง และสร้างการรับรู้ข้อมูลที่ถูกต้อง รวดเร็ว ซึ่งโฆษกรัฐบาลเห็นว่า หากเกิดประเด็นที่คาบเกี่ยวกับหลายหน่วยงาน แต่ละกระทรวง/หน่วยงานสามารถออกมาชี้แจงได้เลยเพื่อป้องกันความสับสน และให้เกิดความถูกต้อง รวดเร็ว ในขณะที่รัฐบาลจะช่วยชี้แจงประชาสัมพันธ์ด้วยอีกทาง เพื่อบูรณาการการทำงาน เพิ่มประสิทธิภาพ ให้การประชาสัมพันธ์ของรัฐบาลสอดคล้องเท่าทันสถานการณ์
โอกาสนี้ โฆษกรัฐบาลได้ขอความเห็นจากที่ประชุมเพื่อเพิ่มประสิทธิภาพของแนวทางสร้างความรับรู้ความเข้าใจแก่ประชาชน (ID IA IR Chat) เพื่อให้เป็นกลไกสำคัญในการขับเคลื่อนข้อมูลข่าวสารจากภาครัฐสู่ประชาชน ได้อย่างมีประสิทธิภาพ มีความถูกต้อง รวดเร็ว และชัดเจน
ทั้งนี้ ผู้ช่วยปลัดกระทรวงอุตสาหกรรม ได้รายงานให้ที่ประชุมในเรื่องการดำเนินงานของศูนย์ต่อต้านข่าวปลอม/บิดเบือนประจำกระทรวง ของกระทรวงอุตสาหกรรม (อก.) ว่า ทาง อก. ไม่มีการจัดตั้งศูนย์ต่อต้านข่าวปลอม อย่างไรก็ตาม กระทรวงอุตสาหกรรมได้มีการบริหารจัดการการดำเนินงานด้านข่าวประชาสัมพันธ์ ผ่านคณะกรรมการกำหนดนโยบายและยุทธศาสตร์การประชาสัมพันธ์ อก. และคณะทำงานโฆษกกระทรวงอุตสาหกรรม ครอบคลุมองค์ประกอบทุกหน่วยงานในสังกัดกระทรวง ซึ่งมีการประชุมเป็นประจำทุกเดือน ทำให้สามารถดำเนินการรายงานข้อมูลข่าวไปสู่ประชาชนได้อย่างรวดเร็ว และทันเหตุการณ์

ที่มา : https://www.thaigov.go.th/news/contents/details/67256