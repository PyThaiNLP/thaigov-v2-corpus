รัฐบาลไทย-ข่าวทำเนียบรัฐบาล-ทส. จัดพิธีสืบสานประเพณีไทย สรงน้ำพระ รดน้ำขอพร เนื่องในวันสงกรานต์ 2566


วันพุธที่ 12 เมษายน 2566
ทส. จัดพิธีสืบสานประเพณีไทย สรงน้ำพระ รดน้ำขอพร เนื่องในวันสงกรานต์ 2566
ทส. จัดพิธีสืบสานประเพณีไทย สรงน้ำพระ รดน้ำขอพร เนื่องในวันสงกรานต์ 2566
ทส. จัดพิธีสืบสานประเพณีไทย สรงน้ำพระ รดน้ำขอพร เนื่องในวันสงกรานต์ 2566
วันที่ 11 เมษายน 2566 เวลา 14.00 น. นายวราวุธ ศิลปอาชา รัฐมนตรีว่าการกระทรวงทรัพยากรธรรมชาติและสิ่งแวดล้อม (รมว.ทส.) พร้อมด้วย ดร.ยุทธพล อังกินันทน์ ที่ปรึกษา รมว.ทส. นายธเนศพล ธนบุณยวัฒน์ เลขานุการ รมว.ทส. และ นายจตุพร บุรุษพัฒน์ ปลัด ทส. นำคณะผู้บริหารระดับสูง ข้าราชการและเจ้าหน้าที่ ร่วมสรงน้ำพระและขอพรเนื่องในวันสงกรานต์ ประจำปี 2566 เพื่อความเป็นสิริมงคลในโอกาสวันปีใหม่ของไทย เสริมสร้างความสุขความสามัคคีและสร้างขวัญกำลังใจแก่บุคลากร อีกทั้งร่วมสืบสานวัฒนธรรมประเพณีอันดีงามของไทย ณ ห้องประชุมศักดิ์สิทธิ์ ตรีเดช ชั้น 2 กระทรวงทรัพยากรธรรมชาติและสิ่งแวดล้อม และถ่ายทอดสัญญานผ่านระบบการประชุมทางไกล ไปยังส่วนราชการภายใต้สังกัดทั้ง 76 จังหวัดทั่วประเทศ
โอกาสนี้ นายวราวุธ ได้อำนวยพรแก่ผู้เข้าร่วมพิธีเนื่องในวันสงกรานต์ โดยขอให้ทุกคนยึดมั่นในสิ่งที่ดีงาม พร้อมทำงานให้เกิดประโยชน์สูงสุดแก่ประชาชนด้วยใจจริงและด้วยความเป็นหนึ่งเดียวกัน ภายใต้นโยบาย “ทส.หนึ่งเดียว” ที่จะร่วมกันบูรณาการงานเพื่อช่วยกันแก้ไขปัญหาต่าง ๆ เพื่อให้การทำงานของ ทส. สำเร็จลุล่วง และเป็นส่วนสำคัญในการขับเคลื่อนประเทศไทยในด้านทรัพยากรธรรมชาติและสิ่งแวดล้อมไปสู่การพัฒนาที่ยั่งยืน โดยขออาราธนาสิ่งศักดิ์สิทธิ์ทั้งหลายที่ทุกท่านเคารพนับถือ ได้ดลบันดาลให้ข้าราชการ พนักงาน และเจ้าหน้าที่ของกระทรวงฯ มีทั้งกำลังกาย กำลังใจ กำลังทรัพย์ในการที่จะทำงานให้กับแผ่นดินไทย ขอเดชะพระบารมีของ พระบาทสมเด็จพระเจ้าอยู่หัว และสมเด็จพระนางเจ้าฯ พระบรมราชินี โปรดดลบันดาลให้เจ้าหน้าที่ทุกคน เป็นทรัพยากรที่สำคัญที่สุดของประเทศไทย ให้เป็นปราการด่านแรกและด่านสุดท้ายในการที่จะปกปักรักษาทรัพยากรของประเทศไทยให้คงอยู่ไปจนถึงชั่วลูกชั่วหลานอย่างยั่งยืน

ที่มา : https://www.thaigov.go.th/news/contents/details/67241