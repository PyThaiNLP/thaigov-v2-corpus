รัฐบาลไทย-ข่าวทำเนียบรัฐบาล-บขส. เผยตัวเลขผู้โดยสารเดินทางกลับภูมิลำเนาวันที่ 11 เมษายน 2566 กว่า 5 หมื่นคน ใช้รถโดยสารกว่า 3,600 เที่ยว ไม่มีผู้โดยสารตกค้าง 


วันพุธที่ 12 เมษายน 2566
บขส. เผยตัวเลขผู้โดยสารเดินทางกลับภูมิลำเนาวันที่ 11 เมษายน 2566 กว่า 5 หมื่นคน ใช้รถโดยสารกว่า 3,600 เที่ยว ไม่มีผู้โดยสารตกค้าง
....
นายสัญลักข์ ปัญวัฒนลิขิต กรรมการผู้จัดการใหญ่ บริษัท ขนส่ง จำกัด (บขส.) กระทรวงคมนาคม เปิดเผยข้อมูลการเดินทางในช่วงเทศกาลสงกรานต์ 2566 ว่า วานนี้ (11 เมษายน 2566) มีผู้โดยสารเดินทางเที่ยวไป - กลับ บขส. จำนวน 87,581 คน ใช้รถโดยสาร (รถ บขส. รถร่วม รถตู้) จำนวน 6,883 เที่ยว แบ่งเป็น การเดินทางเที่ยวไป จำนวน 3,626 เที่ยว มีผู้โดยสารใช้บริการ 50,375 คน ส่วนเที่ยวกลับได้จัดรถโดยสาร จำนวน 3,257 เที่ยว รองรับผู้โดยสารใช้บริการ 38,206 คน โดยจำนวนผู้โดยสารที่เดินทางเป็นไปตามที่ได้คาดการณ์ไว้ สามารถจัดรถโดยสารได้เพียงพอ ไม่มีผู้โดยสารตกค้าง ส่วนการเดินทางในวันนี้ (12 เมษายน 2566) คาดการณ์ว่า จะมีปริมาณผู้โดยสารใช้บริการที่สถานีขนส่งผู้โดยสารกรุงเทพทุกแห่งเป็นจำนวนมาก เนื่องจากเป็นวันสุดท้ายก่อนที่จะหยุดในเทศกาลสงกรานต์ คาดว่าจะมีผู้โดยสารเดินทาง เฉลี่ยวันละ 60,000 คน ใช้รถโดยสาร (รถ บขส. รถร่วม รถตู้) เฉลี่ยวันละ 4,500 เที่ยว ซึ่ง บขส. ได้เตรียมรถโดยสารไม่ประจำทาง (รถทะเบียน 30) มาจัดเสริมในเส้นทางต่าง ๆ ประมาณ 700 คัน สามารถรองรับผู้โดยสารได้เพียงพอ
กรรมการผู้จัดการใหญ่ บขส. กล่าวเพิ่มเติมว่า ในส่วนของมาตรการดูแลผู้โดยสาร บขส. ได้กำชับทุกฝ่ายให้อำนวยความสะดวกประชาชนให้ได้รับบริการที่สะดวก ปลอดภัย และให้เข้มงวดเรื่องการตรวจสอบชั่วโมงการทำงานของพนักงานขับรถตามนโยบายของกระทรวงคมนาคม และขอให้ผู้ประกอบการรถร่วมฯ ปฏิบัติตามระเบียบและกฎหมายอย่างเคร่งครัด หากพบมีปัญหาการร้องเรียนด้านบริการต่าง ๆ จะมีการลงโทษปรับผู้ประกอบการที่กระทำความผิด และหากมีการกระทำผิดซ้ำอีกจะลงโทษขั้นสูงสุด นอกจากนี้ ได้ขอความร่วมมือให้ติดป้ายแสดงราคาค่าโดยสารที่หน้าช่องขายตั๋วให้ชัดเจน เพื่อแจ้งราคาและป้องกันการฉวยโอกาสขึ้นราคาค่าโดยสาร
ทั้งนี้ ขอความร่วมมือผู้โดยสารเพิ่มความระมัดระวังในการเดินทาง เนื่องจากช่วงเทศกาลจะมีกลุ่มมิจฉาชีพเข้ามาฉวยโอกาสหลอกลวงได้ง่าย หากพบปัญหาในการเดินทางให้แจ้งเจ้าหน้าที่ หรือตำรวจที่อยู่ในพื้นที่ทันที หรือ Call Center โทร. 1490 เรียก บขส. ตลอด 24 ชั่วโมง และขอให้ผู้โดยสารเผื่อเวลาเดินทางมาขึ้นรถโดยสารที่สถานีขนส่งก่อนเวลารถออกอย่างน้อย 2 - 3 ชั่วโมง รวมทั้งขอให้ซื้อตั๋วที่ช่องจำหน่ายตั๋วเท่านั้น และให้ตรวจสอบข้อมูลในตั๋วโดยสาร เช่น เส้นทาง เวลารถออก จุดขึ้นรถทุกครั้งด้วย และในวันนี้ เวลาประมาณ 17.00 น. นายสรพงศ์ ไพฑูรย์พงษ์ รองปลัดกระทรวงคมนาคม มีกำหนดการลงพื้นที่ตรวจความพร้อมในการอำนวยความสะดวก และปลอดภัยรองรับการเดินทางของประชาชน ณ สถานีขนส่งผู้โดยสารกรุงเทพ (สายใต้) ถนนบรมราชชนนีด้วย

ที่มา : https://www.thaigov.go.th/news/contents/details/67239