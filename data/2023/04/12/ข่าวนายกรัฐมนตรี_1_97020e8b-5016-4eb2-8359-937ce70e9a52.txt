รัฐบาลไทย-ข่าวทำเนียบรัฐบาล-นายกฯ นำ ครม.ร่วมสืบสานวัฒนธรรมประเพณีสงกรานต์ ประจำปี 2566 อวยพรปีใหม่ไทย ขอให้ข้าราชการทุกคนตั้งใจทำหน้าที่ตนเองให้ดีที่สุด เพื่อประชาชนและประเทศชาติ


วันพุธที่ 12 เมษายน 2566
12/04/2566
พิมพ์
นายกฯ นำ ครม.ร่วมสืบสานวัฒนธรรมประเพณีสงกรานต์ ประจำปี 2566 อวยพรปีใหม่ไทย ขอให้ข้าราชการทุกคนตั้งใจทำหน้าที่ตนเองให้ดีที่สุด เพื่อประชาชนและประเทศชาติ
นายกรัฐมนตรี นำ ครม.ร่วมสืบสานวัฒนธรรมประเพณีสงกรานต์ ประจำปี 2566 อวยพรปีใหม่ไทย ขอให้ข้าราชการทุกคนตั้งใจทำหน้าที่ตนเองให้ดีที่สุด เพื่อประชาชนและประเทศชาติ
นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า วันนี้ (12 เม.ย. 66) เวลา 07.30 น. ณ ตึกภักดีบดินทร์ ทำเนียบรัฐบาล พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม และนางนราพร จันทร์โอชา ภริยา เป็นประธานในงานสืบสานวัฒนธรรมประเพณีสงกรานต์ ประจำปี 2566 เพื่อสืบสานขนบธรรมเนียมประเพณี เสริมสร้างค่านิยมและความเป็นไทย โดยมีรองนายกรัฐมนตรี คณะรัฐมนตรี เลขาธิการนายกรัฐมนตรี ที่ปรึกษานายกรัฐมนตรี ข้าราชการฝ่ายการเมือง คณะโฆษกประจำสำนักนายกรัฐมนตรี คณะผู้บริหารส่วนราชการภายในทำเนียบรัฐบาล ประกอบด้วย สำนักงานปลัดสำนักนายกรัฐมนตรี สำนักเลขาธิการคณะรัฐมนตรี สภาความมั่นคงแห่งชาติ สำนักเลขาธิการนายกรัฐมนตรี และเจ้าหน้าที่ที่เกี่ยวข้องเข้าร่วมงาน
เมื่อนายกรัฐมนตรีและภริยาเดินทางมาถึงบริเวณงาน นายกรัฐมนตรีได้จุดธูปเทียนบูชาพระรัตนตรัย เจ้าหน้าที่อาราธนาศีล พระสงฆ์ให้ศีลและเจริญพระพุทธมนต์ เสร็จแล้วนายกรัฐมนตรีถวายผ้าไตรพระสงฆ์ จำนวน 10 รูป จากนั้นนายกรัฐมนตรีและภริยา พร้อมด้วยคณะรัฐมนตรี ถวายเครื่องไทยธรรม พระสงฆ์อนุโมทนา นายกรัฐมนตรีกรวดน้ำรับพร และสมเด็จพระพุฒาจารย์ วัดไตรมิตรวิทยาราม ประธานสงฆ์ประพรมน้ำพระพุทธมนต์ เป็นอันเสร็จพิธีสงฆ์
ต่อจากนั้น นายกรัฐมนตรีและภริยา พร้อมด้วยรองนายกรัฐมนตรีและคณะรัฐมนตรี ได้สรงน้ำพระพุทธรูป เพื่อความเป็นสิริมงคลเนื่องในโอกาสเทศกาลสงกรานต์ ประจำปี 2566 โดยนายอนุชา นาคาศัย รัฐมนตรีประจำสำนักนายกรัฐมนตรี เป็นผู้แทนกล่าวขอพรเนื่องในโอกาสเทศกาลสงกรานต์ ประจำปี 2566 ว่า เทศกาลสงกรานต์เป็นวันขึ้นปีใหม่ของไทยและเป็นมรดกทางวัฒนธรรมที่สืบทอดมาตั้งแต่สมัยโบราณ และเพื่อรักษาประเพณนี้ให้คงอยู่สืบไปจึงได้มีการจัดประเพณีสงกรานต์มาอย่างต่อเนื่องทุกปี และเนื่องในประเพณีสงกรานต์ ประจำปี 2566 ในนามของคณะรัฐมนตรีและผู้ร่วมงานทุกคน ขอกราบเรียนเชิญนายกรัฐมนตรีให้พรเนื่องในวันขึ้นปีใหม่ไทย เพื่อความเป็นสิริมงคลและขวัญกำลังใจในการทำงานเพื่อประเทศชาติและประชาชนต่อไป
โอกาสนี้ นายกรัฐมนตรีได้กล่าวอวยพรเนื่องในโอกาสเทศกาลสงกรานต์ ประจำปี 2566 ว่า วันนี้นับเป็นวันมงคลและเป็นวันใกล้เริ่มต้นวันปีใหม่ของไทยคือ “วันสงกรานต์ ประจำปี 2566” ทุกคนก็มีความหวัง มีความปรารถนาให้ทุกวันดีขึ้น โดยเฉพาะอย่างยิ่งในส่วนของประชาชน ดังนั้นจึงขอให้ทุกคนในฐานะเป็นข้าราชการทั้งฝ่ายการเมืองและข้าราชการประจำของทุกกระทรวงและทุกหน่วยงาน ช่วยกันทำให้บ้านเมืองมีความสงบสุขเรียบร้อย รวมทั้งทำให้ประชาชนมีความหวังและมีอนาคต ซึ่งทุกคนก็ได้ร่วมกันทำมาอย่างต่อเนื่อง และขอให้ช่วยกันทำสิ่งต่าง ๆ ให้สำเร็จต่อไป และขอให้ข้าราชการทุกคนซึ่งต้องอยู่กับประชาชนต่อไปตั้งใจทำหน้าที่ตนเองให้ดีที่สุด พรใดเลิศ พรใดประเสริฐ ขอให้ตอบสนองความมุ่งหมายและความปรารถนาของทุกคนทุกประการ ขออำนาจคุณพระศรีรัตนตรัย และอำนาจสิ่งศักดิ์สิทธิ์ทั้งหลาย อีกทั้งเดชะพระบารมีอันแผ่ไพศาลแห่งองค์พระบาทสมเด็จพระเจ้าอยู่หัว และสมเด็จพระนางเจ้า ฯ พระบรมราชินี โปรดดลบันดาลประทานพร ให้กับทุกคนและครอบครัว ตลอดจนบุคคลอันเป็นที่รัก ขอให้ประสบความสำเร็จสมความปรารถนาทุกประการ
----------------

ที่มา : https://www.thaigov.go.th/news/contents/details/67237