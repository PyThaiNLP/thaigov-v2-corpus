รัฐบาลไทย-ข่าวทำเนียบรัฐบาล-ปลัดฯ ณัฐพล รวมพลังจิตอาสาชาว MIND เร่งปรับปรุงภูมิทัศน์อาคารนารายณ์ให้สวยงามดังเดิม


วันพุธที่ 12 เมษายน 2566
12/04/2566
พิมพ์
ปลัดฯ ณัฐพล รวมพลังจิตอาสาชาว MIND เร่งปรับปรุงภูมิทัศน์อาคารนารายณ์ให้สวยงามดังเดิม
ปลัดฯ ณัฐพล รวมพลังจิตอาสาชาว MIND เร่งปรับปรุงภูมิทัศน์อาคารนารายณ์ให้สวยงามดังเดิม
วันนี้ (10 เมษายน 2566) เวลา 09.30 น. ดร.ณัฐพล รังสิตพล ปลัดกระทรวงอุตสาหกรรม พร้อมด้วย นางสาวณัฏฐิญา เนตยสุภา รองปลัดกระทรวงอุตสาหกรรม นายเดชา จาตุธนานันท์ นายวีระกิตติ์ รันทกิจธนวิชญ์ นายทาวัน ทวีถาวรสวัสดิ์ ผู้ตรวจราชการกระทรวงอุตสาหกรรม นางสาวณิรดา วิสุทธิชาติธาดา ผู้ช่วยปลัดกระทรวงอุตสาหกรรม พร้อมคณะผู้บริหารกระทรวงอุตสาหกรรม ข้าราชการ พนักงาน และเจ้าหน้าที่ MIND ทุกระดับ รวมพลังจิตอาสาเร่งทำความสะอาดอาคารนารายณ์ ภายใต้โครงการ “จิตอาสา Big Cleaning อาคารนารายณ์” ณ บริเวณพื้นที่จอดรถอาคารนารายณ์ และชั้น 1 – 3 สโมสรกระทรวงอุตสาหกรรม
ปลัดกระทรวงอุตสาหกรรม กล่าวว่า ด้วยพระบาทสมเด็จพระเจ้าอยู่หัว ทรงพระกรุณาโปรดเกล้าฯ พระราชทาน โครงการจิตอาสาพระราชทาน เพื่อให้เกิดความรู้รักสามัคคี ประชาชนมีความสุข ประเทศชาติมีความมั่นคงอย่างยั่งยืน ภาคใต้พระราชปณิธาน “สืบสาน รักษา ต่อยอด” โดยมีศูนย์อำนวยการใหญ่จิตอาสาพระราชทานเป็นหน่วยประสานให้ดำเนินกิจกรรมเป็นไปด้วยความเรียบร้อยและบรรลุเป้าหมายในภาพรวม
กระทรวงอุตสาหกรรม ได้น้อมสำนึกในพระราชปณิธานของพระองค์ จึงดำเนินโครงการจิตอาสาของกระทรวงอุตสาหกรรมมาอย่างต่อเนื่อง และในวันนี้ ได้ระดมเจ้าหน้าที่ MIND ทุกระดับ ร่วมกันทำความดีด้วยหัวใจ ภายใต้โครงการ “จิตอาสา Big Cleaning อาคารนารายณ์” ซึ่งปัจจุบันมีการใช้งานบริเวณพื้นที่จอดรถ และชั้น 1 โซนรับประทานอาหาร ส่วนพื้นที่อื่น ๆ ไม่ได้มีการใช้งานมาเป็นเวลานาน ทำให้เกิดสิ่งสกปรกสะสม ผนังและพื้นบางส่วนเสื่อมสภาพ จึงได้มีการระดมจิตอาสาของกระทรวงอุตสาหกรรม ทำความสะอาดครั้งใหญ่ เพื่อให้อาคารนารายณ์กลับมาสวยงาม พร้อมสำหรับการเข้ามาใช้พื้นที่ภายในอาคารให้เกิดประโยชน์สูงสุดต่อไป
นอกจากนี้ ปลัดกระทรวงอุตสาหกรรม ยังได้สำรวจพื้นที่โซนรับประทานอาหาร ซึ่งเป็นพื้นที่ที่ยังดำเนินการปรับปรุงไม่แล้วเสร็จ โดยได้มอบหมายให้ กยผ. พิจารณางบประมาณในการปรับปรุงและซ่อมแซมพื้นที่ดังกล่าว เพื่อให้ผู้ประกอบการร้านค้าเข้ามาเช่าพื้นที่จำหน่ายอาหารต่าง ๆ สำหรับเป็นสวัสดิการให้กับข้าราชการ พนักงาน และเจ้าหน้าที่กระทรวงอุตสาหกรรม ได้รับประทานอาหารในราคาที่เหมาะสม ถูกสุขลักษณะ และมีคุณภาพต่อไป

ที่มา : https://www.thaigov.go.th/news/contents/details/67258