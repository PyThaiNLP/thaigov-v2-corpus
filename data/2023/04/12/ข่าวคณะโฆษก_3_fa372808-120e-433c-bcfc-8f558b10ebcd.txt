รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯ ติดตามการดูแลช่วยเหลือผู้หนีภัยความไม่สงบ บริเวณชายแดนไทย - เมียนมา ตามหลักมนุษยธรรม พร้อมให้กำลังใจการปฏิบัติงานของเจ้าหน้าที่ รวมทั้งหน่วยงานที่เกี่ยวข้อง


วันพุธที่ 12 เมษายน 2566
12/04/2566
พิมพ์
โฆษกรัฐบาลเผย นายกฯ ติดตามการดูแลช่วยเหลือผู้หนีภัยความไม่สงบ บริเวณชายแดนไทย - เมียนมา ตามหลักมนุษยธรรม พร้อมให้กำลังใจการปฏิบัติงานของเจ้าหน้าที่ รวมทั้งหน่วยงานที่เกี่ยวข้อง
โฆษกรัฐบาลเผย นายกฯ ติดตามการดูแลช่วยเหลือผู้หนีภัยความไม่สงบ บริเวณชายแดนไทย - เมียนมา ตามหลักมนุษยธรรม พร้อมให้กำลังใจการปฏิบัติงานของเจ้าหน้าที่ รวมทั้งหน่วยงานที่เกี่ยวข้อง
วันนี้ (วันที่ 12 เมษายน 2566) นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม รับทราบผลการปฏิบัติงานของเจ้าหน้าที่พลเรือน ตำรวจ ทหาร รวมทั้งหน่วยงานสภากาชาดไทย ที่ช่วยเหลือผู้หนีภัยความไม่สงบ ในพื้นที่ชายแดนไทย – เมียนมา บริเวณพื้นที่ปลอดภัยชั่วคราวท่าทรายรุจิรา ต.ท่าสายลวด  ท่าเจ๊ไก่ บ้านใหม่ริมเมย  ต.แม่กาษา อ.แม่สอด และบริเวณพื้นที่ปลอดภัยชั่วคราว บ้านวังผา ต.แม่จะเรา อ.แม่ระมาด จ.ตาก  โดยผู้ว่าราชการจังหวัด และนายกเหล่ากาชาดจังหวัดตาก ได้เยี่ยมเยียนเจ้าหน้าที่ และผู้หนีภัยความไม่สงบ พร้อมพบปะพูดคุยให้กำลังใจผู้หนีภัย และดูแลการรักษาสุขภาพอนามัยให้แก่ผู้หนีภัย
โฆษกประจำสำนักนายกรัฐมนตรี กล่าวว่า ปัจจุบันยังมีผู้หนีภัยความไม่สงบชาวเมียนมา ทั้งที่ อ.แม่สอด และที่ อ.แม่ระมาด ที่อยู่ในความดูแลของเจ้าหน้าที่ พลเรือน ตำรวจ ทหาร โดยมีหน่วยงานสภากาชาดไทยได้ดูแลด้านมนุษยธรรม ทั้งการสนับสนุนอาหาร และการรักษาพยาบาล ซึ่งขณะนี้ สถานการณ์ล่าสุด (วันที่ 10 เมษายน 2566) ผู้หนีภัยความไม่สงบชาวเมียนมาที่ฝั่งไทย คงเหลือจำนวน 961 คน อย่างไรก็ดี สถานการณ์ชายแดนยังต้องประเมินสถานการณ์อีกระยะหนึ่ง หากไม่มีเหตุการณ์ความไม่สงบจะได้หารือกับหน่วยงานความมั่นคงในพื้นที่เพื่อกำหนดแนวทางการปฏิบัติต่อผู้หลบหนีภัยความไม่สงบต่อไป
“นายกรัฐมนตรีติดตามสถานการณ์ และขอบคุณเจ้าหน้าที่ทุกฝ่าย ทุกหน่วยงานที่เกี่ยวข้องที่ได้ร่วมช่วยเหลือดูแลผู้หนีภัยความไม่สงบชาวเมียนมา ตามหลักมนุษยธรรม พร้อมกำชับหน่วยงานที่เกี่ยวข้องให้รายงานความคืบหน้า และผลการดำเนินการอย่างต่อเนื่อง รวมทั้ง นายกรัฐมนตรีห่วงใยพี่น้องประชาชน ขอให้งดการเดินทางเข้าไปยังพื้นที่ใกล้เคียงที่มีเหตุการณ์ความไม่สงบเพื่อความปลอดภัยอีกด้วย” นายอนุชาฯ กล่าว
ทั้งนี้ ประชาชนติดตามข่าวสารจากการแถลงข่าวของศูนย์สั่งการชายแดนไทย-เมียนมา จังหวัดตาก โดยสามารถรับชมได้ทางเพจสำนักงานประชาสัมพันธ์จังหวัดตาก ได้อีกช่องทางหนึ่ง

ที่มา : https://www.thaigov.go.th/news/contents/details/67235