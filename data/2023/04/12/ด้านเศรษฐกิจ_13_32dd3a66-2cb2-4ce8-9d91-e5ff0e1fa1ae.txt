รัฐบาลไทย-ข่าวทำเนียบรัฐบาล-กรมเจ้าท่า ตรวจเยี่ยมศูนย์ปลอดภัยทางน้ำและการปฏิบัติงานกำกับ ควบคุม ดูแล และอำนวยความสะดวกด้านความปลอดภัยทางน้ำช่วงเทศกาลสงกรานต์ 2566 


วันพุธที่ 12 เมษายน 2566
กรมเจ้าท่า ตรวจเยี่ยมศูนย์ปลอดภัยทางน้ำและการปฏิบัติงานกำกับ ควบคุม ดูแล และอำนวยความสะดวกด้านความปลอดภัยทางน้ำช่วงเทศกาลสงกรานต์ 2566
...
รองอธิบดีกรมเจ้าท่า ตรวจเยี่ยมศูนย์ปลอดภัยทางน้ำและการปฏิบัติงานกำกับ ควบคุม ดูแล และอำนวยความสะดวกด้านความปลอดภัยทางน้ำ ช่วงเทศกาลสงกรานต์ 2566 และพื้นที่ขุดลอกแม่น้ำคำ ตำบลจันจว้า จังหวัดเชียงราย
เมื่อวันที่ 11 เมษายน 2566 นายวิเชียร เปมานุกรรักษ์ รองอธิบดีกรมเจ้าท่า ด้านปฏิบัติการ กระทรวงคมนาคม ตรวจเยี่ยมศูนย์ควบคุมปฏิบัติการโทรทัศน์วงจรปิดทางน้ำ เขตท่าเรือเชียงแสน  ปัจจุบันมีศูนย์ควบคุมปฏิบัติการโทรทัศน์วงจรปิดทางน้ำ 2 แห่ง ได้แก่ ห้องควบคุมสำนักงานเจ้าท่าภูมิภาคสาขาเชียงราย และศูนย์ควบคุมปฏิบัติการโทรทัศน์วงจรปิดทางน้ำเขตท่าเรือเชียงแสน ซึ่งระบบดังกล่าวเป็นระบบติดตามเรือสินค้าเขตท่าเรือเชียงแสน เพื่อควบคุมการจราจรและความปลอดภัยทางน้ำ และประสานงานกับหน่วยงานที่เกี่ยวข้องหากเกิดอุบัติเหตุ เฝ้าระวังความปลอดภัย เหตุก่อการร้าย มลพิษทางน้ำ ใช้สำหรับการสอบสวนอุบัติเหตุ กรณีเรือโดนกัน หรือคนตกน้ำ พร้อมรองรับเรือสินค้าที่ติดตั้งระบบ AIS สามารถติดตามเรือที่เข้า - ออก เขตท่าเรือเชียงแสน เพื่อให้การติดต่อสื่อสาร เกิดความสะดวกและปลอดภัย โดยมีระยะครอบคลุมพื้นที่สามเหลี่ยมทองคำ ถึงท่าเรือพาณิชย์เชียงแสน รวมระยะทางประมาณ 19 กิโลเมตร ทั้งนี้ รองอธิบดีกรมเจ้าท่าได้กล่าวให้กำลังใจเจ้าหน้าที่ประจำท่าเรือ ในการปฏิบัติหน้าที่อำนวยความสะดวกและความปลอดภัยในช่วงเทศกาลสงกรานต์ และให้กำชับผู้ควบคุม
พร้อมกันนี้ได้เดินทางไปยังพื้นที่งานขุดลอกแม่น้ำคำ ตำบลจันจว้า อำเภอแม่จัน จังหวัดเชียงราย ซึ่งดำเนินการขุดลอกแล้วเสร็จ ได้ปริมาณวัสดุขุดลอก 43,000 ลูกบาศก์เมตร ระยะทาง 2,400 เมตร ตั้งแต่ กม. 26+550 ถึง 26+600 ซึ่งการขุดลอก จะช่วยรองรับน้ำในฤดูน้ำหลาก การอุปโภค บริโภค และการเกษตร ลดปัญหาน้ำท่วมพื้นที่ทางการเกษตร การกัดเซาะตลิ่ง โดยมีประชาชนในพื้นที่ได้รับประโยชน์จากการขุดลอก ประมาณ 500 ครัวเรือน พื้นที่ทางการเกษตร ประมาณ 20,800 ไร่ และได้เดินทางไปยังท่าเทียบเรือสามเหลี่ยมทองคำ และจุดผ่านแดนถาวรสามเหลี่ยมทองคำ (บ้านสบรวบ) ตรวจความปลอดภัยทางน้ำ เน้นย้ำประชาชนและนักท่องเที่ยวสวมใส่เสื้อชูชีพตลอดการเดินทางทางน้ำ และให้ปฏิบัติตามคำแนะนำของเจ้าหน้าที่อย่างเคร่งครัด พร้อมกล่าวให้กำลังใจเจ้าหน้าที่ที่ปฏิบัติงานประจำจุดให้บริการประชาชนบริเวณท่าเรือ ช่วงเทศกาลสงกรานต์ 2566

ที่มา : https://www.thaigov.go.th/news/contents/details/67265