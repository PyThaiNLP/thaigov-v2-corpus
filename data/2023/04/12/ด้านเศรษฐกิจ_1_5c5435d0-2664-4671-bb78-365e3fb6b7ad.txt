รัฐบาลไทย-ข่าวทำเนียบรัฐบาล-กรมทางหลวง สั่งหยุดกิจกรรมก่อสร้างบนถนนพระราม 2 คืนผิวทางจราจรช่วงเทศกาลสงกรานต์ 2566 พร้อมอำนวยความสะดวกและปลอดภัย 24 ชั่วโมง


วันอังคารที่ 11 เมษายน 2566
กรมทางหลวง สั่งหยุดกิจกรรมก่อสร้างบนถนนพระราม 2 คืนผิวทางจราจรช่วงเทศกาลสงกรานต์ 2566 พร้อมอำนวยความสะดวกและปลอดภัย 24 ชั่วโมง
....
นายไพทูรย์ พงษ์ชวลิต รองอธิบดีกรมทางหลวง กระทรวงคมนาคม เปิดเผยว่า นายสราวุธ ทรงศิวิไล อธิบดีกรมทางหลวง มีคำสั่งการและกำชับให้ทุกหน่วยงานในสังกัดกรมทางหลวง (ทล.) ปฏิบัติตามแผนมาตรการอำนวยความสะดวกและปลอดภัยบนถนนพระราม 2 ในช่วงเทศกาลสงกรานต์ ระหว่างวันที่ 11 - 17 เมษายน 2566 เนื่องจากถนนสายดังกล่าวเป็นทางเส้นหลักในการเดินทางลงสู่ภาคใต้ มีปริมาณผู้ใช้รถใช้ถนนเป็นจำนวนมาก และในขณะนี้มีการดำเนินการก่อสร้างโครงการก่อสร้างทางหลวงพิเศษระหว่างเมืองหมายเลข 82 หรือ M82 สายทางยกระดับบางขุนเทียน - บ้านแพ้ว เพื่อให้ประชาชนได้รับความสะดวก รวดเร็วและปลอดภัยในการเดินทางสูงสุด ตามนโยบายของนายอธิรัฐ รัตนเศรษฐ รัฐมนตรีช่วยว่าการกระทรวงคมนาคม รักษาราชการแทนรัฐมนตรีว่าการกระทรวงคมนาคม วันนี้ (11 เมษายน 2566) จึงมอบหมายให้รองอธิบดีกรมทางหลวง พร้อมด้วย นายทวีศักดิ์ รุจิจรรยาวัฒน์ ผู้อำนวยการสำนักก่อสร้างสะพาน นายธีรพันธ์ ภูมิรัตนประพิณ รองผู้อำนวยการสำนักก่อสร้างสะพาน เจ้าหน้าที่ตำรวจทางหลวง  หมวดทางหลวงมหาชัย ผู้แทนหน่วยงานตำรวจในพื้นที่จังหวัดสมุทรสาคร บริษัทผู้รับจ้าง นายช่างโครงการฯ และผู้ที่เกี่ยวข้อง ร่วมประชุมติดตามความพร้อมในการอำนวยความสะดวกและปลอดภัยหน้างานโครงการก่อสร้างบนทางหลวงหมายเลข 35 (ถนนพระราม 2) ในช่วงเทศกาลสงกรานต์ 2566 โดยที่ประชุมได้สรุปมาตรการและแนวทางการปฏิบัติ ดังนี้
1. ผู้รับจ้างหยุดกิจกรรมงานก่อสร้างทุกรูปแบบ เพื่อคืนผิวทางในพื้นที่ก่อสร้างทุกโครงการ ระหว่างวันที่ 12 - 16 เมษายน 2566 และจัดเตรียมเจ้าหน้าที่เฝ้าระวังในพื้นที่โครงการฯ ตลอด 24 ชั่วโมง
2. ดำเนินการตรวจสอบป้ายจราจร สัญญาณไฟจราจร ไฟฟ้าแสงสว่างให้พร้อมใช้งาน ตรวจสอบและแก้ไขจุดเสี่ยงและจุดอันตรายเพื่อลดอุบัติเหตุบนทางหลวง
3. หากพบว่ามีปริมาณจราจรหนาแน่นจะทำการประสานงานกับตำรวจทางหลวง เพื่อสนับสนุนการอำนวยความสะดวกด้านการจราจรหรือการจัดช่องทางพิเศษ (Reversible Lane) เพื่อให้การเดินทางของประชาชนเป็นไปอย่างสะดวกรวดเร็วยิ่งขึ้น
ทั้งนี้ เพื่อให้งานด้านการอำนวยความสะดวกและความปลอดภัยมีประสิทธิภาพสูงสุด ทล. ขอความร่วมมือผู้ขับขี่ใช้ความระมัดระวัง ปฏิบัติตามกฎจราจร และวางแผนการเดินทางล่วงหน้า หากประชาชนต้องการสอบถามข้อมูลเส้นทาง แจ้งเหตุด่วนเหตุร้ายหรือขอความช่วยเหลือ สามารถแจ้งได้ที่สายด่วน ทล. โทร. 1586 (โทรฟรี 24 ชั่วโมง)

ที่มา : https://www.thaigov.go.th/news/contents/details/67232