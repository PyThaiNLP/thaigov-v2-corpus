รัฐบาลไทย-ข่าวทำเนียบรัฐบาล-สธ. ห่วง 13 เม.ย. เป็นวันเสียชีวิตสูงสุดของช่วง “สงกรานต์” จากดื่มแล้วขับ กำชับ รพ.เตรียมพร้อมรักษา ฝาก อสม.คัดกรองคนเมา


วันพุธที่ 12 เมษายน 2566
สธ. ห่วง 13 เม.ย. เป็นวันเสียชีวิตสูงสุดของช่วง “สงกรานต์” จากดื่มแล้วขับ กำชับ รพ.เตรียมพร้อมรักษา ฝาก อสม.คัดกรองคนเมา
กระทรวงสาธารณสุข ห่วงวันที่ 13 เมษายน มีผู้เสียชีวิตจากดื่มแล้วขับสูงสุด กำชับ สสจ.และโรงพยาบาลทั่วประเทศ ร่วมป้องกันและลดเสียชีวิตจากอุบัติเหตุช่วง “สงกรานต์” ย้ำ อสม.คัดกรองคนเมาที่ด่านชุมชน เผยภาคกลาง กทม. ปริมณฑล ตะวันออก ค่าฝุ่น PM 2.5 ดีขึ้น
กระทรวงสาธารณสุข ห่วงวันที่ 13 เมษายน มีผู้เสียชีวิตจากดื่มแล้วขับสูงสุด กำชับ สสจ.และโรงพยาบาลทั่วประเทศ ร่วมป้องกันและลดเสียชีวิตจากอุบัติเหตุช่วง “สงกรานต์” ย้ำ อสม.คัดกรองคนเมาที่ด่านชุมชน เผยภาคกลาง กทม. ปริมณฑล ตะวันออก ค่าฝุ่น PM 2.5 ดีขึ้น ส่วนเหนือ-อีสาน ยังต้องเฝ้าระวัง คาดหลัง 15 เมษายน จะมีฝนช่วยลดปริมาณฝุ่น
นายแพทย์ณรงค์ อภิกุลวณิช รองปลัดกระทรวงสาธารณสุข เปิดเผยว่า ได้ประชุมติดตามสถานการณ์และการดำเนินงานด้านการแพทย์และสาธารณสุข ร่วมกับทุกกรม เขตสุขภาพ สำนักงานสาธารณสุขจังหวัด และโรงพยาบาลศูนย์/โรงพยาบาลทั่วไป และกำชับข้อสั่งการของ นายแพทย์โอภาส การย์กวินพงศ์ ปลัดกระทรวงสาธารณสุข กรณีการดำเนินการด้านการแพทย์และสาธารณสุขในช่วง 7 วันเทศกาลสงกรานต์ ทั้งการเตรียมความพร้อมดูแลรักษาประชาชนในสถานพยาบาล ร่วมมือกับหน่วยงานต่างๆ รณรงค์ ชีวิตวิถีใหม่ ขับขี่ปลอดภัย ไร้อุบัติเหตุ เน้นดื่มไม่ขับ ขับไม่ดื่ม เพื่อป้องกันและลดการเสียชีวิตจากอุบัติเหตุจราจรให้ได้มากที่สุด รวมถึงให้ อสม. ร่วมกับเจ้าหน้าที่สาธารณสุข และหน่วยงานที่เกี่ยวข้อง คัดกรองผู้ขับขี่ที่ดื่มแล้วขับที่ด่านชุมชนอย่างเข้มงวด โดยเฉพาะในวันเฉลิมฉลอง 13 และ 14 เมษายน 2566
“อุบัติเหตุทางถนนช่วงสงกรานต์ ส่วนใหญ่มักเกิดในถนนสายรอง โดยพบผู้เสียชีวิตจากการดื่มแล้วขับมากที่สุดในวันที่ 13 เมษายนของทุกปี ซึ่งด่านชุมชนเป็นจุดที่ช่วยสกัดกั้นผู้ที่ดื่มไม่ให้ออกไปขับขี่ได้มากกว่าครึ่งโดยใช้แนวทางสังเกตและประเมินอาการมึนเมาสุราเบื้องต้นที่ช่วยคัดกรองได้ 50-70% นอกจากนี้ ได้กำชับให้โรงพยาบาลทุกแห่งดูระบบรักษาความปลอดภัย ตรวจสอบกล้องวงจรปิด ระบบสัญญาณแจ้งเหตุ ระบบดูแลผู้ป่วยฉุกเฉิน พร้อมทั้งให้ผู้บริหารอยู่ในพื้นที่เพื่อรองรับกรณีเกิดเหตุการณ์สำคัญ สร้างขวัญและกำลังใจให้กับเจ้าหน้าที่ผู้ปฏิบัติงาน” นายแพทย์ณรงค์กล่าว
นายแพทย์ณรงค์กล่าวต่อว่า สำหรับสถานการณ์ฝุ่น PM 2.5 พบว่า มีแนวโน้มลดลงในภาคกลาง กทม. ปริมณฑล และตะวันออก โดยคุณภาพอากาศอยู่ในระดับดีมากถึงปานกลาง แต่ต้องเฝ้าระวังช่วงวันที่ 14-15 เมษายน 2566 ที่อาจมีสภาพอากาศปิด ส่วนภาคเหนือและตะวันออกเฉียงเหนือ โดยเฉพาะจังหวัดที่ติดกับประเทศเพื่อนบ้าน ยังพบจุดความร้อน คุณภาพอากาศอยู่ในระดับที่เริ่มมีผลกระทบต่อสุขภาพ (สีส้ม) จนถึงมีผลกระทบต่อสุขภาพ (สีแดง) ทั้งนี้ กรมอุตุนิยมวิทยาคาดการณ์ว่าจะมีฝนตก 10-40% ระหว่างวันที่ 15-17 เมษายน 2566 ซึ่งจะช่วยบรรเทาสถานการณ์ลงได้ ส่วนสถานการณ์ในจังหวัดเชียงรายและเชียงใหม่ที่มีค่าฝุ่นสูงเกินมาตรฐาน หน่วยงานสาธารณสุขในพื้นที่ดำเนินการตามข้อสั่งการและ 3 มาตรการ 10 กิจกรรมอย่างครบถ้วน ทั้งสื่อสารสร้างความรอบรู้ แจ้งเตือนระดับความเสี่ยงและแนวทางปฏิบัติ การเปิดศูนย์ปฏิบัติการด้านการแพทย์และสาธารณสุขระดับจังหวัดและระดับอำเภอ สนับสนุนหน้ากากสำหรับกลุ่มเสี่ยง ผู้ป่วย กลุ่มเปราะบาง และประชาชนทั่วไป
“จากการติดตามการให้บริการด้านการแพทย์ พบว่า มีการจัดระบบปฏิบัติการเชิงรุก ด้วยทีม 3 หมอ อสม.เคาะประตูบ้าน เยี่ยมกลุ่มเสี่ยง และเปิดคลินิกมลพิษ โดยเชียงใหม่เปิดให้บริการที่ รพ.นครพิงค์ รพ.สันป่าตอง รพ.สันทราย และ รพ.แม่วาง ซึ่ง รพ.นครพิงค์เปิดแบบออนไลน์ร่วมด้วย ส่วนการทำห้องปลอดฝุ่น จังหวัดเชียงรายจัดทำในสถานบริการสาธารณสุข ศูนย์พัฒนาเด็กเล็ก โรงเรียน และ อปท. รวม 580 ห้อง ขณะที่จังหวัดเชียงใหม่ จัดทำในโรงพยาบาล/สถานบริการสาธารณสุข อาคารสำนักงาน สถานที่ราชการ หน่วยงานสังกัด อปท. และภาคเอกชน รวม 590 ห้อง และจะขยายไปสู่ภาคเอกชนให้มากขึ้น” นายแพทย์ณรงค์กล่าว
************************************* 12 เมษายน 2566

ที่มา : https://www.thaigov.go.th/news/contents/details/67274