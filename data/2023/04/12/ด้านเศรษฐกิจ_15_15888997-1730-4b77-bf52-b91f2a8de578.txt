รัฐบาลไทย-ข่าวทำเนียบรัฐบาล-นายชยธรรม์ พรหมศร ปลัดกระทรวงคมนาคม ตรวจความพร้อมและให้กำลังใจเจ้าหน้าที่ศูนย์ปลอดภัยคมนาคม


วันพุธที่ 12 เมษายน 2566
นายชยธรรม์ พรหมศร ปลัดกระทรวงคมนาคม ตรวจความพร้อมและให้กำลังใจเจ้าหน้าที่ศูนย์ปลอดภัยคมนาคม
และศูนย์ปฏิบัติการคมนาคม กระทรวงคมนาคม ในการอำนวยความสะดวกประชาชนช่วงเทศกาลสงกรานต์ 2566
นายชยธรรม์ พรหมศร ปลัดกระทรวงคมนาคม ตรวจเยี่ยมและให้กำลังใจเจ้าหน้าที่ศูนย์ปลอดภัยคมนาคมและศูนย์ปฏิบัติการคมนาคม ในการอำนวยความสะดวกประชาชนช่วงเทศกาลสงกรานต์ 2566 โดยมี นายชาครีย์ บำรุงวงศ์ ที่ปรึกษาด้านเศรษฐกิจการขนส่งทางบก ผู้อำนวยการศูนย์ปลอดภัยคมนาคม และเจ้าหน้าที่ให้การต้อนรับ เมื่อวันที่ 11 เมษายน 2566 ณ ศูนย์ปลอดภัยคมนาคม กระทรวงคมนาคม
ปลัดกระทรวงคมนาคม กล่าวว่า ตามนโยบายของรัฐมนตรีว่าการกระทรวงคมนาคม ที่มอบหมายให้หน่วยงานในสังกัดกระทรวงฯ ติดตามสถานการณ์การเดินทางของประชาชนพร้อมทั้งอำนวยความสะดวก ปลอดภัย ในช่วงเทศกาลสงกรานต์ 2566 ระหว่างวันที่ 11 -17 เมษายน 2566 เพื่อให้การคมนาคมในช่วงเทศกาลเป็นไปด้วยความสะดวก ปลอดภัย จึงได้มีการตั้งศูนย์ดำเนินการ Single Command Center สำหรับเป็นศูนย์ประสานสั่งการติดตามการดำเนินการ แก้ไขปัญหา ในการอำนวยความสะดวก และความปลอดภัย ให้พี่น้องประชาชน ในช่วงเทศกาลตลอด 24 ชั่วโมง โดยแสดงให้เห็นถึงความพร้อมในการรองรับสถานการณ์ต่าง ๆ รวมถึงการบริการและแก้ปัญหาแก่ผู้ใช้รถใช้ถนน ได้อย่างมีประสิทธิภาพ ทันสถานการณ์ ซึ่งศูนย์ปลอดภัยคมนาคมและศูนย์ปฏิบัติการคมนาคม จะดำเนินการรายงานสถานการณ์ให้ทราบเป็นประจำทุกวันตลอดช่วงเทศกาล พร้อมทั้งได้จัดเจ้าหน้าที่เพื่ออำนวยความสะดวก ปลอดภัย บริการให้ข้อมูลการเดินทาง ประสานงาน และรับแจ้งเหตุต่าง ๆ ตลอดช่วงเทศกาลสงกรานต์ 2566
ในโอกาสนี้ ปลัดกระทรวงคมนาคมได้ตรวจเยี่ยมและให้กำลังใจเจ้าหน้าที่ผู้ปฏิบัติงาน ณ ศูนย์ปลอดภัยคมนาคม และศูนย์ปฏิบัติการคมนาคม กระทรวงคมนาคม รวมถึงติดตามรายงานสถานการณ์การเดินทางของประชาชนในช่วงเทศกาลสงกรานต์ 2566 ซึ่งศูนย์ปลอดภัยคมนาคมได้จัดเจ้าหน้าที่ไว้อำนวยความสะดวกเพื่อรับแจ้งเหตุ และให้ข้อมูลการเดินทางกับประชาชน ผ่านสายด่วน 1356 ตลอด 24 ชั่วโมง พร้อมประสานกับหน่วยงานที่เกี่ยวข้อง เพื่อประสานการช่วยเหลือ ประมวลผลข้อมูลอุบัติเหตุรายวัน และแก้ไขปัญหาในกรณีเกิดเหตุวิกฤติเร่งด่วน ฉุกเฉิน และเหตุการณ์สำคัญ
ทั้งนี้เพื่อความคล่องตัวในการเดินทางและการบริหารการจราจร กระทรวงคมนาคมขอรณรงค์ให้ประชาชนวางแผนการเดินทางล่วงหน้า เพื่อกระจายการเดินทางและเหลื่อมเวลาการเดินทางในเส้นทางเข้า - ออกกรุงเทพมหานคร โดยขอความร่วมมือให้กลุ่มเดินทางใกล้ (ระยะทาง 200 - 300 กิโลเมตร จากกรุงเทพมหานคร) เดินทางออกทีหลัง - กลับก่อน โดยเลี่ยงการเดินทางช่วงที่คาดการณ์ว่าจะมีปริมาณการเดินทางสูงช่วงขาออกและขาเข้าในวันที่ 12 และ 16 เมษายน 2566 ตามลำดับ ซึ่งกระทรวงคมนาคมได้เตรียมมาตรการบริหารจัดการจราจรบนเส้นทางถนนสายหลัก และสายรองที่มีการจราจรหนาแน่นติดขัด อาทิ ประชาสัมพันธ์ขอความร่วมมือประชาชนให้ใช้เส้นทางรอง/เส้นทางเลี่ยง ที่ยังมีความสามารถรองรับปริมาณการจราจรได้ สำหรับผู้ที่เดินทางด้วยระบบขนส่งสาธารณะ กระทรวงฯ ได้มีมาตรการในการจัดหารถโดยสารและเพิ่มเที่ยวให้มีความเพียงพอ เคร่งครัดในมาตรฐานความปลอดภัย โดยประชาชนสามารถตรวจสอบข้อมูลการเดินทางและแจ้งอุบัติเหตุได้ที่ศูนย์ปลอดภัยคมนาคม โทร. 1356 หรือ สายด่วนของหน่วยงานในสังกัดกระทรวงคมนาคม

ที่มา : https://www.thaigov.go.th/news/contents/details/67268