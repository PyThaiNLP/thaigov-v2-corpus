รัฐบาลไทย-ข่าวทำเนียบรัฐบาล-ทีมผู้ตรวจฯ กระทรวงอุตสาหกรรม รุดตรวจเยี่ยมสถาบันพลาสติก เน้นย้ำแนวทางการขับเคลื่อนนโยบาย MIND ใน 4 มิติ


วันพุธที่ 12 เมษายน 2566
12/04/2566
พิมพ์
ทีมผู้ตรวจฯ กระทรวงอุตสาหกรรม รุดตรวจเยี่ยมสถาบันพลาสติก เน้นย้ำแนวทางการขับเคลื่อนนโยบาย MIND ใน 4 มิติ
ทีมผู้ตรวจฯ กระทรวงอุตสาหกรรม รุดตรวจเยี่ยมสถาบันพลาสติก เน้นย้ำแนวทางการขับเคลื่อนนโยบาย MIND ใน 4 มิติ
เมื่อวันที่ 11 เมษายน 2566 เวลา 13.30 น. คณะผู้ตรวจราชการกระทรวงอุตสาหกรรม นำทีมโดย นายทาวัน ทวีถาวรสวัสดิ์ นายเดชา จาตุธนานันท์ และนายวีระกิตติ์ รันทกิจธนวิชญ์ ได้เข้าตรวจเยี่ยมสถาบันพลาสติก โดยมี นายวีระ ขวัญเลิศจิตต์ ผู้อำนวยการสถาบันพลาสติก และเจ้าหน้าที่สถาบันพลาสติก ให้การต้อนรับ
สถาบันพลาสติกเป็นสถาบันเครือข่ายภายใต้อุตสาหกรรมพัฒนามูลนิธิ กระทรวงอุตสาหกรรม ที่ได้รับการอนุมัติการจัดตั้งด้วยมติคณะรัฐมนตรี เมื่อวันที่ 16 พฤศจิกายน 2553 มีหน้าที่สนับสนุนการพัฒนาอุตสาหกรรมพลาสติกของประเทศไทยในระยะยาว ร่วมกับภาครัฐ ภาคการศึกษา และภาคเอกชน โดยมีหลักการดำเนินงานเพื่อพัฒนาอุตสาหกรรมพลาสติกของประเทศไทยให้มีความเข้มแข็งและยั่งยืน
ซึ่งผู้ตรวจราชการฯ ได้เน้นย้ำให้สถาบันพลาสติกดำเนินงานสอดรับกับนโยบาย MIND ที่ยึดถือในหลักการใช้ “หัวและใจ” ปั้นอุตสาหกรรมคู่ชุมชน ครอบคลุม 4 มิติ ประกอบด้วย ความสำเร็จทางธุรกิจ การดูแลสังคมและชุมชน การรักษาสิ่งแวดล้อม รวมถึงการกระจายรายได้ให้กับประชาชนเพื่อความเป็นอยู่ที่ดีขึ้น โดยเฉพาะอย่างยิ่งการให้คำปรึกษาแนะนำแก่ผู้ประกอบการกลุ่มผู้ผลิตและแปรรูปพลาสติกในประเทศไทย ให้มีความเข็มแข็ง การปรับธุรกิจให้เหมาะสมกับโลกอนาคต การแข่งขันด้านประสิทธิภาพและต้นทุน รวมถึงเพิ่มความเข้มแข็งให้กับอุตสาหกรรม อาทิ เกษตรอุตสาหกรรม เทคโนโลยีชีวภาพต่อไป

ที่มา : https://www.thaigov.go.th/news/contents/details/67248