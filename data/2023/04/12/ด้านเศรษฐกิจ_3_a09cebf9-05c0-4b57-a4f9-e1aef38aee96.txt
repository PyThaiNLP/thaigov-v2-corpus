รัฐบาลไทย-ข่าวทำเนียบรัฐบาล-นายสรพงศ์ ไพฑูรย์พงษ์ รองปลัดกระทรวงคมนาคม ตรวจความพร้อมการอำนวยความสะดวกและปลอดภัยรองรับการเดินทางของประชาชนในเทศกาลสงกรานต์ 2566   


วันพุธที่ 12 เมษายน 2566
นายสรพงศ์ ไพฑูรย์พงษ์ รองปลัดกระทรวงคมนาคม ตรวจความพร้อมการอำนวยความสะดวกและปลอดภัยรองรับการเดินทางของประชาชนในเทศกาลสงกรานต์ 2566
....
วันนี้ (11 เมษายน 2566) เวลา 19.00 น. นายสรพงศ์ ไพฑูรย์พงษ์ รองปลัดกระทรวงคมนาคม และประธานกรรมการบริษัท ขนส่ง จำกัด ตรวจความพร้อมการอำนวยความสะดวกและปลอดภัยรองรับการเดินทางของประชาชนในเทศกาลสงกรานต์ 2566 และให้กำลังใจเจ้าหน้าที่ที่ปฏิบัติงาน พร้อมพบปะพี่น้องประชาชนที่มาใช้บริการรถโดยสารสาธารณะเดินทางกลับภูมิลำเนา โดยมี นายสัญลักข์ ปัญวัฒนลิขิต กรรมการผู้จัดการใหญ่ บริษัท ขนส่ง จำกัด และเจ้าหน้าที่กรมการขนส่งทางบก และบริษัท ขนส่ง จำกัด (บขส.) ให้การต้อนรับ ณ สถานีขนส่งผู้โดยสารกรุงเทพ (จตุจักร)
นายสรพงศ์ ไพฑูรย์พงษ์ กล่าวว่า รัฐบาลและกระทรวงคมนาคมได้ให้ความสำคัญอย่างยิ่ง  ต่อความปลอดภัยและความสะดวกในการเดินทางของพี่น้องประชาชน โดยเฉพาะในช่วงเทศกาลสงกรานต์ของทุกปี ที่มีประชาชนเดินทางกลับภูมิลำเนาและท่องเที่ยวเป็นจำนวนมาก กระทรวงคมนาคมได้เตรียมความพร้อมระบบขนส่งสาธารณะเพื่อให้บริการแก่ประชาชนอย่างเพียงพอและเป็นไปตามมาตรฐานสากล เพื่อให้ประชาชนเดินทางอย่างสะดวกและปลอดภัยมากที่สุด สำหรับ บขส. ได้จัดเตรียมรถโดยสารให้เพียงพอกับความต้องการของประชาชน โดยคาดการณ์ว่าเทศกาลสงกรานต์ 2566 จะมีผู้ใช้บริการเพิ่มขึ้นจากเทศกาลปีใหม่ 2566 ประมาณ 10% ในเที่ยวไประหว่างวันที่ 10 - 12 เมษายน 2566 คาดว่ามีผู้โดยสารเดินทางเฉลี่ยวันละ 60,000 คน ใช้รถโดยสาร (รถ บขส. รถร่วม และรถตู้) เฉลี่ยวันละ 4,500 เที่ยว ส่วนเที่ยวกลับระหว่างวันที่ 16 - 18 เมษายน 2566 คาดว่ามีผู้โดยสารเดินทาง เฉลี่ยวันละ 53,000 คน ใช้รถโดยสารประมาณ 3,300 เที่ยว และได้ขอความร่วมมือผู้ประกอบการนำรถโดยสารไม่ประจำทาง (รถทะเบียน 30) มาจัดเสริมในเส้นทางต่าง ๆ ประมาณ 700 คัน จึงมั่นใจมีรถโดยสารเพียงพอรองรับการเดินทางของประชาชนแน่นอน ทั้งนี้ เมื่อวันที่ 10 เมษายน 2566 บขส. ได้จัดรถโดยสาร (รถ บขส. รถร่วม และรถตู้) รองรับการเดินทางในเที่ยวไป จำนวน 3,440 เที่ยว มีผู้โดยสารใช้บริการ 40,819 คน สำหรับวันนี้คาดว่ามีผู้โดยสารใช้บริการประมาณ 55,000 คน ซึ่ง บขส. ได้จัดรถโดยสารรองรับการเดินทางของประชาชนได้อย่างเพียงพอ เพื่อไม่ให้มีผู้โดยสารตกค้าง
ทั้งนี้ รองปลัดกระทรวงคมนาคม ได้เน้นย้ำให้มีการเตรียมความพร้อมก่อนการเดินทาง โดยตรวจเช็กรถโดยสารให้อยู่ในสภาพพร้อมใช้งาน ควบคุมความเร็วบนรถโดยสาร ไม่เกิน 90 กิโลเมตร/ชั่วโมง จัดพนักงานขับรถ 2 คน ในเส้นทางสายยาวที่ใช้เวลาเดินทางเกิน 4 ชั่วโมง ปฏิบัติตามมาตรการป้องกันและควบคุมการแพร่ระบาดของโรคติดเชื้อไวรัส COVID-19 พนักงานขับรถต้องปลอดแอลกอฮอล์และสารเสพติด พร้อมทั้งขอให้ผู้โดยสารเผื่อเวลาเดินทางมาขึ้นรถโดยสารที่สถานีขนส่งก่อนเวลารถออกอย่างน้อย 2 - 3 ชั่วโมง ซื้อตั๋วที่ช่องจำหน่ายตั๋วเท่านั้น และตรวจสอบข้อมูลในตั๋วโดยสาร เช่น เส้นทาง เวลารถออก จุดขึ้นรถทุกครั้ง เพื่อความปลอดภัยในการเดินทาง หากพบปัญหาในการเดินทางให้แจ้งเจ้าหน้าที่ หรือตำรวจที่อยู่ในพื้นที่ทันที หรือ Call Center โทร. 1490 เรียก บขส. ตลอด 24 ชั่วโมง

ที่มา : https://www.thaigov.go.th/news/contents/details/67240