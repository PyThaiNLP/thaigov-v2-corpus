รัฐบาลไทย-ข่าวทำเนียบรัฐบาล-พ่อเมืองหนองบัวลำภูสร้าง Partnership ยกระดับ soft power วัฒนธรรมวิถีลุ่มภู “เมืองผ้า น่าอยู่ น่าเที่ยว” จัดเดินแฟชั่นโชว์ผ้าไทย บน Skywalk แห่งแรกในโลก สุดยิ่งใหญ่ตระการตา 


วันพุธที่ 12 เมษายน 2566
12/04/2566
พิมพ์
พ่อเมืองหนองบัวลำภูสร้าง Partnership ยกระดับ soft power วัฒนธรรมวิถีลุ่มภู “เมืองผ้า น่าอยู่ น่าเที่ยว” จัดเดินแฟชั่นโชว์ผ้าไทย บน Skywalk แห่งแรกในโลก สุดยิ่งใหญ่ตระการตา
พ่อเมืองหนองบัวลำภูสร้าง Partnership ยกระดับ soft power วัฒนธรรมวิถีลุ่มภู “เมืองผ้า น่าอยู่ น่าเที่ยว” จัดเดินแฟชั่นโชว์ผ้าไทย บน Skywalk แห่งแรกในโลก สุดยิ่งใหญ่ตระการตา พร้อมเดินหน้ามุ่งพัฒนาต่อยอดสู่ Smart Tourism
วันนี้ (12 เม.ย. 2566) นายสุวิทย์ จันทร์หวร ผู้ว่าราชการหนองบัวลำภู เปิดเผยว่า จังหวัดหนองบัวลำภูมุ่งยกระดับศักยภาพของพี่น้องประชาชนให้สอดคล้องกับแหล่งทรัพยากรในพื้นที่ โดยได้กำหนดวิสัยทัศน์การพัฒนาจังหวัดว่า “เมืองผ้า น่าอยู่ น่าเที่ยว” ภายใต้กรอบแนวทางการพัฒนาเมืองท่องเที่ยว 3 ธรรม อันประกอบด้วย “ธรรมะ ธรรมชาติ และวัฒนธรรม” พร้อมทั้งขยายผลจากเมือง 3 ธรรมสู่การพัฒนาแหล่งท่องเที่ยวแห่งใหม่ ผสมผสานกับกลิ่นอายของขนบธรรมเนียมประเพณี วัฒนธรรมอันดีงาม และการสืบสานภูมิปัญญาผ้าทอพื้นถิ่นที่ยังมีอยู่อย่างแพร่หลาย มุ่งพัฒนาการท่องเที่ยวของจังหวัดหนองบัวลำภูสู่ Smart Tourism
นายสุวิทย์ จันทร์หวร ผู้ว่าราชการจังหวัดหนองบัวลำภู กล่าวว่า อำเภอโนนสัง เป็นอีกหนึ่งอำเภอของจังหวัดหนองบัวลำภูที่มีเสน่ห์และกลิ่นอายของการท่องเที่ยว เพราะเป็นอำเภอที่มีลำน้ำพองไหลผ่าน มีภูเขาล้อมรอบ อันเป็นศักยภาพที่สำคัญเชิงพื้นที่ ทำให้อำเภอโนนสังเป็นเมืองแห่งการท่องเที่ยว เมืองแห่งความสุขตามภูมิสังคม จึงเป็นที่มาของการก่อสร้างสถานที่ท่องเที่ยวให้เป็นจุดเช็คอินแห่งใหม่ “ภูแอ่น Skywalk” ณ บริเวณจุดชมวิวช่องเขาขาด อุทยานแห่งชาติภูเก้า-ภูพานคำ โดยมีขนาดกว้าง 16 เมตร ยาว 21 เมตร ด้วยงบประมาณจังหวัดหนองบัวลำภูและงบประมาณกลุ่มจังหวัด 21 ล้านบาท อันจะเป็นแหล่งท่องเที่ยวที่ดึงดูดนักท่องเที่ยวจากทั่วทุกมุมโลกมาสัมผัสความงามทางธรรมชาติเหนือเขื่อนอุบลรัตน์ ตามกรอบแนวทางการพัฒนาจังหวัดหนองบัวลำภูเมืองท่องเที่ยว 3 ธรรมมุ่งสู่ Smart Tourism
“ในการเปิดใช้พื้นที่ “ภูแอ่น Skywalk” จุดเช็คอินแห่งใหม่นี้ จังหวัดหนองบัวลำภู ได้เล็งเห็นถึงความสำคัญของการกระตุ้นและเชิญชวนให้นักท่องเที่ยวทั้งชาวไทยและชาวต่างประเทศได้รับรู้และเดินทางมาท่องเที่ยวตามเป้าหมายของโครงการฯ จึงได้จัดกิจกรรม “ผ้าไทย Skywalk@หนองบัวลำภู” เป็นกิจกรรมหนึ่งในการเริ่มต้นเปิดพื้นที่ท่องเที่ยวให้กับนักท่องเที่ยว โดยเชิญนางแบบชั้นนำของประเทศไทย “แพนเค้ก เขมนิจ จามิกรณ์” และนายแบบ นางแบบ มากกว่า 30 คน ร่วมแสดงแฟชั่นโชว์ผ้าทอพื้นเมืองจังหวัดหนองบัวลำภู ในการเปิดตัวภูแอ่น Skywalk โดยได้รับเมตตาจากพระครูวิมลธรรมากร (หลวงตาลิน) เจ้าคณะอำเภอโนนสัง และพระครูโกวิทสุตาภรณ์ ดร. เจ้าอาวาสวัดศิริชัยเจริญ เข้าร่วมพิธี โดยมี นางณัฐติกานต์ จันทร์หวร นายกเหล่ากาชาดจังหวัดหนองบัวลำภูและประธานแม่บ้านมหาดไทยจังหวัดหนองบัวลำภู นายอนุพงศ์ คำภูแก้ว รองผู้ว่าราชการจังหวัดหนองบัวลำภู นายศศิน พัฒนภิรมย์ รองผู้ว่าราชการจังหวัดหนองบัวลำภู นายศรัณย์ศักด์ ศรีเครือเนตร รองผู้ว่าราชการจังหวัดอุดรธานี หัวหน้าส่วนราชการจังหวัดหนองบัวลำภู นายอำเภอโนนสัง นายอำเภออุบลรัตน์ และแขกผู้มีเกียรติ ร่วมเป็นเกียรติในพิธี นอกจากนี้ ยังได้รับเมตตาจากพระครูพิพัฒน์วิทยาคม (หลวงพ่อเจริญ ฐานยุตฺโต) เจ้าคณะอำเภอหนองวัวซอ (ธ) เจ้าอาวาสวัดโนนสว่าง สนับสนุนการแสดง “กลองกิ่งวัดโนนสว่าง” ในกิจกรรมดังกล่าว” ผวจ.หนองบัวลำภู กล่าว
นายสุวิทย์ จันทร์หวร ผู้ว่าราชการจังหวัดหนองบัวลำภู กล่าวเพิ่มเติมว่า เนื่องในเทศกาลสงกรานต์ 2566 นี้ จังหวัดหนองบัวลำภู ได้กำหนดจุดดำเนินกิจกรรมพร้อมกัน 2 จุด ในพื้นที่อำเภอโนนสัง ระหว่างวันที่ 11-15 เมษายน 2566 คือ บริเวณพื้นที่ภูแอ่น Skywalk ตำบลบ้านค้อ และพื้นที่หาดโนนยาว ตำบลโคกใหญ่ เพื่อสามารถเชื่อมโยงจากหาดโนนยาว ชายหาดน้ำจืดเหนือเขื่อนอุบลรัตน์ที่มีความงดงามทางธรรมชาติมายังจุดชมธรรมชาติยกระดับ หรือภูแอ่น Skywalk อีกด้วย ทั้งนี้ จังหวัดหนองบัวลำภู มุ่งหวังในการส่งเสริม สนับสนุน และพัฒนาศักยภาพด้านการท่องเที่ยวของจังหวัดหนองบัวลำภู และประชาสัมพันธ์แหล่งท่องเที่ยวของจังหวัดหนองบัวลำภูให้เป็นที่รู้จักในวงกว้าง ร่วมกับภาคีเครือข่าย (Partnership) ในพื้นที่ อันจะเป็นการเสริมสร้างเศรษฐกิจฐานราก และทำให้พี่น้องประชาชนในจังหวัดหนองบัวลำภูได้มีรายได้จากการท่องเที่ยว
"จังหวัดหนองบัวลำภู นอกจากจะมีภูมิประเทศที่มีความงดงามตระการตา หลากหลายแห่งแล้ว ยังมีต้นทุนทางวัฒนธรรม เช่น วิถีชีวิตของชาวลุ่มภูที่ เป็นเอกลักษณ์ ความเอื้อเฟื้อเผื่อแผ่ของผู้คน ผ้าไทยที่เป็นภูมิปัญญาท้องถิ่น เป็นต้น ซึ่งเป็นสิ่งที่สืบทอดกันมาอย่างยาวนานเป็น soft power ที่สามารถยกระดับและส่งเสริมการท่องเที่ยวไปสู่จังหวัด Smart Tourism ก่อให้เกิดรายได้ในชุมชน เป็นการกระตุ้นในเศรษฐกิจฐานราก และจะเป็นแนวทางการพัฒนาจังหวัดหนองบัวลำภูให้เติบโตและพัฒนาอย่างยั่งยืนต่อไป"
#กระทรวงมหาดไทย #บำบัดทุกข์บำรุงสุข #MOI
#Changeforgood #SDGTH #หมู่บ้านยั่งยืน
#เรื่องเล่าจากชุมชน #วันดินโลก #SDGlocalization
#SEPforSDGs #Worldsoilday

ที่มา : https://www.thaigov.go.th/news/contents/details/67271