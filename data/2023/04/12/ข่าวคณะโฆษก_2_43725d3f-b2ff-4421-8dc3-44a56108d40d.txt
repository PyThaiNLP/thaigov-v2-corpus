รัฐบาลไทย-ข่าวทำเนียบรัฐบาล-เตือนประชาชนซื้อตั๋วโดยสารรถไฟ รถทัวร์ จากแหล่งที่น่าเชื่อถืออย่าซื้อตั๋วนอกระบบระวังมิจฉาชีพหลอกขายตั๋วผี ตั๋วปลอม


วันพุธที่ 12 เมษายน 2566
12/04/2566
พิมพ์
เตือนประชาชนซื้อตั๋วโดยสารรถไฟ รถทัวร์ จากแหล่งที่น่าเชื่อถืออย่าซื้อตั๋วนอกระบบระวังมิจฉาชีพหลอกขายตั๋วผี ตั๋วปลอม
เตือนประชาชนซื้อตั๋วโดยสารรถไฟ รถทัวร์ จากแหล่งที่น่าเชื่อถืออย่าซื้อตั๋วนอกระบบระวังมิจฉาชีพหลอกขายตั๋วผี ตั๋วปลอม
วันนี้ (12 เม.ย. 66) น.ส.ไตรศุลี ไตรสรณกุล รองโฆษกประจำสำนักนายกรัฐมนตรี กล่าวว่า ในเทศกาลสงกรานต์ปี 66  คาดว่าประชาชนเดินทางกลับภูมิลำเนาและเดินทางท่องเที่ยวด้วยการคมนาคมช่องทางต่างๆ จำนวนมาก ซึ่งผู้ให้บริการรถโดยสารสาธารณะ อาทิ บริษัท ขนส่ง จำกัด (บขส.)  การรถไฟแห่งประเทศไทย (รฟท.) ได้มีการแจ้งเตือนประชาชนที่จะมีการเดินทางในช่วงเทศกาลนี้ จัดซื้อตั๋วโดยสารจากแหล่งที่น่าเชื่อถือ เช่น ที่ช่องขายตั๋วโดยสาร หรือแอปพลิเคชัน ของบริษัทผู้ให้บริการเท่านั้น ไม่ซื้อจากนอกระบบหรือในโซเชียลมีเดีย  หรือจากบุคคลที่แอบอ้างว่าเป็นเข้าหน้าที่ของ บขส. หรือ รฟท. เพราะอาจถูกมิจฉาชีพหลอกลวงขายตั๋วผี หรือตั๋วปลอม นอกจากสูญเสียทรัพย์สินแล้วยังไม่สามารถใช้เดินทางได้
ทั้งนี้  รายงานของ รฟท. ระบุว่า ในช่วงใกล้เทศกาลสงกรานต์ได้ตรวจสอบพบกรณีการจำหน่ายตั๋วรถไฟปลอม การเปิดรับจองตั๋ว การให้โค้ดจอง การซื้อ-ขายตั๋วโดยสารนอกระบบ และได้มีประชาชนหลงเชื่อซื้อตั๋วมาจากเพจเฟซบุ๊ค แล้วตั๋วใช้ไม่ได้เนื่องจากเป็นตั๋วปลอม ดังนั้น จึงแนะนำให้ประชาชนซื้อตั๋วโดยสารผ่านช่องทางของ รฟท.  ที่สถานีรถไฟทุกแห่งทั่วประเทศหรือทางเว็บไซต์และแอปพลิเคชัน D-ticket เท่านั้น
อย่างไรก็ตาม หากประชาชนพบเห็นหรือทราบเบาะแสการกระทำความผิด สามารถแจ้งเหตุได้ที่ศูนย์บริการลูกค้าสัมพันธ์ รฟท. ที่หมายเลขโทรศัพท์ 1690 ได้ตลอด 24 ชั่วโมง
น.ส.ไตรศุลี กล่าวว่า ทางด้าน บขส. ได้แนะนำประชาชนที่ให้ซื้อตั๋วที่ช่องจำหน่ายตั๋ว หรือช่องทางที่เป็นทางการของบริษัทผู้ให้บริการเท่านั้น ระมัดระวังมิจฉาชีพที่จะเสนอขายตั๋วนอกระบบผ่านช่องทางต่างๆ  โดยหากพบปัญหาในการเดินทาง ให้แจ้งเจ้าหน้าที่ หรือตำรวจที่อยู่ในพื้นที่ทันที หรือโทร สายด่วน 1490 เรียก บขส. ตลอด 24 ชั่วโมง หรือแจ้งกรมการขนส่งทางบกที่สายด่วน 1584

ที่มา : https://www.thaigov.go.th/news/contents/details/67234