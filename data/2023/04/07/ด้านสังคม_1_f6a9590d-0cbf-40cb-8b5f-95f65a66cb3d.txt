รัฐบาลไทย-ข่าวทำเนียบรัฐบาล-พม. ยืนยันไม่เคยทอดทิ้ง หญิง 35 ปี ร่างกายไม่แข็งแรง ต้องเลี้ยงลูก 2 คน เพียงลำพัง ที่ จ.นครศรีธรรมราช


วันศุกร์ที่ 7 เมษายน 2566
พม. ยืนยันไม่เคยทอดทิ้ง หญิง 35 ปี ร่างกายไม่แข็งแรง ต้องเลี้ยงลูก 2 คน เพียงลำพัง ที่ จ.นครศรีธรรมราช
พม. ยืนยันไม่เคยทอดทิ้ง หญิง 35 ปี ร่างกายไม่แข็งแรง ต้องเลี้ยงลูก 2 คน เพียงลำพัง ที่ จ.นครศรีธรรมราช
กรณีที่จังหวัดนครศรีธรรมราช หญิง อายุ 35 ปี วอนขอความช่วยเหลือ เนื่องจากประสบความยากลำบากในชีวิตและต้องเลี้ยงดูลูก 2 คน อายุ 8 และ 9 ขวบ เพียงลำพัง เพราะถูกสามีทิ้งไปมีครอบครัวใหม่ สภาพร่างกายไม่แข็งแรง ไม่สามารถทำงานหนักเพื่อหารายได้มาเลี้ยงครอบครัว คาดว่าได้รับผลกระทบจากการสะสมของยาฆ่าแมลงจากการฉีดในสวนทุเรียนใกล้บ้านเช่าเก่า ขณะนี้ ต้องอาศัยอยู่ในชายคาบ้านผู้ใจบุญในชุมชน นอกจากนี้ หญิงดังกล่าวระบุว่าได้มาขอความช่วยเหลือจากสำนักงานพัฒนาสังคมและความมั่นคงของมนุษย์จังหวัดนครศรีธรรมราชหลายครั้ง แต่ได้รับการปฏิเสธ
วันที่ 6 เมษายน 2566 นายอนุกูล ปีดแก้ว ปลัดกระทรวงการพัฒนาสังคมและความมั่นคงของมนุษย์ (ปลัด พม.) เปิดเผยว่า ตนไม่ได้นิ่งนอนใจต่อเรื่องดังกล่าวที่เกิดขึ้นกับหญิงดังกล่าว และได้สั่งการให้พัฒนาสังคมและความมั่นคงของมนุษย์จังหวัดนครศรีธรรมราชตรวจสอบข้อเท็จจริงทันที พบว่า กระทรวง พม. ไม่เคยทอดทิ้งและละเลยความเดือนร้อนของหญิงดังกล่าว โดยหน่วยงานทีม One Home พม. จังหวัดนครศรีธรรมราช ได้ลงพื้นที่เยี่ยมบ้านและให้การช่วยเหลือเรื่อยมาตั้งแต่ปี 2561 จนถึงปัจจุบัน ด้วยการมอบเงินสงเคราะห์ผู้มีรายได้น้อยและผู้ไร้ที่พึ่ง พร้อมมอบเครื่องอุปโภคบริโภคที่จำเป็น และวันนี้ ได้ประสานโรงพยาบาลให้หญิงดังกล่าวได้รับการรักษาพยาบาล และประสานหาโรงเรียนให้เด็กทั้ง 2 คนได้รับศึกษา ส่วนการสร้างที่อยู่อาศัยใหม่ มีการรับบริจาคเงินจากหลายภาคส่วน ซึ่งกระทรวงพม. จะร่วมมอบเงินสงเคราะห์ด้วย นอกจากนี้ จากพูดคุยกับหญิงดังกล่าวได้ยืนยันว่า ไม่ได้กระโดดน้ำ  และไม่ได้เข้านอนโรงพยาบาลตามที่เป็นข่าว แต่เคยเช่าบ้านอยู่หน้าบ้านนักข่าวในพื้นที่ จึงเล่าให้ฟังว่าตัวเองลำบาก และเจ้าหน้าที่ พม. ไม่ได้แสดงท่าทีรำคาญแต่อย่างใดในการให้ความช่วยเหลือ
นายอนุกูล กล่าวเพิ่มเติมว่า หากประชาชนประสบปัญหาความเดือดร้อน ความยากลำบาก  ขอให้โทรมาที่ ศูนย์ช่วยเหลือสังคม สายด่วน พม. โทร. 1300 บริการฟรีตลอด 24 ชั่วโมง และสามารถมาขอความช่วยเหลือด้วยตนเองได้ที่ สำนักงานพัฒนาสังคมและความมั่นคงของมนุษย์ทุกจังหวัด ศูนย์ช่วยเหลือสังคมตำบล และอาสาสมัครพัฒนาสังคมและความมั่นคงของมนุษย์ (อพม.) ในพื้นที่
#ช่วย24ชั่วโมง #พม24ชม #ข่าวพม

ที่มา : https://www.thaigov.go.th/news/contents/details/67087