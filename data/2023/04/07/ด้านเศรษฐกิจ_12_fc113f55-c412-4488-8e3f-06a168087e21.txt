รัฐบาลไทย-ข่าวทำเนียบรัฐบาล-กบข. ร่วมกับทิพยประกันภัย มอบประกันอุบัติเหตุให้แก่สมาชิกฟรี


วันศุกร์ที่ 7 เมษายน 2566
07/04/2566
พิมพ์
กบข. ร่วมกับทิพยประกันภัย มอบประกันอุบัติเหตุให้แก่สมาชิกฟรี
กบข. ร่วมกับ ทิพยประกันภัย มอบประกันอุบัติเหตุฟรี 3 หมื่นสิทธิ์ ให้แก่สมาชิกเดินทางช่วงสงกรานต์อย่างอุ่นใจ ให้ความคุ้มครองนาน 30 วัน วงเงินคุ้มครองสูงสุด 1 แสนบาท ลงทะเบียนรับสิทธิ์วันนี้ถึง 12 เมษายน 2566
ดร.ศรีกัญญา ยาทิพย์ เลขาธิการคณะกรรมการกองทุนบำเหน็จบำนาญข้าราชการ (กบข.) เปิดเผยว่า กบข. ห่วงใยสมาชิกจึงได้ร่วมกับ บริษัท ทิพยประกันภัย จำกัด (มหาชน) มอบสิทธิพิเศษ “ประกันอุบัติเหตุ” วงเงินคุ้มครองสูงสุด 100,000 บาท โดยไม่เสียค่าใช้จ่าย จำนวน 30,000 สิทธิ์ เพื่อให้สมาชิกอุ่นใจในการเดินทางท่องเที่ยว หรือกลับภูมิลำเนาในช่วงเทศกาลสงกรานต์
โดยประกันอุบัติเหตุจากทิพยประกันภัย จะให้ความคุ้มครองสำหรับความสูญเสียหรือเสียหายของร่างกาย อันเกิดจากความบาดเจ็บซึ่งเกิดจากปัจจัยภายนอกร่างกายของผู้เอาประกันภัยโดยอุบัติเหตุตลอด 24 ชั่วโมง นานถึง 30 วัน นับตั้งแต่วันที่ลงทะเบียนรับสิทธิ์ วงเงินคุ้มครองสูงสุด 100,000 บาท โดยสมาชิก กบข. สามารถลงทะเบียนรับสิทธิ์ได้ตั้งแต่วันนี้ถึง 12 เมษายน 2566 ผ่านทางไลน์ กบข. @gpfcommunity จากนั้นกดที่แบนเนอร์ ทิพยประกันภัยอุบัติเหตุ เพื่อไปที่ไลน์ @tipgo จากนั้นกดเข้าเมนู “ฟรี! ประกันภัยอุบัติเหตุ” หลังจากนั้นทำตามขั้นตอนการรับประกันอุบัติเหตุ เมื่อลงทะเบียนสำเร็จ จะได้รับอีเมลยืนยันความคุ้มครองจากทิพยประกันภัย
โครงการนี้เป็นส่วนหนึ่งของสวัสดิการสมาชิก ซึ่ง กบข. ได้ร่วมมือกับพันธมัตรสวัสดิการอย่างต่อเนื่อง เพื่อจัดหา ออกแบบผลิตภัณฑ์ใหม่ๆ ที่หลากหลายและเหมาะสม ครอบคลุมผลิตภัณฑ์ทางการเงินและประกัน ตลอดจนสิทธิพิเศษส่วนลดสูงสุดอาหาร-เครื่องดื่ม บริการ และสินค้าทั่วประเทศ เฉพาะสมาชิก กบข. โดยสมาชิกสามารถติดตามรายละเอียดสวัสดิการทั้งหมดได้ที่เว็บไซต์ กบข. LINE กบข. และ My GPF Application สอบถามข้อมูลเพิ่มเติมได้ที่ Facebook กบข. หรือ LINE กบข. @gpfcommunity หรือศูนย์บริการข้อมูลสมาชิก โทร. 1179

ที่มา : https://www.thaigov.go.th/news/contents/details/67101