รัฐบาลไทย-ข่าวทำเนียบรัฐบาล-รองปลัดกระทรวงเกษตรและสหกรณ์เป็นประธานในพิธีเปิดการฝึกอบรมหลักสูตร “นักบริหารการพัฒนาการเกษตรและสหกรณ์ ระดับกลาง (นบก.)” รุ่นที่ 105


วันศุกร์ที่ 7 เมษายน 2566
รองปลัดกระทรวงเกษตรและสหกรณ์เป็นประธานในพิธีเปิดการฝึกอบรมหลักสูตร “นักบริหารการพัฒนาการเกษตรและสหกรณ์ ระดับกลาง (นบก.)” รุ่นที่ 105
รองปลัดกระทรวงเกษตรและสหกรณ์เป็นประธานในพิธีเปิดการฝึกอบรมหลักสูตร “นักบริหารการพัฒนาการเกษตรและสหกรณ์ ระดับกลาง (นบก.)” รุ่นที่ 105
วันที่ 7 เมษายน 2566 เวลา 09.00 น. ปลัดกระทรวงเกษตรและสหกรณ์มอบหมายให้รองปลัดกระทรวงเกษตรและสหกรณ์ (นายเศรษฐเกียรติ กระจ่างวงษ์) เป็นประธานในพิธีเปิดการฝึกอบรมหลักสูตร “นักบริหารการพัฒนาการเกษตรและสหกรณ์ ระดับกลาง (นบก.)” รุ่นที่ 105 พร้อมบรรยายพิเศษในหัวข้อ “นโยบายของรัฐและกระทรวงเกษตรและสหกรณ์ สู่การบูรณาการภาคการเกษตร” ในวันที่ 7 เมษายน 2566 เวลา 09.00-12.00 น. ผ่านระบบ Zoom Meeting โดยรองปลัดฯ ได้กล่าวเปิดและให้โอวาทแก่ผู้เข้าร่วมอบรมหลักสูตร นบก. รุ่นที่ 105 จำนวน 130 ราย และได้บรรยายถึงกรอบ 5 ยุทธศาสตร์และ 15 นโยบายสำคัญของรัฐมนตรีว่าการกระทรวงเกษตรและสหกรณ์ ประจำปีงบประมาณ พ.ศ. 2566 เพื่อใช้เป็นกรอบในการพัฒนาและแก้ไขปัญหาภาคการเกษตรให้กับเกษตรกร และนำนโยบายไปเชื่อมโยงบูรณาการและการปฏิบัติให้สอดคล้องกับสถานการณ์ ศักยภาพ สภาพปัญหาในแต่ละพื้นที่ โดยเน้นการบูรณาการในภาคการเกษตร ได้แก่ การสร้างการเติบโตอย่างยั่งยืนบนสังคมเศรษฐกิจสีเขียว การสร้างความสมดุลในการใช้ทรัพยากรทางการเกษตร การลดการปล่อยก๊าซเรือนกระจก เช่น ส่งเสริมการหยุดการเผาในพื้นที่การเกษตร ส่งเสริมการปลูกโกโก้นอกพื้นที่ป่า การห้ามทำการเกษตรในพื้นที่ป่าไม้ เป็นต้น การพัฒนาการเกษตรในด้านอุตสาหกรรม การยกระดับศักยภาพการเป็นผู้ประกอบการธุรกิจ การพัฒนาระบบบริหารจัดการน้ำเพื่อการเกษตรทั้งระบบ และการเพิ่มความสามารถในการแข่งขันภาคการเกษตรด้วยเทคโนโลยีและนวัตกรรม นอกจากนี้ ได้ร่วมแลกเปลี่ยนประสบการณ์และข้อคิดเห็นกับผู้เข้าร่วมการฝึกอบรมในประเด็นต่างๆ เช่น การเตรียมความพร้อมของไทยเพื่อรับมือกับกฎหมายว่าด้วยสินค้าที่ปลอดจากการตัดไม้ทำลายป่า (Deforestation-free products) ของสหภาพยุโรป และ การแข่งขันด้านสินค้าการเกษตรของไทยและประเทศผู้ส่งออกในภูมิภาคเอเชียตะวันออกเฉียงใต้ เป็นต้น

ที่มา : https://www.thaigov.go.th/news/contents/details/67114