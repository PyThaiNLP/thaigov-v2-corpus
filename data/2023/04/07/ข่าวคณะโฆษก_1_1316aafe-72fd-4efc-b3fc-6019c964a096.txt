รัฐบาลไทย-ข่าวทำเนียบรัฐบาล-​เผยความคืบหน้าประกันรายได้ชาวสวนยาง บอร์ดบริหารโครงการเคาะราคาอ้างอิงแล้ว ด้าน ธ.ก.ส. เตรียมโอนเงินทันทีเมื่อ กยท. ส่งข้อมูลทะเบียนเกษตรกรและพื้นที่เพาะปลูกครบถ้วน 


วันศุกร์ที่ 7 เมษายน 2566
07/04/2566
พิมพ์
​เผยความคืบหน้าประกันรายได้ชาวสวนยาง บอร์ดบริหารโครงการเคาะราคาอ้างอิงแล้ว ด้าน ธ.ก.ส. เตรียมโอนเงินทันทีเมื่อ กยท. ส่งข้อมูลทะเบียนเกษตรกรและพื้นที่เพาะปลูกครบถ้วน
​เผยความคืบหน้าประกันรายได้ชาวสวนยาง บอร์ดบริหารโครงการเคาะราคาอ้างอิงแล้ว ด้าน ธ.ก.ส. เตรียมโอนเงินทันทีเมื่อ กยท. ส่งข้อมูลทะเบียนเกษตรกรและพื้นที่เพาะปลูกครบถ้วน  ด้านโครงการประกันรายได้ผู้ปลูกข้าว ณ 5 เม.ย. เงินถึงมือชาวนาแล้ว 6.19 หมื่นล้านบาท
วันที่ 7 เมษายน 2566 น.ส.ไตรศุลี ไตรสรณกุล รองโฆษกประจำสำนักนายกรัฐมนตรี กล่าวว่า ความคืบหน้าของโครงการประกันรายได้เกษตรกรชาวสวนยาง ระยะที่4  หลังจากผ่านการอนุมัติของคณะรัฐมนตรี (ครม.) เมื่อวันที่ 28 ก.พ. 66 วงเงินงบประมาณ 7,566.86 ล้านบาท ล่าสุด เมื่อวันที่ 3 เม.ย. 66 คณะกรรมการบริหารฯ ได้เห็นชอบราคาอ้างอิงในการประกันรายได้ตามชนิดยางและอัตราค่าชดเชยรายได้ สำหรับ 2 เดือน คือ ต.ค.-พ.ย. 65 แล้ว  และเมื่อวันที่ 5 เม.ย. คณะกรรมการธนาคารเพื่อการเกษตรและสหกรณ์การเกษตร (ธ.ก.ส.) ก็ได้เห็นชอบให้ธนาคารดำเนินโครงการดังกล่าวแล้ว
ขั้นตอนหลังจากนี้ ธ.ก.ส. จะดำเนินการโอนเงินไปยังเกษตรกรชาวสวนยางทั่วประเทศทันที เมื่อการยางแห่งประเทศไทย(กยท.)  ได้จัดส่งข้อมูลการขึ้นทะเบียนพร้อมพื้นที่เพาะปลูกยางของเกษตรกรมาให้ ธ.ก.ส. เรียบร้อยแล้ว  ซึ่ง กยท. ได้ระบุข้อมูลเบื้องต้นว่าจะมีเกษตรกรได้ประโยชน์จากโครงการนี้ประมาณ 1.6 ล้านราย ซึ่งเป็นผู้ที่ได้ขึ้นทะเบียนและแจ้งข้อมูลพื้นที่ปลูกยางกับ กยท. ณ วันที่ 30 มิ.ย. 65 พื้นที่เพาะปลูกซึ่งเป็นสวนยางอายุ 7 ปีขึ้นไป ประมาณ 18.18 ล้านไร่
น.ส.ไตรศุลี กล่าวว่า ธ.ก.ส.ยังได้รายงานถึงความคืบหน้าโครงการเกี่ยวกับเกษตรกรผู้ปลูกข้าว 2 โครงการ ล่าสุด มีการโอนเงินเข้าบัญชีผู้ปลูกข้าวแล้วรวม 61,911.47 ล้านบาท ประกอบด้วย 1)โครงการประกันรายได้เกษตรกรผู้ปลูกข้าวปี 65/66  ณ วันที่ 5 เม.ย. 66 โอนเงินชดเชยส่วนต่างราคาตามโครงการแล้ว 25 งวด เป็นเงิน 7,865.47 ล้านบาท มีเกษตรกรได้ประโยชน์ 2,634,758 ครัวเรือน
2) โครงการสนับสนุนค่าบริหารจัดการข้าวและพัฒนาคุณภาพผลผลิตเกษตรกรผู้ปลูกข้าวปี 65/66 หรือโครงการไร่ละ 1,000 บาท ณ วันที่ 5 เม.ย. 66 จ่ายเงินช่วยเหลือสะสมแล้ว 54,046 ล้านบาท มีเกษตรกรได้ประโยชน์ 4,646,640 ครัวเรือน

ที่มา : https://www.thaigov.go.th/news/contents/details/67073