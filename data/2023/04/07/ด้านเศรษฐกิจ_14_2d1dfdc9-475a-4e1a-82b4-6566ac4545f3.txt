รัฐบาลไทย-ข่าวทำเนียบรัฐบาล-กรมเจ้าท่า เร่งขุดลอกร่องน้ำทางเรือเดิน เพิ่มประสิทธิภาพการระบายน้ำและความปลอดภัยในการเดินเรือ


วันศุกร์ที่ 7 เมษายน 2566
กรมเจ้าท่า เร่งขุดลอกร่องน้ำทางเรือเดิน เพิ่มประสิทธิภาพการระบายน้ำและความปลอดภัยในการเดินเรือ
...
กรมเจ้าท่า เร่งขุดลอกร่องน้ำทางเรือเดิน เพิ่มประสิทธิภาพการระบายน้ำและความปลอดภัยในการเดินเรือ
จากนโยบายรัฐบาล และกระทรวงคมนาคม โดยกรมเจ้าท่า ได้ดำเนินภารกิจขุดลอกร่องน้ำทางเรือเดิน เพื่อความสะดวกและปลอดภัย เพิ่มประสิทธิภาพในการเดินเรือ การอุปโภคบริโภค การระบายน้ำในช่วงฤดูน้ำหลาก
กรมเจ้าท่า โดยสำนักพัฒนาและบำรุงรักษาทางน้ำ สำนักงานพัฒนาและบำรุงรักษาทางน้ำที่ 1 หน่วยปฏิบัติงานขุดลอกคลองกลาง ต.บางจะเกร็ง อ.เมืองสมุทรสงคราม จ.สมุทรสงคราม ใช้รถขุดอย. 4 และเรือเจ้าท่า ข.408 เป็นเครื่องจักรในการปฏิบัติงาน ความกว้างก้นร่องตามรูปแบบเท่ากับ 10 เมตร ระดับความลึกก้นร่องตามแบบเท่ากับ -2.00 เมตร (ระดับน้ำทะเลปานกลาง) ระยะทางที่ต้องทำการขุดลอก 1,500 เมตร (กม.0+000 ถึง กม.1+500) มีปริมาณวัสดุขุดลอกตามแผนที่ 48,313.50 ลูกบาศก์เมตร ปัจจุบันขุดลอกได้ระยะทาง 125 เมตร ปริมาณวัสดุขุดลอก 3,570 ลูกบาศก์เมตร คิดเป็นร้อยละ 8.89 ซึ่งผลที่ได้จากการขุดลอกในครั้งนี้ จะช่วยทำให้ร่องน้ำมีความลึกมากขึ้น เพื่อช่วยเพิ่มอัตราการไหลของน้ำ ลดปัญหาอุทกภัย ช่วยเพิ่มพื้นที่กักเก็บน้ำ การระบายน้ำในช่วงฤดูน้ำหลาก โดยมีประชาชนในพื้นที่ได้รับประโยชน์จากการขุดลอก ประมาณ 600 ครัวเรือน และ กลุ่มผู้ใช้ร่องน้ำเพื่อการเดินเรือ จำนวน 60 กว่าลำ เดินเรือได้อย่างสะดวกปลอดภัย เป็นการส่งเสริมอาชีพประมง ให้กับประชาชนในพื้นที่
หน่วยปฏิบัติงานขุดลอกแม่น้ำเจ้าพระยา ต.โพนางดำตก อ.สรรพยา จ.ชัยนาท ใช้เรือขุดเจ้าท่า ข.27 และเรือเจ้าท่า 227 เป็นเครื่องจักรในการปฏิบัติงาน ความกว้างก้นร่องตามรูปแบบเท่ากับ 5 - 35 เมตร ระดับความลึกก้นร่องตามแบบเท่ากับ +2.00 เมตร (ระดับน้ำทะเลปานกลาง) ระยะทางที่ต้องทำการขุดลอก 1,550 เมตร (กม.262+900 ถึง กม.264+450) มีปริมาณวัสดุขุดลอกตามแผนที่ 97,492.50 ลบ.ม. ปัจจุบันขุดลอกได้ระยะทาง 1,145 เมตร ปริมาณวัสดุขุดลอก 82,334 ลบ.ม. คิดเป็นร้อยละ 84.45 ซึ่งผลที่ได้จากการขุดลอกในครั้งนี้ จะช่วยทำให้ร่องน้ำมีความลึกมากขึ้น เพิ่มอัตราการไหลของน้ำช่วยการระบายน้ำในช่วงฤดูน้ำหลาก ซึ่งประชาชนประมาณ 1,600 หลังคาเรือน ได้รับประโยชน์จากการขุดลอกในครั้งนี้

ที่มา : https://www.thaigov.go.th/news/contents/details/67107