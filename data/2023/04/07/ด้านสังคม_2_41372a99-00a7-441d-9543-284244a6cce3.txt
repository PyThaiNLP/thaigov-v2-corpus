รัฐบาลไทย-ข่าวทำเนียบรัฐบาล-สธ. จัดพิธีทำบุญสมโภชพระพุทธรูปสำคัญ 77 จังหวัด และรดน้ำขอพรเนื่องในวันสงกรานต์ 2566 เป็นสิริมงคลแก่บุคลากร


วันศุกร์ที่ 7 เมษายน 2566
สธ. จัดพิธีทำบุญสมโภชพระพุทธรูปสำคัญ 77 จังหวัด และรดน้ำขอพรเนื่องในวันสงกรานต์ 2566 เป็นสิริมงคลแก่บุคลากร
กระทรวงสาธารณสุข จัดพิธีทำบุญสมโภชพระพุทธรูปสำคัญประจำจังหวัด 77 จังหวัด และกิจกรรมรดน้ำขอพรผู้อาวุโส เนื่องในวันสงกรานต์ ประจำปี 2566 เสริมความเป็นสิริมงคลแก่บุคลากร และร่วมสืบสานประเพณีไทย ตามแนวคิด “สืบสานสงกรานต์วิถีไทย ร่วมสานใจ สู่สากล”
กระทรวงสาธารณสุข จัดพิธีทำบุญสมโภชพระพุทธรูปสำคัญประจำจังหวัด 77 จังหวัด และกิจกรรมรดน้ำขอพรผู้อาวุโส เนื่องในวันสงกรานต์ ประจำปี 2566 เสริมความเป็นสิริมงคลแก่บุคลากร และร่วมสืบสานประเพณีไทย ตามแนวคิด “สืบสานสงกรานต์วิถีไทย ร่วมสานใจ สู่สากล”
วันนี้ (7 เมษายน 2566) ที่ กระทรวงสาธารณสุข จังหวัดนนทบุรี นายแพทย์โอภาส การย์กวินพงศ์ ปลัดกระทรวงสาธารณสุข เป็นประธานพิธีทำบุญสมโภชพระพุทธรูปสำคัญประจำจังหวัด 77 จังหวัด และกิจกรรมรดน้ำขอพรเนื่องในวันสงกรานต์ ประจำปี 2566 โดยมีคณะผู้บริหาร ข้าราชการ และบุคลากรกระทรวงสาธารณสุข ร่วมพิธี
นายแพทย์โอภาส กล่าวว่า กระทรวงสาธารณสุขมีหน่วยงานอยู่ในส่วนภูมิภาคทั่วทุกจังหวัด จึงมีแนวคิดในการจัดสร้างห้องพระประจำกระทรวงสาธารณสุข เพื่อเป็นที่ประดิษฐานพระพุทธรูปสำคัญประจำจังหวัดต่างๆ ทั้ง 77 จังหวัด ให้บุคลากรกระทรวงสาธารณสุขผู้เป็นพุทธศาสนิกชนได้สักการะบูชาเพื่อความเป็นสิริมงคลและเป็นเครื่องยึดเหนี่ยวจิตใจ โดยได้ถือฤกษ์ดีใกล้ช่วงเทศกาลสงกรานต์ จัดพิธีทำบุญสมโภชพระพุทธรูป พร้อมอัญเชิญพระพุทธรูปทั้งหมดมาประดิษฐาน ณ ห้องพระประจำกระทรวงสาธารณสุข อาคาร 7 ชั้น 8 ตึกสำนักงานปลัดกระทรวงสาธารณสุข ซึ่งหลังจากนี้ จะเปิดให้บุคลากรของกระทรวงสาธารณสุขได้เยี่ยมชมและสักการะต่อไป
นายแพทย์โอภาสกล่าวต่อว่า กระทรวงสาธารณสุขยังได้โอกาสอันเป็นมงคลนี้ จัดกิจกรรมวันสงกรานต์ ประจำปี 2566 ตามแนวคิด “สืบสานสงกรานต์วิถีไทย ร่วมสานใจ สู่สากล” ของรัฐบาล โดยนำคณะผู้บริหาร ข้าราชการ บุคลากรกระทรวงสาธารณสุข สรงน้ำพระพุทธนิรามัยและพระพุทธแสนสุขพุทธปัญญา และรดน้ำขอพรผู้อาวุโสอดีตผู้บริหารกระทรวงสาธารณสุข เพื่อแสดงกตเวทิตา ระลึกถึงคุณงามความดีและพระคุณที่เคยเป็นผู้นำทางด้านนโยบาย ทุ่มเทสติปัญญา ความรู้ ความสามารถ และประสบการณ์ รวมทั้งความเสียสละในการพัฒนาระบบสุขภาพของประเทศไทยจนเจริญก้าวหน้า ซึ่งเป็นสิ่งที่ชาวกระทรวงสาธารณสุขยึดถือปฏิบัติมาอย่างต่อเนื่อง
“วันสงกรานต์ ถือเป็นวันขึ้นปีใหม่ไทย เป็นวันที่ครอบครัว ชุมชน ได้มารวมกันทำกิจกรรมต่างๆ ที่แสดงถึงความรัก ความผูกพัน ความเอื้ออาทรที่มีต่อกัน เป็นประเพณีที่ดีงามสอดคล้องกับวิถีชีวิตของคนไทย ซึ่งสมควรอนุรักษ์ ส่งเสริมและสืบสานให้คงอยู่คู่สังคมไทยไปนานเท่านาน” นายแพทย์โอภาสกล่าว
********************************** 7 เมษายน 2566

ที่มา : https://www.thaigov.go.th/news/contents/details/67102