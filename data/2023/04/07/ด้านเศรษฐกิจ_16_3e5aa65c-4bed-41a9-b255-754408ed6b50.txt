รัฐบาลไทย-ข่าวทำเนียบรัฐบาล-ปลัดเกษตรฯ ตรวจเยี่ยมการดำเนินงาน อ.ส.ค. 


วันศุกร์ที่ 7 เมษายน 2566
ปลัดเกษตรฯ ตรวจเยี่ยมการดำเนินงาน อ.ส.ค.
ปลัดเกษตรฯ ตรวจเยี่ยมการดำเนินงาน อ.ส.ค. ขอให้สืบสานอาชีพการเลี้ยงโคนมพระราชทาน เพิ่มช่องทางการตลาดใหม่ๆ และสร้างสรรค์ผลิตภัณฑ์ที่มีคุณภาพแก่ผู้บริโภค
นายประยูร อินสกุล ปลัดกระทรวงเกษตรและสหกรณ์ เปิดเผยภายหลังเดินทางตรวจเยี่ยมองค์การส่งเสริมกิจการโคนมแห่งประเทศไทย (อ.ส.ค.) พร้อมด้วย นายอภัย สุทธิสังข์ รองปลัดกระทรวงเกษตรและสหกรณ์ นายพีรพันธ์ คอทอง รองปลัดกระทรวงเกษตรและสหกรณ์ และเจ้าหน้าที่ที่เกี่ยวข้อง ณ สำนักงาน อ.ส.ค. กรุงเทพฯ อ.คลองหลวง จ.ปทุมธานี ว่า การตรวจเยี่ยมองค์การส่งเสริมกิจการโคนมแห่งประเทศไทย (อ.ส.ค.) ในวันนี้ ถือเป็นการตรวจเยี่ยมการดำเนินงานหน่วยงานรัฐวิสาหกิจภายใต้การกำกับดูแลของกระทรวงเกษตรและสหกรณ์
ที่มีวิสัยทัศน์มุ่ง “พัฒนาอุตสาหกรรมโคนมเพื่อชีวิตที่ดีกว่า” และพันธกิจในการส่งเสริมการเลี้ยงโคนมให้เป็นอาชีพ
แก่เกษตรกรไทยอย่างมั่นคง และยั่งยืน เป็นศูนย์การเรียนรู้และพัฒนาด้านอุตสาหกรรมโคนม ตลอดจนพัฒนาธุรกิจอุตสาหกรรมโคนมให้ครบวงจร รวมทั้งธุรกิจที่ต่อเนื่อง เพื่อสร้างมูลค่าเพิ่มให้กับ อ.ส.ค.
“ได้มอบนโยบายการดำเนินงานในปี 2566 ให้แก่ ผู้บริหารและเจ้าหน้าที่ของ อ.ส.ค. โดยให้ยึดแนวทางหลักยุทธศาสตร์ทั้ง 5 ยุทธศาสตร์ และ 15 นโยบาย ของ ดร. เฉลิมชัย ศรีอ่อน รัฐมนตรีว่าการกระทรวงเกษตรและสหกรณ์ เพื่อสร้างความเข้มแข็งให้กับภาคเกษตรอย่างมั่นคง และยั่งยืน ควบคู่ไปกับการหาช่องทางการตลาดใหม่ ๆ
ที่จะสามารถสร้างรายได้และสร้างมูลค่าเพิ่มให้กับผลิตภัณฑ์ อาทิ การโปรโมทนมกล่อง UHT ไทย-เดนมาร์ค
ให้แก่นักท่องเที่ยวได้รู้จักมากยิ่งขึ้น การบอกเล่าเรื่องราวความเป็นมาของอาชีพเลี้ยงโคนมในประเทศไทย ผ่านการนำเสนอผลิตภัณฑ์โดยจัดเป็นอาหารว่างในการประชุมของหน่วยงานรัฐต่าง ๆ เป็นต้น ซึ่งเป็นแนวทางที่สามารถลงมือทำได้ทันที และสามารถสร้างรายได้ สร้างช่องทางการตลาดให้กับเกษตรกร รวมทั้งสามารถดำเนินการได้กับผลิตภัณฑ์เกษตรอื่น ๆ เพิ่มเติม นอกจากนี้ ยังได้เร่งรัดดำเนินการแก้ไขปัญหาเกี่ยวกับต้นทุนอาหารสัตว์ที่เพิ่มขึ้น เพื่อบรรเทาความเดือดร้อนของเกษตรกรผู้เลี้ยงโคนม ภายใต้กลไกคณะกรรมการโคนมและผลิตภัณฑ์นม (Milk Board) ด้วย” ปลัดเกษตรฯ กล่าว
สำหรับในปี 2566 อ.ส.ค. เตรียมเดินหน้าโครงการฟาร์มประสิทธิภาพสูง อ.ส.ค. ซึ่งมีวัตถุประสงค์จัดตั้ง
เป็นฟาร์มสาธิตเชิงธุรกิจในพื้นที่ของ อ.ส.ค. ให้เป็น Smart Dairy Farm ที่ใช้เทคโนโลยีช่วยในการจัดการฟาร์ม และลดผลกระทบต่อสิ่งแวดล้อม สำหรับเป็นแหล่งฝึกปฏิบัติและการสร้างบุคลากรมืออาชีพด้านการเลี้ยงโคนม และ
เป็นฟาร์มสำหรับใช้ในการศึกษาและพัฒนารูปแบบการบริหารจัดการฟาร์ม ให้มีความสะดวกและเหมาะสม
กับการเลี้ยงโคนมของเกษตรกรยุคใหม่ที่สอดคล้องกับหลักการดูแลสวัสดิภาพสัตว์ (Animal welfare) รวมทั้ง
เป็นศูนย์กลางในการเรียนรู้และถ่ายทอดเทคโนโลยีการเลี้ยงโคนมของประเทศ รวมทั้งโครงการตามแผนเชิงยุทธศาสตร์ที่ดำเนินการมาอย่างต่อเนื่อง ซึ่งมีความก้าวหน้าและจะประสบผลสำเร็จในปี 2566 อาทิ โครงการพัฒนาเกษตรกรโคนมสู่ Smart Farmers (DPO-Smart Farmers) โครงการยกระดับโรงงานให้ได้มาตรฐานสากล และโครงการเพิ่มประสิทธิภาพการบริหารสินค้าคงคลัง  เป็นต้น

ที่มา : https://www.thaigov.go.th/news/contents/details/67109