รัฐบาลไทย-ข่าวทำเนียบรัฐบาล-ปลัด สธ. เผย ดูแลผู้หนีภัยความไม่สงบชาวเมียนมา อ.แม่สอด และ อ.แม่ระมาด จ.ตาก พร้อมเฝ้าระวังป้องกันควบคุมโรค


วันศุกร์ที่ 7 เมษายน 2566
ปลัด สธ. เผย ดูแลผู้หนีภัยความไม่สงบชาวเมียนมา อ.แม่สอด และ อ.แม่ระมาด จ.ตาก พร้อมเฝ้าระวังป้องกันควบคุมโรค
ปลัดกระทรวงสาธารณสุข เผย หน่วยงานสาธารณสุขในพื้นที่เข้าให้การดูแลผู้หนีภัยความไม่สงบชาวเมียนมา (ผภสม.) อำเภอแม่สอดและอำเภอแม่ระมาด จังหวัดตาก พร้อมเฝ้าระวังป้องกันควบคุมโรคติดต่อ กระจายชุดตรวจมาลาเรียไปยัง รพ.สต.ในพื้นที่ที่มีผู้อพยพ
ปลัดกระทรวงสาธารณสุข เผย หน่วยงานสาธารณสุขในพื้นที่เข้าให้การดูแลผู้หนีภัยความไม่สงบชาวเมียนมา (ผภสม.) อำเภอแม่สอดและอำเภอแม่ระมาด จังหวัดตาก พร้อมเฝ้าระวังป้องกันควบคุมโรคติดต่อ กระจายชุดตรวจมาลาเรียไปยัง รพ.สต.ในพื้นที่ที่มีผู้อพยพ สนับสนุนหน้ากากอนามัยป้องกันโรคทางเดินหายใจ ดูแลและให้คำแนะนำสุขอนามัยเบื้องต้น
วันนี้ (7 เมษายน 2566) ที่สำนักงานปลัดกระทรวงสาธารณสุข จ.นนทบุรี นายแพทย์โอภาส การย์กวินพงศ์ ปลัดกระทรวงสาธารณสุข ให้สัมภาษณ์ว่า มีความห่วงใยสถานการณ์การสู้รบตามแนวชายแดนจังหวัดตาก ซึ่งทำให้มีผู้อพยพหนีภัยจำนวนมากข้ามมาอาศัยอยู่ในพื้นที่ปลอดภัยชั่วคราว ทั้งนี้ ได้รับรายงานจากนายแพทย์วิทยา พลสีลา นายแพทย์สาธารณสุขจังหวัดตาก เกี่ยวกับกรณีมีผู้อพยพข้ามแดนในเขตอำเภอแม่ระมาดและอำเภอแม่สอด จำนวน 10 จุด ข้อมูลเมื่อวันที่ 6 เมษายน 2566 เวลา 15.00 น. มีผู้อพยพทั้งหมด 5,428 ราย ในจำนวนนี้เป็นเด็ก 814 ราย สำนักงานสาธารณสุขจังหวัดตาก ได้ร่วมมือกับหน่วยงานทั้งภาครัฐ เอกชน ตำรวจ ทหาร เจ้าหน้าที่ปกครองในพื้นที่ จัดเตรียมพื้นที่ปลอดภัยชั่วคราว ซึ่งการดำเนินงานเป็นไปด้วยความเรียบร้อย
นายแพทย์โอภาส กล่าวว่า สำหรับการดำเนินงานด้านการแพทย์และสาธารณสุข ได้ให้การรักษาพยาบาลผู้บาดเจ็บจากการสู้รบ จำนวน 10 ราย พร้อมส่งต่อโรงพยาบาลแม่สอด และพลเรือนอีก 4 ราย ส่วนการป้องกันควบคุมโรคติดต่อต่างๆ ได้กระจายชุดตรวจมาลาเรียไปยัง รพ.สต.ในพื้นที่ที่มีผู้อพยพ และสนับสนุนหน้ากากอนามัยเพื่อป้องกันโรคทางเดินหายใจ พร้อมทั้งให้คำแนะนำสุขอนามัยเบื้องต้น ส่วนการดูแลด้านอนามัยสิ่งแวดล้อม ได้แนะนำการใช้ส้วมอย่างถูกวิธี ดูแลความสะอาดของน้ำดื่มและน้ำใช้
“หน่วยงานสาธารณสุขในพื้นที่ได้ให้การดูแลผู้อพยพตามหลักมนุษยธรรม ขณะเดียวกันก็ดำเนินงานด้านการป้องกันควบคุมโรคควบคู่กันไปด้วยอย่างเต็มที่ โดยส่วนกลางได้เตรียมการสนับสนุนอุปกรณ์ ยา และเวชภัณฑ์เพิ่มเติม หากได้รับการร้องขอ” นายแพทย์โอภาสกล่าว
*********************************** 7 เมษายน 2566

ที่มา : https://www.thaigov.go.th/news/contents/details/67103