รัฐบาลไทย-ข่าวทำเนียบรัฐบาล-สนข. Check List ความพร้อมของหน่วยงานในสังกัดกระทรวงคมนาคม ขับเคลื่อนแผนการอำนวยความสะดวกและความปลอดภัยรองรับการเดินทางของประชาชน ช่วงเทศกาลสงกรานต์ พ.ศ. 2566


วันศุกร์ที่ 7 เมษายน 2566
สนข. Check List ความพร้อมของหน่วยงานในสังกัดกระทรวงคมนาคม ขับเคลื่อนแผนการอำนวยความสะดวกและความปลอดภัยรองรับการเดินทางของประชาชน ช่วงเทศกาลสงกรานต์ พ.ศ. 2566
....
นายปัญญา ชูพานิช ผู้อำนวยการสำนักงานนโยบายและแผนการขนส่งและจราจร (สนข.) กระทรวงคมนาคม เปิดเผยถึงการเตรียมความพร้อมของหน่วยงานในสังกัดกระทรวงคมนาคม ในการอำนวยความสะดวกและความปลอดภัยรองรับการเดินทางของประชาชน ช่วงเทศกาลสงกรานต์ พ.ศ. 2566 ระหว่างวันที่ 11 - 17 เมษายน 2566 ระยะเวลารวม 7 วัน ภายใต้นโยบายและข้อสั่งการของนายอธิรัฐ  รัตนเศรษฐ รัฐมนตรีช่วย
ว่าการกระทรวงคมนาคมรักษาราชการแทน รัฐมนตรีว่าการกระทรวงคมนาคม อย่างเคร่งครัด ที่เน้นย้ำ “ส่งพี่น้องประชาชนเดินทางกลับภูมิลำเนา และเดินทางท่องเที่ยวในภูมิภาคต่าง ๆ ทั่วประเทศไทย ได้อย่างสะดวก ปลอดภัย ห่างไกล COVID - 19”
นายปัญญาฯ กล่าวว่า หน่วยงานในสังกัดกระทรวงคมนาคม ได้เตรียมความพร้อมการอำนวยความสะดวกและความปลอดภัยรองรับการเดินทางของประชาชน ช่วงเทศกาลสงกรานต์ พ.ศ. 2566 ในส่วนของการอำนวยความสะดวกและความปลอดภัยรองรับการเดินทางด้วยรถยนต์ส่วนบุคคล ซึ่งมีหน่วยงานที่รับผิดชอบ ได้แก่ กรมทางหลวง (ทล.) กรมทางหลวงชนบท (ทช.) การทางพิเศษแห่งประเทศไทย (กทพ.) กรมการขนส่งทางบก (ขบ.) และ กองบังคับการตำรวจทางหลวง (บก.ทล.) บูรณาการร่วมกันในการบริหารจัดการจราจรผ่านการติดตามสถานการณ์การเดินทางของประชาชนเพื่อบรรเทาปัญหารจราจรติดขัดบนทางพิเศษ ทางหลวงสายหลักเข้า - ออก กรุงเทพมหานครรวมทั้งทางหลวงพิเศษระหว่างเมือง (Motorway) ตลอดจน
ทางหลวงชนบทสายรองในพื้นที่จังหวัดต่าง ๆ ได้แก่ 1. ศูนย์ปลอดภัยคมนาคมและศูนย์ปฏิบัติการคมนาคม (MOTOC) สามารถรับแจ้งเหตุและให้ข้อมูลการเดินทางกับประชาชนผ่านสายด่วน โทร. 1356 ตลอด 24 ชั่วโมง และดำเนินการประสานกับหน่วยงานที่เกี่ยวข้องเพื่อให้การช่วยเหลือ แลกเปลี่ยนข้อมูลข่าวสาร และแก้ไขปัญหาในกรณีเกิดเหตุวิกฤตเร่งด่วน ฉุกเฉิน และเหตุการณ์สำคัญ เป็นศูนย์กลางการบูรณาการเชื่อมโยงข้อมูลที่เกี่ยวข้องกับการคมนาคมขนส่งจากหน่วยงานในสังกัดกระทรวงฯ เพื่อนำมาวิเคราะห์และประเมินสถานการณ์ พร้อมจัดทำรายงานเพื่อสนับสนุนการตัดสินใจของผู้บริหาร ในการบริหารจัดการ สั่งการ และแก้ไขปัญหาให้ทันต่อสถานการณ์ที่เกิดขึ้น 2. ศูนย์บริหารจัดการเดินรถระบบ GPS กรมการขนส่งทางบก (ขบ.) สามารถติดตาม และควบคุมพฤติกรรมการขับรถของพนักงานขับรถได้แบบเรียลไทม์ ตลอด 24 ชั่วโมง แสดงข้อมูลการติดตามด้วยความแม่นยำสูง ประกอบด้วย การใช้ความเร็ว เส้นทางที่ใช้ ระยะทาง ตำแหน่งพิกัดของรถ ชั่วโมงการขับรถและเวลาหยุดพัก เป็นต้น โดย ขบ. มีแอปพลิเคชัน DLT GPS เพื่อให้ประชาชนสามารถติดตามพฤติกรรมการขับขี่และสามารถร้องเรียนได้ทันที และ 3. ศูนย์บริหารงานอุบัติภัย กรมทางหลวง (ทล.) และศูนย์ปฏิบัติการอำนวยความสะดวกการจราจร กองบังการตำรวจทางหลวง สามารถติดตามสถานการณ์การเดินทางของประชาชน
ให้เป็นไปตามแผนอำนวยความสะดวกและปลอดภัยรองรับการเดินทางในช่วงเทศกาลสงกรานต์ 2566 เตรียมจุดให้บริการประชาชน ณ จุดบริการทั่วไทย บนทางหลวงพิเศษหมายเลข 9 และ หมายเลข 7 ให้บริการน้ำดื่ม ห้องน้ำแก่ผู้ใช้ทาง พร้อมจัดตั้งหน่วยกู้ภัยให้บริการ ตลอด 24 ชั่วโมง รวมทั้ง เปิดจุดให้บริการประชาชนที่เดินทางทั่วประเทศไทย 393 แห่ง และมีห้องน้ำบริการประชาชน 581 แห่ง พร้อมอำนวยความสะดวก
แก่ผู้ใช้ทาง โดยเฉพาะในจุด Rest Area ดำเนินการบริหารจัดการทางเข้า - ออก เพื่อให้การจราจรเกิดความคล่องตัวมากยิ่งขึ้น โดยผู้ใช้ทางสามารถติดตามการรายงานสภาพจริงการจราจร Online แบบ Real Time ผ่านแอปพลิเคชัน M-Traffic (มอเตอร์เวย์) Thailand Highway Traffic และเฟซบุ๊ก “ศูนย์บริหารจัดการจราจรและอุบัติเหตุกรมทางหลวง รวมทั้ง ติดตั้งป้ายประชาสัมพันธ์แนะนำทางเลี่ยงในเส้นทางที่จะไปภาคตะวันออกเฉียงเหนือ ได้แก่ ทางหลวงหมายเลข 304 (ฉะเชิงเทรา - กบินทร์บุรี) ทางหลวงพิเศษระหว่างเมือง M6 (ปากช่อง - สีคิ้ว - ขามทะเลสอ) เส้นทางที่จะไปภาคเหนือ ได้แก่ ทางหลวงหมายเลข 340 (บางบัวทอง - ชัยนาท) และเส้นทางที่จะไปภาคตะวันออก ได้แก่  ทางหลวงหมายเลข 3 (สุขุมวิท) และทางหลวงหมายเลข 34 (บางนา - ตราด) เป็นต้น
นายปัญญาฯ กล่าวเพิ่มเติม ว่า สำหรับการอำนวยความสะดวกและความปลอดภัยรองรับการเดินทางด้วยระบบขนส่งสาธารณะ ซึ่งมีหน่วยงานที่รับผิดชอบ ได้แก่ กรมเจ้าท่า (จท.) กรมการขนส่งทางราง (ขร.) กรมท่าอากาศยาน (ทย.) การรถไฟแห่งประเทศไทย (รฟท.) การรถไฟฟ้าขนส่งมวลชนแห่งประเทศไทย (รฟม.) บริษัท รถไฟฟ้า ร.ฟ.ท. จำกัด (รฟฟท.) บริษัท ท่าอากาศยานไทย จำกัด (มหาชน) (ทอท.) องค์การขนส่งมวลชนกรุงเทพ (ขสมก.) และ บริษัท ขนส่ง จำกัด (บขส.) การท่าเรือแห่งประเทศไทย (กทท.) ซึ่งมีการจัดเตรียมระบบขนส่งสาธารณะทางถนน ราง น้ำ และอากาศ รวมถึงการเชื่อมต่อการเดินทางที่สถานีรถโดยสาร ท่าเรือและท่าอากาศยาน เพื่อให้บริการแก่พี่น้องประชาชนอย่างเพียงพอและเป็นไปตามมาตรฐานสากล เพื่อให้ประชาชนเดินทางอย่างสะดวกและปลอดภัยมากที่สุด ประกอบด้วย รฟท. เพิ่มขบวนรถเสริมพิเศษ 10 ขบวน เส้นทางสายเหนือ สายตะวันออกเฉียงเหนือ แนะนำผู้โดยสารใช้ ระบบ TTS ค้นหาตำแหน่งขบวนรถ เพื่อวางแผนการเดินทาง รฟท. แนะนำผู้โดยสารเดินทางเชื่อมต่อสถานีกลางกรุงเทพอภิวัฒน์ - สถานีกรุงเทพ (หัวลำโพง) ด้วยรถ Shuttle Bus ให้บริการฟรีได้อย่างต่อเนื่อง สะดวก รวดเร็ว บขส. ให้ผู้โดยสารสามารถจองตั๋วล่วงหน้าเดินทางในช่วงเทศกาลสงกรานต์ 2566 ผ่านช่องทางการจำหน่ายตั๋วของ บขส. เช่น แอปพลิเคชัน E-Ticket, เว็บไซต์ บขส., เคาน์เตอร์จำหน่ายตั๋ว บขส., เคาน์เตอร์เซอร์วิส และตัวแทนจำหน่ายตั๋วของ บขส.ทั่วประเทศ รวมถึงสอบถามข้อมูลการเดินทางเพิ่มเติมได้ที่ call center 1490 เรียก บขส. ตลอด 24 ชั่วโมง ทอท. ประชาสัมพันธ์ให้ผู้โดยสารโหลดแอปพลิเคชัน SAWASDEE by AOT เพื่อวางแผนการเดินทาง มายังท่าอากาศยานสุวรรณภูมิ และท่าอากาศยานดอนเมือง ซึ่งคาดว่าจะมีผู้โดยสารเดินทางกว่า 2.37 ล้านคน จท. นำระบบ AIS/VMS มาช่วยกำกับดูแลความปลอดภัยทางน้ำ และขสมก. ให้บริการฟรี แก่ผู้สูงอายุ ในวันที่ 13 เมษายน 2566 กทท. จัดโครงการท่าเรือสีขาว ช่วงเทศกาลสงกรานต์ ปี 2566 “ขับรถดี มีวินัย ล็อกสลักนิรภัย ปลอดภัยทุกเส้นทาง”
นายปัญญาฯ กล่าวตอนท้ายว่า ตามที่ สนข. ได้คาดการณ์ไว้ว่าในช่วง 7 วันของเทศกาลสงกรานต์ พ.ศ. 2566 จะมีปริมาณจราจรขาเข้าและออกกรุงเทพมหานครบนทางหลวงสายหลัก 5 เส้นทาง ในสายเหนือ อีสาน ตะวันออก ตะวันตกและใต้ รวม 4.60 ล้านคัน ดังนั้น เพื่อบริหารการจราจรให้เกิดความคล่องตัว กระทรวงคมนาคมจึงรณรงค์ขอให้ประชาชนวางแผนการเดินทางล่วงหน้า เพื่อกระจายการเดินทางและเหลื่อมเวลาการเดินทางในเส้นทางเข้า - ออกกรุงเทพมหานคร โดยขอความร่วมมือให้กลุ่มเดินทางใกล้ (ระยะทาง 200 - 300 กิโลเมตรจากกรุงเทพมหานคร) เดินทางออกทีหลัง - กลับก่อน โดยเลี่ยงการเดินทางช่วงที่คาดการณ์ว่าจะมีปริมาณการเดินทางสูงช่วงขาออกและขาเข้าในวันที่ 12 และวันที่ 16 เมษายน 2566 ตามลำดับ สำหรับผู้ที่เดินทางด้วยระบบขนส่งสาธารณะขอให้วางแผนการเดินทางโดยสามารถจองตั๋วโดยสารล่วงหน้า
ผ่านช่องทางออนไลน์ ทั้งนี้ ประชาชนสามารถตรวจสอบข้อมูลการเดินทางและแจ้งอุบัติเหตุ และขอรับบริการช่วยเหลือฉุกเฉิน ผ่านทางสายด่วนของกระทรวงคมนาคม ได้ตลอด 24 ชั่วโมง

ที่มา : https://www.thaigov.go.th/news/contents/details/67112