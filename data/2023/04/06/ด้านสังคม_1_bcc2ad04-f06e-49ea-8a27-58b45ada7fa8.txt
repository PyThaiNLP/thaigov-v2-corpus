รัฐบาลไทย-ข่าวทำเนียบรัฐบาล-สธ. เตรียมปฏิรูประบบริการสุขภาพ ยกระดับบริการ-เชื่อมโยงไร้รอยต่อ ลดการป่วยตายด้วยโรคสำคัญ


วันพฤหัสบดีที่ 6 เมษายน 2566
สธ. เตรียมปฏิรูประบบริการสุขภาพ ยกระดับบริการ-เชื่อมโยงไร้รอยต่อ ลดการป่วยตายด้วยโรคสำคัญ
กระทรวงสาธารณสุข จัดประชุมเชิงปฏิบัติการทำแผนจัดระบบบริการสุขภาพทั้งระบบ เตรียมกรอบแนวทางยกระดับบริการ ออกแบบบริการสุขภาพตามบริบทพื้นที่ พร้อมเชื่อมโยงการส่งต่อรักษา เพื่อประชาชนได้เข้าถึงบริการสุขภาพที่มีคุณภาพตามมาตรฐาน
กระทรวงสาธารณสุข จัดประชุมเชิงปฏิบัติการทำแผนจัดระบบบริการสุขภาพทั้งระบบ เตรียมกรอบแนวทางยกระดับบริการ ออกแบบบริการสุขภาพตามบริบทพื้นที่ พร้อมเชื่อมโยงการส่งต่อรักษา เพื่อประชาชนได้เข้าถึงบริการสุขภาพที่มีคุณภาพตามมาตรฐาน ลดการป่วยตายด้วยโรคสำคัญ พร้อมผลักดันเป็นยุทธศาสตร์ระดับกระทรวงระยะ 5 ปี
นายแพทย์โอภาส การย์กวินพงศ์ ปลัดกระทรวงสาธารณสุข เปิดเผยว่า กระทรวงสาธารณสุข มีเป้าหมายพัฒนาระบบสุขภาพให้ตอบสนองความต้องการของประชาชนและปัญหาสุขภาพของพื้นที่ได้อย่างมีประสิทธิภาพมากยิ่งขึ้น จึงได้จัดการประชุมเชิงปฏิบัติการ “การจัดทำแผนการจัดระบบบริการสุขภาพในภาพรวมทั้งระบบ” (Service Delivery Blueprint) ครั้งที่ 1 โดยมี ผู้ตรวจราชการกระทรวงสาธารณสุข สาธารณสุขนิเทศก์ ผู้บริหารด้านระบบบริการสุขภาพ (CSO) นายแพทย์สาธารณสุขจังหวัด ผู้อำนวยการโรงพยาบาลศูนย์ โรงพยาบาลทั่วไป โรงพยาบาลชุมชน ผู้บริหารจากทุกกรมและเจ้าหน้าที่ ร่วมประชุมรวม 180 คน ถือเป็นเวทีใหญ่ที่มีการแลกเปลี่ยนเชิงนโยบายสู่การปฏิบัติของทั้ง 13 เขตสุขภาพ และกรมวิชาการที่เกี่ยวข้อง ในการจัดทำกรอบแนวทางการยกระดับบริการเพื่อให้ระบบสาธารณสุขเกิดการพัฒนาอย่างยั่งยืน ประชาชนสามารถเข้าถึงบริการที่มีคุณภาพมาตรฐาน ลดการป่วยตายด้วยโรคสำคัญ เช่น โรคหลอดเลือดสมอง โรคหัวใจ โรคมะเร็ง เป็นต้น รวมถึงลดความเหลื่อมล้ำในการเข้ารับบริการ
“ในการประชุมได้มีการเสนอแนวคิดให้ปรับระดับสถานบริการและกิจกรรมบริการ เป็น 3 ระดับคือ A (Advance) และ A+, G (General) และ G+, S (Standard) และ S+ โดยกำหนดมาตรฐานเป็นบริการอย่างน้อยที่ประชาชนจะได้รับ (Minimum Standard) พร้อมเพิ่มการจัดบริการที่สอดคล้องตามความต้องการประชาชนบริบท ศักยภาพและความพร้อมของพื้นที่ รวมถึงพัฒนาระบบการส่งต่อรักษาให้เป็นไปอย่างไร้รอยต่อ ซึ่งกระทรวงสาธารณสุขจะผลักดันให้เกิดเป็นรูปธรรม และกำหนดเป็นยุทธศาสตร์กระทรวงระยะเวลา 5 ปี ต่อไป” นายแพทย์โอภาสกล่าว
************************************ 6 เมษายน 2566

ที่มา : https://www.thaigov.go.th/news/contents/details/67058