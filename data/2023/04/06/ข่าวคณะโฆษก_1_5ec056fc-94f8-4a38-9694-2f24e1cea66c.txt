รัฐบาลไทย-ข่าวทำเนียบรัฐบาล-​รองโฆษกรัฐบาลย้ำสำนักงานสลากกินแบ่งรัฐบาล ยังไม่เปิดจำหน่ายเลขสลาก 3 หลัก ขอประชาชนอย่าหลงเชื่อ


วันพฤหัสบดีที่ 6 เมษายน 2566
06/04/2566
พิมพ์
​รองโฆษกรัฐบาลย้ำสำนักงานสลากกินแบ่งรัฐบาล ยังไม่เปิดจำหน่ายเลขสลาก 3 หลัก ขอประชาชนอย่าหลงเชื่อ
​รองโฆษกรัฐบาลย้ำสำนักงานสลากกินแบ่งรัฐบาล ยังไม่เปิดจำหน่ายเลขสลาก 3 หลัก ขอประชาชนอย่าหลงเชื่อ
นางสาวรัชดา ธนาดิเรก รองโฆษกประจำสำนักนายกรัฐมนตรี เปิดเผยว่า จากกรณีที่มีการโพสต์ข้อความระบุว่า “สำนักงานสลากฯ เปิดจำหน่ายเลขสลาก 3 หลัก ให้รางวัลตั้งแต่บาทละ 100 - 1,000 บาท” ทางสำนักงานสลากกินแบ่งรัฐบาล กระทรวงการคลัง ชี้แจงว่า ขณะนี้สำนักงานสลากยังไม่ได้มีการเริ่มดำเนินการใด ๆ เกี่ยวกับสลากแบบ N3 (3 หลัก) โดยสลากกินแบ่งรัฐบาลแบบตัวเลข 6 หลัก (L6) และสลากกินแบ่งรัฐบาลแบบตัวเลข 3 หลัก (N3) ยังอยู่ในขั้นตอนออกผลิตภัณฑ์ใหม่ โดยหลังจากนี้ จะต้องไปจัดทำประกาศ กำหนดประเภทและรูปแบบสลากกินแบ่งรัฐบาลรูปแบบใหม่ เพื่อนำมาเสนอให้ที่ประชุมคณะรัฐมนตรีพิจารณาเห็นชอบอีกครั้ง ส่วนรายละเอียดเกี่ยวกับปริมาณสลากที่เหมาะสม ช่วงเวลาในการจำหน่าย ช่องทาง และวิธีการจำหน่าย เป็นเรื่องที่สำนักงานสลากฯ จะพิจารณาต่อไป
นางสาวรัชดา กล่าวว่า การออกสลากกินแบ่งรัฐบาล แบบตัวเลข 6 หลัก (L6) และสลากกินแบ่งรัฐบาลแบบตัวเลข 3 หลัก (N3) จะเป็นอีกทางเลือกหนึ่งที่สามารถควบคุมราคาสลากกินแบ่งรัฐบาล เนื่องจากที่ผ่านมามีการออกผลิตภัณฑ์สลากหลายประเภทก็สามารถช่วยลดราคาสลากกินแบ่งรัฐบาลลงมาได้ อีกทั้งยังช่วยลดปัญหาหวยใต้ดินในทางอ้อม เพราะเป็นตัวเลือกที่ถูกกฎหมาย อีกทั้งการซื้อสลาก 1 ใบ มีสิทธิ์ถูกรางวัลถึง 4 รางวัล คือ 3 ตัวตรง 3 ตัวสลับ 2 ตัวตรง และมีโอกาสถูกรางวัลแจ๊คพอต และในส่วนของช่องทางการจำหน่าย
“ขอให้ประชาชนอย่าหลงเชื่อข้อมูลดังกล่าว และขอความร่วมมือไม่ส่ง หรือแชร์ข้อมูลดังกล่าวต่อในช่องทางสื่อสังคมออนไลน์ต่าง ๆ เพื่อให้ประชาชนได้รับข้อมูลข่าวสารจาก ทางสำนักงานสลากกินแบ่งรัฐบาล สามารถติดตามข้อมูลได้ที่เว็บไซต์ www.glo.or.th หรือโทร. 02 5289999”

ที่มา : https://www.thaigov.go.th/news/contents/details/67054