รัฐบาลไทย-ข่าวทำเนียบรัฐบาล-บขส.แนะผู้โดยสารซื้อตั๋วเดินทาง ณ ช่องขายตั๋วที่กำหนดเท่านั้น  ป้องกันมิจฉาชีพหลอกลวง แนะหากพบเหตุการณ์ไม่ปกติ ให้แจ้งตำรวจในพื้นที่ทันที


วันพฤหัสบดีที่ 6 เมษายน 2566
บขส.แนะผู้โดยสารซื้อตั๋วเดินทาง ณ ช่องขายตั๋วที่กำหนดเท่านั้น  ป้องกันมิจฉาชีพหลอกลวง แนะหากพบเหตุการณ์ไม่ปกติ ให้แจ้งตำรวจในพื้นที่ทันที
....
นายสัญลักข์ ปัญวัฒนลิขิต กรรมการผู้จัดการใหญ่ บริษัท ขนส่ง จำกัด (บขส.) กระทรวงคมนาคม เปิดเผยว่า ตามที่มีผู้โดยสารโพสต์คลิปวีดิโอผ่านสื่อออนไลน์ และได้เผยแพร่ภาพการถกเถียงกันบริเวณหน้าช่องจำหน่ายตั๋ว ในสถานีขนส่งผู้โดยสารกรุงเทพ (บรมราชชนนี) หรือสายใต้ใหม่ บริษัทฯ ได้ดำเนินการตรวจสอบข้อมูล พบว่า เหตุการณ์ดังกล่าวเกิดขึ้น เมื่อวันที่ 5 เมษายน 2566 เวลาประมาณ  10.00 น. ผู้โดยสารได้ซื้อตั๋วเดินทางไปจังหวัดนครศรีธรรมราชกับบุคคลภายนอก ที่บริเวณด้านหน้าสถานีขนส่งฯ สายใต้ใหม่ ต่อมาผู้โดยสารเห็นว่ามีจุดขายตั๋วภายในสถานีขนส่งฯ จึงได้มีการตกลงขอคืนเงินค่าโดยสารจากบุคคลภายนอก จึงเป็นเหตุให้เกิดการถกเถียงกันตามคลิปดังกล่าว
ทั้งนี้ บขส. ขอความร่วมมือผู้โดยสารซื้อตั๋วเดินทาง ณ จุดขายตั๋วที่กำหนดเท่านั้น เพื่อป้องกันกลุ่มมิจฉาชีพหรือบุคคลภายนอกหลอกหลวง  และหากพบเห็นเหตุการณ์ผิดปกติ ให้แจ้งเจ้าหน้าที่ตำรวจ หรือ พนักงานที่ปฏิบัติหน้าที่ในสถานีฯ ทันที อย่างไรก็ดี บขส. มีมาตรการด้านความปลอดภัย โดยสถานีขนส่งผู้โดยสารกรุงเทพ ทั้ง 5 แห่ง มีการติดตั้งกล้องวงจรปิด จัดเจ้าหน้าที่รักษาความปลอดภัย และเจ้าหน้าที่อำนวยความสะดวกผู้โดยสาร หากมีข้อสงสัยในการเดินทาง สามารถสอบถามเพิ่มเติมได้ที่จุดประชาสัมพันธ์โดยตรง หรือ Call Center เรียก บขส. ตลอด 24 ชั่วโมง

ที่มา : https://www.thaigov.go.th/news/contents/details/67063