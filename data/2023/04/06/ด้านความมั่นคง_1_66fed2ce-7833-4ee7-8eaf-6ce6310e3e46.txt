รัฐบาลไทย-ข่าวทำเนียบรัฐบาล-๘ เมษายน ๒๕๖๖ วันสถาปนากระทรวงกลาโหม ครบ ๑๓๖ ปี 


วันพุธที่ 5 เมษายน 2566
๘ เมษายน ๒๕๖๖ วันสถาปนากระทรวงกลาโหม ครบ ๑๓๖ ปี
ในวันพุธที่ ๕ เมษายน ๒๕๖๖ เวลา ๐๗.๓๐ นาฬิกา พลเอก ประยุทธ์  จันทร์โอชา นายกรัฐมนตรี และรัฐมนตรีว่าการกระทรวงกลาโหม เป็นประธานในการจัดงานวันคล้ายวันสถาปนากระทรวงกลาโหม ครบ ๑๓๖ ปี (๘ เมษายน ๒๕๖๖)
โดยได้ประกอบพิธีถวายราชสักการะและถวายสักการะสิ่งศักดิ์สิทธิ์ ในศาลาว่าการกลาโหม จากนั้นเวลา ๐๗.๔๕ นาฬิกา เป็นประธานในพิธีสงฆ์ ณ ห้องพินิตประชานาถ ในศาลาว่าการกลาโหม โดยมี ปลัดกระทรวงกลาโหม ผู้บัญชาการเหล่าทัพ ผู้บัญชาการตำรวจแห่งชาติ และนายทหารชั้นผู้ใหญ่ในสังกัดกระทรวงกลาโหม ร่วมในพิธีโดยพร้อมเพรียงกัน
วันที่ ๘ เมษายน ของทุกปี เป็นวันคล้ายวันสถาปนาของกระทรวงกลาโหม ซึ่งได้ถือกำเนิดขึ้นด้วยพระมหากรุณาธิคุณ และพระปรีชาญาณของพระบาทสมเด็จพระจุลจอมเกล้าเจ้าอยู่หัว ซึ่งในปีพุทธศักราช ๒๕๖๖ นี้ นับเป็นเวลา ๑๓๖ ปี ที่กระทรวงกลาโหมได้ยืนหยัด พิทักษ์รักษา และเทิดทูนสถาบันพระมหากษัตริย์ ปกป้องอธิปไตยของประเทศชาติ และรักษาความสงบสุขของพี่น้องประชาชนมาอย่างต่อเนื่องนับตั้งแต่อดีตถึงปัจจุบัน กระทรวงกลาโหมได้มีการพัฒนาและปรับปรุงโครงสร้างกองทัพ ให้มีขนาดที่เหมาะสม ทันสมัย และมีขีดความสามารถที่หลากหลาย พร้อมรองรับกับภัยคุกคามทุกรูปแบบ ทุกมิติ และทุกระดับความรุนแรง ทั้งในปัจจุบันและอนาคต การพัฒนาขีดความสามารถด้านเทคโนโลยีดิจิทัล ไซเบอร์ และอวกาศ การพัฒนาขีดความสามารถของกำลังพลสำรอง ตลอดจนการเสริมสร้างขีดความสามารถด้านการวิจัยพัฒนาวิทยาศาสตร์เทคโนโลยี และอุตสาหกรรมป้องกันประเทศ
นอกจากนี้ ยังได้ให้ความสำคัญกับการเสริมสร้างความสัมพันธ์กับประเทศเพื่อนบ้าน มิตรประเทศ และองค์กรนานาชาติ เพื่อรักษาไว้ซึ่งเสถียรภาพและความมั่นคงทั้งในระดับภูมิภาคและระดับโลก การพัฒนาประเทศเพื่อความมั่นคงและการช่วยเหลือประชาชน และการสนับสนุนรัฐบาลในการป้องกัน และแก้ไขปัญหาสำคัญเร่งด่วนที่ส่งผลกระทบต่อความเป็นอยู่ของพี่น้องประชาชน และความสงบสุขของบ้านเมืองมาอย่างต่อเนื่อง โดยมีกรอบการดำเนินงาน ตามยุทธศาสตร์ชาติ และแผนแม่บทภายใต้ยุทธศาสตร์ชาติ เพื่อให้บรรลุเป้าหมายสำคัญในภาพรวม คือ “ประเทศชาติมั่นคง ประชาชน มีความสุข” นอกจากนี้ กระทรวงกลาโหมยังได้สนับสนุนการดำเนินงานโครงการและกิจกรรมต่าง ๆ ของศูนย์อำนวยการใหญ่จิตอาสาพระราชทาน และโรงเรียนจิตอาสาพระราชทาน โดยมุ่งเน้นการมีส่วนร่วมกับทุกภาคส่วน

ที่มา : https://www.thaigov.go.th/news/contents/details/67051