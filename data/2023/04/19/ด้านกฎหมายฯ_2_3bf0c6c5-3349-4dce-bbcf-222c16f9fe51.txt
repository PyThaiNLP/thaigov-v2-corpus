รัฐบาลไทย-ข่าวทำเนียบรัฐบาล-การหารือข้อราชการกับเอกอัครราชทูตเครือรัฐออสเตรเลียประจำอาเซียนเกี่ยวกับการจัดตั้งศูนย์ความเป็นเลิศเพื่อต่อต้านการค้ามนุษย์


วันพุธที่ 19 เมษายน 2566
19/04/2566
พิมพ์
การหารือข้อราชการกับเอกอัครราชทูตเครือรัฐออสเตรเลียประจำอาเซียนเกี่ยวกับการจัดตั้งศูนย์ความเป็นเลิศเพื่อต่อต้านการค้ามนุษย์
การหารือข้อราชการกับเอกอัครราชทูตเครือรัฐออสเตรเลียประจำอาเซียนเกี่ยวกับการจัดตั้งศูนย์ความเป็นเลิศเพื่อต่อต้านการค้ามนุษย์
ในวันพุธที่ ๑๙ เมษายน ๒๕๖๖ พันตำรวจโท ประวุธ วงศ์สีนิล รองปลัดกระทรวงยุติธรรม ทำหน้าที่หัวหน้าคณะผู้แทนไทย พร้อมด้วยพลตำรวจเอก ธรรมศักดิ์ วิชชาระยะ รองเลขาธิการนายกรัฐมนตรีฝ่ายการเมือง พลตำรวจเอก สุรเชษฐ์ หักพาล รองผู้บัญชาการตำรวจแห่งชาติ และผู้แทนหน่วยงาน ได้แก่ สำนักงานตำรวจแห่งชาติ กระทรวงการต่างประเทศ กรมสอบสวนคดีพิเศษ และสำนักงานปลัดกระทรวงยุติธรรม ให้การต้อนรับ H.E. Will Nankervis เอกอัครราชทูตวิสามัญผู้มีอำนาจเต็มแห่งเครือรัฐออสเตรเลียประจำสมาคมประชาชาติแห่งเอเชียตะวันออกเฉียงใต้ (อาเซียน) พร้อมคณะผู้แทนฝ่ายออสเตรเลีย ได้แก่ สถานเอกอัครราชทูตเครือรัฐออสเตรเลียประจำประเทศไทย และโครงการอาเซียน - ออสเตรเลีย เพื่อต่อต้านการค้ามนุษย์ (ASEAN - ACT) ในโอกาสการหารือข้อราชการเกี่ยวกับการจัดตั้งศูนย์ความเป็นเลิศเพื่อต่อต้านการค้ามนุษย์ ณ ห้องประชุมกระทรวงยุติธรรม ๑๐-๐๖ อาคารที่ทำการกระทรวงยุติธรรม
การหารือข้อราชการครั้งนี้ ทั้งสองฝ่ายได้หารือในประเด็นเกี่ยวกับความคืบหน้าในการดำเนินการจัดตั้งศูนย์ความเป็นเลิศเพื่อต่อต้านการค้ามนุษย์ (ศูนย์ COE) ภายใต้บันทึกความเข้าใจที่รัฐบาลของทั้งสองประเทศได้ลงนามร่วมกันไว้ เมื่อปี ๒๕๖๕ รวมถึงประเด็นที่เกี่ยวข้อง อาทิ การจัดตั้งคณะกรรมการร่วมไทย - ออสเตรเลีย การศึกษาขอบเขตรายละเอียด (Scoping Study) ในการจัดตั้งศูนย์ COE เป็นต้น นอกจากนี้ ยังได้หารือในประเด็นเกี่ยวกับกลไกการทำงานของแต่ละประเทศ รวมถึงการดำเนินความร่วมมือด้านการต่อต้านการค้ามนุษย์ระหว่างไทย - ออสเตรเลีย และระหว่างประเทศสมาชิกอาเซียน ในโอกาสนี้ด้วย
ทั้งนี้ ฝ่ายไทยได้เน้นย้ำการจัดตั้งศูนย์ COE และการดำเนินความร่วมมือด้านการต่อต้านการค้ามนุษย์ ระหว่างไทยและออสเตรเลีย ไม่เป็นเพียงต่อการตอบสนองต่อความเป็นหุ้นส่วนทางยุทธศาสตร์ของทั้งสองฝ่าย แต่ยังเป็นการสะท้อนให้เห็นถึงความมุ่งมั่นที่จะพัฒนากลไกที่จะนำไปสู่การเสริมสร้างความร่วมมือด้านวิชาการและแลกเปลี่ยนผู้เชี่ยวชาญด้านการบังคับใช้กฎหมายและกระบวนการยุติธรรมในการป้องกันและปราบปรามการค้ามนุษย์ ตลอดจนการเพิ่มศักยภาพของเจ้าหน้าที่บังคับใช้กฎหมายในการสืบสวนสอบสวน ดำเนินคดี และพิจารณาคดีการค้ามนุษย์ ทั้งในระดับประเทศและระดับภูมิภาคอาเซียน ซึ่งมีส่วนสำคัญในการตอบสนองต่อการอนุวัติตามอนุสัญญาอาเซียนว่าด้วยการต่อต้านการค้ามนุษย์ในทุกมิติอย่างมีประสิทธิภาพ เพื่อนำไปสู่การบรรลุเป้าหมายด้านการต่อต้านการค้ามนุษย์ที่วางไว้ร่วมกันอย่างยั่งยืนต่อไป

ที่มา : https://www.thaigov.go.th/news/contents/details/67427