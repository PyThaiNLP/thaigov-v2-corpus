รัฐบาลไทย-ข่าวทำเนียบรัฐบาล-วธ.ชวนช่างภาพ 241 คนร่วมบันทึกภาพความประทับใจในงานใต้ร่มพระบารมี 241 ปี ชิงรางวัลพร้อมโล่และเกียรติบัตร


วันพุธที่ 19 เมษายน 2566
วธ.ชวนช่างภาพ 241 คนร่วมบันทึกภาพความประทับใจในงานใต้ร่มพระบารมี 241 ปี ชิงรางวัลพร้อมโล่และเกียรติบัตร
วธ.ชวนช่างภาพ 241 คนร่วมบันทึกภาพความประทับใจในงานใต้ร่มพระบารมี 241 ปี กรุงรัตนโกสินทร์ 21 – 25 เมษายน 2566 ณ บริเวณรอบเกาะรัตนโกสินทร์ และวันที่ 21 เม.ย. - 7 พ.ค. 2566 ณ สวนสันติชัยปราการ ชิงรางวัลพร้อมโล่และเกียรติบัตรจากรมว.วธ.
วธ.ชวนช่างภาพ 241 คนร่วมบันทึกภาพความประทับใจในงานใต้ร่มพระบารมี 241 ปี กรุงรัตนโกสินทร์ 21 – 25 เมษายน 2566 ณ บริเวณรอบเกาะรัตนโกสินทร์ และวันที่ 21 เม.ย. - 7 พ.ค. 2566 ณ สวนสันติชัยปราการ ชิงรางวัลพร้อมโล่และเกียรติบัตรจากรัฐมนตรีว่าการกระทรวงวัฒนธรรม
นายอิทธิพล คุณปลื้ม รัฐมนตรีว่าการกระทรวงวัฒนธรรม ในฐานะประธานคณะกรรมการจัดงานใต้ร่มพระบารมี 241 ปี กรุงรัตนโกสินทร์ เปิดเผยว่า กระทรวงวัฒนธรรม (วธ.) โดยสำนักงานศิลปวัฒนธรรมร่วมสมัย ร่วมกับสมาคมถ่ายภาพแห่งประเทศไทยในพระบรมราชูปถัมภ์ ขอเชิญผู้ที่ชื่นชอบและมีใจรักการถ่ายภาพ ร่วมกิจกรรมแข่งขันและประกวดภาพถ่าย ภายใต้งานใต้ร่มพระบารมี 241 ปีกรุงรัตนโกสินทร์ ซึ่งรัฐบาลโดย วธ. จัดขึ้นระหว่างวันที่ 21 – 25 เมษายน 2566 ณ บริเวณรอบเกาะรัตนโกสินทร์ และวันที่ 21 เม.ย. - 7 พ.ค. 2566 ณ สวนสันติชัยปราการ  เพื่อเทิดพระเกียรติและน้อมรำลึกในพระมหากรุณาธิคุณของพระบาทสมเด็จพระพุทธยอดฟ้าจุฬาโลกมหาราช ปฐมกษัตริย์แห่งพระบรมราชวงศ์จักรี รวมถึงสมเด็จพระบูรพกษัตริย์ทุกพระองค์ในพระบรมราชวงศ์จักรี ที่ทรงทำนุบำรุงบ้านเมืองให้มีความผาสุกและเจริญรุ่งเรืองมาจนปัจจุบัน เป็นเวลา 241 ปี เพื่อให้เด็ก เยาวชน ประชาชนเรียนรู้ประวัติศาสตร์ของพระบรมราชวงศ์จักรี ประวัติศาสตร์กรุงรัตนโกสินทร์ และความภาคภูมิใจในความเป็นคนไทย การท่องเที่ยววัฒนธรรม สร้างรายได้และมูลค่าเพิ่มทางเศรษฐกิจ
สำหรับกิจกรรมแข่งขันและประกวดภาพถ่าย ภายใต้งานใต้ร่มพระบารมี 241 ปีกรุงรัตนโกสินทร์ แบ่งเป็น 2 กิจกรรม คือ กิจกรรมแรก เป็นการแข่งขันถ่ายภาพ “241 One Shot Knockout” เปิดรับสมัคร ตั้งแต่วันที่ 18 เมษายน 2566  เวลา 12.00 น. เป็นต้นไป ผู้สนใจสามารถลงทะเบียนเข้าร่วมกิจกรรมและติดตามรายละเอียดได้ทางเว็บไซต์ www.rpst.or.th  (รับสมัครเพียง 241 คน เท่านั้น) ซึ่งการแข่งขันถ่ายภาพ “241 One Shot Knockout” เป็นกิจกรรมแข่งขันการถ่ายภาพในระยะเวลาที่จำกัด ผู้เข้าแข่งขันจะไม่ทราบหัวข้อในการถ่ายภาพมาก่อน โดยทุกคนจะได้รับทราบโจทย์พร้อมกันก่อนเริ่มปล่อยตัวไปถ่ายภาพ จะจัดขึ้นระหว่างวันที่ 21-25  เมษายน 2566 โดยจะมีการตัดสินและมอบรางวัลในวันที่ 25 เมษายน 2566 ทั้งนี้ ผู้ชนะการแข่งขันจะได้รับเงินรางวัลรวม 40,000 บาท พร้อมโล่และเกียรติบัตรจากรัฐมนตรีว่าการกระทรวงวัฒนธรรม  สามารถติดตามรายละเอียดเพิ่มเติมได้ที่ www.rpst.or.th  และที่ www.ocac.go.th
กิจกรรมที่ 2 เป็นการประกวดภาพถ่ายงานใต้ร่มพระบารมี 241 ปี กรุงรัตนโกสินทร์ โดยเปิดรับผลงานภาพถ่ายระหว่างวันที่ 21-30 เมษายน 2566 จะมีการตัดสินและประกาศผลภาพที่ผ่านการเข้ารอบสุดท้าย วันที่ 31 พฤษภาคม 2566 และประกาศผลการตัดสินอย่างเป็นทางการ วันที่ 9 มิถุนายน 2566  ผู้ชนะการแข่งขันจะได้รับเงินรางวัลรวม 100,000 บาท พร้อมโล่และเกียรติบัตรจากรัฐมนตรีว่าการกระทรวงวัฒนธรรม  สามารถติดตามรายละเอียดเพิ่มเติมได้ที่ www.rpst.or.th  และที่ www.ocac.go.th จึงขอเชิญประชาชนทั่วไปมาเที่ยวงานชม ชิม ชอป แชะ แชร์ ในงานใต้ร่มพระบารมี 241 ปีกรุงรัตนโกสินทร์ โดยเฉพาะผู้ที่ชื่นชอบและมีใจรักการถ่ายภาพสามารถร่วมสนุกในกิจกรรมแข่งขันและประกวดภาพถ่ายภายในงานอีกด้วย

ที่มา : https://www.thaigov.go.th/news/contents/details/67419