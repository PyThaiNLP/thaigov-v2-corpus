รัฐบาลไทย-ข่าวทำเนียบรัฐบาล-สปสช. เริ่มแจกจ่ายผ้าอ้อมผู้ใหญ่ ฟรี! ไม่เกิน 3 ชิ้นต่อวัน ตั้งแต่ 18 เม.ย. 66 เป็นต้นไป


วันพุธที่ 19 เมษายน 2566
สปสช. เริ่มแจกจ่ายผ้าอ้อมผู้ใหญ่ ฟรี! ไม่เกิน 3 ชิ้นต่อวัน ตั้งแต่ 18 เม.ย. 66 เป็นต้นไป
.....
จากมติคณะกรรมการหลักประกันสุขภาพแห่งชาติ เมื่อ 2 พ.ค. 65 ที่ผ่านมา ได้อนุมัติให้ผ้าอ้อมผู้ใหญ่เป็นสิทธิประโยชน์ในระบบหลักประกันสุขภาพแห่งชาตินั้น
.
ล่าสุด สปสช. แจ้งข่าวดีว่า ตั้งแต่วันนี้ (18 เม.ย. 66) ได้เริ่มแจกผ้าอ้อมผู้ใหญ่ให้กับประชาชนที่มีสิทธิ (บัตรทอง) ทั่วประเทศแล้ว โดยครอบคลุมผู้ป่วยรายเก่า/ใหม่ ทุกกลุ่มอายุ ประกอบด้วย :
.
• ผู้ที่มีภาวะพึ่งพิง/ติดบ้าน/ติดเตียง (ค่า ADL น้อยกว่าหรือเท่ากับ 6)
• ผู้ที่มีภาวะกลั้นปัสสาวะ/อุจจาระไม่ได้
.
สำหรับการแจกจ่ายผ้าอ้อมผู้ใหญ่แบ่งเป็น ดังนี้ :
.
> พื้นที่กรุงเทพฯ : ใช้จ่ายงบประมาณจากกองทุนหลักประกันสุขภาพกรุงเทพมหานคร มีขั้นตอน ดังนี้
.
1. แจ้งความประสงค์ขอรับผ้าอ้อมผู้ใหญ่ (โดยใช้ที่อยู่ปัจจุบัน) ที่ :
.
- ศูนย์บริการสาธารณสุข
- คลินิกชุมชนอบอุ่น
- สำนักงานเขต
- โรงพยาบาลในระบบ สปสช.
- หน่วยบริการ สำนักงานเขต
- อาสาสมัครสาธารณสุข (อสส.) สำรวจกลุ่มเป้าหมายในพื้นที่
2. ประเมินกลุ่มเป้าหมายตามข้อบ่งชี้ที่กำหนด โดยพยาบาล/ผู้จัดการดูแล LTC/เจ้าหน้าที่สาธารณสุข
3. หน่วยบริการ, สำนักงานเขต, กรุงเทพมหานคร จัดทำโครงการเสนอต่อคณะกรรมการกองทุนหรือคณะอนุกรรมการกองทุนหลักประกันสุขภาพเขต พิจารณาอนุมัติและสนับสนุนงบประมาณตามโครงการ
.
> พื้นที่ต่างจังหวัด : ใช้งบประมาณจากกองทุนหลักประกันสุขภาพท้องถิ่น (กปท.) มีขั้นตอน ดังนี้
.
1. แจ้งความประสงค์ขอรับผ้าอ้อมผู้ใหญ่ (โดยใช้ที่อยู่ปัจจุบัน) แจ้งความประสงค์ได้ที่ :
.
- รพ.สต.
- อบต./เทศบาล
- อาสาสมัครสาธารณสุข (อสม.) ค้นหาผู้ป่วยในพื้นที่
2. ประเมินกลุ่มเป้าหมายตามข้อบ่งชี้ที่กำหนด โดยพยาบาล/ผู้จัดการดูแล LTC/เจ้าหน้าที่สาธารณสุข
3. รพ.สต. จัดทำโครงการเสนอต่อคณะกรรมการกองทุนหลักประกันสุขภาพระดับท้องถิ่น/พื้นที่ พิจารณาอนุมัติและสนับสนุนงบประมาณตามโครงการ
.
ทั้งนี้ ภายหลังโครงการอนุมัติ หน่วยงานที่เสนอโครงการจะดำเนินการ “จัดหาและส่งมอบผ้าอ้อมให้กับผู้ป่วย” ตามโครงการจำนวนไม่เกิน 3 ชิ้น/วัน
.
หากต้องการข้อมูลเพิ่มเติมสอบถามรายละเอียดได้ที่ สายด่วน สปสช. 1330 เพื่อรับคำแนะนำ หรือแจ้งเจ้าหน้าที่เพื่อที่จะได้ช่วย ติดต่อประสานงานไปยังหน่วยงานในพื้นที่ของท่านต่อไป
#ไทยคู่ฟ้า #สื่อสารรัฐบาลไทย
-------------------

ที่มา : https://www.thaigov.go.th/news/contents/details/67405