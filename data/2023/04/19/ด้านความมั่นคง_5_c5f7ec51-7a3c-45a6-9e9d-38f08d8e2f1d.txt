รัฐบาลไทย-ข่าวทำเนียบรัฐบาล-ทส. ประชุม คปช. เร่งแก้ปัญหาพื้นที่ทับซ้อน ลดความเดือดร้อนให้ประชาชน


วันพุธที่ 19 เมษายน 2566
ทส. ประชุม คปช. เร่งแก้ปัญหาพื้นที่ทับซ้อน ลดความเดือดร้อนให้ประชาชน
ทส. ประชุม คปช. เร่งแก้ปัญหาพื้นที่ทับซ้อน ลดความเดือดร้อนให้ประชาชน
ทส. ประชุม คปช. เร่งแก้ปัญหาพื้นที่ทับซ้อน ลดความเดือดร้อนให้ประชาชน
วันนี้ (19 เมษายน 2566) เวลา 09.30 น. นายวราวุธ ศิลปอาชา รัฐมนตรีว่าการกระทรวงทรัพยากรธรรมชาติและสิ่งแวดล้อม ในฐานะรองประธานคณะกรรมการ มอบหมายให้ นายจตุพร บุรุษพัฒน์ ปลัดกระทรวงทรัพยากรธรรมชาติและสิ่งแวดล้อม (ปกท.ทส.) เป็นผู้แทน เข้าร่วมการประชุมคณะกรรมการนโยบายป่าไม้แห่งชาติ (คปช.) ครั้งที่ 1/2566 พร้อมด้วย นายสุรชัย อจลบุญ อธิบดีกรมป่าไม้ รักษาการอธิบดีกรมอุทยานแห่งชาติ ในฐานะกรรมการและเลขานุการ ตลอดจนกรรมการผู้ทรงคุณวุฒิ และหน่วยงานที่เกี่ยวข้อง เข้าร่วมการประชุม โดยมี พลเอก ประวิตร วงษ์สุวรรณ รองนายกรัฐมนตรี เป็นประธานการประชุม เพื่อเร่งขับเคลื่อน 3 เรื่องสำคัญ ทั้งผลการทบทวนนโยบายป่าไม้แห่งชาติ และเพิกถอนพื้นที่ทับซ้อนบางส่วนของป่ากุยบุรี ป่าแม่ตาล ป่าแม่ยุย ป่าแม่หาด เพื่อช่วยแก้ปัญหาความเดือดร้อนให้แก่ประชาชนในพื้นที่อย่างเร่งด่วน ณ ห้องประชุมมูลนิธิอนุรักษ์ป่ารอยต่อ 5 จังหวัด และผ่านระบบการประชุมทางไกล Video Conference
โดยที่ประชุม คปช. ได้พิจารณาการทบทวนนโยบายป่าไม้แห่งชาติตามระเบียบสำนักนายกรัฐมนตรีว่าด้วยคณะกรรมการนโยบายป่าไม้แห่งชาติ พ.ศ. 2560 กำหนดให้มีการทบทวนนโยบายป่าไม้แห่งชาติทุก 3 ปี ซึ่งครบกำหนดที่ต้องมีการทบทวนตามระเบียบดังกล่าว ที่ประชุมมีมติเห็นชอบในการไม่มีการปรับปรุงนโยบายป่าไม้แห่งชาติ โดยให้คงวัตถุประสงค์ของนโยบายป่าไม้แห่งชาติ จำนวน 4 ประการ บทบัญญัตินโยบายป่าไม้แห่งชาติ จำนวน 24 ข้อ ครอบคลุม 3 ด้าน ได้แก่ 1. ด้านการจัดการป่าไม้ 2. ด้านการใช้ประโยชน์ผลิตผลและการบริการจากป่าไม้และอุตสาหกรรมป่าไม้ 3. ด้านการพัฒนาระบบบริหารและองค์กรเกี่ยวกับการป่าไม้ ไว้เช่นเดิม โดยได้มอบหมายให้กระทรวงทรัพยากรธรรมชาติและสิ่งแวดล้อมเสนอคณะรัฐมนตรีตามขั้นตอนต่อไป
นอกจากนี้ ที่ประชุมยังได้พิจารณาเพิกถอนป่าสงวนแห่งชาติ ป่ากุยบุรี บางส่วน ในท้องที่ตำบลบ่อนอก ตำบลอ่าวน้อย ตำบลเกาะหลัก ตำบลคลองวาฬ ตำบลห้วยทราย อำเภอเมืองประจวบคีรีขันธ์ จังหวัดประจวบคีรีขันธ์ โดยกรมป่าไม้และหน่วยงานที่เกี่ยวข้องได้ร่วมกันตรวจสอบการทับซ้อนของพื้นที่ดังกล่าวแล้ว พบว่า ป่าสงวนแห่งชาติ ป่ากุยบุรี ทับซ้อนพื้นที่นิคมสร้างตนเองจังหวัดประจวบคีรีขันธ์ เนื้อที่ประมาณ 56,605 ไร่ 1 งาน 33 ตารางวา ซึ่งที่ประชุมได้มีการพิจารณาเห็นควรให้มีการเพิกถอนป่าสงวนแห่งชาติบริเวณที่ทับซ้อนดังกล่าว รวมถึงการพิจารณาการเพิกถอนป่าสงวนแห่งชาติ ป่าแม่ตาล และป่าแม่ยุย และป่าสงวนแห่งชาติ ป่าแม่หาด บางส่วน ที่ทับซ้อนกับพื้นที่นิคมสร้างตนเอง เนื้อที่ประมาณ 31,106 ไร่ ส่วนพื้นที่ที่มีสภาพป่า เนื้อที่ประมาณ 15,096 ไร่ ให้กันไว้เป็นป่าสงวนแห่งชาติ โดยให้อยู่ในความดูแลและรับผิดชอบของกรมป่าไม้ต่อไป และการเพิกถอนป่าสงวนแห่งชาติ ป่าแม่หาด บางส่วน ที่ทับซ้อนกับพื้นที่นิคมสร้างตนเอง เนื้อที่ประมาณ 31,521 ไร่ เห็นควรให้เพิกถอนป่าสงวนแห่งชาติออกจากพื้นที่นิคมสร้างตนเอง ส่วนพื้นที่ที่มีสภาพป่า เนื้อที่ประมาณ 7,519 ไร่ ให้กันไว้เป็นป่าสงวนแห่งชาติ โดยให้อยู่ในความดูแลและรับผิดชอบของกรมป่าไม้ต่อไปเช่นกัน

ที่มา : https://www.thaigov.go.th/news/contents/details/67421