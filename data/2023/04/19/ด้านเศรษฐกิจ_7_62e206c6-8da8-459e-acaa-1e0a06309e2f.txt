รัฐบาลไทย-ข่าวทำเนียบรัฐบาล-รฟท. ชี้แจงเหตุบันไดเลื่อน สถานีทุ่งสองห้องปิดปรับปรุงชั่วคราว เพื่อดูแลความปลอดภัยแก่ผู้โดยสารระหว่างการปรับปรุงถนนวิภาวดีรังสิต กลับมาเปิดให้บริการได้ในเดือนพฤษภาคม 66


วันพุธที่ 19 เมษายน 2566
รฟท. ชี้แจงเหตุบันไดเลื่อน สถานีทุ่งสองห้องปิดปรับปรุงชั่วคราว เพื่อดูแลความปลอดภัยแก่ผู้โดยสารระหว่างการปรับปรุงถนนวิภาวดีรังสิต กลับมาเปิดให้บริการได้ในเดือนพฤษภาคม 66
จากกรณีสื่อสังคมออนไลน์ เผยแพร่ภาพและข้อความ “บันไดเลื่อนรถไฟชานเมืองสายสีแดง ช่วงบางซื่อ - รังสิต บริเวณสถานีทุ่งสองห้อง มีการปิดปรับปรุงชั่วคราวนั้น”
นายเอกรัช ศรีอาระยันพงษ์ ผู้อำนวยการศูนย์ประชาสัมพันธ์ การรถไฟแห่งประเทศไทย (รฟท.) กระทรวงคมนาคม ได้ชี้แจงถึงเหตุดังกล่าวว่า จากการตรวจสอบลิฟท์และบันไดเลื่อนที่สถานีทุ่งสองห้องพบว่า ลิฟท์ จำนวน 5 ตัว สามารถใช้งานได้ปกติ บันไดเลื่อน จำนวน 9 ตัว สามารถใช้งานได้ปกติ มีเพียงบันไดเลื่อนบริเวณริมถนนวิภาวดีรังสิต 1 ตัวเท่านั้นที่ปิดให้บริการชั่วคราว ตั้งแต่เมื่อวันที่ 27 ธันวาคม 2565 ที่ผ่านมา เนื่องจากอยู่ในเขตโครงการก่อสร้างปรับปรุงถนนบริเวณริมถนนวิภาวดีรังสิต ซึ่งทำให้บันไดเลื่อนบางส่วนได้รับความเสียหายจากการปรับปรุง  ดังนั้น เพื่อให้เกิดความปลอดภัยแก่ผู้โดยสารและประชาชนที่สัญจรไปมา รฟท. จึงมีความจำเป็นที่จะต้องหยุดการให้บริการบันไดเลื่อนดังกล่าวเป็นการชั่วคราว จนกว่าการก่อสร้างถนนที่เกี่ยวข้องจะแล้วเสร็จ จากนั้นจะเร่งดำเนินการติดตั้งปรับระดับของบันไดเลื่อนใหม่ ซึ่งคาดว่าจะสามารถกลับมาเปิดให้บริการได้ตามปกติอีกครั้ง ภายในเดือนพฤษภาคมนี้ ซึ่ง รฟท. ต้องขออภัยในความไม่สะดวก มา ณ โอกาสนี้
ทั้งนี้ รฟท. ยืนยันว่ามีความมุ่งมั่นพัฒนาการให้บริการในด้านต่าง ๆ อย่างต่อเนื่อง ทั้งบริเวณสถานีรถไฟ ชานชาลา เพื่อให้ผู้โดยสารสามารถใช้บริการได้อย่างสะดวก ปลอดภัย ไม่ว่าจะเป็นที่จอดรถสำหรับผู้พิการ ทางลาด ลิฟท์ ห้องน้ำคนพิการ ป้ายบอกทาง จุดยึดและจุดจอดรถวีลแชร์ โดยยึดหลักให้มีสิ่งอำนวยความสะดวกที่ครบครัน และคำนึงถึงประโยชน์การให้บริการแก่ผู้โดยสารทุกกลุ่มอย่างเท่าเทียมกัน ทั้งผู้พิการ เด็ก สตรีมีครรภ์ คนชรา รวมถึงผู้โดยสารที่มีสัมภาระจำนวนมาก ให้ได้รับความสะดวกสูงสุดอย่างแท้จริง

ที่มา : https://www.thaigov.go.th/news/contents/details/67425