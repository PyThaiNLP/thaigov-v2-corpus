รัฐบาลไทย-ข่าวทำเนียบรัฐบาล-​รองโฆษกรัฐบาล  แนะประชาชนซื้อตั๋วออนไลน์ เดินทางกลับหลังเทศกาลสงกรานต์ วันที่ 18 - 24 เม.ย.นี้ ของบริษัทขนส่ง จำกัด รับส่วนลดค่าตั๋วเพิ่ม 10% 


วันพุธที่ 19 เมษายน 2566
19/04/2566
พิมพ์
​รองโฆษกรัฐบาล  แนะประชาชนซื้อตั๋วออนไลน์ เดินทางกลับหลังเทศกาลสงกรานต์ วันที่ 18 - 24 เม.ย.นี้ ของบริษัทขนส่ง จำกัด รับส่วนลดค่าตั๋วเพิ่ม 10%
​รองโฆษกรัฐบาล  แนะประชาชนซื้อตั๋วออนไลน์ เดินทางกลับหลังเทศกาลสงกรานต์ วันที่ 18 - 24 เม.ย.นี้ ของบริษัทขนส่ง จำกัด รับส่วนลดค่าตั๋วเพิ่ม 10%
วันที่ 19 เมษายน 2566 นางสาวไตรศุลี ไตรสรณกุล รองโฆษกประจำสำนักนายกรัฐมนตรี เปิดเผยว่า ช่วงเทศกาลสงกรานต์ ระหว่างวันที่ 11 – 13 เมษายนที่ผ่านมา มีประชาชนจำนวนมากเดินทางกลับภูมิลำเนาอย่างปลอดภัยเพื่อสังสรรค์ร่วมกิจกรรมกับครอบครัว โดย บริษัท ขนส่ง จำกัด (บขส.) พร้อมอำนวยความสะดวกให้กับประชาชนตลอดการเดินทางช่วงขากลับ ทั้งนี้ เพื่อช่วยบรรเทาและลดความแออัดในการเข้าใช้สถานีขนส่งฯ บขส. ขอเชิญชวนผู้โดยสาร ร่วมโครงการ “ลด 10% ไปก่อน - กลับทีหลัง” สำหรับสมาชิก บขส. Card ที่ซื้อตั๋วโดยสารผ่านช่องทางออนไลน์ Application : E-ticket, Website บขส. : https://tcl99web.transport.co.th เดินทางระหว่างวันที่ 18 - 24 เมษายน 2566 จะได้รับส่วนลดค่าตั๋วโดยสาร 10% (ไม่รวมค่าธรรมเนียม) พร้อมทั้งรับคะแนนสะสมคูณ 2 ทันที นอกจากนี้ ประชาชนที่มีสิทธิ์บัตรสวัสดิการแห่งรัฐ สามารถนำสิทธิมาซื้อตั๋วโดยสารของ บขส.ได้ในวงเงิน 750 บาทต่อเดือน ที่หน้าช่องจำหน่ายตั๋วของ บขส.ทั่วประเทศ
สำหรับการเดินทางในเที่ยวกลับคาดการณ์ว่า ประชาชนจะทยอยเดินทางตั้งแต่วันที่ 16 - 18 เมษายน 2566 เฉลี่ยวันละ 58,000 คน ใช้รถโดยสารประมาณวันละ 3,800 เที่ยว โดยทาง บสข. ได้กำชับไปยังนายสถานีเดินรถทั่วประเทศ และเจ้าหน้าที่ บขส. ที่เกี่ยวข้อง จัดเตรียมความพร้อม ทั้งพนักงานประจำรถ สถานีขนส่ง รถโดยสารให้เพียงพออำนวยความสะดวกประชาชนในการเดินทางกลับเข้ากรุงเทพมหานคร และกำชับให้ปฏิบัติตามมาตรการความปลอดภัยของกระทรวงคมนาคม ในการดูแลประชาชนตลอดเทศกาลฯ ด้วย
“ขอความร่วมมือประชาชนที่เดินทาง ให้ซื้อตั๋วโดยสารที่ช่องจำหน่ายตั๋ว ณ สถานีขนส่งฯ หรือสถานีเดินรถของ บขส. , ร้าน 7-Eleven เคาน์เตอร์เซอร์วิสทุกสาขา หรือตัวแทนจำหน่ายตั๋วของ บขส. สอบถามข้อมูลการเดินทางเพิ่มเติมได้ที่ ช่องจำหน่ายตั๋ว บขส.ทั่วประเทศ หรือ โทร Call Center 1490 เรียก บขส. ตลอด 24 ชั่วโมง ประชาชนสามารถติดตามข่าวสารเพิ่มเติมได้ที่ เว็บไซต์ www.transport.co.th, Facebook Fanpage : บขส. และ Line@บขส หรือสอบถามข้อมูลเพิ่มเติมได้ที่ งานการตลาดและลูกค้าสัมพันธ์ โทรศัพท์ 0-2537-8737 หรือ Call center 1490 เรียก บขส. ตลอด 24 ชั่วโมง” นางสาวไตรศุลี กล่าว

ที่มา : https://www.thaigov.go.th/news/contents/details/67401