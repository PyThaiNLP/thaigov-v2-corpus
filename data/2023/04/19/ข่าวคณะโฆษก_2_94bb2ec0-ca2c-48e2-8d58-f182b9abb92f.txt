รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯ ยินดี ตัวเลขนักท่องเที่ยวต่างชาติสะสมไตรมาสแรกปี 2566 กว่า 6.4 ล้านคน สร้างรายได้รวมกว่า 2.5 แสนล้านบาท Airbnb เผยยอดค้นหาที่พักในไทยช่วงสงกรานต์ เพิ่มกว่า 310%


วันพุธที่ 19 เมษายน 2566
19/04/2566
พิมพ์
โฆษกรัฐบาลเผย นายกฯ ยินดี ตัวเลขนักท่องเที่ยวต่างชาติสะสมไตรมาสแรกปี 2566 กว่า 6.4 ล้านคน สร้างรายได้รวมกว่า 2.5 แสนล้านบาท Airbnb เผยยอดค้นหาที่พักในไทยช่วงสงกรานต์ เพิ่มกว่า 310%
ด้าน SCMP ชี้ สงกรานต์หนุนการฟื้นตัวของเศรษฐกิจ คาดการณ์อัตราการเติบโตไทยสูงสุดในรอบ 5 ปี
วันนี้ (วันที่ 19 เมษายน 2566) นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ยินดีเป็นอย่างยิ่งที่ภาคการท่องเที่ยวไทยส่งสัญญาณฟื้นตัวอย่างแข็งแกร่งตั้งแต่ต้นปี 2566 โดยในช่วง 3 เดือนแรกของปี (มกราคม – มีนาคม 2566) มีนักท่องเที่ยวต่างชาติเดินทางเข้าประเทศไทย สะสมกว่า 6.4 ล้านคน สร้างรายได้รวม 2.5 แสนล้านบาท นอกจากนี้ ในช่วงเทศกาลสงกรานต์ที่ผ่านมา Airbnb แพลตฟอร์มจองที่พักยอดนิยมของนักท่องเที่ยวทั่วโลก เผยยอดค้นหาที่พักในไทยเพิ่มขึ้นกว่าร้อยละ 310 ขณะที่สำนักข่าว South China Morning Post รายงานว่า เทศกาลสงกรานต์ช่วยสนับสนุนการฟื้นตัวของเศรษฐกิจไทย พร้อมคาดการณ์อัตราการเติบโตทางเศรษฐกิจของไทยปี 2566 เติบโตสูงสุดในรอบ 5 ปี
โฆษกประจำสำนักนายกรัฐมนตรี กล่าวว่า การท่องเที่ยวแห่งประเทศไทย (ททท.) รายงานสถานการณ์นักท่องเที่ยวต่างชาติเดินทางเข้าไทยในช่วงไตรมาสแรกของปี 2566 โดยมีจำนวนนักท่องเที่ยวสะสมอยู่ที่ 6,465,737 คน สร้างรายได้รวม 256,194 ล้านบาท โดยนักท่องเที่ยวต่างชาติที่เดินทางมาไทย สูงสุด 5 อันดับแรก ได้แก่ มาเลเซีย รัสเซีย จีน เกาหลีใต้ และอินเดีย ตามลำดับ ทั้งนี้ ททท. วางเป้าหมายดึงดูดนักท่องเที่ยวต่างชาติเที่ยวไทยในปี 2566 รวม 25-30 ล้านคน สร้างรายได้กว่า 1.5 ล้านล้านบาท พร้อมคาดการณ์ว่า นักท่องเที่ยวจีนจะเดินทางเข้าไทยมากเป็นอันดับ 1 โดยมีจำนวนไม่น้อยกว่า 5 ล้านคน และมีแนวโน้มจะสูงถึง 7-8 ล้านคน ขึ้นอยู่กับปริมาณเที่ยวบินในช่วงตารางบินฤดูหนาว รองลงมาคือ มาเลเซีย 4 ล้านคน อินเดีย 2 ล้านคน ส่วนรัสเซียและเกาหลีใต้ คาดว่ามีไม่น้อยกว่า 1 ล้านคน
นอกจากนี้ ในช่วงเทศกาลสงกรานต์ที่ผ่านมา ซึ่งไทยกลับมาจัดกิจกรรมคึกคักที่สุดในรอบ 4 ปี นับตั้งแต่การแพร่ระบาดของโควิด-19 หลายหน่วยงานรายงานสถานการณ์การท่องเที่ยวช่วงเทศกาลสงกรานต์เติบโต โดย Airbnb เผยว่า นักท่องเที่ยวจากทั่วโลกต้องการมาท่องเที่ยวยังประเทศไทยมากขึ้นในช่วงเทศกาลสงกรานต์ โดยมียอดค้นหาที่พักเพิ่มขึ้นถึงร้อยละ 310 จากปี 2565 โดยกรุงเทพฯ เป็นจุดหมายปลายทางยอดนิยมที่นักท่องเที่ยวต่างชาติค้นหามากที่สุด รองลงมาได้แก่ พัทยา เชียงใหม่ กระบี่ และภูเก็ต ตามลำดับ นอกจากนี้ สำนักข่าว South China Morning Post รายงานว่า การท่องเที่ยวที่คึกคักในช่วงเทศกาลสงกรานต์จะเป็นกำลังสำคัญในการฟื้นฟูเศรษฐกิจไทย ซึ่งมีขนาดใหญ่เป็นอันดับที่ 2 ของภูมิภาคเอเชียตะวันออกเฉียงใต้ และรายได้จากภาคการท่องเที่ยวจะช่วยกระตุ้นเศรษฐกิจไทยให้เติบโตได้ถึงร้อยละ 4 ในปีนี้ ซึ่งถือเป็นอัตราการเติบโตที่เร็วที่สุดในรอบ 5 ปี
“นายกรัฐมนตรีเน้นย้ำความสำคัญของภาคการท่องเที่ยวซึ่งถือเป็นภาคส่วนสำคัญที่มีความสำคัญต่อการเติบโตทางเศรษฐกิจโดยรวมของประเทศ พร้อมขอบคุณทุกหน่วยงานที่ร่วมกันส่งเสริมการท่องเที่ยวไทยตามแนวนโยบายของรัฐบาลมาโดยตลอด จนเห็นผลสำเร็จเป็นรูปธรรม ส่งสัญญาณบวกตั้งแต่ไตรมาสแรกของปี ทั้งนี้ นายกรัฐมนตรีเชื่อมั่นว่ารัฐบาลกำหนดแนวทางกระตุ้นการท่องเที่ยวอย่างเหมาะสม สอดคล้องกับกระแสความนิยมต่อไป พร้อมผลักดันกลุ่มนักท่องเที่ยวให้เดินทางมาท่องเที่ยวไทยมากขึ้น ซึ่งจะช่วยสร้างเม็ดเงินหมุนเวียนในระบบกระตุ้นเศรษฐกิจของประเทศ” นายอนุชาฯ กล่าว

ที่มา : https://www.thaigov.go.th/news/contents/details/67402