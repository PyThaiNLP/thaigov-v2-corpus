รัฐบาลไทย-ข่าวทำเนียบรัฐบาล-พม. ลงพื้นที่ช่วยเหลือหญิงสู้ชีวิตวัย 32 ปี ทำขนมขายเพื่อเลี้ยงดูลูกพิการ 3 คน


วันพุธที่ 19 เมษายน 2566
พม. ลงพื้นที่ช่วยเหลือหญิงสู้ชีวิตวัย 32 ปี ทำขนมขายเพื่อเลี้ยงดูลูกพิการ 3 คน
พม. ลงพื้นที่ช่วยเหลือหญิงสู้ชีวิตวัย 32 ปี ทำขนมขายเพื่อเลี้ยงดูลูกพิการ 3 คน
วันนี้ (19 เม.ย. 66) เวลา 10.45 น. นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) พร้อมด้วย นายอนุกูล ปีดแก้ว ปลัดกระทรวงการพัฒนาสังคมและความมั่นคงของมนุษย์ (ปลัด พม.) คณะผู้บริหารกระทรวง พม. และเจ้าหน้าหน้าที่หน่วยงานที่เกี่ยวข้อง ได้แก่ ศูนย์ช่วยเหลือสังคม 1300 กรมพัฒนาสังคมและสวัสดิการ (พส.) กรมส่งเสริมและพัฒนาคุณภาพชีวิตคนพิการ (พก.) กรมกิจการเด็กและเยาวชน (ดย.) ศูนย์คุ้มครองคนไร้ที่พึ่งกรุงเทพมหานคร ศูนย์บริการคนพิการกรุงเทพ บ้านพักเด็กและครอบครัวกรุงเทพมหานคร อพม. เขตหนองแขม ศูนย์บริการสาธารณสุข และสำนักงานเขตหนองแขม ร่วมลงพื้นที่ช่วยเหลือ ครอบครัวนางสาวนภาพรรณ สบายใจ อายุ 32 ปี (แม่เบนซ์ คุกกี้สู้สุดแรง เพื่อลูกทั้ง 3) ผู้ประสบปัญหาทางสังคมที่เลี้ยงดูลูกพิการทางร่างกายและจิตใจ 3 คน ณ บ้านเช่าในชุมชนแสงศิริแยก 1 เพชรเกษม 114 แขวงหนองค้างพลู เขตหนองแขม กทม.
นายจุติ กล่าวว่า นางสาวนภาพรรณ สบายใจ (แม่เบนซ์) อายุ 32 ปี อาศัยอยู่บ้านเช่ากับสามี อายุ 38 ปี และลูกพิการอีก 2 คน คือ ลูกชายคนที่ 2 อายุ 14 ปี ป่วยพิการติดเตียง ตั้งแต่อายุ 5 ปี ด้วยอาการหมดสติ แพทย์ให้ความเห็นว่าเป็นความผิดปกติที่โครโมโซม ต้องให้อาหารทางสายยาง และให้เครื่องช่วยหายใจตลอดเวลา และลูกสาวคนที่ 3 อายุ 11 ปี พิการทางจิตอย่างรุนแรง ผิดปกติที่โครโมโซม รวมทั้งเป็นภูมิแพ้ขั้นรุนแรง ต้องฉีดยาทุก 2 ชั่วโมง ปัจจุบันต้องให้อาหารทางสายยาง ส่วนลูกชายคนที่ 1 (ลูกกับสามีเก่า) อายุ 16 ปี เพิ่งล้มป่วยด้วยโรคเส้นเลือดในสมองแตก ได้รับการผ่าตัดแล้ว แต่ยังไม่รู้สึกตัว โดยมีผู้เป็นตาเป็นคนดูแลรับผิดชอบ อาศัยอยู่ที่ จ.อุดรธานี และปัจจุบัน นางสาวนภาพรรณ กำลังตั้งครรภ์ได้ 4 เดือน ซึ่งแพทย์อยู่ระหว่างการตรวจรักษา และมีโอกาสสูงที่ลูกในครรภ์จะมีความผิดปกติทางโครโมโซม ทั้งนี้ ส่งผลให้ครอบครัวประสบภาวะยากลำบาก เนื่องจากสองสามีภรรยาประกอบอาชีพรับจ้างทั่วไป และขายขนมทางเพจเฟซบุ๊ค มีรายได้ไม่แน่นอน แต่ต้องรับภาระค่าใช้จ่ายภายในครอบครัวสูง จากเวชภัณฑ์ ยาที่ใช้รักษา และนม รวมทั้งค่าเดินทางไปพบแพทย์ ค่าเช่าบ้าน ค่าน้ำประปา และค่าไฟฟ้า รวมกว่าเดือนละกว่า 30,000 บาท
นายจุติ กล่าวเพิ่มเติมว่า วันนี้กระทรวง พม. พร้อมหน่วยงานที่เกี่ยวข้องได้ให้ความช่วยเหลือในเบื้องต้น ดังนี้ 1) ศูนย์คุ้มครองคนไร้ที่พึ่งกรุงเทพมหานคร ให้การช่วยเหลือเงินสงเคราะห์ครอบครัวผู้มีรายได้น้อยและผู้ไร้ที่พึ่ง จำนวน 3,000 บาท และมอบถุงยังชีพเพื่อบรรเทาความเดือดร้อนเบื้องต้น 2) พก. ช่วยเหลือตามโครงการครอบครัวอุปการะ จำนวน 3,000 บาทต่อคนต่อเดือน เป็นระยะเวลา 1 ปี 3 ) ศูนย์ช่วยเหลือสังคม 1300 พิจารณาให้การช่วยเหลือเงินอุดหนุนเพื่อช่วยเหลือผู้ประสบปัญหาทางสังคมกรณีฉุกเฉิน จำนวน 2,000 บาท 4 ) อพม. เขตหนองแขม ติดตามให้การช่วยเหลืออย่างต่อเนื่อง และ 5) ศูนย์คุ้มครองคนไร้ที่พึ่งจังหวัดอุดรธานี ให้การช่วยเหลือเงินสงเคราะห์ครอบครัวผู้มีรายได้น้อยและผู้ไร้ที่พึ่ง จำนวน 3,000 บาท กับครอบครัวของผู้เป็นตา
#ช่วย24ชั่วโมง #พม24ชม #ข่าวพม

ที่มา : https://www.thaigov.go.th/news/contents/details/67429