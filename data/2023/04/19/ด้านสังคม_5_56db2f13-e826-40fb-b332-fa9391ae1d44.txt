รัฐบาลไทย-ข่าวทำเนียบรัฐบาล-รมว.พม. นำทีมผู้บริหารให้กำลังใจและขอพรจากผู้สูงอายุที่บ้านบางแค เนื่องในวันสงกรานต์และวันผู้สูงอายุ


วันพุธที่ 19 เมษายน 2566
รมว.พม. นำทีมผู้บริหารให้กำลังใจและขอพรจากผู้สูงอายุที่บ้านบางแค เนื่องในวันสงกรานต์และวันผู้สูงอายุ
รมว.พม. นำทีมผู้บริหารให้กำลังใจและขอพรจากผู้สูงอายุที่บ้านบางแค เนื่องในวันสงกรานต์และวันผู้สูงอายุ
วันนี้ (19 เม.ย. 66) เวลา 12.00 น. นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) พร้อมด้วย นายอนุกูล ปีดแก้ว ปลัดกระทรวงการพัฒนาสังคมและความมั่นคงของมนุษย์ (ปลัด พม.) และคณะผู้บริหารกระทรวง พม. ลงพื้นที่เยี่ยมให้กำลังใจและขอพรจากผู้สูงอายุ เนื่องในโอกาสวันสงกรานต์หรือปีใหม่ไทย และวันผู้สูงอายุ พร้อมมอบของให้กับผู้สูงอายุ นอกจากนี้ มีดารานักแสดง นำโดย เอ-สุรพันธ์ ชาวปากน้ำ และกลุ่มเพื่อน ร่วมทำกิจกรรมส่งความสุข โดยนำเสื้อผ้า ของใช้ที่จำเป็นสำหรับผู้สูงอายุ และบะหมี่หมูแดง สูตรพิเศษจาก Kowloon Noodle มามอบให้เป็นของขวัญปีใหม่ไทยให้กับผู้สูงอายุ ณ ศูนย์พัฒนาการจัดสวัสดิการสังคมผู้สูงอายุบ้านบางแค กทม.
นายจุติ กล่าวว่า ศูนย์พัฒนาการจัดสวัสดิการสังคมผู้สูงอายุบ้านบางแค อยู่ในความรับผิดชอบภายใต้สังกัดกรมกิจการผู้สูงอายุ (ผส.) กระทรวงการพัฒนาสังคมและความมั่นคงของมนุษย์ (พม.) ปัจจุบัน มีผู้สูงอายุที่อยู่ในความดูแลของบ้านบางแค จำนวนรวม 225 คน แบ่งเป็นหญิง 149 คน และชาย 76 คน โดยมีบริการต่างๆ ที่จัดให้ผู้สูงอายุที่เข้ารับบริการ เพื่อให้ผู้สูงอายุมีความสุขทั้งร่างกายและจิตใจในบั้นปลายชีวิต ทั้งบริการด้านปัจจัย 4 ที่จำเป็นต่อการดำรงชีวิต บริการด้านสังคมสงเคราะห์ บริการด้านจิตวิทยา บริการด้านอาชีวบำบัด บริการนันทนาการ บริการทางการแพทย์และอนามัย ทั้งในด้านการรักษาพยาบาล ด้านการอนามัย ด้านการส่งเสริมสุขภาพ และบริการด้านกายภาพบำบัด โดยมีการจัดกิจกรรมต่างๆ เพื่อฟื้นฟูบำบัดแก่ผู้สูงอายุ
นายจุติ กล่าวเพิ่มเติมว่า เนื่องในโอกาสปีใหม่ไทย คณะผู้บริหารกระทรวง พม. ได้ถือโอกาสมาเยี่ยมผู้สูงอายุ ซึ่งกระทรวง พม. ดูแลคนไทยทุกช่วงวัย โดยเราจะไม่ทิ้งใครไว้ข้างหลัง วันนี้เรามาสร้างความสุขให้กับผู้สูงอายุที่นี่ มีทั้งศิลปิน ดารา ภาคประชาชน ที่มาร่วมกันสร้างความสุขให้กับผู้สูงอายุ เราต้องไม่ลืมความกตัญญูกตเวที ซึ่งเป็นเครื่องหมายของคนดี ผู้สูงอายุหลายท่านเหนื่อยมามากแล้ว วันนี้เป็นโอกาสของลูกหลานที่ต้องตอบแทนบุญคุณของผู้สูงอายุ ทำให้ท่านมีความสุขเล็กๆน้อยๆ เพื่อให้ทุกท่านมีกำลังใจ สามารถดำเนินชีวิตต่อไปได้ นอกจากนี้ เราจะพยายามสร้างบุคลากรและอาสาสมัคร ที่มีความรู้ความสามารถดูแลผู้สูงอายุได้ โดยจะเพิ่มให้ศูนย์ดูแลผู้สูงอายุทุกแห่งมีผู้เชี่ยวชาญพิเศษ เพื่อให้ทันกับโครงสร้างของประชากรที่มีผู้สูงอายุเพิ่มจำนวนขึ้น ซึ่งกระทรวง พม. จะต้องพร้อมดูแลผู้สูงอายุทั่วทุกตำบลในประเทศไทย
#ช่วย24ชั่วโมง #พม24ชม #ข่าวพม

ที่มา : https://www.thaigov.go.th/news/contents/details/67430