รัฐบาลไทย-ข่าวทำเนียบรัฐบาล-​โฆษกรัฐบาลเผยตัวเลขการส่งออกข้าวไทย 2 เดือนแรกปี 2566 ส่งออกได้ 1.4 ล้านตัน มูลค่า 753.9 ล้านดอลลาร์สหรัฐ มีมูลค่าการส่งออกเพิ่มขึ้นร้อยละ 38.2 


วันพุธที่ 19 เมษายน 2566
19/04/2566
พิมพ์
​โฆษกรัฐบาลเผยตัวเลขการส่งออกข้าวไทย 2 เดือนแรกปี 2566 ส่งออกได้ 1.4 ล้านตัน มูลค่า 753.9 ล้านดอลลาร์สหรัฐ มีมูลค่าการส่งออกเพิ่มขึ้นร้อยละ 38.2
​โฆษกรัฐบาลเผยตัวเลขการส่งออกข้าวไทย 2 เดือนแรกปี 2566 ส่งออกได้ 1.4 ล้านตัน มูลค่า 753.9 ล้านดอลลาร์สหรัฐ มีมูลค่าการส่งออกเพิ่มขึ้นร้อยละ 38.2
วันนี้ (19 เมษายน 2566) นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยตัวเลขการส่งออกข้าวของไทย 2 เดือนแรกของปี 2566 ยังคงอยู่อันดับ 2 ประเทศผู้ส่งออกข้าวของโลก ปริมาณการส่งออกกว่า 1.4 ล้านตัน โดยส่งออกมูลค่าเพิ่มขึ้นร้อยละ 38.2 เมื่อเทียบกับช่วงเดียวกันของปีก่อน คาดการณ์แนวโน้มการส่งออกยังคงเพิ่มต่อเนื่อง จากความต้องการข้าวในตลาดโลก
โฆษกประจำสำนักนายกรัฐมนตรีกล่าวว่า ตัวเลขการส่งออกข้าวของไทยจากกระทรวงพาณิชย์ โดยความร่วมมือจากกรมศุลกากรพบว่า ในเดือนมกราคม-กุมภาพันธ์ 2566 ประเทศไทยส่งออกข้าวคิดเป็นมูลค่า 25,404.15 ล้านบาท หรือ 753.9 ล้านดอลลาร์สหรัฐ โดยมีอัตรามูลค่าการส่งออกขยายตัวมากขึ้นร้อยละ 38.2 เมื่อเทียบกับเดือนมกราคม-กุมภาพันธ์ 2565 ที่มีการส่งออกข้าวมูลค่า 18,376.8 ล้านบาท โดยมีตลาดส่งออกที่สำคัญ ได้แก่ สหรัฐฯ อินโดนีเซีย อิรัก บังคลาเทศ และเซเนกัล เป็นต้น โดยประเทศไทยยังคงอยู่อันดับ 2 ประเทศผู้ส่งออกข้าวของโลก ตามหลังอินเดียที่ยังคงครองอันดับ 1
ทางด้านสมาคมผู้ส่งออกข้าวไทยคาดการณ์ว่า การส่งออกข้าวในเดือนมีนาคม 2566 ปริมาณส่งออกข้าวจะอยู่ที่ระดับประมาณ 700,000-730,000 ตัน เนื่องจากความต้องการนำเข้าข้าวในตลาดโลกมีมากขึ้นจากการที่อุปทานข้าวของประเทศผู้ผลิตและผู้ส่งออกที่สำคัญ ส่วนผู้นำเข้าที่สำคัญของไทยยังคงนำเข้าทั้งข้าวขาวและข้าวนึ่งอย่างต่อเนื่อง เพื่อชดเชยสต็อกข้าวในประเทศที่มีปริมาณลดลง
“รัฐบาลได้ผลักดันการส่งออกข้าวไทยให้เติบโตอย่างต่อเนื่อง และคาดว่าการส่งออกข้าวไทยทั้งปี 2566 ยังมีโอกาสที่จะขยายตัวได้ตามเป้าหมาย โดยหน่วยงานที่เกี่ยวข้องคงเดินหน้าสนับสนุนสินค้าไทยในตลาดต่างประเทศ โดยเฉพาะการนำข้าวไทยเข้าร่วมงานแสดงสินค้าอาหารนานาชาติทั่วโลก แสวงหาโอกาสทางการค้าทั้งตลาดเดิมและตลาดใหม่ๆ เพื่อส่งเสริมความเชื่อมั่นและประชาสัมพันธ์ภาพลักษณ์ข้าวไทย รวมถึงเสริมสร้างศักยภาพสินค้าเกษตรนวัตกรรมไทยอื่น ๆ” นายอนุชาฯ กล่าว

ที่มา : https://www.thaigov.go.th/news/contents/details/67403