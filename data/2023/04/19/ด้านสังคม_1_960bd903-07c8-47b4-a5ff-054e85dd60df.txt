รัฐบาลไทย-ข่าวทำเนียบรัฐบาล-สธ. จัดอบรมโครงการความโปร่งใสในการก่อสร้างภาครัฐ ให้การใช้งบประมาณเกิดประโยชน์สูงสุด


วันพุธที่ 19 เมษายน 2566
สธ. จัดอบรมโครงการความโปร่งใสในการก่อสร้างภาครัฐ ให้การใช้งบประมาณเกิดประโยชน์สูงสุด
กระทรวงสาธารณสุข จัดอบรมโครงการความโปร่งใสในการก่อสร้างภาครัฐ ประจำปีงบประมาณ พ.ศ. 2566 สร้างความรู้ ความเข้าใจ เกี่ยวกับขั้นตอนการจัดซื้อจัดจ้างและการก่อสร้าง ให้หน่วยงานในสังกัดดำเนินงานได้ถูกต้องตามกระบวนการ ใช้งบประมาณได้อย่างมีประสิทธิภาพ
กระทรวงสาธารณสุข จัดอบรมโครงการความโปร่งใสในการก่อสร้างภาครัฐ ประจำปีงบประมาณ พ.ศ. 2566 สร้างความรู้ ความเข้าใจ เกี่ยวกับขั้นตอนการจัดซื้อจัดจ้างและการก่อสร้าง ให้หน่วยงานในสังกัดดำเนินงานได้ถูกต้องตามกระบวนการ ใช้งบประมาณได้อย่างมีประสิทธิภาพและตรวจสอบได้ตามหลักธรรมาภิบาล
นายแพทย์รุ่งเรือง กิจผาติ หัวหน้าที่ปรึกษาระดับกระทรวง (นายแพทย์ทรงคุณวุฒิ ระดับ 11) และโฆษกกระทรวงสาธารณสุข เปิดเผยว่า ศูนย์ต่อต้านการทุจริตกระทรวงสาธารณสุข ได้จัดอบรมให้ความรู้การดำเนินโครงการความโปร่งใสในการก่อสร้างภาครัฐ (Infrastructure Transparency Initiative : CoST) ประจำปีงบประมาณ พ.ศ. 2566 ซึ่งเป็นเครื่องมือสำคัญที่จะช่วยให้การจัดซื้อจัดจ้างและการก่อสร้างของหน่วยงานภาครัฐ ดำเนินการได้ถูกต้องตามกระบวนการ มีประสิทธิภาพ และตรวจสอบได้ตามหลักธรรมาภิบาล นอกจากนี้ ยังช่วยลดปัญหาการทุจริต รวมถึงส่งเสริมการมีส่วนร่วมของประชาชนและผู้มีส่วนได้ส่วนเสียภายนอก ในการตรวจสอบการดำเนินงานของภาครัฐ อันจะทำให้การใช้จ่ายงบประมาณภาครัฐเกิดประโยชน์สูงสุด
โดยการอบรมโครงการ CoST ครั้งนี้ มีเจ้าหน้าที่/ผู้รับผิดชอบในหน่วยงานสังกัดกระทรวงสาธารณสุขได้รับการคัดเลือกให้เข้าร่วมโครงการฯ จำนวน 8 หน่วยงาน (13 โครงการ) ประกอบด้วย สำนักงานปลัดกระทรวงสาธารณสุข, กรมการแพทย์, กรมควบคุมโรค, กรมอนามัย, กรมสุขภาพจิต, สถาบันพระบรมราชชนก,สถาบันวัคซีนแห่งชาติ และโรงพยาบาลบ้านแพ้ว (องค์การมหาชน) มีวิทยากรจาก กองความร่วมมือและความโปร่งใสในการจัดซื้อจัดจ้างภาครัฐ กรมบัญชีกลาง ได้แก่ นางสาววันทนี  ทรัพย์สุขสำราญ นักวิชาการคลังชำนาญการพิเศษ รักษาราชการแทนผู้อำนวยการ นางสาวพัทธนันท์  ทรัพย์เจริญ นักวิชาการคลังปฏิบัติการ และ นายอิสเรศ  วงศ์เสถียรโสภณ นักวิชาการคลังปฏิบัติการ มาให้ความรู้ ความเข้าใจเรื่องขั้นตอน รายการข้อมูลที่ต้องใช้ในการเปิดเผยข้อมูลเกี่ยวกับโครงการก่อสร้างสู่สาธารณชน ให้เป็นไปตามแนวทางโครงการ CoSTของประเทศไทย
************************************************ 19 เมษายน 2566

ที่มา : https://www.thaigov.go.th/news/contents/details/67412