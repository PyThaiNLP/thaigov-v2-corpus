รัฐบาลไทย-ข่าวทำเนียบรัฐบาล-บขส.เผยช่วงเทศกาลสงกรานต์ 11-13 เม.ย.ที่ผ่านมา ประชาชนเดินทางกลับภูมิลำเนาตามเป้าหมาย ไม่มีผู้โดยสารตกค้าง


วันศุกร์ที่ 14 เมษายน 2566
บขส.เผยช่วงเทศกาลสงกรานต์ 11-13 เม.ย.ที่ผ่านมา ประชาชนเดินทางกลับภูมิลำเนาตามเป้าหมาย ไม่มีผู้โดยสารตกค้าง
....
นายสัญลักข์ ปัญวัฒนลิขิต กรรมการผู้จัดการใหญ่ บริษัท ขนส่ง จำกัด (บขส.) กระทรวงคมนาคม  เปิดเผยว่า เมื่อวานนี้ (13 เม.ย.66) ตัวเลขผู้โดยสารเดินทางในช่วงเทศกาลสงกรานต์ ยังคงเป็นไปตามคาดการณ์ โดยมีผู้โดยสารเดินทางเที่ยวไป-กลับ จำนวน 84,352 คน ใช้รถโดยสาร (รถ บขส., รถร่วม, รถตู้) จำนวน 7,709 เที่ยว แบ่งเป็นการเดินทางเที่ยวไป จำนวน 3,790 เที่ยว มีผู้โดยสารใช้บริการ 42,634 คน ส่วนเที่ยวกลับ ได้จัดรถโดยสาร จำนวน 3,919 เที่ยว รองรับผู้โดยสารใช้บริการ 41,718 คน  โดย บขส.สามารบริหารจัดการเดินรถ ส่งผู้โดยสารทุกคนกลับภูมิลำเนาด้วยความเรียบร้อย ปลอดภัย และไม่มีผู้โดยสารตกค้าง
กรรมการผู้จัดการใหญ่ บขส. กล่าวเพิ่มเติมว่า สำหรับการเดินทางในเที่ยวกลับคาดการณ์ว่า ประชาชนจะทยอยเดินทางตั้งแต่วันที่ 16-18 เมษายน 2566 เฉลี่ยวันละ 58,000 คน ใช้รถโดยสารประมาณวันละ 3,800 เที่ยว โดยได้กำชับไปยังนายสถานีเดินรถทั่วประเทศ และเจ้าหน้าที่ บขส. ที่เกี่ยวข้อง จัดเตรียมความพร้อม ทั้ง พนักงานประจำรถ สถานีขนส่ง รถโดยสารให้เพียงพออำนวยความสะดวกประชาชนในการเดินทางกลับเข้ากรุงเทพมหานคร และกำชับให้ปฎิบัติตามมาตรการความปลอดภัยของกระทรวงคมนาคม ในการดูแลประชาชนตลอดเทศกาลฯ ด้วย ทั้งนี้ เพื่อช่วยบรรเทาและลดความแออัดในการเข้าใช้สถานีขนส่งฯ บขส. ขอเชิญชวนผู้โดยสาร ร่วมโครงการ “ลด 10% ไปก่อน - กลับทีหลัง” สำหรับสมาชิก บขส. Card ที่ซื้อตั๋วโดยสารผ่านช่องทางออนไลน์ Application : E-ticket, Website บขส. : https://tcl99web.transport.co.th เดินทางระหว่างวันที่ 18 - 24 เมษายน 2566 จะได้รับส่วนลดค่าตั๋วโดยสาร 10% (ไม่รวมค่าธรรมเนียม) พร้อมทั้งรับคะแนนสะสมคูณ 2 ทันที นอกจากนี้ประชาชนที่มีสิทธิ์บัตรสวัสดิการแห่งรัฐ สามารถนำสิทธิ์มาซื้อตั๋วโดยสารของ บขส.ได้ในวงเงิน 750 บาทต่อเดือน ที่หน้าช่องจำหน่ายตั๋วของ บขส.ทั่วประเทศ
อย่างไรก็ดี ขอความร่วมมือประชาชนที่เดินทาง ให้ซื้อตั๋วโดยสารที่ช่องจำหน่ายตั๋ว ณ สถานีขนส่งฯ หรือสถานีเดินรถ ของ บขส. , ร้าน 7-Eleven เคาน์เตอร์เซอร์วิสทุกสาขา หรือตัวแทนจำหน่ายตั๋วของ บขส. สอบถามข้อมูลการเดินทางเพิ่มเติมได้ที่ ช่องจำหน่ายตั๋ว บขส.ทั่วประเทศ หรือ โทร Call Center 1490 เรียก บขส. ตลอด 24 ชั่วโมง

ที่มา : https://www.thaigov.go.th/news/contents/details/67300