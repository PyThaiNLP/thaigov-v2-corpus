รัฐบาลไทย-ข่าวทำเนียบรัฐบาล-​โฆษกรัฐบาลเผย รัฐบาลเดินหน้าพัฒนาโครงสร้างพื้นฐานคมนาคม เพื่อความสะดวกและปลอดภัย รองรับดูแลนักท่องเที่ยว ควบคู่พัฒนาชีวิตความเป็นอยู่ของประชาชน 


วันศุกร์ที่ 14 เมษายน 2566
14/04/2566
พิมพ์
​โฆษกรัฐบาลเผย รัฐบาลเดินหน้าพัฒนาโครงสร้างพื้นฐานคมนาคม เพื่อความสะดวกและปลอดภัย รองรับดูแลนักท่องเที่ยว ควบคู่พัฒนาชีวิตความเป็นอยู่ของประชาชน
​โฆษกรัฐบาลเผย รัฐบาลเดินหน้าพัฒนาโครงสร้างพื้นฐานคมนาคม เพื่อความสะดวกและปลอดภัย รองรับดูแลนักท่องเที่ยว ควบคู่พัฒนาชีวิตความเป็นอยู่ของประชาชน
วันนี้ (14 เมษายน 2566) นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า ภายหลัง เกาะกระดาน จังหวัดตรัง ได้รับการจัดอันดับให้เป็นชายหาดที่ดีที่สุดอันดับ 1 ของโลกจากเว็บไซต์ World Beach Guide ทำให้เกาะกระดานได้รับความสนใจจากนักท่องเที่ยวจองที่พักในช่วงเทศกาลสงกรานต์จนไม่มีที่พักว่าง ทั้งนี้ เพื่อเพิ่มศักยภาพ พัฒนาพื้นที่ในประเทศ ตลอดจนเพื่อเชื่อมโยงโครงข่ายคมนาคมของประเทศ รัฐบาล โดยกรมเจ้าท่า ได้ดำเนินการก่อสร้าง ปรับปรุงท่าเรือปากเมง จังหวัดตรัง จนแล้วเสร็จ และนายกรัฐมนตรีได้ เป็นประธานในพิธีเปิด "ท่าเรือปากเมง เปิดประตูสู่อันดามัน" เมื่อวันที่ 16 พฤศจิกายน 2564  ที่ผ่านมา
โฆษกประจำสำนักนายกรัฐมนตรี กล่าวว่า ท่าเรือปากเมง เป็นท่าเรือเพื่อการท่องเที่ยวและคมนาคมทางน้ำที่สำคัญในจังหวัดตรัง เป็นท่าเรือเพื่อการท่องเที่ยวและคมนาคมทางน้ำที่สำคัญในจังหวัดตรัง และยังเป็น 1 ในเส้นทางตามแผนพัฒนาท่าเรือเส้นทาง “วงแหวนอันดามัน” เพื่อเชื่อมโยงการเดินทางทางอากาศ ทางบก และทางน้ำ ของจังหวัดกระบี่ พังงา และภูเก็ต สร้างรายได้ให้ภาคธุรกิจ การท่องเที่ยว ตลอดจนชุมชน สนับสนุนนโยบายของประเทศให้เกิดความมั่นคง มั่งคั่ง และยั่งยืน
ทั้งนี้ เกาะกระดานเป็น 1 ใน 7 ของเกาะที่อยู่ในความดูแลของอุทยานแห่งชาติหาดเจ้าไหม ซึ่งภายหลังการประกาศการจัดอันดับ หน่วยงานที่เกี่ยวข้องได้ร่วมกันประชุม และจัดเตรียมเจ้าหน้าที่เอาไว้คอยดูแลรักษาความปลอดภัยให้กับนักท่องเที่ยว พร้อมคอยแนะนำให้ความรู้เกี่ยวกับการท่องเที่ยวเชิงอนุรักษ์ และขอความร่วมมือผู้ประกอบการและทุกคนในพื้นที่ให้ช่วยกันอนุรักษ์ทรัพยากรทางธรรมชาติ เพื่อไม่ให้ส่งผลกระทบต่อทรัพยากรและสัตว์ทะเล
โฆษกประจำสำนักนายกรัฐมนตรียังกล่าวเพิ่มเติมว่า รัฐบาลพัฒนาโครงสร้างพื้นฐานคมนาคม เชื่อมโยงการเดินทางทางอากาศ ทางบก และทางน้ำ อย่างต่อเนื่อง โดยคำนึงถึงสภาพอากาศภูมิประเทศ รวมถึงสภาวะแวดล้อมธรรมชาติ ซึ่งพลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ได้กำชับและสั่งการให้หน่วยงานที่เกี่ยวข้องเร่งพัฒนาโครงสร้างพื้นฐานคมนาคม เพื่อความสะดวกและความปลอดภัย รองรับนักท่องเที่ยว และพัฒนาชีวิตความเป็นอยู่ของประชาชน
“รัฐบาลยินดีที่สถานที่ท่องเที่ยวในประเทศไทยได้รับเลือกในการจัดอันดับ ซึ่งส่งผลดีกับการท่องเที่ยว สร้างรายได้ให้ภาคธุรกิจ ตลอดจนชุมชนเป็นอย่างมาก โดยรัฐบาลมีแนวทางการทำงานอย่างต่อเนื่อง ในการปรับปรุง และพัฒนาโครงสร้างพื้นฐานคมนาคม ให้ได้มาตรฐาน และมีความปลอดภัย พร้อมรองรับนักท่องเที่ยว และเพื่อวิถีชีวิตที่ดีขึ้นของประชาชน” นายอนุชาฯ กล่าว

ที่มา : https://www.thaigov.go.th/news/contents/details/67305