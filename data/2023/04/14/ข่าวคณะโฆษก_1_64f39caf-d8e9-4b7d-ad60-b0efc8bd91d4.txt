รัฐบาลไทย-ข่าวทำเนียบรัฐบาล-รัฐบาลเชิญชวนประชาชนท่องเที่ยวพักผ่อน ช่วงเทศกาลสงกรานต์-วันครอบครัว ณ อุทยานแห่งชาติในพื้นที่ต่าง ๆ ทั่วประเทศ กรมอุทยานฯ เปิดให้คนไทยเข้าฟรีเนื่องในวันครอบครัว 14 เมษายนนี้ 


วันศุกร์ที่ 14 เมษายน 2566
14/04/2566
พิมพ์
รัฐบาลเชิญชวนประชาชนท่องเที่ยวพักผ่อน ช่วงเทศกาลสงกรานต์-วันครอบครัว ณ อุทยานแห่งชาติในพื้นที่ต่าง ๆ ทั่วประเทศ กรมอุทยานฯ เปิดให้คนไทยเข้าฟรีเนื่องในวันครอบครัว 14 เมษายนนี้
รัฐบาลเชิญชวนประชาชนท่องเที่ยวพักผ่อน ช่วงเทศกาลสงกรานต์-วันครอบครัว ณ อุทยานแห่งชาติในพื้นที่ต่าง ๆ ทั่วประเทศ กรมอุทยานฯ เปิดให้คนไทยเข้าฟรีเนื่องในวันครอบครัว 14 เมษายนนี้
วันที่ 14 เมษายน 2566 นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เผยว่า เนื่องในวันที่ 14 เมษายน ซึ่งตรงกับวันครอบครัว ทางกรมอุทยานแห่งชาติ สัตว์ป่า และพันธุ์พืช กระทรวงทรัพยากรธรรมชาติและสิ่งแวดล้อม ยกเว้นค่าบริการเข้าอุทยานแห่งชาติ เขตรักษาพันธุ์สัตว์ป่าและเขตห้ามล่าสัตว์ป่า ทั่วประเทศ สำหรับบุคคลชาวไทยและยานพาหนะ เนื่องในวันครอบครัว 14 เมษายน 2566 เพื่อเป็นการปลูกจิตสำนึกและตระหนักถึงความสำคัญของการอนุรักษ์ทรัพยากรธรรมชาติ และส่งเสริมความสัมพันธ์ที่ดีในครอบครัว รัฐบาลจึงขอเชิญชวนประชาชนไทยท่องเที่ยวพักผ่อนหย่อนใจ ณ อุทยานแห่งชาติในพื้นที่ต่าง ๆ ทั่วประเทศ ในโอกาสวันครอบครัว และเป็นวันหยุดในช่วงเทศกาลสงกรานต์ เพื่อเป็นการสานสัมพันธ์ในครอบครัว ส่งเสริมการท่องเที่ยวและศึกษาธรรมชาติไปพร้อมกัน
นายอนุชากล่าวว่า ช่วงเทศกาลสงกรานต์ของทุกปี เป็นช่วงที่นักท่องเที่ยวทั้งชาวไทยและชาวต่างประเทศ นิยมเข้ามาใช้บริการท่องเที่ยวเยี่ยมชมและศึกษาธรรมชาติภายในอุทยานแห่งชาติเป็นจำนวนมาก โดยกรมอุทยานแห่งชาติฯ มีศูนย์ปฏิบัติการบริการและช่วยเหลือนักท่องเที่ยวในอุทยานแห่งชาติช่วงเทศกาลสงกรานต์ ที่สำนักบริหารพื้นที่อนุรักษ์ตามท้องที่ และสาขา ที่ครอบคลุมอยู่ทั่วประเทศ มีเจ้าหน้าที่ประจำศูนย์ตลอด 24 ชั่วโมงเพื่อให้การช่วยเหลือนักท่องเที่ยว รวมทั้งภายในอุทยานแห่งชาติทุกแห่ง มีจุดบริการอำนวยความสะดวกแก่นักท่องเที่ยว มีเจ้าหน้าที่และอุปกรณ์พร้อมปฏิบัติหน้าที่หากเกิดเหตุฉุกเฉิน ดูแลการทำกิจกรรมนันทนาการต่าง ๆ ของนักท่องเที่ยว เพื่ออำนวยความสะดวกและความปลอดภัยให้กับนักท่องเที่ยวอย่างเต็มที่ โดยขอให้ประชาชนปฏิบัติตามข้อแนะนำของเจ้าหน้าที่ระหว่างท่องเที่ยว เพื่อความปลอดภัยในการท่องเที่ยวด้วย
“พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ย้ำให้ทุกหน่วยงานที่เกี่ยวข้องกับการท่องเที่ยวทั่วประเทศ เตรียมความพร้อมดูแลความปลอดภัยให้กับนักท่องเที่ยวในช่วงวันหยุดยาวเทศกาลสงกรานต์ปี 2566 อย่างเต็มที่ ทั้งนี้ ในการท่องเที่ยวอุทยานแห่งชาติ กรมอุทยานฯ แนะนำให้นักท่องเที่ยววางแผนการท่องเที่ยวก่อนการเดินทางไปท่องเที่ยว เพราะอุทยานแห่งชาติบางแห่งที่ได้รับความนิยมอาจมีนักท่องเที่ยวจำนวนมาก ซึ่งจากข้อมูลการท่องเที่ยวอุทยานแห่งชาติในช่วงวันหยุดเทศกาลปีใหม่ 2566 ของกรมอุทยานแห่งชาติฯ ปรากฏสถิตินักท่องเที่ยวเข้าท่องเที่ยวอุทยานแห่งชาติ ระหว่าง 30 ธันวาคม 2565-2 มกราคม 2566 รวม 554,345 คน เงินรายได้สะสมรวม 17,705,415 บาท โดยอุทยานแห่งชาติเขาใหญ่ จ.นครราชสีมา ครองแชมป์จำนวนนักท่องเที่ยวมากที่สุด 18,132 คน” นายอนุชา กล่าว
นายอนุชายังได้ยกตัวอย่างอุทยานแห่งชาติที่พร้อมต้อนรับนักท่องเที่ยวช่วงเทศกาลสงกรานต์และวันครอบครัวในปีนี้ เช่น ล่าสุดเมื่อวันที่ 7 เมษายน 2566 อุทยานแห่งชาติภูแลนคา จ.ชัยภูมิ ได้มีประกาศเปิดการท่องเที่ยวอีกครั้ง หลังจากการปิดให้ธรรมชาติพักฟื้นมาเป็นเวลา 2 เดือน โดยอุทยานแห่งชาติภูแลนคา จะเปิดให้นักท่องเที่ยวเข้าไปเที่ยวชมความงามของเสาหินสวย ๆ ที่ “มอหินขาว” และความงามของธรรมชาติในอุทยานแห่งชาติภูแลนคาได้ตั้งแต่วันที่ 11 เมษายน 2566 เป็นต้นไป ทั้งนี้ นักท่องเที่ยวสามารถตรวจสอบข้อมูลการท่องเที่ยวในอุทยานแห่งชาติต่าง ๆ ได้ที่เว็บไซต์สำนักอุทยานแห่งชาติ https://portal.dnp.go.th/p/nationalpark เพจเฟซบุ๊ก สำนักอุทยานแห่งชาติ - National Parks of Thailand หรือ เพจเฟซบุ๊กของอุทยานแห่งชาติและวนอุทยานต่าง ๆ

ที่มา : https://www.thaigov.go.th/news/contents/details/67297