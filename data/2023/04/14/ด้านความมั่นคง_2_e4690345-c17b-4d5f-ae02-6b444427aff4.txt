รัฐบาลไทย-ข่าวทำเนียบรัฐบาล-กรมการจัดหางาน พร้อมให้บริการประชาชน ผ่าน e-Service ติดต่อราชการสะดวก ง่าย ไม่เว้นวันหยุดสงกรานต์


วันศุกร์ที่ 14 เมษายน 2566
14/04/2566
พิมพ์
กรมการจัดหางาน พร้อมให้บริการประชาชน ผ่าน e-Service ติดต่อราชการสะดวก ง่าย ไม่เว้นวันหยุดสงกรานต์
อธิบดีกรมการจัดหางาน ชี้ช่องทางบริการประชาชนผ่านระบบ e-service กรมการจัดหางาน  ขึ้นทะเบียนว่างงาน ขอรับสิทธิสำหรับผู้พิการตามมาตรา 35 และค้นหางานเบ็ดเสร็จในจุดเดียว
นายไพโรจน์ โชติกเสถียร อธิบดีกรมการจัดหางาน เปิดเผยว่า ในช่วงเทศกาลสงกรานต์ปี 2566 มีวันหยุดราชการติดต่อกันหลายวัน บางท่านอาจเดินทางกลับภูมิลำเนา พักผ่อนอยู่บ้าน หรือถือโอกาสท่องเที่ยวตามจังหวัดต่าง ๆ แต่ไม่ว่าจะเดินทางไปที่ไหน หากพี่น้องประชาชนต้องการใช้บริการของกรมการจัดหางานในช่วงวันหยุดเทศกาลสงกรานต์นี้ สามารถใช้บริการผ่านระบบ e-Service ที่เว็บไซต์ e-service.doe.go.th ซึ่งเชื่อมต่อระบบออนไลน์ทุกระบบของกรมการจัดหางานไว้ในจุดเดียว ให้ประชาชนที่ต้องการติดต่อขอรับบริการตามภารกิจต่าง ๆ ของกรมการจัดหางาน เข้าใช้งานอย่างสะดวกสบายด้วยบัตรประชาชนเพียงใบเดียว เพียงลงทะเบียนด้วยเลขประจำตัวประชาชน 13 หลัก ยืนยัน และพิสูจน์ตัวตน โดยใช้ข้อมูลจากบัตรประจำตัวประชาชน
ปัจจุบันกรมการจัดหางานรวบรวมแพลตฟอร์มให้บริการไว้ถึง 6 แพลตฟอร์ม ดังนี้
1.แพลตฟอร์ม “ไทยมีงานทำ” ให้บริการสำหรับผู้ต้องการหางานทำ หรือนายจ้าง/สถานประกอบการที่ต้องการหาคนทำงาน
2.แพลตฟอร์ม “การขึ้นทะเบียนและรายงานตัวผู้ประกันตนกรณีว่างงาน” สำหรับผู้ประกันตน ตามมาตรา 33
3.แพลตฟอร์ม “การให้และขอรับสิทธิสำหรับผู้พิการตามมาตรา 35”
4.แพลตฟอร์ม “จัดหางานไปต่างประเทศ”
5.แพลตฟอร์ม “การทดสอบความพร้อมทางอาชีพ”
6.แพลตฟอร์ม “ระบบต่ออายุใบอนุญาตทำงานคนต่างด้าว 4 สัญชาติ ทางอิเล็กทรอนิกส์”
“กรมการจัดหางานให้ความสำคัญกับการลดความเหลื่อมล้ำในการเข้าถึงข้อมูล การบริการ และสวัสดิการของภาครัฐสำหรับประชาชน จึงยกระดับการให้บริการประชาชนผ่านบริการอิเล็กทรอนิกส์ภาครัฐ รับบริบทสังคมที่เปลี่ยนแปลงตามเทคโนโลยี โดยพร้อมให้บริการคนหางาน ผู้ว่างงาน ผู้พิการ และคนไทยทุกคนที่ประสงค์มีงานทำ รวมถึงนายจ้าง/สถานประกอบการที่ต้องการรับสมัครคนเข้าทำงาน อำนวยความสะดวกให้ผู้ประกอบการที่จ้างแรงงานข้ามชาติ ได้เข้าถึงบริการภาครัฐที่สะดวก รวดเร็ว ใช้บริการได้ทุกที่ ทุกเวลา และไม่มีค่าใช้จ่ายเพิ่มเติม” อธิบดีกรมการจัดหางาน กล่าว

ที่มา : https://www.thaigov.go.th/news/contents/details/67303