รัฐบาลไทย-ข่าวทำเนียบรัฐบาล-รฟท. แจ้งเตือนระวังการซื้อ - ขายตั๋วโดยสารนอกระบบ ช่วงเทศกาลสงกรานต์


วันอังคารที่ 11 เมษายน 2566
รฟท. แจ้งเตือนระวังการซื้อ - ขายตั๋วโดยสารนอกระบบ ช่วงเทศกาลสงกรานต์
มีความเสี่ยงเจอตั๋วโดยสารปลอม หรือถูกโกงได้
นายเอกรัช ศรีอาระยันพงษ์ ผู้อำนวยการศูนย์ประชาสัมพันธ์ การรถไฟแห่งประเทศไทย (รฟท.) กระทรวงคมนาคม เปิดเผยว่า ขอแจ้งเตือนให้ประชาชน ผู้โดยสาร ระมัดระวังกลุ่มมิจฉาชีพที่แฝงตัวมารูปแบบต่าง ๆ ช่วงเทศกาลสงกรานต์ โดยเฉพาะการใช้โอกาสในช่วงเทศกาลสงกรานต์ ที่มีประชาชนและนักท่องเที่ยวนิยมใช้รถไฟเดินทางจำนวนมาก นำตั๋วโดยสารรถไฟปลอมมาจำหน่าย หรือมีการเปิดรับจองตั๋ว การให้โค้ดจอง การซื้อ-ขายตั๋วโดยสารนอกระบบ จนทำให้เสียเวลา เสียทรัพย์สิน ไม่สามารถใช้บริการเดินทางได้
ทั้งนี้ ที่ผ่านมา รฟท. ได้รับรายงานจากเจ้าหน้าที่สถานีกลางกรุงเทพอภิวัฒน์ มีประชาชนตกเป็นเหยื่อจากการซื้อตั๋วโดยสารรถไฟปลอม จำนวน 1 ราย ซึ่งจากการตรวจสอบในเบื้องต้นพบว่า ผู้โดยสารได้ซื้อตั๋วมาจากทางเพจในเฟซบุ๊ก ดังนั้น รฟท. จึงขอแจ้งเตือนผู้โดยสารทุกท่าน โปรดระมัดระวังในการซื้อตั๋วโดยสารจากบุคคลภายนอก หรือทางโซเชียลมีเดีย ที่ไม่ใช่ของ รฟท. เพราะอาจจะเป็นตั๋วที่ถูกปลอมแปลงขึ้นมา ไม่สามารถใช้งานได้จริง รวมไปถึงอย่าหลงเชื่อการแอบอ้างเป็นพนักงาน รฟท. และนำตั๋วโดยสารไปขายต่อ เพราะถือว่ามีความผิดตามกฎหมาย
นายเอกรัชกล่าวว่า รฟท. พร้อมจะดำเนินการทางกฎหมายขั้นเด็ดขาด กับผู้ที่นำตั๋วปลอมออกมาจำหน่าย เพราะถือเป็นการสร้างความเดือดร้อน ทำลายเทศกาลแห่งความสุขของคนไทย ซึ่งในเบื้องต้นได้ประสานกับกองบัญชาการตำรวจสืบสวนสอบสวนอาชญากรรมทางเทคโนโลยีเพื่อติดตามตัวผู้กระทำความผิดมาดำเนินคดีแล้ว  พร้อมกับขอความร่วมมือประชาชน ให้ซื้อตั๋วโดยสารผ่านช่องทางของ รฟท. ที่สถานีรถไฟทุกแห่งทั่วประเทศหรือทางเว็บไซต์และแอพพลิเคชัน D-ticket เท่านั้น เพราะการซื้อตั๋วจากบุคคลภายนอก มีความเสี่ยงที่จะใช้งานไม่ได้จริง เนื่องระบบตั๋วโดยสารรถไฟจะมีระบบการสแกนข้อมูลอย่างละเอียดก่อนใช้บริการ
ท้ายนี้ หากประชาชนพบเห็นหรือทราบเบาะแสการกระทำความผิด สามารถแจ้งเหตุได้ที่ศูนย์บริการลูกค้าสัมพันธ์ หมายเลขโทรศัพท์ 1690 ได้ตลอด 24 ชั่วโมง หรือทางเฟซบุ๊กแฟนเพจ ทีมพีอาร์การรถไฟแห่งประเทศไทย

ที่มา : https://www.thaigov.go.th/news/contents/details/67223