รัฐบาลไทย-ข่าวทำเนียบรัฐบาล-ครม.เห็นชอบร่างประกาศกระทรวงมหาดไทย เรื่อง การให้ใช้บังคับผังเมืองรวมชุมชนทองผาภูมิ จังหวัดกาญจนบุรี พ.ศ. .... เพื่อพัฒนาเมือง


วันอังคารที่ 11 เมษายน 2566
11/04/2566
พิมพ์
ครม.เห็นชอบร่างประกาศกระทรวงมหาดไทย เรื่อง การให้ใช้บังคับผังเมืองรวมชุมชนทองผาภูมิ จังหวัดกาญจนบุรี พ.ศ. .... เพื่อพัฒนาเมือง
ครม.เห็นชอบร่างประกาศกระทรวงมหาดไทย เรื่อง การให้ใช้บังคับผังเมืองรวมชุมชนทองผาภูมิ จังหวัดกาญจนบุรี พ.ศ. .... เพื่อพัฒนาเมือง
น.ส.ทิพานัน ศิริชนะ รองโฆษกประจำสำนักนายกรัฐมนตรี เปิดเผยผลการประชุมคณะรัฐมนตรี (ครม.) วันที่ 11 เมษายน 2566 ว่า ที่ประชุมครม. มีมติเห็นชอบร่างประกาศกระทรวงมหาดไทย เรื่อง การให้ใช้บังคับผังเมืองรวมชุมชนทองผาภูมิ จังหวัดกาญจนบุรี พ.ศ. .... ตามที่กระทรวงมหาดไทยเสนอ เพื่อใช้เป็นแนวทางในการพัฒนาและการดำรงรักษาเมืองและบริเวณที่เกี่ยวข้องหรือชนบทในด้านการใช้ประโยชน์ในทรัพย์สิน การคมนาคมและการขนส่ง การสาธารณูปโภค สาธารณูปการ บริการสาธารณะ ส่งเสริมการพัฒนาเศรษฐกิจ สังคม การค้าชายแดน การบริการ และรักษาสภาพแวดล้อมของชุมชน อนุรักษ์ทรัพยากรธรรมชาติและสิ่งแวดล้อม เพื่อให้สอดคล้องกับการพัฒนาระบบเศรษฐกิจและสังคมของประเทศ ตามแผนพัฒนาเศรษฐกิจและสังคมแห่งชาติ โดยจะเป็นการกำหนดให้ใช้บังคับผังเมืองรวม ในท้องที่ ต.ท่าขนุน อ.ทองผาภูมิ จ.กาญจนบุรี
น.ส.ทิพานัน กล่าวว่า ร่างประกาศกระทรวงมหาดไทยดังกล่าว มีสาระสำคัญสรุปได้ดังนี้
1. กำหนดให้ผังเมืองรวมชุมชนทองผาภูมิ จ.กาญจนบุรี มีนโยบายและมาตรการเพื่อจัดระบบการใช้ประโยชน์ที่ดิน โครงข่ายคมนาคมขนส่งและบริการสาธารณะให้มีประสิทธิภาพ สามารถรองรับและสอดคล้องกับการขยายตัวของชุมชนในอนาคต รวมทั้งส่งเสริมและพัฒนาเศรษฐกิจ เช่น ส่งเสริมและพัฒนาชุมชนเมืองให้เป็นศูนย์กลางการบริหาร การปกครอง การศึกษา การคมนาคมและการขนส่งของ อ.ทองผาภูมิ จ.กาญจนบุรี รวมทั้งอนุรักษ์ทรัพยากรธรรมชาติและสิ่งแวดล้อม
2. กำหนดประเภทการใช้ประโยชน์ที่ดินทั้งหมดเป็น 10 ประเภท โดยแต่ละประเภทจะกำหนดลักษณะถึงการให้ดำเนินการตามวัตถุประสงค์การใช้ประโยชน์ที่ดินแต่ละประเภทนั้นๆ และกำหนดประเภทหรือชนิดของโรงงานที่ให้ดำเนินการได้ในที่ดินประเภทที่อยู่อาศัยหนาแน่นน้อย (สีเหลือง) ที่ดินประเภทที่อยู่อาศัยหนาแน่นปานกลาง (สีส้ม) ที่ดินประเภทพาณิชยกรรมและที่อยู่อาศัยหนาแน่นมาก (สีแดง) และที่ดินประเภทชนบทและเกษตรกรรม (สีเขียว) ตามบัญชีท้ายประกาศ เพื่อให้เป็นไปตามวัตถุประสงค์การใช้ประโยชน์ที่ดินแต่ละประเภท
3. กำหนดการใช้ประโยชน์ที่ดินในบริเวณแนวถนนตามแผนผังแสดงโครงการคมนาคมและขนส่งท้ายประกาศ  โดยให้ใช้ประโยชน์เพื่อกิจการตามที่กำหนด เช่น การสร้างถนน หรือเกี่ยวข้องกับถนน และการสาธารณูปโภคและสาธารณูปการ
“ทุกพื้นที่ของประเทศ รัฐบาล พล.อ.ประยุทธ์ จันทร์โอชา นายกรัฐมนตรี มีผลงานเด่นชัดที่จะพัฒนาพื้นที่ วางและจัดทำผังเมืองรวมให้เป็นกรอบแนบทางในการพัฒนาเมืองควบคู่กับการอนุรักษ์ทรัพยากรธรรมชาติและวิถีชีวิตของคนในชุมชน สำหรับในพื้นที่ชุมชนท่าขนุน อ. ทองผาภูมิ จ.กาญจนบุรี ได้เน้นย้ำการจัดระบบการใช้ประโยชน์ที่ดิน โครงข่ายคมนาคมขนส่งและบริการสาธารณะให้มีประสิทธิภาพเพื่อให้รองรับและส่งเสริมการค้าการค้าชายแดน สร้างรายได้ให้กับประชาชนในพื้นที่” น.ส.ทิพานัน กล่าว

ที่มา : https://www.thaigov.go.th/news/contents/details/67211