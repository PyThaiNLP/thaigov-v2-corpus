รัฐบาลไทย-ข่าวทำเนียบรัฐบาล-บขส. เผยผู้โดยสารเดินทางกลับภูมิลำเนาเมื่อวานนี้ (10 เม.ย. 66) กว่า 4 หมื่นคน ใช้รถโดยสารกว่า 3,400 เที่ยว ไม่มีผู้โดยสารตกค้าง 


วันอังคารที่ 11 เมษายน 2566
บขส. เผยผู้โดยสารเดินทางกลับภูมิลำเนาเมื่อวานนี้ (10 เม.ย. 66) กว่า 4 หมื่นคน ใช้รถโดยสารกว่า 3,400 เที่ยว ไม่มีผู้โดยสารตกค้าง
....
ดร.สัญลักข์ ปัญวัฒนลิขิต กรรมการผู้จัดการใหญ่ บริษัท ขนส่ง จำกัด (บขส.) กระทรวงคมนาคม เปิดเผยตัวเลขการเดินทางในช่วงเทศกาลสงกรานต์ ปี 2566 ว่า เมื่อวันที่ 10 เมษายน 2566  บขส. ได้จัดรถโดยสาร (รถ บขส.,  รถร่วม, รถตู้) รองรับการเดินทางในเที่ยวไป จำนวน 3,440 เที่ยว มีผู้โดยสารใช้บริการ 40,819 คน ส่วนเที่ยวกลับ ได้จัดรถโดยสาร จำนวน 3,369 เที่ยว รองรับผู้โดยสารใช้บริการ 35,718 คน โดย บขส. สามารถจัดรถโดยสารได้เพียงพอ ไม่มีผู้โดยสารตกค้าง ทั้งนี้ ในวันที่ 11-12 เมษายน 2566 คาดการณ์ว่า จะมีปริมาณผู้โดยสารใช้บริการที่สถานีขนส่งผู้โดยสารกรุงเทพ ทั้ง 5 แห่ง เพิ่มมากขึ้น เฉลี่ยวันละ 60,000 คน ใช้รถโดยสาร (รถ บขส., รถร่วม, รถตู้) เฉลี่ยวันละ 4,500 เที่ยว และได้เตรียมรถโดยสารไม่ประจำทาง (รถทะเบียน 30) มาจัดเสริมในเส้นทางต่าง ๆ ประมาณ 700 คัน สามารถรองรับผู้โดยสารได้สูงสุดวันละกว่า 100,000 คน
กรรมการผู้จัดการใหญ่ บขส. กล่าวด้วยว่า ในช่วงเทศกาลสงกรานต์นี้ บขส. ได้กำชับทุกฝ่ายให้อำนวยความสะดวกประชาชนด้วยความสะดวก ปลอดภัย ตามนโยบายของกระทรวงคมนาคม และขอให้ผู้ประกอบการรถร่วมฯ ปฏิบัติตามระเบียบฯ และกฎหมายอย่างเคร่งครัด  หากพบมีปัญหาการร้องเรียนด้านบริการต่าง ๆ จะมีการลงโทษปรับผู้ประกอบการที่กระทำความผิด และหากมีการกระทำผิดซ้ำอีกจะลงโทษขั้นสูงสุด นอกจากนี้ได้ขอความร่วมมือให้ติดป้ายแสดงราคาค่าโดยสารที่หน้าช่องขายตั๋วให้ชัดเจน เพื่อแจ้งราคาและป้องกันการฉวยโอกาสขึ้นราคาค่าโดยสาร ทั้งนี้ขอความร่วมมือผู้โดยสารเพิ่มความระมัดระวังในการเดินทาง เนื่องจากช่วงเทศกาลฯ จะมีกลุ่มมิจฉาชีพเข้ามาฉวยโอกาสหลอกลวงได้ง่าย หากพบปัญหาในการเดินทาง ให้แจ้งเจ้าหน้าที่ หรือตำรวจที่อยู่ในพื้นที่ทันที หรือโทร Call Center 1490 เรียก บขส. ตลอด 24 ชั่วโมง กรมการขนส่งทางบก 1584
“เทศกาลสงกรานต์นี้ ขอให้ผู้โดยสารเผื่อเวลาเดินทางมาขึ้นรถโดยสารที่สถานีขนส่งฯ ก่อนเวลารถออกอย่างน้อย 2 - 3 ชั่วโมง รวมทั้งขอให้ซื้อตั๋วที่ช่องจำหน่ายตั๋วเท่านั้น และให้ตรวจสอบข้อมูลในตั๋วโดยสาร เช่น เส้นทาง เวลารถออก จุดขึ้นรถทุกครั้งด้วย เพื่อความปลอดภัยในการเดินทาง”

ที่มา : https://www.thaigov.go.th/news/contents/details/67201