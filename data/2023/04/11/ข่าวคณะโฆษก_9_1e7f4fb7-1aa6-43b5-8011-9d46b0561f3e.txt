รัฐบาลไทย-ข่าวทำเนียบรัฐบาล-ครม.รับทราบสถานการณ์และการพัฒนากระบวนการบริหารงานยุติธรรมไทย


วันอังคารที่ 11 เมษายน 2566
11/04/2566
พิมพ์
ครม.รับทราบสถานการณ์และการพัฒนากระบวนการบริหารงานยุติธรรมไทย
ครม.รับทราบสถานการณ์และการพัฒนากระบวนการบริหารงานยุติธรรมไทย
น.ส.ไตรศุลี ไตรสรณกุล รองโฆษกประจำสำนักนายกรัฐมนตรี กล่าวว่า ที่ประชุมคณะรัฐมนตรี(ครม.) วันที่ 11 เม.ย. 66 ได้รับทราบถึงสถานการณ์กระบวนการยุติธรรมของประเทศไทย ตลอดจนการพัฒนาด้านการบริหารงานกระบวนการยุติธรรมในระยะที่ผ่านมา ตามรายงานประจำปีงบประมาณ 2565 ของคณะกรรมการพัฒนาการบริหารงานยุติธรรมแห่งชาติ (กพยช.)
ทั้งนี้ กพยช. รายงานว่าในช่วงปี 2562-64 ภาพรวมกระบวนการยุติธรรมไทยมีจำนวนคดีที่แจ้งความ 1,923,542 คดี จำนวนผู้ต้องหาที่จับกุมได้ในช่วง 3 ปีดังกล่าวรวม 1,883,193 คน  มีคดีอาญาเข้าสู่การพิจารณา 1,642,011 คดี และคดีเสร็จไปของศาลชั้นต้นทั่วราชอาณาจักร 1,490,814 คดี  ส่วนคดีด้านปกครองนั้น มีสถิติคดีเข้าสู่ศาลปกครองชั้นต้นรวม 24,180 คดี และคดีแล้วเสร็จ 20,159 คดี
สำหรับจำนวนผู้ที่อยู่ในการควบคุมของกรมราชทัณฑ์ทั่วประเทศ แบ่งเป็นนักโทษเด็ดขาด 814,905 คน ผู้ต้องขัง (อยู่ระหว่างการอุทธรณ์-ฎีกา-ไต่สวน-พิจารณาและสอบสวน) 166,899 คน  และพบว่ามีผู้กระทำผิดซ้ำหลังจากได้รับการปล่อยตัวในปีแรก 92,288 คน
น.ส.ไตรศุลี กล่าวว่า  ครม. ยังได้รับทราบถึงผลการดำเนินงานของ กพยช. และคณะอนุกรรมการภายใต้ กพยช. 6 คณะที่เกี่ยวข้องกับการพัฒนางานบริหารกระบวนการยุติธรรมของประเทศ อาทิ  การจัดทำร่างพระราชบัญญัติ(พ.ร.บ.)ประวัติอาชญากรรม พ.ศ....เพื่อแก้ไขปัญหาที่ทำให้ผู้พ้นโทษไม่สามารถกลับมาใช้ชีวิตปกติสุข โดยเฉพาะการไม่สามารถเข้าถึงแหล่งงานหรือสถานประกอบการที่ตรงกับความสามารถหลังการพ้นโทษแล้ว การจัดทำร่าง พ.ร.บ.ชะลอการฟ้อง พ.ศ.... เพื่อเปิดโอกาสให้ผู้ต้องหาได้แสดงความรับผิดชอบในการกระทำ ชดเชยเยียยาผลร้ายแห่งการกระทำแก่ผู้เสียหายในชั้นแรก และเปิดโอกาสให้รับฟังความเห็นจากผู้เสียหายอันนำไปสู่ความสัมพันธ์อันดีระหว่างคู่กรณี ซึ่งจะเป็นการเพิ่มประสิทธิภาพของกระบวนการยุติธรรม
การจัดทำกรอบการวิจัยเพื่อพัฒนากระบวนการยุติธรรม พ.ศ.2566-69 ประกอบด้วย 5 กรอบ ได้แก่ กระบวนการยุติธรรมทางอาญา, ทางแพ่ง ปกครอง, เพื่อพัฒนากฎหมาย, เพื่อพัฒนาเทคโนโลยีและนวัตกรรมในกระบวนการยุติธรรม และเพื่อเพิ่มประสิทธิภาพในกระบวนการยุติธรรม
ทางด้านสำนักงานกิจการยุติธรรม (สกธ.) ซึ่งเป็นฝ่ายเลขานุการของ กพยช. ก็ได้ดำเนินการที่่ส่งผลสำคัญต่อกระบวนการยุติธรรม อาทิ การจัดทำสถานการณ์อาชญากรรมและกระบวนการยุติธรรมประจำปี  พัฒนาระบบการใช้มาตรการต่อผู้กระทำผิดอาญาแทนการควบคุมตัว การเผยแพร่ความรู้เกี่ยวกับการบริหารงานยุติธรรม การขับเคลื่อนงานในมิติเชิงพื้นที่ เป็นต้น

ที่มา : https://www.thaigov.go.th/news/contents/details/67217