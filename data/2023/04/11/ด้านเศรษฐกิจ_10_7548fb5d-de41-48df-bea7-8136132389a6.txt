รัฐบาลไทย-ข่าวทำเนียบรัฐบาล-รองอธิบดีกรมการขนส่งทางบก ตรวจเยี่ยมการปฏิบัติงานของเจ้าหน้าที่ตามโครงการรณรงค์ป้องกันและลดอุบัติเหตุทางถนนช่วงเทศกาลสงกรานต์ 2566 ณ สถานีขนส่งผู้โดยสาร จ.ลำปาง


วันอังคารที่ 11 เมษายน 2566
รองอธิบดีกรมการขนส่งทางบก ตรวจเยี่ยมการปฏิบัติงานของเจ้าหน้าที่ตามโครงการรณรงค์ป้องกันและลดอุบัติเหตุทางถนนช่วงเทศกาลสงกรานต์ 2566 ณ สถานีขนส่งผู้โดยสาร จ.ลำปาง
...
วันนี้ (11 เม.ย. 2566) นางสิริรัตน์ วีรวิศาล รองอธิบดีกรมการขนส่งทางบก กระทรวงคมนาคม พร้อมด้วยนายชีพ น้อมเศียร ผู้อำนวยการสำนักวิศวกรรมยานยนต์ และคณะ ได้ตรวจเยี่ยมการปฏิบัติงานของเจ้าหน้าที่ ตามโครงการรณรงค์ป้องกันและลดอุบัติเหตุทางถนนของกรมการขนส่งทางบก ช่วงเทศกาลสงกรานต์ พ.ศ. 2566 ณ สถานีขนส่งผู้โดยสารจังหวัดลำปาง โดยมีนางสาวสุชาดา พฤกษะวัน ขนส่งจังหวัดลำปาง เจ้าหน้าที่สำนักงานขนส่งจังหวัดลำปาง เทศบาลนครลำปาง และบริษัท ขนส่ง จำกัด (บขส.) ให้การต้อนรับและรายงานผลการดำเนินงาน
ในการนี้ รองอธิบดีกรมการขนส่งทางบก และคณะ ได้มอบของที่ระลึก พร้อมให้กำลังใจและขอบคุณเจ้าหน้าที่สำนักงานขนส่งจังหวัดลำปาง เทศบาลนครลำปาง และบริษัท ขนส่ง จำกัด (บขส.) ที่ร่วมกันปฏิบัติหน้าที่อำนวยความสะดวกให้กับประชาชนในช่วงเทศกาลสงกรานต์ โดยได้กำชับให้กำกับดูแลและตรวจสอบรถโดยสารสาธารณะ ให้มีความปลอดภัยและมีความพร้อมทั้งตัวรถและผู้ขับรถ และได้เน้นย้ำให้มีการตรวจสอบชั่วโมงการทำงานของพนักงานขับรถผ่านระบบ GPS เพื่อไม่ให้มีการขับขี่เกินชั่วโมงการทำงานตามที่กฎหมายกำหนด รวมทั้งให้จัดรถให้เพียงพอต่อความต้องการของประชาชนด้วย ทั้งนี้ ขณะตรวจเยี่ยมมีประชาชนใช้บริการสถานีขนส่งผู้โดยสารจังหวัดลำปางอย่างต่อเนื่อง

ที่มา : https://www.thaigov.go.th/news/contents/details/67221