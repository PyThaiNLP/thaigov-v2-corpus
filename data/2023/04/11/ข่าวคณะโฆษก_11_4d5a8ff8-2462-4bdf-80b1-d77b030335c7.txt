รัฐบาลไทย-ข่าวทำเนียบรัฐบาล-ครม.อนุมัติงบกลาง 200 ล้านบาท ให้กระทรวงการคลังจ่ายค่าหุ้นเพิ่มทุนกลุ่มธนาคารโลก IFC และ IBRD ตามมติ ครม. เมื่อปี 61


วันอังคารที่ 11 เมษายน 2566
11/04/2566
พิมพ์
ครม.อนุมัติงบกลาง 200 ล้านบาท ให้กระทรวงการคลังจ่ายค่าหุ้นเพิ่มทุนกลุ่มธนาคารโลก IFC และ IBRD ตามมติ ครม. เมื่อปี 61
ครม.อนุมัติงบกลาง 200 ล้านบาท ให้กระทรวงการคลังจ่ายค่าหุ้นเพิ่มทุนกลุ่มธนาคารโลก IFC และ IBRD ตามมติ ครม. เมื่อปี 61
นางสาวรัชดา ธนาดิเรก รองโฆษกประจำสำนักนายกรัฐมนตรี เปิดเผยหลังการประชุมคณะรัฐมนตรี (ครม.) เมื่อวันที่ 11 เมษายน 2566 ว่า ครม.อนุมัติให้สำนักงานเศรษฐกิจการคลัง กระทรวงการคลัง ใช้จ่ายจากงบประมาณ ปี 2566 งบกลาง รายการเงินสำรองจ่ายเพื่อกรณีฉุกเฉินหรือจำ เป็นจำนวน 200.60 ล้านบาท เพื่อเป็นค่าใช้จ่ายสำหรับการชดเชยการเปลี่ยนแปลงอัตราแลกเปลี่ยนในการชำระค่าหุ้นเพิ่มทุนแบบสามัญและเฉพาะเจาะจงของกลุ่มธนาคารโลก ปี 2561 จำนวน 2 องค์กร ได้แก่ 1)ธนาคารระหว่างประเทศเพื่อการบูรณะและวิวัฒนาการ (International Bank for Reconstruction and Development: IBRD) ทำหน้าที่ให้ความช่วยเหลือทางวิชาการและโครงการเงินกู้แก่กลุ่มประเทศรายได้ปานกลาง และ 2)บรรษัทการเงินระหว่างประเทศ (International Finance Corporation: IFC) ทำหน้าที่ให้ความช่วยเหลือทางวิชาการ ให้เงินลงทุน และสร้างตลาดเพื่อพัฒนาภาคเอกชนของประเทศสมาชิก
การชำระเงินค่าหุ้นเพิ่มทุนในครั้งนี้  เป็นไปตามมติ ครม. เมื่อวันที่ 11 กันยายน 2561 ที่เห็นชอบการซื้อหุ้นเพิ่มทุนแบบสามัญและแบบเฉพาะเจาะจงของ IBRD และ IFC วงเงินจำนวน 78 ล้านดอลลาร์สหรัฐ (ประมาณ 2,652 ล้านบาท) โดยกำหนดชำระภายในระยะเวลา 5 ปี คือ ภายในปี 2566  ที่ผ่านมาปีงบประมาณ 2563 -2565 กระทรวงการคลังได้ดำเนินการชำระเงินค่าหุ้นเพิ่มทุนของ IBRD และ IFC ไปแล้ว 3 ครั้ง รวมทั้งสิ้น 54.65 ล้านดอลลาร์สหรัฐ และมียอดคงเหลือที่ต้องชำระงวดสุดท้ายภายในปี 2566 จำนวน 23.35 ล้านดอลลาร์สหรัฐ แต่ด้วยสถานการณ์ค่าเงินบาทอ่อนค่ากว่าที่ได้ประมาณการไว้ ทำให้ชำระค่าหุ้นเพิ่มทุนได้น้อยกว่าแผนกำหนด โดยปีงบประมาณ 2566 กระทรวงการคลังคาดว่า จะสามารถชำระเงินค่าหุ้นเพิ่มทุนได้ประมาณ 17.33 ล้านดอลลาร์สหรัฐ ซึ่งไม่เพียงพอ กระทรวงการคลังจึงจำเป็นต้องขอรับการสนับสนุนงบกลาง ปี 2566 เพื่อชำระค่าหุ้นเพิ่มทุนของ IBRD และ IFC ดังกล่าว ทั้งนี้ กระทรวงการคลังจะต้องชำระเงินค่าหุ้นเพิ่มทุนดังกล่าวให้กับ IFC และ IBRD ในวันที่ 15 เมษายน 2566 และวันที่ 1 ตุลาคม 2566 ตามลำดับ

ที่มา : https://www.thaigov.go.th/news/contents/details/67219