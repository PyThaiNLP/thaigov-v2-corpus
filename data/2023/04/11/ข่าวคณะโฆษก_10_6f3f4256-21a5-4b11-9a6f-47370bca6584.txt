รัฐบาลไทย-ข่าวทำเนียบรัฐบาล-ครม.เห็นชอบร่างระเบียบสำนักนายกรัฐมนตรี ว่าด้วยการเรี่ยไรของหน่วยงานรัฐฉบับใหม่ เพื่อเป็นมาตรการควบคุมการเรี่ยไรของทางราชการและป้องกันการทุจริต


วันอังคารที่ 11 เมษายน 2566
11/04/2566
พิมพ์
ครม.เห็นชอบร่างระเบียบสำนักนายกรัฐมนตรี ว่าด้วยการเรี่ยไรของหน่วยงานรัฐฉบับใหม่ เพื่อเป็นมาตรการควบคุมการเรี่ยไรของทางราชการและป้องกันการทุจริต
ครม.เห็นชอบร่างระเบียบสำนักนายกรัฐมนตรี ว่าด้วยการเรี่ยไรของหน่วยงานรัฐฉบับใหม่ เพื่อเป็นมาตรการควบคุมการเรี่ยไรของทางราชการและป้องกันการทุจริต
น.ส.ไตรศุลี ไตรสรณกุล รองโฆษกประจำสำนักนายกรัฐมนตรี กล่าวว่า ที่ประชุมคณะรัฐมนตรี(ครม.) วันที่ 11 เม.ย. 66 ได้เห็นชอบร่างระเบียบสำนักนายกรัฐมนตรี ว่าด้วยการเรี่ยไรของหน่วยงานรัฐ พ.ศ....มีสาระสำคัญเป็นการยกเลิกระเบียบสำนักนายกรัฐมนตรีว่าด้วยการเรี่ยไรฯ  พ.ศ.2544 และที่แก้ไขเพิ่มเติม เพื่อปรับปรุงมาตรการในการควบคุมและดูแลเรื่องการเรี่ยไรของทางราชการ ป้องกันการทุจริตและประพฤติมิชอบและสอดคล้องกับสถานการณ์ปัจจุบัน
ทั้งนี้ ระเบียบฯ ฉบับปรับปรุงแก้ไขนี้ได้เพิ่มเติมบทนิยามของคำว่า  "เข้าไปมีส่วนเกี่ยวข้องกับการเรี่ยไร" โดยเพิ่มกรณีของบุคคลหรือนิติบุคคลอื่นใดที่มีเจ้าหน้าที่ของรัฐเข้าไปมีส่วนเกี่ยวข้องไม่ว่าจะทางตรงหรือทางอ้อมกับการเรี่ยไรด้วย เพื่อให้เกิดความชัดเจนและครอบคลุม เพิ่มองค์ประกอบคณะกรรมการควบคุมเรี่ยไร โดยเพิ่มผู้แทนสำนักงานตำรวจแห่งชาติเป็นกรรมการด้วย เนื่องจากปัจจุบันได้มีการเรี่ยไรผ่านระบบออนไลน์ซึ่งต้องอาศัยความรู้ความเชี่ยวชาญเฉพาะด้านจากเจ้าหน้าที่ตำรวจเข้ามาช่วยดูแล
พร้อมกันนี้ มีการเพิ่มกรณีพ้นจากตำแหน่งของคณะกรรมการควบคุมเรี่ยไร โดยกำหนดให้กรณีที่กรรมการซึ่งนายกรัฐมนตรีแต่งตั้งพ้นจากตำแหน่งก่อนวาระ ให้คณะกรรมการฯ ประกอบด้วยกรรมการทั้งหมดเท่าที่มีอยู่ จนกว่าจะมีการแต่งตั้ง เพื่ออุดช่องว่างกรณีที่นายกรัฐมนตรียังไม่ได้ตั้งกรรมการซึ่งมาจากผู้ทรงคุณวุฒิ ทำให้ในระยะเวลาดังกล่าวกรรมการเท่าที่มีอยู่ดำเนินการประชุมต่อไปได้
นอกจากนี้มีการตัดผู้แทนของคณะกรรมการกฤษฎีกาจากองค์ประกอบของคณะกรรมการควบคุมการเรี่ยไรและให้เป็นอำนาจของคณะกรรมการควบคุมเรี่ยไรในการวินิจฉัยปัญหาในการปฏิบัติตามระเบียบฯ เพื่อให้เกิดความคล่องตัว รวมถึงแก้ไขถ้อยคำในระเบียบฯ เพื่อให้สอดคล้องกับกฎหมายบางฉบับที่เกี่ยวข้องและบังคับใช้ในปัจจุบันและแก้ไขบทเฉพาะกาลเพื่อให้เกิดความต่อเนื่องของการบังคับใช้ระเบียบฯ

ที่มา : https://www.thaigov.go.th/news/contents/details/67218