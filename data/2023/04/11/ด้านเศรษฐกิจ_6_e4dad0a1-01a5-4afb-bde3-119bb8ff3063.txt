รัฐบาลไทย-ข่าวทำเนียบรัฐบาล-ครม. ไฟเขียว ยกเว้นค่าผ่านทางมอเตอร์เวย์สาย 7 และ 9 ช่วงสงกรานต์ฟรี 7 วัน ตั้งแต่วันที่ 12 - 18 เม.ย. 66 เพื่อลดภาระค่าใช้จ่ายและอำนวยความสะดวกให้ประชาชน


วันอังคารที่ 11 เมษายน 2566
ครม. ไฟเขียว ยกเว้นค่าผ่านทางมอเตอร์เวย์สาย 7 และ 9 ช่วงสงกรานต์ฟรี 7 วัน ตั้งแต่วันที่ 12 - 18 เม.ย. 66 เพื่อลดภาระค่าใช้จ่ายและอำนวยความสะดวกให้ประชาชน
....
นายสราวุธ ทรงศิวิไล อธิบดีกรมทางหลวง กระทรวงคมนาคม เปิดเผยว่า เมื่อวันที่ 11 เมษายน 2566 ที่ประชุมคณะรัฐมนตรี (ครม.) ได้มีมติยกเว้นค่าธรรมเนียมผ่านทางบนทางหลวงพิเศษระหว่างเมืองของกรมทางหลวง จำนวน 2 สายทางในช่วงเทศกาลสงกรานต์ รวม 7 วัน ตั้งแต่เวลา 00.01 น. ของวันพุธที่ 12 เมษายน 2566 ถึงเวลา 24.00 น. ของวันอังคารที่ 18 เมษายน 2566 ดังนี้ 1. ทางหลวงพิเศษหมายเลข 7 ช่วงกรุงเทพฯ - ชลบุรี - พัทยา - มาบตาพุด 2. ทางหลวงพิเศษหมายเลข 9 สายถนนวงแหวนรอบนอกกรุงเทพมหานคร (ถนนกาญจนาภิเษก) ช่วงบางปะอิน - บางพลี และช่วงพระประแดง - ต่างระดับบางขุนเทียน เนื่องจากในช่วงเทศกาลสงกรานต์ของปี พ.ศ. 2566 มีวันหยุดต่อเนื่อง ตั้งแต่วันที่ 13 เมษายน 2566 ถึงวันที่ 17 เมษายน 2566 โดยคาดหมายได้ว่าจะมีประชาชนจำนวนมากเดินทางกลับภูมิลำเนา ส่งผลให้การจราจรติดขัดในทุกสายทางที่ออกและเข้ากรุงเทพมหานครและปริมณฑล ดังนั้น จึงยกเว้นค่าธรรมเนียมผ่านทางบนทางหลวงพิเศษหมายเลข 7 และหมายเลข 9 ดังกล่าวในวันหยุดต่อเนื่อง เพื่อช่วยสนับสนุนให้ประชาชนสามารถเดินทางได้สะดวกรวดเร็วยิ่งขึ้น ทำให้การจราจรมีความคล่องตัว อีกทั้งช่วยแบ่งเบาภาระค่าใช้จ่ายในการเดินทาง ลดภาระค่าครองชีพของประชาชน รวมทั้งลดการใช้พลังงานของประเทศและลดมลพิษทางอากาศด้วย นอกเหนือจากผลประโยชน์ทางตรงที่สามารถประเมินเป็นมูลค่าเงินได้จากการประหยัดค่าใช้จ่าย จากการใช้ทางหลวงพิเศษและจากการประหยัดเวลาในการเดินทางแล้ว การยกเว้นการจัดเก็บค่าธรรมเนียมผ่านทางบนทางหลวงพิเศษในช่วงเทศกาลสงกรานต์ ก่อให้เกิดผลประโยชน์ทางอ้อมที่ไม่สามารถประเมินเป็นมูลค่าได้รวมอยู่ด้วย ซึ่งเป็นการกระตุ้นให้เกิดการขยายตัวทางเศรษฐกิจ จากการที่ประชาชนสามารถนำเงินที่ประหยัดได้จากการยกเว้นการจัดเก็บค่าธรรมเนียมผ่านทางบนทางหลวงพิเศษนำไปใช้จ่ายในส่วนอื่น ๆ ซึ่งเป็นการเพิ่มกำลังซื้อสินค้าอุปโภคและบริโภค ส่งผลให้ผู้ประกอบการต่าง ๆ และผู้ผลิตมีรายได้เพิ่มขึ้น รวมทั้งเป็นการสนับสนุนการท่องเที่ยว ซึ่งคาดว่ารายได้จากการท่องเที่ยวจะก่อให้เกิดเม็ดเงินหมุนเวียนเข้าสู่ระบบเศรษฐกิจของประเทศ คิดเป็นมูลค่าทางเศรษฐกิจประมาณ 227 ล้านบาท

ที่มา : https://www.thaigov.go.th/news/contents/details/67207