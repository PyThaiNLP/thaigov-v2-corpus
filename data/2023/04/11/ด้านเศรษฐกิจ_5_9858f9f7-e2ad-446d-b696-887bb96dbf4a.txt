รัฐบาลไทย-ข่าวทำเนียบรัฐบาล-กรมการขนส่งทางบก อำนวยความสะดวกประชาชนที่เดินทางด้วยรถโดยสารสาธารณะในช่วงเทศกาลสงกรานต์ 2566 ระหว่างวันที่ 11 - 14 เมษายน 2566


วันอังคารที่ 11 เมษายน 2566
กรมการขนส่งทางบก อำนวยความสะดวกประชาชนที่เดินทางด้วยรถโดยสารสาธารณะในช่วงเทศกาลสงกรานต์ 2566 ระหว่างวันที่ 11 - 14 เมษายน 2566
พร้อมเปิดศูนย์คุ้มครองผู้โดยสารรถสาธารณะ (ชั่วคราว) ณ สถานีขนส่งผู้โดยสารทุกแห่งทั่วประเทศ
กรมการขนส่งทางบก อำนวยความสะดวกประชาชนที่เดินทางด้วยรถโดยสารสาธารณะในช่วงเทศกาลสงกรานต์ 2566 ระหว่างวันที่ 11 - 14 เมษายน 2566 พร้อมเปิดศูนย์คุ้มครองผู้โดยสารรถสาธารณะ (ชั่วคราว) ณ สถานีขนส่งผู้โดยสารทุกแห่งทั่วประเทศ
นายจิรุตม์ วิศาลจิตร อธิบดีกรมการขนส่งทางบก กระทรวงคมนาคม เป็นประธานในพิธีเปิดศูนย์คุ้มครองผู้โดยสารรถสาธารณะ (ชั่วคราว) ช่วงเทศกาลสงกรานต์ 2566 เพื่ออำนวยความสะดวกประชาชนที่เดินทางด้วยรถโดยสารสาธารณะและรับเรื่องร้องเรียนกรณีประชาชนถูกเอารัดเอาเปรียบจากการใช้บริการรถโดยสารสาธารณะ ในวันที่ 11 เมษายน 2566 ณ สถานีขนส่งผู้โดยสารกรุงเทพ (จตุจักร)
นายจิรุตม์ วิศาลจิตร กล่าวว่า กรมการขนส่งทางบก (ขบ.) ได้เปิดศูนย์คุ้มครองผู้โดยสารรถสาธารณะ (ชั่วคราว) ช่วงเทศกาลสงกรานต์ 2566 ภายใต้โครงการรณรงค์ป้องกันและลดอุบัติเหตุทางถนนในช่วงเทศกาลสำคัญ ระหว่างวันที่ 11 - 14 เมษายน 2566 ณ สถานีขนส่งผู้โดยสารกรุงเทพ ทั้ง 3 แห่ง (จตุจักร เอกมัย บรมราชชนนี) และสถานีขนส่งผู้โดยสารส่วนภูมิภาค เพื่ออำนวยความสะดวกและดูแลประชาชนที่เดินทางด้วยรถโดยสารสาธารณะในช่วงเทศกาลสงกรานต์และให้บริการรับเรื่องร้องเรียนกรณีที่ผู้โดยสารถูกเอารัดเอาเปรียบและไม่ได้รับบริการที่ดีจากการใช้บริการรถโดยสารสาธารณะ ซึ่งคาดการณ์ว่าเทศกาลสงกรานต์ในปีนี้จะมีประชาชนเดินทางกลับภูมิลำเนาหรือเดินทางท่องเที่ยวตามสถานที่ต่าง ๆ ด้วยรถโดยสารสาธารณะเป็นจำนวนมาก เนื่องจากสถิติภาพรวมการเดินทางด้วยระบบขนส่งสาธารณะในช่วงวันหยุดยาวเทศกาลสงกรานต์ 2565 มีประชาชนเดินทางด้วยระบบขนส่งสาธารณะ ในกรุงเทพฯ และระหว่างจังหวัด รวม 7.5 ล้านคน/เที่ยว ทั้งนี้ ขบ. ได้จัดเจ้าหน้าที่ร่วมอำนวยความสะดวกจัดระเบียบการเดินรถและดูแลความปลอดภัยภายในสถานีขนส่งผู้โดยสาร ควบคู่กับตรวจความพร้อมของรถโดยสารสาธารณะและพนักงานขับรถโดยสาร ณ สถานีขนส่งผู้โดยสารกรุงเทพ ทั้ง 3 แห่ง เพื่อดำเนินการตรวจอุปกรณ์ส่วนควบให้มีความมั่นคงแข็งแรงและพร้อมใช้งาน อาทิ ตัวถังรถ ที่นั่งและเข็มขัดนิรภัย ถังดับเพลิง (ต้องมีอย่างน้อย 2 ถัง) ระบบไฟฟ้าภายในรถ ยางรถ กระจกและหน้าต่าง และระบบ GPS เป็นต้น หากพบรถโดยสารสาธารณะมีสภาพไม่มั่นคงแข็งแรง ส่งผลกระทบต่อความปลอดภัย จะสั่งเปลี่ยนรถคันใหม่ทดแทนหรือสั่ง “ห้ามใช้” รถคันดังกล่าวทันที รวมถึงตรวจความพร้อมของผู้ขับรถโดยสารสาธารณะ ได้แก่ การมีใบอนุญาตขับรถที่ถูกต้อง ตรวจสมุดประจำรถ ตรวจวัดระดับแอลกอฮอล์ในลมหายใจ และกำชับให้คนขับรถโดยสารสาธารณะต้องปฏิบัติตามกฎหมายจราจรทางบก และกฎหมายว่าด้วยการขนส่งทางบกอย่างเคร่งครัด
อธิบดีกรมการขนส่งทางบก กล่าวเพิ่มเติมว่า ประชาชนที่พบปัญหาจากการใช้บริการรถโดยสารสาธารณะสามารถแจ้งศูนย์คุ้มครองผู้โดยสารรถสาธารณะ (ชั่วคราว) ณ สถานีขนส่งผู้โดยสาร หรือช่องทางร้องเรียนต่าง ๆ ของ ขบ. ซึ่งให้บริการตลอดช่วงเทศกาลสงกรานต์ 2566 ดังนี้ สายด่วน โทร. 1584 ตลอด 24 ชั่วโมง Website : http://ins.dlt.go.th/cmpweb E-mail : dlt_1584complain@hotmail.com Facebook : 1584 ร้องเรียนรถโดยสารสาธารณะ Line : @1584dlt Application : DLT GPS ทั้งนี้ ทุกปัญหาการร้องเรียนของประชาชน ขบ.จะเร่งตรวจสอบและแจ้งผลการดำเนินการให้ผู้ร้องเรียนทราบทาง SMS และแจ้งความคืบหน้าการดำเนินการเป็นระยะ จนกว่าจะแก้ไขเรื่องร้องเรียนแล้วเสร็จ โดยมีมาตรการลงโทษผู้กระทำความผิดขั้นสูงสุดทุกกรณี และสำหรับการกระทำความผิดซ้ำซาก ความผิดร้ายแรงและเข้าข่ายเป็นภัยสังคม จะดำเนินการพักใช้หรือเพิกถอนใบอนุญาตทันที เพื่อความปลอดภัยในการเดินทางของประชาชน

ที่มา : https://www.thaigov.go.th/news/contents/details/67206