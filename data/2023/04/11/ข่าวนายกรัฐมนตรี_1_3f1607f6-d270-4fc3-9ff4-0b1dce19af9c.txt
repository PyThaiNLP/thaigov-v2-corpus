รัฐบาลไทย-ข่าวทำเนียบรัฐบาล-นายกฯ เป็นประธานงานเลี้ยงรับรองวันกองทัพอากาศ ประจำปี 2566 ชื่นชมข้าราชการกองทัพอากาศทุกคน ที่ร่วมปฏิบัติหน้าที่อย่างเข้มแข็ง วิริยะอุตสาหะ นำพากองทัพอากาศไปสู่กองทัพอากาศชั้นนำ 


วันอังคารที่ 11 เมษายน 2566
10/04/2566
พิมพ์
นายกฯ เป็นประธานงานเลี้ยงรับรองวันกองทัพอากาศ ประจำปี 2566 ชื่นชมข้าราชการกองทัพอากาศทุกคน ที่ร่วมปฏิบัติหน้าที่อย่างเข้มแข็ง วิริยะอุตสาหะ นำพากองทัพอากาศไปสู่กองทัพอากาศชั้นนำ
นายกฯ เป็นประธานงานเลี้ยงรับรองวันกองทัพอากาศ ประจำปี 2566 ชื่นชมข้าราชการกองทัพอากาศทุกคน ที่ร่วมปฏิบัติหน้าที่อย่างเข้มแข็ง วิริยะอุตสาหะ นำพากองทัพอากาศไปสู่กองทัพอากาศชั้นนำในภูมิภาค
นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เผยว่า วันนี้ (10 เมษายน 2566) เวลา 19.00 น. ณ ห้องรับรองกองทัพอากาศ ถนนพหลโยธิน แขวงสนามบิน เขตดอนเมือง กรุงเทพมหานคร พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม พร้อมด้วยนางนราพร จันทร์โอชา ภริยา เป็นประธานในงานเลี้ยงรับรองเนื่องในวันกองทัพอากาศ ประจำปี 2566 โดยมีปลัดกระทรวงกลาโหม ผู้บัญชาการทหารสูงสุด ผู้บัญชาการทหารเรือ ผู้บัญชาการทหารอากาศ ผู้บัญชาการตำรวจแห่งชาติ และผู้ช่วยผู้บัญชาการทหารบก ตลอดจนอดีตผู้บัญชาการทหารอากาศ รวมถึงแขกรับเชิญภายนอกกองทัพอากาศและแขกต่างประเทศ ผู้ช่วยทูตทหารต่างประเทศประจำกรุงเทพฯ ข้าราชการทหารกองทัพอากาศระดับชั้นนายพล รัฐวิสาหกิจและภาคเอกชนที่เกี่ยวข้องกับกองทัพอากาศ เข้าร่วมงาน
เมื่อนายกรัฐมนตรีและภริยาเดินทางถึง วงดุริยางค์บรรเลงเพลงมหาฤกษ์ จากนั้น นายกรัฐมนตรีชมการแสดงโดยวงดุริยางค์กองทัพอากาศ ในชุดการแสดงไวโอลินบรรเลงเพลง summer การขับร้องเพลง Somewhere over the Rainbow ชมวีดิทัศน์เพลงแด่เธอลูกฟ้าไทย การขับเสภาเพลงไร้รักไร้ผล บทพระราชนิพนธ์ในรัชกาลที่ 6 การขับร้องเพลงผู้ครองฟ้า และเพลงฉันจะโบยบินจากนั้น พลอากาศเอก คงศักดิ์ วันทนา อดีตผู้บัญชาการทหารอากาศ กล่าวถวายพระพรและเชิญชวนดื่มถวายพระพรแด่พระบาทสมเด็จพระเจ้าอยู่หัว และสมเด็จพระนางเจ้าฯ พระบรมราชินี ตลอดจนพระบรมวงศานุวงศ์ทุกพระองค์ วงดุริยางค์บรรเลงเพลงสรรเสริญพระบารมี
ต่อจากนั้น พลอากาศเอก อลงกรณ์  วัณณรถ ผู้บัญชาการทหารอากาศ กล่าวเนื่องในวันกองทัพอากาศ ประจำปี 2566 โดยได้แสดงปณิธานที่จะสานต่อนโยบายที่รัฐบาลและอดีตผู้บังคับบัญชาได้ริเริ่มไว้ให้พัฒนาอย่างต่อเนื่องและสำเร็จเป็นรูปธรรม ตลอดจนสนับสนุนกำลังทางอากาศในการแก้ไขปัญหาสำคัญของชาติ และบรรเทาความเดือดร้อนแก่ประชาชนให้สามารถดำรงชีพได้อย่างปกติสุข รวมทั้งมุ่งเน้นการ “สร้างขวัญ” ด้วยการยกระดับคุณภาพชีวิตของข้าราชการกองทัพอากาศ ให้ใช้ความสุขเป็นพลังขับเคลื่อนการพัฒนากองทัพอากาศให้เจริญก้าวหน้า และมีความพร้อมในการปฏิบัติภารกิจเพื่อปกป้องคุ้มครองผืนแผ่นดินและน่านฟ้าไทย รวมถึงรักษาเอกราช ราชบัลลังก์และอธิปไตยของชาติไว้ให้มั่นคง
โอกาสนี้ นายกรัฐมนตรีกล่าวสุนทรพจน์เนื่องในวันกองทัพอากาศ ประจำปี 2566 ว่า รู้สึกเป็นเกียรติอย่างยิ่งที่ได้มีโอกาสมาร่วมงานเลี้ยงรับรองเนื่องในวันกองทัพอากาศ ประจำปี 2566 และขอขอบคุณสำหรับการต้อนรับที่แสนอบอุ่นในค่ำคืนนี้ ซึ่งตลอดระยะเวลาที่ผ่านมา ข้าราชการกองทัพอากาศทุกคนได้ร่วมมือร่วมใจกันปฏิบัติหน้าที่ในความรับผิดชอบของตนเองได้อย่างเข้มแข็งด้วยความวิริยะอุตสาหะ จนนำพากองทัพอากาศไปสู่ “กองทัพอากาศชั้นนำในภูมิภาค” ตามวิสัยทัศน์ที่ได้กำหนดไว้ ในนามของรัฐบาล ขอขอบคุณและขอชื่นชมข้าราชการกองทัพอากาศเป็นอย่างยิ่ง และเชื่อมั่นว่าทุกท่านจะธำรงไว้ซึ่งศักดิ์ศรีและเกียรติภูมิของทหารอากาศพร้อมทั้งผนึกกำลังกาย กำลังใจ ช่วยกันขับเคลื่อนและปฏิบัติงานตามปณิธานของผู้บัญชาการทหารอากาศในการ “สานต่อ สร้างขวัญ พัฒนา” เพื่อมุ่งไปสู่ “กองทัพอากาศคุณภาพ” ต่อไป
พร้อมกันนี้ นายกรัฐมนตรีได้กล่าวอาราธนาคุณพระศรีรัตนตรัยและสิ่งศักดิ์สิทธิ์ในสากล อีกทั้งเดชะพระบารมีของพระบาทสมเด็จพระเจ้าอยู่หัว และสมเด็จพระนางเจ้าฯ พระบรมราชินี โปรดอภิบาลประทานพรให้กำลังพลกองทัพอากาศทุกคนพร้อมทั้งครอบครัว ประสบแต่ความสุข ความเจริญ มีสุขภาพพลานามัยสมบูรณ์แข็งแรง แคล้วคลาดจากภัยอันตรายทั้งปวง และร่วมกันพัฒนากองทัพอากาศไทยให้ก้าวหน้าอย่างมั่นคง เพื่อพิทักษ์รักษาไว้ซึ่งสถาบันหลักของชาติและความผาสุกประชาชนตลอดไป
จากนั้น นายกรัฐมนตรีกล่าวเชิญผู้มีเกียรติร่วมดื่มอวยพรเพื่อความสถิตย์สถาพรของกองทัพอากาศสืบไป วงดุริยางค์บรรเลงเพลงมหาฤกษ์ แล้วนายกรัฐมนตรีและภริยาชมการแสดงสื่อประสมชุดเกียรติภูมิแห่งน่านฟ้า รับฟังเพลงบ้านเกิดเมืองนอน เพลงลูกฟ้ากล้าสมร เพลงคนดีไมมีวันตาย และเพลงแผ่นดินของเรา ก่อนเดินทางกลับ

ที่มา : https://www.thaigov.go.th/news/contents/details/67194