รัฐบาลไทย-ข่าวทำเนียบรัฐบาล-นายกฯ เชิญชวนคนไทยร่วมสืบสานประเพณีสงกรานต์ 2566 รดน้ำดำหัวแสดงความกตัญญูกตเวทีต่อผู้มีพระคุณ เล่นสงกรานต์อย่างสุภาพ เพื่อสืบทอดรักษาวัฒนธรรมประเพณีอันดีงามของไทย


วันอังคารที่ 11 เมษายน 2566
11/04/2566
พิมพ์
นายกฯ เชิญชวนคนไทยร่วมสืบสานประเพณีสงกรานต์ 2566 รดน้ำดำหัวแสดงความกตัญญูกตเวทีต่อผู้มีพระคุณ เล่นสงกรานต์อย่างสุภาพ เพื่อสืบทอดรักษาวัฒนธรรมประเพณีอันดีงามของไทย
นายกฯ เชิญชวนคนไทยร่วมสืบสานประเพณีสงกรานต์ 2566 รดน้ำดำหัวแสดงความกตัญญูกตเวทีต่อผู้มีพระคุณ เล่นสงกรานต์อย่างสุภาพ เพื่อสืบทอดรักษาวัฒนธรรมประเพณีอันดีงามของไทยเป็นมรดกล้ำค่าของชาติ
นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า วันนี้ (11 เมษายน 2566) เวลา 08.45 น. ณ โถงกลาง ตึกสันติไมตรี ทำเนียบรัฐบาล ก่อนการประชุมคณะรัฐมนตรี นายอิทธิพล คุณปลื้ม รัฐมนตรีว่าการกระทรวงวัฒนธรรม พร้อมด้วยคณะผู้บริหารกระทรวงวัฒนธรรม ตัวแทนเด็กและเยาวชนจากโรงเรียนวรราชาทินัดดามาตุ จังหวัดปทุมธานี เข้าพบพลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เพื่อประชาสัมพันธ์ประเพณีสงกรานต์ ประจำปี 2566 ภายใต้แนวคิด “สืบสานสงกรานต์วิถีไทย ร่วมสานใจ สู่สากล” โดยมี พลเอก อนุพงษ์ เผ่าจินดา รัฐมนตรีว่าการกระทรวงมหาดไทย นายนริศ ขำนุรักษ์ รัฐมนตรีช่วยว่าการกระทรวงมหาดไทย และนายพีระพันธุ์ สาลีรัฐวิภาค เลขาธิการนายกรัฐมนตรี เข้าร่วม
นายกรัฐมนตรีเยี่ยมชมนิทรรศการประวัติ ความเป็นมาและความสำคัญของวันสงกรานต์ ชมกิจกรรมการสาธิตชุดรดน้ำขอพร 4 ภาค และร่วมสรงน้ำพระพุทธชินราช โดยนายกรัฐมนตรีได้เชิญชวนคนไทยร่วมสืบสานประเพณีสงกรานต์ของไทย รดน้ำดำหัวแสดงความกตัญญูกตเวทีต่อผู้มีพระคุณและเล่นสงกรานต์อย่างสุภาพเพื่อสืบทอดรักษาวัฒนธรรมและประเพณีอันดีงามของไทยเป็นมรดกล้ำค่าของชาติ ในนามของรัฐบาลขอร่วมส่งมอบความปรารถนาดีให้แก่คนไทยทุกคน พร้อมขอให้คิดถึงคนอื่น ๆ ให้มากขึ้น นอกจากคนในครอบครัวแล้วขอให้คำนึงถึงสังคมส่วนรวมและประเทศชาติ ศาสนา พระมหากษัตริย์ และขอให้ทุกคนมีสุขภาพร่างกายแข็งแรง มีความสุข มีจิตใจโอบอ้อมอารี เผื่อแผ่แบ่งปันความสุขไปให้ทุกคนรอบข้าง รักและสามัคคีกันเพื่อร่วมขับเคลื่อนประเทศไปด้วยกันและเพื่อบ้านเมืองของเราทุกคน พร้อมเน้นย้ำว่า เยาวชนคืออนาคตของประเทศ ขอจงเป็นกำลังสำคัญในการพัฒนาในอนาคต ขอให้ประสบความสำเร็จ มีการงานที่ดีสามารถดูแลพ่อแม่ได้ และมีความคิดที่ดี ร่วมกันลดความขัดแย้งเพื่อให้ประเทศชาติสงบสุข
ทั้งนี้ ในปี 2566 องค์การยูเนสโกได้รับรายการตัวแทนมรดกวัฒนธรรมของไทย “สงกรานต์ในประเทศไทย” (Songkran in Thailand, traditional Thai New Year festival) เข้าวาระการพิจารณาการขึ้นทะเบียนมรดกภูมิปัญญาทางวัฒนธรรมที่จับต้องไม่ได้ของมนุษยชาติ ซึ่งเป็น โอกาสอันดีเพื่อเผยแพร่คุณค่า อัตลักษณ์ความงามของประเพณีสงกรานต์ให้นักท่องเที่ยวทั่วโลกได้รับรู้และเข้าใจอย่างถูกต้องในคุณค่าที่แท้จริงของประเพณีวัฒนธรรมของไทย โดยมีการจัดกิจกรรมประเพณีสงกรานต์ประจำปี 2566 ภายใต้แนวคิด “สงกรานต์วิถีไทย ใช้น้ำคุ้มค่า ชีวาปลอดภัย” ในพื้นที่ต่าง ๆ ทั่วประเทศ เช่น 1) งาน “สืบสานสงกรานต์วิถีไทย ร่วมสานใจสู่สากล” ในวันที่ 13 เมษายน 2566 เวลา 09.30 น. 2) งานสืบสานประเพณีสงกรานต์ ระหว่างวันที่ 12-16 เมษายน 2566 เวลา 16.00-20.00 น. ณ วัดสุทัศนเทพวรารามราชวรมหาวิหาร เสาชิงช้า เขตพระนคร กรุงเทพมหานคร 3) งานสืบสานประเพณีสงกรานต์ไทย ระหว่างวันที่ 8-15 เมษายน 2566 ณ ริมคลองผดุงกรุงเกษม ฝั่งสำนักงานทรัพย์สินพระมหากษัตริย์ เป็นต้น นอกจากนี้ยังมีกิจกรรมในส่วนภูมิภาค เช่น งาน “สืบสานป๋าเวณีปี๋ใหม่เมืองวิถีไทย ร่วมสานใจสู่สากล” ณ วัดโลกโมฬี จังหวัดเชียงใหม่ งาน “สืบสานสงกรานต์วิถีไทย ร่วมสานใจสู่สากล” ณ เฮือนโบราณวิถีไทบ้านขอนแก่น หน้าศาลากลางจังหวัดขอนแก่น งานประเพณีก่อพระทรายวันไหลบางแสน ณ บริเวณชายหาดบางแสน และวัดจุฑาทิศธรรม อำเภอเกาะสีชัง จังหวัดชลบุรี งานประเพณีสงกรานต์พระประแดง ณ ลานที่ว่าการอำเภอพระประแดง จังหวัดสมุทรปราการ งานเทศกาลมหาสงกรานต์ แห่นางดานเมืองนคร (วิถีพุทธ-พราหมณ์) จังหวัดนครศรีธรรมราช และงานสืบสานสงกรานต์วิถีไทย ร่วมสานใจสู่สากล จังหวัดกระบี่ เป็นต้น

ที่มา : https://www.thaigov.go.th/news/contents/details/67202