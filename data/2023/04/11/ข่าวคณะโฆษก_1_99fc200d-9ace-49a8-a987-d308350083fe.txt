รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯ มั่นใจเศรษฐกิจไทยมีแนวโน้มฟื้นตัวต่อเนื่อง ADB ประเมินเศรษฐกิจไทยปี 2566 โต 3.3% JCER และ Nikkei ประเมินไทยโต 3.7% มีสัญญาณบวก 


วันอังคารที่ 11 เมษายน 2566
11/04/2566
พิมพ์
โฆษกรัฐบาลเผย นายกฯ มั่นใจเศรษฐกิจไทยมีแนวโน้มฟื้นตัวต่อเนื่อง ADB ประเมินเศรษฐกิจไทยปี 2566 โต 3.3% JCER และ Nikkei ประเมินไทยโต 3.7% มีสัญญาณบวก
โฆษกรัฐบาลเผย นายกฯ มั่นใจเศรษฐกิจไทยมีแนวโน้มฟื้นตัวต่อเนื่อง ADB ประเมินเศรษฐกิจไทยปี 2566 โต 3.3% JCER และ Nikkei ประเมินไทยโต 3.7% มีสัญญาณบวก สะท้อนเสถียรภาพทางเศรษฐกิจของไทยที่แข็งแกร่ง
วันนี้ (11 เมษายน 2566) นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม มั่นใจเศรษฐกิจไทยมีแนวโน้มฟื้นตัวต่อเนื่อง หลังจากที่ประเทศไทยได้รับการประเมินแนวโน้มทางเศรษฐกิจจากหลายหน่วยงานด้านเศรษฐกิจที่น่าเชื่อถือ ซึ่งประเมินเป็นไปในทิศทางเดียวกันว่า เศรษฐกิจไทยในปี 2566 – 2567 มีแนวโน้มฟื้นตัวต่อเนื่อง โดยธนาคารพัฒนาเอเชีย (Asian Development Bank: ADB) และศูนย์วิจัยเศรษฐกิจของญี่ปุ่น (Japan Center for Economic Research: JCER) ร่วมกับหนังสือพิมพ์ Nikkei คาดการณ์เศรษฐกิจไทยจะเติบโตอย่างแข็งแกร่ง โดยมีปัจจัยหลักมาจากการฟื้นตัวของภาคการท่องเที่ยว ทั้งนี้ นายกรัฐมนตรีเชื่อมั่นว่าด้วยศักยภาพของไทยจะขับเคลื่อนเศรษฐกิจโดยรวมของประเทศให้มีเสถียรภาพและเติบโตอย่างมั่นคง
โฆษกประจำสำนักนายกรัฐมนตรี กล่าวว่า ธนาคารพัฒนาเอเชีย คาดการณ์ว่า ในปี 2566 เศรษฐกิจของประเทศกำลังพัฒนาในภูมิภาคเอเชีย-แปซิฟิกจะเติบโตเร็วขึ้น โดยมีอัตราการเติบโตทางเศรษฐกิจที่ร้อยละ 4.8 เพิ่มขึ้นจากปี 2565 ที่มีอัตราการเติบโตอยู่ที่ร้อยละ 4.2 และสำหรับประเทศไทย ธนาคารพัฒนาเอเชียประเมินว่า เศรษฐกิจของไทยในปี 2566 จะขยายตัวที่ร้อยละ 3.3 และขยายตัวเพิ่มขึ้นเป็นร้อยละ 3.7 ในปี 2567 โดยมีปัจจัยสำคัญจากการฟื้นตัวของภาคท่องเที่ยวและการบริโภคของภาคเอกชน นอกจากนี้ ธนาคารพัฒนาเอเชียประเมินว่า อัตราเงินเฟ้อทั่วไปของไทยจะลดลงจากปี 2565 ที่ร้อยละ 6.1 เป็นร้อยละ 2.9 ในปี 2566 และร้อยละ 2.3 ในปี 2567 เนื่องจากแรงกดดันด้านอุปทานที่คาดว่าจะลดลงตามราคาพลังงานและสินค้าโภคภัณฑ์ที่ปรับตัวลดลง
นอกจากนี้ ศูนย์วิจัยเศรษฐกิจของญี่ปุ่น (Japan Center for Economic Research: JCER) และหนังสือพิมพ์ Nikkei สำรวจความคิดเห็นของนักเศรษฐศาสตร์ และประเมินว่า ในปี 2566 ประเทศส่วนใหญ่ในทวีปเอเชียจะมีการชะลอตัวทางเศรษฐกิจเมื่อเทียบกับปี 2565 ยกเว้นไทยและมาเลเซียที่จะมีการเติบโตทางเศรษฐกิจที่แข็งแกร่ง โดยเศรษฐกิจไทยคาดว่าจะเติบโตได้ถึงร้อยละ 3.7 ในปี 2566 และ 2567 เพิ่มขึ้นจากร้อยละ 2.6 ในปี 2565 โดยเป็นผลสืบเนื่องจากการฟื้นตัวของภาคการท่องเที่ยว และการผ่อนคลายมาตรการโควิด-19 ของจีน
“นายกรัฐมนตรีขอบคุณทุกหน่วยงานด้านเศรษฐกิจที่ทำงานอย่างแข็งขัน ขับเคลื่อน และฟื้นฟูเศรษฐกิจของประเทศ จนทำให้ไทยมีการเติบโตทางเศรษฐกิจอย่างต่อเนื่อง และหลายหน่วยงานด้านเศรษฐกิจประเมินแนวโน้มเศรษฐกิจไทยไปในทิศทางเดียวกันว่ามีแนวโน้มขยายตัวดีขึ้น ท่ามกลางการชะลอตัวของเศรษฐกิจโลก สะท้อนถึงความเข้มแข็ง มีเสถียรภาพของรากฐานทางเศรษฐกิจไทย ซึ่งเป็นส่วนสำคัญในการสร้างความเชื่อมั่นให้แก่นักลงทุนต่างชาติ” นายอนุชาฯ กล่าว

ที่มา : https://www.thaigov.go.th/news/contents/details/67198