รัฐบาลไทย-ข่าวทำเนียบรัฐบาล-กระทรวงยุติธรรม​ พิจารณาช่วยเหลือผู้เสียหายและจำเลยในคดีอาญา​


วันศุกร์ที่ 28 เมษายน 2566
28/04/2566
พิมพ์
กระทรวงยุติธรรม​ พิจารณาช่วยเหลือผู้เสียหายและจำเลยในคดีอาญา​
กระทรวงยุติธรรม​ พิจารณาช่วยเหลือผู้เสียหายและจำเลยในคดีอาญา​ พร้อมอนุมัติเยียวยากรณีผู้เสียหายถูกกลุ่มวัยรุ่นดักทำร้ายร่างกายจนเสียชีวิต กรณีผู้เสียหายอุทธรณ์ และกรณีจำเลย รวม ๑๘ ราย เป็นเงินกว่า ๒.๕ ล้านบาท
ในวันพฤหัสบดีที่ ๒๗ เมษายน ๒๕๖๖ เวลา ๐๙.๐๐ น. นายวัลลภ นาคบัว รองปลัดกระทรวงยุติธรรม เป็นประธานการประชุมคณะกรรมการพิจารณาค่าตอบแทนผู้เสียหาย และค่าทดแทนและค่าใช้จ่ายแก่จำเลยในคดีอาญา ครั้งที่ ๔/๒๕๖๖ โดยมี​ นายเกิดโชค เกษมวงศ์จิตร รองอธิบดีกรมคุ้มครองสิทธิและเสรีภาพ​ นางสาวจิฬาภรณ์ ตามชู กฤษณสุวรรณ ผู้อำนวยการสำนักงานช่วยเหลือทางการเงินแก่ผู้เสียหายและจำเลยในคดีอาญา​ ผู้ทรงคุณวุฒิด้านการคุ้มครองสิทธิและเสรีภาพ ผู้แทนสำนักงานศาลยุติธรรม สำนักงานอัยการ สำนักงานตำรวจแห่งชาติ สภาทนายความ กระทรวงการพัฒนาสังคมและความมั่นคงของมนุษย์ สำนักงานคณะกรรมการกำกับและส่งเสริมการประกอบธุรกิจประกันภัย และผู้แทนจากสำนักงานยุติธรรมจังหวัด ๒๗ จังหวัด เข้าร่วมฯ​ ณ ห้องประชุม ๕-๐๑ ชั้น ๕ อาคารกระทรวงยุติธรรม และผ่านทางออนไลน์ระบบ Cisco Webex Meetings
โดยที่ประชุมได้ร่วมกันพิจารณาคำขออุทธรณ์กรณีผู้เสียหายถูกกลุ่มผู้ต้องหาทำร้ายร่างกายจนเสียชีวิต ขณะนั่งโดยสารท้ายรถกระบะเพื่อเดินทางกลับบ้าน ซึ่งเหตุเกิดในพื้นที่จังหวัดศรีสะเกษ โดยคณะกรรมการได้พิจารณาให้ความช่วยเหลือตามพระราชบัญญัติค่าตอบแทนผู้เสียหาย และค่าทดแทนและค่าใช้จ่ายแก่จำเลยในคดีอาญา พ.ศ. ๒๕๔๔ (และที่แก้ไขเพิ่มเติม (ฉบับที่ ๒) พ.ศ. ๒๕๕๙) เป็นเงิน ๑๑๐,๐๐๐ บาท อีกทั้ง ได้ร่วมพิจารณาคำขอกรณีผู้เสียหายอุทธรณ์และกรณีจำเลย รวมจำนวนทั้งสิ้น ๔๗ ราย ซึ่งที่ประชุมมีมติอนุมัติให้ความช่วยเหลือแก่ผู้เสียหายและจำเลย รวม ๑๘ ราย เป็นเงินจำนวนทั้งสิ้น ๒,๕๗๒,๗๔๔ บาท

ที่มา : https://www.thaigov.go.th/news/contents/details/67742