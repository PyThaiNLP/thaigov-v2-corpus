รัฐบาลไทย-ข่าวทำเนียบรัฐบาล-​ความสัมพันธ์ระหว่างไทยและอิสราเอล


วันศุกร์ที่ 28 เมษายน 2566
​ความสัมพันธ์ระหว่างไทยและอิสราเอล
วันพฤหัสบดีที่ ๒๗ เมษายน ๒๕๖๖ เวลา ๑๐.๓๐ น. พลเอก สนิธชนก สังขจันทร์ ปลัดกระทรวงกลาโหม ให้การต้อนรับ นาวาอากาศโท (ทอ.) Matan Sagi (มาทาน ซากี) ผู้ช่วยทูตทหาร อิสราเอล ณ กรุงเทพฯ (ซึ่งมีถิ่นพำนัก ณ กรุงฮานอย) ณ ห้องพระบารมีปกเกล้า ในศาลาว่าการกลาโหม
โดยปลัดกระทรวงกลาโหมได้กล่าวยินดีต้อนรับผู้ช่วยทูตทหาร อิสราเอล ณ กรุงเทพฯ ในโอกาสเข้ารับตำแหน่งใหม่ ซึ่งจากประสบการณ์การปฏิบัติหน้าที่ในตำแหน่งสำคัญต่างๆ จึงเชื่อมั่นว่าจะสามารถพัฒนาและส่งเสริมความสัมพันธ์ระหว่างสองประเทศให้มีความแน่นแฟ้นมากยิ่งขึ้น
ไทยและอิสราเอล มีความสัมพันธ์อันดีที่ได้ดำเนินมาอย่างราบรื่นบนพื้นฐานของความเป็นมิตรประเทศตลอด ๖๙ ปีที่ผ่านมา และได้มีการพัฒนาความร่วมมือระหว่างกันมาอย่างต่อเนื่อง อาทิ ด้านความมั่นคง ด้านแรงงาน ด้านการศึกษา ด้านเศรษฐกิจ และอุตสาหกรรม
โดยขอชื่นชมอิสราเอลที่มีความเชี่ยวชาญและความก้าวหน้าในการพัฒนาประเทศในมิติต่าง ๆ ซึ่งจะเป็นประโยชน์กับไทยในการเรียนรู้ และแลกเปลี่ยนข้อมูล อาทิ ด้านความมั่นคงและข่าวกรองด้านวิทยาศาสตร์เทคโนโลยีและนวัตกรรม โดยเฉพาะด้านการแพทย์ การเกษตร และความมั่นคงด้านไซเบอร์ ทั้งนี้ กระทรวงกลาโหมยินดีที่จะสนับสนุนการปฏิบัติหน้าที่อย่างเต็มที่ เพื่อสานต่อความสัมพันธ์อันดีระหว่างกันต่อไป

ที่มา : https://www.thaigov.go.th/news/contents/details/67759