รัฐบาลไทย-ข่าวทำเนียบรัฐบาล-สธ. ตรวจคัดกรองคนไทยกลับจาก “ซูดาน” กลุ่มแรก พบป่วยทางเดินหายใจทั่วไป 12 ราย เครียดสูง 1 ราย


วันศุกร์ที่ 28 เมษายน 2566
สธ. ตรวจคัดกรองคนไทยกลับจาก “ซูดาน” กลุ่มแรก พบป่วยทางเดินหายใจทั่วไป 12 ราย เครียดสูง 1 ราย
ปลัดกระทรวงสาธารณสุข เผยผลปฏิบัติการดูแลช่วยเหลือคนไทยอพยพกลับจาก “ซูดาน” จากเหตุการณ์ความไม่สงบ กลุ่มแรกเดินทางมาถึงแล้ว 78 คน ส่วนใหญ่เป็นนักเรียนพื้นที่จังหวัดชายแดนภาคใต้ คัดกรองโรคทางเดินหายใจ พบมีอาการป่วย 12 ราย
ปลัดกระทรวงสาธารณสุข เผยผลปฏิบัติการดูแลช่วยเหลือคนไทยอพยพกลับจาก “ซูดาน” จากเหตุการณ์ความไม่สงบ กลุ่มแรกเดินทางมาถึงแล้ว 78 คน ส่วนใหญ่เป็นนักเรียนพื้นที่จังหวัดชายแดนภาคใต้ คัดกรองโรคทางเดินหายใจ พบมีอาการป่วย 12 ราย เป็นเชื้อไวรัสทั่วไปที่หายเองได้ ไม่พบโรคโควิด 19 และเมอร์ส ส่วนการประเมินสุขภาพจิต พบอาการนอนไม่หลับ คิดถึงเหตุปะทะ 8 ราย และมีความเครียดสูง 1 ราย ส่งต่อศูนย์สุขภาพจิตในพื้นที่ติดตามดูแลต่อเนื่อง 2 สัปดาห์
วันนี้ (28 เมษายน 2566) นพ.โอภาส การย์กวินพงศ์ ปลัดกระทรวงสาธารณสุข กล่าวถึงการดูแลช่วยเหลือคนไทยในสาธารณรัฐซูดาน ที่ได้รับผลกระทบจากเหตุการณ์ความไม่สงบ ว่า รัฐบาลได้อนุมัติให้กองทัพอากาศจัดเครื่องบิน Airbus A340-500 จำนวน 1 ลำ ใช้เวลาเดินทาง 9 ชั่วโมง และเครื่องบิน C-130 จำนวน 2 ลำใช้เวลาบิน 17 ชั่วโมง บินตรงไปยังท่าอากาศยาน คิง อับดุลาซิซ เมืองเจดดาห์ ราชอาณาจักรซาอุดีอาระเบียเพื่อสนับสนุนการอพยพคนไทยที่ได้รับผลกระทบจากเหตุการณ์สู้รบในซูดานและมีความประสงค์จะเดินทางกลับประเทศ จำนวน 223 คน โดยคนไทยกลุ่มที่ 1 ที่มากับเที่ยวบิน A340-500 เที่ยวบินแรก จำนวน 78 คน ประกอบด้วย นักเรียนพื้นที่จังหวัดชายแดนภาคใต้ 71 คน พัทลุง 1 คน นครศรีธรรมราช 1 คน และครอบครัวซึ่งมีภูมิลำเนาอยู่จังหวัดนนทบุรี 5 คน เดินทางถึงท่าอากาศยานทหาร 2 กองบิน 6 ดอนเมือง คืนวันที่ 27 เมษายน 2566 เวลาประมาณ 22.00 น. ซึ่งได้ผ่านกระบวนการตรวจคนเข้าเมืองและการตรวจคัดกรองโรคก่อนเดินทางไปยังโรงแรมที่พัก และในวันนี้ (28 เมษายน 2566) ผู้ที่มีภูมิลำเนาในพื้นที่ภาคใต้จะเดินทางกลับด้วยเครื่องบิน C-130 ของกองทัพอากาศ เพื่อกลับสู่ภูมิลำเนาต่อไป โดยก่อนขึ้นเครื่องกลับประเทศ ผู้อพยพทุกรายจะได้รับการตรวจคัดกรองสุขภาพจากชุดปฏิบัติการโรงพยาบาลภูมิพลอดุลยเดช กรมแพทย์ทหารอากาศ กองทัพอากาศ
นพ.โอภาสกล่าวต่อว่า สำหรับการดูแลสุขภาพผู้อพยพเมื่อกลับถึงประเทศไทย กระทรวงสาธารณสุขได้จัดทีมกองด่านควบคุมโรคติดต่อระหว่างประเทศและกักกันโรค กรมควบคุมโรค จำนวน 1 ทีม และทีมเยียวยาจิตใจ (MCATT) กรมสุขภาพจิต จำนวน 1 ทีม ตรวจคัดกรองสุขภาพที่ท่าอากาศยานทหาร 2 กองบิน 6 ดอนเมือง ซึ่งกลุ่มแรกที่เดินทางกลับมาถึง พบผู้ที่มีอาการป่วยทางเดินหายใจ 12 ราย เป็นชาย 6 ราย หญิง 6 ราย อายุ 23 - 33 ปี มีอาการ ไอ เจ็บคอ มีน้ำมูก เก็บตัวอย่างจากทางเดินหายใจตรวจเชื้อไวรัสทางเดินหายใจ 24 ชนิด รวมโควิด 19 และเมอร์ส ที่สถาบันบำราศนราดูร พบเชื้อไวรัสก่อโรคทางเดินหายใจทั่วไป 8 ราย ซึ่งผู้ที่มีร่างกายแข็งแรงและพักผ่อนเพียงพอ สามารถหายป่วยได้เอง ส่วนการประเมินคัดกรองสุขภาพจิต จำนวน 16 ราย ส่วนใหญ่เป็นนักศึกษา อายุ 24 - 26 ปี พบความเสี่ยงต่อปัญหาสุขภาพจิต 9 ราย มีอาการนอนไม่หลับ หวนนึกถึงเหตุการณ์ เนื่องจากหอพักอยู่ใกล้จุดปะทะ 8 ราย และหญิงไทย อายุ 45 ปี 1 ราย มีความเครียดสูง เนื่องจากเป็นห่วงสามีชาวซูดานที่ไม่ได้เดินทางมาด้วย โดยเดินทางมากับบุตร 4 คน ซึ่งพูดภาษาไทยไม่ได้ ได้วางแผนส่งต่อให้ศูนย์สุขภาพจิตที่ 12 ติดตามดูแลต่อเนื่องใน 2 สัปดาห์ และได้เตรียมความพร้อมในการตรวจคัดกรองสุขภาพผู้อพยพที่จะเดินทางมาถึงชุดต่อไป
*******************************28 เมษายน 2566

ที่มา : https://www.thaigov.go.th/news/contents/details/67769