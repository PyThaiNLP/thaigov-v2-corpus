รัฐบาลไทย-ข่าวทำเนียบรัฐบาล-รองปลัดฯ สุรพล เป็นประธานการประชุมคณะกรรมการเทคโนโลยีกระทรวงอุตฯ เพื่อหาแนวทางพัฒนาและยกระดับด้านดิจิทัลกับหน่วยงานภายในที่เกี่ยวข้อง


วันศุกร์ที่ 28 เมษายน 2566
28/04/2566
พิมพ์
รองปลัดฯ สุรพล เป็นประธานการประชุมคณะกรรมการเทคโนโลยีกระทรวงอุตฯ เพื่อหาแนวทางพัฒนาและยกระดับด้านดิจิทัลกับหน่วยงานภายในที่เกี่ยวข้อง
รองปลัดฯ สุรพล เป็นประธานการประชุมคณะกรรมการเทคโนโลยีกระทรวงอุตฯ เพื่อหาแนวทางพัฒนาและยกระดับด้านดิจิทัลกับหน่วยงานภายในที่เกี่ยวข้อง
วันนี้ 27 เมษายน 2566 นายสุรพล ชามาตย์ รองปลัดกระทรวงอุตสาหกรรม เป็นประธานการประชุมคณะกรรมการเทคโนโลยีสารสนเทศกระทรวงอุตสาหกรรม ครั้งที่ 2/2566 โดยมีนางสาวณิรดา วิสุทธิชาติธาดา ผู้ช่วยปลัดกระทรวงอุตสาหกรรม และหน่วยงานที่เกี่ยวข้อง เข้าร่วมด้วย ณ ห้องประชุมชุณหะวัณ ชั้น 3 อาคารสำนักงานปลัดกระทรวงอุตสาหกรรม และผ่านระบบ Zoom Meeting
การประชุมดังกล่าว เพื่อหารือแนวทางการประยุกต์ใช้ ECO Sticker การจัดกิจกรรม KM Sharing x CIO Meeting (KMCi) ในหัวข้อ การบริหารจัดการครุภัณฑ์ด้วยระบบพัสดุอิเล็กทรอนิกส์ การรายงานชุดข้อมูลของหน่วยงานภายในสังกัด อก. เพื่อใช้ในการแลกเปลี่ยนเชื่อมโยงภายใน อก. (DATA LAKE) และสถานการณ์ให้บริการระบบ i-Industry การรักษาความมั่นคงปลอดภัยของข้อมูลส่วนบุคคลในหน่วยงานของรัฐ แนวทางและแผนการเตรียมความพร้อมการสำรวจระดับความพร้อมการพัฒนารัฐบาลดิจิทัลของหน่วยงานภาครัฐ ประจำปี 2566 แนวทางและแผนการจัดทำแผนปฏิบัติการดิจิทัลกระทรวงอุตสาหกรรม ปี พ.ศ.2566 – 2570
ทั้งนี้ ได้ขอความร่วมมือปฏิบัติตามแนวทางการรักษาความมั่นคงปลอดภัยของข้อมูลส่วนบุคคลในหน่วยงานของรัฐ ดังนี้
1. ให้ตรวจสอบการเผยแพร่ข้อมูลส่วนบุคคล โดยเฉพาะการเผยแพร่ข้อมูลลงบนเว็บไซต์แพลตฟอร์ม หรือช่องทางต่าง ๆ เช่น API ของหน่วยงานภาครัฐที่มีลักษณะเป็นการทั่วไปที่ทุกคนสามารถเข้าถึงได้ หากพบว่าหน่วยงานของท่านมีการเปิดเผยข้อมูลในลักษณะดังกล่าว ขอให้ยุติการเผยแพร่ข้อมูลในทันที
2. ให้ตรวจสอบระบบเทคโนโลยีสารสนเทศที่อยู่ในความครอบครองของหน่วยงาน และทำการทดสอบเพื่อหาช่องโหว่ หรือการหลุดรั่วของข้อมูล ทั้งนี้ กรณีตรวจพบว่ามีข้อมูลรั่วหรือระบบเทคโนโลยีสารสนเทศมีช่องโหว่ ให้หน่วยงานเร่งปรับปรุงแก้ไข และรายงานมายังสำนักงานคณะกรรมการข้อมูลส่วนบุคคลโดยเร็ว
3. จากกรณีปรากฏข่าวที่มีการรั่วไหลของข้อมูลส่วนบุคคล ประกอบด้วย ชื่อ-นามสกุล ที่อยู่ เบอร์โทรศัพท์ หมายเลขบัตรประชาชน จึงขอให้ทุกหน่วยงานพิจารณายกระดับการพิสูจน์ตัวตน (Identify Proofing) โดยตรวจสอบข้อมูลของบุคคลกับหน่วยงานที่ออกหลักฐานแสดงตน เช่น ใช้เครื่องอ่านบัตรประชาชนที่อ่านข้อมูลจากชิป และหลีกเลี่ยงการใช้การพิสูจน์ตัวตนที่ใช้แค่ข้อมูลหน้าบัตรประชาชน และ Laser Code หลังบัตรเท่านั้น (กรณีการรั่วไหลของข้อมูล Laser Code) รวมถึงให้ยกระดับการยืนยันตัวตน (Authentication) ก่อนเข้าสู่ระบบของหน่วยงาน โดยใช้การยืนยันตัวตนแบบหลายปัจจัย เช่น กรอกรหัสผ่านร่วมกับรหัส OTP ที่ส่งมายังโทรศัพท์ของผู้ให้บริการ หรือ เปรียบเทียบชีวมิติ (Biometrics) และเรียกใช้กุญแจเข้ารหัส (Cryptographic Software) ที่อยู่ในแอปพลิเคชัน

ที่มา : https://www.thaigov.go.th/news/contents/details/67757