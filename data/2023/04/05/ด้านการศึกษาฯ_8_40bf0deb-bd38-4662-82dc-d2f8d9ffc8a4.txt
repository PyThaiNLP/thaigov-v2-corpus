รัฐบาลไทย-ข่าวทำเนียบรัฐบาล-เอกอัครราชทูตเวียดนามเข้าพบ รมว.อว. เร่งผลักดันการพัฒนาร่วมกันอย่างเป็นรูปธรรม


วันพุธที่ 5 เมษายน 2566
เอกอัครราชทูตเวียดนามเข้าพบ รมว.อว. เร่งผลักดันการพัฒนาร่วมกันอย่างเป็นรูปธรรม
เอกอัครราชทูตเวียดนามเข้าพบ รมว.อว. เร่งผลักดันการพัฒนาร่วมกันอย่างเป็นรูปธรรม
​              ไทยและเวียดนามเร่งผลักดันความร่วมมือด้านการอุดมศึกษา วิทยาศาสตร์ เทคโนโลยีและนวัตกรรมร่วมกัน โดยเมื่อวันที่ 20 มีนาคม 2566 ศ.(พิเศษ) ดร. เอนก เหล่าธรรมทัศน์ รัฐมนตรีว่าการกระทรวงการอุดมศึกษา วิทยาศาสตร์ วิจัยและนวัตกรรม (อว.) พร้อมด้วย ศ.ดร.นพ.สิริฤกษ์ ทรงศิวิไล ปลัดกระทรวง อว., ศ.ดร.ศุภชัย ปทุมนากุล รองปลัดกระทรวง อว. และคณะ ได้ให้การต้อนรับ นายฟาน จี๊ ทัญ (Mr. Phan Chi Thanh) เอกอัครราชทูตวิสามัญผู้มีอำนาจเต็มแห่งสาธารณรัฐสังคมนิยมเวียดนามประจำประเทศไทย ณ ห้องพระจอมเกล้า สป.อว. โดยทั้งสองฝ่ายได้ร่วมหารือและแลกเปลี่ยนข้อคิดเห็นความร่วมมือด้านการอุดมศึกษา วิทยาศาสตร์ วิจัยและนวัตกรรม และเห็นพ้องการดำเนินการร่วมกัน ดังนี้
​1. การจัดประชุมคณะกรรมการร่วม (Joint Committee) ไทย-เวียดนามด้านวิทยาศาสตร์และเทคโนโลยี ครั้งที่ 1 ระหว่างกระทรวง อว. และกระทรวงวิทยาศาสตร์และเทคโนโลยีของเวียดนาม ภายใต้กรอบความร่วมมือ ตามความตกลงว่าด้วยความร่วมมือด้านวิทยาศาสตร์ เทคโนโลยีและนวัตกรรม เมื่อปี พ.ศ. 2560 ซึ่งมีกำหนดจัดการประชุมที่สาธารณรัฐสังคมนิยมเวียดนาม โดยมีวัตถุประสงค์เพื่อหารือ ทบทวนและแสวงหาแนวทาง/กิจกรรมความร่วมมือที่จะดำเนินการร่วมกันในอนาคต ทั้งนี้ ในการประชุมจะได้มีการหยิบยกเรื่องการอุดมศึกษาเข้ามาเป็นหัวข้อในการประชุมด้วย
​2. การพัฒนาทรัพยากรมนุษย์ระหว่างไทยและเวียดนาม โดยการส่งเสริม/สนับสนุนและการขยายความร่วมมือระหว่างสถาบันอุดมศึกษาไทยและเวียดนามในเรื่องการเปิดการเรียนการสอนหลักสูตรและวิชาภาษาไทย (Thai studies) ในสถาบันอุดมศึกษาเวียดนาม และการเปิดการเรียนการสอนหลักสูตรและวิชาภาษาเวียดนาม (Vietnamese studies) ในสถาบันอุดมศึกษาไทย รวมไปถึงการจัดตั้งศูนย์ภาษาไทยและภาษาเวียดนามในสถาบันอุดมศึกษาของทั้งสองประเทศ ทั้งนี้ ปัจจุบันสถานประกอบการภาคธุรกิจเอกชนระดับสูงในเวียดนามมีความต้องการบุคลากรและแรงงานที่มีทักษะความรู้ความสามารถในการใช้ภาษาไทยและภาษาเวียดนามจำนวนมาก จึงมีต้องการความสนับสนุนความร่วมมือในการพัฒนาและเพิ่มขีดความสามารถทรัพยากรบุคคลในด้านนี้
​ในโอกาสนี้ เอกอัครราชทูตเวียดนามได้เรียนเชิญรัฐมนตรีว่าการกระทรวง อว. และคณะ พร้อมผู้แทนจากสถาบันอุดมศึกษาและหน่วยงานวิจัย เดินทางไปเยือนสาธารณรัฐสังคมนิยมเวียดนาม เพื่อเข้าร่วมการประชุมคณะกรรมการร่วมไทย - เวียดนาม ครั้งที่ 1 ระหว่างสองกระทรวง ซึ่งคาดว่าจะจัดขึ้นในเดือนมิถุนายน 2566 พร้อมกันนี้ รัฐมนตรีว่าการกระทรวง อว. ได้เชิญเอกอัครราชทูตเวียดนามให้เดินทางไปเยี่ยมชมสถาบันอุดมศึกษาและหน่วยงานของ อว. ในภูมิภาคต่าง ๆ ด้วย

ที่มา : https://www.thaigov.go.th/news/contents/details/67016