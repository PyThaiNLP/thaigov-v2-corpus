รัฐบาลไทย-ข่าวทำเนียบรัฐบาล-รมว.อว. กล่าวปาฐกถาพิเศษในงาน WiNS CCC Open House ร่วมหอการค้าจังหวัดเชียงใหม่


วันพุธที่ 5 เมษายน 2566
รมว.อว. กล่าวปาฐกถาพิเศษในงาน WiNS CCC Open House ร่วมหอการค้าจังหวัดเชียงใหม่
รมว.อว. กล่าวปาฐกถาพิเศษในงาน WiNS CCC Open House ร่วมหอการค้าจังหวัดเชียงใหม่ มุ่งเน้นการพัฒนาพื้นที่เศรษฐกิจภาคเหนือ ยกระดับคุณภาพชีวิตของประชาชน
เมื่อวันที่ 10 มี.ค. 2566 ศาสตราจารย์พิเศษ ดร. เอนก เหล่าธรรมทัศน์ รัฐมนตรีว่าการกระทรวงการอุดมศึกษา วิทยาศาตร์ วิจัยและนวัตกรรม (อว.) ปาฐกถาพิเศษในงาน WiNS CCC Open House ณ หอการค้าจังหวัดเชียงใหม่ ตำบล ท่าศาลา อำเภอเมืองเชียงใหม่ จ. เชียงใหม่
ซึ่งในงานนี้ได้จัดขึ้นภายใต้ความร่วมมือของโครงการพัฒนาเครือข่ายและศักยภาพผู้บริหารระดับสูงของกระทรวงการอุดมศึกษา วิทยาศาสตร์ วิจัยและนวัตกรรม (WINS) และในโอกาสนี้ รมว.อว. ได้รับฟังการเสนอแนวคิดการพัฒนาพื้นที่เศรษฐกิจภาคเหนือ จากภาคเอกชนและส่วนของจังหวัด ที่ได้ดำเนินการในเรื่องระเบียงเศรษฐกิจภาคเหนือ Northern Economic Corridor: NEC เพื่อกระจายความเจริญสู่ภูมิภาค ยกระดับคุณภาพชีวิตของประชาชน นำโดย นายจุลนิตย์ วังวัฒน์ ประธานหอการค้าจังหวัดเชียงใหม่ ร่วมด้วย นายสัมพันธ์ เย็นสำราญ ที่ปรึกษารัฐมนตรีว่าการกระทรวงการอุดมศึกษา วิทยาศาสตร์ วิจัยและนวัตกรรม (อว.) ศาสตราจารย์ ดร.นายแพทย์พงษ์รักษ์ ศรีบัณฑิตมงคล อธิการบดีมหาวิทยาลัยเชียงใหม่ รศ. ดร.ชยาพร วัฒนศิริ อธิการบดีมหาวิทยาลัยแม่ฟ้าหลวง ผู้บริหารสถาบันอุดมศึกษาและภาคเอกชนที่เกี่ยวข้อง และสมาชิกโครงการพัฒนาเครือข่ายและศักยภาพผู้บริหารระดับสูงของกระทรวงการอุดมศึกษา วิทยาศาสตร์ วิจัยและนวัตกรรม (WINS) รวมทั้งได้หารือและแลกเปลี่ยนความคิดเห็นเกี่ยวกับความร่วมมือของ อว.ในแผนระเบียงเศรษฐกิจ NEC โดยเน้นการผลักดันเมกะโปรเจ็กต์ที่วางหมุดหมายให้ จ.เชียงใหม่ มุ่งสู่ “NEC Valley” อย่างเป็นรูปธรรม เป้าหมายเพิ่มมูลค่าทางเศรษฐกิจ GPP ของจังหวัดเชียงใหม่ แตะ 15% ภายในปี 2568 มุ่งเน้นเรื่องให้บัณฑิตจบใหม่ใน จ.เชียงใหม่กว่า 15,000 คน/ปี ได้เป็นกำลังคนสำคัญในการพัฒนาเมืองและขับเคลื่อนเศรษฐกิจของจังหวัด ด้วยการการสร้างมูลค่าเพิ่มให้แก่พืชผลทางการเกษตรด้วยกระบวนการแปรรูปสู่ผลิตภัณฑ์ Cosmetic ที่ได้มาตรฐาน การบริหารจัดการน้ำ การท่องเที่ยวเชิงอาหาร Food Valley การแพทย์สมัยใหม่ ศูนย์เรียนรู้และดูแลผู้สูงอายุ Creative Lanna พร้อมเดินหน้า Handicraft - Health and Wellness รวมถึงโครงการ เชียงใหม่ เมืองมรดกโลก
ซึ่งในการปาฐกถาครั้งนี้ รมว.อว. ได้หยิบยกประเด็นการปรับตัวและการเปลี่ยนแปลงที่ดีขึ้นและเป็นไปอย่างรวดเร็วของ จ.เชียงใหม่ จากอดีต ปัจจุบัน สู่อนาคต ใน 3 ประเด็นหลักๆ คือ
1) เรื่องการทำธุรกิจ ทั้งเรื่องขนาด และความสร้างสรรค์ที่ปรับเปลี่ยนพัฒนาไปเยอะมากจากอดีต รวมไปถึงบทบาทของหอการค้าเชียงใหม่ด้วย จากอดีตที่เชียงใหม่ขายแต่แรงงานเป็นหลัก พัฒนามาเป็นเศรษฐกิจท้องถิ่น Local Economy และต่อยอดจนวันนี้มีเศรษฐกิจ NEC
2) เรื่องการศึกษา จากความได้เปรียบทางวัฒนธรรม ภูมิอากาศ และความน่าอยู่ของจังหวัด ทำให้เรามีสถาบันอุดมศึกษาอยู่กว่า 10 แห่งในเชียงใหม่ ซึ่งในนั้นก็มี ม.เชียงใหม่ซึ่งเป็นมหาวิทยาลัยวิจัยที่ดีแห่งหนึ่งของประเทศ ม.แม่โจ้ซึ่งเป็นมหาวิทยาลัยที่มีความเก่งด้านการเกษตรแห่งหนึ่งของประเทศเช่นกัน และเรายังมีสถาบันวิจัยดาราศาสตร์แห่งชาติ (องค์การมหาชน) (สดร.) ที่มีความเชี่ยวชาญด้านดาราศาสตร์ตั้งอยู่จังหวัดอีกด้วย
3) เรื่องของการแพทย์และโรงพยาบาลของรัฐ ซึ่งจังหวัดของเราเรียนรู้ได้และพัฒนาได้ ทำให้ประชาชนได้เข้าถึงการรักษาทางการแพทย์ของรัฐที่ได้มาตรฐานไม่แพ่เมืองหลวงอย่าง กทม.
ทั้งนี้ จากการแลกเปลี่ยนความคิดเห็นในวันนี้ รมว.อว. ได้ฝากแนวคิด เรื่อง การทำงานอย่าทำเป็นแค่ event ต้องสร้าง mindset เพื่อเกิด growth mindset ให้รู้สึกว่าเป็นภารกิจของทุกคน รวมถึงต้องมองตั้งแต่อดีตจนถึงอนาคต ไม่ใช่มองแค่ปัจจุบันไปสู่อนาคต เพื่อเรียนรู้การเปลี่ยนแปลง พร้อมทั้งเรื่อง ความเหลื่อมล้ำนั้นไม่ใช่มองเป็นปัญหา แต่ให้มองว่าเป็นโอกาสในการพัฒนาและส่งเสริมให้เป็นจุดแข็ง และรมว.อว. ยังได้ฝากให้ช่วยกันพัฒนาต่อยอดในเรื่องการทำเมืองเชียงใหม่ให้เป็น Internationalization City พร้อมการขยายเมืองร่วมกับอีก 3 จังหวัดใกล้เคียงให้เป็น "ล้านนานิยม" และการทำเศรษฐกิจว่าด้วย "Happiness" โดยฝากสถาบันอุดมศึกษาในพื้นที่และหอการค้าจังหวัดที่เป็นตัวแทนภาคเอกชนเป็นตัวเชื่อมในการทำสิ่งเหล่านี้ รวมไปถึงการคิดหลักสูตรการศึกษาใหม่ๆ ที่ตอบโจทย์พื้นที่และจังหวัด โดยใช้ช่องทางการปฏิรูปการศึกษาที่ อว.ได้ดำเนินการไปแล้ว ทั้ง การจัดทำหลักสูตร sandbox หรือการปลดล็อคเกณฑ์มาตรฐานหลักสูตรต่างๆ ซึ่งทั้งหมดที่ได้หารือกันในวันนี้ ต้องการเห็นความสำเร็จได้เร็วเป็น speed Economic โดยขอฝากการบ้านไว้ให้กับโครงการพัฒนาเครือข่ายและศักยภาพผู้บริหารระดับสูงของกระทรวงการอุดมศึกษา วิทยาศาสตร์ วิจัยและนวัตกรรม (WINS) ช่วยขับเคลื่อนอีกแรงหนึ่งด้วย

ที่มา : https://www.thaigov.go.th/news/contents/details/66999