รัฐบาลไทย-ข่าวทำเนียบรัฐบาล-“ชัยวุฒิ” เผย “บิ๊กป้อม” สั่งใช้โดรน DES สำรวจไฟป่า หาทางป้องกันไฟป่าหมอกควัน


วันพุธที่ 5 เมษายน 2566
“ชัยวุฒิ” เผย “บิ๊กป้อม” สั่งใช้โดรน DES สำรวจไฟป่า หาทางป้องกันไฟป่าหมอกควัน
“ชัยวุฒิ” เผย “บิ๊กป้อม” สั่งใช้โดรน DES สำรวจไฟป่า หาทางป้องกันไฟป่าหมอกควัน
นายชัยวุฒิ ธนาคมานุสรณ์ รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอีเอส) กล่าวว่า พลเอกประวิตรวงษ์สุวรรณ รองนายกรัฐมนตรี ในฐานะประธานกองทุนดิจิทัลฯ ได้มอบหมายให้ตรวจพื้นที่อุทยานแห่งชาติแม่วางจ.เชียงใหม่ ในโครงการที่กระทรวงดิจิทัลเพื่อเศรษฐกิจและสังคมได้จัดสรรงบกองทุน DE เพื่อช่วยส่งเสริมในเรื่องการนำเทคโนโลยีโดรนเข้ามาใช้ในการตรวจพื้นที่อุทยานแห่งชาติ ทั้งในส่วนพื้นที่ทำเกษตรกรรม อาณาเขต การจัดทำแผนที่ และที่สำคัญร่วมภารกิจในการตรวจไฟป่า บริเวณที่มีจุดความร้อน       เมื่อพบว่ามีจุดความร้อน ก็จะแจ้งไปที่อุทยาน เพื่อเจ้าหน้าที่ส่งหน่วยที่ดับไฟป่ารีบสกัดและเข้าพื้นที่ดับไฟป่าอย่างทันท่วงที ก่อนที่จะลุกลาม ซึ่งขณะนี้จากรายงานของอุทยานแห่งชาติแม่วางสามารถควบคุมไฟป่าได้ดี มากกว่าปี 2562-2563 ที่มีมากก็ถึง 130 กว่าจุด โดยในปีนี้เกิดขึ้นเพียง 75 จุดก็สามารถควบคุมได้ดีขึ้นแล้ว และที่สําคัญเวลามีโดรนเข้าไปตรวจในพื้นที่ ประชาชน หรือชาวบ้านที่เข้ามาลักลอบเผาป่า หรือสร้างปัญหาภายในอุทยาน ก็จะไม่กล้าเข้ามาเพราะมีโดรนบินตรวจอยู่ ส่งผลให้เกิดสภาพแวดล้อมและการป้องกันรักษาป่าได้ดีขึ้น
“ สิ่งสำคัญเราต้องจัดงบประมาณสนับสนุนให้กับกรมอุทยานรวมถึงกรมป่าไม้ เพื่อให้ดูแลพื้นที่ป่า และ การดับไฟป่า รวมทั้งการนำเทคโนโลยีดิจิทัลเข้ามาใช้โนเฉพาะเรื่องโดรนการบินตรวจพื้นที่ป่า ตรวจจุดความร้อน เพื่อป้องกันคนไม่ให้ลักลอบเข้ามาทําลายป่าหรือเผาป่า ซึ่งถ้ามีการบินตรวจด้วยโดรน ทุกพื้นที่อย่างต่อเนื่อง ผมเชื่อว่าปัญหาไฟป่าในประเทศไทยเราก็จะลดลงได้อย่างชัดเจนแน่นอน อย่างที่อำเภอแม่วางก็ลดลงไปเกือบครึ่ง ของงบประมาณ ซึ่งทางรัฐบาลก็คงจะต้องเข้าไปดูแล เพื่อจัดทำโครงการแล้วก็ขอจัดสรรงบประมาณด้านโดรน เรื่องเทคโนโลยีการตรวจป่าให้ดีขึ้น ครอบคลุมทุกพื้นที่ให้ได้” นายชัยวุฒิ กล่าว
ทั้งนี้ ผมอยากให้พี่น้องประชาชนเข้าใจว่าปัญหาเรื่องฝุ่นควันมันเกิดจากไฟไหม้ป่า ซึ่งในป่ามันมีทั้งในประเทศไทยและประเทศเพื่อนบ้านด้วยซึ่งก็มีการเผาโดยพี่น้องประชาชน รวมถึงพื้นที่การเกษตรด้วยก็มีการเผาเพื่อทำการเกษตรกันนะแต่ปลูกข้าวโพดก็ต้องเผาก่อนที่จะปลูกใหม่ ซึ่งอันนี้ก็เป็นปัญหาที่พวกเราทุกคนต้องช่วยกันรัฐบาลจะไปบังคับประชาชน ก็ทำได้มีกฎหมายแต่ว่าก็คงบังคับไม่ได้ทั้งหมด ก็จะมีคนบางคนก็ยังฝ่าฝืนอยู่แล้วก็สร้างปัญหาให้กับสิ่งแวดล้อมซึ่งอันนี้อยากให้พวกเราทุกคนช่วยกันให้ตระหนักถึงปัญหาของไฟป่าแล้วก็อย่าเผาช่วยกันอย่าเผาแล้วก็อาจจะต้องมีการดูแลเรื่องรายได้ของเขาด้วยในการส่งเสริมอาชีพให้เขาจะได้ไม่ต้องเข้ามาเผาป่ากัน
นอกจากนี้ นายชัยวุฒิได้กล่าวเเสดงความเห็นใจเจ้าหน้าที่ กระทรวงทรัพยากรธรรมชาติ สิ่งแวดล้อมทุกคนโดยเฉพาะเจ้าหน้าที่ที่อยู่กับอุทยานกับป่าไม้ซึ่งทํางานหนัก  ผมทราบว่า หน่วยที่ทําหน้าที่ดับไฟป่าทํางานต่อเนื่องมาหลายเดือนแล้ว  ไม่ได้พัก งานหนักมากเพราะปีนี้มีปัญหาไฟป่ารุนแรง เนื่องจากฝนทิ้งช่วง  อากาศแห้งมาก มีใบไม้ตกอยู่ที่พื้นเป็นเชื้อเพลิงสะสมอยู่ในป่ามาก เพราะว่าสองสามปีก่อนก็ไม่ค่อยมีไฟป่า ซึ่งปีนี้เพราะว่าอากาศแห้ง ฝนตกน้อยทิ้งช่วงก็ทําให้ปัญหารุนแรงมากในปีนี้  ซึ่งทําให้เจ้าหน้าที่ทํางานหนักมากก็ขอให้กําลังใจเจ้าหน้าที่ดับไฟป่าทุกคนให้ทํางานให้เต็มที่และขอเป็นกําลังใจให้
_______________

ที่มา : https://www.thaigov.go.th/news/contents/details/67049