รัฐบาลไทย-ข่าวทำเนียบรัฐบาล-ก.อุตฯ (MIND) คว้า 3 รางวัล องค์กรเกียรติยศ จากวุฒิสภา


วันพุธที่ 5 เมษายน 2566
05/04/2566
พิมพ์
ก.อุตฯ (MIND) คว้า 3 รางวัล องค์กรเกียรติยศ จากวุฒิสภา
กระทรวงอุตสาหกรรม (MIND: Ministry of Industry) คว้า 3 รางวัล องค์กรเกียรติยศ จากวุฒิสภา
เมื่อวันที่ 4 เมษายน 2566 นางสาวณัฏฐิยา เนตยสุภา รองปลัดกระทรวงอุตสาหกรรม ได้รับมอบหมายจาก ดร.ณัฐพล รังสิตพล ปลัดกระทรวงอุตสาหกรรม ให้เป็นผู้แทนกระทรวงอุตสาหกรรม พร้อมด้วย นายนิรันดร์ ยิ่งมหิศรานนท์ อธิบดีกรมอุตสาหกรรมพื้นฐานและการเหมืองแร่ นายบรรจง สุกรีฑา เลขาธิการสำนักงานมาตรฐานผลิตภัณฑ์อุตสาหกรรม เข้าร่วมในพิธีรับโล่องค์กรเกียรติยศ จากนายศุภชัย สมเจริญ รองประธานวุฒิสภา คนที่สอง ในงานหอเกียรติยศ วุฒิสภา ณ ห้องประชุม ชั้น B1 อาคารรัฐสภา โอกาสนี้ นางสาวณิรดา วิสุทธิชาติธาดา ผู้ช่วยปลัดกระทรวงอุตสาหกรรม และผู้บริหารจากกระทรวงอุตสาหกรรม เข้าร่วมเป็นเกียรติในงานดังกล่าวด้วย
สำหรับงานหอเกียรติยศ วุฒิสภา จัดขึ้นโดยคณะกรรมาธิการการอุดมศึกษา วิทยาศาสตร์ วิจัยและนวัตกรรม วุฒิสภา เพื่อยกย่องเชิดชูเกียรติองค์กรภาครัฐ ภาคเอกชน และภาคประชาสังคม ที่บริหารงานโดยยึดหลักคุณธรรม จริยธรรม เป็นองค์กรที่เสริมสร้าง คนดี คนเก่ง คนกล้า และโอกาสสู่สังคมเพื่อพัฒนาชาติไทยอย่างยั่งยืน
โครงการที่ “กระทรวงอุตสาหกรรม” ได้รับรางวัลในครั้งนี้ มีจำนวน 3 รางวัล ได้แก่ 1) โครงการสร้างและพัฒนาเครือข่ายอุตสาหกรรมรักษ์สิ่งแวดล้อม ประจำปีงบประมาณ พ.ศ. 2565 ของสำนักงานปลัดกระทรวงอุตสาหกรรม 2) โครงการรางวัลอุตสาหกรรม ประจำปี พ.ศ. 2565 ของสำนักงานมาตรฐานผลิตภัณฑ์อุตสาหกรรม 3) โครงการส่งเสริมอุตสาหกรรมเหมืองแร่และอุตสาหกรรมพื้นฐานให้มีมาตรฐานความรับผิดชอบต่อสังคม ประจำปีงบประมาณ พ.ศ. 2565 ของกรมอุตสาหกรรมพื้นฐานและการเหมืองแร่

ที่มา : https://www.thaigov.go.th/news/contents/details/67008