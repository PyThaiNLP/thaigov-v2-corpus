รัฐบาลไทย-ข่าวทำเนียบรัฐบาล-“เอนก” มอบนโยบายผู้บริหารมหาวิทยาลัยกลุ่ม 2 จำนวน 19 แห่ง ชี้ผู้นำมหาวิทยาลัยที่ประสบความสำเร็จต้องมีความคิดแปลกใหม่ มองเห็นโอกาส มากกว่าเห็นปัญหา


วันพุธที่ 5 เมษายน 2566
“เอนก” มอบนโยบายผู้บริหารมหาวิทยาลัยกลุ่ม 2 จำนวน 19 แห่ง ชี้ผู้นำมหาวิทยาลัยที่ประสบความสำเร็จต้องมีความคิดแปลกใหม่ มองเห็นโอกาส มากกว่าเห็นปัญหา
“เอนก” มอบนโยบายผู้บริหารมหาวิทยาลัยกลุ่ม 2 จำนวน 19 แห่ง ชี้ผู้นำมหาวิทยาลัยที่ประสบความสำเร็จต้องมีความคิดแปลกใหม่ มองเห็นโอกาส มากกว่าเห็นปัญหา
“เอนก” มอบนโยบายผู้บริหารมหาวิทยาลัยกลุ่ม 2 จำนวน 19 แห่ง ชี้ผู้นำมหาวิทยาลัยที่ประสบความสำเร็จต้องมีความคิดแปลกใหม่ มองเห็นโอกาส มากกว่าเห็นปัญหา ต้องสร้างเครือข่ายในการทำงานร่วมกับสถาบันวิจัย ผู้นำทางสังคม ภาคธุรกิจ
เมื่อวันที่ 3 เม.ย.ศ(พิเศษ) ดร.เอนก เหล่าธรรมทัศน์ รมว.การอุดมศึกษา วิทยาศาสตร์ วิจัยและนวัตกรรม(อว.) เป็นประธานมอบนโยบายให้กับอธิการบดี และผู้แทนมหาวิทยาลัยกลุ่ม 2  ประกอบด้วยมหาวิทยาลัยและสถาบันการศึกษา 19 แห่ง ในการประชุมสัมมนาแลกเปลี่ยนเรียนรู้ผู้บริหารมหาวิทยาลัย กลุ่ม 2 (กลุ่มพัฒนาเทคโนโลยีและส่งเสริมการสร้างนวัตกรรม) ครั้งที่ 1 ที่มหาวิทยาลัยราชภัฏพิบูลสงคราม ว่า การประชุมอธิการบดี และผู้แทนมหาวิทยาลัยกลุ่ม 2 ซึ่งเป็นกลุ่มพัฒนาเทคโนโลยีและส่งเสริมการสร้างนวัตกรรมถือว่ามีความสำคัญในการผลิตกำลังคน เพื่อสร้างศักยภาพการแข่งขันของประเทศ ด้วยการพัฒนาขีดความสามารถในการสร้างสินค้าและบริการ บนฐานนวัตกรรม และเทคโนโลยีที่มีคุณภาพสูง ตลอดจนการพัฒนาเกษตรกรรม อุตสาหกรรม และบริการความหลากหลาย
รมว.อว.กล่าวต่อว่า การเป็นผู้นำที่มุ่งสู่ความสำเร็จต้องเป็นผู้นำทางความคิดที่แปลกใหม่ได้ประโยชน์โดยเร็ว คิดแบบก้าวกระโดด ฉับไว ผู้นำ ผู้บริหารตั้งแต่สภามหาวิทยาลัย ควรมีประสบการณ์หรือที่ปรึกษาจากภาคธุรกิจ ผู้บริหารสูงสุดของมหาวิทยาลัย ต้องเป็นผู้กำหนดหลักสูตรใหม่ ๆ เช่น เภสัชปฏิบัติหรือมีแนวคิดมหาศิลปาลัย ที่ผนวกกันระหว่างศิลปะ/ สุนทรียะ/ อารยะ แนวคิดปริญญาเอกเชิงปฏิบัติ แนวคิดวิทยสถาน การท่องเที่ยวการโรงแรม ที่ใช้นวัตกรรมสู่ระดับโลก ซึ่งต้องมีความร่วมมือกับภาคเอกชนที่เข้มแข็งและมีแนวคิดการยกระดับด้วยการก้าวกระโดด ควรเป็นการลงทุน เพื่อการยกระดับสู่ระดับโลกทันที ผู้บริหารสูงสุดไม่ควรหยุดการเรียนรู้ เป็นผู้ที่มองเห็นโอกาส มากกว่าเห็นปัญหา ควรสร้างวัฒนธรรมการทำงานให้บรรลุเป้าหมายที่ท้าทายบนความไม่พร้อม
“ที่สำคัญจะต้องมีการสร้างเครือข่ายการทำงานระหว่างมหาวิทยาลัยกลุ่ม 2 กับสถาบันการวิจัย อาทิ สำนักงานพัฒนาวิทยาศาสตร์และเทคโนโลยีแห่งชาติ(สวทช.) สถาบันวิจัยวิทยาศาสตร์และเทคโนโลยีแห่งประเทศไทย (วว.) สถาบันวิจัยดาราศาสตร์แห่งชาติ(สดร.) เป็นต้น การทำงานร่วมกับผู้นำทางสังคม ภาคธุรกิจที่มีชื่อเสียงรวมทั้งการศึกษาดูงานร่วมกันสร้างความเข้มแข็ง และร่วมมือกันทำงานอย่างเป็นรูปธรรมในภาพรวมของประเทศ เพื่อกำหนดแนวทางการทำงานร่วมกัน  แลกเปลี่ยนเรียนรู้  รวมทั้งระดมทรัพยากรมาใช้ให้เกิดประสิทธิภาพและประสิทธิผล ก่อให้เกิดประโยชน์โดยตรงต่อการพัฒนาประเทศในอนาคต” ศ(พิเศษ)ดร.เอนก กล่าว
สำหรับการประชุมสัมมนาแลกเปลี่ยนเรียนรู้ผู้บริหารมหาวิทยาลัย กลุ่ม 2 (กลุ่มพัฒนาเทคโนโลยีและส่งเสริมการสร้างนวัตกรรม) จะจัดประชุมอย่างต่อเนื่อง เพื่อสานต่อความร่วมมือการทำงานอย่างเป็นรูปธรรมในภาพรวมของประเทศ โดยกำหนดจัดขึ้นครั้งที่ 2 ในช่วงเดือน มิ.ย.2566 โดยมีมหาวิทยาลัยบูรพาเป็นเจ้าภาพ

ที่มา : https://www.thaigov.go.th/news/contents/details/67020