รัฐบาลไทย-ข่าวทำเนียบรัฐบาล-โฆษกรัฐบาลเผย นายกชื่นชมผลการแข่งขันนักกีฬาระบำใต้น้ำทีมชาติไทย ผลงานยอดเยี่ยม รับ 12 เหรียญทอง ในการแข่งขัน 10’โตฟริโอ้ ทูธติ มา โปรปริโอ้ ทูธติ อิน เอชทูโอ บริกเซีย โอเพ่น 


วันพุธที่ 5 เมษายน 2566
05/04/2566
พิมพ์
โฆษกรัฐบาลเผย นายกชื่นชมผลการแข่งขันนักกีฬาระบำใต้น้ำทีมชาติไทย ผลงานยอดเยี่ยม รับ 12 เหรียญทอง ในการแข่งขัน 10’โตฟริโอ้ ทูธติ มา โปรปริโอ้ ทูธติ อิน เอชทูโอ บริกเซีย โอเพ่น
โฆษกรัฐบาลเผย นายกชื่นชมผลการแข่งขันนักกีฬาระบำใต้น้ำทีมชาติไทย ผลงานยอดเยี่ยม รับ 12 เหรียญทอง ในการแข่งขัน 10’โตฟริโอ้ ทูธติ มา โปรปริโอ้ ทูธติ อิน เอชทูโอ บริกเซีย โอเพ่น (10’Trofeo Tutti Ma Proprio tutti In H2O Brixia Open) สาธารณรัฐอิตาลี
วันที่ 5 เมษายน 2566 นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ชื่นชมผลงานทัพนักกีฬาระบำใต้น้ำทีมชาติไทย ที่สามารถทำผลงานได้อย่างยอดเยี่ยมในการแข่งขัน 10’โตฟริโอ้ ทูธติ มา โปรปริโอ้ ทูธติ อิน เอชทูโอ บริกเซีย โอเพ่น ในระดับนานาชาติ (10’Trofeo Tutti Ma Proprio tutti In H2O Brixia Open) ระหว่างวันที่ 25 - 26 มีนาคม และ 2 เมษายน 2566 ที่เมือง Legnano สาธารณรัฐอิตาลี โดยได้รับมากถึง 12 เหรียญทอง
โฆษกประจำสำนักนายกรัฐมนตรีกล่าวว่า ทัพนักกีฬาระบำใต้น้ำทีมชาติไทย สามารถทำผลงานในการแข่งขันได้อย่างดีเยี่ยม ได้รับทั้งหมด 12 เหรียญทองจากหลากหลายประเภทการแข่งขัน ได้แก่ ในการแข่งขันวันที่ 25 มีนาคม 2566 ได้รับทั้งหมด 5 เหรียญทองจากการแข่งขัน รุ่น Open ประเภท Duet Free Routine ประเภท Mixed Duet Free Routine และ ประเภท Solo Free Routine รวมทั้ง ในรุ่น Junior ประเภท Solo Free Routine และในรุ่น Youth ประเภท Solo Free Routine ส่วนผลการแข่งขันในวันที่ 26 มีนาคม 2566 ได้รับ 6 เหรียญทอง จาก รุ่น Open ได้รับเหรียญทองจากการแข่งขันประเภท Team Free Routine ประเภท Man Solo Free Routine และประเภท Trio Free Routine โดยในรุ่น Junior รับเหรียญทองในประเภท Team Free Routine และประเภท Solo Free Routine ส่วนในรุ่น Youth รับเหรียญทองประเภท Trio Free Routine นอกจากนี้ในการแข่งขันในวันที่ 2 เมษายน 2566 ได้รับเพิ่ม อีก 1 เหรียญทอง จากการแข่งขันในรุ่น Open ประเภท Combo/Team Acrobatic โดยสรุปจากการแข่งขันครั้งนี้ ทัพนักกีฬาระบำใต้น้ำทีมชาติไทยสามารถแข่งขันชนะ ได้อันดับ 1 ทั้งหมด 12 ประเภทการแข่งขัน รวม 12 เหรียญทอง
“นายกรัฐมนตรี ยินดีกับผลงานทัพนักกีฬาระบำใต้น้ำทีมชาติไทย ที่สามารถทำผลงานได้อย่างยอดเยี่ยมในการแข่งขันครั้งนี้ นายกรัฐมนตรีเห็นถึงความสามารถและความตั้งใจในการฝึกซ้อมของทัพนักกีฬา และผู้มีส่วนเกี่ยวข้อง ซึ่งสามารถดึงศักยภาพของนักกีฬาไทยได้อย่างดี นอกจากนี้ ทัพนักกีฬาระบำใต้น้ำทีมชาติไทย จะเข้าร่วมการแข่งขันในรายการ Malta Artistic Swimming Open National Championship 2023 ระหว่างวันที่ 6 - 9 เมษายน 2566 ณ สาธารณรัฐมอลตา นายกรัฐมนตรีจึงเชิญชวนแฟนกีฬาชาวไทย ให้กำลังใจนักกีฬาในการแข่งขันในอนาคตต่อไปด้วย” นายอนุชาฯ กล่าว

ที่มา : https://www.thaigov.go.th/news/contents/details/67022