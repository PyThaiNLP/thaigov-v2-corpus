รัฐบาลไทย-ข่าวทำเนียบรัฐบาล-ปลัดเกษตรฯ ให้โอวาทคณะเยาวชนเกษตรไทย ภายใต้โครงการฝึกงานผู้นำเยาวชนเกษตรไทยในประเทศญี่ปุ่น ประจำปี 2566 (รุ่นที่ 41) เนื่องในโอกาสเข้าเยี่ยมคารวะ


วันพุธที่ 5 เมษายน 2566
ปลัดเกษตรฯ ให้โอวาทคณะเยาวชนเกษตรไทย ภายใต้โครงการฝึกงานผู้นำเยาวชนเกษตรไทยในประเทศญี่ปุ่น ประจำปี 2566 (รุ่นที่ 41) เนื่องในโอกาสเข้าเยี่ยมคารวะ
ปลัดเกษตรฯ ให้โอวาทคณะเยาวชนเกษตรไทย ภายใต้โครงการฝึกงานผู้นำเยาวชนเกษตรไทยในประเทศญี่ปุ่น ประจำปี 2566 (รุ่นที่ 41) เนื่องในโอกาสเข้าเยี่ยมคารวะ
นายประยูร อินสกุล ปลัดกระทรวงเกษตรและสหกรณ์ เปิดเผยภายหลังให้โอวาทแก่คณะเยาวชนเกษตรไทย ภายใต้โครงการฝึกงานผู้นำเยาวชนเกษตรไทยในประเทศญี่ปุ่น ประจำปี 2566 (รุ่นที่ 41)เนื่องในโอกาสเข้าเยี่ยมคารวะ ณ กระทรวงเกษตรและสหกรณ์ ว่า กระทรวงเกษตรและสหกรณ์ ดำเนินโครงการฝึกงานผู้นำเยาวชนเกษตรไทยในประเทศญี่ปุ่น ตั้งแต่ปี 2526 โดยมีลักษณะการเรียนรู้ในรูปแบบการฝึกงานในฟาร์มกับครอบครัวเกษตรกรญี่ปุ่น
เพื่อส่งเสริมความรู้และประสบการณ์เกี่ยวกับการทำการเกษตร การแนะนำเทคโนโลยีสมัยใหม่ที่เหมาะสม ตลอดจนส่งเสริมความเข้าใจอันดี และแลกเปลี่ยนวัฒนธรรมระหว่างเกษตรกรญี่ปุ่นและประเทศในกลุ่มอาเซียน โดยมอบหมายให้สำนักการเกษตรต่างประเทศ สำนักงานปลัดกระทรวงเกษตรและสหกรณ์ เป็นหน่วยงานรับผิดชอบการดำเนินโครงการและเป็นหน่วยประสานงานหลัก ต่อมาในปี 2527 โครงการนี้ได้ขยายไปสู่ประเทศอาเซียนอื่น ๆ ได้แก่ อินโดนีเซีย มาเลเซีย และฟิลิปปินส์
โดยในปี พ.ศ. 2531 สภาแลกเปลี่ยนทางการเกษตรประเทศญี่ปุ่น (The Japan Agricultural Exchange Council : JAEC) ได้ก่อตั้งขึ้น และเป็นหน่วยงานที่เข้ามารับผิดชอบดำเนินโครงการต่อ ภายหลังได้มีการเปลี่ยนชื่อโครงการใหม่ให้มีความเหมาะสมยิ่งขึ้น เป็นโครงการฝึกงานผู้นำเยาวชนเกษตรไทยในประเทศญี่ปุ่น (The ASEAN Young Farm Leaders Training Program in Japan) และโครงการนี้ได้มีการดำเนินการต่อเนื่องมาจนถึงปัจจุบันนี้
โดยมีเยาวชนเกษตรเข้าร่วมโครงการและไปฝึกงานในประเทศญี่ปุ่นแล้ว 40 รุ่น จำนวนกว่า 663 คน
“ขอแสดงความยินดีกับเยาวชนเกษตรไทยทั้ง 17 คน ที่ได้รับการคัดเลือกให้เป็นผู้แทนเยาวชนเกษตร
ของประเทศไทยในปีนี้ เพื่อเดินทางไปเข้าร่วมโครงการฝึกงานผู้นำเยาวชนเกษตรไทยในประเทศญี่ปุ่น ตั้งแต่วันที่ 13 เมษายน 2566 ถึงวันที่ 25 กุมภาพันธ์ 2567 เป็นระยะเวลา 11 เดือน และขอขอบคุณทุก ๆ หน่วยงานที่เกี่ยวข้อง
ของกระทรวงเกษตรและสหกรณ์ ที่ร่วมกันฝ่าฟันแก้ไขปัญหาเฉพาะหน้าต่าง ๆ  มาโดยตลอด รวมทั้งการสนับสนุนและเสริมสร้างศักยภาพให้เหล่าผู้นำเยาวชนเกษตรไทย รุ่นที่ 41 มีความรู้ความสามารถด้านภาษาและทักษะการเกษตรเพิ่มมากยิ่งขึ้น เพื่อเตรียมความพร้อมในการเดินทางไปฝึกงานกับครอบครัวเกษตรกรญี่ปุ่น ขณะเดียวกันขอให้ทุกท่านพยายามเก็บเกี่ยวความรู้และประสบการณ์กลับมาให้ได้มากที่สุด เพื่อนำกลับมาประยุกต์ใช้ให้เหมาะสมกับการทำการเกษตรของบ้านเรา และกับการประกอบอาชีพของท่านในอนาคต โดยสิ่งสำคัญ คือ การถ่ายทอดองค์ความรู้ที่ท่าน
มีให้กับชุมชน ผ่านช่องทางต่าง ๆ อาทิ social media และการปฏิบัติ/ลงมือทำกับเกษตรกรอื่น ๆ ซึ่งจะเป็น
การเสริมสร้างเครือข่ายกลุ่ม young smart farmerให้เป็นกำลังสำคัญแก่ประเทศชาติต่อไป” ปลัดเกษตรฯ กล่าว

ที่มา : https://www.thaigov.go.th/news/contents/details/67046