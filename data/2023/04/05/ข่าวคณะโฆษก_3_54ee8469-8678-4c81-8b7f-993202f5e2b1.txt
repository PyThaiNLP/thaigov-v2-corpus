รัฐบาลไทย-ข่าวทำเนียบรัฐบาล-รัชดาฯ รองโฆษกรัฐบาล แจงไม่มีการตัดสิทธิ/ยกเลิกสิทธิบัตรทอง ขอประชาชนอย่าหลงเชื่อข้อความแจ้งอัปเดทข้อมูล 


วันพุธที่ 5 เมษายน 2566
05/04/2566
พิมพ์
รัชดาฯ รองโฆษกรัฐบาล แจงไม่มีการตัดสิทธิ/ยกเลิกสิทธิบัตรทอง ขอประชาชนอย่าหลงเชื่อข้อความแจ้งอัปเดทข้อมูล
รัชดาฯ รองโฆษกรัฐบาล แจงไม่มีการตัดสิทธิ/ยกเลิกสิทธิบัตรทอง ขอประชาชนอย่าหลงเชื่อข้อความแจ้งอัปเดทข้อมูล
วันที่ 5 เมษายน 2566 นางสาวรัชดา ธนาดิเรก รองโฆษกประจำสำนักนายกรัฐมนตรี ย้ำเตือนประชาชนอย่าหลงเชื่อข่าวลือในสื่อออนไลน์ กรณีมีการเผยแพร่ข้อความว่าสำนักงานประกันสุขภาพถ้วนหน้า (สปสช.) ส่งข้อความ SMS “แจ้งอัปเดตข้อมูลบัตรประกันสุขภาพถ้วนหน้า หรือบัตรทองให้เป็นข้อมูลปัจจุบัน มิฉะนั้นจะถูกตัดสิทธิทันที” ซึ่งจากการตรวจสอบไปยังสำนักงานหลักประกันสุขภาพแห่งชาติ (สปสช.) กระทรวงสาธารณสุข พบว่าข้อมูลดังกล่าวนั้น เป็นข้อมูลเท็จ
นางสาวรัชดา กล่าวว่า  สปสช. ไม่มีนโยบายโทรหรือส่ง SMS สอบถามข้อมูลส่วนบุคคลแต่อย่างใด SMS เหล่านี้ไม่ได้ส่งจาก สปสช. แต่เป็นการแอบอ้างชื่อเพื่อหลอกให้เปิดเผยข้อมูลส่วนบุคคลแก่กลุ่มมิจฉาชีพ โปรดอย่าหลงเชื่อคลิกลิงก์ที่แนบมาด้วย เพราะมีความเสี่ยงที่อาจจะถูกแฮ็กข้อมูลส่วนบุคคลและข้อมูลทางการเงิน หรืออาจถูกหลอกล่อด้วยวิธีการต่าง ๆ โดยสิทธิบัตรทองนั้น เป็นสิทธิการรักษาพื้นฐานสำหรับคนไทยทุกคน ไม่มีการตัดสิทธิใด ๆ ทั้งสิ้น มีแต่การเปลี่ยนไปใช้สิทธิอื่น เช่น หากเข้ารับราชการก็จะเปลี่ยนมาใช้สิทธิสวัสดิการของราชการ หรือหากเข้าทำงานในบริษัทเอกชน ก็จะเปลี่ยนสิทธิมาใช้ระบบประกันสังคม และหากมีการเปลี่ยนสถานะ เช่น ลาออกจากราชการหรือลาออกจากบริษัท ก็จะเปลี่ยนกลับมาเป็นสิทธิบัตรทองโดยอัตโนมัติ แต่ไม่ว่ากรณีใดก็ตาม คนไทยทุกคนจะต้องมีสิทธิการรักษาพยาบาลอย่างน้อย 1 สิทธิเสมอ ไม่มีการตัดสิทธิ/ยกเลิกสิทธิ จนกลายเป็นคนที่ไม่มีสิทธิในการรักษาพยาบาลใด ๆ
“ขอให้ประชาชนอย่าหลงเชื่อข้อมูลดังกล่าว อย่าคลิกลิงก์ที่แนบมากับข้อความ และขอความร่วมมือไม่ส่ง หรือแชร์ข้อมูลดังกล่าวต่อในช่องทางสื่อสังคมออนไลน์ต่าง ๆ และเพื่อให้ประชาชนได้รับข้อมูลข่าวสารจากสำนักงานหลักประกันสุขภาพแห่งชาติ สามารถติดตามได้ที่เว็บไซต์ www.nhso.go.th หรือโทร. 1330 พร้อมกันนี้ ขอประชาชนอย่าหลงเชื่อข้อความที่แอบอ้างชื่อสถานที่ราชการ หรือแอบอ้างว่าเป็นเจ้าหน้าที่ของรัฐ ยืนยันส่วนราชการไม่มีนโยบายส่งข้อความหรือโทรศัพท์ไปขอข้อมูลส่วนตัวจากประชาชน” นางสาวรัชดา กล่าว

ที่มา : https://www.thaigov.go.th/news/contents/details/66991