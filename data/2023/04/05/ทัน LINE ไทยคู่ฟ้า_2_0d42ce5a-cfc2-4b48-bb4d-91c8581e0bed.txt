รัฐบาลไทย-ข่าวทำเนียบรัฐบาล-ข่าวดี! WOAH ประกาศให้ไทยปลอดกาฬโรคแอฟริกาในม้า ส่งผลดีต่อการท่องเที่ยว - เศรษฐกิจ


วันพุธที่ 5 เมษายน 2566
ข่าวดี! WOAH ประกาศให้ไทยปลอดกาฬโรคแอฟริกาในม้า ส่งผลดีต่อการท่องเที่ยว - เศรษฐกิจ
.....
ข่าวดีของประเทศไทยและผู้เลี้ยงม้า เมื่อองค์การสุขภาพสัตว์โลก (World Organisation for Animal health: WOAH) ประกาศคืนสถานะให้ประเทศไทย เป็นประเทศปลอดกาฬโรคแอฟริกาในม้า AHS (AHS-free country) เนื่องจากสามารถดำเนินการตามข้อกำหนด 12.1.5 ของ Terrestrial Animal Health Code ในการขอคืนสถานภาพปลอดโรค AHS เช่น สถานะการได้รับวัคซีน การไม่เกิดโรคระบาดในพื้นที่เป็นระยะเวลาติดต่อกันมากกว่า 2 ปี ซึ่งไทยสามารถบรรลุข้อตกลงได้ทุกประการ องค์การสุขภาพสัตว์โลก จึงพิจารณาคืนสถานภาพปลอดโรค AHS ให้กับประเทศไทยเมื่อวันที่ 10 มี.ค. 66 และได้เผยแพร่บนหน้าเว็บไซต์ WOAH.org เรียบร้อยแล้ว
.
เมื่อประเทศไทยได้รับการคืนสถานะปลอดโรค AHS จะส่งผลให้ไทยสามารถส่งออกสัตว์กลุ่ม Equids (ม้า ลา ล่อ ม้าลาย) ได้มากขึ้น รวมทั้งสามารถจัดการแข่งขันกีฬาขี่ม้าระดับนานาชาติ ส่งผลดีต่อเศรษฐกิจและการท่องเที่ยวที่เกี่ยวข้อง รวมถึงแสดงให้เห็นถึงระบบการควบคุมโรค และเฝ้าระวังโรคที่มีประสิทธิภาพของประเทศไทย
#ไทยคู่ฟ้า #สื่อสารรัฐบาลไทย
-------------------

ที่มา : https://www.thaigov.go.th/news/contents/details/67001