รัฐบาลไทย-ข่าวทำเนียบรัฐบาล-คลังเตือนมิจฉาชีพหลอกได้รับสิทธิพิเศษจากกระทรวงการคลัง  


วันพุธที่ 5 เมษายน 2566
05/04/2566
พิมพ์
คลังเตือนมิจฉาชีพหลอกได้รับสิทธิพิเศษจากกระทรวงการคลัง
กระทรวงการคลังตรวจสอบพบมิจฉาชีพหลอกลวงประชาชนในสื่อสังคมออนไลน์ โดยเฉพาะ LINE แอบอ้างว่าได้รับเอกสารสิทธิพิเศษจากกระทรวงการคลัง ซึ่งลงนามโดยผู้บริหารระดับสูงของกระทรวงการคลัง ออกใบหัวจ่ายพิเศษให้แก่บุคคลหนึ่งบุคคลใดเป็นผู้ถือครองในหัวจ่ายเงินพิเศษ
กระทรวงการคลังตรวจสอบพบมิจฉาชีพหลอกลวงประชาชนในสื่อสังคมออนไลน์ โดยเฉพาะ LINE แอบอ้างว่าได้รับเอกสารสิทธิพิเศษจากกระทรวงการคลัง ซึ่งลงนามโดยผู้บริหารระดับสูงของกระทรวงการคลัง ออกใบหัวจ่ายพิเศษให้แก่บุคคลหนึ่งบุคคลใดเป็นผู้ถือครองในหัวจ่ายเงินพิเศษ สามารถกระจายเงินในรูปแบบพิเศษได้ โดยสามารถกระจายได้ไม่จำกัดจำนวนครั้งจำนวนราย และในการกระจายต่อในรูปแบบต่าง ๆ
กระทรวงการคลังขอยืนยันว่าไม่มีการมอบสิทธิใด ๆ ให้แก่บุคคลในการกระจายเงินในรูปแบบต่าง ๆ  ตามที่มีการเผยแพร่ข้อมูล ภาครัฐโดยเฉพาะกระทรวงการคลัง ไม่เคยดำเนินการใด ๆ เกี่ยวกับเรื่องหัวจ่ายเงินพิเศษ เรื่องนี้ถือเป็นการหลอกลวงประชาชนอย่างแน่นอน ขอประชาชนอย่าได้หลงเชื่อ ทั้งนี้ การลงทุนหลอกลวงลักษณะนี้ เกิดขึ้นมานานแล้ว และที่ผ่านมาผู้หลงเชื่อไม่เคยมีใครได้รับประโยชน์ที่กล่าวอ้าง หรือหากได้รับก็เป็นการหลอกล่อให้เหยื่อตายใจ เพื่อลงทุนเพิ่มกับมิจฉาชีพ
ขณะนี้ กระทรวงการคลังกำลังอยู่ระหว่างการร้องทุกข์กล่าวโทษเพื่อดำเนินคดีกับมิจฉาชีพ ผู้กระทำผิด และขอให้ประชาชนที่ตกเป็นเหยื่อและผู้ที่ได้รับผลกระทบได้โปรดรวบรวมหลักฐาน และแจ้งความเอาผิดเครือข่ายดังกล่าวกับทางเจ้าหน้าที่ตำรวจเพื่อเอาผิดมิจฉาชีพดังกล่าวต่อไป ดังนั้น ขอประชาชนอย่าหลงเชื่อข้อมูลดังกล่าว และขอความร่วมมือไม่ส่ง หรือแชร์ข้อมูลดังกล่าวต่อ อนึ่ง เพื่อให้ประชาชนได้รับข้อมูลข่าวสารจากกระทรวงการคลังที่ชัดเจนและเชื่อถือได้ สามารถติดตามได้ที่เว็บไซต์ http://www.mof.go.th หรือเพจ Facebook “กระทรวงการคลัง”

ที่มา : https://www.thaigov.go.th/news/contents/details/66989