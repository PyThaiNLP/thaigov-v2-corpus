รัฐบาลไทย-ข่าวทำเนียบรัฐบาล-สมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี เสด็จพระราชดําเนินไปทรงเปิด "ห้องสมุดพร้อมปัญญา" ณ เรือนจำกลางกำแพงเพชร​


วันพุธที่ 5 เมษายน 2566
05/04/2566
พิมพ์
สมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี เสด็จพระราชดําเนินไปทรงเปิด "ห้องสมุดพร้อมปัญญา" ณ เรือนจำกลางกำแพงเพชร​
สมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี เสด็จพระราชดําเนินไปทรงเปิด "ห้องสมุดพร้อมปัญญา" ณ เรือนจำกลางกำแพงเพชร​
ในวันจันทร์ที่ ๓ เมษายน​ ๒๕๖๖ เวลา ๐๙.๔๐ น. สมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี เสด็จพระราชดําเนินไปทรงเปิด "ห้องสมุดพร้อมปัญญา" เรือนจำกลางกำแพงเพชร โดยมี นางพงษ์สวาท กายอรุณสุทธิ์ ปลัดกระทรวงยุติธรรม นายสหการณ์ เพ็ชรนรินทร์ รองปลัดกระทรวงยุติธรรม นายอายุตม์ สินธพพันธุ์ อธิบดีกรมราชทัณฑ์ นายสิทธิ สุธีวงศ์ รองอธิบดีกรมราชทัณฑ์​ ฝ่ายบริหาร​ นายณรงค์​ จุ้ย​เส่ย​ รองอธิบดี​กรมราชทัณ​ฑ์​ ฝ่ายปฏิบัติการ​ นายชาญ วชิรเดช รองอธิบดีกรมราชทัณฑ์​ ฝ่ายพัฒนา นายฐิติพันธุ์ มนูจันทรัถ ผู้บัญชาการเรือนจำกลางกำแพงเพชร​ พร้อมด้วยผู้บริหาร​ ข้าราชการ เจ้าหน้าที่ ตลอดจนผู้ที่เกี่ยวข้อง ร่วมรับเสด็จ ณ เรือนจำกลางกำแพงเพชร​ อำ​เภอเมือง​ จังหวัดกำแพงเพชร​
โอกาสนี้ ปลัดกระทรวงยุติธรรม ได้กราบบังคมทูลรายงานการดำเนินงานของเรือนจำกลางกำแพงเพชร​ และห้องสมุดพร้อมปัญญา ว่า​ เรือนจำกลางกำแพงเพชร​ เป็นเรือนจำที่ควบคุมผู้ต้องขังชายและหญิง มีอำนาจควบคุมผู้ต้องขังที่มีกำหนดโทษไม่เกิน​ ๓๐ ปี ปัจจุบันมีผู้ต้องขัง รวม ๓,๑๐๘ คน
สำหรับ “ห้องสมุดพร้อมปัญญา” เรือนจำ​กลางกำแพงเพชร​ ได้ดำเนินโครงการปรับปรุง​ห้องสมุดเรือนจำ​เฉลิมพระเกียรติ​ฯ​ ตั้งแต่ปี พ.ศ. ๒๕๔๖ ให้มีความพร้อม เหมาะสมกับการให้บริการกับกลุ่มเป้าหมายอย่างต่อเนื่อง ที่ทำการห้องสมุดกลางตั้งอยู่ชั้นล่างของอาคารศูนย์การเรียนเรือนเพชรศึกษา ตัวอาคารเป็นคอนกรีตเสริมเหล็ก ๒ ชั้น ชั้นบนเป็นห้องเรียนสำหรับจัดการเรียนการสอนสายสามัญ วิชาชีพ และธรรมศึกษา ชั้นล่างเป็นที่ทำการห้องสมุดกลาง ห้องเรียนคอมพิวเตอร์ และห้องเรียนวิชาชีพ มีห้องสมุดสาขาในแดนควบคุมต่าง ๆ มีบริการห้องสมุดเคลื่อนที่ เพื่อส่งเสริมให้ผู้ต้องขังมีนิสัยรักการอ่านและการใช้เวลาว่างให้เกิดประโยชน์ มีสื่อสารสนเทศให้บริการกว่า ๑๐,๐๐๐ ชื่อเรื่อง มีการนำระบบโปรแกรมห้องสมุดอัตโนมัติ (PMB) มาใช้จัดเก็บข้อมูลสารสนเทศและให้บริการยืม - คืน
ในการนี้ ทรงพระราชทานเข็มที่ระลึกแก่ผู้มีอุปการคุณสนับสนุนการดำเนินงาน “ห้องสมุดพร้อมปัญญา” จำนวน ๑๐๐ ราย จากนั้น ทอดพระเนตรการแสดงของผู้ต้องขัง​ “ชุดรำโทน” และทรงเปิด "ห้องสมุดพร้อมปัญญา" เสด็จฯ เข้าอาคารห้องสมุด ทอดพระเนตรมุมบรรณารักษ์ ห้องเรียน​ DLTV มุมเรียนรู้เศรษฐกิจพอเพียง มุมศิลปวัฒนธรรม มุมซ่อมบำรุงหนังสือด้วยการเย็บกี่เพื่ออนุรักษ์การซ่อมแซมหนังสือแบบโบราณ​ มุมเฉลิมพระเกียรติ มุม Multimedia &​ E – Learning ทอดพระเนตรโครงการ “เรื่องเล่าจากหนังสือพระราชนิพนธ์” และห้องเรียนคอมพิวเตอร์โครงการเทคโนโลยีสารสนเทศแนวพระราชดำริ ซึ่งปัจจุบันได้ประสานความร่วมมือกับวิทยาลัยสารพัดช่างกำแพงเพชร จัดการเรียนการสอนรายวิชาการสร้างภาพกราฟิกด้วยโปรแกรม Photo Shop ทั้งนี้ เมื่อสำเร็จการศึกษาอบรมจะสามารถนำไปต่อยอดประกอบอาชีพได้ภายหลังพ้นโทษ​ เช่น  การทำรูปกราฟิกดีไซน์เพื่อทำการตลาดบนสื่อโซเชียลต่าง​ ๆ​ จากนั้นทรงปลูกต้นจำปีสิรินธรบริเวณด้านหน้าอาคารห้องสมุดพร้อมปัญญา ​และทอดพระเนตรบูธนิทรรศการการฝึกวิชาชีพของเรือนจำผ่านโครงการต่าง​ ๆ เช่น งานแกะสลักงานช่างไม้ การสาธิตการร้อยมาลัยใบตอง ขนมไทย แกะสลักผลไม้ การทำเบเกอรี่ การฝึกวิชาชีพบาเรตต้า การฝึกวิชาชีพเกษตรกรรมตามหลักปรัชญาเศรษฐกิจพอเพียง การผลิตผ้าย้อมศิลาแลงพิมพ์ลาย การผลิตกระเป๋าแฮนด์เมด และการจำหน่ายผลิตภัณฑ์ราชทัณฑ์ผ่านแอพพลิเคชั่น "แม่ขนุน"

ที่มา : https://www.thaigov.go.th/news/contents/details/66995