รัฐบาลไทย-ข่าวทำเนียบรัฐบาล-ท่าอากาศยานสุวรรณภูมิ พร้อมรองรับผู้โดยสารที่เพิ่มขึ้นช่วงวันหยุดยาวเทศกาลสงกรานต์ 


วันพุธที่ 5 เมษายน 2566
ท่าอากาศยานสุวรรณภูมิ พร้อมรองรับผู้โดยสารที่เพิ่มขึ้นช่วงวันหยุดยาวเทศกาลสงกรานต์
...
ท่าอากาศยานสุวรรณภูมิ พร้อมรองรับผู้โดยสารที่เพิ่มขึ้นช่วงวันหยุดยาวเทศกาลสงกรานต์
ท่าอากาศยานสุวรรณภูมิ (ทสภ.) บริษัท ท่าอากาศยานไทย จำกัด (มหาชน) กระทรวงคมนาคม เตรียมพร้อมรองรับผู้โดยสารที่เพิ่มขึ้นช่วงวันหยุดยาวเทศกาลสงกรานต์ระหว่างวันที่ 11 - 17 เมษายน 2566 คาด 7 วัน มีผู้โดยสารเดินทางประมาณ 1,000,000 คน หรือเฉลี่ยวันละประมาณ 143,000 คน โดย ทสภ.ได้เตรียมความพร้อมสิ่งอำนวยความสะดวกต่าง ๆ รองรับผู้โดยสารที่มาใช้บริการในช่วงเวลาดังกล่าวอย่างเต็มกำลัง นอกจากนี้ ยังได้เปิดใช้งานจุดตรวจค้นผู้โดยสารขาออกระหว่างประเทศชั่วคราว บริเวณท้ายเคาน์เตอร์เช็กอิน Row W โถงผู้โดยสารขาออก ชั้น 4 พร้อมทั้งสนับสนุนพนักงานเพื่อปฏิบัติหน้าที่บริเวณจุดตรวจค้นฯ ชั่วคราว เพื่ออำนวยความสะดวกให้ผู้โดยสารที่ใช้บริการบริเวณพื้นที่ดังกล่าวเพิ่มเติมด้วย เพื่อเป็นการอำนวยความสะดวกผู้โดยสาร และผู้ใช้บริการ ให้เป็นไปอย่างมีประสิทธิภาพสูงสุด และเพื่อเป็นการช่วยลดภาระค่าใช้จ่ายให้ผู้ใช้บริการในช่วงเทศกาลสงกรานต์ ทสภ. ได้ยกเว้นอัตราค่าบริการจอดรถยนต์ที่ลานจอดรถยนต์ระยะยาวโชน C ซึ่งสามารถจอดรถยนต์ได้จำนวน 718 คัน ตั้งแต่เวลา 00.01 น. ของวันที่ 12 เมษายน 2566 ถึง เวลา 24.00 น. ของวันที่ 18 เมษายน 2566 (รวม 7 วัน) โดยมีรถ Shuttle Bus สาย A วิ่งให้บริการรับ - ส่ง ระหว่างลานจอดรถยนต์ระยะยาวโซน C และอาคารผู้โดยสารทุก ๆ 15 นาที ตลอด 24 ชั่วโมง

ที่มา : https://www.thaigov.go.th/news/contents/details/67028