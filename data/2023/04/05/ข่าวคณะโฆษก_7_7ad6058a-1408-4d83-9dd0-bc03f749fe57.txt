รัฐบาลไทย-ข่าวทำเนียบรัฐบาล-“ทิพานัน” ชูผลงาน “พล.อ.ประยุทธ์” ขับเคลื่อนมาตรการส่งเสริมรถ EV ตรงจุด บูมยอดจองรถ EV พุ่ง 21.53% พร้อมเผยข่าวดี GAC AION ค่ายรถใหญ่จากจีนปักธงลงทุนในไทยอีกราย 


วันพุธที่ 5 เมษายน 2566
05/04/2566
พิมพ์
“ทิพานัน” ชูผลงาน “พล.อ.ประยุทธ์” ขับเคลื่อนมาตรการส่งเสริมรถ EV ตรงจุด บูมยอดจองรถ EV พุ่ง 21.53% พร้อมเผยข่าวดี GAC AION ค่ายรถใหญ่จากจีนปักธงลงทุนในไทยอีกราย
“ทิพานัน” ชูผลงาน “พล.อ.ประยุทธ์” ขับเคลื่อนมาตรการส่งเสริมรถ EV ตรงจุด บูมยอดจองรถ EV พุ่ง 21.53% พร้อมเผยข่าวดี GAC AION ค่ายรถใหญ่จากจีนปักธงลงทุนในไทยอีกราย สะท้อนมาตรการส่งเสริมตรงจุด ปั้นรายได้ให้กับประเทศมหาศาล ควบคู่ดูแลสิ่งแวดล้อม
วันที่ 5 เมษายน 2566 น.ส.ทิพานัน ศิริชนะ รองโฆษกประจำสำนักนายกรัฐมนตรี เปิดเผยว่า ตามที่พล.อ.ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ในฐานะประธานคณะกรรมการส่งเสริมการลงทุน หรือบีโอไอ ได้ผลักดันแผนพัฒนาอุตสาหกรรมยานยนต์ไฟฟ้า (Roadmap 30@30) ที่มีเป้าหมายในปี 2573 จะผลิตรถยนต์ไฟฟ้า ร้อยละ 30 ของการผลิตรถยนต์ทั้งหมด ล่าสุดรับทราบและยินดีรายงานของกระทรวงอุตสาหกรรม ที่ระบุว่างานบางกอก อินเตอร์เนชั่นแนล มอเตอร์โชว์ ครั้งที่ 44 มียอดจองรถยนต์ไฟฟ้า (EV) อยู่ที่ 9,234 คัน คิดเป็น 21.53% จากยอดจองรถยนต์ทั้งหมดภายในงาน 42,885 คัน เมื่อเทียบกับปี 2565 มียอดจองรถ EV 10% ทั้งนี้ เป็นผลมาจากมาตรการอุดหนุนรถยนต์ไฟฟ้าของภาครัฐทำให้รถ EV มีราคาลดลง ประกอบกับผู้บริโภคเริ่มให้ความเชื่อมั่นในมาตรฐานมากขึ้น ขณะที่ค่ายรถยนต์ต่าง ๆ มีการเปิดตัวรถไฟฟ้ารุ่นใหม่ ๆ รวมถึงแคมเปญกระตุ้นยอดขายที่น่าสนใจ
น.ส.ทิพานัน กล่าวว่า อีกทั้งยังมีข่าวดี ที่ผู้ผลิตรถยนต์รายใหญ่ของจีน ได้ให้ความสนใจจะเข้ามาลงทุนสร้างโรงงานผลิตรถยนต์อีวีในประเทศไทยเพิ่มขึ้นอีกราย คือ GAC AION โดยตั้งเป้าผลิตรถยนต์ EV ในไทยให้ได้ 100,000 คันต่อปี และยังวางแผนขยายไปยังอุตสาหกรรมอื่น ๆ เช่นเทคโนโลยีที่เกี่ยวข้องในการผลิตแบตเตอรี่ด้วย จากเดิมที่ค่ายรถจากจีน ทั้ง NETA และ BYD เริ่มก่อสร้างโรงงานผลิตรถ EV ในไทยแล้วทำให้ทิศทางมุ่งสู่ความเป็นฮับ EV สดใส อีกทั้งจะทำให้เกิดการจ้างงาน ถ่ายทอดเทคโนโลยี และกระจายรายได้สู่ชุมชน
“ยอดจองรถยนต์ EV ที่เพิ่มขึ้น และความสนใจของค่ายรถที่ปักหมุดลงทุนในประเทศไทย ล้วนเป็นผลงานการผลักดันมาตรการส่งเสริมรถ EV ของ พล.อ.ประยุทธ์ที่เดินมาถูกทาง ใช้มาตรการได้ตรงจุด ที่จะนำไปสู่การสร้างรายได้และเม็ดเงินให้กับประเทศไทยอย่างมหาศาล ควบคู่ไปกับการคำนึงถึงสิ่งแวดล้อม การแก้ไขปัญหาภาวะโลกร้อน และฝุ่น PM2.5 ในระยะยาว” น.ส.ทิพานัน กล่าว

ที่มา : https://www.thaigov.go.th/news/contents/details/66996