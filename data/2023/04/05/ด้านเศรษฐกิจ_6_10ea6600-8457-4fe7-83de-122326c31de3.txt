รัฐบาลไทย-ข่าวทำเนียบรัฐบาล-ปลัดฯ ณัฐพล มอบเกียรติบัตรและเข็มเชิดชูเกียรติแก่ข้าราชการพลเรือนดีเด่นของกระทรวงอุตสาหกรรม ประจำปี 2565


วันพุธที่ 5 เมษายน 2566
05/04/2566
พิมพ์
ปลัดฯ ณัฐพล มอบเกียรติบัตรและเข็มเชิดชูเกียรติแก่ข้าราชการพลเรือนดีเด่นของกระทรวงอุตสาหกรรม ประจำปี 2565
ปลัดกระทรวงอุตสาหกรรมมอบเกียรติบัตรและเข็มเชิดชูเกียรติแก่ข้าราชการพลเรือนดีเด่นของกระทรวงอุตสาหกรรม ประจำปี 2565 ย้ำข้าราชการต้องปฏิบัติตนให้เหมาะสม ใช้ “หัวและใจ” ขับเคลื่อนภารกิจให้บรรลุผลสำเร็จงาน
เมื่อวันที่ 4 เมษายน 2566 ดร.ณัฐพล รังสิตพล ปลัดกระทรวงอุตสาหกรรม เป็นประธานพิธีมอบเกียรติบัตรและเข็มเชิดชูเกียรติ ข้าราชการพลเรือนดีเด่นกระทรวงอุตสาหกรรม ประจำปี 2565 เพื่อเป็นการยกย่องเชิดชูเกียรติ พร้อมทั้งเป็นการสร้างขวัญและกำลังใจแก่ข้าราชการพลเรือนดีเด่น รวมถึงเป็นการยกย่องส่งเสริมข้าราชการกระทรวงอุตสาหกรรม ที่ประพฤติปฏิบัติคุณงามความดี โดยมีนางสาวณัฏฐิญา เนตยสุภา นายเอกภัทร วังสุวรรณ นายวันชัย พนมชัย รปอ. นายวิษณุ ทับเที่ยง หน.ผตร. นายวีระกิตติ์ รันทกิจธนวิชญ์ นายทาวัน ทวีถาวรสวัสดิ์ นายภาสกร ชัยรัตน์ ผตร. นายจุลพงษ์ ทวีศรี อรอ. นายนิรันดร์ ยิ่งมหิศรานนท์ อพร. นางสาวณิรดา วิสุทธิชาติธาดา ผช.ปกอ. และคณะผู้บริหารกระทรวงอุตสาหกรรม เข้าร่วมงาน ณ ห้องประชุม อก.1 ชั้น 2 อาคารสำนักงานปลัดกระทรวงอุตสาหกรรม
สำหรับผู้ได้รับรางวัลข้าราชการพลเรือนดีเด่น ของกระทรวงอุตสาหกรรม ประจำปี พ.ศ. 2565 มีดังนี้ นางสาวชลาริน นิลพิฤกษ์ ผู้อำนวยการกองกลาง สปอ. นางสาวอุษณีย์ นาคะภากร วิศวกรชำนาญการพิเศษ นางสาวฐิติมา มีศรี นักวิชาการคอมพิวเตอร์ชำนาญการพิเศษ กรอ. นายวัชรุน จุ้ยจำลอง ผู้อำนวยการกองพัฒนาอุตสาหกรรมชุมชน นายนิพิฐพนธ์ โอภาวัฒนะ นักวิชาการอุตสาหกรรมชำนาญการพิเศษ กสอ. นายสกล อนันต์วณิชย์ชา ผู้อำนวยการกองวิศวกรรมบริการ นายอนุชิต สุขเจริญพงษ์ วิศวกรสำรวจชำนาญการ กพร. นายธวัช หะหมาน นักวิทยาศาสตร์ชำนาญการพิเศษ สอน. นางสาวอาภัสสร สุกใส ผู้อำนวยการกองบริหารมาตรฐานระหว่างประเทศ นายอนุรักษ์ ชัยวิเชียร นักวิชาการมาตรฐานชำนาญการพิเศษ สมอ. นายอนุชิต บุญจันทร์คง นักวิเคราะห์นโยบายและแผนชำนาญการ สศอ.
ปลัดกระทรวงอุตสาหกรรม กล่าวว่า ขอแสดงความยินดีกับข้าราชการพลเรือนดีเด่นทั้ง 11 ท่าน ที่ได้รับรางวัลในครั้งนี้ และขอชื่นชมที่ท่านได้รับการยกย่องให้เป็นแบบอย่างหรือตัวแทนของข้าราชการที่ดี ที่ปฏิบัติงานด้วยความทุ่มเท เสียสละ อุทิศตนให้แก่งาน สิ่งที่อยากฝากกับข้าราชการทุกท่านคือการรับราชการนั้นต้องประพฤติปฏิบัติตนให้เหมาะสม ทำงานเหมือนเราเป็นผู้รับ คืออยากให้ผลเป็นอย่างไรก็ปฏิบัติอย่างนั้น มีความซื่อสัตย์ สุจริต รับผิดชอบ โปร่งใส ที่สำคัญใช้ “หัวและใจ” ในการปฏิบัติงานเพื่อขับเคลื่อนให้ภารกิจต่าง ๆ ของหน่วยงานสำเร็จลุล่วงด้วยดี

ที่มา : https://www.thaigov.go.th/news/contents/details/67013