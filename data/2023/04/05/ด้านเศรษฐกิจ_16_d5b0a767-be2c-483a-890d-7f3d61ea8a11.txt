รัฐบาลไทย-ข่าวทำเนียบรัฐบาล-กรมการขนส่งทางรางจัดกิจกรรมจิตอาสา มอบเครื่องสาธารณูปโภค ให้กับผู้พิการทางสายตา พร้อมหารือเกี่ยวกับการพัฒนาระบบขนส่งทางราง เพื่อคนทุกคนสมารถใช้บริการได้อย่างมีความสุข


วันพุธที่ 5 เมษายน 2566
กรมการขนส่งทางรางจัดกิจกรรมจิตอาสา มอบเครื่องสาธารณูปโภค ให้กับผู้พิการทางสายตา พร้อมหารือเกี่ยวกับการพัฒนาระบบขนส่งทางราง เพื่อคนทุกคนสมารถใช้บริการได้อย่างมีความสุข
....
วันนี้ (5 เม.ย. 66) ดร.พิเชฐ คุณาธรรมรักษ์ อธิบดีกรมการขนส่งทางราง กระทรวงคมนาคม พร้อมด้วยเจ้าหน้าที่ จัดกิจกรรมจิตอาสาบำเพ็ญสาธารณประโยชน์เนื่องในโอกาสวันข้าราชการพลเรือน ประจำปี พ.ศ. 2566 บริจาคเครื่องอุปโภค บริโภค ให้แก่สมาคมคนตาบอดแห่งประเทศไทย โดยมี นายมณเฑียร บุญตัน อุปนายกสมาคมคนตาบอดแห่งประเทศไทย และเจ้าหน้าที่ให้การต้อนรับ ณ สมาคมคนตาบอดแห่งประเทศไทย กรุงเทพฯ
ดร.พิเชฐ กล่าวว่า มีความรู้สึกยินดีเป็นอย่างยิ่งที่ได้จัดกิจกรรมสาธารณประโยชน์ ในวันข้าราชการพลเรือน รวมถึงการพาข้าราชการมาพบกับผู้พิการทางสายตาถือเป็นการสร้างจิตสำนึกให้ข้าราชการของกรมการขนส่งทางราง ที่เป็นบุคคลรุ่นใหม่ ทำให้ตระหนักถึงการทำงานและการทำหน้าที่ข้าราชการว่าเป็นการทำเพื่อประชาชนทุกคน ไม่ว่าจะเป็นบุคคลปกติ หรือผู้พิการด้านต่างๆ รวมทั้งเป็นการสร้างการรับรู้ให้กับข้าราชการ ขร. ว่างานที่ทำออกมานั้นเป็นประโยชน์อย่างทั่วถึง ทั้งนี้ นอกจากการบริจาคเครื่องอุปโภค บริโภคแล้ว กรมการขนส่งทางรางและสมาคมคนตาบอดแห่งประเทศไทย ยังได้ร่วมกันหารือการพัฒนาระบบขนส่งทางรางของไทย โดยทางสมาคมฯ ได้มีข้อเสนอแนะต่อการพัฒนาระบบขนส่งทางราง เพื่อให้เป็นระบบขนส่งที่สามารถรองรับการเดินสำหรับคนทุกคน อาทิเช่น การพัฒนาเทคโนโลยีของหน่วยงานหรือข้อมูลข่าวสารที่ใช้สำหรับการเดินทางระบบราง ให้ผู้พิการทางสายตาหรือผู้พิการด้านต่างๆ เข้าถึงได้ง่าย รวมถึงการมีนโยบายในการสร้างมาตรฐานในการเดินทาง เพื่อให้ผู้พิการสามารถเดินทางระบบรางได้อย่างสะดวก เช่น การมีบัตรการเดินทางสำหรับผู้พิการ เป็นต้น กอปรกับการบริการในระบบราง การมีสิ่งอำนวยความเพื่อรองรับสำหรับคนทุกคน การฝึกฝนหน่วยงานผู้ให้บริการ เช่น รปภ. เจ้าหน้าที่ภายในสถานี มีความรู้ที่จะสามารถอำนวยความสะดวกหรือช่วยเหลือผู้พิการหรือผู้สูงอายุ ได้ นอกการด้านงานบริการแล้ว การก่อสร้างโครงสร้างพื้นฐานในระบบราง สมาคมได้ขอให้คำนึงถึงการก่อสร้างเพื่อให้คนทุกคนสามารถใช้บริการได้ (universal design) รวมทั้งการออกนโยบายการส่งเสริมให้ผู้พิการมีอาชีพในระบบราง เช่น การประสานหน่วยงานให้บริการ เปิดพื้นที่ให้ผู้พิการสามารถไปประกอบอาชีพ ซึ่งเมื่อผู้พิการมีการประกอบอาชีพแล้ว ก็จะทำให้มีรายได้สามารถเป็นส่วนนึงในการเสียภาษีเพื่อประเทศชาติได้ต่อไป
จากหารือดังกล่าวกรมการขนส่งทางราง จะนำข้อเสนอแนะไปดำเนินการต่าง ๆ โดยจะมีการประสานงานสมาคมตาบอดแห่งประเทศ เพื่อให้เกิดการพัฒนาระบบรางอย่างสมบูรณ์แบบ และสามารถกลายเป็นระบบขนส่งที่คนทุกคนสามารถใช้บริการได้อย่างสะดวก และมีความสุขต่อไป

ที่มา : https://www.thaigov.go.th/news/contents/details/67047