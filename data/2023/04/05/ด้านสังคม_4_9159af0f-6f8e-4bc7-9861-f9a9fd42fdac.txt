รัฐบาลไทย-ข่าวทำเนียบรัฐบาล-พม. จับมือ Care for Children สร้างเด็กดีมีคุณภาพ ด้วยครอบครัวอุปถัมภ์แบบ Foster Care


วันพุธที่ 5 เมษายน 2566
พม. จับมือ Care for Children สร้างเด็กดีมีคุณภาพ ด้วยครอบครัวอุปถัมภ์แบบ Foster Care
พม. จับมือ Care for Children สร้างเด็กดีมีคุณภาพ ด้วยครอบครัวอุปถัมภ์แบบ Foster Care
วันนี้ (4 เม.ย. 66) เวลา 14.30 น. นายอนุกูล ปีดแก้ว ปลัดกระทรวงการพัฒนาสังคมและความมั่นคงของมนุษย์ (ปลัด พม.) เป็นประธานงานแถลงข่าว FOSTER CARE การดำเนินงานครอบครัวอุปถัมภ์ กระทรวงการพัฒนาสังคมและความมั่นคงของมนุษย์ (พม.) และ Care for Children เพื่อสร้างความตระหนักรู้สู่สังคมถึงความสำคัญของการดูแลเด็กในสภาพแวดล้อมแบบครอบครัว และส่งเสริมให้ภาคีเครือข่ายทุกภาคส่วนเข้ามามีส่วนร่วมในการเสริมสร้างความเข้มแข็งในครอบครัว อีกทั้งส่งเสริมสนับสนุนกลุ่มเด็กเปราะบางให้ได้รับการดูแลในสภาพแวดล้อมแบบครอบครัว โดยคำนึงถึงประโยชน์สูงสุดของเด็ก สามารถเติบโตเป็นพลเมืองที่ดีมีคุณภาพ โดย นางเตือนใจ คงสมบัติ รองอธิบดีกรมกิจการเด็กและเยาวชน กล่าวอภิปรายหัวข้อ “การพัฒนาแผนงานด้านการเลี้ยงดูเด็กแบบครอบครัวอุปถัมภ์” และ ดร.โรเบิร์ต โกลเวอร์ โอบีอี ผู้ก่อตั้งและผู้อํานวยการบริหารของ Care for Children กล่าวถึงความสําเร็จของการให้เด็กอยู่ในครอบครัวอุปถัมภ์ ทั้งนี้ นางอภิญญา ชมภูมาศ อธิบดีกรมกิจการเด็กและเยาวชน และผู้บริหารกระทรวง พม. เข้าร่วมงาน  ณ ห้องคันธวาส เพลส ชั้น 4 โรงแรม ดิ แอทธินี โฮเทล แบงค็อก เขตปทุมวัน กรุงเทพฯ
นายอนุกูล กล่าวว่า กระทรวง พม. ได้ตระหนักถึงความสำคัญของอนุสัญญาว่าด้วยสิทธิเด็กและแนวปฏิบัติของสหประชาชาติว่าด้วยการเลี้ยงดูทดแทนสำหรับเด็ก ด้วยการกำหนดแผนยุทธศาสตร์การคุ้มครองเด็ก ปี พ.ศ. 2560 - 2564 โดยคำนึงถึงการเลี้ยงดูทดแทนแก่เด็กในรูปแบบสถานรองรับเด็กตามความเหมาะสม จำเป็น และเอื้ออำนวยต่อพัฒนาการของเด็ก อีกทั้งพัฒนาระบบการดำเนินงานของครอบครัวอุปถัมภ์ เป็นการสร้างทางเลือกที่ดีสำหรับเด็ก โดยส่งเสริมให้ชุมชนท้องถิ่นและภาคเอกชน มีส่วนร่วมในการคุ้มครองและจัดสวัสดิการแก่เด็ก และเปลี่ยนบทบาทสถานรองรับเด็กให้เป็นศูนย์การเรียนรู้การจัดสวัสดิการแก่เด็กและเยาวชนในระยะต่อไป
นายอนุกูล กล่าวเพิ่มเติมว่า กระทรวง พม. โดยกรมกิจการเด็กและเยาวชน (ดย.) ได้จัดให้มีสถานสงเคราะห์ เพื่อให้บริการ ช่วยเหลือ สงเคราะห์ คุ้มครองสวัสดิภาพ พัฒนาและฟื้นฟู และจัดบริการสังคมแก่เด็กและครอบครัวที่ประสบปัญหา โดยมีสถานรองรับกลุ่มเด็กและเยาวชน อายุตั้งแต่แรกเกิด - 24 ปี จำนวน 30 แห่งทั่วประเทศ รวมทั้งสถานสงเคราะห์เด็ก แต่ด้วยการกำหนดนโยบายที่จะลดจำนวนเด็กในสถานสงเคราะห์เด็กลงร้อยละ 10 ต่อปี โดยการขับเคลื่อนนโยบายด้านการเลี้ยงดูทดแทนของประเทศไทย ผ่านการจัดทำแผนปฏิบัติการระดับชาติด้านการเลี้ยงดูทดแทน (Alternative Care Roadmap) โดยร่วมกับภาคีเครือข่าย กระทรวงต่างๆ องค์กรระหว่างประเทศ องค์กรเอกชน ภาคประชาสังคม และผู้มีส่วนได้ส่วนเสียทุกฝ่าย เพื่อให้เด็กทุกคนในประเทศไทยได้อาศัยอยู่ในครอบครัวที่ปลอดภัยและเอาใจใส่ โดยเฉพาะอย่างยิ่ง ครอบครัวโดยกำเนิดของเด็ก
นางเตือนใจ กล่าวว่า กระทรวง พม. โดย ดย. ได้รับความร่วมมือในการเลี้ยงดูทดแทนสำหรับเด็กในรูปแบบครอบครัวอุปถัมภ์ ร่วมกับองค์การ Care for Children ประเทศอังกฤษ มาตั้งแต่ปี 2554 นับเป็นระยะเวลากว่า 11 ปี ของการเป็นหุ้นส่วนการทำงาน เพื่อให้เด็กที่ประสบปัญหาทางสังคมในสถานรองรับเด็กของภาครัฐ ได้มีโอกาสในการใช้ชีวิตอยู่กับครอบครัวทดแทน โดยมีการลงนามในข้อตกลงความร่วมมือ (MOU) จากอดีตจนถึงปัจจุบันรวม 3 ฉบับ เพื่อทำงานร่วมกันในการสนับสนุนการเลี้ยงดูเด็กในความอุปการะของสถานรองรับเด็ก ด้วยรูปแบบครอบครัวอุปถัมภ์แบบ Foster Care ในชุมชน การพัฒนาศักยภาพบุคลากรในสถานรองรับจำนวน 29 แห่ง และบ้านพักเด็กและครอบครัว 77 แห่งทั่วประเทศ ปัจจุบัน มีเด็กในสถานรองรับเด็ก 17 แห่ง เข้ารับการเลี้ยงดูในครอบครัวอุปถัมภ์ จำนวนทั้งสิ้น 223 คน ใน 174 ครอบครัว นอกจากนี้ ได้ร่วมมือกับองค์กรภาคีเครือข่ายและผู้เชี่ยวชาญพัฒนาคู่มือเป็นแนวปฏิบัติการดำเนินงานครอบครัวอุปถัมภ์ได้สำเร็จเมื่อปี 2565
#ช่วย24ชั่วโมง
#พม24ชม
#ข่าวพม

ที่มา : https://www.thaigov.go.th/news/contents/details/67015