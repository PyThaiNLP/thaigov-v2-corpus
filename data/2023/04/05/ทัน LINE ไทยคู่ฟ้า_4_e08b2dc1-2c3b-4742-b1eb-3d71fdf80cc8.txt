รัฐบาลไทย-ข่าวทำเนียบรัฐบาล-ทำความรู้จัก ‘ESS Help Me’ ปักหมุด หยุดเหตุ บริการแจ้งเหตุฉุกเฉินทางสังคมรูปแบบใหม่


วันพุธที่ 5 เมษายน 2566
ทำความรู้จัก ‘ESS Help Me’ ปักหมุด หยุดเหตุ บริการแจ้งเหตุฉุกเฉินทางสังคมรูปแบบใหม่
.....
กระทรวงการพัฒนาสังคมและความมั่นคงของมนุษย์ (พม.) ร่วมกับ สำนักงานตำรวจแห่งชาติ (ตร.) สำนักงานคณะกรรมการดิจิทัลเพื่อเศรษฐกิจและสังคมแห่งชาติ และกองทุนเสมอภาคทางการศึกษา (กสศ.) พัฒนาระบบแจ้งเหตุทางสังคมรูปแบบใหม่ ESS Help Me (Emergency Social Services) ให้สามารถใช้งานได้ผ่านแอปพลิเคชันไลน์ แจ้งได้ 24 ชั่วโมง เพื่อความสะดวก และรวดเร็ว โดยสามารถแชร์พิกัดจุดเกิดเหตุเพื่อให้เจ้าหน้าที่รัฐเข้าให้ความช่วยเหลือได้อย่างแม่นยำ ติดตามการช่วยเหลือได้ทันที
.
เหตุฉุกเฉินใดบ้างที่สามารถแจ้ง ESS Help Me ได้ ?
1. ข่มขู่ว่าจะทำร้าย หรือโดนทำร้ายร่างกาย
2. กักขังหน่วงเหนี่ยว
3. เสี่ยงถูกล่วงละเมิดทางเพศ
4. ผู้คลุ้มคลั่งก่อให้เกิดเหตุร้าย
5. มั่วสุม จนก่อให้เกิดเหตุร้าย
.
สามารถเริ่มต้นใช้งาน ESS Help me โดยกดเพิ่มเพื่อนทางแอปพลิเคชันไลน์ในช่องค้นหา @esshelpme หลังจากนั้นก็สามารถดำเนินการแจ้งเหตุได้ด้วย 3 ขั้นตอนง่าย ๆ คือ
1) กดปุ่มแจ้งเหตุด่วน
2) แจ้งตำแหน่งเกิดเหตุ
3) กรอกเบอร์ติดต่อ เพื่อให้เจ้าหน้าที่ติดต่อกลับ
.
เมื่อดำเนินการแจ้งเหตุครบทั้ง 3 ขั้นตอน ระบบจะส่งข้อมูลไปยังสถานีตำรวจที่ใกล้ที่สุด พร้อมแจ้งข้อความมายังผู้แจ้งเหตุ และเมื่อมีเจ้าหน้าที่ตำรวจรับทราบแล้ว ระบบจะแจ้งเตือนสถานะการรับทราบมายังผู้แจ้งเหตุอีกครั้ง
.
ขณะเดียวกัน ขอย้ำเตือนประชาชนให้ใช้ระบบแจ้งเหตุตามความเป็นจริง อย่าเข้าใช้ระบบเพื่อก่อกวนเจ้าหน้าที่เพื่อความสนุกสนานหรือคึกคะนอง เพราะนอกจากจะกระทบต่อการปฏิบัติงานของเจ้าหน้าที่จนส่งผลต่อการให้ความช่วยเหลือประชาชนที่มีความเดือดร้อนจริงแล้ว การแจ้งเหตุอันเป็นเท็จโดยเจตนา จะถูกตั้งข้อหา ตามประมวลกฎหมายอาญา มาตรา 384 มีโทษจำคุกไม่เกิน 1 เดือน หรือปรับไม่เกิน 1,000 บาท หรือทั้งจำทั้งปรับได้
#ไทยคู่ฟ้า #สื่อสารรัฐบาลไทย
-------------------

ที่มา : https://www.thaigov.go.th/news/contents/details/67030