รัฐบาลไทย-ข่าวทำเนียบรัฐบาล-รัฐบาลเตือนอย่าหลงเชื่อมิจฉาชีพ อ้างเป็นเจ้าหน้าที่ โทรหลอกให้ล็อกอินเข้าเพจกระทรวงการคลังปลอม ดูดเงินจากบัญชี


วันพุธที่ 5 เมษายน 2566
05/04/2566
พิมพ์
รัฐบาลเตือนอย่าหลงเชื่อมิจฉาชีพ อ้างเป็นเจ้าหน้าที่ โทรหลอกให้ล็อกอินเข้าเพจกระทรวงการคลังปลอม ดูดเงินจากบัญชี
รัฐบาลเตือนอย่าหลงเชื่อมิจฉาชีพอ้างเป็นเจ้าหน้าที่ โทรหลอกให้ล็อกอินเข้าเพจกระทรวงการคลังปลอม ดูดเงินจากบัญชี
วันที่ 5 เมษายน 2566 นางสาวรัชดา ธนาดิเรก รองโฆษกประจำสำนักนายกรัฐมนตรี เปิดเผยว่า ขณะนี้ มีมิจฉาชีพใช้หมายเลขโทรศัพท์ 0828103575 แอบอ้างเป็นเจ้าหน้าที่กระทรวงการคลัง โทรหลอกลวงประชาชนให้กดยกเลิกสิทธิ์โครงการของรัฐที่หมดเขตไปแล้ว เช่น โครงการคนละครึ่ง โดยสร้างเพจกระทรวงการคลังปลอมขึ้น เพื่อให้ประชาชนล็อกอินใส่ user name และรหัสของแอป “เป๋าเงิน” ในหน้าเพจปลอม เพื่อหลอกดูดเงินจากบัญชีและลวงเอาข้อมูลส่วนตัวที่สำคัญ ซึ่งสามารถนำไปสวยรอยทำธุรกรรมอื่นๆ แทนเจ้าตัวได้ ขณะนี้ กระทรวงการคลังกำลังอยู่ระหว่างการรวบรวมหลักฐานและความเสียหายที่เกิดขึ้น โดยจะเร่งดำเนินการตามกฎหมายให้ถึงที่สุด
ทั้งนี้ กระทรวงการคลังได้ยืนยันว่า ไม่มีนโยบายให้เจ้าหน้าที่โทรไปพูดคุยกับประชาชน จึงขอให้อย่าหลงเชื่อเด็ดขาด! ส่วนเพจ Facebook ของกระทรวงการคลังมีเพียงเพจเดียว ชื่อ  “กระทรวงการคลัง” (https://www.facebook.com/MoFNewsStationThailand ) เท่านั้น

ที่มา : https://www.thaigov.go.th/news/contents/details/66994