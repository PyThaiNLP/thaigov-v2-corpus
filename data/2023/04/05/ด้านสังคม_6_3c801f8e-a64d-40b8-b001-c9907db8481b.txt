รัฐบาลไทย-ข่าวทำเนียบรัฐบาล-กระทรวง อว. จัดพิธีมอบเกียรติบัตร "คนดีศรี อว." และข้าราชการพลเรือนดีเด่น ประจำปี 2565


วันพุธที่ 5 เมษายน 2566
กระทรวง อว. จัดพิธีมอบเกียรติบัตร "คนดีศรี อว." และข้าราชการพลเรือนดีเด่น ประจำปี 2565
กระทรวง อว. จัดพิธีมอบเกียรติบัตร "คนดีศรี อว." และข้าราชการพลเรือนดีเด่น ประจำปี 2565
เมื่อวันที่ 3 เม.ย. ศ.(พิเศษ) ดร.เอนก เหล่าธรรมทัศน์ รัฐมนตรีว่าการกระทรวงการอุดมศึกษา วิทยาศาสตร์ วิจัยและนวัตกรรม (อว.) เป็นประธานในพิธีมอบเกียรติบัตรและเข็มเชิดชูเกียรติให้แก่ข้าราชการพลเรือนดีเด่น ประจำปี 2565 ในโครงการยกย่องเชิดชูเกียรติข้าราชการ และบุคลากรของกระทรวง อว. โดยมี ศ.ดร.นพ.สิริฤกษ์ ทรงศิวิไล ปลัดกระทรวง อว. และผู้บริหารหน่วยงานในสังกัดกระทรวง อว.เข้าร่วม ที่ห้องประชุมภูมิบดินทร์ชั้น 6 อาคารสถานศึกษาเคมีปฏิบัติ กรมวิทยาศาสตร์บริการ โดยในปีนี้มีผู้ได้รับเกียรติบัตร "คนดีศรี อว." จำนวน 16 ราย และข้าราชการพลเรือนดีเด่น จำนวน 84 ราย
ศ.(พิเศษ) ดร.เอนก กล่าวว่า งานนี้จัดขึ้นเพื่อยกย่องเชิดชูเกียรติ ข้าราชการและบุคลากรของ กระทรวง อว. เนื่องในโอกาสวันข้าราชการพลเรือน วันที่ 1 เมษายน ของทุกปี การที่ทุกคนได้รับเกียรติในวันนี้ แสดงให้เห็นได้ว่าเป็นผู้ที่มีความประพฤติดี มีคุณธรรม จริยธรรม เป็นแบบอย่างที่ดี และมีผลงานดีเด่นเชิงประจักษ์ และเป็นผู้ที่มีความมุ่งมั่น ตั้งใจปฏิบัติงานอย่างเต็มที่ เชื่อว่า พวกเราทุกคนไม่ว่าจะเป็นข้าราชการ บุคลากร หรือเจ้าหน้าที่ส่วนใดในกระทรวง อว. ล้วนเป็นกําลังสําคัญของกระทรวง และหากมีความมุ่งมั่น ตั้งใจทํางานและทํางานสอดประสานอย่างเป็นอันหนึ่งอันเดียวกัน ก็จะยิ่งเป็นพลังสําคัญในการพัฒนาประเทศและขับเคลื่อนงานด้านการอุดมศึกษา วิทยาศาสตร์ วิจัยและนวัตกรรมของประเทศให้มีความก้าวหน้ามากยิ่งขึ้นและทําให้กระทรวง อว. บรรลุเป้าหมายในการเป็นประเทศพัฒนาแล้วให้ได้ภายในปี 2570
“ทุกคนล้วนเป็นบุคคลต้นแบบและสมควรได้รับการยกย่องเชิดชูเกียรติ ขอให้นําความรู้ความสามารถของตนมาใช้ในการปฏิบัติหน้าที่ด้วยความขยัน อดทน เสียสละ ยึดมั่นในหลักคุณธรรม จริยธรรมและหลักธรรมาภิบาล ครองตน ครองคน ครองงาน เพื่อประโยชน์ของชาติบ้านเมืองต่อไป” ศ.(พิเศษ) ดร.เอนก กล่าว
ในขณะที่ ศ.ดร.นพ.สิริฤกษ์ กล่าวว่า ทั้งนี้ “คนดีศรี อว.” จะพิจารณาคัดเลือกโดยให้หน่วยงานในสังกัดกระทรวง อว. ส่งรายชื่อมาให้พิจารณาคัดเลือก โดยจะต้องเป็นผู้มีความประพฤติปฏิบัติตนชอบด้วยคุณธรรม ศีลธรรม จริยธรรม จรรยาบรรณข้าราชการ รวมทั้งประพฤติปฏิบัติงานในหน้าที่และนอกเหนือหน้าที่อย่างสม่ำเสมอ เต็มใจ มีจิตมุ่งผลสัมฤทธิ์ของงานที่รับผิดชอบ และมีผลงานเชิงประจักษ์ ดีเด่น เป็นที่ยอมรับ สมควรได้รับการยกย่อง โดยการกำหนดจำนวน “คนดีศรี อว.” ที่หน่วยงานคัดเลือกได้ ขึ้นอยู่กับจำนวนบุคลากรในหน่วยงานรวมกันตามอัตราส่วนการคัดเลือกข้าราชการพลเรือนดีเด่น

ที่มา : https://www.thaigov.go.th/news/contents/details/67019