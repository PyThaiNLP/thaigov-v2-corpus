รัฐบาลไทย-ข่าวทำเนียบรัฐบาล-“สนามเด็กเล่นสร้างปัญญาสู่ชุมชนเพื่อพัฒนาเด็กไทย” ปลัด มท. แจ้งผู้ว่าฯ ทั่วประเทศ ขยายผลโครงการส่งเสริมการเรียนรู้เด็กปฐมวัย ท้องถิ่นไทย ผ่านการเล่น “สนามเด็กเล่นสร้างปัญญา” 


วันอังคารที่ 4 เมษายน 2566
04/04/2566
พิมพ์
“สนามเด็กเล่นสร้างปัญญาสู่ชุมชนเพื่อพัฒนาเด็กไทย” ปลัด มท. แจ้งผู้ว่าฯ ทั่วประเทศ ขยายผลโครงการส่งเสริมการเรียนรู้เด็กปฐมวัย ท้องถิ่นไทย ผ่านการเล่น “สนามเด็กเล่นสร้างปัญญา”
ปลัด มท. แจ้งผู้ว่าฯ ทั่วประเทศ ขยายผลโครงการส่งเสริมการเรียนรู้เด็กปฐมวัย ท้องถิ่นไทย ผ่านการเล่น “สนามเด็กเล่นสร้างปัญญา” มุ่งส่งเสริมการพัฒนาเด็กตามช่วงวัย ผ่านสนามเด็กเล่นสร้างปัญญาในชุมชน เพื่อสร้างพลเมืองที่มีคุณภาพชีวิตที่ดีอย่างยั่งยืน
วันนี้ (4 เม.ย. 66) นายสุทธิพงษ์ จุลเจริญ ปลัดกระทรวงมหาดไทย เปิดเผยว่า กระทรวงมหาดไทย ให้ความสำคัญในการขับเคลื่อนงานเพื่อส่งเสริมการพัฒนาชีวิตที่ดีให้กับพี่น้องประชาชนทุกช่วงวัย โดยเฉพาะอย่างยิ่งการพัฒนาเด็กปฐมวัยที่ถือเป็นจุดเริ่มต้นของการพัฒนาคน ด้วยการส่งเสริมและพัฒนาสุขภาพอนามัย ตลอดจนการพัฒนาทักษะ พัฒนาด้านจิตใจ การเข้าสังคม การสร้างความรู้รักสามัคคี ซึ่งทั้งนี้ ภายหลังจากที่ตนได้เดินทางไปเป็นประธานในพิธีเปิดสวนสนุกสามวัยและแลกเปลี่ยนเรียนรู้ทิศทางการพัฒนาคุณภาพชีวิตคนสามวัย ของเทศบาลตำบลปริก อำเภอสะเดา จังหวัดสงขลา และเยี่ยมชมฐานการเรียนรู้ภายในสนามเด็กเล่นสร้างปัญญา เมื่อวันที่ 5 มี.ค. 66 ที่ผ่านมานั้น ได้มีข้อเสนอแนะเชิงนโยบายเพิ่มเติมในเรื่องของการเสริมสร้างรากฐานที่เป็นความมั่นคงในทุกมิติ โดยการน้อมนำหลักปรัชญาของเศรษฐกิจพอเพียงของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร ที่เป็นหลักคิดที่สำคัญที่องค์การสหประชาชาติ (UN) ได้นำไปกำหนดเป็นเป้าหมายการพัฒนาที่ยั่งยืน (UN SDGs) ทั้ง 17 ข้อ ด้วยการทำให้สนามเด็กเล่นสร้างปัญญา เป็นสนามเด็กเล่นที่มีองค์ประกอบที่สำคัญ คือ 1) การส่งเสริมให้มีการรักษาสิ่งแวดล้อม โดยให้มีการคัดแยกขยะประเภทต่าง ๆ มีการจัดทำถังขยะเปียกลดโลกร้อน พร้อมมีคำอธิบายประโยชน์ที่ได้จากการคัดแยกขยะในแต่ละชนิด 2) การบริหารจัดการน้ำ โดยให้มีธนาคารน้ำใต้ดินระบบปิด 3) การสร้างความมั่นคงทางอาหาร มีการปลูกแปลงผักสวนครัวปลอดสารพิษ สร้างรั้วสีเขียวที่มาจากพืชกินได้ และ 4) ให้มีการส่งเสริมความเท่าเทียมทางสังคม และประการสุดท้าย ประการที่ 5) การสร้างสนามเด็กเล่นสร้างปัญญา โดยใช้หลัก “บวร” (บ้าน วัด โรงเรียน) ให้ชุมชนมีส่วนร่วมคิด ร่วมทำ ร่วมดูแล ในลักษณะจิตอาสา เพื่อการพัฒนาที่ยั่งยืนสำหรับลูกหลานในอนาคต
นายสุทธิพงษ์ จุลเจริญ ปลัดกระทรวงมหาดไทย กล่าวต่อว่า เพื่อให้เกิดการขยายผลขับเคลื่อนส่งเสริมให้มีสนามเด็กเล่นสร้างปัญญาในทุกองค์กรปกครองส่วนท้องถิ่นทั่วประเทศซึ่งจะเป็นประโยชน์ในการพัฒนาเด็กในทุกพื้นที่ จึงได้แจ้งไปยังผู้ว่าราชการจังหวัดทุกจังหวัด ประสานไปยังองค์กรปกครองส่วนท้องถิ่นในแต่ละจังหวัด พิจารณาดำเนินการสร้างและบำรุงสนามเด็กเล่นสร้างปัญญา โดยใช้หลัก “บวร” (บ้าน วัด โรงเรียน) ด้วยการสร้างความเป็นหุ้นส่วน (Partnership) ให้เกิดความร่วมมือกันในชุมชน เพื่อให้กลายเป็นพื้นที่สำหรับเด็กเล็กในท้องถิ่นได้มีโอกาสได้รับการดูแลพัฒนาให้มีพัฒนาการที่สมบูรณ์ตามวัยผ่านการเล่น การเรียนรู้สภาพแวดล้อมและธรรมชาติรอบตัว ซึ่งเป็นปฐมบทของคุณภาพชีวิตของเด็กเพื่อเติบโตเป็นผู้ใหญ่ที่ดีต่อไปในอนาคต รวมทั้งดำเนินการขยายผลสนามเด็กเล่นสร้างปัญญาสู่พื้นที่ของชุมชน ให้มีลักษณะเป็นพื้นที่เปิดโล่ง (Open Space) ให้คนในชุมชนได้มีพื้นที่ร่วมกันทำกิจกรรมอื่น ๆ อันเป็นประโยชน์ในการพัฒนาศักยภาพ สุขภาวะ คนทุกเพศทุกวัยได้ใช้เวลาร่วมกัน เพื่อก่อให้เกิดความเท่าเทียมทางสังคม ความมั่นคง ความรักและความสามัคคีของคนในชุมชน และประการสุดท้าย ส่งเสริมและรักษาสิ่งแวดล้อมในพื้นที่สนามเด็กเล่นสร้างปัญญาหรือศูนย์พัฒนาเด็กเล็ก โดยให้มีการคัดแยกขยะประเภทต่าง ๆ มีการจัดทำถังขยะเปียกลดโลกร้อน สร้างการเรียนรู้จากประโยชน์ที่ได้จากการคัดแยกขยะในแต่ละชนิด มีการบริหารจัดการน้ำด้วยธนาคารน้ำใต้ดินระบบปิด เพื่อใช้ประโยชน์จากน้ำที่ใช้ทำความสะอาดสนามเด็กเล่นสร้างปัญญา นำไปรดต้นไม้ในแปลงผักสวนครัว เพื่อสร้างความมั่งคงทางอาหาร มีแปลงผักปลอดสารพิษ ทำรั้วสีเขียวจากพืชกินได้ เพื่อให้เกิดประโยชน์และปลูกฝังในการปลูกผักกินเอง เพื่อลดรายจ่าย โดยการน้อมนำแนวพระราชดำริของสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี "บ้านนี้มีรัก ปลูกผักกินเอง" มาปรับใช้ในพื้นที่ดังกล่าว
นายสุทธิพงษ์ จุลเจริญ ปลัดกระทรวงมหาดไทย กล่าวในช่วงท้ายว่า โครงการส่งเสริมการเรียนรู้เด็กปฐมวัย ท้องถิ่นไทย ผ่านการเล่น “สนามเด็กเล่นสร้างปัญญา” นี้ จะทำให้เกิดการพัฒนาคุณภาพชีวิตที่ดีขึ้นอย่างเป็นรูปธรรม มีแบบแผนและมีหลักในการพัฒนา จากเดิมที่ในพื้นที่อาจเป็นที่รกร้างว่างเปล่า ไม่มีการใช้ประโยชน์ หรือมีเพียงเครื่องเล่นของเด็กปฐมวัยเพียงอย่างเดียวในแต่ละชุมชน ซึ่งเราทุกคนต่างก็เคยสังเกตเห็นกันมาแล้วในหลายชุมชน แต่ “สนามเด็กเล่นสร้างปัญญา” จะเป็นโฉมใหม่ของการส่งเสริมการเรียนรู้เด็กในทุกมิติ สอดคล้องตามพระบรมราชโองการของพระบาทสมเด็จพระเจ้าอยู่หัว ที่พระราชทานไว้ว่า “ประเทศชาติมั่นคง ประชาชนมีความสุข แก้ไขในสิ่งผิด สืบสานในพระราชปณิธาน ภายใต้ปรัชญาของเศรษฐกิจพอเพียง” ซึ่งทางกระทรวงมหาดไทย ตลอดจนข้าราชการ และพี่น้ององค์กรปกครองส่วนท้องถิ่นทั่วประเทศทุกคนได้นำมาเป็นหลักชัยในดำเนินงานเพื่อความผาสุกของพี่น้องประชาชนทุกคนในประเทศ สร้างคุณภาพชีวิตที่ดีอย่างยั่งยืน

ที่มา : https://www.thaigov.go.th/news/contents/details/66985