รัฐบาลไทย-ข่าวทำเนียบรัฐบาล-เตรียมตัวให้พร้อม! โครงการสินเชื่อที่อยู่อาศัยเพื่อผู้ประกันตน ม.33 รอบใหม่ กดรับรหัสเข้าร่วมโครงการ เริ่ม 8 - 31 พ.ค. นี้


วันพฤหัสบดีที่ 27 เมษายน 2566
เตรียมตัวให้พร้อม! โครงการสินเชื่อที่อยู่อาศัยเพื่อผู้ประกันตน ม.33 รอบใหม่ กดรับรหัสเข้าร่วมโครงการ เริ่ม 8 - 31 พ.ค. นี้
.....
ข่าวดี! สำนักงานประกันสังคม ร่วมกับ ธนาคารอาคารสงเคราะห์ เปิดโอกาสให้ผู้ประกันตน ม.33 ที่ต้องการเข้าร่วม “โครงการสินเชื่อที่อยู่อาศัยเพื่อผู้ประกันตน” รอบใหม่ ซื้อบ้าน หรือผ่อนบ้านด้วยดอกเบี้ยที่ถูกลง หลังกระแสตอบรับดี ซึ่งที่ผ่านมามีผู้ประกันตน ม.33 ยื่นขอสินเชื่อแล้ว 18,815 ล้านบาท
.
โครงการฯ นี้ ให้สิทธิกับผู้ประกันตน ม.33 ที่จ่ายเงินสมทบมาแล้วไม่น้อยกว่า 6 เดือน สามารถใช้สิทธิไถ่ถอนจำนองที่อยู่อาศัย หรือรีไฟแนนซ์ รวมถึงลดอัตราดอกเบี้ยสินเชื่อที่อยู่อาศัยในบัญชีเงินกู้ที่กู้อยู่กับธนาคารอาคารสงเคราะห์ ในอัตราดอกเบี้ยคงที่ ปีที่ 1 - 5 เท่ากับ 1.99% ต่อปี
.
ผู้ประกันตน สามารถขอรหัสเข้าร่วมโครงการผ่าน Application : GHB ALL หรือ GHB ALL GEN ได้ตั้งแต่วันที่ 8 - 31 พ.ค. 66 เวลา 9.00 - 16.00 น. ซึ่งผู้ประกันตนจะได้รับรหัสเข้าร่วมโครงการผ่าน GHB Buddy ใน Line Application จากนั้น นำรหัสที่ได้รับมาประกอบการยื่นขอสินเชื่อได้ที่ ธอส.ทุกสาขาทั่วประเทศ
.
โดยติดต่อขอหนังสือรับรองสถานะความเป็นผู้ประกันตน แบบอิเล็กทรอนิกส์กับสำนักงานประกันสังคมทุกแห่งทั่วประเทศ เพื่อประกอบการยื่นกู้กับธนาคารอาคารสงเคราะห์ และสามารถทำนิติกรรมได้ถึงวันที่ 31 ม.ค. 67
.
สอบถามรายละเอียดเพิ่มเติมได้ที่ สำนักงานประกันสังคมทุกจังหวัด หรือ สายด่วนประกันสังคม โทร.1506 ตลอด 24 ชั่วโมง
#ไทยคู่ฟ้า #สื่อสารรัฐบาลไทย
-------------------

ที่มา : https://www.thaigov.go.th/news/contents/details/67694