รัฐบาลไทย-ข่าวทำเนียบรัฐบาล-กรมทางหลวงชนบท ยกระดับคุณภาพชีวิต บรรเทาความเดือดร้อนให้กับประชาชน ก่อสร้างสะพานข้ามคลองดู


วันพฤหัสบดีที่ 27 เมษายน 2566
กรมทางหลวงชนบท ยกระดับคุณภาพชีวิต บรรเทาความเดือดร้อนให้กับประชาชน ก่อสร้างสะพานข้ามคลองดู
อำเภอละงู จังหวัดสตูล คืบหน้ากว่า 90% คาดแล้วเสร็จในเดือนสิงหาคม 2566
กรมทางหลวงชนบท (ทช.) กระทรวงคมนาคม รายงานความคืบหน้าโครงการก่อสร้างสะพานข้ามคลองดู อำเภอละงู จังหวัดสตูล ปัจจุบันผลการดำเนินงานมีความคืบหน้าไปแล้วกว่า 90% ดำเนินงานโครงสร้างสะพานแล้วเสร็จ ขณะนี้อยู่ระหว่างการก่อสร้างถนนต่อเชื่อมผิวจราจรคอนกรีตเสริมเหล็ก การติดตั้ง ราวสะพาน ผนังบนราวสะพาน เสาไฟฟ้าแสงสว่างและเตรียมติดตั้งท่อระบายน้ำบนสะพาน คาดว่าจะดำเนินการก่อสร้างแล้วเสร็จในเดือนสิงหาคม 2566 เมื่อก่อสร้างแล้วเสร็จจะช่วยยกระดับคุณภาพชีวิตในการเดินทางของประชาชนบ้านสุไหงมูโซ๊ะให้สามารถเดินทางเชื่อมระหว่างเกาะกับฝั่งแผ่นดินใหญ่ที่บ้านตันหยงละไน้ได้อย่างสะดวกรวดเร็วปลอดภัย ประหยัดเวลาในการเดินทางหากมีเหตุฉุกเฉินหรือการอพยพประชาชนกรณีเกิดภัยพิบัติในอนาคต เป็นการบรรเทาความเดือดร้อนให้กับประชาชน สนับสนุนเศรษฐกิจการขนส่งสินค้าทางการเกษตร    และการประมงในพื้นที่อย่างยั่งยืน
จังหวัดสตูลได้รับเรื่องร้องทุกข์จากประชาชนบ้านสุไหงมูโซ๊ะ หมู่ที่ 5 ตำบลแหลมสน อำเภอละงู จังหวัดสตูล ว่าหมู่บ้านมีสภาพพื้นที่เป็นเกาะตั้งอยู่ใกล้กับบ้านตันหยงละไน้ หมู่ที่ 1 บนฝั่งแผ่นดินใหญ่ ยังไม่มีถนนและไฟฟ้า ทำให้การเดินทางระหว่างเกาะกับแผ่นดินใหญ่เป็นไปด้วยความยากลำบากมายาวนานกว่า 30 ปีเนื่องจากเดินทางด้วยเรือต้องอาศัยจังหวะการขึ้นลงของน้ำทะเลและเสี่ยงภัยคลื่นลมในช่วงมรสุม ส่งผลให้ประชาชนประสบปัญหาเรื่องการกำหนดเวลาในการเดินทางเป็นอย่างมาก จังหวัดสตูลจึงขอให้ ทช. พิจารณาสนับสนุนงบประมาณก่อสร้างสะพานข้ามคลองดู แต่เนื่องจากที่ตั้งโครงการอยู่ในพื้นที่ป่าสงวนแห่งชาติ ป่าเลนจังหวัดสตูล ตอนที่ 1 จึงจำเป็นต้องขอยกเว้นมติคณะรัฐมนตรี เพื่อขอใช้พื้นที่สำหรับดำเนินโครงการ โดยได้จัดทำรายงานการวิเคราะห์ผลกระทบสิ่งแวดล้อม (EIA) เสนอให้สำนักงานนโยบายและแผนทรัพยากรธรรมชาติ และสิ่งแวดล้อม และคณะกรรมการสิ่งแวดล้อมแห่งชาติมีมติเห็นชอบ จากนั้นในปี 2563 ทช. จึงได้เริ่มดำเนินโครงการมีจุดเริ่มต้นของจากแยกทางหลวงชนบทสาย สต.3018 จังหวัดสตูล กม. ที่ 18+378 (ฝั่งบ้านตันหยงละไน้) และจุดสิ้นสุดโครงการบริเวณหน้ามัสยิดอัลมุตตกีน (ฝั่งบ้านสุไหงมูโซ๊ะ) ก่อสร้างเป็นสะพานแบบคอนกรีตเสริมเหล็ก ความยาว 1,320 เมตร พร้อมก่อสร้างถนนคอนกรีตเสริมเหล็กต่อเชื่อม ยาว 1,742 เมตร ขนาด 2 ช่องจราจร    ไป - กลับ ระยะทางรวม 3,062 เมตร ใช้งบประมาณในการก่อสร้างรวม 291 ล้านบาท

ที่มา : https://www.thaigov.go.th/news/contents/details/67697