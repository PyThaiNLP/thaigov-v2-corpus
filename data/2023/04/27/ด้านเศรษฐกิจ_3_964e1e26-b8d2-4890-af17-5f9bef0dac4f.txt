รัฐบาลไทย-ข่าวทำเนียบรัฐบาล-กรมการขนส่งทางบก แนะนำประชาชนเลือกใช้บริการรถแท็กซี่และรถยนต์รับจ้างผ่านแอปพลิเคชัน ที่ถูกต้องตามกฎหมาย เพื่อให้ได้รับบริการที่เป็นธรรมในราคาที่เหมาะสม และปลอดภัยในการเดินทาง


วันพฤหัสบดีที่ 27 เมษายน 2566
กรมการขนส่งทางบก แนะนำประชาชนเลือกใช้บริการรถแท็กซี่และรถยนต์รับจ้างผ่านแอปพลิเคชัน ที่ถูกต้องตามกฎหมาย เพื่อให้ได้รับบริการที่เป็นธรรมในราคาที่เหมาะสม และปลอดภัยในการเดินทาง
...
กรมการขนส่งทางบก แนะนำประชาชนเลือกใช้บริการรถแท็กซี่และรถยนต์รับจ้างผ่านแอปพลิเคชัน ที่ถูกต้องตามกฎหมาย เพื่อให้ได้รับบริการที่เป็นธรรมในราคาที่เหมาะสม และปลอดภัยในการเดินทาง
นายเสกสม อัครพันธุ์ รองอธิบดีกรมการขนส่งทางบก และโฆษกกรมการขนส่งทางบกกระทรวงคมนาคม เปิดเผยว่า กรมการขนส่งทางบก (ขบ.) ให้ความสำคัญกับการกำกับดูแลการให้บริการรถสาธารณะให้มีความปลอดภัยและสร้างความเชื่อมั่นให้แก่ประชาชน ปัจจุบันประชาชนนิยมใช้บริการรถแท็กซี่เพราะมีความสะดวก รวดเร็ว ขบ. จึงแนะนำประชาชนให้เลือกใช้บริการรถแท็กซี่ที่ถูกต้องตามกฎหมายและเพื่อความปลอดภัยในการเดินทาง ดังนี้ การสังเกตตัวรถต้องจดทะเบียนเป็นรถสาธารณะ (ป้ายเหลือง) เนื่องจากจดทะเบียนถูกต้องและมีการจัดทำประกันภัยที่คุ้มครองผู้โดยสาร ผู้ขับรถต้องมีใบอนุญาตขับรถสาธารณะ (ไม่สิ้นอายุ) ผ่านการตรวจสอบประวัติอาชญากรรมจากสำนักงานตำรวจแห่งชาติก่อนการออกใบอนุญาตขับรถสาธารณะ ทั้งนี้ ข้อมูลคนขับรถ บัตรประจำตัวและข้อมูลทะเบียนรถจะต้องถูกต้องตรงกันเพื่อให้ได้รับการให้บริการจากแท็กซี่ที่ถูกต้องตามกฎหมาย ทั้งนี้ ขบ. ส่งเสริมให้ผู้สนใจประกอบอาชีพขับรถแท็กซี่ที่ถูกต้องตามกฎหมาย สามารถยื่นคำขอการจดทะเบียนเปลี่ยนประเภทรถเป็นรถยนต์รับจ้างได้ที่สำนักงานขนส่งที่รถจดทะเบียนกรุงเทพมหานคร สามารถยื่นคำขอได้ที่สำนักการขนส่งผู้โดยสาร ขบ. ส่วนภูมิภาคสามารถยื่นคำขอได้ที่กลุ่มวิชาการขนส่ง สำนักงานขนส่งจังหวัด โดยผู้ยื่นคำขอต้องมีชื่อเป็นเจ้าของรถยนต์นั่งส่วนบุคคลที่มีอายุการใช้งานไม่เกิน 9 ปี นับตั้งแต่วันที่จดทะเบียนครั้งแรก โดยจำกัด 1 คนต่อ 1 คัน ผู้ยื่นคำขอต้องมีใบอนุญาตขับรถยนต์สาธารณะ หรือใบอนุญาตเป็นผู้ขับรถตามกฎหมายว่าด้วยการขนส่งทางบกในประเภทที่ใช้แทนกันได้ที่ยังไม่สิ้นอายุ
รองอธิบดีกรมการขนส่งทางบก กล่าวเพิ่มเติมว่า ในส่วนของรถยนต์รับจ้างผ่านแอปพลิเคชัน เป็นอีกหนึ่งทางเลือกในการเดินทางของประชาชน ขบ. ขอย้ำให้ประชาชนใช้บริการผ่านแอปพลิเคชันที่ ขบ. รับรองแล้วเท่านั้น โดยปัจจุบันได้รับรองแล้ว จำนวน 6 ราย ได้แก่ ฮัลโหลภูเก็ต เซอร์วิส (Hello Phuket Service) บอนกุ (Bonku) เอเชีย แค็บ (Asia Cab) โรบินฮู้ด (Robinhood) แกร็บ (Grab) และแอร์เอเชีย ซุปเปอร์แอป (Airasia Superapp) การสังเกตตัวรถยนต์รับจ้างผ่านแอปพลิเคชัน (แท็กซี่) ต้องจดทะเบียนรถเป็นรถยนต์สาธารณะ (ป้ายเหลือง) ในส่วนของรถยนต์รับจ้างผ่านแอปพลิเคชัน (รถยนต์ส่วนบุคคล) ต้องจดทะเบียนเปลี่ยนประเภทเป็น “รถยนต์รับจ้างผ่านระบบอิเล็กทรอนิกส์” และติดสติกเกอร์สัญลักษณ์ทั้งด้านหน้าและด้านหลังรถที่เห็นได้ชัดเจน กรณีเจ้าของรถนำรถไปให้บริการโดยไม่จดทะเบียนเปลี่ยนประเภทจะไม่มีสติกเกอร์สัญลักษณ์รถรับจ้างผ่านระบบอิเล็กทรอนิกส์ถือเป็นการใช้รถผิดประเภทและมีความผิดตามกฎหมาย ผู้ขับรถต้องมีใบอนุญาตขับรถสาธารณะผ่านการสอบประวัติอาชญากรรมจากสำนักงานตำรวจแห่งชาติ ตัวรถต้องมีการทำประกันภัยเพิ่มเติมตามกฎหมายคุ้มครองผู้ประสบภัยจากรถและประกาศ ขบ. เรื่อง กำหนดประเภทรถและวงเงินที่ผู้ได้รับใบอนุญาตประกอบการขนส่งหรือเจ้าของรถต้องจัดทำประกันภัยเพิ่มเติมจากกฎหมายว่าด้วยคุ้มครองผู้ประสบภัยจากรถ พ.ศ. 2560 ที่กำหนดให้รถยนต์รับจ้างต้องจัดทำประกันภัยความเสียหายต่อชีวิตหรือร่างกายของผู้โดยสารและบุคคลภายนอกในวงเงินไม่ต่ำกว่า 50,000 บาท และความเสียหายต่อทรัพย์สินในวงเงินไม่ต่ำกว่า 200,000 บาท เช่นเดียวกับรถแท็กซี่ทั่วไป ซึ่งแอปพลิเคชันที่ ขบ. ให้การรับรองจะมีความปลอดภัยไม่เปิดเผยข้อมูลส่วนบุคคลของผู้ใช้บริการ แสดงอัตราค่าโดยสารล่วงหน้าที่ชัดเจนโดยละเอียดในอัตราที่เป็นธรรม ภาครัฐสามารถตรวจสอบได้มีประกันครอบคลุมตามที่กฎหมายคุ้มครองผู้ประสบภัยฯ กำหนดเพื่อความปลอดภัย เพื่อให้ประชาชนได้รับการบริการ  ที่ปลอดภัย เป็นธรรม และเมื่อเกิดอุบัติเหตุยังได้รับการคุ้มครองตามกฎหมายผู้ประสบภัยฯ อีกด้วย ทั้งนี้ หากผู้ใช้บริการพบปัญหาในการใช้บริการรถแท็กซี่หรือรถยนต์รับจ้างผ่านแอปพลิเคชัน สามารถร้องเรียนผ่านสายด่วน โทร. 1584 ศูนย์คุ้มครองผู้โดยสารและรับเรื่องร้องเรียน ขบ. ได้ตลอด 24 ชั่วโมง

ที่มา : https://www.thaigov.go.th/news/contents/details/67698