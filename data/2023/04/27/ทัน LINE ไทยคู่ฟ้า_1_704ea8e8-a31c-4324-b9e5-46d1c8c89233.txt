รัฐบาลไทย-ข่าวทำเนียบรัฐบาล-เปิดข้อมูลสินค้าจากธุรกิจของคนไทย ปี 65 สร้างมูลค่าส่งออกให้ประเทศกว่า 7.36 หมื่นล้านดอลลาร์สหรัฐฯ


วันพฤหัสบดีที่ 27 เมษายน 2566
เปิดข้อมูลสินค้าจากธุรกิจของคนไทย ปี 65 สร้างมูลค่าส่งออกให้ประเทศกว่า 7.36 หมื่นล้านดอลลาร์สหรัฐฯ
.....
สำนักงานนโยบายและยุทธศาสตร์การค้า กระทรวงพาณิชย์ เผยข้อมูลการส่งออกรายสินค้าที่ส่งออกที่มีคนไทยเป็นเจ้าของ สร้างมูลค่าส่งออกให้แก่ประเทศในปี 65 เป็นจำนวน 73,603.2 ล้านเหรียญสหรัฐ คิดเป็นสัดส่วน 25.6% ของมูลค่าส่งออกรวม
.
ธุรกิจภาคการผลิตที่สร้างมูลค่าส่งออกมาก 5 อันดับแรก ได้แก่ ธุรกิจผลิตโลหะมีค่า เช่น ทองคำ ธุรกิจผลิตเม็ดพลาสติกและพลาสติกขั้นต้น ธุรกิจผลิตสตาร์ชมันสำปะหลัง ธุรกิจผลิตยางแผ่นและยางแท่ง และธุรกิจผลิตส่วนประกอบอิเล็กทรอนิกส์อื่น ๆ
.
ส่วนธุรกิจภาคบริการ 5 อันดับแรก ได้แก่ ธุรกิจขายส่งนาฬิกาและเครื่องประดับ ธุรกิจขายส่งข้าวและผลิตภัณฑ์ที่ได้จากการสีข้าว ธุรกิจกิจกรรมของตัวแทนผู้รับจัดการขนส่งสินค้าและตัวแทนออกของ (ตัวแทนดำเนินพิธีการศุลกากร) ธุรกิจขายส่งเชื้อเพลิงเหลว และธุรกิจขายส่งผักและผลไม้ ตามลำดับ
.
ขณะที่ 13 รายการสินค้าส่งออกดาวรุ่ง ที่มีอัตราขยายตัวเป็นบวกต่อเนื่องทุกเดือนในปี 65 แม้จะประสบกับความท้าทายจากสถานการณ์ระหว่างประเทศ และปัญหาการชะลอตัวทางเศรษฐกิจ ได้แก่ (1) โทรศัพท์และอุปกรณ์ (2) หม้อแปลงไฟฟ้าและส่วนประกอบ (3) เครื่องประดับแท้ (4) ทองแดงและของทำด้วยทองแดงอื่น ๆ (5) เครื่องใช้สำหรับเดินทาง (6) สีทาและวาร์นิช และวัตถุตกแต่งสีอื่น ๆ (7) ผลิตภัณฑ์ยางที่ใช้ทางเภสัชกรรม (8) ส่วนประกอบและอุปกรณ์รถปิกอัพ รถบัส (9) เนื้อและส่วนต่าง ๆ ของสัตว์ที่บริโภคได้ (10) วิสกี้ (11) อัญมณีสังเคราะห์ (12) ถุงมือหนัง เครื่องแต่งกายและเข็มขัด และ (13) หัวน้ำหอมและน้ำหอม
.
ซึ่งข้อมูลดังกล่าวจะเป็นประโยชน์ต่อการทำธุรกิจได้ตรงกลุ่มเป้าหมาย ขณะเดียวกันรัฐบาลติดตามทิศทางการส่งออกของไทย แสวงหาโอกาสใหม่ ๆ ให้ธุรกิจของคนไทยเจริญเติบโต และสามารถตอบสนองต่อการเปลี่ยนแปลงของตลาดส่งออกของโลกได้
#ไทยคู่ฟ้า #สื่อสารรัฐบาลไทย
-------------------

ที่มา : https://www.thaigov.go.th/news/contents/details/67693