รัฐบาลไทย-ข่าวทำเนียบรัฐบาล-กรมการจัดหางาน ไม่นิ่งนอนใจ ลงพื้นที่ถนนจันทน์กวาดล้างต่างชาติแย่งอาชีพคนไทย 


วันเสาร์ที่ 29 เมษายน 2566
29/04/2566
พิมพ์
กรมการจัดหางาน ไม่นิ่งนอนใจ ลงพื้นที่ถนนจันทน์กวาดล้างต่างชาติแย่งอาชีพคนไทย
กรมการจัดหางาน ร่วมกับสำนักงานตรวจคนเข้าเมือง เร่งกวาดล้างคนต่างชาติแย่งอาชีพคนไทย บริเวณถนนจันทน์ หลังประชาชนในพื้นที่เดือดร้อนแจ้งเบาะแส
​
นายไพโรจน์ โชติกเสถียร อธิบดีกรมการจัดหางาน เปิดเผยว่า กรณีมีประชาชนแจ้งเบาะแสผ่านหนังสือพิมพ์ไทยรัฐ คอลัมน์ห้องร้องทุกข์ เมื่อวันที่ 25 เมษายน 2566 ว่าพบคนต่างชาติพักอาศัยและเปิดแผงขายอาหาร ในซอยจันทน์ 16 แยก 18-1 ตั้งแต่บริเวณศูนย์การค้ายาวไปถึงปากซอยนราธิวาสราชนครินทร์ 14  จึงขอให้หน่วยงานที่เกี่ยวข้องตรวจสอบ นั้น กรมการจัดหางานรับทราบเรื่องแล้วไม่นิ่งนอใจ เร่งสั่งการเจ้าหน้าที่กองทะเบียนจัดหางานกลาง และคุ้มครองคนหางาน ร่วมกับสำนักงานจัดหางานกรุงเทพมหานครพื้นที่ 1 และกองบังคับการตรวจคนเข้าเมือง 1 เข้าตรวจสอบพื้นที่ดังกล่าว เพื่อมิให้กระทบต่อโอกาสการมีงานทำของคนไทย จนส่งผลต่อความมั่นคงและระบบเศรษฐกิจของประเทศไทย
นายไพโรจน์ กล่าวว่า เมื่อวันที่ 28  เมษายน 2566 เจ้าหน้าที่กรมการจัดหางานได้ลงพื้นที่ร่วมกับตำรวจตรวจคนเข้าเมือง และพบว่าพื้นที่ดังกล่าวมีคนลักษณะคล้ายคนต่างชาติกำลังเร่ขายอาหารจริง เจ้าหน้าที่จึงได้แสดงบัตรและขอตรวจสอบเอกสารประจำตัว จากการตรวจสอบพบคนต่างชาติกระทำความผิด จำนวน 2 ราย ประกอบด้วยรถเข็นจำหน่ายชาไข่มุก ทราบชื่อนายชาน อายุ 31 ปี สัญชาติเมียนมา และรถเข็นจำหน่ายหมูทอด ทราบชื่อนายด้า อายุ 40 ปี สัญชาติกัมพูชา โดยทั้งคู่ไม่มีเอกสารใดมาแสดงต่อเจ้าหน้าที่ ทำให้มีความผิดข้อหาเป็นคนต่างด้าวทำงานโดยไม่มีใบอนุญาตทำงาน ตาม พรก.การบริหารจัดการการทำงานของคนต่างด้าว พ.ศ. 2560 และที่แก้ไขเพิ่มเติม ซึ่งคนต่างด้าวที่ทำงานโดยไม่มีใบอนุญาตทำงานหรือทำงานนอกเหนือจากที่มีสิทธิจะทำได้ มีโทษปรับตั้งแต่ 5,000 – 50,000 บาท และถูกส่งกลับประเทศต้นทาง รวมถึงห้ามขอใบอนุญาตทำงานเป็นเวลา 2 ปี นับตั้งแต่วันที่ได้รับโทษ  และข้อหาเป็นคนต่างด้าวอยู่ในราชอาณาจักรโดยไม่ได้รับอนุญาตตามมาตรา 81 พรบ.คนเข้าเมือง พ.ศ. 2522 จึงได้ควบคุมคนต่างชาติดังกล่าวไปยังสำนักงานตรวจคนเข้าเมืองสวนพลู เพื่อดำเนินคดีตามกฎหมาย
“กรมการจัดหางานจะใช้มาตรการลงพื้นที่สุ่มตรวจโดยไม่แจ้งล่วงหน้าในทุกจังหวัดอย่างเข้มงวดต่อไป จึงขอฝากไปยังผู้ที่พบเห็นการจ้างคนต่างชาติทำงานโดยผิดกฎหมาย หรือพบคนต่างชาติลักลอบทำงานโดยผิดกฎหมาย ให้ช่วยกันเป็นหูเป็นตาแจ้งเบาะแสร้องทุกข์มาที่ กองทะเบียนจัดหางานกลางและคุ้มครองคนหางาน กรมการจัดหางาน อาคารกระทรวงแรงงาน ชั้น 4 โทร. 02 354 1729 หรือที่สำนักงานจัดหางานจังหวัดทุกจังหวัด สำนักงานจัดหางานกรุงเทพมหานครพื้นที่ 1-10 หรือ ที่สายด่วนกระทรวงแรงงาน โทร.1506 กด 2 กรมการจัดหางาน” อธิบดีกรมการจัดหางาน กล่าวทิ้งท้าย

ที่มา : https://www.thaigov.go.th/news/contents/details/67784