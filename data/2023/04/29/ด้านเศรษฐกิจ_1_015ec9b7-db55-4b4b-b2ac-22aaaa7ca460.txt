รัฐบาลไทย-ข่าวทำเนียบรัฐบาล-นายชยธรรม์ พรหมศร ปลัดกระทรวงคมนาคม ร่วมกล่าวเปิดงาน Next-Gen Automotive : Accelerating Thailand as an EV Hub เพื่อการขนส่งที่ยั่งยืนและเป็นมิตรกับสิ่งแวดล้อม


วันเสาร์ที่ 29 เมษายน 2566
นายชยธรรม์ พรหมศร ปลัดกระทรวงคมนาคม ร่วมกล่าวเปิดงาน Next-Gen Automotive : Accelerating Thailand as an EV Hub เพื่อการขนส่งที่ยั่งยืนและเป็นมิตรกับสิ่งแวดล้อม
...
นายชยธรรม์ พรหมศร ปลัดกระทรวงคมนาคม ร่วมกล่าวเปิดงาน Next-Gen Automotive : Accelerating Thailand as an EV Hub เมื่อวันที่ 26 เมษายน 2566 ณ ทำเนียบเอกอัครราชทูตฝรั่งเศส จัดโดย ฝ่ายเศรษฐกิจ สถานเอกอัครราชทูตสาธารณรัฐฝรั่งเศสประจำประเทศไทย (Business France) สำหรับการจัดงานในครั้งนี้มีวัตถุประสงค์เพื่อแลกเปลี่ยนข้อคิดเห็นเกี่ยวกับยานยนต์ไฟฟ้าในมิติต่าง ๆ อย่างครอบคลุม อาทิ การสร้างแรงจูงใจให้เกิดการใช้ยานยนต์ไฟฟ้าและการนำมาใช้งาน การเตรียมความพร้อมโครงสร้างพื้นฐาน และความก้าวหน้าของเทคโนโลยีในภาคการผลิตเพื่อพัฒนาให้ประเทศไทยเป็นศูนย์กลางฐานการผลิตยานยนต์ไฟฟ้าที่สำคัญในภูมิภาค รวมถึงการสร้างเครือข่ายและความร่วมมือระหว่างภาครัฐและภาคเอกชน การสร้างการเติบโต และส่งเสริมนวัตกรรมยานยนต์ไฟฟ้า
ปลัดกระทรวงคมนาคม กล่าวว่า ตามที่ประเทศไทยได้เข้าร่วมเป็นภาคีกรอบอนุสัญญาสหประชาชาติว่าด้วยการเปลี่ยนแปลงสภาพภูมิอากาศ หรือ United Nations Framework Convention on Climate Change (UNFCCC) โดย เมื่อวันที่ 30 พฤศจิกายน 2558 พลเอก ประยุทธ์ จันทร์โอชา นายกรัฐมนตรี ได้ร่วมกล่าวถ้อยแถลง ในการประชุมรัฐภาคีกรอบอนุสัญญาสหประชาชาติว่าด้วยการเปลี่ยนแปลงสภาพภูมิอากาศ สมัยที่ 21 (Conference of the Parties to the UNFCCC: COP21) ณ กรุงปารีส ประเทศฝรั่งเศส เพื่อแสดงเจตนารมณ์ว่า ประเทศไทยมีความตั้งใจที่จะลดการปล่อยก๊าซเรือนกระจกร้อยละ 20 - 25 จากระดับการปล่อยก๊าซเรือนกระจกในกรณีปกติ (Business as Usual: BAU) ภายในปี 2573 และเมื่อวันที่ 1 พฤศจิกายน 2564 นายกรัฐมนตรีได้เข้าร่วมการประชุมรัฐภาคีกรอบอนุสัญญาสหประชาชาติว่าด้วยการเปลี่ยนแปลงสภาพภูมิอากาศ สมัยที่ 26 (Conference of the Parties: COP26) ณ เมืองกลาสโกว์ สหราชอาณาจักร และได้กล่าวถ้อยแถลงประกาศเจตนารมณ์ลดการปล่อยก๊าซเรือนกระจกของประเทศไทย โดยจะยกระดับการแก้ไขปัญหาสภาพภูมิอากาศ เพื่อให้ประเทศไทยบรรลุเป้าหมายความเป็นกลางทางคาร์บอน (Carbon Neutrality) ในปี 2593 และบรรลุเป้าหมายการปล่อยก๊าซเรือนกระจกเป็นศูนย์ (Net Zero Emission) ในปี 2608 และจากการแสดงเจตนารมณ์มุ่งมั่นในการลดการปล่อยก๊าซเรือนกระจก ภายใต้การประชุม COP21 และ COP26
ประเทศไทยจึงได้ขับเคลื่อนยุทธศาสตร์ด้านยานยนต์ไฟฟ้า โดยรัฐบาลได้แต่งตั้งคณะกรรมการ นโยบายยานยนต์ไฟฟ้าแห่งชาติขึ้น มีบทบาทในการกำหนดทิศทางและเป้าหมายเพื่อพัฒนายานยนต์ไฟฟ้า ให้สอดคล้องกับยุทธศาสตร์ชาติของประเทศ สำหรับกระทรวงคมนาคมได้ดำเนินการตามยุทธศาสตร์การพัฒนาระบบคมนาคมขนส่งของประเทศไทยระยะ 20 ปี ตั้งแต่ปี 2561 - 2580 ที่มีกรอบแนวคิดหลัก 3 ด้าน คือ 1) การขนส่งที่ปลอดภัยและเป็นมิตรต่อสิ่งแวดล้อม (Green and Safe Transport) 2) การขนส่งที่มีประสิทธิภาพ (Transport Efficiency) และ 3) ระบบคมนาคมขนส่งที่เข้าถึงได้อย่างเท่าเทียมและเสมอภาค (Inclusive Transport) รวมถึงแผนปฏิบัติการลดก๊าซเรือนกระจกของประเทศ ซึ่งมีเป้าหมายลดก๊าซเรือนกระจกในสาขาคมนาคมขนส่ง ปริมาณ 31 ล้านตันคาร์บอนไดออกไซด์เทียบเท่า (MtCO2e) ในปี 2573 อันจะนำไปสู่เป้าหมายการขนส่งที่ยั่งยืนและการยกระดับประเทศไทยในฐานะศูนย์กลางอุตสาหกรรมยานยนต์ไฟฟ้าในระดับภูมิภาค จึงได้เสนอแต่งตั้งคณะกรรมการขับเคลื่อนการพัฒนายานยนต์ไฟฟ้าในภาคคมนาคมของประเทศ มีบทบาทในการขับเคลื่อนการพัฒนาและส่งเสริมการใช้งานยานยนต์ไฟฟ้าภาคคมนาคม รวมทั้งสนับสนุนการดำเนินงานภายใต้มาตรการของคณะกรรมการนโยบายยานยนต์ไฟฟ้าแห่งชาติ โดยถ่ายทอดนโยบายไปสู่การปฏิบัติ และมีหน่วยงานด้านการกำกับดูแลด้านการขนส่งทางถนน ทางน้ำ ทางราง ทำหน้าที่สนับสนุน/ส่งเสริม/ดำเนินการปรับปรุงกฎ ระเบียบ ข้อบังคับ และกฎหมายที่เกี่ยวข้องเพื่อรองรับการเปลี่ยนผ่านไปสู่การใช้งานยานยนต์ไฟฟ้าและส่งเสริมการใช้งานภาคการขนส่งสาธารณะให้มากขึ้น ทั้งนี้ กระทรวงฯ ได้สนับสนุนมาตรการส่งเสริมการใช้งานยานยนต์ไฟฟ้าภาคการขนส่งสาธารณะ ดังนี้
1) ผลักดันการเปลี่ยนจากรถโดยสารเครื่องยนต์สันดาปภายในเป็นรถโดยสารไฟฟ้า โดยองค์การขนส่งมวลชนกรุงเทพ (ขสมก.) มีแผนให้บริการรถโดยสารไฟฟ้าจำนวน 224 คันในปี 2566 และจะเพิ่มขึ้นเป็น 2,013 คัน ภายในปี 2568 นอกจากนี้ ผู้ประกอบการรถโดยสารเอกชนจะเพิ่มจำนวนรถโดยสารไฟฟ้าที่ให้บริการเป็น 3,100 คัน ครอบคลุม 122 เส้นทาง ทั้งนี้ ภายในปี 2568 จะมีรถโดยสารไฟฟ้าอย่างน้อย 5,113 คัน ให้บริการในเส้นทางกรุงเทพฯ และปริมณฑล
2) กรมเจ้าท่าและภาคเอกชนได้ร่วมมือกันส่งเสริมการใช้งานเรือโดยสารไฟฟ้า ซึ่งปัจจุบัน
มีการให้บริการเรือโดยสารไฟฟ้าสาธารณะจำนวน 54 ลำ ใน 5 เส้นทาง
3) การพัฒนาการใช้งานรถไฟขับเคลื่อนด้วยพลังงานไฟฟ้า (EV on Train) การรถไฟแห่งประเทศไทย (รฟท.) ได้ศึกษาความเป็นไปได้การใช้งานรถไฟขับเคลื่อนด้วยพลังงานไฟฟ้าจากแบตเตอรี่ และเมื่อต้นปี 2566 ได้มีการทดสอบใช้งานรถจักรพลังงานไฟฟ้าจากแบตเตอรี่ รถต้นแบบคันแรกของไทยในการพัฒนารถไฟระบบ EV on Train ที่เป็นมิตรกับสิ่งแวดล้อม ซึ่ง รฟท. จะพิจารณานำไปลากจูงรถโดยสาร และรถสินค้าในโอกาสต่อไป

ที่มา : https://www.thaigov.go.th/news/contents/details/67774