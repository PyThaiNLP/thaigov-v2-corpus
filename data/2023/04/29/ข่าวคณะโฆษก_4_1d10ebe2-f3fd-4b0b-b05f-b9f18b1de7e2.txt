รัฐบาลไทย-ข่าวทำเนียบรัฐบาล-​รัฐบาลเชิญชวน ประชาชนสิทธิบัตรทอง 7 กลุ่มเสี่ยง ฉีดวัคซีนไข้หวัดใหญ่ 3 สายพันธุ์ฟรี! เริ่ม 1 พ.ค. นี้


วันเสาร์ที่ 29 เมษายน 2566
29/04/2566
พิมพ์
​รัฐบาลเชิญชวน ประชาชนสิทธิบัตรทอง 7 กลุ่มเสี่ยง ฉีดวัคซีนไข้หวัดใหญ่ 3 สายพันธุ์ฟรี! เริ่ม 1 พ.ค. นี้
​รัฐบาลเชิญชวน ประชาชนสิทธิบัตรทอง 7 กลุ่มเสี่ยง ฉีดวัคซีนไข้หวัดใหญ่ 3 สายพันธุ์ฟรี! เริ่ม 1 พ.ค. นี้
นางสาวรัชดา ธนาดิเรก รองโฆษกประจำสำนักนายกรัฐมนตรี เปิดเผยว่า รัฐบาลมีความห่วงใยสุขภาพ        ของพี่น้องประชาชนในช่วงที่มีอากาศที่เปลี่ยนแปลง จากการคาดการณ์ของกรมอุตินิยมวิทยาคาดการณ์ว่าประเทศไทยจะเข้าสู่ฤดูฝนอย่างเป็นทางการในช่วงกลางเดือนพฤษภาคมนี้ ซึ่งมักจะพบการระบายของโรคไข้หวัดใหญ่ในฤดูฝน ส่งผลให้พี่น้องประชาชนมีอาการป่วยเป็นไข้หวัดได้ง่าย รัฐบาลโดยสำนักงานหลักประกันสุขภาพแห่งชาติ (สปสช.) ร่วมกับกรมควบคุมโรค เปิดบริการฉีดวัคซีนป้องกันโรคไข้หวัดใหญ่ 3 สายพันธุ์ (A H1N1, A H3N2, B Victoria) จำนวน 2.9 ล้านโดส สำหรับประชาชน 7 กลุ่มเสี่ยงสิทธิบัตรทอง ฟรี! เริ่มวันที่ 1 พ.ค.2566 – 31 ส.ค.2566 หรือจนกว่าวัคซีนฯ หมด
นางสาวรัชดา กล่าวถึงขั้นตอนการรับบริการฉีดวัคซีนไข้หวัดใหญ่ ประชาชนสามารถติดต่อที่หน่วยบริการ สถานพยาบาล หรือหน่วยบริการในระบบหลักประกันสุขภาพแห่งชาติ (สปสช.) ที่มีสิทธิ ตรวจสอบรายชื่อสถานพยาบาลได้ที่ “กระเป๋าสุขภาพ” แอปเป๋าตัง ส่วนผู้ที่อยู่ใน กทม. ที่ไม่ได้จองสิทธิผ่านแอปเป๋าตัง ให้ติดต่อได้ที่หน่วยบริการในระบบ สปสช.ได้ทุกแห่ง ทั้งนี้ การจองนัดหมายเข้ารับบริการขึ้นอยู่กับเงื่อนไขของแต่ละหน่วยบริการ หากไม่สามารถทำนัดหมายได้ กรุณาติดต่อสอบถามการเข้ารับบริการกับหน่วยบริการโดยตรงหรือสอบถามรายละเอียดเพิ่มเติมได้ที่ สายด่วน สปสช. โทร.1330 หรือไลน์ สปสช. พิมพ์ไอดี @nhso
สำหรับกลุ่มเป้าหมาย 7 กลุ่มเสี่ยง ประกอบกอบด้วย 1. หญิงตั้งครรภ์ อายุครรภ์ 4 เดือนขึ้นไป (ให้บริการตลอดทั้งปี)  2. เด็กอายุ 6 เดือน ถึง 2 ปีทุกคน  3. ผู้มีโรคเรื้อรัง ดังนี้ ปอดอุดกั้นเรื้อรัง หอบหืด หัวใจ หลอดเลือดสมอง ไตวาย ผู้ป่วยมะเร็งที่อยู่ระหว่างการได้รับเคมีบำบัด และเบาหวาน 4. ผู้ที่อายุ 65 ปีขึ้นไป 5. โรคธาลัสซีเมียและผู้ที่มีภูมิคุ้มกันบกพร่อง (รวมผู้ติดเชื้อ HIV ที่มีอาการ) 6. โรคอ้วน (น้ำหนัก> 100 กิโลกรัม หรือ BMI > 35 กิโลกรัมต่อตารางเมตร) 7. ผู้พิการทางสมองที่ช่วยเหลือตนเองไม่ได้
“โรคไข้หวัดใหญ่ป้องกันได้โดยการฉีดวัคซีนป้องกันโรคไข้หวัดใหญ่ ปีละ 1 ครั้ง สามารถฉีดได้ทุกเพศทุกวัย ในเด็กสามารถฉีดได้ตั้งแต่อายุ 6 เดือน ในหญิงตั้งครรภ์ควรฉีดเพื่อป้องกันลูกน้อยที่เพิ่งคลอดยังไม่ถึงเกณฑ์ที่จะฉีดวัคซีน หากพบว่าตนเองอยู่ในกลุ่มเสี่ยงป่วยรุนแรง และสงสัยว่ามีอาการไข้หวัดใหญ่ โดยมีไข้สูง ปวดเมื่อยตามตัว มีน้ำมูก ให้รีบมาพบแพทย์เข้ารับการรักษาตั้งแต่เนิ่นๆ” นางสาวรัชดา กล่าว

ที่มา : https://www.thaigov.go.th/news/contents/details/67778