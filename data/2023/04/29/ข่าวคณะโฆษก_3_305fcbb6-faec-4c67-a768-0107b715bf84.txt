รัฐบาลไทย-ข่าวทำเนียบรัฐบาล-โฆษกรัฐบาล เผย นายกฯ ปลื้ม Airbnb เผย ไทยติดอันดับ 1 นักท่องเที่ยวมาเยือนมากที่สุดในเอเชียตะวันออกเฉียงใต้ ปี 2565 ปลายทางท่องเที่ยวยอดนิยม ได้แก่ กรุงเทพฯ พัทยา เชียงใหม่และภูเก็ต


วันเสาร์ที่ 29 เมษายน 2566
29/04/2566
พิมพ์
โฆษกรัฐบาล เผย นายกฯ ปลื้ม Airbnb เผย ไทยติดอันดับ 1 นักท่องเที่ยวมาเยือนมากที่สุดในเอเชียตะวันออกเฉียงใต้ ปี 2565 ปลายทางท่องเที่ยวยอดนิยม ได้แก่ กรุงเทพฯ พัทยา เชียงใหม่และภูเก็ต
โฆษกรัฐบาล เผย นายกฯ ปลื้ม Airbnb เผย ไทยติดอันดับ 1 นักท่องเที่ยวมาเยือนมากที่สุดในเอเชียตะวันออกเฉียงใต้ ปี 2565 ปลายทางท่องเที่ยวยอดนิยม ได้แก่ กรุงเทพฯ พัทยา เชียงใหม่ และภูเก็ต
นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ยินดีที่ประเทศไทยติดอันดับ 1 ของประเทศที่มีนักท่องเที่ยวมาเยือนมากที่สุดในเอเชียตะวันออกเฉียงใต้ จาก Airbnb แพลตฟอร์มจองที่พักออนไลน์ระดับโลก ในช่วงปี 2565 สะท้อนไทยเป็นจุดหมายปลายทางการท่องเที่ยวที่ได้รับความนิยมดึงดูดนักท่องเที่ยวจากนานาประเทศ
โฆษกประจำสำนักนายกรัฐมนตรี กล่าวว่า Airbnb เป็นแพลตฟอร์มจองที่พักออนไลน์ระดับโลก เมื่อวันที่ 18 เมษายน 2566 ประธานเจ้าหน้าที่ฝ่ายกลยุทธ์และผู้ร่วมก่อตั้ง Airbnb เปิดเผยว่า การท่องเที่ยวในปัจจุบันเติบโตขึ้นอย่างต่อเนื่อง โดยเฉพาะในภูมิภาคเอเชียตะวันออกเฉียงใต้ ซึ่งในปี 2565 ประเทศไทยติดอันดับ 1 ของประเทศที่มีนักเดินทางมาเยือนมากที่สุดบน Airbnb ในเอเชียตะวันออกเฉียงใต้ เมืองยอดนิยม ได้แก่ กรุงเทพฯ พัทยา เชียงใหม่ และภูเก็ต โดยมีนักท่องเที่ยวจากสหรัฐอเมริกาครองอันดับ 1 ของนักเดินทางต่างชาติที่เยือนเอเชียตะวันออกเฉียงใต้ในปี 2565 ตามด้วยประเทศออสเตรเลีย สหราชอาณาจักร เยอรมนี และเกาหลีใต้ ทั้งนี้ กระแสการท่องเที่ยวในเอเชียตะวันออกเฉียงใต้กำลังเกิดการเปลี่ยนแปลง โดยการเดินทางแบบกลุ่ม หรือ Group travel เพิ่มมากขึ้นกว่าสามเท่าเมื่อเทียบกับปีก่อนหน้า ส่วนการเดินทางแบบคนเดียว หรือ Solo travel มีการเติบโตเพิ่มขึ้นกว่า 2.6 เท่าเมื่อเทียบกับปีก่อนหน้า และในปี 2565 พบว่านักเดินทางเข้าพักนานขึ้นกว่าเดิม มีนักท่องเที่ยวเข้าพักระยะยาวกว่า 28 วัน เพิ่มขึ้นมากกว่า 2.5 เท่า เมื่อเทียบกับช่วงเดียวกันในปี 2564
“นายกรัฐมนตรียินดีกับผลการจัดอันดับที่ถือว่าเป็นการย้ำศักยภาพไทยในการเป็นจุดหมายปลายทางการท่องเที่ยวยอดนิยมระดับโลก สะท้อนถึงศักยภาพในอุตสาหกรรมการท่องเที่ยวของไทยที่เติบโตอย่างต่อเนื่อง รวมทั้ง ขอบคุณที่นักท่องเที่ยวชื่นชอบการท่องเที่ยวในประเทศไทย ซึ่งรัฐบาลดำเนินแนวทางในการย้ำถึง เอกลักษณ์ความเป็นไทย วัฒนธรรมที่เด่นชัด การทำการตลาดผ่านกิจกรรมและรูปแบบการท่องเที่ยวที่หลากหลายตามแต่ฤดูกาล อาหารไทยที่หลากหลาย ธรรมชาติทิวทัศน์ที่สวยงาม และการท่องเที่ยวอย่างยั่งยืน รวมทั้ง การเป็นเจ้าบ้านที่ดีผ่านน้ำใจไมตรีของคนไทยทุกคน” นายอนุชาฯ กล่าว

ที่มา : https://www.thaigov.go.th/news/contents/details/67777