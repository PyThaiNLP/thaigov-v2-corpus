รัฐบาลไทย-ข่าวทำเนียบรัฐบาล-กระทรวงเกษตรและสหกรณ์ คว้ารางวัล “องค์กรคนดี” ประจำปี 2566 หอเกียรติยศ วุฒิสภา


วันอังคารที่ 4 เมษายน 2566
กระทรวงเกษตรและสหกรณ์ คว้ารางวัล “องค์กรคนดี” ประจำปี 2566 หอเกียรติยศ วุฒิสภา
กระทรวงเกษตรและสหกรณ์ คว้ารางวัล “องค์กรคนดี” ประจำปี 2566 หอเกียรติยศ วุฒิสภา
นายพีรพันธ์ คอทอง รองปลัดกระทรวงเกษตรและสหกรณ์ ได้รับมอบหมายจาก นายประยูร อินสกุล ปลัดกระทรวงเกษตรและสหกรณ์ เข้าร่วมพิธีเปิดงาน “หอเกียรติยศ วุฒิสภา” และรับมอบโล่เกียรติยศ "องค์กรคนดี" จากนายศุภชัย สมเจริญ รองประธานวุฒิสภา คนที่สอง จัดโดยคณะกรรมาธิการการอุดมศึกษา วิทยาศาสตร์ วิจัย และนวัตกรรม วุฒิสภา วัตถุประสงค์ ณ ห้องประชุม ชั้น B1 อาคารรัฐสภา เพื่อยกย่องเชิดชูเกียรติองค์กรภาครัฐ ภาคเอกชน และภาคประชาสังคม ที่บริหารงานโดยยึดหลักคุณธรรม จริยธรรม เป็นองค์กรที่เสริมสร้าง คนดี คนเก่ง คนกล้า และโอกาสสู่สังคมเพื่อพัฒนาชาติไทยอย่างยั่งยืน โดยในปี 2566 มีหน่วยงานที่ได้รับรางวัล “องค์กรคนดี” จำนวน 32 องค์กร และรางวัล “องค์กรเกียรติยศ” จำนวน 40 องค์กร
ในส่วนของกระทรวงเกษตรและสหกรณ์มีหน่วยงานได้รับรางวัล “องค์กรคนดี” 3 หน่วยงาน ได้แก่ สำนักงานปลัดกระทรวงเกษตรและสหกรณ์ กรมตรวจบัญชีสหกรณ์ องค์การตลาดเพื่อเกษตรกร และได้รับรางวัล “องค์กรเกียรติยศ” 3 หน่วยงาน ได้แก่ กรมส่งเสริมสหกรณ์ กรมหม่อนไหม สำนักงานมาตรฐานสินค้าเกษตรและอาหารแห่งชาติ ซึ่งการมอบรางวัลในครั้งนี้ มีวัตถุประสงค์ 1. เพื่อเกิดแรงกระตุ้น แรงบันดาลใจในการประพฤติ การปฏิบัติตนให้เป็นคนดี คนเก่ง คนกล้า ในชุมชน สังคมและประเทศ 2. เพื่อเป็นตัวอย่างการพัฒนาทรัพยากรมนุษย์ ให้มีความเพียบพร้อมทั้งความดี ความเก่ง และความกล้าควบคู่กันไป และ 3. เพื่อให้องค์กรภาครัฐ ภาคเอกชน และภาคประชาชน ให้ความสำคัญต่อการสร้างและพัฒนา คนไทยให้เป็นคนดี คนเก่ง และคนกล้า ในสัดส่วนที่อัตราเชิงปริมาณและคุณภาพสูงขึ้นอย่างมีนัยสำคัญ และต่อเนื่อง
ทั้งนี้ กระทรวงเกษตรและสหกรณ์ ได้ขับเคลื่อนองค์กรเพื่อนำไปสู่การเป็นองค์กรที่มีความโปร่งใส สุจริต และมีคุณธรรม โดยผู้บริหารได้ให้ความสำคัญในการบริหารงานโดยยึดหลักธรรมาภิบาลคุณธรรม จริยธรรม มีการแสดงเจตนารมณ์การบริหารงานด้วยความซื่อสัตย์สุจริต โปร่งใส ตลอดจนมีการจัดกิจกรรม/โครงการ เพื่อปลูกฝังส่งเสริมและสร้างจิตสำนึกด้านคุณธรรมจริยธรรม โดยมุ่งเน้นให้บุคลากรในองค์กรปรับเปลี่ยนความคิดและพฤติกรรมตระหนักรู้ในเรื่องคุณธรรมจริยธรรม มีการตั้งเป้าหมายการทำความดี เป็นต้น อีกทั้ง มีระบบวัดและประเมินผลการสร้างคนดีขององค์กร โดยกำหนดตัวชี้วัดของหน่วยงานในด้านการพัฒนาบุคลากร เพื่อมุ่งหวังให้บุคลากรเป็น Smart Officer พร้อมกันนี้ ยังเดินหน้าขับเคลื่อนแผนปฏิบัติการด้านการส่งเสริมคุณธรรม กระทรวงเกษตรและสหกรณ์ ระยะที่ 2 (พ.ศ. 2566 - 2570) โดยมีเป้าหมายเพื่อพัฒนาสู่การเป็นองค์กรคุณธรรมต้นแบบ ซึ่งมีแผนดังนี้ แผนย่อยที่ 1 การส่งเสริมสภาพแวดล้อมที่เอื้อต่อการส่งเสริมคุณธรรมการทำความดีที่เหมาะสมกับบริบทของสังคมไทย แผนย่อยที่ 2 การพัฒนาระบบและการเสริมสร้างขีดความสามารถของกลไก เพื่อการขับเคลื่อนและส่งเสริมคุณธรรม และแผนย่อยที่ 3 การส่งเสริมการเรียนรู้และพัฒนาศักยภาพคนและองค์กรเครือข่าย เพื่อขับเคลื่อนการส่งเสริมคุณธรรม

ที่มา : https://www.thaigov.go.th/news/contents/details/66975