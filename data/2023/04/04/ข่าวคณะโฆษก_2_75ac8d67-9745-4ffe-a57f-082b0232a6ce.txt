รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯ พร้อมส่งเสริมการค้าการลงทุนไทย – จีน ผ่านเวที CAEXPO เพิ่มโอกาส ช่องทางให้ผู้ประกอบการไทยจับคู่ธุรกิจ เพิ่มมูลค่าตัวเลขการส่งออกสินค้าไทยในจีน 


วันอังคารที่ 4 เมษายน 2566
04/04/2566
พิมพ์
โฆษกรัฐบาลเผย นายกฯ พร้อมส่งเสริมการค้าการลงทุนไทย – จีน ผ่านเวที CAEXPO เพิ่มโอกาส ช่องทางให้ผู้ประกอบการไทยจับคู่ธุรกิจ เพิ่มมูลค่าตัวเลขการส่งออกสินค้าไทยในจีน
โฆษกรัฐบาลเผย นายกฯ พร้อมส่งเสริมการค้าการลงทุนไทย – จีน ผ่านเวที CAEXPO เพิ่มโอกาส ช่องทางให้ผู้ประกอบการไทยจับคู่ธุรกิจ เพิ่มมูลค่าตัวเลขการส่งออกสินค้าไทยในจีน
วันนี้ (วันที่ 4 เมษายน 2566) นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหมพร้อมส่งเสริมการค้าการลงทุนไทย – จีน อย่างต่อเนื่อง โดยเชิญชวนผู้ประกอบการไทยเข้าร่วมงานมหกรรมแสดงสินค้านานาชาติ CAEXPO ครั้งที่ 20 (The 20th China-ASEAN Expo) ซึ่งกำหนดจัดขึ้นระหว่างวันที่ 16 – 20 กันยายน 2566 นี้ ณ นครหนานหนิง เขตปกครองตนเองกว่างซีจ้วง สาธารณรัฐประชาชนจีน เชื่อมั่นในศักยภาพของสินค้าไทยที่มีคุณภาพมีมาตรฐาน และเอกลักษณ์เฉพาะตัว โดยยินดีผลักดันการส่งออกสินค้าไทยทุกประเภทที่มีศักยภาพให้สอดคล้องกับความต้องการของผู้บริโภคในต่างประเทศ
โฆษกประจำสำนักนายกรัฐมนตรีกล่าวว่า ในช่วงปี 2565 ที่ผ่านมา ไทยและจีนมีมูลค่าการค้าระหว่างกันกว่า 105,404.28 ล้านดอลลาร์สหรัฐ มูลค่าการส่งออก 34,389.91 ล้านดอลลาร์สหรัฐ โดยข้อมูลจากสำนักงานพัฒนาตลาดและธุรกิจไทยในต่างประเทศ และสำนักงานส่งเสริมการค้าในต่างประเทศ ณ นครหนานหนิง ระบุว่า สินค้าส่งออกที่สำคัญของไทย คือ ผลไม้สดประเภทแช่เย็น แช่แข็ง และแห้ง โดยเฉพาะทุเรียนไทยที่ครองสัดส่วนการนำเข้าทุเรียนในตลาดจีนกว่า 95% รวมถึงและมังคุดไทย ซึ่งได้รับความนิยมจากชาวจีนอย่างต่อเนื่อง การเข้าร่วมงานแสดงสินค้าจึงเป็นอีกปัจจัยสำคัญที่ช่วยนำเสนอสินค้าไทยให้เป็นที่รู้จัก รวมถึงเป็นโอกาสเชื่อมโยงผู้ประกอบการ ต่อยอดทางธุรกิจ และเพิ่มมูลค่าทางการค้าระหว่างกัน โดยงาน CAEXPO จัดขึ้นจากความร่วมมือของกระทรวงพาณิชย์ 10 ประเทศในอาเซียน – จีน และมีสำนักงานเลขาธิการอาเซียนเป็นผู้สนับสนุนการจัดงานเป็นประจำทุกปี โดยมีการจัดแสดงสินค้าและบริการ เป็นเวทีสำคัญในการขยายความร่วมมือด้านเศรษฐกิจการค้าการลงทุน และการแลกเปลี่ยนศิลปวัฒนธรรมระหว่างกันในภูมิภาค
ทั้งนี้ ผู้ประกอบการสามารถนำสินค้าไปเข้าร่วมงาน CAEXPO ได้ จากกลุ่มสินค้าเป้าหมาย 4 ประเภท ได้แก่ 1. สินค้าอาหารและเครื่องดื่ม (แปรรูป) 2. สินค้าเพื่อสุขภาพและความงาม 3. สินค้าแฟชั่นและเครื่องประดับ 4. สินค้าของใช้ของตกแต่งบ้าน ซึ่งผู้ประกอบการไทยที่สนใจสามารถสมัครเข้าร่วมงานผ่านระบบออนไลน์ของกรมส่งเสริมการค้าระหว่างประเทศ กระทรวงพาณิชย์ ได้ที่ https://drive.ditp.go.th สอบถามข้อมูลเพิ่มเติมที่ Call Center 1169 โดยขณะนี้อยู่ระหว่างการเปิดรับผู้สมัครจนถึงวันที่ 15 มีนาคม 2566
“นายกรัฐมนตรีเชื่อมั่นว่า การเข้าร่วมงานแสดงสินค้าในต่างประเทศ จะเป็นอีกโอกาส และช่องทางสำคัญที่ช่วยส่งเสริมให้ผู้ประกอบไทยได้นำเสนอสินค้าไทยที่มีคุณภาพ สร้างโอกาสในการจับคู่ทางธุรกิจ (Business Matching) ซึ่งนายกรัฐมนตรีได้กำชับหน่วยงานที่เกี่ยวข้องให้สนับสนุนและอำนวยความสะดวกให้ผู้ประกอบการไทยได้มีโอกาสขยายความร่วมมือทางธุรกิจให้เกิดผลเป็นรูปธรรมมากยิ่งขึ้น เพื่อส่งเสริมการตลาดในภูมิภาค ช่วยขับเคลื่อนเศรษฐกิจในทุกระดับระหว่างกัน” นายอนุชาฯ กล่าว

ที่มา : https://www.thaigov.go.th/news/contents/details/66966