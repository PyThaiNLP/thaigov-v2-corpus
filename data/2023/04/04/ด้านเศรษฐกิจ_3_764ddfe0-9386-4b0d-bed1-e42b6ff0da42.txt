รัฐบาลไทย-ข่าวทำเนียบรัฐบาล-กรมทางหลวงชนบท ร่วมส่งทุกท่านเดินทางถึงที่หมายอย่างสุขใจ เตรียมพร้อมแผนอำนวยความสะดวกและปลอดภัย


วันอังคารที่ 4 เมษายน 2566
กรมทางหลวงชนบท ร่วมส่งทุกท่านเดินทางถึงที่หมายอย่างสุขใจ เตรียมพร้อมแผนอำนวยความสะดวกและปลอดภัย
รองรับการเดินทางของประชาชนช่วงเทศกาลสงกรานต์ 2566
กรมทางหลวงชนบท (ทช.) กระทรวงคมนาคม เตรียมความพร้อมรองรับการเดินทางกลับภูมิลำเนาของประชาชนในช่วงเทศกาลสงกรานต์ ระหว่างวันที่ 11 - 17 เมษายน 2566 เนื่องจากในช่วงเทศกาลสงกรานต์ประชาชนมีการเดินทางกลับภูมิลำเนาเป็นจำนวนมาก ส่งผลให้มีปัจจัยเสี่ยงต่อการเกิดอุบัติเหตุบนท้องถนนสูงมากกว่าปกติ ทช. จึงได้จัดทำแผนอำนวยความสะดวกและปลอดภัยรองรับการเดินทางของประชาชนช่วงเทศกาลสงกรานต์ 2566 เพื่อเป็นแนวทางให้หน่วยงานส่วนกลางและส่วนภูมิภาค ดำเนินการป้องกันลดความเสี่ยงจากการเกิดอุบัติเหตุบนท้องถนน พร้อมทั้งบูรณาการร่วมกับหน่วยงานในพื้นที่ โดยมีแนวทางในการปฏิบัติงาน ดังนี้
1. ช่วงเตรียมความพร้อมและช่วงการรณรงค์
- ปรับปรุง ซ่อมแซมถนนและสะพาน ในความรับผิดชอบให้มีความสะดวกปลอดภัยไร้หลุมบ่อ มีเครื่องหมายจราจร อุปกรณ์อำนวยความปลอดภัย ไฟฟ้าแสงสว่าง และไฟสัญญาณจราจร ครบถ้วน
- ตรวจสอบและปรับปรุง ป้ายจราจร เครื่องหมายจราจร ไฟฟ้าแสงสว่าง ไฟสัญญาณจราจร ให้ใช้การได้ดี
- โครงการก่อสร้างบูรณะถนนและสะพาน โดยเฉพาะงานที่ดำเนินการบนเส้นทางที่เปิดใช้การจราจร เตรียมความพร้อมเพื่อคืนพื้นผิวจราจรให้สามารถสัญจรได้อย่างสะดวกและปลอดภัย
- ตรวจสอบและเตรียมความพร้อมระบบสายด่วน ทช. โทร. 1146 ระบบ CCTV ระบบวิทยุสื่อสารและระบบ Conference
- ประชาสัมพันธ์และรณรงค์การอำนวยความสะดวกปลอดภัยบนถนนทางหลวงชนบทผ่านช่องทางต่าง ๆ
2. ช่วงควบคุมเข้มข้น
- โครงการก่อสร้างบูรณะถนนและสะพาน คืนพื้นผิวจราจรพร้อมหยุดการดำเนินงานโดยติดตั้งป้ายจราจร เครื่องหมายเตือน ไฟฟ้าแสงสว่าง สัญญาณจราจร และอุปกรณ์อำนวยความปลอดภัย
- จัดตั้งศูนย์ความปลอดภัยทั้งส่วนกลางและส่วนภูมิภาค พร้อมจัดตั้งหน่วยบริการประชาชน
- จัดเจ้าหน้าที่ประจำการสายด่วน ทช. โทร. 1146 ระบบ CCTV ระบบวิทยุสื่อสาร และระบบ Conference
- จัดชุดตรวจการณ์เฝ้าระวังอุบัติเหตุ เพื่ออำนวยความสะดวกปลอดภัยแก่ผู้ใช้ทาง พร้อมเฝ้าระวังเส้นทาง ติดตั้งสัญญาณไฟวับวาบ บริเวณเสี่ยงอันตรายและเกิดอุบัติเหตุบ่อยครั้ง
- ประชาสัมพันธ์และเผยแพร่ข้อมูลผ่านสื่ออิเล็กทรอนิกส์ แอปพลิเคชัน คลิปเสียง หนังสือพิมพ์ และวิทยุกระจายเสียง
3. ช่วงหลังวันหยุดราชการหรือหลังเทศกาล
- รวบรวมสรุปข้อมูลอุบัติเหตุ วิเคราะห์ ประมวลผล พร้อมทั้งเสนอแนวทางแก้ไขและป้องกัน
- สนับสนุนงบประมาณในการปรับปรุงและแก้ไข จุดอันตรายที่เกิดอุบัติเหตุช่วงควบคุมเข้มข้น
- เร่งดำเนินการปรับปรุงและแก้ไข จุดที่เกิดอุบัติเหตุให้แล้วเสร็จโดยเร็ว
ทั้งนี้ ทช. ได้จัดเจ้าหน้าที่อำนวยความสะดวกปลอดภัยให้กับประชาชนบนโครงข่ายทางหลวงชนบทตลอดช่วงเทศกาลสงกรานต์ 2566 พร้อมขอให้ประชาชนระมัดระวังในการเดินทาง สังเกตป้ายเตือน ป้ายแนะนำและปฏิบัติตามกฎจราจรอย่างเคร่งครัด เพื่อความปลอดภัยของตนเองและเพื่อนร่วมทาง โดยประชาชนสามารถติดต่อสอบถามเส้นทางหรือแจ้งเหตุได้ที่สายด่วน ทช. โทร. 1146

ที่มา : https://www.thaigov.go.th/news/contents/details/66957