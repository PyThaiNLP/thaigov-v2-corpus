รัฐบาลไทย-ข่าวทำเนียบรัฐบาล-กรมเจ้าท่า เร่งกำจัดผักตบชวาและวัชพืช เพิ่มประสิทธิภาพการระบายน้ำ และความปลอดภัยในการเดินเรือในแม่น้ำเจ้าพระยา


วันอังคารที่ 4 เมษายน 2566
กรมเจ้าท่า เร่งกำจัดผักตบชวาและวัชพืช เพิ่มประสิทธิภาพการระบายน้ำ และความปลอดภัยในการเดินเรือในแม่น้ำเจ้าพระยา
...
กรมเจ้าท่า เร่งกำจัดผักตบชวาและวัชพืช เพิ่มประสิทธิภาพการระบายน้ำ และความปลอดภัยในการเดินเรือในแม่น้ำเจ้าพระยา
จากนโยบายรัฐบาล และกระทรวงคมนาคม โดยกรมเจ้าท่า ได้ดำเนินภารกิจการจัดเก็บผักตบชวาและวัชพืช พัฒนาและบำรุงรักษาร่องน้ำ เพื่อความสะดวกและปลอดภัย เพิ่มประสิทธิภาพในการเดินเรือ การระบายน้ำ การอุปโภคบริโภค และเพิ่มพื้นที่รับน้ำเพื่อใช้ ในภาคการเกษตร
กรมเจ้าท่า โดยสำนักพัฒนาและบำรุงรักษาทางน้ำ โดยสำนักงานพัฒนาและบำรุงรักษาทางน้ำที่ 1, 2 ได้ดำเนินภารกิจการกำจัดผักตบชวาและวัชพืช ภายใต้การบูรณาการกับหน่วยงานต่าง ๆ และการกำกับของคณะกรรมการอำนวยการบูรณาการเพื่อแก้ไขปัญหาผักตบชวา ในการบรรเทาความเดือดร้อนของประชาชนและเพิ่มประสิทธิภาพการระบายน้ำ เพื่อป้องกันการเกิดน้ำท่วมขังช่วงฤดูน้ำหลาก โดยกรมเจ้าท่า มีภารกิจที่จะต้องดำเนินการในแม่น้ำสายหลัก บริเวณท้ายเขื่อนเจ้าพระยา จังหวัดชัยนาท และท้ายเขื่อนพระราม 6 จังหวัดสระบุรี ได้แก่ แม่น้ำเจ้าพระยา ระยะทาง 160 กิโลเมตร แม่น้ำป่าสัก ระยะทาง 50 กิโลเมตร แม่น้ำน้อย ระยะทาง 42 กิโลเมตร แม่น้ำลพบุรี ระยะทาง 67 กิโลเมตร และเหนือเขื่อนแม่น้ำเจ้าพระยา แม่น้ำสะแกกรัง ระยะทาง 20 กิโลเมตร แม่น้ำท่าจีนสายเก่า ระยะทาง 10 กิโลเมตร และคลองสาขารวมระยะประมาณ 400 กิโลเมตร โดยในปีงบประมาณ พ.ศ.2566 กรมเจ้าท่า ได้รับงบประมาณในการกำจัดผักตบชวาจำนวน 658,000ตัน
ทั้งนี้ ปัจจุบันได้ใช้เรือกำจัดผักตบชวาและวัชพืชแบบสายพานลำเลียง จำนวน 8 ลำ และชุดรถแบ็คโฮ 1 ชุด ดำเนินการกำจัดผักตบชวาในแม่น้ำเจ้าพระยา ช่วงตำบลโคกช้าง ตำบลบางไทร อำเภอบางไทร คลองสาขาแม่น้ำน้อย ตำบลบ้านโพธิ์ อำเภอเสนา จังหวัดพระนครศรีอยุธยา และแม่น้ำลพบุรี ช่วงตำบลสวนพริก อำเภอพระนครศรีอยุธยา จังหวัดพระนครศรีอยุธยา แม่น้ำเจ้าพระยา ช่วงบึงหาดกองสิน อำเภอเมืองชัยนาท จังหวัดชัยนาท และคลองป่าแสก ตำบลสวนแตง อำเภอเมือง จังหวัดสุพรรณบุรี คิดเป็นผลงานสะสม ณ ปัจจุบัน รวม 314,329 ตัน คิดเป็นผลงานร้อยละ 47.77 เร็วกว่าแผน ร้อยละ 4.75 ซึ่งคาดว่าจะสามารถดำเนินการให้แล้วเสร็จตามแผนงานได้ภายในเดือนกันยายน 2566 นี้

ที่มา : https://www.thaigov.go.th/news/contents/details/66968