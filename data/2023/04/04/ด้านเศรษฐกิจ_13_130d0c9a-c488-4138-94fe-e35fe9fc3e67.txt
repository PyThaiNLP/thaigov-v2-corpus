รัฐบาลไทย-ข่าวทำเนียบรัฐบาล-สำนักงานสลากฯ ชี้แจง ความแตกต่างระหว่างสลากดิจิทัล กับ สลากโครงการสลาก 80


วันอังคารที่ 4 เมษายน 2566
04/04/2566
พิมพ์
สำนักงานสลากฯ ชี้แจง ความแตกต่างระหว่างสลากดิจิทัล กับ สลากโครงการสลาก 80
กรณีการซื้อสลากที่มีตราประทับแล้วเกิดปัญหาขึ้นเงินรางวัลไม่ได้ อาจเกิดจากการเข้าใจที่คลาดเคลื่อนสับสนระหว่างสลากที่จำหน่ายในโครงการสลาก 80 กับสลากดิจิทัล พร้อมทั้งได้ชี้แจงให้ทราบถึงความแตกต่าง
วันนี้ (4 เมษายน 2566) ที่สำนักงานสลากกินแบ่งรัฐบาล พันโท หนุน ศันสนาคม ผู้อำนวยการสำนักงานสลากกินแบ่งรัฐบาล กล่าวต่อผู้สื่อข่าวถึงกรณีการซื้อสลากที่มีตราประทับแล้วเกิดปัญหาขึ้นเงินรางวัลไม่ได้ อาจเกิดจากการเข้าใจที่คลาดเคลื่อนสับสนระหว่างสลากที่จำหน่ายในโครงการสลาก 80 กับสลากดิจิทัล พร้อมทั้งได้ชี้แจงให้ทราบถึงความแตกต่าง ดังนี้
สลากที่จำหน่ายในโครงการสลาก 80
- ผู้ซื้อเลือกซื้อสลากแบบใบจากจุดจำหน่ายของโครงการสลาก 80 ทั่วประเทศ (ปัจจุบันมี 1,129 จุดจำหน่าย) ซึ่งขายในราคาไม่เกิน 80 บาททุกใบ
- ชำระเงินผ่านแอปพลิเคชันเป๋าตัง
- เมื่อถูกรางวัล ผู้ซื้อสลากจะต้องนำใบสลากที่ถูกรางวัลไปขอรับเงินรางวัลเท่านั้น ไม่สามารถนำข้อมูลของสลากที่อยู่ในแอปพลิเคชันเป๋าตังไปขอรับเงินรางวัล
- สามารถขึ้นเงินรางวัลได้ที่ สำนักงานสลากกินแบ่งรัฐบาล (สนามบินน้ำ) ธนาคารกรุงไทย ธนาคารเพื่อการเกษตรและสหกรณ์การเกษตร และธนาคารออมสิน ทุกสาขาทั่วประเทศ
สลากดิจิทัล
- ผู้ซื้อเลือกซื้อสลากแบบดิจิทัลจากแอปพลิเคชันเป๋าตังโดยตรง
- ซื้อชำระเงินค่าซื้อสลากโดยชำระเงินผ่าน แอปพลิเคชันเป๋าตัง
- ผู้ซื้อจะได้รับข้อมูลของใบสลากที่ซื้อไว้ปรากฏในแอปพลิเคชันเป๋าตัง
- สามารถขึ้นเงินรางวัลได้โดยการเลือกการขึ้นเงินรางวัลจากการโอนเงินเข้า G-Wallet  หรือหากต้องการมาขึ้นเงินรางวัลที่สำนักงานสลากกินแบ่งรัฐบาล จะต้องนำข้อมูลของสลากที่ปรากฎในแอปพลิเคชันเป๋าตังพร้อมบัตรประชาชนมาแสดงเพื่อขอรับเงินรางวัล
ผู้อำนวยการสำนักงานสลากกินแบ่งรัฐบาล กล่าวต่อไปอีกว่า กรณีสลากที่ประทับตรา เป็นสลากที่จำหน่ายในโครงการสลาก 80  ซึ่งสำนักงานฯ จัดทำขึ้นเพื่อให้ผู้ซื้อสามารถซื้อสลากได้ในราคา 80 บาท ขณะนี้สำนักงานฯ  มีจุดจำหน่ายสลากตามโครงการ จำนวน 1,129 จุดทั่วประเทศ ประชาชนสามารถค้นหาจุดจำหน่าย ได้จากเว็บไซต์สำนักงานฯ www.glo.or.th หรือสอบถามที่ ศูนย์ Call Center 0-2528-9999 สำหรับสลากในโครงการสลาก 80 ทุกใบ ทุกหมายเลข ราคา 80 บาท โดยผู้ซื้อจะได้ใบสลากมาครอบครอง สำหรับการขึ้นเงินรางวัล ต้องนำใบสลากมาขึ้นรางวัลเท่านั้น จึงขอให้ประชาชนมั่นใจได้ว่า สลากที่มีตราประทับทุกใบ สามารถขึ้นเงินรางวัลได้ทุกช่องทางของสำนักงานฯ อย่างแน่นอน

ที่มา : https://www.thaigov.go.th/news/contents/details/66980