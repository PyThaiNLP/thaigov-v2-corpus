รัฐบาลไทย-ข่าวทำเนียบรัฐบาล-อ.สันทราย บูรณาการขับเคลื่อนบำบัดฟื้นฟูผู้ป่วยยาเสพติด สร้าง “หมู่บ้านยั่งยืน” ที่รวมผู้คนมีจิตอาสาดูแลสังคม พร้อมเรียนรู้หลักการพึ่งพาตนเองเพื่อสร้างคุณภาพชีวิตที่ดีอย่างยั่งยืน


วันจันทร์ที่ 3 เมษายน 2566
03/04/2566
พิมพ์
อ.สันทราย บูรณาการขับเคลื่อนบำบัดฟื้นฟูผู้ป่วยยาเสพติด สร้าง “หมู่บ้านยั่งยืน” ที่รวมผู้คนมีจิตอาสาดูแลสังคม พร้อมเรียนรู้หลักการพึ่งพาตนเองเพื่อสร้างคุณภาพชีวิตที่ดีอย่างยั่งยืน
อ.สันทราย จ.เชียงใหม่ บูรณาการขับเคลื่อนบำบัดฟื้นฟูผู้ป่วยยาเสพติด สร้าง “หมู่บ้านยั่งยืน” ที่รวมผู้คนมีจิตอาสาดูแลสังคม พร้อมเรียนรู้หลักการพึ่งพาตนเองเพื่อสร้างคุณภาพชีวิตที่ดีอย่างยั่งยืน
วันนี้ (3 เม.ย. 66) ณ ที่ว่าการอำเภอสันทราย จังหวัดเชียงใหม่ นายศิวะ ธมิกานน์ นายอำเภอสันทราย เปิดเผยถึง การขับเคลื่อนโครงการหนึ่งตำบล หนึ่งหมู่บ้านยั่งยืน (Sustainable Village) ของอำเภอสันทราย เพื่อเฉลิมพระเกียรติสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา ในโอกาสมหามงคลทรงเจริญพระชนมายุครบ 3 รอบ 36 พรรษา ซึ่งอำเภอสันทรายได้จัดทำแผนและประสานแผนพัฒนาพื้นที่อำเภอ “บำบัดทุกข์ บำรุงสุข” แบบบูรณาการอย่างยั่งยืน ประจำปีงบประมาณ พ.ศ. 2566 อำเภอ “บำบัดทุกข์ บำรุงสุข” หรือ CAST (Change Agent for Strategic Transformation) for Sustainable Development Goals ตามแบบข้อเสนอโครงการเบื้องต้น (Project Brief) ชื่อโครงการ “ส่งเสริมรายได้ สร้างเสริมสุขภาพ อาหารปลอดภัย สันทรายยั่งยืน” ประกอบด้วย 4 กิจกรรม คือ 1. กิจกรรม : ส่งเสริมรายได้ปลูกพืชผักปลอดภัย 2. กิจกรรม : ส่งเสริมสุขภาพเพื่อคุณภาพชีวิตที่ดี 3. กิจกรรม : คนสันทรายไม่ทิ้งกัน และ 4. กิจกรรม : สันทราย Soft Power ท่องเที่ยววิถีธรรมชาติ อาหารปลอดภัย ที่สอดคล้องกับเป้าหมายการพัฒนาที่ยั่งยืน (SDGs) ทั้ง 17 ข้อ ขององค์การสหประชาชาติ
นายศิวะ ธมิกานน์ นายอำเภอสันทราย กล่าวว่า เมื่อเร็ว ๆ นี้ นายสุทธิพงษ์ จุลเจริญ ปลัดกระทรวงมหาดไทย ได้ลงพื้นที่ตรวจเยี่ยมการบริหารจัดการน้ำอย่างยั่งยืนและการจัดการสิ่งแวดล้อม ณ สวนแก้วคำเอ้ย ถ.สมโภชเชียงใหม่ 700 ปี ต.สันทรายหลวง อ.สันทราย จ.เชียงใหม่ ซึ่งเป็นสถานที่ของภาคเอกชนที่ได้บริหารจัดการให้มีพื้นที่สำหรับออกกำลังกาย และพลังงานจากโซลาเซลล์ พร้อมทั้งระบบการบริหารจัดการน้ำ โดยท่านปลัดกระทรวงมหาดไทยได้ให้ข้อแนะนำเพื่อหาแนวทางการเชื่อมโยงกับระบบบริหารจัดการน้ำ การจัดการชลประทาน และส่งเสริมกิจกรรมทางการเกษตร รวมทั้งการจัดทำเป็นพื้นที่แหล่งเรียนรู้ นอกจากนี้ ท่านได้ลงพื้นที่พบปะผู้นำท้องที่ ท้องถิ่น ในพื้นที่ตำบลสันทรายหลวง อำเภอสันทราย พร้อมทั้งมอบแนวทางการพัฒนาคุณภาพชีวิตของพี่น้องประชาชนในพื้นที่ อ.สันทราย ร่วมกับทีมอำเภอ “บำบัดทุกข์ บำรุงสุข” หรือ D-Cast ณ วัดดอยแท่นพระผาหลวง ต.ป่าไผ่ อ.สันทราย จ.เชียงใหม่ และเยี่ยมเยียนครัวเรือนที่ตกเกณฑ์ จปฐ. พร้อมมอบถุงยังชีพและให้กำลังใจครัวเรือนที่ตกเกณฑ์ด้านรายได้ จำนวน 4 ครัวเรือน เนื่องจากมีผู้สูงอายุ ผู้ป่วยติดเตียง และกลุ่มเปราะบางที่ไม่สามารถช่วยเหลือตนเองได้
“หนึ่งในประเด็นที่สำคัญที่ท่านปลัดกระทรวงมหาดไทยได้เน้นย้ำในการตรวจเยี่ยมสวนแก้วคำเอ้ย คือ การแสดงออกซึ่งพลังความรัก สามัคคี ร่วมกันลงแขก จัดทำแปลงผักสวนครัวโดยรอบพื้นที่ในชุมชน ทำให้พื้นที่นี้เป็นพื้นที่ต้นแบบด้านความมั่นคงด้านอาหาร ตามพระราชดำริของสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี โดยทำแปลงผักและปลูกผักจากเมนูตำรับอาหารไทย เช่น “แปลงต้มยำ” มีป้ายบอกสรรพคุณอะไรบ้าง ต้องใส่ส่วนผสมอะไรบ้าง เช่น ตะไคร้ หัวข่า พริก ใบมะกรูด มะนาว มีคุณค่าทางยา ทำให้ระบบหายใจ ระบบหมุนเวียนโลหิต เลือดไม่ออกตามไรฟัน “แปลงส้มตำ” มะละกอ พริก มะนาว ถั่วฝักยาว มะเขือเทศ ปลูกผักบุ้งในน้ำ เป็นต้น โดยทุกแปลงก็จะมีป้ายกำกับบอกชนิดของพืชผัก ซึ่งจะทำให้เด็กเกิดการเรียนรู้ และจะทำให้สวนหย่อมแห่งนี้กลายเป็นตักศิลาแห่งผักสวนครัวสร้างความมั่นคงด้านอาหาร พร้อมทั้งจัดทำป้ายเชิดชูเกียรติเจ้าของพื้นที่ เพื่อเป็นการประกาศเกียรติคุณให้ประชาชนที่มาใช้พื้นที่ได้รับรู้รับทราบ ถึงการเป็นต้นแบบการพัฒนาที่ยั่งยืน มีจิตใจเสียสละ ด้วยการทำพื้นที่ส่วนตัวให้เป็นพื้นที่สาธารณะ ทำให้เป็นพื้นที่สีเขียว เป็นปอดของคนสันทราย” นายอำเภอสันทราย กล่าว
นายอำเภอสันทราย กล่าวเพิ่มเติมว่า ขณะนี้ อำเภอสันทรายได้ดำเนินโครงการบำบัด รักษา และฟื้นฟูสภาพทางสังคมให้แก่ผู้ป่วยยาเสพติดในพื้นที่ด้วยการฝึกอบรมให้ผู้ที่เข้ารับการบำบัดรักษาได้เรียนรู้วิถีชีวิตที่ไม่ยุ่งเกี่ยวกับยาเสพติด สร้างภูมิคุ้มกันยาเสพติด และมีโอกาสได้เรียนรู้ฝึกอาชีพ ฝึกทดลองทำแปลงเกษตรภายในครัวเรือน โดยได้ใช้พื้นที่บริเวณบ้านผู้ป่วยติดเตียงเป็นแหล่งเรียนรู้ ซึ่งทำให้ผู้เข้ารับบำบัดได้ฝึกการทำกิจกรรมสาธารณประโยชน์และเป็นจิตอาสาไปในตัว ซึ่งจะทำให้ได้ทำประโยชน์แก่สังคมและยังได้เรียนรู้วิธีการทำปุ๋ยหมักผสมปุ๋ยอินทรีย์ทำสารบำรุงดิน ซึ่งผู้เข้ารับการบำบัดทั้ง 45 คน ต่างเห็นว่าการเรียนรู้นี้เป็นประโยชน์ที่สามารถนำกลับไปประยุกต์ใช้ในครัวเรือนของตนเอง และทำให้ตนเองได้ใช้เวลาว่างให้เกิดประโยชน์ ไม่หันกลับไปยุ่งเกี่ยวกับยาเสพติดอีก
“สำหรับการขับเคลื่อนเป้าหมายที่ 4 สร้างหลักประกันว่าทุกคนมีการศึกษาที่มีคุณภาพ (SDG 4: Quality Education) อ.สันทราย ได้ร่วมส่งเสริมให้เด็กนักเรียนได้มีโอกาสศึกษาตามเกณฑ์ ซึ่งได้มีการมอบทุนให้กับเด็กนักเรียน รวมถึงการช่วยเหลือที่ต่อเนื่องโดยขอรับการสนับสนุนจากภาคีเครือข่ายภาคประชาสังคม ซึ่งจากคำแนะนำของท่านปลัดกระทรวงมหาดไทยในการให้สำรวจครัวเรือนที่ต้องการความช่วยเหลือและเสนอเรื่องการขอรับทุนการศึกษาไปที่มูลนิธิร่วมจิตน้อมเกล้าฯ เพื่อเยาวชนในพระบรมราชินูปถัมภ์ นอกจากนี้ อ.สันทราย ได้ทำการ Re X-Ray กลุ่มเป้าหมายเพิ่มเติมโดยได้รับความร่วมมือจากธนาคารของรัฐในพื้นที่ตรวจสอบข้อมูลกลุ่มผู้ขอมีบัตรสวัสดิการแห่งรัฐ ซึ่งทางธนาคารจะส่งข้อมูลผู้ขอมีบัตรฯ จากระบบฐานข้อมูลเดิมที่ใช้อ้างอิงมาจากข้อมูลของกระทรวงสาธารณสุข รวมถึงข้อมูลในระบบ TPMAP และระบบ ThaiQM เพื่อ อ.สันทราย สามารถตรวจสอบว่า ยังมีกลุ่มเป้าหมายใดไม่ได้รับการพิจารณาจากธนาคาร เพื่อประสานขอรถ mobile ของธนาคารไปช่วยอำนวยความสะดวกในการขอมีบัตรสวัสดิการแห่งรัฐ อันจะเป็นหลักประกันพื้นฐานของการดำรงชีวิตประชาชน ลดความเหลื่อมล้ำในสังคม บรรเทาปัญหาความเดือดร้อนของกลุ่มเป้าหมายมากที่สุดอย่างแท้จริง อันเป็นการตอบสนองพระบรมราชปณิธานของพระบาทสมเด็จพระเจ้าอยู่หัวที่มีพระราชประสงค์ทำให้ประเทศชาติมั่นคง ประชาชนมีความสุข แก้ไขในสิ่งผิด สืบสานในพระราชปณิธาน ภายใต้ปรัชญาของเศรษฐกิจพอเพียง” นายอำเภอสันทราย กล่าวในช่วงท้าย

ที่มา : https://www.thaigov.go.th/news/contents/details/66947