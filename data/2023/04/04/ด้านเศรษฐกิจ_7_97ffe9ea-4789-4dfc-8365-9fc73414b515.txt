รัฐบาลไทย-ข่าวทำเนียบรัฐบาล-รถไฟฟ้า MRT ฟรีค่าโดยสารรถไฟฟ้าทั้ง 2 สายแก่ผู้สูงอายุ และเตรียมพร้อมอำนวยความสะดวกและปลอดภัยแก่ประชาชนในช่วงเทศกาลสงกรานต์ 2566


วันอังคารที่ 4 เมษายน 2566
รถไฟฟ้า MRT ฟรีค่าโดยสารรถไฟฟ้าทั้ง 2 สายแก่ผู้สูงอายุ และเตรียมพร้อมอำนวยความสะดวกและปลอดภัยแก่ประชาชนในช่วงเทศกาลสงกรานต์ 2566
....
การรถไฟฟ้าขนส่งมวลชนแห่งประเทศไทย กระทรวงคมนาคม ร่วมกับ บริษัท ทางด่วนและรถไฟฟ้ากรุงเทพ จำกัด (มหาชน) (BEM) ผู้ให้บริการรถไฟฟ้ามหานคร สายเฉลิมรัชมงคล (MRT สายสีน้ำเงิน) และสายฉลองรัชธรรม (MRT สายสีม่วง) ร่วมส่งความสุขในเทศกาลสงกรานต์และวันผู้สูงอายุแห่งชาติปี 2566 โดยเปิดให้ผู้โดยสารที่มีอายุ 60 ปีบริบูรณ์ขึ้นไป โดยสารรถไฟฟ้า MRT ทั้งสองสาย ฟรี ในระหว่างวันที่ 13 - 15 เมษายน 2566 ได้ตลอดระยะเวลาให้บริการ เพื่อเป็นการส่งเสริมสถาบันครอบครัวในการพาผู้สูงอายุเดินทางท่องเที่ยวสถานที่ต่าง ๆ รอบเส้นทางรถไฟฟ้า MRT โดยผู้สูงอายุสามารถแสดงบัตรประจำตัวประชาชนเพื่อขอรับคูปองโดยสารรถไฟฟ้าฟรี (1 คนต่อ 1 ใบเท่านั้น) ได้ที่ห้องออกบัตรโดยสารประจำสถานีรถไฟฟ้าทุกสถานี
พร้อมกันนี้ รถไฟฟ้า MRT ขอเชิญชวนพุทธศาสนิกชนร่วมสรงน้ำพระพุทธรูปเพื่อเสริมความเป็นสิริมงคล ในระหว่างวันที่ 10 - 16 เมษายน 2566 เวลา 09.00 – 19.00 น. ณ บริเวณชั้นออกบัตรโดยสารของสถานีรถไฟฟ้า MRT สายสีน้ำเงิน จำนวน 19 สถานี ได้แก่ สถานีหลักสอง สถานีภาษีเจริญ สถานีบางหว้า สถานีท่าพระ สถานีสนามไชย สถานีวัดมังกร สถานีหัวลำโพง สถานีสามย่าน สถานีสีลม สถานีสุขุมวิท สถานีพระราม 9 สถานีศูนย์วัฒนธรรมแห่งประเทศไทย สถานีลาดพร้าว สถานีพหลโยธิน สถานีสวนจตุจักร สถานีบางซื่อ สถานีบางโพ สถานีสิรินธร สถานีบางขุนนนท์ และสถานีรถไฟฟ้า MRT สายสีม่วง ทั้ง 16 สถานี และเพื่อให้สอดคล้องตามนโยบายของกระทรวงคมนาคม ในการอำนวยความสะดวกและปลอดภัยรองรับการเดินทางของประชาชนช่วงเทศกาลสงกรานต์ ปี 2566 รฟม. จึงได้กำชับให้ BEM เตรียมพร้อมมาตรการรองรับผู้ใช้บริการที่อาจจะหลั่งไหลเข้ามาสู่ระบบรถไฟฟ้า MRT เพิ่มมากขึ้นในช่วงเทศกาล พร้อมทั้งได้จัดเตรียมเจ้าหน้าที่รักษาความปลอดภัยและกู้ภัย รฟม. เพื่อเพิ่มความเข้มงวดและความถี่ในการตรวจตรา เฝ้าระวังและอำนวยความสะดวกโดยรอบสถานีรถไฟฟ้า อาคารและลานจอดรถ โดยเฉพาะที่สถานีหลักสอง สถานีหัวลำโพง สถานีสีลม สถานีสุขุมวิท สถานีสวนจตุจักร สถานีบางซื่อ สถานีเตาปูน และสถานีตลาดบางใหญ่ ซึ่งเป็นสถานีที่คาดว่าจะมีผู้ใช้บริการเป็นจำนวนมาก รวมถึงจัดเจ้าหน้าที่พิสูจน์ทราบ (EOD) และสุนัข K-9 ประจำการ เพื่อปฏิบัติหน้าที่ตลอดระยะเวลาการเปิดให้บริการของรถไฟฟ้า MRT และจัดเจ้าหน้าที่สื่อสารประจำศูนย์วิทยุพสุธาตรวจตราทาง CCTV เพื่อคอยเฝ้าระวังและรายงานการเกิดเหตุตลอด 24 ชม. ทั้งนี้ รถไฟฟ้า MRT ขอความร่วมมือผู้โดยสารในการตรวจสัมภาระ และไม่อนุญาตให้นำน้ำ ถังน้ำ หรือปืนฉีดน้ำที่บรรจุน้ำ เข้ามาในระบบรถไฟฟ้า  เพื่อความปลอดภัยของผู้ใช้ระบบ ติดตามรายละเอียดและข้อมูลข่าวสาร รฟม. เพิ่มเติมได้ที่เว็บไซต์ รฟม. (www.mrta.co.th) และเฟซบุ๊กแฟนเพจการรถไฟฟ้าขนส่งมวลชนแห่งประเทศไทย หรือ Call Center รฟม.  โทร. 0 2716 4044 รวมถึงสอบถามรายละเอียดข้อมูลการให้บริการรถไฟฟ้า MRT เพิ่มเติมได้ที่ ศูนย์บริการข้อมูล โทร. 0 2624 5200 หรือติดตามทางช่องทางต่าง ๆ ได้ที่เฟซบุ๊ก: BEM Bangkok Expressway and Metro/ทวิตเตอร์: BEM Bangkok Expressway and Metro/อินสตาแกรม: mrt_bangkok และ โมบายแอปพลิเคชัน: Bangkok MRT “เดินทางปลอดภัย สะดวก รวดเร็ว ด้วยรถไฟฟ้า MRT”

ที่มา : https://www.thaigov.go.th/news/contents/details/66967