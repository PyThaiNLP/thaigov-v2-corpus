รัฐบาลไทย-ข่าวทำเนียบรัฐบาล-จ.กระบี่ ตรัง ตราด ภูเก็ต จัดพิธีมอบแบบลายผ้าพระราชทาน “ผ้าลายดอกรักราชกัญญา” ให้กับช่างทอผ้าทุกกลุ่ม ทุกเทคนิค เยาวชนคนรุ่นใหม่ และประชาชนคนไทย เฉลิมพระเกียรติเจ้าฟ้าสิริวัณณวรี ฯ


วันจันทร์ที่ 3 เมษายน 2566
03/04/2566
พิมพ์
จ.กระบี่ ตรัง ตราด ภูเก็ต จัดพิธีมอบแบบลายผ้าพระราชทาน “ผ้าลายดอกรักราชกัญญา” ให้กับช่างทอผ้าทุกกลุ่ม ทุกเทคนิค เยาวชนคนรุ่นใหม่ และประชาชนคนไทย เฉลิมพระเกียรติเจ้าฟ้าสิริวัณณวรี ฯ
จังหวัดกระบี่ ตรัง ตราด ภูเก็ต จัดพิธีมอบแบบลายผ้าพระราชทาน “ผ้าลายดอกรักราชกัญญา” ให้กับช่างทอผ้าทุกกลุ่ม ทุกเทคนิค เยาวชนคนรุ่นใหม่ และประชาชนคนไทย เฉลิมพระเกียรติสมเด็จพระเจ้าลูกเธอ เจ้าฟ้าสิริวัณณวรี ฯ โอกาสทรงเจริญพระชนมายุครบ 3 รอบ 36 พรรษา
จังหวัดกระบี่ ตรัง ตราด ภูเก็ต จัดพิธีมอบแบบลายผ้าพระราชทาน “ผ้าลายดอกรักราชกัญญา” ให้กับช่างทอผ้าทุกกลุ่ม ทุกเทคนิค เยาวชนคนรุ่นใหม่ และประชาชนคนไทย เฉลิมพระเกียรติสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา เนื่องในโอกาสทรงเจริญพระชนมายุครบ 3 รอบ 36 พรรษา พัฒนาคุณภาพชีวิตประชาชนอย่างยั่งยืน
วันนี้ (3 เม.ย. 66) นายสุทธิพงษ์ จุลเจริญ ปลัดกระทรวงมหาดไทย เปิดเผยว่า สมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา พระราชทานลายผ้า "ผ้าลายดอกรักราชกัญญา" แก่ปลัดกระทรวงมหาดไทย และนายกสมาคมแม่บ้านมหาดไทย เพื่อมอบให้กับช่างทอผ้าและผู้ประกอบการผ้าไทย ทุกเทคนิค นำไปสร้างสรรค์ชิ้นงานเพื่อสร้างงาน สร้างอาชีพ สร้างรายได้ สร้างคุณภาพชีวิตที่ดี ซึ่งกระทรวงมหาดไทยได้จัดพิธีมอบแบบลายผ้าพระราชทาน “ผ้าลายดอกรักราชกัญญา” ให้แก่ผู้ว่าราชการจังหวัดและประธานแม่บ้านมหาดไทยจังหวัดทุกจังหวัด เมื่อวันที่ 9 มีนาคม 2566 ณ โรงแรมเซ็นทรา บาย เซ็นทารา ศูนย์ราชการและคอนเวนชันเซ็นเตอร์แจ้งวัฒนะ เขตหลักสี่ กรุงเทพฯ เพื่อมอบให้กับช่างทอผ้าทุกกลุ่ม ทุกเทคนิค เยาวชนคนรุ่นใหม่ และประชาชนคนไทยนำไปทอผ้า ผลิตผ้าตามอัตลักษณ์ภูมิปัญญาของแต่ละท้องถิ่นทั่วประเทศ เฉลิมพระเกียรติสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา เนื่องในโอกาสพระชนมายุครบ 3 รอบ 36 พรรษา
นายสุทธิพงษ์ จุลเจริญ ปลัดกระทรวงมหาดไทย กล่าวว่า ในวันนี้จังหวัดกระบี่ ตรัง ตราด ภูเก็ต ได้จัดพิธีมอบแบบลายผ้าพระราชทาน “ผ้าลายดอกรักราชกัญญา” ให้แก่ส่วนราชการ และหน่วยงานที่เกี่ยวข้อง เพื่อเชิญไปมอบให้ช่างทอผ้า และผู้ประกอบการผ้า ใช้ในการประกอบอาชีพ โดยมีรายละเอียดดังนี้
1. จังหวัดกระบี่ ที่ห้องมรกต โรงแรมกระบี่รอยัล ถนนอุตรกิจ อำเภอเมืองกระบี่ นายภาสกร บุญญลักษม์ ผู้ว่าราชการจังหวัดกระบี่ เป็นประธานในพิธีมอบแบบลายผ้าพระราชทาน "ผ้าลายดอกรักราชกัญญา" ให้แก่ หน่วยงานราชการ ช่างทอผ้าผู้ประกอบการผ้าและงานหัตถกรรมในพื้นที่จังหวัดกระบี่ จำนวน 3 กลุ่ม ประกอบด้วย กลุ่มที่ 1 หน่วยส่งเสริมสนับสนุนเกื้อกูล จำนวน 18 ราย กลุ่มที่ 2 หน่วยส่งเสริมสนับสนุนการพัฒนาต่อยอด จำนวน 6 ราย กลุ่มที่ 3 หน่วยสืบสาน รักษา ต่อยอด จำนวน 13 ราย รวมทั้งสิ้น จำนวน 37 ราย โดยมีหัวหน้าส่วนราชการ ข้าราชการ และเจ้าหน้าที่ที่เกี่ยวข้อง ร่วมพิธี
2. จังหวัดตรัง ที่ห้องประชุม ชั้น 1 อาคารเอนกประสงค์เทศบาลนครตรัง นายขจรศักดิ์ เจริญโสภา ผู้ว่าราชการจังหวัดตรัง เป็นประธานในพิธีมอบลายผ้าพระราชทาน “ผ้าลายดอกรักราชกัญญา” แก่นายอำเภอทุกอำเภอ เพื่อนำไปเผยแพร่ประชาสัมพันธ์ให้แก่กลุ่มทอผ้าต่าง ๆ นำไปเป็นต้นแบบและพัฒนาต่อยอดผลิตภัณฑ์พื้นถิ่นในพื้นที่จังหวัดตรัง โดยมีนายกเทศมนตรีนครตรัง หัวหน้าส่วนราชการ ข้าราชการ และเจ้าหน้าที่ที่เกี่ยวข้อง ร่วมพิธี
3. จังหวัดตราด ที่ศาลาประชาคมจังหวัดตราด นายชำนาญวิทย์ เตรัตน์ ผู้ว่าราชการจังหวัดตราด เป็นประธานในพิธีมอบแบบลายผ้าพระราชทาน “ผ้าลายดอกรักราชกัญญา” ให้แก่หน่วยงานราชการ ประกอบด้วย สำนักงานวัฒนธรรมจังหวัดตราด ศูนย์การศึกษาพิเศษประจำจังหวัดตราด โรงเรียนบ้านไม้รูด (วิสิทธิ์ประชารังสรรค์) นายอำเภอ 7 อำเภอ และกลุ่มผลิตผ้าจังหวัดตราด ประกอบด้วย กลุ่มทอผ้าบ้านบางปิด กลุ่มทอผ้าบ้านธรรมชาติล่าง กลุ่มวิสาหกิจชุมชนท่องเที่ยวบ้านธรรมชาติล่าง (3ป่า) วิสาหกิจชุมชนกลุ่มผ้าคลองสองน้ำ กลุ่มผ้ามัดย้อมบ้านท่าระแนะ กลุ่ม Roja Studio of Art และสำนักงานพัฒนาชุมชนจังหวัดตราด โดยมี นายกสมาคมแม่บ้านมหาดไทยจังหวัดตราด หัวหน้าส่วนราชการ ข้าราชการ และเจ้าหน้าที่ที่เกี่ยวข้อง ร่วมพิธี
4. จังหวัดภูเก็ต ที่ห้องประชุมราไวย์ วิทยาลัยอาชีวศึกษาภูเก็ต นายณรงค์ วุ่นซิ้ว ผู้ว่าราชการจังหวัดภูเก็ต เป็นประธานในพิธีมอบลายผ้าพระราชทาน “ผ้าลายดอกรักราชกัญญา” ให้แก่ หน่วยงานราชการ จำนวน 11 หน่วยงาน ผู้ผลิต ผู้ประกอบการ OTOP ประเภทผ้าและเครื่องแต่งกาย จำนวน 25 ราย เพื่อนำไปเป็นต้นแบบและพัฒนาต่อยอดผลิตภัณฑ์พื้นถิ่นในพื้นที่จังหวัดภูเก็ต โดยมีหัวหน้าส่วนราชการ ข้าราชการ และเจ้าหน้าที่ที่เกี่ยวข้อง ร่วมพิธี
“เนื่องในโอกาสที่สมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา ทรงเจริญพระชนมายุครบ 3 รอบ 36 พรรษา พระองค์พระราชทานแบบลายผ้า “ผ้าลายดอกรักราชกัญญา” ซึ่งเป็นลายผ้าที่พระองค์ทรงศึกษาค้นคว้าลวดลายพื้นถิ่นภาคใต้ แล้วนำมาออกแบบผสมผสานกับ “ลายดอกรัก” ที่สื่อถึงความรักและกำลังใจที่พระองค์ทรงสร้างสรรค์ขึ้น ประกอบด้วย 3 ประเภท ได้แก่ ประเภทที่ 1 ผ้าลายพระราชทาน ผ้าลายดอกรักราชกัญญา ประเภทผ้าบาติก ประเภทที่ 2 ผ้าลายพระราชทาน ผ้าลายดอกรักราชกัญญา ประเภทผ้ามัดหมี่ ประเภทที่ 3 ผ้าลายพระราชทาน ผ้าลายดอกรักราชกัญญา ประเภทผ้ายก และผ้าบาติกลายพระราชทาน ลายที่ 3 ซึ่งสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา โปรดเกล้าฯ ให้พัฒนา “ผ้าบาติกลายพระนามาภิไธยสิริกิติ์” ที่สมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ได้รับการทูลเกล้าฯ ถวาย เมื่อครั้งโดยเสด็จพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร เสด็จพระราชดำเนินเยือนสาธารณรัฐอินโดนีเซีย เมื่อปี พ.ศ. 2503 เพื่อให้มีความร่วมสมัยและเป็นสากล ทั้งนี้ ด้วยสำนึกในพระกรุณาธิคุณ ที่ทรงมีต่อเหล่าปวงชนชาวไทย ซึ่งกระทรวงมหาดไทย จะได้ขยายผลเพื่อสร้างมูลค่าเพิ่ม ยกระดับผลิตภัณฑ์ผ้าไทย ให้สามารถก้าวสู่ระดับสากล เพื่อวิถีชุมชนที่ยั่งยืน และยังประโยชน์แก่ประชาชนคนไทยอย่างยั่นยืนสืบไป” ปลัด มท. กล่าวในช่วงท้าย

ที่มา : https://www.thaigov.go.th/news/contents/details/66948