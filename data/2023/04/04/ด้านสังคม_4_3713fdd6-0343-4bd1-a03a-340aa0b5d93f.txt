รัฐบาลไทย-ข่าวทำเนียบรัฐบาล-สธ. เชิดชูเกียรติ ข้าราชการพลเรือน - ลูกจ้างประจำดีเด่น ประจำปี 2565 เนื่องในวันข้าราชการพลเรือน


วันอังคารที่ 4 เมษายน 2566
สธ. เชิดชูเกียรติ ข้าราชการพลเรือน - ลูกจ้างประจำดีเด่น ประจำปี 2565 เนื่องในวันข้าราชการพลเรือน
สธ. เชิดชูเกียรติข้าราชการพลเรือนดีเด่น และลูกจ้างประจำดีเด่น ประจำปี 2565 จำนวน 107 ราย พร้อมจัดพิธีมอบเกียรติบัตรและเข็มเชิดชูเกียรติแก่ข้าราชการพลเรือนดีเด่น สังกัดสำนักงานปลัดกระทรวง (ส่วนกลาง) และกรมในสังกัดกระทรวงสาธารณสุข จำนวน 23 ราย
กระทรวงสาธารณสุข เชิดชูเกียรติข้าราชการพลเรือนดีเด่น และลูกจ้างประจำดีเด่น ประจำปี 2565 จำนวน 107 ราย พร้อมจัดพิธีมอบเกียรติบัตรและเข็มเชิดชูเกียรติแก่ข้าราชการพลเรือนดีเด่น สังกัดสำนักงานปลัดกระทรวง (ส่วนกลาง) และกรมในสังกัดกระทรวงสาธารณสุข จำนวน 23 ราย เนื่องในวันข้าราชการพลเรือน เพื่อเผยแพร่เกียรติคุณผู้ปฏิบัติหน้าที่โดยใช้ความรู้ ความสามารถ มีจริยธรรมและจิตสาธารณะ ก่อให้เกิดประโยชน์แก่ส่วนรวมและประเทศชาติ
วันนี้ (4 เมษายน 2566) ที่ กรมสนับสนุนบริการสุขภาพ กระทรวงสาธารณสุข นายแพทย์โอภาส การย์กวินพงศ์ ปลัดกระทรวงสาธารณสุข เป็นประธานพิธีมอบเกียรติบัตรและเข็มเชิดชูเกียรติแก่ข้าราชการพลเรือนดีเด่น ประจำปี 2565 โดยมี นายแพทย์ทวีศิลป์ วิษณุโยธิน รองปลัดกระทรวงสาธารณสุข คณะผู้บริหารและเจ้าหน้าที่ เข้าร่วมงาน
นายแพทย์โอภาส กล่าวว่า วันที่ 1 เมษายน ของทุกปี เป็นวันข้าราชการพลเรือน กระทรวงสาธารณสุขได้จัดพิธีมอบเกียรติบัตรและเข็มเชิดชูเกียรติแก่ข้าราชการพลเรือนดีเด่น ประจำปี พ.ศ. 2565 ให้กับผู้ที่ได้รับคัดเลือกเป็นข้าราชการพลเรือนดีเด่น สังกัดสำนักงานปลัดกระทรวง (ส่วนกลาง) และกรมในสังกัดกระทรวงสาธารณสุข จำนวน 23 ราย เพื่อยกย่องและเผยแพร่เกียรติคุณ รวมถึงสร้างขวัญกำลังใจให้แก่ข้าราชการในสังกัดที่มีความประพฤติดี เสียสละ และอุทิศตนเพื่อประโยชน์ส่วนรวม มีผลการปฏิบัติงานโดดเด่นเป็นที่ประจักษ์และเป็นที่ยอมรับทั้งในหน้าที่ราชการและการให้บริการประชาชน และเป็นแบบอย่างที่ดีแก่ข้าราชการโดยทั่วไป
“ขอแสดงความยินดีกับผู้ที่ได้รับเกียรติบัตรและเข็มเชิดชูเกียรติข้าราชการพลเรือนดีเด่นประจำปี 2565 ทุกท่าน ซึ่งล้วนเป็นบุคคลที่ได้ใช้ความรู้ ความสามารถ และความคิดสร้างสรรค์ในการสร้างผลงาน ตลอดจนปรับปรุงพัฒนางานให้มีประสิทธิภาพ อีกทั้งยังมีพฤติกรรมที่แสดงให้เห็นถึงการครองตน ครองคน และครองงาน เป็นผู้ที่มีจริยธรรมและจิตสาธารณะ ก่อให้เกิดประโยชน์แก่ส่วนรวมและประเทศชาติ สมดังคุณสมบัติของการเป็นข้าราชการพลเรือนดีเด่นทุกประการ” นายแพทย์โอภาสกล่าว
ทั้งนี้ ข้าราชการในสังกัดกระทรวงสาธารณสุข ที่ได้รับคัดเลือกเป็นข้าราชการพลเรือนดีเด่น และลูกจ้างประจำดีเด่น ประจำปี พ.ศ. 2565 รวมทั้งสิ้น 107 ราย ประกอบด้วย 1.ผู้ได้รับการคัดเลือกสังกัดสำนักงานปลัดกระทรวง (ส่วนกลาง) และกรมในสังกัดกระทรวงสาธารณสุข รวมจำนวน 23 ราย 2.ผู้ได้รับการคัดเลือกสังกัดส่วนภูมิภาค จำนวน 84 ราย ซึ่งจะมีผู้ว่าราชการจังหวัด เป็นผู้ประกอบพิธีมอบเกียรติบัตรและเข็มเชิดชูเกียรติ ณ จังหวัดที่ปฏิบัติราชการ
********************  4 เมษายน 2566

ที่มา : https://www.thaigov.go.th/news/contents/details/66974