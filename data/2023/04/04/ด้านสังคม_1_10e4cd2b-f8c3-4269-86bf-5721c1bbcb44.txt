รัฐบาลไทย-ข่าวทำเนียบรัฐบาล-ปลัด พม. ลงพื้นที่จังหวัดสระแก้ว เปิดโครงการเสริมพลังและพัฒนาศักยภาพผู้สูงอายุและเครือข่ายด้านการพัฒนาสังคมและครอบครัว ประจำปี 2566


วันอังคารที่ 4 เมษายน 2566
ปลัด พม. ลงพื้นที่จังหวัดสระแก้ว เปิดโครงการเสริมพลังและพัฒนาศักยภาพผู้สูงอายุและเครือข่ายด้านการพัฒนาสังคมและครอบครัว ประจำปี 2566
ปลัด พม. ลงพื้นที่จังหวัดสระแก้ว เปิดโครงการเสริมพลังและพัฒนาศักยภาพผู้สูงอายุและเครือข่ายด้านการพัฒนาสังคมและครอบครัว ประจำปี 2566
วันนี้ (3 เม.ย. 66) เวลา 10.00 น. นายอนุกูล ปีดแก้ว ปลัดกระทรวงการพัฒนาสังคมและความมั่นคงของมนุษย์ (ปลัด พม.) ลงพื้นที่จังหวัดสระแก้ว เพื่อเปิดโครงการเสริมพลังและพัฒนาศักยภาพผู้สูงอายุและเครือข่ายด้านการพัฒนาสังคมและครอบครัว ประจำปีงบประมาณ 2566 พร้อมทั้งมอบเกียรติบัตรให้แก่ผู้สูงอายุที่เป็นแบบอย่างที่ดีในสังคมและองค์กรเครือข่ายงานด้านผู้สูงอายุดีเด่น ปี 2566 มอบโล่เชิดชูเกียรติและเกียรติบัตรให้แก่ชมรมผู้สูงอายุเข้มแข็ง มอบโล่เชิดชูเกียรติและเกียรติบัตรให้แก่ครอบครัวร่มเย็น และมอบโล่เชิดชูเกียรติและเกียรติบัตรให้แก่บุคคลดีเด่นด้านการพัฒนาครอบครัว อีกทั้งมอบความช่วยเหลือให้กับกลุ่มเปราะบางที่ประสบปัญหาความเดือดร้อนทางสังคม อาทิ มอบเงินสงเคราะห์เด็กในครอบครัวยากจน ผู้มีรายได้น้อยและไร้ที่พึ่ง และเงินอุดหนุนเพื่อช่วยเหลือผู้ประสบปัญหาทางสังคมกรณีฉุกเฉิน ทั้งนี้ นางกัญญารัตน์ จิรจินดา พัฒนาสังคมและความมั่นคงของมนุษย์จังหวัดสระแก้ว กล่าวรายงาน พร้อมด้วยคณะผู้บริหารกระทรวง พม. ผู้แทนหน่วยงานภาครัฐ ภาคเอกชน ภาคประชาสังคม และเครือข่ายกลุ่มเป้าหมายในพื้นที่ รวมทั้งอาสาสมัครพัฒนาสังคมและความมั่นคงของมนุษย์ (อพม.) จำนวน 300 คน เข้าร่วมงาน ณ โดมสวนสาธารณะสระแก้ว - สระขวัญ เทศบาลเมืองสระแก้ว อำเภอเมือง จังหวัดสระแก้ว
นายอนุกูล กล่าวว่า กระทรวง พม. มีภารกิจสำคัญในการส่งเสริมและพัฒนาคุณภาพชีวิตของประชาชนทุกเป้าหมายและทุกช่วงวัย ด้วยการพัฒนาคน สังคม และการคุ้มครองทางสังคม รวมถึงการส่งเสริมหุ้นส่วนการพัฒนาสังคม สำหรับกลุ่มผู้สูงอายุ มีการขับเคลื่อนงานพัฒนาในทุกมิติ โดยส่งเสริมการจัดตั้งศูนย์พัฒนาคุณภาพชีวิตและส่งเสริมอาชีพผู้สูงอายุ เพื่อให้ผู้สูงอายุได้รับการพัฒนาด้านสุขภาพกาย จิตใจ และสังคม และสร้างเสริมความเข้มแข็งของศูนย์พัฒนาครอบครัวในชุมชน (ศพค.) เพื่อร่วมกันดูแล ป้องกัน และแก้ไขปัญหาครอบครัวในชุมชน
นายอนุกูล กล่าวเพิ่มเติมว่า วันนี้ กระทรวง พม. โดยสำนักงานพัฒนาสังคมและความมั่นคงของมนุษย์จังหวัดสระแก้ว ได้จัดโครงการเสริมพลังและพัฒนาศักยภาพผู้สูงอายุ และเครือข่ายด้านการพัฒนาสังคมและครอบครัว ประจำปีงบประมาณ 2566 เพื่อรณรงค์และรวมพลังในการแสดงศักยภาพของผู้สูงอายุ ครอบครัว และคนทุกช่วงวัย อีกทั้งยกย่องเชิดชูเกียรติผู้สร้างคุณประโยชน์ให้แก่สังคม พัฒนาเครือข่ายครอบครัวให้เข้มแข็งและเปิดโอกาสในการมีส่วนร่วมกิจกรรมการพัฒนาสังคม โดยภายในงานมีกิจกรรมสำคัญ อาทิ การมอบรางวัลแก่บุคคลและองค์กร การแสดงของผู้สูงอายุ การรดน้ำขอพรผู้สูงอายุ และการจัดบูธแสดงกิจกรรม ผลงาน และผลิตภัณฑ์สินค้าของเครือข่ายในพื้นที่
ทั้งนี้ ขอชื่นชมและเห็นถึงคุณค่าความสำคัญของผู้สูงอายุในฐานะเป็นผู้ที่สร้างคุณประโยชน์ต่อสังคมมาอย่างยาวนาน และเนื่องในโอกาสวันผู้สูงอายุแห่งชาติ วันที่ 13 เมษายน 2566 ที่กำลังใกล้มาถึง หวังเป็นอย่างยิ่งว่าผู้สูงอายุในครอบครัวจะได้รับการดูแลเอาใจใส่จากลูกหลานให้สามารถใช้ชีวิตอยู่ในครอบครัวและสังคมได้อย่างมีความสุข พร้อมสุขภาพกายที่แข็งแรง สุขภาพจิตที่ดี ซึ่งกระทรวง พม. ยังคงมุ่งมั่นในการขับเคลื่อนงานพัฒนาผู้สูงอายุอย่างต่อเนื่อง เพื่อยกระดับคุณภาพชีวิตที่ดีอย่างยั่งยืน
#ช่วย24ชั่วโมง
#พม24ชม
#ข่าวพม

ที่มา : https://www.thaigov.go.th/news/contents/details/66952