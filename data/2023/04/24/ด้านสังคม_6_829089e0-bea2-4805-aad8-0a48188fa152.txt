รัฐบาลไทย-ข่าวทำเนียบรัฐบาล-ปลัด สธ. สั่งตรวจสอบข้อเท็จจริงภายใน 7 วัน กรณีรพ.ศูนย์ประกาศตัดค่าโอทีเนื่องจากการเงินติดลบ


วันจันทร์ที่ 24 เมษายน 2566
ปลัด สธ. สั่งตรวจสอบข้อเท็จจริงภายใน 7 วัน กรณีรพ.ศูนย์ประกาศตัดค่าโอทีเนื่องจากการเงินติดลบ
ปลัดกระทรวงสาธารณสุข สั่งการให้นายแพทย์สาธารณสุขจังหวัด ตรวจสอบข้อเท็จจริงกรณีมีการเผยแพร่ข้อมูล โรงพยาบาลศูนย์แห่งหนึ่งสถานะการเงินติดลบถึง 343 ล้านบาท และประกาศตัดค่าโอที ว่าเหตุเกิดที่ใดและมีข้อเท็จจริงอย่างไร โดยให้รายงานผลภายใน 7 วัน
ปลัดกระทรวงสาธารณสุข สั่งการให้นายแพทย์สาธารณสุขจังหวัด ตรวจสอบข้อเท็จจริงกรณีมีการเผยแพร่ข้อมูล โรงพยาบาลศูนย์แห่งหนึ่งสถานะการเงินติดลบถึง 343 ล้านบาท และประกาศตัดค่าโอที ว่าเหตุเกิดที่ใดและมีข้อเท็จจริงอย่างไร โดยให้รายงานผลภายใน 7 วัน ย้ำ กระทรวงสาธารณสุขไม่มีนโยบายให้ตัดค่าโอทีเจ้าหน้าที่
วันนี้ (24 เมษายน 2566) นพ.โอภาส การย์กวินพงศ์ ปลัดกระทรวงสาธารณสุข กล่าวถึงกรณีสื่อโซเชียลมีการเผยแพร่ข่าว โรงพยาบาลศูนย์แห่งหนึ่ง สถานะการเงินติดลบ 343 ล้านบาท และประกาศตัดค่าโอทีเจ้าหน้าที่ ว่า ขณะนี้ได้มอบหมายให้นายแพทย์สาธารณสุขจังหวัดไปตรวจสอบตามข้อมูลที่ระบุแล้วว่าเป็นเรื่องจริงหรือไม่หากจริงเกิดขึ้นที่ใด และเกิดขึ้นจากสาเหตุใด รวมถึงยังมีหนังสือแจ้งไปยังผู้ตรวจราชการกระทรวงสาธารณสุขหากพบว่ามีมูล ให้ดำเนินการตรวจสอบข้อเท็จจริงและรายงานกลับมาเป็นลายลักษณ์อักษรภายใน 7 วัน
ทั้งนี้ ประเด็นที่เป็นห่วงคือ มีการตัดค่าโอทีจริงหรือไม่ เพราะกระทรวงสาธารณสุขไม่มีนโยบายให้หน่วยงานตัดค่าโอทีของเจ้าหน้าที่ หากเป็นจริงถือว่าขัดต่อนโยบาย ทั้งนี้ กระทรวงสาธารณสุขมีการติดตามเฝ้าระวังสถานะทางการเงินของโรงพยาบาลมาโดยตลอด กรณีสถานะทางการเงินติดลบ แสดงถึงรายได้น้อยกว่ารายจ่าย ซึ่งได้กำชับว่าต้องไปดูทั้งสองส่วน คือ รายได้ มีการติดตามทวงหนี้ มีการเบิกจ่ายครบถ้วนหรือไม่ ส่วนรายจ่ายที่เกิดขึ้นเป็นไปถูกต้องเหมาะสมหรือไม่
*********************************** 24 เมษายน 2566

ที่มา : https://www.thaigov.go.th/news/contents/details/67600