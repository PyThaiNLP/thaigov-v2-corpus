รัฐบาลไทย-ข่าวทำเนียบรัฐบาล-กรมทางหลวงชนบท กระตุ้นเศรษฐกิจ การท่องเที่ยวภาคใต้ ชวนเปิดประสบการณ์ท่องเที่ยว


วันจันทร์ที่ 24 เมษายน 2566
กรมทางหลวงชนบท กระตุ้นเศรษฐกิจ การท่องเที่ยวภาคใต้ ชวนเปิดประสบการณ์ท่องเที่ยว
ชมมหัศจรรย์ความงามของทะเลอันดามันที่ “เสม็ดนางชี” บนถนนสาย พง.1004 จังหวัดพังงา
กรมทางหลวงชนบท (ทช.) กระทรวงคมนาคม เชิญชวนประชาชนท่องเที่ยวเปิดประสบการณ์ชมทิวทัศน์ท้องทะเลอันดามัน สัมผัสบรรยากาศความสวยงามของอ่าวพังงาที่ “เสม็ดนางชี” และอีกหลายสถานที่ท่องเที่ยวบนถนนสาย พง.1004 ตำบลคลองเคียน อำเภอตะกั่วทุ่ง จังหวัดพังงา
“เสม็ดนางชี” เป็นจุดชมวิวที่สามารถมองเห็นธรรมชาติภูเขาหินปูนนับร้อยและเกาะเล็ก ๆ กลางท้องทะเลอ่าวพังงาแบบ 180 องศา โดยมีช่วงไฮไลต์ชมพระอาทิตย์แทรกตัวขึ้นหลังขุนเขาท่ามกลางหมู่เมฆ แสงส่องกระทบผืนน้ำผ่านบรรดาเกาะแก่งมากมาย จึงถือว่าเป็นจุดชมพระอาทิตย์ที่สวยที่สุดแห่งหนึ่งของทะเลอันดามัน และในยามค่ำคืนสามารถชมความสวยงามของดาว โดยในช่วงเดือนกุมภาพันธ์ - พฤษภาคม จะมองเห็นทางช้างเผือกพาดผ่านขอบฟ้าได้อีกด้วย จุดชมวิวดังกล่าวมีร้านอาหาร ที่พักและเต็นท์ให้บริการ นอกจากนี้ บนถนนสาย พง.1004 มีท่าเรือบ้านคลองเคียนสามารถล่องเรือชมแหล่งท่องเที่ยวชื่อดังหลายแห่ง เช่น เกาะละวะ เกาะห้อง เกาะพนัก และพิพิธภัณฑ์เบญญารัญ ชมของเก่าของสะสมทางประวัติศาสตร์
การเดินทางมายัง “เสม็ดนางชี” ทช. ขอแนะนำให้ใช้ถนนสาย พง.1004 โดยเริ่มต้นที่บริเวณ บ้านหล่อยูง ซึ่งห่างจากตัวเมืองพังงาประมาณ 30 กิโลเมตร เลี้ยวซ้ายมาทางบ้านหล่อยูงขับตามเส้นทางไปประมาณ 24 กิโลเมตร จนถึงบ้านคลองเคียนและเลี้ยวซ้ายขับตามเส้นทาง 8 กิโลเมตร จะถึง “เสม็ดนางชี” หากเดินทางโดยเครื่องบินจากท่าอากาศยานภูเก็ตสามารถเดินทางผ่านบ้านท่านุ่นจนถึงบ้านในหยงและขับตรงเข้าสู่ถนนสาย พง.1004 โดย ทช. ได้ติดตั้งป้ายแนะนำเส้นทางท่องเที่ยวบริเวณโครงข่ายทางหลวงชนบท เพื่อความสะดวกในการเดินทางของประชาชนและส่งเสริมการท่องเที่ยวพร้อมขับเคลื่อนเศรษฐกิจ ทั้งนี้ หากต้องการสอบถามข้อมูลเพิ่มเติมสามารถติดต่อได้ที่แขวงทางหลวงชนบทพังงา โทร. 0 7646 0604

ที่มา : https://www.thaigov.go.th/news/contents/details/67595