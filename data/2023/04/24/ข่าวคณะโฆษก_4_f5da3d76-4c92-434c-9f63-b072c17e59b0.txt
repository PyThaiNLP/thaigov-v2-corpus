รัฐบาลไทย-ข่าวทำเนียบรัฐบาล-เตือนประชาชนพื้นที่ภาคเหนือ อีสาน กลาง ตะวันออก ระวังอันตรายจากพายุฤดูร้อน กรมอุตุฯ ประกาศเฝ้าระวังถึง 26 เม.ย. แนะเกษตรกรป้องกันผลผลิตและสัตว์เลี้ยง ประมงออกเรือด้วยความระมัดระวัง


วันจันทร์ที่ 24 เมษายน 2566
24/04/2566
พิมพ์
เตือนประชาชนพื้นที่ภาคเหนือ อีสาน กลาง ตะวันออก ระวังอันตรายจากพายุฤดูร้อน กรมอุตุฯ ประกาศเฝ้าระวังถึง 26 เม.ย. แนะเกษตรกรป้องกันผลผลิตและสัตว์เลี้ยง ประมงออกเรือด้วยความระมัดระวัง
เตือนประชาชนพื้นที่ภาคเหนือ อีสาน กลาง ตะวันออก ระวังอันตรายจากพายุฤดูร้อน กรมอุตุฯ ประกาศเฝ้าระวังถึง 26 เม.ย. แนะเกษตรกรป้องกันผลผลิตและสัตว์เลี้ยง ประมงออกเรือด้วยความระมัดระวัง
วันนี้ (24 เมษายน 2566) น.ส.ไตรศุลี ไตรสรณกุล รองโฆษกประจำสำนักนายกรัฐมนตรี กล่าวว่า กรมอุตุนิยมวิทยา ได้ออกประกาศเรื่อง พายุฤดูร้อนบริเวณประเทศไทยตอนบน เป็นฉบับที่4 ลงวันที่ 23 เม.ย. 66 แจ้งเตือนถึงสภาพอากาศที่จะทำให้เกิดพายุฤดูร้อนในหลายจังหวัดของภาคตะวันออกเฉียงเหนือ ภาคเหนือ ภาคกลางและภาคตะวันออกของไทยระหว่างวันที่ 23-26 เม.ย. ซึ่งก็ปรากฏว่าในวันที่ 23 เม.ย. ที่ผ่านมา ได้เกิดพายุฝนฟ้าคะนอง ลมกระโชกแรง และลูกเห็บตกในหลายจังหวัด
ดังนี้ ในช่วงวันที่ต้องเฝ้าระวังพายุขอให้ประชาชนระวังอันตรายที่จะมาจากพายุฤดูร้อน โดยหลีกเลี่ยงการอยู่ในที่โล่งแจ้ง ใต้ต้นไม้ใหญ่ สิ่งปลูกสร้างและป้ายโฆษณาที่ไม่แข็งแรง ไม่ควรสวมใส่โลหะและหลีกเลี่ยงการใช้โทรศัพท์มือถือขณะเกิดพายุฝนฟ้าคะนอง
สำหรับเกษตรกรให้เตรียมการป้องกันและระวังความเสียหายที่จะเกิดต่อผลผลิตทางการเกษตร รวมถึงอันตรายที่จะเกิดขึ้นกับสัตว์เลี้ยงได้ ส่วนของพื้นที่ภาคใต้แม้กรมอุตินิยมวิทยาไม่ได้ระบุให้เป็นพื้นที่เฝ้าระวังพายุฤดูร้อน แต่อิทธิพลของลมตะวันออกและลมตะวันออกเฉียงใต้ที่พัดปกคลุมอ่าวไทย และทะเลอันดามัน ซึ่งจะทำให้ภาคใต้มีฝนเพิ่มขึ้น โดยบริเวณอ่าวไทยทะเลมีคลื่นสูงประมาณ 1 เมตร ส่วนบริเวณที่มีฝนฟ้าคะนองคลื่นสูงมากกว่า 2 เมตร จึงขอให้ชาวเรือเดินเรือด้วยความระมัดระวังและหลีกเลี่ยงการเดินเรือในบริเวณที่มีฝนฟ้าคะนอง
น.ส.ไตรศุลี กล่าวว่า ทางด้านหน่วยงานรัฐได้มีการเตรียมความพร้อมเพื่อให้สามารถเข้าให้ความช่วยเหลือประชาชนได้ทันท่วงที โดยกองอำนวยการป้องกันและบรรเทาสาธารณภัยกลาง กระทรวงมหาดไทย ได้ย้ำยังจังหวัดและศูนย์ป้องกันและบรรเทาสาธารณภัยเขต ในพื้นที่เสี่ยงภัยแต่ละภาค ให้เตรียมพร้อม มีการจัดเจ้าหน้าที่เฝ้าระวังและติดตามสถานการณ์ตลอด 24 ชั่วโมง จัดทีมปฏิบัติการและเครื่องจักรกลด้านสาธารณภัยเข้าประจำพื้นที่เพื่อให้การช่วยเหลือประชาชนได้ทันที
ทั้งนี้ ประชาชนสามารถติดตามข้อมูลพยากรณ์อากาศได้ที่เว็บไซต์กรมอุตุนิยมวิทยา http://www.tmd.go.th หรือโทรสอบถามเบอร์ 0-2399-4012-13 และ 1182 ตลอด 24 ชั่วโมง หรือติดตามการแจ้งเตือนภัยพิบัติต่างๆ ผ่านแอปพลิเคชัน  “THAI DISASTER ALERT” หากความเดือดร้อนจากสามารถแจ้งเหตุและขอความช่วยเหลือทางไลน์ “ปภ.รับแจ้งเหตุ1784” โดยเพิ่มเพื่อน Line ID @1784DDPM  หรือโทรแจ้งสายด่วน 1784 ตลอด 24 ชั่วโมง เพื่อประสานรับการช่วยเหลือกรณีประสบภัยพิบัติต่างๆ

ที่มา : https://www.thaigov.go.th/news/contents/details/67537