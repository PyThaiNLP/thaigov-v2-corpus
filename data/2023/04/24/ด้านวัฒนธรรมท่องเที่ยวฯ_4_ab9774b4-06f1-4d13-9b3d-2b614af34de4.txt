รัฐบาลไทย-ข่าวทำเนียบรัฐบาล-เปิดงานยิ่งใหญ่ “ใต้ร่มพระบารมี 241 ปี กรุงรัตนโกสินทร์” วันที่ 21-25 เม.ย.นี้ วันแรกโชว์โขน-โนรา ฟังเพลงดนตรีสด นั่งรถรางเช็คอิน 21 แหล่งเรียนรู้รอบเกาะรัตนโกสินทร์ 


วันจันทร์ที่ 24 เมษายน 2566
เปิดงานยิ่งใหญ่ “ใต้ร่มพระบารมี 241 ปี กรุงรัตนโกสินทร์” วันที่ 21-25 เม.ย.นี้ วันแรกโชว์โขน-โนรา ฟังเพลงดนตรีสด นั่งรถรางเช็คอิน 21 แหล่งเรียนรู้รอบเกาะรัตนโกสินทร์
เปิดงานยิ่งใหญ่ “ใต้ร่มพระบารมี 241 ปี กรุงรัตนโกสินทร์” วันที่ 21-25 เม.ย.นี้ วันแรกโชว์โขน-โนรา ฟังเพลงดนตรีสด นั่งรถรางเช็คอิน 21 แหล่งเรียนรู้รอบเกาะรัตนโกสินทร์ ชมวัง พิพิธภัณฑ์ เข้าวัดทำบุญไหว้พระ ขอพร เสริมสิริมงคล แวะตลาดย้อนยุคช้อป CPOT
เปิดงานยิ่งใหญ่ “ใต้ร่มพระบารมี 241 ปี กรุงรัตนโกสินทร์” วันที่ 21-25 เม.ย.นี้ วันแรกโชว์โขน-โนรา ฟังเพลงดนตรีสด นั่งรถรางเช็คอิน 21 แหล่งเรียนรู้รอบเกาะรัตนโกสินทร์ ชมวัง พิพิธภัณฑ์ เข้าวัดทำบุญไหว้พระ ขอพร เสริมสิริมงคล แวะตลาดย้อนยุคช้อป CPOT แชะถ่ายภาพย้อนยุค ฟรีตลอดงาน
วันที่ 21 เมษายน 2565 เวลา 18.00 น. นายอิทธิพล คุณปลื้ม รัฐมนตรีว่าการกระทรวงวัฒนธรรม เป็นประธานพิธีเปิดงาน “ใต้ร่มพระบารมี 241 ปี กรุงรัตนโกสินทร์” จัดขึ้นวันที่ 21 - 25 เมษายน 2566 ณ บริเวณรอบเกาะรัตนโกสินทร์ และวันที่ 21 เม.ย. - 7 พ.ค. 2566 ณ สวนสันติชัยปราการ พร้อมชมการแสดง ชุด ใต้ร่มพระบารมี จักรวงศ์ และชุด มนต์เสน่ห์แห่งอารยธรรมประจำถิ่นไทย โดยสถาบันบัณฑิตพัฒนศิลป์ นั่งรถรางแวะชมการแสดงมัลติมีเดีย นิทรรศการสวนแสง “แสงแห่งความภักดี ใต้ร่มพระบารมี 241 ปี กรุงรัตนโกสินทร์” และการจัดแสดงอุโมงค์ไฟ ที่สวนสันติชัยปราการ พร้อมเดินชมพิพิธภัณฑ์ยามค่ำคืน (Night Museum) การสาธิตอาหารไทยโบราณ และอาหารชาววัง เยี่ยมชมบรรยากาศตลาดย้อนยุค จำหน่ายอาหาร ผลิตภัณฑ์วัฒนธรรมไทย (CPOT) ของเครือข่ายทางวัฒนธรรมและกิจกรรมอื่นๆ อีกมากมาย โดยมี นางยุพา ทวีวัฒนะกิจบวร ปลัดกระทรวงวัฒนธรรม นายขจิต ชัชวานิชย์ ปลัดกรุงเทพมหานคร นพ.โอภาส การย์กวินพงศ์ ปลัดกระทรวงสาธารณสุข นางพงษ์สวาท กายอรุณสุทธิ์ ปลัดกระทรวงยุติธรรม ผู้บริหารกระทรวงวัฒนธรรม ทูตานุทูตจากประเทศต่างๆ ผู้แทนหน่วยงานรัฐ เอกชน เครือข่าย ทางวัฒนธรรม ข้าราชการ เจ้าหน้าที่กระทรวงวัฒนธรรม ประชาชนและสื่อมวลชน เข้าร่วม ณ พิพิธภัณฑสถานแห่งชาติพระนคร และสวนสันติชัยปราการ
รัฐมนตรีว่าการกระทรวงวัฒนธรรม กล่าวว่า รัฐบาลโดย กระทรวงวัฒนธรรม (วธ.) ร่วมกับหน่วยงานภาคเอกชน หน่วยงานด้านวัฒนธรรม และประชาชน จัดงานใต้ร่มพระบารมี 241 ปี กรุงรัตนโกสินทร์ขึ้น ระหว่างวันที่ 21-25 เมษายน 2566 ณ บริเวณรอบเกาะรัตนโกสินทร์ และวันที่ 21 เม.ย. - 7 พ.ค. 2566 ณ สวนสันติชัยปราการ เพื่อเทิดพระเกียรติและน้อมรำลึกในพระมหากรุณาธิคุณของพระบาทสมเด็จพระพุทธยอดฟ้าจุฬาโลกมหาราช ปฐมกษัตริย์แห่งพระบรมราชวงศ์จักรี รวมถึงสมเด็จพระบูรพกษัตริย์ทุกพระองค์ในพระบรมราชวงศ์จักรี ที่ทรงทำนุบำรุงบ้านเมืองให้มีความผาสุกและเจริญรุ่งเรืองมาจนปัจจุบัน เป็นเวลา 241 ปี เพื่อให้เด็ก เยาวชน ประชาชนเรียนรู้ประวัติศาสตร์ของพระบรมราชวงศ์จักรี ประวัติศาสตร์กรุงรัตนโกสินทร์ และความภาคภูมิใจในความเป็นคนไทย การท่องเที่ยววัฒนธรรม สร้างรายได้และมูลค่าเพิ่มทางเศรษฐกิจ โดยในปีนี้ มุ่งหวังให้เกิดเศรษฐกิจหมุนเวียนตลอดการจัดงาน คาดเกิดรายได้กว่า 100 ล้านบาท
สำหรับกิจกรรมปีนี้ เปิดให้เด็ก เยาวชน ประชาชน ตลอดจนนักท่องเที่ยวชาวไทยและต่างชาติ ใช้บริการรถขสมก. และรถรางนำชม แวะทำบุญไหว้พระ เข้าชมแหล่งเรียนรู้ วัด และพิพิธภัณฑ์ 21 แห่งรอบเกาะรัตนโกสินทร์ โดยไม่เสียค่าใช้จ่าย ประกอบด้วย ได้แก่ 1.พระบรมมหาราชวัง 2. พิพิธภัณฑสถานแห่งชาติ พระนคร และโรงละครแห่งชาติ 3.สวนสันติชัยปราการ 4.พิพิธบางลำพู 5.วัดบวรนิเวศวิหาร 6.พิพิธภัณฑ์ตำรวจ วังปารุสกวัน 7.วัดเบญจมบพิตรดุสิตวนาราม 8.วัดชนะสงคราม 9.พิพิธภัณฑ์เหรียญกษาปณานุรักษ์ 10.วัดสระเกศ 11.หอศิลป์ร่วมสมัยราชดำเนิน 12.วัดราชนัดดาราม 13.วัดสุทัศนเทพวราราม 14.วัดประยุรวงศาวาส 15.วัดพระเชตุพนวิมลมังคลาราม 16. มิวเซียมสยาม 17.วัดราชประดิษฐสถิตมหาสีมาราม 18.วัดราชบพิธสถิตมหาสีมาราม 19.พิพิธภัณฑ์ศาลาว่าการกลาโหม 20.ศาลหลักเมืองกรุงเทพมหานคร และ 21.วัดมหาธาตุยุวราชรังสฤษฎิ์
อีกหนึ่งสีสันการแสดงของปีนี้ การแสดงทางศิลปวัฒนธรรม การแสดงดนตรีสากล ดนตรีพื้นบ้าน ดนตรีอีสาน หมอลำ จากนักร้องรับเชิญมาขับกล่อมตลอดงาน อาทิ ชมพู - ปิง ฟรุตตี้ , ธัช แบ็งค์ จากรายการเพลงเอก, อลิศ ธนัชศลักษณ์ จากเวที The golden song, มนต์แคน แก่นคูน ,โตโต้ ธนเดช , ต้อม พระเอกลิเก , ตรี ชัยณรงค์, กานต์ ทศน และโชว์ศิลปะการแสดงสุดพิเศษ Soft Power ระดับโลกของไทย ที่ได้รับการประกาศขึ้นทะเบียนจาก UNESCO ให้เป็นรายการตัวแทนมรดกวัฒนธรรมที่จับต้องไม่ได้ของมนุษยชาติ คือ โขน (ขึ้นทะเบียนปี 2561) เรื่องรามเกียรติ์ ชุด พรหมพงศ์วงศ์อสุรา โดยสถาบันบัณฑิตพัฒนศิลป์ และโนรา (ขึ้นทะเบียนปี 2564) โดยสมาคมโนราแห่งประเทศไทย
นอกจากนี้ยังมีการแสดงทางศิลปวัฒนธรรมที่หาชมได้ยาก อาทิ การแสดงละครนอก เรื่องสังข์ทอง รำเบิกโรงละครชาตรี  อุปรากรจีน  การแสดงพื้นบ้านภาคกลาง การแสดงหมอลำอีสาน มหกรรมกลองล้านนา การแสดงนานาชาติ การแสดงลิเก การแสดงศิลปินอีสานใต้ ฯลฯ ซึ่ง วธ. พร้อมให้การสนับสนุนศิลปวัฒนธรรมพื้นบ้านให้เป็นที่รู้จักในวงกว้าง สร้างงาน สร้างรายได้แก่ศิลปิน และผู้ประกอบการด้านวัฒนธรรมอย่างเต็มที่  ส่วนเวทีเสวนาวิชาการแลกเปลี่ยนความรู้วิชาการ ก็มีหลากหลาย อาทิ รามเกียรติ์รัตนโกสินทร์ : ศาสตร์และศิลป์แห่งราชธานี , ภาพถ่ายเก่าในหัวเมือง , บางพลัดลัดเลาะ , มานุษยวิทยาเมือง (Urban anthropology) การบรรยาย คุณธรรม คุณทำได้ และกิจกรรมอบรมเชิงปฏิบัติการ Application Moral Play/ Moral Plus อีกทั้งยังมีสถาบันไทยคดีศึกษามหาวิทยาลัยธรรมศาสตร์ ร่วมจัดเสวนาในงานด้วย การเปิดพิพิธภัณฑ์ยามค่ำ (Night Museum) สาธิตอาหารโบราณและอาหารชาววัง ในรูปแบบตลาดย้อนยุค การจำหน่ายผลิตภัณฑ์ทางวัฒนธรรม 76 จังหวัด ผลิตภัณฑ์ Cultural Product of Thailand : CPOT / ของดี 50 เขต กทม. จุดถ่ายภาพย้อนยุคบริการประชาชน ฯลฯ
ทั้งนี้ ขอเชิญชวนประชาชนสัมผัสบรรยากาศความภาคภูมิใจในความเป็นไทยเช่นนี้ ฟรีตลอดเวลาการจัดงาน “ใต้ร่มพระบารมี 241 ปี กรุงรัตนโกสินทร์” ตั้งแต่วันที่ 21 - 25 เมษายน 2566 ณ บริเวณรอบเกาะรัตนโกสินทร์ และวันที่ 21 เม.ย. - 7 พ.ค. 2566 ณ สวนสันติชัยปราการ สอบถามรายละเอียดได้ที่ สายด่วนวัฒนธรรม 1765

ที่มา : https://www.thaigov.go.th/news/contents/details/67574