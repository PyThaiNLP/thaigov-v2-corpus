รัฐบาลไทย-ข่าวทำเนียบรัฐบาล-ปลัดกระทรวงยุติธรรม ร่วมงานใต้ร่มพระบารมี ๒๔๑ ปี กรุงรัตนโกสินทร์


วันจันทร์ที่ 24 เมษายน 2566
24/04/2566
พิมพ์
ปลัดกระทรวงยุติธรรม ร่วมงานใต้ร่มพระบารมี ๒๔๑ ปี กรุงรัตนโกสินทร์
ปลัดกระทรวงยุติธรรม ร่วมงานใต้ร่มพระบารมี ๒๔๑ ปี กรุงรัตนโกสินทร์
ในวันศุกร์ที่ ๒๑ เมษายน ๒๕๖๖ เวลา ๑๘.๐๐ น. นางพงษ์สวาท กายอรุณสุทธิ์ ปลัดกระทรวงยุติธรรม ร่วมเป็นเกียรติในพิธีเปิดงานใต้ร่มพระบารมี ๒๔๑ ปี กรุงรัตนโกสินทร์ ณ พิพิธภัณฑสถานแห่งชาติ พระนคร
สำหรับงาน “ใต้ร่มพระบารมี ๒๔๑ ปี กรุงรัตนโกสินทร์” รัฐบาล​ โดยกระทรวงวัฒนธรรม จัดขึ้นเพื่อเป็นการเทิดพระเกียรติ และน้อมรำลึกในพระมหากรุณาธิคุณของพระบาทสมเด็จพระพุทธยอดฟ้าจุฬาโลกมหาราช พระปฐมกษัตริย์แห่งพระบรมราชจักรีวงศ์ และมหากษัตริย์ทุกพระองค์ในพระบรมราชจักรีวงศ์ รวมทั้งร่วมฉลองเนื่องในวาระครบรอบ ๒๔๑ ปี กรุงรัตนโกสินทร์ กำหนดจัดงานระหว่างวันที่ ๒๑-๒๕ เมษายน ๒๕๖๖ ณ พิพิธภัณฑสถานแห่งชาติ พระนคร สวนสันติชัยปราการ วัดประยุรวงศาวาสวรวิหาร และแหล่งเรียนรู้รอบเกาะรัตนโกสินทร์ รวม ๒๑ แห่ง โดยหน่วยงานภาครัฐ และเอกชนได้ร่วมจัดกิจกรรมเฉลิมฉลองในบรรยากาศย้อนยุค พร้อมจัดกิจกรรมด้านศิลปะและวัฒนธรรมจากทั่วทุกภาคของประเทศ รวมทั้งการจัดแสดงองค์ความรู้ทางประวัติศาสตร์แห่งกรุงรัตนโกสินทร์ และความหลากหลายทางวัฒนธรรมของสังคมไทย มีกิจกรรมต่าง ๆ เช่น การแสดงศิลปวัฒนธรรม การสาธิตอาหารโบราณและอาหารชาววังในรูปแบบตลาดย้อนยุค การจัดแสดงอุโมงค์ไฟ กิจกรรมงานวัดพัฒนาประชาคม ไหว้พระรับพร ย้อนวันวานสารพันอาหารย่านกระดีจีน - คลองสาน เป็นต้น นอกจากนี้ ยังมีการจัดแสดงพระราชประวัติ ๑๐ รัชกาล ในพื้นที่สวนสันติชัยปราการ ระหว่างวันที่ ๒๑ เมษายน-๗ พฤษภาคม ๒๕๖๖ ด้วย

ที่มา : https://www.thaigov.go.th/news/contents/details/67563