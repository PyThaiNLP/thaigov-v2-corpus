รัฐบาลไทย-ข่าวทำเนียบรัฐบาล-เกาหลีใต้ขอบคุณไทย ร่วมมือสืบสวนขยายผล “ยาเสพติดข้ามชาติ” สกัดยาบ้าเข้าประเทศกว่า 60,000 เม็ด


วันจันทร์ที่ 24 เมษายน 2566
เกาหลีใต้ขอบคุณไทย ร่วมมือสืบสวนขยายผล “ยาเสพติดข้ามชาติ” สกัดยาบ้าเข้าประเทศกว่า 60,000 เม็ด
.....
สถานการณ์ยาเสพติดในประเทศเกาหลีใต้มีแนวโน้มสูงขึ้น ช่วงที่ผ่านมาเจ้าหน้าที่สำนักงานอัยการสูงสุด (Supreme Prosecutors' Office: SPO) สาธารณรัฐเกาหลี ประจำประเทศไทย ได้ประสานความร่วมมือมายังสำนักงาน ป.ป.ส. เพื่อดำเนินการ “สืบสวนขยายผล” กลุ่มผู้จัดส่งยาเสพติดผ่านประเทศไทยเข้าไปยังประเทศเกาหลีใต้
.
โดยสำนักงาน ป.ป.ส. ได้เพิ่มความเข้มงวดสืบสวนสกัดกั้นยาเสพติดในทุกช่องทาง เช่น พัสดุไปรษณีย์ระหว่างประเทศทางท่าอากาศยาน และทางท่าเรือ เป็นต้น พร้อมประสานความร่วมมือกับเจ้าหน้าที่ SPO อย่างใกล้ชิด
.
จากการประสานข้อมูลระหว่างกันสามารถตรวจยึดไอซ์ จำนวน 10.28 กิโลกรัม ที่สนามบินอินชอน เกาหลีใต้ เมื่อวันที่ 7 เม.ย. 66 และยังตรวจยึดยาบ้า 60,000 เม็ด ที่เตรียมส่งไปประเทศเกาหลีใต้ ได้ที่บริษัทขนส่งเอกชนแห่งหนึ่งในประเทศไทย ซึ่งทั้ง 2 กรณีพบว่ายาเสพติดถูกซุกซ่อนในหมอนลายพื้นเมืองลักษณะเดียวกัน
. .
ล่าสุด เมื่อ 18 เม.ย. 66 ที่ผ่านมา สำนักงาน ป.ป.ส. เผยรายงานความคืบหน้าจากสำนักงาน SPO ว่า เจ้าหน้าที่ SPO สามารถสืบสวนขยายผลจนทราบ “ผู้จัดส่ง – เครือข่ายผู้กระจายยาเสพติด” ในประเทศเกาหลีใต้ได้อีกหลายราย ขณะนี้อยู่ระหว่างดำเนินการรวบรวมพยานหลักฐาน เพื่อเสนอศาลออกหมายจับผู้เกี่ยวข้องต่อไป
.
ทั้งนี้ สำนักงานอัยการสูงสุด (SPO) สาธารณรัฐเกาหลี ประจำประเทศไทย ได้ “ขอบคุณ” มายัง สำนักงาน ป.ป.ส. ที่ให้ความร่วมมือสกัดกั้นยาเสพติดและแลกเปลี่ยนข้อมูลข่าวสาร/ข่าวกรอง ทำให้การสืบสวนสามารถขยายผลกลุ่มเป้าหมาย จนสามารถสกัดกั้น/ยึดยาเสพติดก่อนถูกส่งไปยังประเทศเกาหลีใต้ได้สำเร็จ
#ไทยคู่ฟ้า #สื่อสารรัฐบาลไทย
-------------------

ที่มา : https://www.thaigov.go.th/news/contents/details/67545