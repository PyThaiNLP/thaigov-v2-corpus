รัฐบาลไทย-ข่าวทำเนียบรัฐบาล-ปลัด มท. ให้การต้อนรับ นายแอนดรูว์ ไจลส์ รัฐมนตรีว่าการกระทรวง ตรวจคนเข้าเมือง สัญชาติและกิจการพหุวัฒนธรรมแห่งเครือรัฐออสเตรเลีย พร้อมคณะ ในโอกาสเดินทางเข้าหารือฯ


วันจันทร์ที่ 24 เมษายน 2566
24/04/2566
พิมพ์
ปลัด มท. ให้การต้อนรับ นายแอนดรูว์ ไจลส์ รัฐมนตรีว่าการกระทรวง ตรวจคนเข้าเมือง สัญชาติและกิจการพหุวัฒนธรรมแห่งเครือรัฐออสเตรเลีย พร้อมคณะ ในโอกาสเดินทางเข้าหารือฯ
ปลัด มท. ให้การต้อนรับ นายแอนดรูว์ ไจลส์ รัฐมนตรีว่าการกระทรวง ตรวจคนเข้าเมือง สัญชาติและกิจการพหุวัฒนธรรมแห่งเครือรัฐออสเตรเลีย พร้อมคณะ ในโอกาสเดินทางเข้าหารือเกี่ยวกับความร่วมมือในดูแลและให้ความช่วยเหลือแก่ผู้หนีภัยการสู้รบจากเมียนมา (ผภร.)
วันนี้ (24 เม.ย. 2566) เวลา 11.40 น. ที่ห้องรับรองปลัดกระทรวงมหาดไทย ศาลาว่าการกระทรวงมหาดไทย นายสุทธิพงษ์ จุลเจริญ ปลัดกระทรวงมหาดไทย ให้การต้อนรับ นายแอนดริว ไจลส์ รัฐมนตรีว่าการกระทรวง ตรวจคนเข้าเมือง สัญชาติและกิจการพหุวัฒนธรรมแห่งเครือรัฐออสเตรเลีย พร้อมคณะ ในโอกาสเดินทางเข้าหารือเกี่ยวกับการดูแลผู้หนีภัยการสู้รบจากเมียนมา (ผภร.) ในพื้นที่พักพิงชั่วคราวฯ จำนวน 9 แห่งในประเทศไทย โดยมี นายพิธาสรวง จันทร์ฉายฉัตร ผู้เชี่ยวชาญเฉพาะด้านการทะเบียน กรมการปกครอง นางรมณ คูวงษ์วัฒนาเสรี ผู้อำนวยการกลุ่มงานประสานนโยบายผู้อพยพและหลบหนีเข้าเมือง กองการต่างประเทศ สำนักงานปลัดกระทรวงมหาดไทย/ผู้ช่วยหัวหน้าสำนักงานศูนย์ดำเนินการเกี่ยวกับผู้อพยพ มท. นางสาวขวัญเรือน ศรีจันทร์ ผู้อำนวยการส่วนกิจการชายแดนและผู้อพยพ กรมการปกครอง และเจ้าหน้าที่ที่เกี่ยวข้อง ร่วมให้การต้อนรับ
นายสุทธิพงษ์ จุลเจริญ ปลัดกระทรวงมหาดไทย กล่าวว่า ตนรู้สึกยินดีและเป็นเกียรติอย่างยิ่งที่ได้ต้อนรับ รัฐมนตรีว่าการกระทรวงตรวจคนเข้าเมือง สัญชาติและกิจการพหุวัฒนธรรมแห่งเครือรัฐออสเตรเลีย และคณะ ในโอกาสเข้าหารือเรื่องความร่วมมือในการให้ความช่วยเหลือด้านมนุษยธรรมแก่ผู้หนีภัยการสู้รบจากเมียนมาในพื้นที่พักพิงชั่วคราวฯ ทั้ง 9 แห่งในประเทศไทย ซึ่งรัฐบาลได้มอบหมายให้กระทรวงมหาดไทยเป็นหน่วยงานหลักในการดำเนินการดูแลผู้หนีภัยการสู้รบจากเมียนมาตามหลักมนุษยธรรม ซึ่งการที่ท่านรัฐมนตรีได้เดินทางมาในครั้งนี้ จะทำให้เกิดความร่วมมือกับกระทรวงมหาดไทย ในด้านการส่งเสริมให้เกิดการเดินทางไปตั้งถิ่นฐาน (Resettlement) ยังเครือรัฐออสเตรเลีย ทำให้ผู้หนีภัยการสู้รบจากเมียนมาในประเทศไทยมีความหวังและมีโอกาสในการมีชีวิตที่ดีต่อไป
“ประเทศไทยและเครือรัฐออสเตรเลีย มีความสัมพันธ์ฉันมิตรที่มีความใกล้ชิดกันอย่างแน่นแฟ้นโดยตลอดมา และมีความร่วมมือกันในหลายมิติ โดย มท.เป็นกระทรวงที่ให้ความสำคัญในการบูรณาการขับเคลื่อนงานร่วมกับกระทรวงอื่น ๆ เพื่อร่วมขับเคลื่อนงานที่จะนำไปสู่การบำบัดทุกข์ บำรุงสุข ของประชาชน ซึ่งเป็นพันธกิจหลักที่สำคัญของ มท. รวมทั้ง การให้ความช่วยเหลือด้านมนุษยธรรมแก่ผู้โยกย้ายถิ่นฐานต่าง ๆ ร่วมกับเครือรัฐออสเตรเลียต่อไป” ปลัด มท. กล่าว
นายแอนดรูว์ ไจลส์ รัฐมนตรีว่าการกระทรวงตรวจคนเข้าเมือง สัญชาติและกิจการพหุวัฒนธรรมแห่งเครือรัฐออสเตรเลีย กล่าวว่า ตนรู้สึกยินดีและเป็นเกียรติอย่างยิ่งที่ได้พบท่านปลัดกระทรวงมหาดไทย และต้องขอขอบคุณประเทศไทยที่ช่วยดูแลและให้การสนับสนุนเป็นอย่างดีเยี่ยมตลอดระยะเวลาที่ผ่านมา โดยการมาหารือในครั้งนี้ ทางคณะฯ มีความประสงค์ที่จะไปเยี่ยมพื้นที่พักพิงชั่วคราวฯ ตามนโยบายของท่านนายกรัฐมนตรีออสเตรเลีย ซึ่งได้มีความร่วมมือกับรัฐบาลไทยเรื่องผู้หนีภัยการสู้รบจากเมียนมาตลอดมา ทั้งนี้ เครือรัฐออสเตรเลียให้ความสำคัญกับการประสานความร่วมมือ Partnership & Relationship นอกจากนี้ การเดินทางมาเยี่ยมเยือนในครั้งนี้ ยังมีวัตถุประสงค์ที่สำคัญในการกระชับและเสริมสร้างความสัมพันธ์ระหว่างไทยและออสเตรเลียอีกด้วย ซึ่งจะนำไปสู่การที่กระทรวงมหาดไทยของประเทศไทยและกระทรวงตรวจคนเข้าเมือง สัญชาติและกิจการพหุวัฒนธรรมแห่งเครือรัฐออสเตรเลีย จะมีโอกาสในการส่งเสริมและสนับสนุนการร่วมมือระหว่างกันในมิติอื่น ๆ ต่อไป

ที่มา : https://www.thaigov.go.th/news/contents/details/67599