รัฐบาลไทย-ข่าวทำเนียบรัฐบาล-พม. จับมือเครือข่าย ปั้นผู้ดูแลผู้สูงอายุ (Care Giver) พัฒนาทักษะอาชีพขาดแคลน  ป้อนตลาดแรงงาน


วันจันทร์ที่ 24 เมษายน 2566
พม. จับมือเครือข่าย ปั้นผู้ดูแลผู้สูงอายุ (Care Giver) พัฒนาทักษะอาชีพขาดแคลน  ป้อนตลาดแรงงาน
พม. จับมือเครือข่าย ปั้นผู้ดูแลผู้สูงอายุ (Care Giver) พัฒนาทักษะอาชีพขาดแคลน  ป้อนตลาดแรงงาน
เมื่อวันที่ 22 เม.ย. 66 เวลา 14.00 น. นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานในพิธีมอบวุฒิบัตรให้แก่ผู้ผ่านการอบรมหลักสูตรการดูแลผู้สูงอายุ (Care Giver) จำนวน 420 ชั่วโมง รุ่นที่ 1/2566 จำนวน 38 ราย พร้อมทั้งมอบโอวาทแก่ผู้ผ่านการอบรมฯ โดยมี นายธนสุนทร สว่างสาลี รองปลัดกระทรวง พม. พร้อมนางสาวแรมรุ้ง วรวัธ อธิบดีกรมกิจการผู้สูงอายุ  และคณะผู้บริหารกระทรวง พม.  นายภูสิต สมจิตต์ ผู้ว่าราชการจังหวัดพิษณุโลก นางอรนุช ชัยชาญ พัฒนาสังคมและความมั่นคงของมนุษย์จังหวัดพิษณุโลก พร้อมทีม One Home พม. และผู้แทนภาคีเครือข่าย เข้าร่วม ณ คณะเทคโนโลยีอุตสาหกรรม มหาวิทยาลัยราชภัฏพิบูลสงคราม จังหวัดพิษณุโลก
นายจุติ กล่าวว่า กระทรวงการพัฒนาสังคมและความมั่นคงของมนุษย์ (พม.) โดยสำนักงานพัฒนาสังคมและความมั่นคงของมนุษย์จังหวัดพิษณุโลก ได้ลงนามในข้อตกลงความร่วมมือ (MOU) ในการจัดอบรมหลักสูตรการดูแลผู้สูงอายุ (Care Giver) 420 ชั่วโมง ร่วมกับสำนักงานสาธารณสุขจังหวัดพิษณุโลก มหาวิทยาลัยราชภัฏพิบูลสงคราม และสำนักงานการศึกษานอกระบบและการศึกษาตามอัธยาศัยจังหวัดพิษณุโลก เมื่อวันที่ 18 กันยายน 2565 เพื่อให้ความสำคัญในการดูแลผู้สูงอายุอย่างครอบคลุมในทุกด้าน รวมถึงสนับสนุนการสร้างโอกาสในการประกอบอาชีพและรายได้ให้กับประชาชน รวมทั้งกลุ่มเปราะบาง ด้วยการพัฒนาทักษะการประกอบอาชีพ เพื่อเป็นกลไกที่สำคัญในการขับเคลื่อนการสร้างอาชีพ และนำไปต่อยอดเพิ่มองค์ความรู้สำหรับการประกอบอาชีพได้ในอนาคต  โดยดำเนินการจัดอบรมหลักสูตรการดูแลผู้สูงอายุ (Care Giver) จำนวน 420 ชั่วโมง รุ่นที่ 1/2566 ระหว่างวันที่ 9 มกราคม - 7 เมษายน 2566 ด้วยการอบรมภาคทฤษฎี จำนวน 200 ชั่วโมง และภาคปฏิบัติ จำนวน 220 ชั่วโมง ซึ่งมีผู้ผ่านการอบรมฯ ทั้งสิ้น 38 ราย
นายจุติ กล่าวเพิ่มเติมว่า วันนี้ ขอแสดงความยินดีกับผู้ผ่านการอบรมฯ ทุกท่าน ซึ่งเป็นรุ่นแรกของจังหวัดพิษณุโลก และของประเทศไทยที่บูรณาการความร่วมมือระหว่าง 4 หน่วยงาน อีกทั้งเป็นเรื่องน่ายินดีที่มีพระสงฆ์ 1 รูป มาเข้าร่วมอบรมฯ ตั้งแต่ท่านยังไม่ได้บวชเป็นพระ โดยปี 2566 สมเด็จพระอริยวงศาคตญาณ สมเด็จพระสังฆราช สกลมหาสังฆปริณายก ทรงเจริญพระชนมายุครบ 8 รอบ 96 พรรษา ในวันที่ 26 มิถุนายน 2566 ซึ่งสำนักงานพระพุทธศาสนาแห่งชาติมีความต้องการฝึกพระสงฆ์เป็น Care Giver เพื่อดูแลพระสงฆ์ด้วยตนเอง 1 วัดต่อ 1 รูป ดังนั้น เราจำเป็นต้องมีมืออาชีพเพื่อเป็นต้นแบบและเป็นที่ปรึกษาให้กับวิทยาลัยสงฆ์และวิทยาลัยพยาบาล
ขณะนี้ เศรษฐกิจเริ่มฟื้นตัว มีชาวต่างชาติเดินทางเข้ามาในประเทศไทยมากขึ้น และเลือกประเทศไทยเป็นจุดหมายปลายทางในการใช้ชีวิตหลังวัยเกษียณ ซึ่งหลายท่านที่ผ่านการอบรมหลักสูตรนี้ มีความปรารถนาที่จะนำทักษะ ความรู้ ความสามารถ กลับไปดูแลญาติผู้ใหญ่และครอบครัว ในขณะเดียวกัน ท่านสามารถนำใบประกอบวิชาชีพนี้ ที่เป็นอาชีพขาดแคลนไปต่อยอดได้ ทั้งนี้ ขอให้ทุกท่านตระหนักว่าใบประกอบวิชาชีพมีคุณค่าอย่างยิ่ง เป็นการรับประกันคุณภาพและโอกาสสำหรับอาชีพที่รองรับผู้สูงอายุที่มีความต้องการผู้ดูแลในบั้นปลายชีวิต  ซึ่งกระทรวง พม. หวังว่าจะมีการต่อยอดในรุ่นที่ 2 รุ่นที่ 3 ต่อไป และจะได้รับการสนับสนุนจากภาคเอกชนเพิ่มมากขึ้น
#ช่วย24ชั่วโมง #พม24ชม #ข่าวพม

ที่มา : https://www.thaigov.go.th/news/contents/details/67570