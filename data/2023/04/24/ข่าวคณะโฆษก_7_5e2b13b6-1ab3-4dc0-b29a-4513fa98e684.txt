รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯยินดี ทัพนักกีฬาไทยทำผลงานได้ยอดเยี่ยมในการแข่งขันกีฬาหลายรายการ


วันจันทร์ที่ 24 เมษายน 2566
24/04/2566
พิมพ์
โฆษกรัฐบาลเผย นายกฯยินดี ทัพนักกีฬาไทยทำผลงานได้ยอดเยี่ยมในการแข่งขันกีฬาหลายรายการ
2023 World Transplant Games, ICU World Cheerleading Championships และ Namwon Korea Inline Freestyle Open 2023 สร้างประวัติศาสตร์ให้ทีมชาติไทย ในเวทีการแข่งขันระดับสากล
วันนี้ (วันที่ 24 เมษายน 2566) นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ยินดีกับทัพนักกีฬาทีมชาติไทย ในการแข่งขันหลายรายการที่เกิดขึ้น ได้แก่ “กีฬาผู้เปลี่ยนอวัยวะโลก 2023 (2023 World Transplant Games)” ระหว่างวันที่ 15-21 เมษายน ณ เมืองเพิร์ท เครือรัฐออสเตรเลีย รายการแข่งขัน “เชียร์ลีดดิ้งชิงแชมป์โลก 2023 (ICU World Cheerleading Championships)” ในวันที่ 20 เมษายน ที่ผ่านมา ณ เมืองออร์แลนโด ประเทศสหรัฐอเมริกา และ การแข่งขันกีฬาเอ็กตรีมซ์ ในรายการ “นัมวอน โคเรีย โอเพ่น 2023 (2023 Namwon Korea Open)” ที่จัดขึ้นวันที่ 20-26 เมษายน ณ เมืองนัมวอน ประเทศเกาหลีใต้ โดยในรายการแข่งขันนี้ ทัพนักกีฬาไทยได้เข้าร่วมการแข่งขันในประเภทรายการย่อย “นัมวอน โคเรีย อินไลน์ ฟรีสไตล์ โอเพ่น 2023 (Namwon Korea Inline Freestyle Open 2023)” ระหว่างวันที่ 21 - 23 เมษายน โดยทัพนักกีฬาไทยสามารถทำผลงานได้อย่างยอดเยี่ยม ในทุกรายการแข่งขันที่กล่าวมา
โฆษกประจำสำนักนายกรัฐมนตรี กล่าวว่า ในรายการแข่งขัน กีฬาผู้เปลี่ยนอวัยวะโลก 2023 แข่งขันทั้งสิ้น 45 ประเทศ 17 ประเภทชนิดกีฬา โดยทัพนักกีฬาไทย สามารถทำผลงานไปได้ 39 เหรียญทอง มากที่สุดนับตั้งแต่ประเทศไทยเข้าร่วมการแข่งขัน ขึ้นเป็นอันดับหนึ่งของเอเชีย โดยแบ่งเป็น จากกีฬาเปตอง 11 เหรียญทอง โบว์ลิ่ง 11 เหรียญทอง แบดมินตัน 8 เหรียญทอง ลอนโบวล์ส 4 เหรียญทอง กรีฑา 3 เหรียญทอง และ ปิงปอง 2 เหรียญทอง นอกจากนี้ยังมีอีก 14 เหรียญเงิน และ 21 เหรียญทองแดง รวม 74 เหรียญ
นอกจากนี้ นักกีฬาไทยยังสามารถทำผลงานยอดเยี่ยม ในรายการแข่งขัน เชียร์ลีดดิ้งชิงแชมป์โลก 2023 มีประเทศเข้าร่วมการแข่งขันในครั้งนี้ 40 ประเทศจากทั่วโลก โดยทัพนักกีฬาไทย สามารถทำผลงานได้อย่างยอดเยี่ยม ในการแข่งประเภท Youth ฮิปฮอปประเภททีม 20 คน อายุ 12-14 ปี สามารถทำคะแนนจากการแข่งขันได้ 80.2857 คะแนน ได้รับรางวัลเหรียญทอง
โฆษกประจำสำนักนายกรัฐมนตรี กล่าวเพิ่มเติมว่า ในการแข่งขันประเภท นัมวอน โคเรีย อินไลน์ ฟรีสไตล์ โอเพ่น 2023 ระหว่างวันที่ 21-23 เมษายน 2566 ทัพนักกีฬาไทยสามารถทำผลงานได้ยอดเยี่ยม ได้รับรางวัล 6 เหรียญทอง 4 เหรียญเงิน และ 2 เหรียญทองแดง จากประเภทอินไลน์ฟรีสไตล์ เยาวชนหญิง สปีดสลาลม (Speed Slalom) ประเภท เยาวชนหญิง แบทเทิลสลาลม(Battle slalom) คลาสสิคสลาลม(Classic slalom) ประเภทคู่สลาลม (Pair slalom) และประเภทอื่นๆ ขึ้นเป็นเจ้าเหรียญทองในการแข่งขันรายการนี้ พร้อมตำแหน่งผู้เล่นที่โดดเด่นที่สุด (Most Valuable Player)
“นายกรัฐมนตรี ยินดีกับความสำเร็จของนักกีฬาทุกคน สามารถทำผลงานได้อย่างยอดเยี่ยมในทุกรายการแข่งขัน พร้อมทั้งสร้างประวัติศาสตร์ในการแข่งขันเวทีระดับนานาชาติ และขอบคุณ นักกีฬาไทยทุกคน ที่ตั้งใจในการฝึกซ้อม และเตรียมการแข่งขันมาอย่างดี ความสำเร็จของนักกีฬา ได้สร้างความภาคภูมิใจให้กับคนไทย และช่วยสร้างแรงผลักดันให้กับนักกีฬาในการแข่งขันในระดับที่สูงขึ้นต่อไป” นายอนุชาฯ กล่าว

ที่มา : https://www.thaigov.go.th/news/contents/details/67584