รัฐบาลไทย-ข่าวทำเนียบรัฐบาล-รองโฆษกรัฐบาล เตือนประชาชนอย่ากดลิงก์ลวง อ้างประกันสังคม อัปเดตข้อมูล "ถอนเงินสมทบก่อนกำหนด"


วันจันทร์ที่ 24 เมษายน 2566
24/04/2566
พิมพ์
รองโฆษกรัฐบาล เตือนประชาชนอย่ากดลิงก์ลวง อ้างประกันสังคม อัปเดตข้อมูล "ถอนเงินสมทบก่อนกำหนด"
รองโฆษกรัฐบาล เตือนประชาชนอย่ากดลิงก์ลวง อ้างประกันสังคม อัปเดตข้อมูล "ถอนเงินสมทบก่อนกำหนด"
วันที่ 24 เมษายน 2566 นางสาวรัชดา ธนาดิเรก รองโฆษกประจำสำนักนายกรัฐมนตรี เปิดเผยว่า  จากที่มีการเผยแพร่คลิปวิดีโอโดยมีรายละเอียดว่า "สิ้นเดือน เม.ย. นี้ ผู้สูงอายุรับเบี้ยพิเศษ ท่านละ 2,500 บาท" ทางกรมกิจการผู้สูงอายุ กระทรวงการพัฒนาสังคมและความมั่นคงของมนุษย์ ได้ชี้แจงว่า ไม่มีการเพิ่มเบี้ย หรือเงินพิเศษใด ๆ เนื่องจากปัจจุบันการจ่ายเบี้ยยังชีพยังคงยึดระเบียบกระทรวงมหาดไทยว่าด้วยหลักเกณฑ์การจ่ายเงินเบี้ยยังชีพผู้สูงอายุขององค์กรปกครองส่วนท้องถิ่น โดยมีการจ่ายเบี้ยยังชีพให้แก่ผู้สูงอายุเป็นรายเดือนตามช่วงอายุ
พร้อมกับเตือนภัยกรณี มิจฉาชีพส่ง SMS ข้อความเข้ามือถืออ้าง "สำนักงานประกันสังคม" แจ้งนายจ้าง ลูกจ้าง อัปเดตข้อมูลด่วน ถอนเงินสมทบก่อนกำหนด โดยแนบลิงก์ให้กดเข้าไปเพื่อกรอกข้อมูล ขอย้ำว่า อย่ากดลิงก์ในข้อความเด็ดขาด เพราะเป็นกลลวงมิจฉาชีพ เพื่อเข้าควบคุมโทรศัพท์มือถือของเหยื่อ แล้วโอนเงินจนเกลี้ยงบัญชี
"มิจฉาชีพมักแอบอ้างชื่อหน่วยงานราชการ เพื่อความน่าเชื่อถือ โดยเฉพาะเรื่องการจ่ายเงินต่างๆ ขอให้ประชาชนอย่าหลงเชื่อข้อมูลดังกล่าว และขอความร่วมมือไม่ส่ง หรือแชร์ข้อมูลดังกล่าวต่อในช่องทางสื่อสังคมออนไลน์ต่าง ๆ ฝากย้ำเตือนไปยังประชาชนให้ระมัดระวังและมีสติอยู่เสมอ หากพบเห็นข้อความสั้น (SMS) หรือลิงก์ อย่ากดเพื่อลดการตกเป็นเหยื่อของมิจฉาชีพ" นางสาวรัชดา กล่าว

ที่มา : https://www.thaigov.go.th/news/contents/details/67535