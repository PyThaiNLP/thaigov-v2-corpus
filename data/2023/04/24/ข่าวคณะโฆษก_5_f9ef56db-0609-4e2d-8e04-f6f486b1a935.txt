รัฐบาลไทย-ข่าวทำเนียบรัฐบาล-“ทิพานัน”โชว์ผลงาน “พล.อ.ประยุทธ์”แก้ปัญหาประมงผิดกฎหมายสำเร็จ พานานาชาติเชื่อมั่นไทย ดันยอดส่งออกสินค้าประมงปี 65พุ่งกว่า 2.29 แสนล้านบาท ดันไทยสู่ประมงยั่งยืน


วันจันทร์ที่ 24 เมษายน 2566
24/04/2566
พิมพ์
“ทิพานัน”โชว์ผลงาน “พล.อ.ประยุทธ์”แก้ปัญหาประมงผิดกฎหมายสำเร็จ พานานาชาติเชื่อมั่นไทย ดันยอดส่งออกสินค้าประมงปี 65พุ่งกว่า 2.29 แสนล้านบาท ดันไทยสู่ประมงยั่งยืน
“ทิพานัน”โชว์ผลงาน “พล.อ.ประยุทธ์”แก้ปัญหาประมงผิดกฎหมายสำเร็จ พานานาชาติเชื่อมั่นไทย ดันยอดส่งออกสินค้าประมงปี 65พุ่งกว่า 2.29 แสนล้านบาท ดันไทยสู่ประมงยั่งยืน
วันที่ 24 เมษายน 2566 น.ส.ทิพานัน ศิริชนะ รองโฆษกประจำสำนักนายกรัฐมนตรี เปิดเผยว่า พล.อ.ประยุทธ์ จันทร์โอชา นายกรัฐมนตรี และรัฐมนตรีว่าการกระทรวงกลาโหม ให้ความสำคัญและขับเคลื่อนการแก้ไขปัญหาประมงผิดกฎหมายอย่างต่อเนื่องอย่างจริงจัง จนมีผลสำเร็จเป็นลำดับ ทำให้ได้รับการจัดระดับสถานการณ์การค้ามนุษย์ดีขึ้น จาก Tier 3 เป็น Tier 2  Watch List หรือ Tier 2 เฝ้าระวัง และปรับมาเป็น Tier 2 แล้ว รวมถึงการแก้ไขปัญหาการประมงโดยไม่ชอบด้วยกฎหมาย (IUU Fishing) ก็ได้รับการยอมรับจากนานาชาติ ซึ่งองค์การอาหารและการเกษตรแห่งสหประชาชาติ (FAO) ได้ชื่นชมประเทศไทยว่าสามารถดำเนินการเรื่องนี้ได้เป็นอย่างดี รวมถึงองค์กรอิสระที่เกี่ยวข้องกับการป้องกัน IUU ระดับสากล ได้มอบรางวัลให้กับประเทศไทย แสดงให้เห็นว่านานาชาติให้ความเชื่อถือในเรื่องนี้ เนื่องจากประเทศคู่ค้าให้ความสำคัญกับการทำประมงถูกกฏหมาย จนส่งผลให้การส่งออกสินค้าประมงของไทยเพิ่มขึ้น โดยปี 2565 ที่ผ่านมา การส่งออกมีมูลค่าสูงกว่า 229,000 ล้านบาท
น.ส.ทิพานัน กล่าวว่า ทั้งนี้การส่งออกสินค้าประมงของไทยในรอบ 10 ปี (2555 – 2564) เฉลี่ย 1.66 ล้านตันต่อปี คิดเป็นมูลค่าเฉลี่ย 2.16 แสนล้านบาทต่อปี จากข้อมูลปริมาณการส่งออกหลังปี 2558 ซึ่งเป็นห้วงเวลาหลังการแก้ไขปัญหา IUU จนถึงปัจจุบัน พบว่ามีตัวเลขการส่งออกอยู่ที่ 1.5 – 1.6 ล้านตัน มีมูลค่าการส่งออกอยู่ที่ 1.95 – 2 แสนล้านบาท มูลค่าการส่งออกที่เปลี่ยนแปลงไปนั้น เกิดขึ้นจากความผันผวนของอัตราแลกเปลี่ยนเงินตราและกลไกตลาดของประเทศคู่ค้าของไทย
“พล.อ.ประยุทธ์ได้ดำเนินเร่งปฏิรูปกฎหมายที่ล้าสมัย และเริ่มต้นการปฏิรูปการประมงทั้งระบบ โดยมีเป้าหมายให้ประเทศไทยมีการทำประมงอย่างยั่งยืน ถือว่ามาถูกทางทำให้ไม่มีเรือเถื่อน และเพิ่มโอกาสทางอาชีพให้กับชาวประมง ขณะเดียวกัน ก็ให้ความสำคัญในการป้องกันและปราบปรามการหลอกคนมาค้าบริการ การนำคนไปเป็นทาส การบังคับใช้แรงงาน แรงงานเด็ก การทำผิด การตั้งศูนย์ประสานแรงงานประมงใน 7 จังหวัดนำร่อง การช่วยเหลือคุ้มครองผู้เสียหาย หรือเหยื่อ การบังคับใช้กฎหมายอย่างเป็นธรรม และการเอาผิดเจ้าหน้าที่ของรัฐที่เข้าไปยุ่งเกี่ยว-เป็นผู้ทำผิดเสียเอง อย่างตรงไปตรงมา สร้างความเชื่อมั่นและเสริมภาพลักษณ์ให้ประเทศไทยเป็นที่ยอมรับของนานาชาติ นำมาซึ่งโอกาสทางเศรษฐกิจ เพื่อยกระดับคุณภาพชีวิตของประชาชนเป็นสิ่งที่พล.อ.ประยุทธ์ทำแล้วและจะเดินหน้าต่อไป”น.ส.ทิพานัน กล่าว

ที่มา : https://www.thaigov.go.th/news/contents/details/67548