รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯ ส่งเสริมแนวทางการขับเคลื่อนอุตสาหกรรมชีววิทยาศาสตร์ พร้อมผลักดันประเทศไทยเป็นศูนย์กลางทางการแพทย์และสุขภาพมูลค่าสูง กระตุ้นเศรษฐกิจสร้างคุณภาพชีวิตที่ดีขึ้นอย่า


วันจันทร์ที่ 24 เมษายน 2566
โฆษกรัฐบาลเผย นายกฯ ส่งเสริมแนวทางการขับเคลื่อนอุตสาหกรรมชีววิทยาศาสตร์ พร้อมผลักดันประเทศไทยเป็นศูนย์กลางทางการแพทย์และสุขภาพมูลค่าสูง กระตุ้นเศรษฐกิจสร้างคุณภาพชีวิตที่ดีขึ้นอย่า
โฆษกรัฐบาลเผย นายกฯ ส่งเสริมแนวทางการขับเคลื่อนอุตสาหกรรมชีววิทยาศาสตร์ พร้อมผลักดันประเทศไทยเป็นศูนย์กลางทางการแพทย์และสุขภาพมูลค่าสูง กระตุ้นเศรษฐกิจสร้างคุณภาพชีวิตที่ดีขึ้นอย่างยั่งยืน
วันนี้ (24 เมษายน 2566) นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ส่งเสริมการขับเคลื่อนอุตสาหกรรมชีววิทยาศาสตร์ ด้วยความร่วมมือของหน่วยงานภาครัฐและภาคเอกชน เพื่อกระตุ้นเศรษฐกิจ พร้อมผลักดันประเทศไทยให้เป็นศูนย์กลางทางการแพทย์และสุขภาพมูลค่าสูง สร้างความแข็งแกร่งให้กับอุตสาหกรรมชีววิทยาศาสตร์ เพื่อสร้างคุณภาพชีวิตที่ดีขึ้นอย่างยั่งยืน
โฆษกประจำสำนักนายกรัฐมนตรี กล่าวว่า ศูนย์ความเป็นเลิศด้านชีววิทยาศาสตร์ (องค์การมหาชน) หรือ Thailand Center of Excellence for Life Sciences (TCELS) ภายใต้การกำกับดูแลของ กระทรวงการอุดมศึกษา วิทยาศาสตร์ วิจัยและนวัตกรรม (อว.) สภาอุตสาหกรรมแห่งประเทศไทย (ส.อ.ท.) สภาหอการค้าแห่งประเทศไทย และสำนักงานส่งเสริมวิสาหกิจขนาดกลางและขนาดย่อม (สสว.) ได้บูรณาการการทำงานร่วมกันเพื่อส่งเสริมให้อุตสาหกรรมชีววิทยาศาสตร์ติดอันดับ 1 ใน 10 อุตสาหกรรมหลักของประเทศ โดยจะผลักดันประเทศไทยให้เป็นศูนย์กลางทางการแพทย์และสุขภาพมูลค่าสูง สร้างความแข็งแกร่งให้กับอุตสาหกรรมชีววิทยาศาสตร์ ที่นำองค์ความรู้ทางด้านชีววิทยาศาสตร์มาใช้ประโยชน์ในการผลิตเป็นสินค้าหรือบริการที่ตอบสนองและความต้องการ เพื่อให้คุณภาพชีวิตดีขึ้น จึงเป็นโอกาสของ SMEs มากกว่า 6,000 ราย โดยในช่วงต้นเดือนเมษายน 2566 ที่ผ่านมา ได้มีการจัดงาน TCELS Life Sciences Beyond Aspiration ซึ่ง TCELS ได้ระบุข้อมูลเพิ่มเติมว่า ในปี 2565 ผลิตภัณฑ์ยาและเวชภัณฑ์ของไทย มีมูลค่าตลาดประมาณ 2.4 แสนล้านบาท และมีอัตราการเติบโต 3-5% แบ่งเป็น การผลิตในประเทศ 30% และนำเข้า 70% ซึ่งมีมูลค่าการตลาดที่สูง  จึงเป็นโอกาสสำคัญที่จะขยายศักยภาพวิสาหกิจขนาดกลางและขนาดย่อม (MSME) บูรณาการทำงานร่วมกับภาครัฐ และเอกชน เพื่อให้เติบโตและแข่งขันได้ในระดับสากล ซึ่งปัจจุบันมีการดำเนินการจากหลายภาคส่วน เช่น
- ผลักดันมาตรฐานการปลูกสมุนไพร โดย สำนักงานส่งเสริมวิสาหกิจขนาดกลางและขนาดย่อม (สสว.) จะสนับสนุน SMEs ในเรื่องการเงิน การบริหารจัดการ การขาย เช่น การจัดโครงการ Big Brother สร้าง SMEs ให้เป็นนักธุรกิจที่ดี ที่เก่ง และมองหาตลาดได้ รวมถึงเชื่อมโยงกับตลาด และมีผู้ประกอบการรุ่นใหม่
- เปิดคลินิกให้คำปรึกษาเพื่อส่งเสริมผู้ประกอบการ โดย สำนักงานคณะกรรมการอาหารและยา (อย.) จะให้คำปรึกษาตั้งแต่ขั้นตอนการวินิจฉัย สินค้านวัตกรรม เปิดบ่มเพาะผลิตภัณฑ์  สนับสนุนเงินทุน เตรียมเอกสารการขออนุญาตสำหรับผลิตภัณฑ์นวัตกรรม เพื่อส่งเสริมผลิตภัณฑ์นวัตกรรมของประเทศ
“นายกรัฐมนตรีส่งเสริมการขับเคลื่อนอุตสาหกรรมชีววิทยาศาสตร์ เสริมสร้างความแข็งแกร่งอุตสาหกรรมชีววิทยาศาสตร์ เพื่อคุณภาพชีวิตที่ดีขึ้นและเพิ่มขีดความสามารถในการแข่งขัน ซึ่งประเทศไทยมีศักยภาพในการพัฒนาอุตสาหกรรมสุขภาพและการแพทย์ที่สามารถต่อยอดไปสู่การผลิตและใช้ประโยชน์ได้จริง ช่วยสร้างโอกาสทางธุรกิจ เป็นกลไกสำคัญในการขับเคลื่อนเศรษฐกิจของประเทศได้อย่างมีประสิทธิภาพ” นายอนุชาฯ กล่าว

ที่มา : https://www.thaigov.go.th/news/contents/details/67534