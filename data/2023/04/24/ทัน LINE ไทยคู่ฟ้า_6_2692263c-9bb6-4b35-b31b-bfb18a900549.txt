รัฐบาลไทย-ข่าวทำเนียบรัฐบาล-สุดยอด! กฟผ. สร้างต้นแบบ “หอฟอกอากาศ” พิชิตฝุ่น PM2.5 นวัตกรรมเพื่อชุมชนด้วยเทคนิคพลาสมา


วันจันทร์ที่ 24 เมษายน 2566
สุดยอด! กฟผ. สร้างต้นแบบ “หอฟอกอากาศ” พิชิตฝุ่น PM2.5 นวัตกรรมเพื่อชุมชนด้วยเทคนิคพลาสมา
.....
ปัจจุบันปัญหาฝุ่น PM2.5 มีแนวโน้มส่งผลกระทบต่อคุณภาพชีวิตคนไทยสูงขึ้น หน่วยงานที่เกี่ยวข้องต่างเร่งดำเนินการแก้ไขปัญหาทุกมิติ รวมทั้งการสร้างนวัตกรรมใหม่ ๆ
.
ล่าสุด การไฟฟ้าฝ่ายผลิตแห่งประเทศไทย (กฟผ.) เผยว่าทีมนักวิจัยและนักประดิษฐ์ กฟผ. ได้ร่วมกันพัฒนา “ต้นแบบหอฟอกอากาศ” สำหรับชุมชนด้วยเทคนิคพลาสมา และดำเนินการติดตั้งในพื้นที่ กฟผ. ก่อนที่จะมีการขยายผลการติดตั้งไปในพื้นที่อื่น ๆ โดยเฉพาะในพื้นที่ภาคเหนือ
.
สำหรับต้นแบบหอฟอกอากาศดังกล่าว มีคุณสมบัติที่ช่วยบรรเทาปัญหามลพิษทางอากาศ ดังนี้
.
• มีประสิทธิภาพมากกว่า 80% ในการดักจับอนุภาคฝุ่นขนาดเล็ก PM2.5
• ฟอกอากาศบริสุทธิ์ได้ในอัตราสูงสุด 30,000 ลูกบาศก์เมตร/ชั่วโมง
• ครอบคลุมพื้นที่ในรัศมี 250 เมตร
• สามารถนำไปติดตั้งใช้งานในพื้นที่ต่าง ๆ ที่ประสบปัญหาฝุ่น PM2.5 หรือมลพิษทางอากาศ
.
ทั้งนี้ นวัตกรรมดังกล่าว เป็นการใช้เทคนิค “การกำเนิดพลาสมา” ที่ใช้ไฟฟ้าแรงสูง เพื่อสร้างความเครียดสนามไฟฟ้า ทำให้อากาศแตกตัวเป็นประจุไฟฟ้า (Pre-charge) จากนั้นจึงปล่อยประจุไฟฟ้าไปเกาะอนุภาคฝุ่น PM2.5 เมื่ออนุภาคฝุ่นที่มีประจุเคลื่อนตัวผ่านห้องดักจับอนุภาค ก็จะถูกกักเก็บได้โดยง่าย
.
ระยะต่อไป องค์ความรู้ที่ได้จากงานวิจัยชิ้นนี้ จะสามารถนำไปพัฒนาต่อยอดให้บริการตรวจวัดประสิทธิภาพการกรองฝุ่นละอองของเครื่องป้องกันและอุปกรณ์ต่าง ๆ เช่น หน้ากากอนามัย และเครื่องฟอกอากาศภายในบ้าน ได้อีกด้วย
#ไทยคู่ฟ้า #สื่อสารรัฐบาลไทย
-------------------

ที่มา : https://www.thaigov.go.th/news/contents/details/67571