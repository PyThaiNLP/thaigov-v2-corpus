รัฐบาลไทย-ข่าวทำเนียบรัฐบาล-กรมเจ้าท่า ชี้แจงกรณีพบคราบน้ำมันชายหาดบางแสน พร้อมเร่งติดตามผู้กระทำผิด ดำเนินการตามกฎหมายขั้นสูงสุด


วันจันทร์ที่ 24 เมษายน 2566
กรมเจ้าท่า ชี้แจงกรณีพบคราบน้ำมันชายหาดบางแสน พร้อมเร่งติดตามผู้กระทำผิด ดำเนินการตามกฎหมายขั้นสูงสุด
...
กรมเจ้าท่า ชี้แจงกรณีพบคราบน้ำมันชายหาดบางแสน พร้อมเร่งติดตามผู้กระทำผิด ดำเนินการตามกฎหมายขั้นสูงสุด
เมื่อวันที่ 23 เมษายน 2566 เวลาประมาณ 17.30 น. โดยสำนักงานเจ้าท่าภูมิภาคสาขาชลบุรี ได้รับแจ้งจากผู้ประกอบการเรือในพื้นที่ชายหาดบางแสน ว่าพบเห็นคราบน้ำมันไม่ทราบแหล่งที่มาบริเวณชายหาดบางแสน ต.แสนสุข อ.เมือง จ.ชลบุรี ถูกพัดเข้าชายหาดบางแสน บริเวณหลังศาลเจ้าพ่อแสน ค่อนไปทางทิศใต้ของชายหาด มีระยะทางยาวประมาณ 200 เมตร พบปริมาณน้ำมันประมาณ 150 ลิตร ซึ่งคาดการณ์ว่าเกิดเหตุตั้งแต่เวลา 14.00 น.
ในการนี้ กรมเจ้าท่า โดยสำนักงานเจ้าท่าภูมิภาคสาขาชลบุรี กระทรวงคมนาคม ได้ดำเนินการเข้าพื้นที่ตรวจสอบ ตรวจพบคราบน้ำมันมีลักษณะเป็นน้ำมันหล่อลื่นเครื่องยนต์เก่าผสมน้ำ จึงดำเนินการจัดเก็บคราบน้ำมันร่วมกับเจ้าหน้าที่กองสาธารณสุขและสิ่งแวดล้อม เทศบาลเมืองแสนสุข กรมทรัพยากรทางทะเลและชายฝั่งที่ 2 ชลบุรี และเครือข่ายกู้ชีพทางทะเลฉลามขาว จนเข้าสู่สภาวะปกติ เมื่อเวลาประมาณ 18.00 น. สาเหตุเบื้องต้นคาดว่าอาจจะเป็นน้ำมันจากเครื่องยนต์บรรจุถุงดำจากบนบกนำมาทิ้งในทะเล ประกอบกับเกิดคลื่นซัดเข้าหาฝั่งกระแทกโขดหินทำให้น้ำมันซัดเข้าฝั่ง ซึ่งคาดว่าแหล่งที่มาน่าจะมาจากเรือที่ผ่านทางด้านตะวันตกซึ่งเป็นทะเล จึงได้ประสาน สำนักงานควบคุมการจราจรและความปลอดภัยทางทะเล สำนักความปลอดภัยและสิ่งแวดล้อมทางน้ำ กรมเจ้าท่า เร่งตรวจสอบหาต้นเหตุเพื่อดำเนินการตามกฎหมายต่อไป ทั้งนี้ ในช่วงกลางคืนสำนักงานเจ้าท่าภูมิภาคสาขาชลบุรี ร่วมกับเคลือข่ายในพื้นที่จัดเจ้าหน้าที่เฝ้าระวัง จนถึงปัจจุบันไม่ปรากฏคราบน้ำมันในพื้นที่เดิมและบริเวณพื้นที่ใกล้เคียงโดยรอบ
ทั้งนี้ วันที่ 24 เมษายน 2566 สำนักงานเจ้าท่าภูมิภาคสาขาชลบุรี เข้าพบพนักงานสอบสวนพร้อมหลักฐาน เข้าแจ้งความร้องทุกข์ ณ สถานีตำรวจภูธรแสนสุข เพื่อดำเนินการกับผู้กระทำผิดให้ถึงที่สุดตามมาตรา 119 ทวิ ตามพระราชบัญญัติการเดินเรือในน่านน้ำไทย พ.ศ. 2456 แก้ไขเพิ่มเติมฉบับที่ 14 พ.ศ. 2535 ซึ่งหากพบผู้กระทำผิดจะดำเนินการร้องทุกข์กล่าวโทษตามมาตรา 119 ทวิ ตามพระราชบัญญัติการเดินเรือฯ ทั้งนี้ สาเหตุเบื้องต้นคาดว่าจะมาจากเรือที่ผ่านด้านตะวันตกซึ่งเป็นทะเล ซึ่งอาจมีผู้นำน้ำมันที่ใช้แล้วหรือน้ำมันหล่อลื่นเครื่องยนต์เก่าจากบนบกมาทิ้งในทะเล หรือเป็นน้ำมันที่ใช้แล้วจากเรือเอง จึงได้ประสานสำนักงานควบคุมการจราจรและความปลอดภัยทางทะเล ตรวจสอบข้อมูลเรือที่สัญจรผ่านพื้นที่เกิดเหตุการณ์ตั้งแต่ช่วงเช้าในวันดังกล่าว และย้อนหลังไป 1 วัน เพื่อเป็นข้อมูลประกอบการหาเรือหรือผู้กระทำความผิดแจ้งความร้องทุกข์ให้ได้รับโทษถึงที่สุดต่อไป พร้อมนี้ สำนักงานเจ้าท่าภูมิภาคสาขาชลบุรี จัดเจ้าหน้าที่พร้อมเรือตรวจการณ์ตรวจเรือเป้าหมาย และเจ้าหน้าที่เพื่อเฝ้าระวังร่วมกับภาคีเครือข่ายในพื้นที่ชายหาดในพื้นที่ชลบุรีด้วยแล้ว

ที่มา : https://www.thaigov.go.th/news/contents/details/67598