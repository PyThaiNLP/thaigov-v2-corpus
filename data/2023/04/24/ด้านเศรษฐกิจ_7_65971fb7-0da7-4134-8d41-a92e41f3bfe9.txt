รัฐบาลไทย-ข่าวทำเนียบรัฐบาล-กรมเจ้าท่า จัดอบรมหลักสูตรความตระหนักรู้เกี่ยวกับการอนุวัติการประมวลข้อบังคับด้านสินค้าอันตราย และประมวลข้อบังคับด้านการขนส่งสินค้าเทกอง


วันจันทร์ที่ 24 เมษายน 2566
กรมเจ้าท่า จัดอบรมหลักสูตรความตระหนักรู้เกี่ยวกับการอนุวัติการประมวลข้อบังคับด้านสินค้าอันตราย และประมวลข้อบังคับด้านการขนส่งสินค้าเทกอง
...
กรมเจ้าท่า จัดอบรมหลักสูตรความตระหนักรู้เกี่ยวกับการอนุวัติการประมวลข้อบังคับด้านสินค้าอันตราย และประมวลข้อบังคับด้านการขนส่งสินค้าเทกอง
วันที่ 24 เมษายน 2566 นายกริชเพชร ชัยช่วย ผู้ตรวจราชการกระทรวงคมนาคม รักษาการแทนอธิบดีกรมเจ้าท่า เป็นประธานพิธีเปิดการประชุมเชิงปฏิบัติการอบรมหลักสูตรความตระหนักรู้เกี่ยวกับการอนุวัติการประมวลข้อบังคับด้านสินค้าอันตราย และประมวลข้อบังคับด้านการขนส่งสินค้าเทกอง National awareness workshop on the implementation of the International Maritime Dangerous Goods (IMDG) Code and the International Maritime Bulk Solid Cargoes (IMSBC) Code ณ อาคารที่ทำการ การท่าเรือแห่งประเทศไทย เขตคลองเตย กรุงเทพมหานคร
ในการนี้ นายพิทักษ์ วัฒนพงศ์พิศาล ผู้อำนวยการสำนักความปลอดภัยและสิ่งแวดล้อมทางน้ำ กรมเจ้าท่า และนายจิรวิชญ์ กล่อมเภรี รองผู้อำนวยการฝ่ายกลยุทธ์ การท่าเรือแห่งประเทศไทย ร่วมให้การต้อนรับคณะผู้แทนจากองค์การทางทะเลระหว่างประเทศ (IMO) โดยมีนาย Alfredo Parroquin - Ohlson หัวหน้างาน ด้านสินค้าและประสานงานด้านความร่วมมือทางวิชาการ กองความปลอดภัยทางทะเล เป็นหัวหน้าคณะผู้แทน
ทั้งนี้ การฝึกอบรมดังกล่าวดำเนินการจัดโดยกลุ่มมาตรฐานความปลอดภัยสินค้าและสินค้าอันตราย สำนักความปลอดภัยและสิ่งแวดล้อมทางน้ำ กรมเจ้าท่า มีวัตถุประสงค์เพื่อให้การสนับสนุนการดำเนินการ ตามพันธกรณีอนุสัญญาระหว่างประเทศและพัฒนาศักยภาพของบุคลากรของประเทศไทย ให้มีความรู้ ความเข้าใจ เกี่ยวกับการขนส่งสินค้าอันตรายทางทะเล และเป็นการสนับสนุนการดำเนินการตามพันธกรณีอนุสัญญาระหว่างประเทศอันจะก่อให้เกิดประโยชน์ต่อกิจการอุตสาหกรรมการขนส่งสินค้าและพาณิชยนาวี โดยมีผู้เข้ารับการฝึกอบรมจากหน่วยงานต่าง ๆ ประกอบด้วย กรมเจ้าท่า การท่าเรือแห่งประเทศไทย กรมโรงงานอุตสาหกรรม สถาบันการศึกษาด้านการเดินเรือ และผู้ประกอบการท่าเรือภาคเอกชน ตลอดจนหน่วยงานที่เกี่ยวข้อง รวมจำนวน 50 คน ระหว่างวันที่ 24 - 28 เมษายน 2566 ณ อาคารที่ทำการ การท่าเรือแห่งประเทศไทย เขตคลองเตย กรุงเทพมหานคร

ที่มา : https://www.thaigov.go.th/news/contents/details/67596