รัฐบาลไทย-ข่าวทำเนียบรัฐบาล-สธ. ระดมความคิดผู้บริหารและบุคลากร วางอนาคตระบบสาธารณสุข 3 ปีข้างหน้า


วันจันทร์ที่ 24 เมษายน 2566
สธ. ระดมความคิดผู้บริหารและบุคลากร วางอนาคตระบบสาธารณสุข 3 ปีข้างหน้า
กระทรวงสาธารณสุข จัดประชุมระดมความคิดผู้บริหารและบุคลากรในสังกัด วางฉากทัศน์อนาคตกระทรวงสาธารณสุขในระยะ 3 ปี (พ.ศ. 2567-2569) พร้อมข้อเสนอการปฏิรูปองค์กร ให้เหมาะสมกับบริบทและสถานการณ์ที่เปลี่ยนแปลง
กระทรวงสาธารณสุข จัดประชุมระดมความคิดผู้บริหารและบุคลากรในสังกัด วางฉากทัศน์อนาคตกระทรวงสาธารณสุขในระยะ 3 ปี (พ.ศ. 2567-2569) พร้อมข้อเสนอการปฏิรูปองค์กร ให้เหมาะสมกับบริบทและสถานการณ์ที่เปลี่ยนแปลง ทั้งด้านบริหาร ด้านพัฒนาการแพทย์ ด้านพัฒนาการสาธารณสุข ด้านสนับสนุนงานบริการสุขภาพ และด้านนักบริหาร
วันนี้ (24 เมษายน 2566) ที่ กรมสนับสนุนบริการสุขภาพ นายแพทย์โอภาส การย์กวินพงศ์ ปลัดกระทรวงสาธารณสุข เปิดการประชุมเชิงปฏิบัติการเพื่อทบทวนฉากทัศน์ภาพอนาคตของกระทรวงสาธารณสุข ให้ผู้บริหารและบุคลากรได้แลกเปลี่ยนเรียนรู้และร่วมกันทำข้อเสนอภาพอนาคตของกระทรวงสาธารณสุข ในระยะ 3 ปี (พ.ศ.2567-2569) โดยมี รองปลัดกระทรวงสาธารณสุข ผู้ตรวจราชการกระทรวงสาธารณสุข ผู้บริหารกรมวิชาการ และบุคลากรที่เกี่ยวข้อง จำนวน 90 คน เข้าร่วมประชุม
นายแพทย์โอภาส กล่าวว่า ตามมติคณะรัฐมนตรี (วันที่ 18 ตุลาคม 2565) ได้อนุมัติให้กำหนดตำแหน่งรองปลัดกระทรวงสาธารณสุขเพิ่ม จำนวน 1 ตำแหน่ง เพื่อรับผิดชอบการบริหารและกำกับดูแลงานในภารกิจที่เพิ่มขึ้นซึ่งเป็นภารกิจที่มีความสำคัญในการขับเคลื่อนเป้าหมายตามยุทธศาสตร์ นโยบายและแผนระดับชาติ รวมถึงภารกิจที่ต้องเร่งดำเนินการตามกฎหมาย และได้กำหนดให้กระทรวงสาธารณสุขจัดทำข้อเสนอการปฏิรูปองค์กรทั้งด้านบทบาทภารกิจและโครงสร้าง ระบบและวิธีการทำงานที่นำเทคโนโลยีดิจิทัลมาเพิ่มประสิทธิภาพการรักษาและบริการ รวมทั้งกลไกการบริหารงาน และด้านบุคลากร เพื่อเสนอต่อสำนักงานคณะกรรมการพัฒนาระบบราชการ (ก.พ.ร.) ภายใน 1 ปี นับจากที่คณะรัฐมนตรีมีมติ
นายแพทย์โอภาส กล่าวต่อว่า กระทรวงสาธารณสุขมีการขับเคลื่อนการดำเนินงานตามแนวทางการปฏิรูปอย่างต่อเนื่อง ภายใต้กลไกคณะกรรมการจัดทำข้อเสนอการปฏิรูปองค์กรของกระทรวงสาธารณสุข อย่างไรก็ตาม เพื่อให้การจัดทำข้อเสนอการปฏิรูปองค์กรมีประสิทธิภาพ เกิดผลสัมฤทธิ์ที่ดีต่อการดำเนินงาน เหมาะสมกับบริบทและสถานการณ์ที่เปลี่ยนแปลงไป เช่น การปฏิรูประบบสุขภาพ การปฏิรูปเขตสุขภาพ การถ่ายโอนโรงพยาบาลส่งเสริมสุขภาพตำบลให้กับองค์กรปกครองส่วนท้องถิ่น และทบทวนการดำเนินงานเพื่อปรับลดภารกิจที่ไม่จำเป็น รวมทั้งปรับรูปแบบวิธีการทำงาน หรือการถ่ายโอนภารกิจให้ภาคส่วนอื่นเข้ามาร่วมดำเนินการหรือดำเนินการแทนได้ เป็นต้น จึงให้มีการจัดประชุมเชิงปฏิบัติการเพื่อทบทวนฉากทัศน์ภาพอนาคตของกระทรวงสาธารณสุข โดยย้ำให้คำนึงถึงประโยชน์สูงสุดของประชาชนเป็นสำคัญ
สำหรับกิจกรรมการประชุม ประกอบด้วย การบรรยาย เรื่องแนวโน้มและการเปลี่ยนแปลงที่ท้าทายของกระทรวงสาธารณสุข โดย นายแพทย์พงศ์เกษม ไข่มุกด์ รองปลัดกระทรวงสาธารณสุข เรื่อง Service Redesign โดยนายแพทย์ณรงค์ อภิกุลวณิช รองปลัดกระทรวงสาธารณสุข ข้อเสนอแนวทางการพัฒนาจากคณะกรรมการฯ และข้อเสนอจากกรมวิชาการ เพื่อเป็นข้อมูลสำคัญให้ผู้เข้าร่วมประชุมนำไปใช้ในการประชุมกลุ่มย่อยสำหรับการจัดทำฉากทัศน์ฯ ตามกลุ่มภารกิจ ประกอบด้วย ด้านบริหาร ด้านพัฒนาการแพทย์ ด้านพัฒนาการสาธารณสุขด้านสนับสนุนงานบริการสุขภาพ และด้านนักบริหาร
*********************************** 24 เมษายน 2566

ที่มา : https://www.thaigov.go.th/news/contents/details/67580