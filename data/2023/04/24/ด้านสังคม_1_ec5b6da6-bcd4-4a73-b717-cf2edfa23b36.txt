รัฐบาลไทย-ข่าวทำเนียบรัฐบาล-พม. สานพลังเครือข่าย ช่วยกลุ่มเปราะบาง จัดคาราวานครอบครัวไทย ปันสุขสูงวัยและคนพิการ


วันจันทร์ที่ 24 เมษายน 2566
พม. สานพลังเครือข่าย ช่วยกลุ่มเปราะบาง จัดคาราวานครอบครัวไทย ปันสุขสูงวัยและคนพิการ
พม. สานพลังเครือข่าย ช่วยกลุ่มเปราะบาง จัดคาราวานครอบครัวไทย ปันสุขสูงวัยและคนพิการ
เมื่อวันที่ 21 เม.ย. 66 เวลา 09.00 น. นายอนุกูล ปีดแก้ว ปลัดกระทรวงการพัฒนาสังคมและความมั่นคงของมนุษย์ (ปลัด พม.) ลงพื้นที่จังหวัดนครนายก เพื่อเปิดศูนย์พัฒนาคุณภาพชีวิตและส่งเสริมอาชีพผู้สูงอายุตำบลสาริกา ณ องค์การบริหารส่วนตำบลสาริกา อำเภอเมืองนครนายก เพื่อส่งเสริมการขับเคลื่อนกิจกรรมและบริการที่เหมาะสมครอบคลุมในทุกมิติทั้งด้านสุขภาพ สังคม เศรษฐกิจ และสภาพแวดล้อม สำหรับการพัฒนาศักยภาพและคุณภาพชีวิตของผู้สูงอายุและคนทุกวัยในพื้นที่ อีกทั้งเสริมสร้างกลไกการพัฒนาผู้สูงอายุ และเป็นศูนย์ส่งเสริมอาชีพและจำหน่ายผลิตภัณฑ์ ศูนย์ถ่ายทอดภูมิปัญญาผู้สูงอายุ และศูนย์ข้อมูลผู้สูงอายุในพื้นที่ จากนั้น เดินทางไปลงพื้นที่จังหวัดปราจีนบุรี ณ สำนักงานพัฒนาสังคมและความมั่นคงของมนุษย์จังหวัดปราจีนบุรี เพื่อมอบประกาศเกียรติคุณองค์กรที่สนับสนุนงานของกระทรวงการพัฒนาสังคมและความมั่นคงของมนุษย์ (พม.) ตามโครงการ “คาราวานครอบครัวไทย ปันสุขสูงวัยและคนพิการ” เพื่อส่งเสริมและสนับสนุนภาคีเครือข่ายทุกภาคส่วนทั้งภาครัฐ ธุรกิจเอกชน และประชาสังคม เข้ามามีส่วนร่วมแบ่งปันในการช่วยเหลือกลุ่มเปราะบาง ผู้สูงอายุ และคนพิการ ให้ได้รับอุปกรณ์เครื่องช่วยความพิการและเครื่องอุปโภคบริโภคที่จำเป็น เพื่อพัฒนาความเป็นอยู่และคุณภาพชีวิตที่ดี
นายอนุกูล กล่าวว่า กระทรวง พม. มีภารกิจสำคัญในการขับเคลื่อนงานดูแล ช่วยเหลือ และคุ้มครอง รวมถึงการพัฒนาศักยภาพกลุ่มเป้าหมายผู้ประสบปัญหาทางสังคมและกลุ่มเปราะบาง เพื่อยกระดับคุณภาพชีวิตที่ดีอย่างมั่นคง สำหรับปี 2566 กระทรวง พม. ได้ขับเคลื่อน 7 นโยบายสำคัญ (Flagship Projects) ซึ่งรวมถึงการสานพลังเครือข่ายเพื่อเป็นหุ้นส่วนการพัฒนาสังคม โดยส่งเสริม สนับสนุน และรณรงค์ให้หน่วยงานสังกัดกระทรวง พม. ในทุกจัดหวัดสร้างเครือข่ายการทำงานที่เข้มแข็งอย่างบูรณาการร่วมกับทุกภาคส่วนในพื้นที่ ด้วยการจัดกิจกรรม“คาราวานครอบครัวไทย ปันสุขสูงวัยและคนพิการ” สำหรับจังหวัดปราจีนบุรี เมื่อวันที่ 8 เมษายน ที่ผ่านมา มีการจัดกิจกรรม “คาราวานครอบครัวไทย ปันสุขสูงวัยและคนพิการ” ในงานวันผู้สูงอายุแห่งชาติและวันแห่งครอบครัว ร่วมกับภาคีเครือข่ายทุกภาคส่วน ณ ศูนย์การค้าโรบินสัน ไลฟ์สไตล์ ปราจีนบุรี ซึ่งมีการรับมอบสิ่งของบริจาคจากสถานประกอบการ รวมมูลค่า 215,042 บาท ได้แก่ รถเข็นคนพิการ ไม้เท้า แว่นตา ผ้าอ้อมผู้ใหญ่ แผ่นรองซับสำหรับผู้สูงอายุ และถุงยังชีพ อีกทั้งมีการปล่อยขบวนรถเพื่อลงพื้นที่ช่วยเหลือคนพิการและผู้สูงอายุในชุมชน
นายอนุกูล กล่าวเพิ่มเติมว่า วันนี้ จึงมีการจัดพิธีมอบประกาศเกียรติคุณองค์กรที่สนับสนุนงานของกระทรวง พม. ตามโครงการ “คาราวานครอบครัวไทย ปันสุขสูงวัยและคนพิการ” สำหรับ 4 องค์กร ได้แก่ บริษัทสหมิเตอร์ จำกัด  บริษัท ปตท. จำกัด (มหาชน) ศูนย์การค้าโรบินสัน ไลฟ์สไตล์ ปราจีนบุรี และภาควิชาการออกแบบและบริหารงานก่อสร้าง คณะเทคโนโลยีและการจัดการอุตสาหกรรม มหาวิทยาลัยพระจอมเกล้าพระนครเหนือ วิทยาเขตปราจีนบุรี ทั้งนี้ ขอขอบคุณหน่วยงานสังกัดกระทรวง พม. ที่เป็นกลไกหลักในการดำเนินงานจัดกิจกรรมฯ  ส่วนราชการที่เกี่ยวข้องในการร่วมกันบูรณาการความร่วมมือ องค์กรปกครองส่วนท้องถิ่นและเครือข่ายอาสาสมัคร โดยเฉพาะอาสาสมัครพัฒนาสังคมและความมั่นคงของมนุษย์ (อพม.) ในการร่วมกันค้นหากลุ่มเป้าหมายตามวัตถุประสงค์ของกิจกรรมฯ อีกทั้งภาคธุรกิจเอกชนในการมีส่วนร่วมแบ่งปันให้ความช่วยเหลือกลุ่มเปราะบาง ผู้สูงอายุ และคนพิการ ซึ่งทั้งหมดเป็นความร่วมมือในการสร้างโอกาสและพัฒนาคุณภาพชีวิตที่ดีอย่างยั่งยืน
#ช่วย24ชั่วโมง #พม24ชม #ข่าวพม

ที่มา : https://www.thaigov.go.th/news/contents/details/67569