รัฐบาลไทย-ข่าวทำเนียบรัฐบาล-‘รองปลัดเกษตรฯ’ ร่วมงานเปิดเทศกาลทุเรียนชุมพร ปี 2566


วันเสาร์ที่ 10 มิถุนายน 2566
‘รองปลัดเกษตรฯ’ ร่วมงานเปิดเทศกาลทุเรียนชุมพร ปี 2566
‘รองปลัดเกษตรฯ’ ร่วมงานเปิดเทศกาลทุเรียนชุมพร ปี 2566
นายสุรเดช สมิเปรม รองปลัดกระทรวงเกษตรและสหกรณ์ พร้อมด้วย นายธิติ โลหะปิยะพรรณ ผู้ช่วยปลัดกระทรวงเกษตรและสหกรณ์ ร่วมงานวันเปิดฤดูกาลเก็บเกี่ยวผลผลิตทุเรียน ประจำปี 2566 โดยมี นายวิสาห์ พูลศิริรัตน์ ผู้ว่าราชการจังหวัดชุมพร เป็นประธาน ตลอดจน นางอู๋ ตงเหมย กงสุลใหญ่แห่งสาธารณรัฐประชาชนจีน ประจำจังหวัดสงขลา นายกรนิจ โนนจุ้ย รองอธิบดีกรมการค้าภายใน นายสุบรรณ์ รักษ์ทอง เกษตรจังหวัดชุมพร นายสุรพศ สุวรรณรักษา ประธานวิสาหกิจชุมชนทุเรียนคุณภาพบ้านบางกลอย หัวหน้าส่วนราชการที่เกี่ยวข้อง เข้าร่วม ณ อาคารที่ทำการกลุ่มวิสาหกิจชุมชนทุเรียนคุณภาพบ้านบางกลอย/แปลงใหญ่ อำเภอท่าแซะ หมู่ที่ 9 ต.หงษ์เจริญ อ.ท่าแซะ จ.ชุมพร
ทั้งนี้ จังหวัดชุมพร ร่วมกับ สำนักงานเกษตรจังหวัดชุมพร กระทรวงเกษตรและสหกรณ์ และเกษตรกรบ้านบางกลอย ตำบลหงษ์เจริญ ร่วมกันจัดงานวันเปิดฤดูกาลเก็บเกี่ยวผลผลิตทุเรียน ประจำปี 2566 ในวันที่ 10 มิถุนายน 2566 วัตถุประสงค์เพื่อประชาสัมพันธ์ให้นักธุรกิจ ผู้ประกอบการ ตลอดจนนักท่องเที่ยว ได้รับทราบถึงการเริ่มฤดูกาลทุเรียนของจังหวัดชุมพร และเป็นการสร้างความมั่นใจให้ผู้บริโภคว่าจังหวัดชุมพรเป็นแหล่งผลิตทุเรียนที่มีคุณภาพ มีรสชาติหวานมัน กรอบอร่อย โดยกระทรวงเกษตรและสหกรณ์ และจังหวัดชุมพร บูรณาการทำงานร่วมกันในการส่งเสริมและพัฒนาคุณภาพผลผลิตทุเรียน และมีมาตรการป้องกันควบคุม แก้ไขปัญหาทุเรียนด้อยคุณภาพ ตั้งแต่กระบวนการเก็บเกี่ยวให้ได้ผลผลิตที่มีคุณภาพ จนถึงกระบวนการส่งออกเพื่อรักษาคุณภาพจนถึงมือผู้บริโภค
ภายในงานประกอบด้วย กิจกรรมการเปิดฤดูกาลเก็บเกี่ยวผลผลิตทุเรียน (ตัดทุเรียนมีดแรก) โดยผู้ว่าราชการจังหวัดชุมพร กิจกรรมการสาธิตการตรวจวิเคราะห์เปอร์เซ็นต์น้ำหนักแห้งในเนื้อทุเรียน การแสดงนิทรรศการทางวิชาการ และการชิมทุเรียนและผลิตภัณฑ์จากทุเรียน อาทิ ส้มตำทุเรียน ขนมโคทุเรียน ขนมตาลทุเรียน แครกเกอร์ทุเรียน เค้กทุเรียน แกงส้มทุเรียน มัสมั่นทุเรียน เป็นต้น
สำหรับในปี 2566 จ.ชุมพร คาดการณ์จะมีปริมาณผลผลิตทุเรียนออกสู่ตลาด 337,376 ตัน โดยเริ่มออกสู่ตลาดในช่วงเดือนมิถุนายน และกระจายถึงเดือนธันวาคม

ที่มา : https://www.thaigov.go.th/news/contents/details/69113