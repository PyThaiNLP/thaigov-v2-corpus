รัฐบาลไทย-ข่าวทำเนียบรัฐบาล-"ข่าวปลอม" ระบาด! เปิด 10 อันดับคนสนใจสูงสุด  ย้ำเตือนเจออย่าหลงเชื่อเด็ดขาด


วันเสาร์ที่ 10 มิถุนายน 2566
"ข่าวปลอม" ระบาด! เปิด 10 อันดับคนสนใจสูงสุด  ย้ำเตือนเจออย่าหลงเชื่อเด็ดขาด
"ข่าวปลอม" ระบาด! เปิด 10 อันดับคนสนใจสูงสุด
ย้ำเตือนเจออย่าหลงเชื่อเด็ดขาด
​
กระทรวงดิจิทัลเพื่อเศรษฐกิจและสังคม(ดีอีเอส) เผยตัวเลข "ข่าวปลอม" รายสัปดาห์ กรณีที่มีการแชร์และส่งต่อข้อมูลสารอันตราย “ไฮฟรุกโตสคอร์นไซรัป” เมื่อรับประทานเข้าไป เร่งไขมันพอกตับ ขึ้นแท่นท็อปเท็นข่าวปลอมที่ได้รับความสนใจมากสุด รองลงมาวิธีกำจัดหินปูนง่าย แค่แปรงฟัน อมเกลือ และอมน้ำมันมะพร้าว ง่วงนอนหลังทานอาหารเป็นอาการของน้ำดีอุดตัน เตือนประชาชนเช็คข้อมูลให้ครบทุกด้านอย่าหลงเชื่อ อย่าแชร์ต่อ
นายเวทางค์ พ่วงทรัพย์ รองปลัดกระทรวงดิจิทัลเพื่อเศรษฐกิจและสังคม (ดีอีเอส) ในฐานะโฆษกกระทรวงฯ ฝ่ายข้าราชการประจำ กล่าวถึง ผลการมอนิเตอร์และรับแจ้งข่าวปลอมของศูนย์ต่อต้านข่าวปลอม ระหว่างวันที่ 2 – 8 มิถุนายน 2566 พบข้อความที่เข้ามาทั้งหมด 3,210,839 ข้อความ โดยมีข้อความที่ต้องดำเนินการตรวจสอบ (Verify) ทั้งสิ้น 236 ข้อความ ทั้งนี้ช่องทางที่มีการพบเบาะแสมากที่สุด คือ ข้อความที่มาจาก Social Listening จำนวน 233 ข้อความ ตามมาด้วยการแจ้งเบาะแสผ่าน Line Official จำนวน 13 ข้อความ รวมเรื่องที่ต้องดำเนินการตรวจสอบทั้งหมด 155 เรื่อง และจากการประสานงานกับหน่วยงานที่เกี่ยวข้อง ได้รับผลการตรวจสอบกลับมาแล้ว 88 เรื่อง
ทั้งนี้ ดีอีเอส ได้แบ่งข่าวปลอมที่ได้รับความสนใจเป็น 4 กลุ่ม ประกอบด้วย
กลุ่มที่ 1 : นโยบายรัฐบาล ข่าวสารทางราชการ ความสงบเรียบร้อยของสังคม ขัดศีลธรรมอันดี และความมั่นคงภายในกระเทศ จำนวน 78 เรื่อง อาทิ รัฐบาลหนุนสร้างมูลค่าเพิ่มจากการผลิตอาหารสัตว์เลี้ยงจากปลาทูน่า , โครงการคนละครึ่ง ส่งSMS แจ้งร้านค้าให้ติดต่อยกเลิกโครงการคนละครึ่ง ผ่านลิงก์ เป็นต้น
กลุ่มที่ 2 : ผลิตภัณฑ์สุขภาพ วัตถุอันตราย เครื่องสำอาง รวมถึงสินค้าและบริการที่ผิดกฎหมาย จำนวน 54 เรื่อง อาทิอาหารผัดน้ำมัน ทำให้ติดเชื้อภายในง่าย มีตกขาว หรือประจำเดือนมาไม่ปกติ, อาการท้องผูก เลือดจาง และตะคริวเป็นสัญญาณอัมพฤกษ์ เป็นต้น
กลุ่มที่ 3 : ภัยพิบัติ จำนวน 15 เรื่อง อาทิ พายุลูกใหญ่ทวีกำลังแรง ระวังน้ำท่วมฉับพลัน ลมกระโชกแรง หนักที่สุดในรอบ 10 ปี เป็นต้น
กลุ่มที่ 4 : เศรษฐกิจ จำนวน 8 เรื่อง อาทิ ตลาดหลักทรัพย์แห่งประเทศไทย ร่วมกับบริษัท Gulf Energy Development เปิดให้ลงทุนเริ่มต้นเพียง 1,269 บาท เป็นต้น ทั้งนี้ ประเด็นข่าวที่เกี่ยวกับโควิด-19 จำนวน 1 เรื่อง
อย่างไรก็ตาม เมื่อพิจารณาจากข่าวปลอมที่ได้รับความสนใจในลำดับต้นๆ ในสัปดาห์ล่าสุดนี้ พบว่าส่วนใหญ่เป็นข่าวด้านนโยบายรัฐบาล ข่าวสารทางราชการ รองลงมาเป็นกลุ่มผลิตภัณฑ์เพื่อสุขภาพและกลุ่มภัยพิบัติ ตามลำดับ
สำหรับข่าวที่ได้รับความสนใจและประชาชนเข้ามามีส่วนร่วม (Engagement) มากที่สุด 10 อันดับ ได้แก่
อันดับที่ 1 : เรื่อง ไฮฟรุกโตสคอร์นไซรัปเมื่อรับประทานเข้าไปทำให้เร่งไขมันไปพอกที่ตับ
อันดับที่ 2 : เรื่อง วิธีกำจัดหินปูนง่าย แค่แปรงฟัน อมเกลือ และอมน้ำมันมะพร้าว
อันดับที่ 3 : เรื่อง ง่วงนอนหลังทานอาหาร เป็นอาการของน้ำดีอุดตัน
อันดับที่ 4 : เรื่อง เจ้าของเวทีประกวดนางงามชื่อดังเชิญชวนลงทุนหุ้น 95 บาท ต่อ 1 หุ้น ผ่านกรมพัฒนาธุรกิจการค้า
อันดับที่ 5 : เรื่อง เพจสินเชื่อ ออมสิน เปิดให้กู้เงินฉุกเฉิน สูงสุดถึง 500,000 บาท
อันดับที่ 6 : เรื่อง อาหารผัดน้ำมัน ทำให้ติดเชื้อภายใน มีตกขาว ประจำเดือนมาไม่ปกติ
อันดับที่ 7 : เรื่อง พุทธรักษาดอกขาว ช่วยรักษาโรคมะเร็ง
อันดับที่ 8 : เรื่อง ดื่มน้ำเปล่าช่วยป้องกันภาวะหัวใจล้มเหล
อันดับที่ 9 : เรื่อง ตลาดหลักทรัพย์แห่งประเทศไทย เชิญชวนเข้าร่วมอบรมเทรดเดอร์หุ้นผ่านเพจ SET Bangkok
อันดับที่ 10 : เรื่อง เชื้อไวรัสโควิด 19 ที่ระบาด มาพร้อมกับโรคติดต่อของหมู
“จาก 10 อันดับ พบข่าวเกี่ยวกับสุขภาพมากถึง 6 อันดับ โดยส่วนใหญ่เป็นประเด็นใกล้ตัว ทั้งปัญหาสุขภาพที่คนวิตกกังวล ยาหรือผลิตภัณฑ์สุขภาพที่อยู่ในชีวิตประจำวัน รองลงมาสินเชื่อเงินกู้ หลอกลงทุนออนไลน์ จึงคาดว่าอาจเป็นเหตุผลส่วนหนึ่งที่ทำให้เข้าถึงความสนใจของผู้รับข่าวสาร” นายเวทางค์ กล่าว
ทั้งนี้ ดีอีเอส มีความเป็นห่วงประชาชนในเรื่องความตระหนักและรู้เท่าทันสื่อออนไลน์/โซเชียล ซึ่งหากขาดความรู้เท่าทัน และมีการส่งต่อข้อมูลข่าวปลอมเหล่านี้ ก็จะทำให้ได้รับข้อมูลผิดๆ และส่งผลกระทบกับประชาชนที่หลงเชื่อข่าวปลอม ดังกล่าว โดยสามารถติดตามและแจ้งเบาะแสข่าวปลอม ผ่านช่องทางต่างๆ ของศูนย์ต่อต้านข่าวปลอมได้ที่ไลน์ @antifakenewscenter เว็บไซต์ https://www.antifakenewscenter.com/ ทวิตเตอร์https://twitter.com/AFNCThailand และช่องทางโทรศัพท์โทรสายด่วน GCC 1111 ต่อ 87 ตลอด 24 ชั่วโมง
_______________

ที่มา : https://www.thaigov.go.th/news/contents/details/69108