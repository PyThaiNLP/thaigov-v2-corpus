รัฐบาลไทย-ข่าวทำเนียบรัฐบาล-รฟม. แจ้งข่าวดี! ประชาชนบนแนวถนนลาดพร้าว ร่วมทดสอบการเดินรถเสมือนจริง (Trial Run) รถไฟฟ้ามหานคร สายสีเหลือง ตั้งแต่วันที่ 12 มิ.ย. เป็นต้นไป 


วันศุกร์ที่ 9 มิถุนายน 2566
รฟม. แจ้งข่าวดี! ประชาชนบนแนวถนนลาดพร้าว ร่วมทดสอบการเดินรถเสมือนจริง (Trial Run) รถไฟฟ้ามหานคร สายสีเหลือง ตั้งแต่วันที่ 12 มิ.ย. เป็นต้นไป
....
วันนี้ (9 มิถุนายน 2566) การรถไฟฟ้าขนส่งมวลชนแห่งประเทศไทย (รฟม.) กระทรวงคมนาคม ร่วมกับ ที่ปรึกษาบริหารโครงการและควบคุมการก่อสร้างโครงการฯ (PCYL) วิศวกรอิสระ (ICE) และ บริษัท อีสเทิร์น บางกอกโมโนเรล จำกัด (EBM) ผู้รับสัมปทาน โครงการรถไฟฟ้ามหานคร สายสีเหลือง ช่วงลาดพร้าว - สำโรง ลงพื้นที่สำรวจความเรียบร้อยของสถานีต่างๆ ประกอบการพิจารณาเพื่อขยายระยะทางและขยายช่วงเวลา ที่จะเปิดให้ประชาชนได้เข้าร่วมทดสอบการเดินรถเสมือนจริง (Trial Run) เพิ่มเติม
รฟม. ได้มีการติดตามประเมินผลการให้ประชาชนร่วม Trial Run รถไฟฟ้ามหานคร สายสีเหลือง (MRT สายสีเหลือง) จำนวน 13 สถานี รวมถึงสถานีอื่นๆ ทั้งหมดของโครงการมาอย่างต่อเนื่อง และกำชับให้ผู้รับสัมปทานดำเนินการปรับปรุงแก้ไขในประเด็นต่างๆ ตามความเห็นของ รฟม. และที่ปรึกษาฯ อย่างเร่งด่วน จนกระทั่งทุกฝ่ายได้มีความเห็นสอดคล้องกันแล้วว่า ตั้งแต่วันจันทร์ที่ 12 มิถุนายน 2566 เป็นต้นไป รถไฟฟ้า MRT สายสีเหลือง จะสามารถขยายระยะทางให้ประชาชนร่วม Trial Run เพิ่มเติมอีก 9 สถานี จากเดิมบนแนวถนนศรีนครินทร์ ไปจนถึงแนวถนนลาดพร้าวได้ ดังนี้
- สถานีภาวนา
- สถานีโชคชัย 4 เปิดใช้เฉพาะทางเข้า-ออก 2 (ซอยลาดพร้าว 55) และทางเข้า-ออก 3 (ซอยลาดพร้าว 58)
- สถานีลาดพร้าว 71 เปิดใช้เฉพาะทางเข้า-ออก 1 (โรงเรียนนวมินทราชินูทิศ บดินทรเดชา) ทางเข้า-ออก 3 (ซอยลาดพร้าว 84) และทางเข้า-ออก 4 (ซอยลาดพร้าว 80/3)
- สถานีลาดพร้าว 83
- สถานีมหาดไทย ที่ทางเข้า-ออก 2 (โรงพยาบาลลาดพร้าว) เปิดใช้เฉพาะบันได
- สถานีลาดพร้าว 101
- สถานีบางกะปิ เปิดใช้เฉพาะทางเข้า-ออก 1 (ซอยลาดพร้าว 113) ทางเข้า-ออก 2 (ซอยลาดพร้าว 115) และทางเข้า-ออก 4 (ซอยลาดพร้าว 142)
- สถานีแยกลำสาลี
- สถานีศรีกรีฑา
ซึ่งเป็นเส้นทางต่อเนื่องมาจากช่วง 13 สถานี ที่เปิดให้ทดลองใช้เดิม ได้แก่ สถานีหัวหมาก (เปิดใช้เฉพาะทางเข้า-ออก 2 (สี่แยกพัฒนาการ) และทางเข้า-ออก 3 (ซอยศรีนครินทร์ 16)) สถานีกลันตัน สถานีศรีนุช สถานีศรีนครินทร์ 38 สถานีสวนหลวง ร.9 สถานีศรีอุดม สถานีศรีเอี่ยม สถานีศรีลาซาล สถานีศรีแบริ่ง สถานีศรีด่าน สถานีศรีเทพา สถานีทิพวัล และสถานีสำโรง รวมเป็นจำนวนทั้งสิ้น 22 สถานี โดยพร้อมกันนี้ จะขยายช่วงเวลาให้บริการเป็นระหว่างเวลา 06.00 น. – 20.00 น. เพื่อรองรับความต้องการเดินทางในช่วงเร่งด่วนเช้าและเย็นของประชาชนด้วย คงเหลือเพียงสถานีลาดพร้าว ที่ผู้รับสัมปทานยังอยู่ระหว่างปรับสภาพทางเท้าและถนนบริเวณโดยรอบให้มีความปลอดภัย ซึ่ง รฟม. ตั้งเป้าหมายจะให้รถไฟฟ้า MRT สายสีเหลือง สามารถเปิดให้ประชาชนร่วม Trial Run ได้ครบตลอดสาย จำนวน 23 สถานี รวมระยะทาง 30.4 กิโลเมตร โดยเร็วที่สุด
ทั้งนี้ โครงการรถไฟฟ้ามหานคร สายสีเหลือง ช่วงลาดพร้าว - สำโรง ถือเป็นหนึ่งในโครงการรถไฟฟ้าขนส่งมวลชนในความรับผิดชอบของ รฟม. ที่ได้รับการออกแบบให้เป็นระบบขนส่งมวลชนระบบรอง (Feeder Line) ที่จะใช้ขนส่งผู้โดยสารจากพื้นที่ฝั่งตะวันออกของกรุงเทพฯ และพื้นที่บางส่วนในจังหวัดสมุทรปราการ เข้าสู่ระบบรถไฟฟ้าขนส่งมวลชนสายหลักอื่นๆ โดยมีอาคารจอดแล้วจรให้บริการได้บริเวณสถานีศรีเอี่ยม และสถานีลาดพร้าว สามารถสอบถามรายละเอียดเพิ่มเติมได้ที่ ศูนย์ลูกค้าสัมพันธ์รถไฟฟ้ามหานคร สายสีเหลือง MRT Yellow Line Call Center โทร. 0 2617 6111 Line Official: @pinkyellowline เว็บไซต์ www.ebm.co.th หรือเฟซบุ๊กแฟนเพจ YellowLineofficial และติดตามรายละเอียดและข้อมูลข่าวสาร รฟม. ได้ที่เว็บไซต์ รฟม. www.mrta.co.th และเฟซบุ๊กแฟนเพจการรถไฟฟ้าขนส่งมวลชนแห่งประเทศไทย หรือ Call Center รฟม. โทร. 0 2716 4044 “รฟม. ร่วมยกระดับเมืองด้วยโครงข่ายรถไฟฟ้าขนส่งมวลชนและนวัตกรรม เพื่ออนาคตที่ยั่งยืน”

ที่มา : https://www.thaigov.go.th/news/contents/details/69101