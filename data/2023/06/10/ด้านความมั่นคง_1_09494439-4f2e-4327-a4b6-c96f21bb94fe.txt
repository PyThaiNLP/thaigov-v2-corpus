รัฐบาลไทย-ข่าวทำเนียบรัฐบาล-ผู้สูงอายุ กลุ่มเปราะบาง ถูกใจ JOB EXPO THAILAND 2023 สมัครงาน + ฝึกอาชีพหนาแน่น เป็นวันที่ 3


วันเสาร์ที่ 10 มิถุนายน 2566
10/06/2566
พิมพ์
ผู้สูงอายุ กลุ่มเปราะบาง ถูกใจ JOB EXPO THAILAND 2023 สมัครงาน + ฝึกอาชีพหนาแน่น เป็นวันที่ 3
วันที่ 10 มิถุนายน 2566 นายไพโรจน์ โชติกเสถียร อธิบดีกรมการจัดหางาน มอบหมายนางสาวบุณยวีร์ ไขว้พันธุ์ รองอธิบดีกรมการจัดหางาน ตรวจเยี่ยมการจัดงาน JOB EXPO THAILAND 2023
เผยผู้สูงอายุและผู้พิการแวะเวียนร่วมกิจกรรมหนาแน่น
นางสาวบุณยวีร์ ไขว้พันธุ์ รองอธิบดีกรมการจัดหางาน เปิดเผยว่า ภาพรวมวันที่ 3 ของการจัดงาน JOB EXPO THAILAND 2023 ยังคงคึกคักหนาแน่น มีประชาชนทั้งนักเรียน นักศึกษา ผู้สูงอายุ และผู้พิการที่เดินทางมากับครอบครัวมาร่วมกิจกรรมมากกว่า 2 วันที่ผ่านมา เนื่องจากเป็นวันสุดท้ายของการจัดงานและตรงกับวันเสาร์  โดยโซนที่ประชาชนให้ความสนใจมากที่สุด คือโซนนิทรรศการเทิดพระเกียรติศาสตร์แห่งพระราชา โครงการจิตอาสา 904 โคก หนอง นา โมเดล โซนคนไทยไม่ทิ้งกัน คนหางาน งานหาคน Job Matching ที่มีนายจ้างรวม 400 บริษัท มาตั้งบูธรับสมัครงานและสัมภาษณ์งาน โซนกิจกรรมสำหรับผู้สูงอายุและผู้พิการอย่างโซน “ส่งเสริมพัฒนา คุณภาพแรงงาน และกลุ่มเปราะบาง” ที่มีการรับสมัครงานผู้สูงอายุและผู้พิการ การแสดงศักยภาพการทำงานของผู้สูงอายุและผู้พิการ อาทิ กาแฟพันธุ์ไทยโดยบาริสต้าวัยเก๋า การนวดไทยโดยผู้พิการทางสายตา และโซน “รวมใจ สร้างงาน สร้างอาชีพ” ที่มีการฝึกอาชีพอิสระที่ลงทุนน้อย ทำง่าย รายได้ดี วันละ 30 อาชีพ โดยมีผู้สูงอายุและผู้พิการให้ความสนใจแวะเวียนร่วมกิจกรรมตลอดทั้งวัน รวม 435 คน
“ผู้สูงอายุและผู้พิการ คือกลุ่มคนที่ยังมีศักยภาพในการทำงาน สามารถหารายได้ดูแลตัวเองและช่วยเหลือครอบครัวได้ ซึ่งกรมการจัดหางาน ได้ขานรับนโยบายรัฐบาลที่มุ่งมั่นยกระดับคุณภาพชีวิตกลุ่มเปราะบางมาโดยตลอด โดยส่งเสริมให้เกิดการสร้างรายได้ และเกิดการจ้างงานอย่างเท่าเทียมในกลุ่มผู้สูงอายุและผู้พิการ เพื่อให้พวกเค้าสามารถพึ่งพาตนเองมีรายได้ เกิดความภาคภูมิใจ และมีคุณภาพชีวิตที่ดีขึ้น” รองอธิบดีกรมการจัดหางาน กล่าว
สำหรับผู้สูงอายุและผู้พิการที่ต้องการหางานหรือหาไอเดียสร้างรายได้ สามารถร่วมงาน JOB EXPO THAILAND 2023 ได้วันนี้เป็นวันสุดท้ายที่ศูนย์นิทรรศการและการประชุมไบเทค บางนา Hall EH 100 – 102 กรุงเทพมหานคร ตั้งแต่เวลา 10.00 – 20.00 น. โดยยังมีกิจกรรมที่น่าสนใจอย่างการให้ความรู้ ตามพรบ.ส่งเสริมและพัฒนาคุณภาพชีวิตคนพิการฯ การออกร้านจำหน่ายสินค้า จากกลุ่มคนพิการและกลุ่มผู้สูงอายุ  และการให้บริการคลินิกอาชีพ การให้คำปรึกษาทางอาชีพ รวมถึงการแสดงสินค้ากลุ่มผู้รับงานไปทำที่บ้าน/ผู้ประกอบอาชีพอิสระ จำนวน 16 กลุ่ม การจำหน่ายสินค้าของร้านค้าแฟรนไชส์ และ Food Truck วันละ 10 ร้าน เพื่อเป็นแนวทางสำหรับผู้สูงอายุและผู้พิการที่ต้องการมีธุรกิจเป็นของตนเอง หรือหารายได้เสริม
ด้านนายคณิตย์ พันธ์ทา บาริสต้าสูงอายุ จากกาแฟพันธุ์ไทย กล่าวว่า ตนมาทำงานที่ร้านกาแฟพันธุ์ไทยทำให้มีงาน มีรายได้ช่วยเหลือครอบครัว และยังได้ฝึกการชงกาแฟ ได้อบรมการให้บริการลูกค้า ขอเชิญชวนทุกท่านที่อายุ 50 ปีขึ้นไปมาสมัครงาน เพราะนอกจากจะมีรายได้แล้วยังได้เรียนรู้เทคนิคการชงกาแฟเป็นทักษะติดตัวด้วย

ที่มา : https://www.thaigov.go.th/news/contents/details/69111