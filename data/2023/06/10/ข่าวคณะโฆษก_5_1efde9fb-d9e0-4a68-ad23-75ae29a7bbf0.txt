รัฐบาลไทย-ข่าวทำเนียบรัฐบาล-“ทิพานัน”เผย “พล.อ.ประยุทธ์”ห่วงใยประชาชนตกเป็นเหยื่อค้ามนุษย์ผ่านช่องทางออนไลน์ กำชับทุกหน่วยบูรณาการแก้ไขปัญหาตามแผนบันได  5 ขั้น


วันเสาร์ที่ 10 มิถุนายน 2566
10/06/2566
พิมพ์
“ทิพานัน”เผย “พล.อ.ประยุทธ์”ห่วงใยประชาชนตกเป็นเหยื่อค้ามนุษย์ผ่านช่องทางออนไลน์ กำชับทุกหน่วยบูรณาการแก้ไขปัญหาตามแผนบันได  5 ขั้น
“ทิพานัน”เผย “พล.อ.ประยุทธ์”ห่วงใยประชาชนตกเป็นเหยื่อค้ามนุษย์ผ่านช่องทางออนไลน์ กำชับทุกหน่วยบูรณาการแก้ไขปัญหาตามแผนบันได  5 ขั้น เข้มปราบปรามเด็ดขาดถอนรากถอนโคน พร้อมเร่งประชาสัมพันธ์เชิงรุกสร้างภูมิคุ้มกันประชาชน
วันนี้ (10 มิ.ย.66) น.ส.ทิพานัน ศิริชนะ รองโฆษกประจำสำนักนายกรัฐมนตรี เปิดเผยว่า พล.อ.ประยุทธ์ จันทร์โอชานายกรัฐมนตรีและรัฐมนตรีว่าการกระทรวงกลาโหม ให้ความสำคัญกับการแก้ไขปัญหาการค้ามนุษย์อย่างจริงจังและต่อเนื่องในทุกมิติ  จากผลการดำเนินการปราบปรามการค้ามนุษย์ที่ผ่านมาส่งผลให้ประเทศไทยได้รับการจัดอันดับที่ดีขึ้น โดยอยู่ในระดับ “เทียร์ 2” และมีเป้าหมายไปสู่สถานะ “เทียร์ 1” อย่างไรก็ตาม พล.อ.ประยุทธ์ ยังห่วงใยสถานการณ์ ที่การพัฒนาสังคมและความมั่นคงของมนุษย์ หรือพม.ที่พบว่า  ปัจจุบันขบวนการค้ามนุษย์เปลี่ยนรูปแบบการกระทำผิดผ่านช่องทางออนไลน์เพิ่มมากขึ้น เช่น การค้าประเวณี การหลอกเด็กหญิง เด็กชาย ผู้ชายและผู้หญิงเพื่อผลิตสื่อลามกอนาจาร และการหลอกลวงโฆษณาจัดหางาน เพื่อชักชวนคนไทยให้ไปทำงานต่างประเทศ เป็นต้น
น.ส.ทิพานัน กล่าวว่า พล.อ.ประยุทธ์ได้ย้ำให้ทุกหน่วยงานบูรณาการแก้ไขปัญหา ตามแนวทางป้องกันและปราบปรามการค้ามนุษย์ดังนี้
.1.เพิ่มขีดความสามารถของเจ้าหน้าที่ในการบังคับใช้กฎหมาย
2.ถอดบทเรียนแผนปฏิบัติการด้านการป้องกันและแก้ไขปัญหาการค้ามนุษย์ร่วมกับหน่วยงานที่เกี่ยวข้อง
3.ยกระดับศูนย์บัญชาการป้องกันการค้ามนุษย์ด้านแรงงาน / จัดสรรอัตรากำลังเพิ่มเติม
4.ยกระดับระบบรับเรื่องร้องทุกข์ ร้องเรียนการค้ามนุษย์ด้านแรงงาน การบริหารจัดการข้อมูล และการส่งต่อคดี
5.ตั้งคณะทำงานเฉพาะกิจต่อต้านการค้ามนุษย์ด้านแรงงาน เพื่อให้การดำเนินงานเป็นไปอย่างมีประสิทธิภาพยิ่งขึ้น
“พล.อ.ประยุทธ์ยังได้กำชับให้ดำเนินการบังคับใช้กฎหมายกับผู้กระทำผิดอย่างเด็ดขาด และสาวถึงต้นตอเพื่อถอนรากถอนโคนปัญหาให้ถึงผู้อยู่เบื้องหลัง พร้อมทั้งรณรงค์ให้ความรู้กับประชาชน ตระหนักถึงภัยการค้ามนุษย์รูปแบบใหม่ๆ โดยการประชาสัมพันธ์เชิงรุก เพื่อให้รู้เท่าทัน เพิ่มภูมิคุ้มกันให้กับประชาชน ”น.ส.ทิพานัน กล่าว

ที่มา : https://www.thaigov.go.th/news/contents/details/69109