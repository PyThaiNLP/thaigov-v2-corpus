รัฐบาลไทย-ข่าวทำเนียบรัฐบาล-คำกล่าว พลเอก ประยุทธ์ จันทร์โอชา นายกรัฐมนตรี เนื่องใน “วันข้าวและชาวนาแห่งชาติ” ประจำปี 2566 วันจันทร์ที่ 5 มิถุนายน 2566


วันจันทร์ที่ 5 มิถุนายน 2566
05/06/2566
พิมพ์
คำกล่าว พลเอก ประยุทธ์ จันทร์โอชา นายกรัฐมนตรี เนื่องใน “วันข้าวและชาวนาแห่งชาติ” ประจำปี 2566 วันจันทร์ที่ 5 มิถุนายน 2566
คำกล่าว
พลเอก ประยุทธ์ จันทร์โอชา นายกรัฐมนตรี
เนื่องใน “วันข้าวและชาวนาแห่งชาติ” ประจำปี 2566
วันจันทร์ที่ 5 มิถุนายน 2566
พี่น้องชาวนาที่รักทุกท่าน
เนื่องในโอกาส “วันข้าวและชาวนาแห่งชาติ ประจำปี 2566” ผมขอส่งความรัก ความระลึกถึง และความปรารถนาดี มายังพี่น้องชาวนาไทยและพี่น้องเกษตรกรทุกท่าน
“ข้าว” เป็นพืชเศรษฐกิจที่มีความสำคัญ และถือเป็นหนึ่งในวิถีชีวิตของคนไทยที่สืบทอดกันมาจากรุ่นสู่รุ่น ชาวนาต้องอาศัยทักษะและความชำนาญในการเพาะปลูกและดูแล เพื่อให้ข้าวมีคุณภาพที่ดี พี่น้องชาวนาไทยจึงถือเป็นกำลังสำคัญในการสร้างความอุดมสมบูรณ์และความมั่นคงทางอาหาร รวมทั้งมีบทบาทในการเพาะปลูกข้าวหล่อเลี้ยงคนไทยและทั่วโลกตลอดมา ซึ่งควรค่าแก่การยกย่องและเชิดชูในฐานะผู้มีคุณูปการในการสร้างความมั่นคงทางด้านอาหารและเป็นผู้ธำรงรักษาไว้ซึ่งประเพณีวัฒนธรรมท้องถิ่นของไทย
การผลิตข้าวในปัจจุบัน มีการนำเทคโนโลยีและนวัตกรรมมาช่วยในการพัฒนาศักยภาพการผลิตข้าวมากขึ้น ตั้งแต่ขั้นตอนการปลูกไปจนถึงการแปรรูป เพื่อยกระดับคุณภาพผลผลิต มุ่งเน้นให้ข้าวมีคุณภาพสูง พร้อมทั้งใช้สารชีวภัณฑ์และปุ๋ยชีวภาพแทนการนำเข้าปุ๋ยเคมีจากต่างประเทศ เพื่อทำเกษตรอย่างปลอดภัยเป็นมิตรต่อสิ่งแวดล้อม ผมจึงหวังเป็นอย่างยิ่งว่าพี่น้องชาวนาทุกคนจะสามารถนำองค์ความรู้สมัยใหม่มาปรับใช้ในการปลูกข้าว เพื่อร่วมสร้างความเข้มแข็งทางอาหารให้แก่ประเทศชาติต่อไป
ในโอกาสวันข้าวและชาวนาแห่งชาติ ผมขออาราธนาคุณพระศรีรัตนตรัยและสิ่งศักดิ์สิทธิ์ทั้งหลาย อีกทั้งพระบารมีของพระบาทสมเด็จพระเจ้าอยู่หัว และสมเด็จพระนางเจ้า ฯ พระบรมราชินี ได้โปรดดลบันดาลประทานพรให้พี่น้องเกษตรกรชาวนาไทยทุกคน พร้อมทั้งครอบครัว ประสบแต่สิ่งอันเป็นมงคล มีความสุข ความเจริญ มีกำลังกาย กำลังใจที่เข้มแข็ง เพื่อร่วมกันรักษาอัตลักษณ์ข้าวไทยและสืบสานอาชีพชาวนาให้ดำรงอยู่คู่ประเทศไทยสืบไป
สวัสดีครับ

ที่มา : https://www.thaigov.go.th/news/contents/details/68880