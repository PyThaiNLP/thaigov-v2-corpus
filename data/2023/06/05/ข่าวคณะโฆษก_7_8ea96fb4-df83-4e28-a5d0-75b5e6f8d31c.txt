รัฐบาลไทย-ข่าวทำเนียบรัฐบาล-เตือนเดินทางหลังหยุดยาว ใช้ความระมัดระวัง ฝนตกเสี่ยงอุบัติเหตุ แนะโหลดแอป “NOSTRA” แจ้งพิกัดจุดพักรถบนทางหลวงทั่วประเทศ 


วันจันทร์ที่ 5 มิถุนายน 2566
05/06/2566
พิมพ์
เตือนเดินทางหลังหยุดยาว ใช้ความระมัดระวัง ฝนตกเสี่ยงอุบัติเหตุ แนะโหลดแอป “NOSTRA” แจ้งพิกัดจุดพักรถบนทางหลวงทั่วประเทศ
เตือนเดินทางหลังหยุดยาว ใช้ความระมัดระวัง ฝนตกเสี่ยงอุบัติเหตุ แนะโหลดแอป “NOSTRA” แจ้งพิกัดจุดพักรถบนทางหลวงทั่วประเทศ
วันที่ 5 มิ.ย.66 น.ส.ไตรศุลี ไตรสรณกุล รองโฆษกประจําสํานักนายกรัฐมนตรี กล่าวว่า วันจันทร์ที่ 5 มิ.ย.66 เป็นวันสุดท้ายของช่วงหยุดยาว คาดว่าจะมีประชาชนเดินทางกลับจากภูมิลำเนาและกลับจากการท่องเที่ยวจำนวนมาก จึงขอให้ใช้ความระมัดระวังในการเดินทางเป็นพิเศษ เนื่องจากช่วงเวลานี้มีฝนตกหนักในหลายพื้นที่ โดยกรมอุตุนิยมวิทยา ได้แจ้งเตือน ฝนตกหนักถึงหนักมาก โดยเฉพาะภาคตะวันออกและภาคใต้ฝั่งตะวันตก ซึ่งจะมีฝนฟ้าคะนอง และฝนตกหนักถึงหนักมากบางแห่งในบริเวณจังหวัดชลบุรี ระยอง จันทบุรี ตราด ระนอง พังงา ภูเก็ต กระบี่ ตรัง และสตูล จึงขอให้ระวังผลกระทบจากฝนตกหนัก ซึ่งมีความเสี่ยงที่จะก่อให้เกิดอุบัติเหตุจากการเดินทาง
ทั้งนี้ ช่วงฤดูฝนเป็นช่วงหนึ่งที่มักพบการเกิดอุบัติเหตุ โดยเฉพาะอุบัติเหตุทางท้องถนน ซึ่งเกิดจากถนนลื่น ยากต่อการควบคุมรถ ทัศนียภาพในการมองลดลง รวมถึงปัจจุบันอื่นเช่น กิ่งไม้ ดินโคลนถล่ม จึงขอให้ประชาชนตรวจสอบสภาพอากาศก่อนเดินทาง รวมถึงตรวจสอบยานพาหนะ ให้อยู่ในสภาพสมบูรณ์พร้อมใช้งาน  เดินทางด้วยความไม่ประมาท ปฏิบัติตามกฎการจราจรอย่างเคร่งครัด เพื่อป้องกันอุบัติเหตุ หลีกเลี่ยงความสูญเสียทั้งต่อตนเองและผู้ร่วมเดินทาง
น.ส.ไตรศุลี กล่าวว่า สำหรับผู้สัญจรบนทางหลวง สามารถดาวน์โหลดแอปพลิเคชัน “NOSTRA” เพื่อแจ้งพิกัดที่พักริมทางทั่วไทย 106 แห่งทั่วประเทศ  โดยกรมทางหลวงได้นำข้อมูลตำแหน่งจุดบริการที่พักริมทางทั่วไทยจำนวน 106 แห่ง แสดงบนแผนที่ในแอปพลิเคชัน เพื่อแจ้งพิกัดให้ประชาชนทราบจุดที่สามารถจอดแวะพักรถ มีศาลาที่พัก ห้องน้ำสะอาดให้บริการ เป็นการสนับสนุนให้เกิดความปลอดภัยแก่ผู้ขับขี่ยานพาหนะบนทางหลวง ป้องกันและลดการเกิดอุบัติเหตุให้มีประสิทธิภาพยิ่งขึ้น โดยสามารถดาวน์โหลดแอปพลิเคชัน NOSTRA ทั้งระบบ IOS และ Android ได้ที่ App Store และ Google Play

ที่มา : https://www.thaigov.go.th/news/contents/details/68893