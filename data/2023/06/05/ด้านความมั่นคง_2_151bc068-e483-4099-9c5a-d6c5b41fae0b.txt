รัฐบาลไทย-ข่าวทำเนียบรัฐบาล-นายอำเภอเมืองตรังบูรณาการทีมอำเภอบำบัดทุกข์ บำรุงสุข ลงพื้นที่ขับเคลื่อนน้อมนำแนวพระราชดำริกรมสมเด็จพระเทพรัตนราชสุดา ฯ สยามบรมราชกุมารี เพื่อสร้างความมั่นคงทางอาหาร


วันอาทิตย์ที่ 4 มิถุนายน 2566
04/06/2566
พิมพ์
นายอำเภอเมืองตรังบูรณาการทีมอำเภอบำบัดทุกข์ บำรุงสุข ลงพื้นที่ขับเคลื่อนน้อมนำแนวพระราชดำริกรมสมเด็จพระเทพรัตนราชสุดา ฯ สยามบรมราชกุมารี เพื่อสร้างความมั่นคงทางอาหาร
นายอำเภอเมืองตรังบูรณาการทีมอำเภอบำบัดทุกข์ บำรุงสุข ลงพื้นที่ขับเคลื่อนน้อมนำแนวพระราชดำริกรมสมเด็จพระเทพรัตนราชสุดา ฯ สยามบรมราชกุมารี เพื่อสร้างความมั่นคงทางอาหาร สร้างคุณภาพชีวิตที่ดีอย่างยั่งยืน
วันนี้ (4 มิถุนายน 66) นายจักรพงษ์ รัชนีกุล นายอำเภอเมืองตรัง เผยว่า อำเภอเมืองตรังมุ่งมั่นที่จะขับเคลื่อนอำเภอบำบัดทุกข์ บำรุงสุข แบบบูรณาการอย่างยั่งยืน โดยคณะทำงานระดับตำบล (T-CAST) นำโดยนายธนภพ จิตเที่ยง ปลัดอำเภอเมืองตรัง พร้อมด้วยกำนันตำบลหนองตรุด และคณะทำงานระดับหมู่บ้าน (V-CAST) จับมือสร้างทีมลงพื้นที่ หมู่ที่ 5 ตำบลหนองตรุด อำเภอเมืองตรัง จังหวัดตรัง เพื่อพัฒนาพื้นที่ตามแนวพระราชดำริด้านการเสริมสร้างความมั่นคงทางอาหารของสมเด็จพระกนิษฐาธิราชเจ้า กรมสมเด็จพระเทพรัตนราชสุดา ฯ สยามบรมราชกุมารี “บ้านนี้มีรักปลูกผักกินเอง” และ “ทางนี้มีผลผู้คนรักกัน” พร้อมสร้างการตระหนักรู้ความสำคัญของวันดินโลกภายใต้แนวคิด อาหารก่อกำเนิดเกิดจากดิน หรือ Soils, where food begins. โดยได้จัดกิจกรรมพัฒนาสองข้างทางถนน ปลูกต้นไม้สร้างพื้นที่สีเขียว สร้างชุมชนให้มีชีวิต กระตุ้นการตระหนักที่จะช่วยกันดูแลรักษาสิ่งแวดล้อม ลดปัญหาภาวะโลกร้อน ตลอดจนสร้างความอุดมสมบูรณ์ให้กับพื้นดิน
นายจักรพงษ์ รัชนีกุล นายอำเภอเมืองตรัง กล่าวว่า กระทรวงมหาดไทยได้ให้ความสำคัญอย่างยิ่งในการขับเคลื่อนเป้าหมายการพัฒนาที่ยั่งยืน (UN SDGs) และตระหนักถึงความสำคัญในการบรรลุเป้าหมายการพัฒนาที่ยั่งยืนทั้ง 17 ข้อ โดยเฉพาะอย่างยิ่งการพัฒนาคุณภาพชีวิตของพี่น้องประชาชน การขับเคลื่อนโครงการเสริมสร้างความมั่นคงทางอาหาร ด้วยการน้อมนำแนวพระราชดำริของสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี โครงการ "บ้านนี้มีรัก ปลูกผักกินเอง" และ "ทางนี้มีผล ผู้คนรักกัน" จะช่วยสร้างความมั่นคงด้านอาหารอย่างยั่งยืน ทำให้เกิดความรักความสามัคคีของคนในชุมชน ต่อยอดไปสู่การนำไปขาย เป็นการสร้างรายได้ลดรายจ่าย ขจัดความยากจนและลดความเหลื่อมล้ำในชุมชน เพื่อการพัฒนาชีวิตที่ดี นำไปสู่การเป็นหมู่บ้านที่ยั่งยืน ดังนั้น “ทีมอำเภอบำบัดทุกข์ บำรุงสุขแบบบูรณาการอย่างยั่งยืน” จึงเป็นหัวใจสำคัญของการขับเคลื่อน ในการสร้าง “ทีมตำบล” และ “ทีมหมู่บ้าน” เพื่อเป็นภาคีเครือข่ายผนึกกำลังให้เกิดการพุ่งเป้าเสริมสร้างความยั่งยืนในทุกมิติ ซึ่งการลงพื้นที่ไปพบพี่น้องประชาชนนั้น ก็จะช่วยให้พี่น้องประชาชนเกิดความอุ่นใจว่า “ข้าราชการไม่ทอดทิ้งประชาชน” และเราจะ “ทำงานร่วมกับพี่น้องประชาชน” พัฒนาไปกับพี่น้องประชาชน ทำให้ทุกพื้นที่เป็นพื้นที่แห่งความสุขที่ยั่งยืน นำมาซึ่งคุณภาพชีวิตที่ดี มีอาหารการกินที่บริบูรณ์ มีอาชีพ มีรายได้ที่มั่นคง มีชีวิตที่ยืนยาวนานด้วยสุขภาพที่แข็งแรง ในชุมชนและสังคมที่มีความสุขอย่างปลอดภัย
"การลงพื้นที่ขับเคลื่อนการดำเนินงานโครงการอำเภอบำบัดทุกข์ บำรุงสุขแบบบูรณาการอย่างยั่งยืนในครั้งนี้ นอกจากช่วยส่งเสริมและสนับสนุนการพัฒนาคุณภาพชีวิตของประชาชน ทั้งสังคม เศรษฐกิจ และสิ่งแวดล้อมแล้ว ยังช่วยทำให้พี่น้องประชาชนได้ตระหนักรู้ว่า ดินเป็นทรัพยากรที่มีประโยชน์มากมายมหาศาลต่อมนุษย์และสิ่งมีชีวิต ทั้งด้านเกษตรกรรม ด้านปศุสัตว์ เป็นแหล่งที่อยู่อาศัยของมนุษย์และสิ่งมีชีวิต ที่สำคัญดินยังเป็นแหล่งกำเนิดอาหารกว่าร้อยละ 95 ของอาหารทั้งหมดบนโลก ถ้าดินมีคุณภาพดี ย่อมผลิตพืชผลอาหารที่มีคุณค่าทางโภชนาการ สร้างความมั่นคงทางอาหาร และสร้างสิ่งแวดล้อมที่ดีให้กับทุกคน แต่ปัจจุบันความอุดมสมบูรณ์ของดินเป็นสิ่งที่มนุษย์กำลังมองข้ามไป การใช้สารเคมีในการทำเกษตร การเผาเศษซากเพื่อปรับสภาพดิน การตัดไม้ทำลายป่า รวมไปถึงการขยายตัวของเมือง ทำให้เกิดการเสื่อมถอยของความอุดมสมบูรณ์ของดินและส่งผลกระทบต่อเนื่องไปยังความมั่นคงทางอาหาร"นายอำเภอเมืองตรัง กล่าว.
นายจักรพงษ์ รัชนีกุล นายอำเภอเมืองตรัง กล่าวทิ้งท้ายว่า ในช่วงเดือนมิถุนายนถึงกรกฎาคม 2566 นี้ กระทรวงมหาดไทยได้กำหนดเป็นเดือนแห่งการสร้างความตระหนักรู้ Great food from good soils for better life awareness months ซึ่งทุกพื้นที่ทั่วประเทศจะมีการจัดกิจกรรมร่วมสร้างความตระหนักรู้ในทรัพยากรดินอย่างต่อเนื่อง จึงขอเชิญชวนพี่น้องประชาชน ร่วมกันตระหนักถึงความสำคัญของดิน หันมาอนุรักษ์ทรัพยากรดิน ฟื้นฟูดินให้กลับมาอุดมสมบูรณ์ เพื่อที่จะช่วยสร้างความมั่นคงทางอาหารอย่างยั่งยืน ภายใต้แนวคิด “Soils, where food begins: อาหาร ก่อกำเนิด เกิดจากดิน” และช่วยกันดูแลรักษาสิ่งแวดล้อม อันจะเป็นการช่วยกันยืดอายุและรักษาสภาพแวดล้อมของโลกให้ยั่งยืนตลอดไป
#WorldSoilDay #วันดินโลก #soilswherefoodbegins #Soils4Nutrition #FAO #MOI #กระทรวงมหาดไทย #บำบัดทุกข์บำรุงสุข #SDGsforAll #ChangeforGood

ที่มา : https://www.thaigov.go.th/news/contents/details/68878