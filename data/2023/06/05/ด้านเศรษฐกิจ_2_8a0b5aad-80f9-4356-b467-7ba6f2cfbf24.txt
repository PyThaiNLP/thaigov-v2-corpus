รัฐบาลไทย-ข่าวทำเนียบรัฐบาล-ปลัดฯ ณัฐพล นำทีม MIND พร้อมใจทำความดี “จิตอาสาพิทักษ์ศาสนสถาน” ครั้งที่ ๒ เฉลิมพระเกียรติสมเด็จพระนางเจ้าสุทิดา พัชรสุธาพิมลลักษณ พระบรมราชินี


วันจันทร์ที่ 5 มิถุนายน 2566
05/06/2566
พิมพ์
ปลัดฯ ณัฐพล นำทีม MIND พร้อมใจทำความดี “จิตอาสาพิทักษ์ศาสนสถาน” ครั้งที่ ๒ เฉลิมพระเกียรติสมเด็จพระนางเจ้าสุทิดา พัชรสุธาพิมลลักษณ พระบรมราชินี
ปลัดกระทรวงอุตสาหกรรม ณัฐพล นำทีม MIND พร้อมใจทำความดี “จิตอาสาพิทักษ์ศาสนสถาน” ครั้งที่ ๒ เฉลิมพระเกียรติสมเด็จพระนางเจ้าสุทิดา พัชรสุธาพิมลลักษณ พระบรมราชินี เนื่องในโอกาสวันเฉลิมพระชนมพรรษา 3 มิถุนายน 2566
วันที่ 3 มิถุนายน 2566 เวลา 10.30 น. ดร.ณัฐพล รังสิตพล ปลัดกระทรวงอุตสาหกรรม พร้อมด้วย ดร.สุรพล ชามาตย์ รองปลัดกระทรวงอุตสาหกรรม ในฐานะผู้อำนวยการศูนย์จิตอาสากระทรวงอุตสาหกรรม นางสาวณัฏฐิญา เนตยสุภา รองปลัดกระทรวงอุตสาหกรรม นายวีระกิตติ์ รันทกิจธนวิชญ์ ผู้ตรวจราชการกระทรวงอุตสาหกรรม นางสาวณิรดา วิสุทธิชาติธาดา ผู้ช่วยปลัดกระทรวงอุตสาหกรรม ผู้บริหารระดับสูง และเจ้าหน้าที่ของกระทรวงอุตสาหกรรม เข้าร่วมกิจกรรม “จิตอาสาพิทักษ์ศาสนสถาน” ครั้งที่ ๒ เพื่อเฉลิมพระเกียรติ สมเด็จพระนางเจ้าสุทิดา พัชรสุธาพิมลลักษณ พระบรมราชินี เนื่องในโอกาสวันเฉลิมพระชนมพรรษา 3 มิถุนายน 2566 โดยมีนายจุลพงษ์ ทวีศรี อธิบดีกรมโรงงานอุตสาหกรรม ให้การต้อนรับ
โครงการ “จิตอาสาพิทักษ์ศาสนสถาน” ครั้งที่ 2  มีเป้าหมายในการตรวจสอบระบบไฟฟ้าและบริภัณฑ์ไฟฟ้า พร้อมเปลี่ยนอุปกรณ์ไฟฟ้าที่ชำรุด ตลอดจนให้ความรู้ความเข้าใจด้านความปลอดภัยแก่บุคลากรภายในวัดอภัยทายาราม (วัดมะกอก) ตั้งอยู่บริเวณใกล้กับชุมชนวัดมะกอก ซึ่งมีประชาชนอาศัยเป็นจำนวนมาก หากเกิดอัคคีภัย จะส่งผลกระทบต่อชุมชน และก่อให้เกิดความเสียหายเป็นบริเวณกว้าง อย่างไรก็ดี ก่อนหน้านี้กรมโรงงานอุตสาหกรรมได้เข้าสำรวจอุปกรณ์ไฟฟ้าที่ชำรุดเสียหาย เพื่อวางแผนการดำเนินงาน พร้อมจัดเตรียมเครื่องมือและอุปกรณ์ไฟฟ้าในการปรับปรุงแล้วเมื่อวันที่ 16 พฤษภาคม 2566 ที่ผ่านมา โดยพบว่ามีการชำรุดที่แผงไฟ จำนวน 3 แผง ตู้ Consumer Unit จำนวน 2 ตู้ เต้ารับและสวิตช์ไฟ พบรอยแตก/ไหม้ หน้ากากชำรุด จำนวน 14 จุด ปลั๊กพ่วงมีความเสี่ยงไม่มีมาตรฐาน มอก. หลอดไฟ เสีย/กระพริบ บางจุดมีความร้อนสัมผัสกับผ้าม่านซึ่งเป็นวัสดุติดไฟ อุปกรณ์ระงับอัคคีภัย เช่น เครื่องดับเพลิงแบบมือถือ ติดตั้งสูงเกินไป บางอาคารไม่ได้ติดตั้ง ไม่มีป้ายแสดงจุดติดตั้ง พื้นที่จัดเก็บไม่เหมาะสม และไฟฉุกเฉินไม่ทำงาน โดยในวันนี้ได้มีการแก้ไขแล้วบางส่วน อย่างไรก็ตามยังมีบางจุดที่ต้องมีการปรับปรุงเพิ่มเติมอีก แต่เนื่องจากการเข้าดำเนินการจะต้องมีการดับกระแสไฟฟ้าภายในวัด คณะทำงานจิตอาสาฯ ของกรมโรงงานอุตสาหกรรม จะประสานงานและดำเนินการแก้ไขต่อไป นอกจากนี้ คณะจิตอาสากระทรวงอุตสาหกรรม ยังได้มีการร่วมกันทำความสะอาดภายในบริเวณวัดอีกด้วย

ที่มา : https://www.thaigov.go.th/news/contents/details/68888