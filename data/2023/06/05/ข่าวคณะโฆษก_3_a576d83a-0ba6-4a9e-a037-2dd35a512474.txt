รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯ ติดตามการพาพลายศักดิ์สุรินทร์กลับบ้าน 1 กรกฎาคมนี้ พร้อมขอบคุณทุกหน่วยงานที่ให้ความร่วมมือ ดูแลพลายศักดิ์สุรินทร์เสมอมา


วันจันทร์ที่ 5 มิถุนายน 2566
05/06/2566
พิมพ์
โฆษกรัฐบาลเผย นายกฯ ติดตามการพาพลายศักดิ์สุรินทร์กลับบ้าน 1 กรกฎาคมนี้ พร้อมขอบคุณทุกหน่วยงานที่ให้ความร่วมมือ ดูแลพลายศักดิ์สุรินทร์เสมอมา
โฆษกรัฐบาลเผย นายกฯ ติดตามการพาพลายศักดิ์สุรินทร์กลับบ้าน 1 กรกฎาคมนี้ พร้อมขอบคุณทุกหน่วยงานที่ให้ความร่วมมือ ดูแลพลายศักดิ์สุรินทร์เสมอมา
วันที่ 5 มิถุนายน 2566 นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม รับทราบและขอบคุณทุกหน่วยงานที่เกี่ยวข้อง ถึงการดำเนินการช่วยเหลือส่ง พลายศักดิ์สุรินทร์ (Muthu Raja) กลับมาที่ประเทศไทย เพื่อรักษาอาการป่วย กำหนดการส่งกลับประเทศไทยในวันที่ 1 กรกฎาคม 2566
โฆษกประจำสำนักนายกรัฐมนตรี กล่าวว่า พลายศักดิ์สุรินทร์ เป็นช้างตัวผู้ อายุประมาณ 30 ปี น้ำหนักประมาณ 3.5 ตัน และมีลักษณะงาโค้งยาวเกือบ 1 เมตร และเป็น 1 ใน 3 ช้างทูตสันวไมตรีที่รัฐบาลไทยส่งมอบให้ประเทศศรีลังกาตั้งแต่ปี 2544 โดยรัฐบาลศรีลังกา ได้ส่งมอบพลายศักดิ์สุรินทร์ต่อให้แก่วัด Kande Vihara เป็นผู้ดูแล เพื่อเชิญพระบรมสารีริกธาตุของพระสัมมาสัมพุทธเจ้า ในงานแห่พระธาตุประจำปีของศรีลังกา เป็นเวลาถึง 21ปี
ซึ่งรัฐบาลไทยส่งทีมสัตวแพทย์และผู้เชี่ยวชาญ ไปรักษาอาการของพลายศักดิ์สุรินทร์ เมื่อได้รับทราบถึงปัญหาสุขภาพ และมีกำหนดส่งพลายศักดิ์สุรินทร์กลับมาประเทศไทย ในวันที่ 1 กรกฎาคม 2566 ด้วยเครื่องบินขนย้าย Ilyushin IL-76 ซึ่งต้องมีการต่อกรงพิเศษที่มีขนาดใหญ่เพื่อให้ช้างสามารถเดินทางได้อย่างปลอดภัย และต้องฝึกฝนเพื่อให้ช้างคุ้นชินกันสภาพแวดล้อมในการขนย้าย ซึ่งภายหลังจากเดินทางถึงประเทศไทยแล้ว จะนำพลายศักดิ์สุรินทร์ไปดูแลรักษาต่อที่โรงพยาบาลช้างลำปางต่อไป
“นายกรัฐมนตรีติดตามแผนการดำเนินการช่วยเหลือ พาพลายศักดิ์สุรินทร์ กลับมารักษาตัวที่ประเทศมาตุภูมิ โดยนายกรัฐมนตรีขอบคุณทุกหน่วยงานที่มีส่วนเกี่ยวข้อง ในการรักษา การขนส่ง และความร่วมมือกับรัฐบาลในการพาพลายศักดิ์สุรินทร์กลับบ้านเกิด โดยขอให้ติดตามผลการดำเนินการ เพื่อดูแล รักษา ต้อนรับพลายศักดิ์สุรินทร์กลับประเทศไทยต่อไป” นายอนุชาฯ กล่าว

ที่มา : https://www.thaigov.go.th/news/contents/details/68884