รัฐบาลไทย-ข่าวทำเนียบรัฐบาล-"วัด ประชา รัฐ สร้างสุข : สร้างทางบุญสู่ชุมชนผู้ด้อยโอกาส" เพื่อถวายพระกุศล เนื่องในโอกาสฉลองพระชนมายุ 8 รอบ สมเด็จพระสังฆราช ด้วยพลังภาคีเครือข่ายคนเมืองกาญจน์


วันอาทิตย์ที่ 25 มิถุนายน 2566
25/06/2566
พิมพ์
"วัด ประชา รัฐ สร้างสุข : สร้างทางบุญสู่ชุมชนผู้ด้อยโอกาส" เพื่อถวายพระกุศล เนื่องในโอกาสฉลองพระชนมายุ 8 รอบ สมเด็จพระสังฆราช ด้วยพลังภาคีเครือข่ายคนเมืองกาญจน์
"วัด ประชา รัฐ สร้างสุข : สร้างทางบุญสู่ชุมชนผู้ด้อยโอกาส" เพื่อถวายพระกุศล เนื่องในโอกาสฉลองพระชนมายุ 8 รอบ สมเด็จพระอริยวงศาคตญาณ สมเด็จพระสังฆราช สกลมหาสังฆปริณายก ด้วยพลังภาคีเครือข่ายคนเมืองกาญจน์
เมื่อวันที่ 24 มิ.ย. 66 ร้อยโท ทศพล ไชยโกมินทร์ ผู้ว่าราชการจังหวัดกาญจนบุรี เปิดเผยว่า จังหวัดกาญจนบุรี มุ่งมั่นในการน้อมนำหลักธรรมคำสอนของพระพุทธศาสนามาเป็นหลักชัยในการยึดถือปฏิบัติ โดยเฉพาะอย่างยิ่งธรรมโอวาทในเจ้าพระคุณสมเด็จพระอริยวงศาคตญาณ สมเด็จพระสังฆราช สกลมหาสังฆปริณายก เจ้าพระคุณผู้เจริญด้วยพระชนมายุ 8 รอบ 96 พรรษา ในวันที่ 26 มิถุนายน 2566 นี้ ซึ่งแนวทางตามธรรมโอวาทของพระองค์ท่าน ได้รับการสืบสานและถ่ายทอด โดยนายสุทธิพงษ์ จุลเจริญ ปลัดกระทรวงมหาดไทย ผู้เป็นผู้นำของเหล่าราชสีห์ ในการร่วมลงนามบันทึกข้อตกลงความร่วมมือกับคณะสงฆ์ อันประกอบไปด้วย เจ้าประคุณสมเด็จพระมหาวีรวงศ์ เลขานุการสมเด็จพระสังฆราช กรรมการมหาเถรสมาคม ประธานกรรมการฝ่ายสาธารณูปการของมหาเถรสมาคม ในด้านการส่งเสริมโครงการวัด ประชา รัฐ สร้างสุข เพื่อมุ่งทำให้วัดเป็นรมณียสถานแห่งการเจริญด้วยศีล สมาธิ และปัญญา นั่นคือความสุขที่ยั่งยืน รวมทั้งได้รับเมตตาจากเจ้าประคุณสมเด็จพระมหาธีราจารย์ กรรมการมหาเถรสมาคม ประธานฝ่ายสาธารณสงเคราะห์ของมหาเถรสมาคม ในด้านการส่งเสริมบทบาทในการเกื้อหนุนระหว่างวัดและชุมชนให้มีความสุขอย่างยั่งยืน ร่วมกับภาคีเครือข่ายต่าง ๆ
"จังหวัดกาญจนบุรีได้จัดโครงการจิตอาสาพัฒนาชุมชน วัด ประชา รัฐ สร้างสุข เนื่องในโอกาสฉลองพระชนมายุ 8 รอบ สมเด็จพระอริยวงศาคตญาณ สมเด็จพระสังฆราช สกลมหาสังฆปริณายก 26 มิถุนายน 2566 โดยได้รับเมตตาจาก พระเทพปริยัติโสภณ เจ้าคณะจังหวัดกาญจนบุรี เป็นประธานฝ่ายสงฆ์ โดยมีพระครูวินัยธรถวิล ถาวรธมฺโม เจ้าอาวาสวัดอุดมมงคล (เขาน้อย) เมตตาร่วมพิธี และมี นางสาวกิตติยา จึงรุ่งเจริญกิจ รองนายกเหล่ากาชาดจังหวัดกาญจนบุรี นางรัชนี โพธิสัตยา พัฒนาการจังหวัดกาญจนบุรี นายอุทัย ขันทอง หัวหน้าสำนักงานป้องกันและบรรเทาสาธารณภัยจังหวัดกาญจนบุรี นายธนณัฏฐ์ ศรีสันต์ นายอำเภอเมืองกาญจนบุรี นายสุวัตร ตระกูลชมดง รองนายกเทศมนตรีเมืองปากแพรก ผู้แทนหัวหน้าส่วนราชการ ข้าราชการ จิตอาสากองพลทหารราบที่ 9 กรมทหารราบที่ 29 ผู้บริหารองค์กรปกครองส่วนท้องถิ่น ผู้นำชุมชน องค์กรภาคีเครือข่าย ผู้แทนครัวเรือนกลุ่มเป้าหมายแก้ไขปัญหาความยากจน รวมกว่า 300 คน ร่วมพิธี" ผู้ว่าราชการจังหวัดกาญจนบุรี กล่าวเพิ่มเติม
โอกาสนี้ พระเทพปริยัติโสภณ เจ้าคณะจังหวัดกาญจนบุรี เมตตากล่าวสัมโมทนียกถา ความโดยสังเขปว่า วันนี้เป็นโอกาสอันดีที่ พระครูวินัยธรถวิล ถาวรธมฺโม เจ้าอาวาสวัดอุดมมงคล ร่วมด้วยภาคีเครือข่ายทุกภาคส่วน นำโดยนายศักรินทร์ ทุมเสน รองผู้ว่าราชการจังหวัดกาญจนบุรี นางรัชนี โพธิสัตยา พัฒนาการจังหวัดกาญจนบุรี ได้มาร่วมกับอาตมภาพ ประกอบกิจอันชอบประกอบกรรมอันดี ในวาระนิมิตมงคลฉลองพระชนมายุ 8 รอบ เจ้าพระคุณสมเด็จพระอริยวงศาคตญาณ สมเด็จพระสังฆราช สกลมหาสังฆปริณายก ด้วยการตั้งจิตเป็นกุศลและเจตนาอันแรงกล้าในการสนองพระกรุณาธิคุณของเจ้าพระคุณสมเด็จพระสังฆราชในงานภารกิจของคณะสงฆ์ด้านการสาธารณสงเคราะห์และการสาธารณูปการอันสอดคล้องกับบันทึกข้อตกลงความร่วมมือบทบาทในการเกื้อหนุนระหว่างวัดและชุมชนให้มีความสุขอย่างยั่งยืน และบันทึกข้อตกลงความร่วมมือโครงการวัด ประชา รัฐ สร้างสุข อันเป็นการปฏิบัติบูชาที่ยิ่งใหญ่ดำเนินการตามแนวทางสาธารณสงเคราะห์เพื่อสังคมที่ยั่งยืน 4 ประการ คือ 1) สงเคราะห์ 2) เกื้อกูล 3) พัฒนา และ 4) บูรณาการ และหลักการดำเนินงาน 3 5 7 9 อันประกอบด้วย 3 พันธกิจ 5 เครื่องมือ 7 แนวทางการดำเนินงาน และ 9 แนวปฏิบัติการพัฒนาพื้นที่ รวมทั้งเป็นการหนุนเสริมกลไกการสร้างสายสัมพันธ์ความร่วมแรงร่วมใจกันของวัด ชุมชน และภาคีเครือข่ายในท้องถิ่น ด้วยอุดมการณ์ร่วมกัน คือ ศรัทธาปสาทะในบวรพระพุทธศาสนา อำนวยศานติรสแก่ผู้เข้ามาพึ่งพาบำบัดทุกข์ และเสริมสร้างความสุขทั้งแก่กายและใจให้สมดังพุทธศาสนีที่ว่า “ภูตํ เสสํ ทยิตพฺพํ” แปลความว่า เมื่อยังมีชีวิตอยู่ควรเกื้อกูลกัน”
นายศักรินทร์ ทุมเสน รองผู้ว่าราชการจังหวัดกาญจนบุรี กล่าวว่า ขอกราบขอบพระคุณพระเดชพระคุณพระเทพปริยัติโสภณ เจ้าคณะจังหวัดกาญจนบุรี และพระครูวินัยธรถวิล ถาวรธฺมโม เจ้าอาวาสวัดอุดมมงคล ผู้เมตตาแก่พี่น้องประชาชน ด้วยการมอบข้าวสาร จำนวน 100 ชุด ให้ครัวเรือนยากจนและผู้ด้อยโอกาส ด้วยความกรุณาการุญ เกื้อกูล ช่วยเหลือประชาชนในทุกโอกาส และการช่วยเหลือภาคราชการอย่างต่อเนื่อง อันเป็นแบบอย่างให้กับพวกเราทุกคน เป็นการหนุนเสริมความหวังของประเทศชาติ คือ ชาติ ศาสนา พระมหากษัตริย์ ให้เป็นสถาบันหลักในการพัฒนาคุณภาพชีวิตของประชาชนให้มีความสุข ตลอดจนพัฒนาชุมชนให้มีความเข้มแข็งตามหลักปรัชญาของเศรษฐกิจพอเพียง ซึ่งกิจกรรมในวันนี้เป็นการดำเนินการที่เป็นภารกิจหลักของกระทรวงมหาดไทยในการหน้าที่ “บำบัดทุกข์ บำรุงสุข” และพัฒนาคุณภาพชีวิตของพี่น้องประชาชน จากเครือข่ายทุกภาคส่วนสู่การ Change for good ทำสิ่งที่ดีให้กับประชาชน โดยมีภาคีเครือข่ายผู้นำศาสนาได้เมตตานำภาคราชการในการช่วยเหลือสงเคราะห์ประชาชน ในโอกาสอันเป็นมงคล คือ การฉลองพระชนมายุ 8 รอบ เจ้าพระคุณสมเด็จพระอริยวงศาคตญาณ สมเด็จพระสังฆราช สกลมหาสังฆปริณายก ที่จะทรงเจริญพระชนมายุครบ 96 พรรษา ในวันที่ 26 มิถุนายน 2566 นี้ ซึ่งทุกคน พร้อมที่จะขับเคลื่อนและดำเนินการอย่างต่อเนื่องเพื่อประโยชน์สุขของประชาชนโดยมีคณะสงฆ์และผู้นำศาสนาเป็นหลักชัยให้เกิดความเจริญอย่างยั่งยืน
ด้านนางรัชนี โพธิสัตยา พัฒนาการจังหวัดกาญจนบุรี กล่าวว่า กิจกรรมในวันนี้ ได้แก่ 1) กิจกรรมการมอบข้าวสารจำนวน 100 ชุด ให้กับครัวเรือนยากจนและผู้ด้อยโอกาส โดยได้รับมอบข้าวสาร จำนวน 100 ชุด จากพระครูวินัยธรถวิล ถาวรธัมโม เจ้าอาวาสวัดอุดมมงคล ให้แก่ครัวเรือนตกเกณฑ์ตามระบบ TPMAP ในมิติด้านสุขภาพ ด้านความเป็นอยู่ ด้านการศึกษา ด้านรายได้ และด้านการเข้าถึงบริการภาครัฐ จังหวัดกาญจนบุรี ได้มีการขับเคลื่อนงานบูรณาการร่วมกับ 7 ภาคีเครือข่ายเพื่อช่วยเหลือครัวเรือนเป้าหมาย TPMAP ที่ทีมปฏิบัติการตำบลฯ ได้ลงวิเคราะห์สภาพปัญหา และความต้องการความช่วยเหลือ 2) กิจกรรมจิตอาสา ร่วมกันกวาด ถู ทำความสะอาดภายในและภายนอกอุโบสถ ร่วมกันล้างห้องน้ำวัด ร่วมกันทำความสะอาด เก็บ กวาด เศษใบไม้ เก็บและคัดแยกขยะ บริเวณลานวัด ตามหลัก 5 ส. และ 3) กิจกรรม “สร้างทางบุญสู่ชุมชนผู้ด้อยโอกาส” การลงพื้นที่ให้ความช่วยเหลือครัวเรือนยากจนในโครงการขับเคลื่อนการขจัดความยากจนและพัฒนาคนทุกช่วงวัยอย่างยั่งยืน ตามหลักปรัชญาของเศรษฐกิจพอเพียง ในพื้นที่หมู่ที่ 4 ตำบลปากแพรก อำเภอเมืองกาญจนบุรี จังหวัดกาญจนบุรี จำนวน 8 ครัวเรือน การให้ความช่วยเหลือ โดยกาชาดจังหวัดกาญจนบุรี มอบถุงยังชีพ สนง.พัฒนาสังคมและความมั่นคงของมนุษย์จังหวัดกาญจนบุรี พิจารณาความช่วยเหลือมอบเงินสงเคราะห์ผู้ประสบปัญหาทางสังคม ครัวเรือนละ 2,000 บาท สนง.พัฒนาชุมชนจังหวัดกาญจนบุรี พิจารณาการพัฒนาด้านอาชีพตามความเหมาะสมเพื่อแก้ไขปัญหาอย่างยั่งยืนต่อไป

ที่มา : https://www.thaigov.go.th/news/contents/details/69647