รัฐบาลไทย-ข่าวทำเนียบรัฐบาล-ปลัดมหาดไทยนำข้าราชการ พนักงานรัฐวิสาหกิจ องค์กรปกครองส่วนท้องถิ่น ประชาชนจิตอาสา และภาคีเครือข่าย ทำกิจกรรมจิตอาสาพัฒนาพื้นที่โครงการโคก หนอง นา สัปปายะและรมณียสถาน สถานปฏิบัติธรร


วันอาทิตย์ที่ 25 มิถุนายน 2566
25/06/2566
พิมพ์
ปลัดมหาดไทยนำข้าราชการ พนักงานรัฐวิสาหกิจ องค์กรปกครองส่วนท้องถิ่น ประชาชนจิตอาสา และภาคีเครือข่าย ทำกิจกรรมจิตอาสาพัฒนาพื้นที่โครงการโคก หนอง นา สัปปายะและรมณียสถาน สถานปฏิบัติธรร
ปลัดมหาดไทยนำข้าราชการ พนักงานรัฐวิสาหกิจ องค์กรปกครองส่วนท้องถิ่น ประชาชนจิตอาสา และภาคีเครือข่าย ทำกิจกรรมจิตอาสาพัฒนาพื้นที่โครงการ โคก หนอง นา สัปปายะและรมณียสถาน สถานปฏิบัติธรรม สมเด็จพระสังฆราช (อมฺพรมหาเถร) บ้านคลองซอยที่ 9 หมู่ที่ 1 ต.ลำลูกกา
ปลัดกระทรวงมหาดไทยนำข้าราชการ พนักงานรัฐวิสาหกิจ องค์กรปกครองส่วนท้องถิ่น ประชาชนจิตอาสา และภาคีเครือข่าย ทำกิจกรรมจิตอาสาพัฒนาพื้นที่โครงการ โคก หนอง นา สัปปายะและรมณียสถาน สถานปฏิบัติธรรม สมเด็จพระสังฆราช (อมฺพรมหาเถร) เนื่องในโอกาสสมเด็จพระอริยวงศาคตญาณ สมเด็จพระสังฆราช สกลมหาสังฆปริณายก ทรงเจริญพระชนมายุครบ 8 รอบ 96 พรรษา
วันนี้ (25 มิ.ย. 66) เวลา 09.09 น. ที่ศูนย์การเรียนรู้แปลงสาธิตเกษตร สถานปฏิบัติธรรม สมเด็จพระสังฆราช (อมฺพรมหาเถร) บ้านคลองซอยที่ 9 หมู่ที่ 1 ตำบลลำลูกกา อำเภอลำลูกกา จังหวัดปทุมธานี นายสุทธิพงษ์ จุลเจริญ ปลัดกระทรวงมหาดไทย เป็นประธานกิจกรรมจิตอาสาพัฒนาพื้นที่โครงการ โคก หนอง นา สัปปายะและรมณียสถาน สถานปฏิบัติธรรม สมเด็จพระสังฆราช (อมฺพรมหาเถร) เนื่องในโอกาสสมเด็จพระอริยวงศาคตญาณ สมเด็จพระสังฆราช สกลมหาสังฆปริณายก ทรงเจริญพระชนมายุครบ 8 รอบ 96 พรรษา โดยได้รับเมตตาจากพระครูสุภัทรธรรมโฆษิต ผู้ช่วยเจ้าอาวาสวัดระฆังโฆสิตาราม วรมหาวิหาร ผู้รักษาการเจ้าอาวาสวัดบางหลวงหัวป่า ร่วมกิจกรรม โดยมี นายอรรษิษฐ์ สัมพันธรัตน์ อธิบดีกรมการพัฒนาชุมชน นายวัชรเดช เกียรติชานน รกน.ที่ปรึกษาด้านการปกครอง นายชูศักดิ์ รู้ยิ่ง รกน.ที่ปรึกษาด้านความมั่นคง นายมานะ สิมมา รกน.ที่ปรึกษาด้านกฎหมาย นายบรรจบ จันทรัตน์ รองอธิบดีกรมการปกครอง นายบุญธรรม หอไพบูลย์สกุล รองอธิบดีกรมที่ดิน นายเอกวิทย์ มีเพียร รองอธิบดีกรมส่งเสริมการปกครองท้องถิ่น คณะผู้บริหารส่วนราชการระดับกรม หน่วยงานรัฐวิสาหกิจ นายอดิเทพ กมลเวชช์ รองผู้ว่าราชการจังหวัดปทุมธานีรักษาราชการแทนผู้ว่าราชการจังหวัดปทุมธานี นายสิทธิชัย สวัสดิแสน นายพงศธร กาญจนะจิตรา รองผู้ว่าราชการจังหวัดปทุมธานี หัวหน้าส่วนราชการและหัวหน้าหน่วยงานรัฐวิสาหกิจในพื้นที่จังหวัดปทุมธานี นายอำเภอ ข้าราชการ พนักงานรัฐวิสาหกิจ กำนัน ผู้ใหญ่บ้าน ผู้บริหารองค์กรปกครองส่วนท้องถิ่น ประชาชนจิตอาสา กว่า 500 คน ร่วมกิจกรรม
โอกาสนี้ นายสุทธิพงษ์ จุลเจริญ ปลัดกระทรวงมหาดไทย นำผู้ร่วมพิธีถวายดอกไม้ธูปเทียนแพ (เปิดกรวยกระทงดอกไม้สักการะ) หน้าพระรูป สมเด็จพระอริยวงศาคตญาณ สมเด็จพระสังฆราช สกลมหาสังฆปรินายก และนำกล่าวถวายพระพร เนื่องในโอกาสทรงเจริญพระชนมายุครบ 8 รอบ 96 พรรษา ความว่า "โดยตลอดระยะเวลาที่ผ่านมา สมเด็จพระอริยวงศาคตญาณ สมเด็จพระสังฆราช สกลมหาสังฆปรินายก ทรงบำเพ็ญพระกรณียกิจนานัปการ ยังประโยชน์ต่อการพัฒนาของพุทธศาสนา นำมาซึ่งความร่มเย็นเป็นสุขแก่พุทธศาสนิกชนชาวไทย โดยทรงเอาพระทัยใส่รับพระภารธุระ บุกเบิกกิจการพระธรรมทูตมานับแต่ยุคแรกเริ่ม โดยในปีพุทธศักราช 2516 ทรงเคยเป็นหัวหน้าคณะเผยแผ่พระพุทธศาสนาที่นครซิดนีย์ รัฐนิวเซาท์เวลล์ เครือรัฐออสเตรเลีย ทรงอำนวยการจัดการสนามหลวง แผนกธรรมและแผนกบาลี โดยจัดการศึกษาพระปริยัติธรรมของคณะสงฆ์ทั้งปวงในราชอาณาจักร ตลอดจนจัดการธรรมศึกษาสำหรับฆราวาส และทรงมีพระเมตตาต่อการศึกษาของกุลบุตร จึงทรงรับโรงเรียนวัดราชบพิธไว้ในพระอุปถัมภ์สืบต่อมาจากพระบูรพาจารย์ทุกยุค รวมทั้งทรงเคยเป็นพระอาจารย์ในมหาวิทยาลัยมหามกุฏราชวิทยาลัย และทรงเอาพระทัยใส่พระภารธุระ บริหารกิจการของมหาวิทยาลัยมหามกุฏราชวิทยาลัยให้รุ่งเรืองไพบูลย์ยิ่งขึ้น โดยในปัจจุบัน ทรงดำรงตำแหน่งนายกสภามหาวิทยาลัยมหามกุฏราชวิทยาลัย"
"ในโอกาสที่สมเด็จพระอริยวงศาคตญาณ สมเด็จพระสังฆราช สกลมหาสังฆปรินายก ทรงเจริญพระชนมายุ 8 รอบ และวัดราชบพิธสถิตมหาสีมาราม ได้จัดตั้งโครงการสร้างสถานปฏิบัติธรรมสมเด็จพระสังฆราช (อมฺพรมหาเถร) บ้านคลองซอยที่ 9 หมู่ที่ 1 ตำบลลำลูกกา อำเภอลำลูกกา จังหวัดปทุมธานี โดยมีวัตถุประสงค์เพื่อสร้างรมณียสถานอันสัปปายะต่อการบำเพ็ญสมณธรรม และเจริญจิตภาวนา และเป็นศูนย์เรียนรู้พระพุทธศาสนาสำหรับประชาชน และศูนย์การเรียนรู้เกษตรทฤษฎีใหม่ พื้นที่เกษตรกรรมผสมผสานตามโครงการ โคก หนอง นา โดยน้อมนำแนวทางการพัฒนาตามหลักปรัชญาของเศรษฐกิจพอเพียงเป็นกรอบการดำเนินงาน ซึ่งเมื่อวันที่ 10 เมษายน 2566 พลเอก อนุพงษ์ เผ่าจินดา รัฐมนตรีว่าการกระทรวงมหาดไทย พร้อมด้วยผู้บริหารระดับสูงของกระทรวงมหาดไทย ได้เข้าเฝ้าสมเด็จพระอริยวงศาคตญาณ สมเด็จพระสังฆราช สกลมหาสังฆปรินายก เพื่อถวายปัจจัยสมทบในการจัดสร้างสถานปฏิบัติธรรมดังกล่าว เป็นเงิน 54,298,013.69 บาท" นายสุทธิพงษ์ฯ กล่าวเพิ่มเติม
นายสุทธิพงษ์ จุลเจริญ ปลัดกระทรวงมหาดไทย กล่าวเพิ่มเติมว่า เพื่อเป็นการร่วมเฉลิมพระเกียรติ กระทรวงมหาดไทยจึงได้ร่วมกับจังหวัดปทุมธานี จัดกิจกรรมจิตอาสาพัฒนาพื้นที่โครงการ โคก หนอง นา สัปปายะและรมณียสถาน สถานปฏิบัติธรรม สมเด็จพระสังฆราช (อมฺพรมหาเถร) บ้านคลองซอยที่ 9 หมู่ที่ 1 ตำบลลำลูกกา อำเภอลำลูกกา จังหวัดปทุมธานี เนื่องในโอกาสสมเด็จพระอริยวงศาคตญาณ สมเด็จพระสังฆราช สกลมหาสังฆปริณายก ทรงเจริญพระชนมายุ ครบ 8 รอบ โดยมีกิจกรรม ได้แก่ การปลูกต้นไม้ ปล่อยพันธุ์ปลา ทำแซนด์วิชปลา ปลูกหญ้าแฝก กำจัดวัชพืช และห่มดิน ถวายเป็นพระกุศลแด่สมเด็จพระอริยวงศาคตญาณ สมเด็จพระสังฆราช สกลมหาสังฆปรินายก เนื่องในโอกาสฉลองพระชนมายุ 8 รอบ ในวันนี้ และขอปวารณาตนเป็นพุทธศาสนิกชนที่ดี ยึดมั่นในหลักธรรมคำสอนของสมเด็จพระสัมมาสัมพุทธเจ้า ตลอดจนพระโอวาทของสมเด็จพระอริยวงศาคตญาณ สมเด็จพระสังฆราช สกลมหาสังฆปริณายก ผู้เสด็จสถิตเป็นมิ่งขวัญของปวงพุทธบริษัท และปวงชนชาวไทยตลอดไป
จากนั้น นายสุทธิพงษ์ จุลเจริญ ปลัดกระทรวงมหาดไทย พระครูสุภัทรธรรมโฆษิต ผู้ช่วยเจ้าอาวาสวัดระฆังโฆสิตาราม วรมหาวิหาร ผู้รักษาการเจ้าอาวาสวัดบางหลวงหัวป่า ร่วมกันปลูกต้นขนุนทองประเสริฐ และคณะผู้บริหารกระทรวงมหาดไทย ร่วมปล่อยพันธุ์ปลาน้ำจืด โดยพันธุ์ปลาที่ปล่อยในวันนี้ อาทิ ปลาหมอ ปลาตะเพียนขาว จำนวน 99,999 ตัว ซึ่งได้รับการสนับสนุนจากศูนย์วิจัยและพัฒนาการเพาะเลี้ยงสัตว์น้ำจืดปทุมธานี แล้วทำแซนด์วิชปลา ปลูกหญ้าแฝก กำจัดวัชพืชไม้เลื้อย ห่มดิน และร่วมปลูกพันธุ์ไม้ต่าง ๆ อาทิ ต้นมะม่วงมหาชนก ต้นมะม่วงเขียวเสวย ต้นมะม่วงโชคอนันต์ ต้นมะม่วงแก้วขมิ้น
"ขอเชิญชวนพุทธศาสนิกที่สนใจเข้าร่วมกิจกรรมการทำสมาธิเจริญจิตตภาวนา ตลอดจนร่วมกันจัดกิจกรรมถวายพระกุศล ซึ่งอาจจัดกิจกรรมบำเพ็ญกุศลและสาธารณสงเคราะห์ ตามบริบทที่เหมาะสม ถวายเป็นพระกุศลแด่สมเด็จพระอริยวงศาคตญาณ สมเด็จพระสังฆราช สกลมหาสังฆปริณายก เนื่องในโอกาสฉลองพระชนมายุ 8 รอบ วันที่ 26 มิถุนายน 2566 ตามวัน เวลา และสถานที่ ที่เห็นสมควร อาทิ ร่วมกับคณะสงฆ์ในพื้นที่จัดกิจกรรมสาธารณสงเคราะห์ ช่วยเหลือผู้ยากไร้ หรือร่วมกันพัฒนาวัด ทำความสะอาดลานวัด ในหมู่บ้าน/ชุมชน เพื่อร่วมถวายพระกุศลในโอกาสอันเป็นมหามงคลนี้ ทั่วประเทศ โดยพร้อมเพรียง" นายสุทธิพงษ์ ฯ กล่าวในช่วงท้าย

ที่มา : https://www.thaigov.go.th/news/contents/details/69648