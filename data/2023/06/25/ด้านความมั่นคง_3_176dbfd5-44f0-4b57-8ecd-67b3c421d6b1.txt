รัฐบาลไทย-ข่าวทำเนียบรัฐบาล-พ่อเมืองยะลา ลงพื้นที่ยกย่องให้กำลังใจ "6 ฮีโร่จิ๋ว" โรงเรียนบ้านโกตาบารู กับภารกิจช่วยเพื่อนจมน้ำจนมีชีวิตรอดอย่างปลอดภัย พร้อมสั่งการดูแลช่วยเหลือครอบครัว 6 ฮีโร่ 


วันอาทิตย์ที่ 25 มิถุนายน 2566
25/06/2566
พิมพ์
พ่อเมืองยะลา ลงพื้นที่ยกย่องให้กำลังใจ "6 ฮีโร่จิ๋ว" โรงเรียนบ้านโกตาบารู กับภารกิจช่วยเพื่อนจมน้ำจนมีชีวิตรอดอย่างปลอดภัย พร้อมสั่งการดูแลช่วยเหลือครอบครัว 6 ฮีโร่
พ่อเมืองยะลา ลงพื้นที่ยกย่องให้กำลังใจ "6 ฮีโร่จิ๋ว" โรงเรียนบ้านโกตาบารู กับภารกิจช่วยเพื่อนจมน้ำจนมีชีวิตรอดอย่างปลอดภัย พร้อมสั่งการดูแลช่วยเหลือครอบครัว 6 ฮีโร่ ให้มีคุณภาพชีวิตที่ดีอย่างยั่งยืน
เมื่อวันที่ 24 มิ.ย. 66 นายสุพจน์ รอดเรือง ณ หนองคาย ผู้ว่าราชการจังหวัดยะลา เปิดเผยว่า ตนได้รับรายงานจากนายจรูญศักดิ์ หมาดเท่ง นายอำเภอรามัน เกี่ยวกับความสามารถของ "เด็กนักเรียนประถมศึกษากลุ่มหนึ่ง" ที่สามารถช่วยเหลือเพื่อนที่กำลังจมน้ำและปฐมพยาบาลเบื้องต้นด้วยการ CPR จนปลอดภัยและส่งไปรักษาตัวที่โรงพยาบาล ซึ่งเมื่อทราบเรื่อง จึงได้ลงพื้นที่อำเภอรามัน เพื่อติดตามช่วยเหลือผู้ประสบภัย และให้กำลังใจพร้อมชื่นชมนักเรียนกลุ่มดังกล่าว
"โดยตนได้เดินทางไปที่โรงพยาบาลรามัน ซึ่งได้รับเกียรติจาก พญ.นิยา สือนิ ผู้อำนวยการโรงพยาบาลรามัน พร้อมนายแพทย์ และคณะบุคลากรทางการแพทย์ ให้การต้อนรับและนำเยี่ยมชมโรงพยาบาล พร้อมทั้งเยี่ยมไข้สร้างขวัญกำลังใจนักเรียนที่ประสบภัยจมน้ำ พร้อมทั้งมอบประกาศเกียรติคุณ ยกย่อง 6 เด็กนักเรียนโรงเรียนบ้านโกตาบารู ที่ได้ปฏิบัติหน้าที่พลเมืองดี ช่วยเหลือและปฐมพยาบาลเบื้องต้น (CPR) เพื่อนนักเรียนที่ประสบอุบัติเหตุจมน้ำ จนกลับมามีสติ/ฟื้นอีกครั้ง และได้รับการส่งตัวเข้ารับการรักษาที่โรงพยาบาลด้วยความปลอดภัย" นายสุพจน์ ฯ กล่าว
นายสุพจน์ รอดเรือง ณ หนองคาย ผู้ว่าราชการจังหวัดยะลา กล่าวต่ออีกว่า เมื่อสอบถามถึงชีวิตความเป็นอยู่ของน้อง ๆ นักเรียนพลเมืองดีทั้ง 6 ราย พบว่า ทุกคนเป็นผู้ขาดแคลนทุนทรัพย์ เนื่องจากครอบครัวมีฐานะยากจน แต่ก็ไม่ใช่อุปสรรคหรือข้อจำกัดในการเป็นผู้ประพฤติดี มีน้ำใจ เพราะชีวิตของเพื่อนสำคัญกว่า จึงได้มอบทุนการศึกษา ประกาศเกียรติคุณ และขนมให้น้อง ๆ กลุ่มดังกล่าว ซึ่งมีทั้งเด็ก ป.1 ป.3 ป.4 และ ป.6 เพื่อเป็นขวัญและกำลังใจในการทำความดี และเป็นแบบอย่างให้แก่เยาวชนรายอื่นต่อไป
"ตนได้สั่งการท่านนายอำเภอรามัน และปลัดอำเภอรามัน ได้บูรณาการทีมอำเภอบำบัดทุกข์ บำรุงสุข ลงพื้นที่ตรวจเยี่ยมให้กำลังใจครอบครัวของนักเรียนฮีโร่ทั้ง 6 ราย ซึ่งนับว่าเป็นพลเมืองดีที่ภาคราชการจะต้องให้การดูแลในด้านคุณภาพชีวิต ตามนโยบายของนายสุทธิพงษ์ จุลเจริญ ปลัดกระทรวงมหาดไทย ที่ได้ให้ความสำคัญกับการพัฒนาเด็กและเยาวชน โดยเฉพาะอย่างยิ่งในด้านการแก้ไขปัญหาความเดือดร้อนในทุกด้าน เพราะเด็กและเยาวชนถือเป็นกำลังสำคัญของประเทศชาติ ที่จะเป็นผู้สานต่อปณิธานและสิ่งที่ดีให้ยังคงดำเนินต่อไป และน้อง ๆ นักเรียนฮีโร่ทั้ง 6 รายนี้ เมื่อพวกเขาเป็นผู้ที่ได้รับความเดือดร้อนในการใช้ชีวิต เราก็จะต้องลงไปช่วยเหลือ ภายหลังจากที่วันนี้ได้มีการมอบถุงยังชีพ ซึ่งถือเป็นการช่วยเหลือแบบ "ยาฝรั่ง" คือการบรรเทาให้ทุกข์ลดลงในเบื้องต้น หลังจากนี้จะต้องช่วยกันส่งเสริมในมิติ "ยาไทย" คือการทำให้สมาชิกในครอบครัวได้ใช้ชีวิตตามหลักการพึ่งพาตนเอง โดยน้อมนำหลักปรัชญาของเศรษฐกิจพอเพียงในพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร รวมถึงแนวพระราชดำริของสมเด็จพระกนิษฐาธิราชเจ้า กรมสมเด็จพระเทพรัตนราชสุดา ฯ สยามบรมราชกุมารี ด้านการเสริมสร้างความมั่นคงด้านอาหาร ทั้งการปลูกพืชผักสวนครัว พืชสมุนไพร เลี้ยงไก่ไข่ เพื่อสามารถมีอาหารไว้บริโภค ลดรายจ่ายในครัวเรือน ใช้ชีวิตได้ภายในบริเวณบ้าน และอาจจะยังมีเหลือไปแบ่งปันให้กับเพื่อนนักเรียนในโรงเรียนด้วยกันอีกด้วย และตนจะได้ลงพื้นที่เยี่ยมเยียนเพื่อที่จะติดตามความช่วยเหลือในโอกาสต่อไป" นายสุพจน์ฯ กล่าวในช่วงท้าย
ด้านนายอุสมาน ซา ปลัดอำเภอรามัน กล่าวว่า ในสถานการณ์ฉุกเฉิน เด็ก ป.1 ป.3 ป.4 และ ป.6 สามารถตัดสินใจนำเอาองค์ความรู้ที่มีอยู่ ทั้งการดำน้ำ ดึงเพื่อนขึ้นฝั่ง ทำ CPR ช่วยเพื่อนจนรอดชีวิตได้อย่างปลอดภัย พร้อมทั้งวิ่งไปตามตำรวจ ในจำนวน 6 คน ดังกล่าว มีการทำงานเป็นทีม แบ่งมอบหน้าที่กันทำอย่างสุดความสามารถ ณ วินาที ที่เพื่อนจะรอดหรือไม่ยังไม่รู้ แต่พยายามทำเต็มที่ ด้วยคำว่า "เพื่อนมนุษย์" ทั้ง 6 คน ผู้ที่จมน้ำ 1 คน เป็น 7 คน มีทั้งไทยพุทธ มุสลิม เป็นเพื่อนกัน ช่วยเหลือกัน เพราะเรารักกัน และเป็นเรือนร่างเดียวกัน ขอบคุณสุด ๆ และขอบคุณจริง ๆ น้อง ๆ สุดยอดมาก ๆ ครับ

ที่มา : https://www.thaigov.go.th/news/contents/details/69645