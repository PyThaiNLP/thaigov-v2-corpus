รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯ ห่วงใยสถานการณ์ทางตอนใต้รัสเซีย สั่งการหน่วยงานที่เกี่ยวข้องติดตามสถานการณ์ดูแลคนไทยในพื้นที่


วันอาทิตย์ที่ 25 มิถุนายน 2566
25/06/2566
พิมพ์
โฆษกรัฐบาลเผย นายกฯ ห่วงใยสถานการณ์ทางตอนใต้รัสเซีย สั่งการหน่วยงานที่เกี่ยวข้องติดตามสถานการณ์ดูแลคนไทยในพื้นที่
โฆษกรัฐบาลเผย นายกฯ ห่วงใยสถานการณ์ทางตอนใต้รัสเซีย สั่งการหน่วยงานที่เกี่ยวข้องติดตามสถานการณ์ดูแลคนไทยในพื้นที่
วันนี้ (25 มิถุนายน 2566) นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรีเปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ติดตามสถานการณ์ความไม่สงบในเมืองรอสตอฟ ออน ดอน ทางตอนใต้ของรัสเซีย และได้สั่งการให้หน่วยงานที่เกี่ยวข้องติดตามความคืบหน้าของสถานการณ์ต่อเนื่อง เพื่อดูแลประชาชนชาวไทยที่พำนักอยู่ในพื้นที่ดังกล่าว
สถานเอกอัครราชทูต ณ กรุงมอสโก ได้ชี้แจงสถานการณ์ ดังนี้
1. รัฐบาลท้องถิ่นในเมืองต่าง ๆ ของรัสเซียได้ประกาศยกระดับมาตรการรักษาความปลอดภัย และงดเว้นกิจกรรมขนาดใหญ่ รวมทั้งปิดช่องทางการสัญจรในบางเส้นทาง จึงขอให้ทุกท่านติดตามประกาศและข่าวสารจากรัฐบาลท้องถิ่นในพื้นที่อย่างใกล้ชิด
2. ขอให้ชาวไทยในเมืองรอสตอฟ ออน ดอน ปฏิบัติตามมาตรการของรัฐบาลท้องถิ่นตามที่นายจ้างแนะนำ และขอให้ชาวไทยในเมืองอื่น ๆ หลีกเลี่ยงการเดินทางไปเมืองรอสตอฟ ออน ดอน ในช่วงเวลานี้
3.สำหรับประชาชนที่พำนักอยู่ในรัสเซีย และยังไม่ได้ลงทะเบียนแจ้งช่องทางติดต่อ ประจำปี 2566 ให้สถานเอกอัครราชทูตฯ ทราบ ขอให้ลงทะเบียนในลิงค์ต่อไปนี้ https://forms.gle/C4CEqMSWxcjZhBqf7
ทั้งนี้ ขอให้ติดตามข้อมูลข่าวสารผ่านช่องทางเทเลแกรม (https://t.me/rtemoscon) และเฟซบุ๊กของสถานเอกอัครราชทูตฯ อย่างใกล้ชิด https://www.facebook.com/rtemoscow)  โดยหากมีเหตุฉุกเฉินขอให้ติดต่อหมายเลขฉุกเฉินของสถานเอกอัครราชทูตฯ ที่ +7916 939 2155

ที่มา : https://www.thaigov.go.th/news/contents/details/69642