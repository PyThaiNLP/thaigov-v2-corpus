รัฐบาลไทย-ข่าวทำเนียบรัฐบาล-รพ.พระนั่งเกล้า จ.นนทบุรี ใช้ “ระบบจัดยาผู้ป่วยนอกกึ่งอัตโนมัติ (ระบบราง)” ลดเวลารอรับยาลงร้อยละ 50


วันอาทิตย์ที่ 25 มิถุนายน 2566
รพ.พระนั่งเกล้า จ.นนทบุรี ใช้ “ระบบจัดยาผู้ป่วยนอกกึ่งอัตโนมัติ (ระบบราง)” ลดเวลารอรับยาลงร้อยละ 50
โรงพยาบาลพระนั่งเกล้า เดินหน้าพัฒนาระบบเพื่อผู้รับบริการ นำเทคโนโลยีระบบจัดยาผู้ป่วยนอกกึ่งอัตโนมัติ (ระบบราง) ช่วยเพิ่มความสะดวกในการจัดยาและจ่ายยาอย่างมีประสิทธิภาพ ผู้รับบริการได้รับยาถูกต้องและรวดเร็วยิ่งขึ้น
โรงพยาบาลพระนั่งเกล้า เดินหน้าพัฒนาระบบเพื่อผู้รับบริการ นำเทคโนโลยีระบบจัดยาผู้ป่วยนอกกึ่งอัตโนมัติ (ระบบราง) ช่วยเพิ่มความสะดวกในการจัดยาและจ่ายยาอย่างมีประสิทธิภาพ ผู้รับบริการได้รับยาถูกต้องและรวดเร็วยิ่งขึ้น สามารถลดระยะเวลารอคอยการรับยาลงได้ถึงร้อยละ 50
นายแพทย์สุรโชค ต่างวิวัฒน์ ผู้ตรวจราชการกระทรวงสาธารณสุข เขตสุขภาพที่ 4 เปิดเผยว่า กระทรวงสาธารณสุข มีนโยบายให้สถานบริการทุกระดับพัฒนาระบบบริการให้ประชาชนเข้าถึงได้อย่างสะดวก รวดเร็ว ลดความแออัด ลดค่าใช้จ่าย และลดระยะเวลารอคอย โรงพยาบาลพระนั่งเกล้า ซึ่งเป็นโรงพยาบาลศูนย์ประจำจังหวัดนนทบุรี มีผู้มารับบริการประเภทผู้ป่วยนอกถึง 2,700 รายต่อวัน ส่วนใหญ่เป็นผู้ป่วยโรคเรื้อรังที่ได้รับการรักษาด้วยยา และมีผู้ป่วยจำนวนมากที่ต้องใช้ยามากกว่า 10 รายการ จึงได้นำระบบจัดยาผู้ป่วยนอกกึ่งอัตโนมัติ (ระบบราง) เข้ามาเพิ่มประสิทธิภาพในการจัดยาและจ่ายยา ช่วยให้ผู้ป่วยได้รับยาถูกต้องและรวดเร็วยิ่งขึ้น
นายแพทย์สุรโชค กล่าวต่อว่า จากการนำระบบจัดยาผู้ป่วยนอกกึ่งอัตโนมัติ (ระบบราง) มาให้บริการอย่างเต็มรูปแบบ ตั้งแต่วันที่ 1 มิถุนายน 2566 ที่ผ่านมา พบว่าสามารถลดระยะเวลารอคอยการรับยาของผู้ป่วยลงได้ถึงร้อยละ 50 จากเดิมที่ต้องรอคอยรับยาเฉลี่ย 68 นาที (รอคอยนานสุด 3 ชั่วโมงกว่า) เหลือระยะเวลารอคอยรับยาเฉลี่ยเพียง 31 นาที (รอคอยนานสุด 90 นาที) ทำให้ผู้ป่วยพึงพอใจมากขึ้น ขณะเดียวกัน ยังช่วยให้เจ้าหน้าที่ประจำห้องยาปฏิบัติงานได้อย่างมีประสิทธิภาพ ลดโอกาสเกิดความผิดพลาด และลดภาระงานด้วย
************************************************* 25 มิถุนายน 2566

ที่มา : https://www.thaigov.go.th/news/contents/details/69640