รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯ ชื่นชมความสำเร็จนักประดิษฐ์และนักวิจัยไทยรับเหรียญรางวัล และ Special Prize จากงาน “The 6th China (Shanghai) International Invention & Innovation Expo 2023” 


วันอาทิตย์ที่ 25 มิถุนายน 2566
25/06/2566
พิมพ์
โฆษกรัฐบาลเผย นายกฯ ชื่นชมความสำเร็จนักประดิษฐ์และนักวิจัยไทยรับเหรียญรางวัล และ Special Prize จากงาน “The 6th China (Shanghai) International Invention & Innovation Expo 2023”
โฆษกรัฐบาลเผย นายกฯ ชื่นชมความสำเร็จนักประดิษฐ์และนักวิจัยไทยรับเหรียญรางวัล และ Special Prize จากงาน “The 6th China (Shanghai) International Invention & Innovation Expo 2023” ภายใต้งาน “The 9th China (Shanghai) International Technology Fair”
วันที่ 25 มิถุนายน 2566 นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ชื่นชมความสำเร็จของนักประดิษฐ์และนักวิจัยของไทย ซึ่งได้รับรางวัลจากการประกวดสิ่งประดิษฐ์และนวัตกรรมระดับนานาชาติ ในงาน “The 6th China (Shanghai) International Invention & Innovation Expo 2023” ภายใต้งาน “The 9th China (Shanghai) International Technology Fair” ที่จัดขึ้นระหว่างวันที่ 15 – 17 มิถุนายน 2566 ณ นครเซี่ยงไฮ้ สาธารณรัฐประชาชนจีน เชื่อมั่นศักยภาพเด็กไทย คนไทย ไม่แพ้ใครในโลกหากได้รับการสนับสนุนอย่างถูกต้องเหมาะสม สะท้อนชัดเจนจากการรับรางวัลอย่างต่อเนื่อง
โฆษกประจำสำนักนายกรัฐมนตรีเปิดเผยว่า สำนักงานการวิจัยแห่งชาติ (วช.) กระทรวงการอุดมศึกษา วิทยาศาสตร์ วิจัยและนวัตกรรม นำคณะนักประดิษฐ์และนักวิจัยไทยเข้าร่วมการแข่งขัน ในงาน “The 6th China (Shanghai) International Invention & Innovation Expo 2023” ภายใต้งาน “The 9th China (Shanghai) International Technology Fair” ซึ่งผลการแข่งขันเป็นที่น่าดีใจ ทีมนักประดิษฐ์และนักวิจัยไทยได้รับ เหรียญรางวัล และ รางวัลพิเศษ Special Prize ในการประกวดหลายรางวัล ได้แก่
Special Prizes on stage จากองค์กรนานาชาติ ในผลงานเรื่อง “เทคโนโลยีโดรนเพื่อการเกษตรพื้นที่สูงควบคุมระยะไกลด้วยเครือข่าย 4G” โดย อาจารย์พิศิษย์ มิตรเกื้อกูลและคณะ จากสมาคมกีฬาเครื่องบินจำลองและวิทยุบังคับ โดยได้รับรางวัลจาก World Invention Intellectual Property Associations (WIIPA Special Award) และ“กระบวนการสกัดกระเจี๊ยบเขียวเพื่อป้องกันการสร้างเมลานินใหม่และการพัฒนาตำรับเพื่อสร้างนวัตกรรมด้านความกระจ่างใสให้กับผิวหน้า” โดย ดร.เดวิด มกรพงศ์ และคณะ จาก บริษัท อาร์แอนด์ดี รีเสิร์ช อินโนเวชั่นแอนด์ ซัพพลาย จำกัด โดยได้รับรางวัลจาก Macao Innovation  and Invention Association (Leading Innovation Award)
ในโอกาสนี้ ประดิษฐกรรมและนวัตกรรมของนักประดิษฐ์นักวิจัยไทยยังได้รับชัยชนะ เหรียญรางวัลจากเวที “The 6th China (Shanghai) International Invention & Innovation Expo 2023” ในประเภทต่าง ๆ ประกอบด้วย เหรียญทอง จำนวน 10 ผลงาน เหรียญเงิน จำนวน 4 ผลงาน และเหรียญทองแดง จำนวน 1 ผลงาน
“นายกรัฐมนตรีชื่นชม และขอบคุณผู้มีส่วนเกี่ยวข้องรวมทั้ง นักประดิษฐ์ และนักวิจัย คนรุ่นใหม่ทุกคน ที่มุ่งมั่น ใช้ความสามารถ และความฝันของตนเองทำในสิ่งที่ถูกต้อง สร้างชื่อเสียงให้กับประเทศไทย ทั้งนี้ เชื่อมั่นว่าจะเป็นตัวอย่าง เป็นโอกาส ให้กับเด็กไทยที่มีความสามารถได้เดินตามแนวทางเหล่านี้ ซึ่งรัฐบาลพร้อมให้การสนับสนุนในอนาคต” นายอนุชาฯ กล่าว

ที่มา : https://www.thaigov.go.th/news/contents/details/69636