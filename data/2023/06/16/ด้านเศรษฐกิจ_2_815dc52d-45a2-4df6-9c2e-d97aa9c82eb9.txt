รัฐบาลไทย-ข่าวทำเนียบรัฐบาล-หน.ผตร.วิษณุ ตรวจเยี่ยมหมู่บ้านอุตสาหกรรมสร้างสรรค์ชุมชนปากน้ำประแส จ.ระยอง ชื่นชมสมาชิกมีความเข้มแข็ง สามารถสร้างอาชีพชูจุดเด่นแหล่งท่องเที่ยวอันเป็นเอกลักษณ์


วันศุกร์ที่ 16 มิถุนายน 2566
16/06/2566
พิมพ์
หน.ผตร.วิษณุ ตรวจเยี่ยมหมู่บ้านอุตสาหกรรมสร้างสรรค์ชุมชนปากน้ำประแส จ.ระยอง ชื่นชมสมาชิกมีความเข้มแข็ง สามารถสร้างอาชีพชูจุดเด่นแหล่งท่องเที่ยวอันเป็นเอกลักษณ์
หัวหน้าผู้ตรวชราชการกระทรวงอุตสาหกรรม วิษณุ ตรวจเยี่ยมหมู่บ้านอุตสาหกรรมสร้างสรรค์ชุมชนปากน้ำประแส จ.ระยอง ชื่นชมสมาชิกมีความเข้มแข็ง สามารถสร้างอาชีพชูจุดเด่นแหล่งท่องเที่ยวอันเป็นเอกลักษณ์
วันที่ 14 มิถุนายน 2566 เวลา 15.00 น. นายวิษณุ ทับเที่ยง หัวหน้าผู้ตรวจราชการกระทรวงอุตสาหกรรม (หน.ผตร.อก.) พร้อมด้วย นายวิเชียร ทองด้วง อุตสาหกรรมจังหวัดระยอง (อสจ.ระยอง) นางสาวหนึ่งหทัย ธรรมพิทักษ์ ผู้อำนวยการศูนย์ส่งเสริมอุตสาหกรรมภาคที่ 9 (ผอ.ศภ.9) และผู้บริหารจากหน่วยงานส่วนกลาง ลงพื้นที่เยี่ยมชมหมู่บ้านอุตสาหกรรมสร้างสรรค์ชุมชนปากน้ำประแส ตำบลปากน้ำประแส อำเภอแกลง จังหวัดระยอง
หมู่บ้านอุตสาหกรรมสร้างสรรค์บ้านปากน้ำประแส ตำบลปากน้ำประแส อำเภอแกลง จังหวัดระยอง โดยชุมชนแห่งนี้ประกอบไปด้วย หมู่บ้าน 8 แห่ง ที่มั่งคั่งด้วยทรัพยากรธรรมชาติหลายชนิด ชาวบ้านส่วนใหญ่ยังพึ่งพาอาชีพประมงพื้นบ้าน มีการทำนากุ้ง เลี้ยงปลาน้ำกร่อยริมฝั่งแม่น้ำ บางหมู่บ้านก็ยังยึดอาชีพทำสวนผลไม้ ซึ่งความอุดมสมบูรณ์เหล่านี้ยังทำให้ตำบลปากน้ำประแสมีท่าเรือประมงขนาดใหญ่ มีชุมชนอยู่กันหนาแน่น จึงกลายเป็นแหล่งการค้าที่สำคัญแห่งหนึ่งของตำบล โดยสัญลักษณ์ของชุมชนแห่งนี้คือเรือหลวงประแส 412 ที่เป็นอนุสรณ์สถาน ที่ได้รับการบรรจุเป็นสถานที่ท่องเที่ยวสำคัญ ที่ถูกนำมาใช้เป็นตรารับรองผลิตภัณฑ์หรืองานบริการต่าง ๆ ภายในชุมชน และยังมีจุดท่องเที่ยวอื่น ๆ ที่น่าสนใจ ไม่ว่าจะเป็นศาลกรมหลวงชุมพรฯ ทุ่งโปร่งทอง สะพานชมวิวประแสสิน บ้านพิพิธภัณฑ์ปากน้ำประแส ทั้งยังมีกิจกรรมวัฒนธรรมประเพณีท้องถิ่น และสัมผัสวิถีชุมชน
ทั้งนี้ หมู่บ้านอุตสาหกรรมสร้างสรรค์ชุมชนปากน้ำประแส มีจุดเด่นด้านการท่องเที่ยวเชิงนิเวศน์ แหล่งประมงพื้นบ้าน โฮมสเตย์ริมน้ำและวิถีดั้งเดิม ได้รับการส่งเสริมและพัฒนาจากศูนย์ส่งเสริมอุตสาหกรรมภาคที่ 9 และสำนักงานอุตสาหกรรมจังหวัดระยอง ในการให้ความรู้เรื่องการบริหารจัดการชุมชน แนวคิดด้านการตลาด ช่องทางการตลาดยุคใหม่ และแนวคิดการประชาสัมพันธ์และการสร้างเนื้อหา และมีกิจกรรมท่องเที่ยวเพิ่มเติมที่สามารถนำเสนออัตลักษณ์ของชุมชน การยกระดับขีดความสามารถหมู่บ้านอุตสาหกรรมสร้างสรรค์สู่การนำดิจิทัลเชื่อมต่อภูมิปัญญาท้องถิ่นส่งเสริมเรื่องการเพิ่มช่องทางการประชาสัมพันธ์ การจำหน่ายสินค้าผ่านสื่อออนไลน์ สร้างบัญชี Line Official การท่องเที่ยวของชุมชน ชื่อ “โฮมสเตย์ริมน้ำประแส” เพื่อการประชาสัมพันธ์ การจำหน่ายและการจัดกิจกรรมส่งเสริมตลาดผ่านสื่อออนไลน์ ตลอดจนการส่งเสริมให้ได้รับการรับรองมาตรฐานอุตสาหกรรมเอส การบริการหมู่บ้านอุตสาหกรรมสร้างสรรค์เพื่อการท่องเที่ยว มอก.เอส 199-2565 พร้อมทั้งการเชื่อมโยงการสนับสนุนจากภาคเอกชน อาทิ บริษัท ไออาร์พีซี จำกัด(มหาชน) และบริษัท สยามโกรเฮ่ จำกัด เพื่อเตรียมความพร้อมยกระดับสู่ “ชุมชนดีพร้อม” ต่อไป

ที่มา : https://www.thaigov.go.th/news/contents/details/69308