รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯ ติดตามสถานการณ์เศรษฐกิจ เน้นกระชับความร่วมมือภาคเอกชน เชื่อมั่นปี 2566 เพิ่มตัวเลขการส่งออก 1-2 % 


วันศุกร์ที่ 16 มิถุนายน 2566
16/06/2566
พิมพ์
โฆษกรัฐบาลเผย นายกฯ ติดตามสถานการณ์เศรษฐกิจ เน้นกระชับความร่วมมือภาคเอกชน เชื่อมั่นปี 2566 เพิ่มตัวเลขการส่งออก 1-2 %
เพิ่มมูลค่าการส่งออกได้เกือบ 20,000 ล้านบาท ด้วยการส่งเสริมเข้าถึงตลาดศักยภาพสำคัญของรัฐบาล 350 กิจกรรมใน 7 ภูมิภาค
วันนี้ (วันที่ 16 มิถุนายน 2566) นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ติดตามสถานการณ์เศรษฐกิจของประเทศอย่างต่อเนื่อง กำชับให้ทุกฝ่ายประเมินภาพรวมทิศทางโลก รับฟังความคิดเห็นจากทุกภาคส่วน เพื่อหาแนวทางดำเนินการเชิงรุก รวมทั้งหามาตรการรองรับเพื่อให้แก้ปัญหาได้อย่างตรงจุด และยั่งยืน ทั้งนี้ เชื่อมั่นในการทำงานของรัฐบาล และคาดการณ์ว่าในปี 2566 มีโอกาสตัวเลขส่งออกเป็นบวกอย่างน้อยร้อยละ 1-2 แม้ภาพรวมเศรษฐกิจโลกยังมีความไม่แน่นอนจากหลายปัจจัย ซึ่งกระทบต่อกำลังซื้อของผู้บริโภค
โฆษกประจำสำนักนายกรัฐมนตรี เปิดเผยตัวเลขการส่งออกของกระทรวงพาณิชย์ ซึ่งได้ดำเนินการร่วมกับภาคเอกชน ประเมินและเตรียมแผนรองรับเพื่อรุกตลาดศักยภาพสำคัญ อาทิ ตลาดอาเซียน ตลาดตะวันออกกลาง ตลาดเอเชียใต้ และจีน ตามที่ได้เตรียมกิจกรรมเจาะตลาดเป้าหมาย 350 กิจกรรมใน 7 ภูมิภาค ซึ่งคาดว่าจะเพิ่มมูลค่าการส่งออกได้กว่า 550 ล้านเหรียญสหรัฐ หรือประมาณ 19,250 ล้านบาท นอกจากนี้ยังจะได้ตั้งคณะทำงานเป็นรายกลุ่มคลัสเตอร์ (กลุ่มสินค้า) ร่วมกับภาคเอกชน เพื่อประเมินการส่งออก หามาตรการรองรับ และแก้ไขปัญหาอย่างยั่งยืน
ทั้งนี้ โฆษกประจำสำนักนายกรัฐมนตรี ยังได้เปิดเผยเพิ่มเติมถึงแนวโน้มการส่งออกในระยะถัดไปว่า กระทรวงพาณิชย์ประเมินภาพรวมเศรษฐกิจโลกว่ายังอยู่ในภาวะชะลอตัว แม้อัตราเงินเฟ้อมีแนวโน้มชะลอลงแต่ยังคงอยู่ในระดับสูง รวมถึงยังมีความเสี่ยงจากปัจจัยอื่น ๆ เพิ่มเติมอีก อย่างไรก็ตาม การฟื้นตัวของตลาดจีนที่เกิดขึ้นในช่วงที่ผ่านมา รวมทั้งประเด็นปัญหาด้านความมั่นคงทางอาหาร ที่หลายประเทศประสบปัญหาภัยแล้งจากสภาพภูมิอากาศที่เปลี่ยนแปลง ซึ่งถือเป็นเป็นสัญญาณบวกต่อการส่งออกไทย โดยเฉพาะสินค้าเกษตรของไทยด้วยเช่นกัน
“นายกรัฐมนตรีรับทราบถึงภาพรวมสถานการณ์เศรษฐกิจโลกขอบคุณการทำงานของหน่วยงานที่เกี่ยวข้องที่ได้ดำเนินการตามแนวทาง มุ่งมั่นในการทำงาน ประเมินสถานการณ์ กำหนดกิจกรรมที่เป็นผลดีกับประเทศที่สุด โดยปัจจุบันมีสินค้าหลายตัวที่มีราคาลดลง ตัวเลขเงินเฟ้อก็ลดลง และประเทศไทยมีสินค้าที่มีศักยภาพ คุณภาพ ตามมาตรฐานโลก ที่พร้อมรับการสนับสนุนในตลาดโลกเพื่อเพิ่มตัวเลขในระบบเศรษฐกิจไทย” นายอนุชาฯ กล่าว

ที่มา : https://www.thaigov.go.th/news/contents/details/69304