รัฐบาลไทย-ข่าวทำเนียบรัฐบาล-กรมเจ้าท่า ยกกระดับมาตรฐานบุคลากรเดินเรือปี 2566 ชู 11 เกณฑ์กลไกเทียบเท่าสากลรับธุรกิจขนส่งขยายตัว 


วันศุกร์ที่ 16 มิถุนายน 2566
กรมเจ้าท่า ยกกระดับมาตรฐานบุคลากรเดินเรือปี 2566 ชู 11 เกณฑ์กลไกเทียบเท่าสากลรับธุรกิจขนส่งขยายตัว
...
กรมเจ้าท่า ยกกระดับมาตรฐานบุคลากรเดินเรือปี 2566 ชู 11 เกณฑ์กลไกเทียบเท่าสากลรับธุรกิจขนส่งขยายตัว
กรมเจ้าท่า กระทรวงคมนาคม เร่งพัฒนาระบบการให้บริการยกระดับมาตรฐานคนประจำเรือปี 2566 มุ่งพัฒนาการบริการ การกำกับดูแลตรวจสอบคนเรือ ในการออกใบสำคัญ การรับรองสร้างมาตรฐานการให้บริการเทียบเท่าระดับสากล รองรับการขยายตัวของธุรกิจการเดินเรือของไทยและภูมิภาค
กรมเจ้าท่า (จท.) โดยกองมาตรฐานคนประจำเรือ เปิดเผยว่า แผนดำเนินงานกองมาตรฐานคนประจำเรือ ประจำปี 2566 มีแผนยกระดับมาตรฐานคนประจำเรือ ว่าด้วยหลักเกณฑ์ วิธีการ และเงื่อนไขในการรับรองสถานศึกษาฝึกอบรมในระดับต่าง ๆ ให้เป็นไปตามหลักเกณฑ์ของกรมเจ้าท่า เพื่อให้บุคลากรเดินเรือสามารถปฏิบัติงานภายใต้มาตรฐานสากล ที่เน้นด้านความปลอดภัย และกิจกรรมที่เป็นมิตรกับสิ่งแวดล้อม เพื่อให้เป็นไปตามนโยบายกระทรวงคมนาคมและแผนยุทธศาสตร์ชาติ 20 ปี
โดย จท. เตรียมยกระดับมาตรฐานการให้บริการในผู้ด้านการกำกับดูแลและการกำหนดมาตรฐานหลักสูตรคนประจำเรือ การสอบความรู้ หรือการรับรองผู้ทำการในเรือ การจ้างและเลิกจ้างคนประจำเรือ และการจดทะเบียน การควบคุมคนประจำเรือและการออกหนังสือ การจัดทำหลักสูตร การรับรอง ติดตาม ประเมินมาตรฐานหลักสูตรการฝึกอบรม และการเรียนการสอนของคนประจำเรือให้เข้าสู่มาตรฐานสากล เพื่อสร้างความเชื่อมั่นในการกำกับดูแลให้สอดรับกับทิศทางของธุรกิจการขนส่งทางน้ำ
ดังนั้นเพื่อให้มีประสิทธิภาพด้านการให้บริการ ด้านการตรวจสอบ ออกใบสำคัญ และใบรับรองต่าง ๆ สำหรับบุคคลประจำเรือ ต้องผ่านเกณฑ์ของ จท. ใน 11 เรื่อง ประกอบด้วย 1) การกำหนดมาตรฐานหลักสูตรสำหรับคนประจำเรือ  2) การรับรองสถานศึกษาฝึกอบรมและรับรองหลักสูตร 3) การตรวจสอบมาตรฐานการศึกษาฝึกอบรมประจำปี 4) การขึ้นทะเบียนคนประจำเรือ การออกหนังสือคนประจำเรือและหนังสือคนประจำเรือประมง 5) การแจ้งลงทำการในเรือ (การจ้างและเลิกจ้าง) 6) การจัดทำประกาศนียบัตรแสดงความรู้ความสามารถของผู้ทำการในเรือ ทั้งฝ่ายเดินเรือและฝ่ายช่างกลเรือ 7) การตรวจสอบระยะเวลาการปฏิบัติงานในเรือ 8) การทำหนังสือสัญญาและบัญชีคนประจำเรือ (คนเรือ 4) 9) การตรวจเรือเพื่อออกใบรับรองด้านแรงงานทางทะเล 10) การขออนุญาตทำการในเรือประมง เรือบรรทุกสินค้าประมงห้องเย็น เรือขนถ่านเพื่อการประมง เรือบรรทุกสินค้าห้องเย็น เรือบรรทุกน้ำมันเพื่อการประมง และเรือบรรทุกน้ำจืดขนาดตั้งแต่ 10 ตันกรอส และ 11) การพิจารณาอนุมัติ และจัดทำประกาศนียบัตรรับรองประกาศนียบัตรของรัฐภาคีอื่น การจัดทำประกาศนียบัตรรับรองประเภทต่าง ๆ และการพิจารณาการยกเว้นประกาศนียบัตรต่าง ๆ
อย่างไรก็ตาม ในช่วงที่ผ่านมากองมาตรฐานคนประจำเรือได้มีการปรับปรุงฝ่ายสัญญาคนประจำเรือเกี่ยวกับการทำสัญญาคนประจำเรือให้มีการแจ้งลงทำการในเรือและตรวจสอบระยะเวลาการปฏิบัติงานในเรือของคนประจำเรือ โดยมีการปรับปรุงระบบการดำเนินการ ให้คนเรือมีการจดทะเบียนอย่างถูกต้อง เพื่อให้เป็นไปตามกฎหมายของ จท. โดยกองมาตรฐานคนประจำเรือ ได้มีมีการประชาสัมพันธ์และแจ้งไปยังเจ้าของเรือ หรือผู้ครอบครองเรือ ให้ดำเนินการ เป็นการอำนวยความสะดวก ให้ผู้ประกอบการเดินเรือ และคนประจำเรือสามารถยื่นขอใบอนุญาตลงทำการงานในเรือผ่านช่องทาง e-Service ตามพระราชบัญญัติการเดินเรือในน่านน้ำไทย พ.ศ. 2456 มาตรา 285 เพื่อให้เป็นตามมาตรฐานเดียวกัน และเป็นที่ยอมรับด้านคุณภาพของคนประจำเรือต่อไป

ที่มา : https://www.thaigov.go.th/news/contents/details/69318