รัฐบาลไทย-ข่าวทำเนียบรัฐบาล-​โฆษกรัฐบาลเตือนประชาชน อย่าหลงเชื่อ SMS ลวง รับเงินชดเชยระหว่างว่างงาน 2,000 บาท ยืนยันรัฐบาลไม่มีนโยบายส่ง SMS แจ้งรับเงินชดเชยฯ 


วันศุกร์ที่ 16 มิถุนายน 2566
16/06/2566
พิมพ์
​โฆษกรัฐบาลเตือนประชาชน อย่าหลงเชื่อ SMS ลวง รับเงินชดเชยระหว่างว่างงาน 2,000 บาท ยืนยันรัฐบาลไม่มีนโยบายส่ง SMS แจ้งรับเงินชดเชยฯ
​โฆษกรัฐบาลเตือนประชาชน อย่าหลงเชื่อ SMS ลวง รับเงินชดเชยระหว่างว่างงาน 2,000 บาท ยืนยันรัฐบาลไม่มีนโยบายส่ง SMS แจ้งรับเงินชดเชยฯ ย้ำผู้ประกันตนยื่นเรื่องขอรับสิทธิประโยชน์ทดแทนกรณีว่างงาน ผ่านเว็บไซต์กรมการจัดหางานเท่านั้น
วันที่ 16 มิถุนายน 2566 นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เผยว่า ขณะนี้มีรายงานว่าประชาชนจำนวนมากได้รับข้อความทาง SMS จากมิจฉาชีพที่แอบอ้างชื่อกรมการจัดหางานส่งข้อความรับเงินชดเชยระหว่างว่างงาน 2,000 บาทพร้อมแนบลิงก์ให้กดเข้าไป หากหลงเชื่อจะถูกสอบถามข้อมูลรายละเอียดส่วนตัวนั้น ยืนยันว่ารัฐบาลไม่มีนโยบายการส่ง SMS แจ้งรับเงินชดเชยกรณีว่างงาน จึงขอแจ้งเตือนประชาชน อย่าหลงเชื่อการส่งข้อความดังกล่าว และอย่ากดเข้าลิงก์ที่แนบมา
นายอนุชาฯ กล่าวว่า อธิบดีกรมการจัดหางานได้ชี้แจงว่า ขณะนี้มีประชาชนจำนวนมากได้รับข้อความทาง SMS จากมิจฉาชีพที่แอบอ้างชื่อกรมการจัดหางานส่งข้อความว่า “คุณได้รับเงินชดเชยระหว่างว่างงาน ตามนโยบายของรัฐบาล จำนวน 2,000 บาท เป็นรายชื่อตกหล่น ให้ยืนยันสิทธิ์ย้อนหลัง” พร้อมแนบลิงก์ให้กดเข้าไป หากหลงเชื่อเข้าไปสอบถามรายละเอียดจะถูกขอข้อมูลส่วนตัว อาทิ ชื่อ นามสกุล และเบอร์โทรศัพท์ ซึ่งกรมการจัดหางานยืนยันว่าไม่มีนโยบายส่ง SMS แจ้งให้ผู้ประกันตนกรณีว่างงาน ดำเนินการติดต่อเพื่อขอรับเงินทดแทนกรณีว่างงานผ่านช่องทางไลน์ ดังนั้น หากประชาชนได้รับ SMS ที่น่าสงสัย สามารถสอบถามข้อมูลที่สำนักงานจัดหางานจังหวัดทุกจังหวัด สำนักงานจัดหางานกรุงเทพมหานครพื้นที่ 1 – 10 หรือสายด่วนกรมการจัดหางาน โทร. 1694 หรือที่สายด่วนกระทรวงแรงงาน โทร.1506 กด 2 กรมการจัดหางาน
“สำหรับผู้ประกันตนมาตรา 33 ที่ถูกเลิกจ้าง ลาออกจากงาน หรือสิ้นสุดสัญญาจ้าง สามารถรับสิทธิประโยชน์ทดแทนกรณีว่างงานได้ โดยผู้ประกันตนต้องขึ้นทะเบียนผู้ว่างงานทาง e-service ของกรมการจัดหางานที่เว็บไซต์ e-service.doe.go.th ภายใน 30 วัน นับแต่วันที่ลาออกหรือถูกเลิกจ้างหรือสิ้นสุดสัญญาจ้าง โดยจะต้องรายงานตัวตามกำหนดนัดผ่านเว็บไซต์เดียวกันไม่น้อยกว่าเดือนละ 1 ครั้ง ทั้งนี้ ขอย้ำให้ผู้ประกันตนฯ ยื่นเรื่องขอรับสิทธิประโยชน์ทดแทนในกรณีว่างงานผ่านทางเว็บไซต์ของกรมการจัดหางานเท่านั้น” นายอนุชาฯ กล่าว

ที่มา : https://www.thaigov.go.th/news/contents/details/69301