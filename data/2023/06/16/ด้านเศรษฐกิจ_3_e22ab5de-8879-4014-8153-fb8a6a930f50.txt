รัฐบาลไทย-ข่าวทำเนียบรัฐบาล-ปลัดฯ ณัฐพล ลงพื้นที่ระยอง จังหวัดที่ GDP สูงสุดในประเทศ เผยต้องสร้างโมเดลต้นแบบในการกำกับดูแลโรงงาน พร้อมใช้ยาแรงควบคุมเพื่อไม่ให้ทำผิดซ้ำซาก และเป็นแบบอย่างแก่ สอจ. ทั่วประเทศ


วันศุกร์ที่ 16 มิถุนายน 2566
16/06/2566
พิมพ์
ปลัดฯ ณัฐพล ลงพื้นที่ระยอง จังหวัดที่ GDP สูงสุดในประเทศ เผยต้องสร้างโมเดลต้นแบบในการกำกับดูแลโรงงาน พร้อมใช้ยาแรงควบคุมเพื่อไม่ให้ทำผิดซ้ำซาก และเป็นแบบอย่างแก่ สอจ. ทั่วประเทศ
ปลัดฯ ณัฐพล ลงพื้นที่ระยอง จังหวัดที่ GDP สูงสุดในประเทศ เผยต้องสร้างโมเดลต้นแบบในการกำกับดูแลโรงงาน พร้อมใช้ยาแรงควบคุมเพื่อไม่ให้ทำผิดซ้ำซาก และเป็นแบบอย่างแก่ สอจ. ทั่วประเทศ
วันที่ 14 มิถุนายน 2566 เวลา 09.30 น. ดร.ณัฐพล รังสิตพล ปลัดกระทรวงอุตสาหกรรม พร้อมด้วย นางสาวณัฏฐิญา เนตยสุภา รองปลัดกระทรวงอุตสาหกรรม (รปอ.) นายวิษณุ ทับเที่ยง หัวหน้าผู้ตรวจราชการกระทรวงอุตสาหกรรม (หน.ผตร.อก.) นางสาวณิรดา วิสุทธิชาติธาดา ผู้ช่วยปลัดกระทรวงอุตสาหกรรม (ชปอ.) และผู้บริหารจากส่วนกลาง ลงพื้นที่ตรวจเยี่ยมและมอบนโยบายแนวทางการบูรณาการงานของหน่วยงานในพื้นที่จังหวัดระยอง ณ สำนักงานอุตสาหกรรมจังหวัดระยอง โดยมีนายวิเชียร ทองด้วง อุตสาหกรรมจังหวัดระยอง (อสจ.ระยอง) ให้การต้อนรับและรายงานผลการดำเนินงาน ประกอบด้วย โครงสร้างบุคลากร งบประมาณ ผลผลิต ตัวชี้วัด แผนการดำเนินงานในปี 2566 และคำของบประมาณปี 2567 ตลอดจนข้อมูลโรงงานอุตสาหกรรมในพื้นที่
สอจ.ระยอง ปัจจุบันมีบุคลากร 38 คน มีโรงงานงานอุตสาหกรรม 3,025 โรงงาน ในจำนวนนี้เป็นโรงงานที่ สอจ.ดูแล 1,861 โรงงาน มีเหมืองแร่ที่ได้ประทานบัตร 25 ประทานบัตร มี SMEs ทั้งสิ้น 38,372 ราย เป็นภาคการผลิต 4,321 ราย และมีวิสาหกิจชุมชน 686 กลุ่ม สำหรับการวางแผนนำนโยบาย MIND ได้มีแนวคิดการทำงานเป็น 3 ระยะ คือ ระยะสั้น มุ่งเน้นประชาสัมพันธ์และการวิเคราะห์กลุ่มเป้าหมาย ระยะกลาง ดำเนินการกิจกรรม Eco Town, GI สร้างภาพลักษณ์ และระยะยาว สร้าง MIND Hero ขยายผลให้เป็นรูปธรรม เกิดชุมชนรักอุตสาหกรรม และอยู่ร่วมกันอย่างยั่งยืน
สำหรับในปี 2566 ได้เชิญชวนโรงงานที่นำนโยบาย MIND ทั้ง 4 มิติไปดำเนินธุรกิจอย่างครบถ้วน เพื่อสมัครเข้ารับรางวัลอุตสาหกรรม ได้แก่ บริษัท หอมมีสุข จำกัด ประกอบกิจการผลิตและจำหน่ายผลิตภัณฑ์จากไม้กฤษณา บริษัท ยูการผลิต จำกัด ผลิตพลาสติกให้เป็นแท่ง ท่อ หลอด แผ่นชิ้น หรือรูปทรงต่าง ๆ และบริษัท สยามลวดเหล็กอุตสาหกรรม จำกัด ผลิตลวดเหล็กตีเกลียวแรงดึงสูงเคลือบ PE
โดยที่ผ่านมา จังหวัดระยองมีเรื่องร้องเรียนหลายโรงงาน ส่วนใหญ่เป็นปัญหาเรื่องกลิ่นเหม็น น้ำเสียไหลลงแหล่งน้ำธรรมชาติ การลักลอบทิ้งกากอุตสาหกรรม เป็นต้น ซึ่ง สอจ.ระยอง ได้พยายามแก้ไขปัญหาอย่างเร่งด่วนและทันท่วงที ด้วยการลงพื้นที่สำรวจและหาข้อเท็จจริงทั้งในส่วนของโรงงานอุตสาหกรรมที่ถูกร้องเรียน และชุมชนโดยรอบที่ได้รับผลกระทบ พร้อมทั้งตักเตือนและหาแนวทางแก้ไขปัญหาร่วมกันทั้งจากโรงงานอุตสาหกรรมและชุมชน อย่างไรก็ตาม หากโรงงานไม่ดำเนินการแก้ไขตามระยะเวลาที่กำหนดก็จะมีการนำหลักกฎหมายเข้าไปบังคับใช้สั่งเพิกถอนใบอนุญาตตั้งโรงงาน หรือดำเนินคดีเปรียบเทียบปรับต่อไป
ปลัดฯ กล่าวว่า จังหวัดระยองนับว่ามี GDP สูงที่สุดเป็นอันดับ 1 ของประเทศ และเป็นพื้นที่ของระเบียงเศรษฐกิจพิเศษภาคตะวันออก (EEC) ที่รัฐบาลได้ให้ความสำคัญและประกาศเป็นเขตเศรษฐกิจพิเศษ ดังนั้น ในการดำเนินงานของ สอจ.ระยอง จึงต้องใช้ “หัวและใจ” ในการทำงานให้มาก โดยต้องตระหนักและสร้างสรรค์แนวคิดใหม่ ๆ เพื่อกำกับ ดูแลโรงงานอุตสาหกรรมในพื้นที่ รวมทั้งต้องเป็นผู้นำการดำเนินการให้เป็นที่ประจักษ์และเป็นแบบอย่างแก่ สอจ.ต่าง ๆ เพื่อสร้างความเชื่อมั่นให้กับกระทรวงอุตสาหกรรม โดยเฉพาะการควบคุมโรงงานอย่างเข้มงวด เอาจริงเอาจังกับโรงงานที่กระทำผิดซ้ำซาก อาจต้องหามาตรการ หรือปรับเปลี่ยนเงื่อนไข หรือหาระบบเข้ามาตรวจสอบให้เป็นมาตรฐาน มีความรวดเร็ว ถูกต้อง นอกจากนี้ยังต้องพยายามให้โรงงานต่าง ๆ เข้ามากรอกข้อมูลกลางในระบบ i-Industry และ i-Single Form ให้ได้ เนื่องจากเป็นพื้นที่สำคัญทางยุทธศาสตร์และเศรษฐกิจของประเทศ
ด้าน รปอ.ณัฏฐิญา กล่าวเสริมว่า ในเรื่องการแก้ไขข้อร้องเรียน ขอให้เจ้าหน้าที่ทุกคนทำงานด้วย “หัวและใจ” โดยสร้างจิตสำนึกให้โรงงานพิจารณาถึงผลกระทบอย่างรอบด้าน ทั้งภายในรั้วโรงงานและภายนอกโรงงาน รวมทั้งดำเนินการแก้ไขปัญหาด้วยความรวดเร็ว ทันเวลา และการนำหลักวิชาการเข้ามาสำรวจ ตรวจสอบ และวิเคราะห์ โดยบูรณาการร่วมกับศูนย์วิจัยและเตือนภัยมลพิษโรงงานภาคตะวันออก ของกรมโรงงานอุตสาหกรรม (กรอ.) เพื่อเข้ามาช่วยในการวิเคราะห์ตัวอย่างมลพิษตามหลักวิชาการ ควบคู่กับการนำหลักธรรมาภิบาลสิ่งแวดล้อมเข้ามาเป็นกลไกในการกำกับดูแลโรงงานอุตสาหกรรม ส่วนในด้านการสมัครรางวัลอุตสาหกรรม นอกจากรางวัลอุตสาหกรรมดีเด่นประเภทต่าง ๆ แล้ว ขอให้เฟ้นหาโรงงานที่มีความพร้อมเพื่อสมัครเข้ารับรางวัลอุตสาหกรรมยอดเยี่ยมด้วย รวมทั้งขอความร่วมมือให้โรงงานเข้ามากรอกข้อมูลในระบบกันให้มาก ๆ เนื่องจากมีโรงงานขนาดใหญ่และมีจำนวนมาก สามารถเป็นตัวแทนของอุตสาหกรรมในประเทศเพื่อนำไปวิเคราะห์ดัชนีอุตสาหกรรมได้อย่างมีประสิทธิภาพ นอกจากนี้ ควรมีการส่งเสริมให้เกิดอุตสาหกรรมชีวภาพ โดยดึงผู้ประกอบการรายใหญ่เข้ามาช่วย ส่วนในด้านการประเมินบุคลากรในหน่วยงาน ต้องมีการกำหนดตัวชี้วัดให้ชัดเจนและมีความท้าท้าย เนื่องจากเป็นพื้นที่ที่มีความหลากหลายของอุตสาหกรรม ในส่วนของการบริหารจัดการงบประมาณ ขอให้คำนวณค่าใช้จ่ายตามความเป็นจริงและสะท้อนการใช้งบประมาณตามความเป็นจริงอย่างมีประสิทธิภาพมากที่สุด ​ในส่วนของงบประมาณค่าใช้จ่ายสาธารณูปโภคต่าง ๆ ที่ไม่เพียงพอ ขอให้ สอจ. แจ้งยอดหนี้มาที่ส่วนกลางเพื่อดำเนินการต่อไป และในด้านการส่งเสริมชุมชนขอให้นำกลไก 7 วิธีปั้นชุมชนดีพร้อม เข้ามาประยุกต์ใช้เพื่อให้เกิดชุมชนดีพร้อมต่อไป
หน.ผตร.อก. ได้ให้คำแนะนำสำหรับการของบประมาณผ่านงบจังหวัด และคำของบประมาณของ อก. ต้องเปนโครงการที่ไม่ซ้ำซ้อนกัน และหากได้รับงบประมาณจะต้องบริหารจัดการให้ดี ส่วนในด้านการดูแลพื้นที่สีเขียวได้ยกตัวอย่างพื้นที่นิคมอุตสาหกรรมมาบตาพุด ที่ได้มีการรวมตัวกันของโรงงานเพื่อช่วยกันดูแล สร้างแหล่งเรียนรู้ และดำเนินการตามนโยบาย 4 มิติ ซึ่งหากมีการขยายผลไปยังรายอื่น ๆ ก็จะเป็นการช่วยให้ระบบนิเวศอุตสาหกรรมดียิ่งขึ้น
ชปอ.ณิรดา ฝากให้น้อง ๆ ทีมงาน สอจ. เข้ามาอบรมแนวทางการรายงานข้อมูลกลางของกระทรวงอุตสาหกรรมใน i-Single Form และ i-Industry โดยพยายามสร้างความเข้าใจเพื่อให้สามารถอธิบายข้อกฎหมายควบคู่กับระบบได้อย่างชัดเจน พร้อมเชิญชวนโรงงานที่ยังไม่ได้อยู่ในฐานข้อมูลดัชนีอุตสาหกรรม ให้เข้ามากรอกแบบฟอร์ม รง.8 และ รง.9 ด้วย ส่วนในด้านการชำระค่าธรรมเนียมรายปี ขอให้ทุกจังหวัดเตรียมการออกใบค่าชำระค่าธรรมเนียมรายปี โดยสามารถเข้าไปตรวจสอบในระบบได้ และสามารถพิมพ์ใบเสร็จอิเล็กทรอนิกส์ได้ทันที
หลังจากนั้น ปลัดกระทรวงอุตสาหกรรม และคณะ ได้ให้ธนาคารพัฒนาวิสาหกิจขนาดกลางและขนาดย่อมแห่งประเทศไทย (ธพว.) นำเสนอผลการดำเนินงานของธนาคารที่กำกับดูแลในพื้นที่ โดยมี นายเดชนริศ โยธาภิรมย์ ผู้จัดการเขต 21 (ระยอง จันทบุรี ตราด) รายงานผลการดำเนินงานด้านการอนุมัติสินเชื่อและการเบิกจ่าย ปริมาณ NPL และแผนการดำเนินงานในอนาคต โดยต่อมาเวลา 15.30 น. ปลัดกระทรวงอุตสาหกรรม พร้อมคณะ ได้เข้าเยี่ยมที่ทำการธนาคารพัฒนาวิสาหกิจขนาดกลางและขนาดย่อมแห่งประเทศไทย สาขาระยอง เพื่อให้กำลังใจแก่เจ้าหน้าที่ในการปฏิบัติงานด้วย

ที่มา : https://www.thaigov.go.th/news/contents/details/69310