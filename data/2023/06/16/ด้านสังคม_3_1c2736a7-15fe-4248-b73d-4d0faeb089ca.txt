รัฐบาลไทย-ข่าวทำเนียบรัฐบาล-ปลัด สธ. ย้ำ รอง ผอ.ฝ่ายการแพทย์ รพ.ในสังกัด พัฒนาทักษะทางการบริหาร ทำงานด้วยธรรมมาภิบาล 


วันศุกร์ที่ 16 มิถุนายน 2566
ปลัด สธ. ย้ำ รอง ผอ.ฝ่ายการแพทย์ รพ.ในสังกัด พัฒนาทักษะทางการบริหาร ทำงานด้วยธรรมมาภิบาล
ปลัดกระทรวงสาธารณสุข มอบมอบประกาศนียบัตรหลักสูตรพัฒนารองผู้อำนวยการฝ่ายการแพทย์ โรงพยาบาลศูนย์/โรงพยาบาลทั่วไป และโรงพยาบาลกรมในสังกัด ย้ำให้พัฒนาตนเองอย่างต่อเนื่อง เพิ่มพูนทักษะทางการบริหาร การทำงานเชิงบูรณาการ ยึดหลักธรรมมาภิบาลและความโปร่งใส
ปลัดกระทรวงสาธารณสุข มอบมอบประกาศนียบัตรหลักสูตรพัฒนารองผู้อำนวยการฝ่ายการแพทย์ โรงพยาบาลศูนย์/โรงพยาบาลทั่วไป และโรงพยาบาลกรมในสังกัด ย้ำให้พัฒนาตนเองอย่างต่อเนื่อง เพิ่มพูนทักษะทางการบริหาร การทำงานเชิงบูรณาการ ยึดหลักธรรมมาภิบาลและความโปร่งใสในการทำงาน เพื่อเตรียมความพร้อมก้าวสู่การเป็นผู้บริหารในระดับที่สูงขึ้น
วันนี้ (16 มิถุนายน 2566 ) ที่โรงแรมริเวอร์ ไรน์ เพลส จังหวัดนนทบุรี นายแพทย์โอภาส การย์กวินพงศ์ ปลัดกระทรวงสาธารณสุข เป็นประธานพิธีปิดการอบรมหลักสูตรพัฒนารองผู้อำนวยการฝ่ายการแพทย์โรงพยาบาลศูนย์ โรงพยาบาลทั่วไป และโรงพยาบาลในสังกัดกรมต่างๆ ของกระทรวงสาธารณสุข รุ่นที่ 17 ประจำปีงบประมาณ 2566 พร้อมรับฟังสรุปผลการเรียนรู้ และมอบประกาศนียบัตรแก่ผู้สำเร็จการอบรมที่ผ่านการประเมินผลตามเกณฑ์ของหลักสูตร จำนวน 65 คน
นายแพทย์โอภาสกล่าวว่า กระทรวงสาธารณสุขให้ความสำคัญกับการพัฒนาศักยภาพบุคลากรในหน่วยบริการทุกระดับให้มีทักษะที่จำเป็นในการปฏิบัติหน้าที่ และมีการพัฒนาตนเองอย่างต่อเนื่องให้ทันกับการเปลี่ยนแปลงของโลก โดยหลักสูตรการพัฒนารองผู้อำนวยการโรงพยาบาลฝ่ายการแพทย์ จะมุ่งเน้นความรู้ทางการบริหาร ทั้งการบริหารจัดการทรัพยากร บุคลากร งบประมาณ สร้างเครือข่ายการทำงาน รวมถึงการสร้างเจตคติในการบริหารงานด้วยหลักธรรมมาภิบาลและความโปร่งใส เพื่อให้มีศักยภาพทางการบริหารและพร้อมที่จะเข้าสู่การเป็นผู้บริหารในระดับที่สูงขึ้น
“ในชีวิตของการทำงาน ช่วง 10 ปีแรก จะเป็นเรื่องของการพัฒนาทักษะความเชี่ยวชาญในการทำงาน ช่วง 10 ปีถัดมา เราต้องเรียนรู้ทักษะทางการบริหารจัดการ เรียนรู้กฎ ระเบียบต่างๆ ที่เกี่ยวข้อง และเมื่อเข้าสู่ช่วง 10 ปีที่สาม จะต้องเรียนรู้เรื่องการทำงานเชิงบูรณาการ การเชื่อมโยงกับหน่วยงาน/องค์กรอื่นๆ การวางนโยบาย รวมถึงทบทวน สรุปบทเรียน เพื่อถ่ายทอดความรู้และประสบการณ์สู่คนรุ่นต่อไป ดังนั้น ขอให้รองผู้อำนวยการฝ่ายการแพทย์ทุกท่านได้นำความรู้จากการอบรมครั้งนี้ไปใช้ในการบริหารจัดการหน่วยงานให้มีประสิทธิภาพ พร้อมกับพัฒนาตนเองอยู่เสมอ” นายแพทย์โอภาสกล่าว
ทั้งนี้ หลักสูตร “การพัฒนารองผู้อำนวยการฝ่ายการแพทย์โรงพยาบาลศูนย์ โรงพยาบาลทั่วไป และโรงพยาบาลในสังกัดกรมต่างๆ ของกระทรวงสาธารณสุข” เป็นความร่วมมือของกระทรวงสาธารณสุข สมาคมนักบริหารสาธารณสุข และชมรมโรงพยาบาลศูนย์/โรงพยาบาลทั่วไป จัดขึ้นระหว่างวันที่ 5 พฤศจิกายน 2565 – 16 มิถุนายน 2566 ประกอบด้วยการเรียนรู้ภาคทฤษฎี และการฝึกปฏิบัติภาคสนาม เพื่อให้สามารถเผชิญกับสถานการณ์ที่เปลี่ยนแปลงไปและวางแผนแก้ไขปัญหาได้อย่างมีประสิทธิภาพ โดยเน้นการฝึกทักษะการบริหารกฎ ระเบียบ และวิทยาการที่เกี่ยวข้อง, การวิเคราะห์ด้าน Human Resource Management (HRM), Human Resource Development (HRD), and Outsourcing การบริหารการเงินงบประมาณและพัสดุ การวิเคราะห์ด้านเทคโนโลยี (HIS / Disruption Technology) การวิเคราะห์ด้านระบบบริหารโรงพยาบาลคุณภาพและสิ่งแวดล้อม การจัดทำยุทธศาสตร์การบริหารการเปลี่ยนแปลง เป็นต้น
***********************************16 มิถุนายน 2566

ที่มา : https://www.thaigov.go.th/news/contents/details/69332