รัฐบาลไทย-ข่าวทำเนียบรัฐบาล-อย่าเชื่อ ! SMS ลวงคนว่างงาน กดรับเงิน 2,000 บาท


วันอังคารที่ 13 มิถุนายน 2566
อย่าเชื่อ ! SMS ลวงคนว่างงาน กดรับเงิน 2,000 บาท
.....
กรมการจัดหางาน เตือนประชาชนอย่าหลงเชื่อ SMS แอบอ้างชื่อกรมการจัดหางาน เนื้อความว่า “คุณได้รับเงินชดเชยระหว่างว่างงานตามนโยบายของรัฐบาล จำนวน 2,000 บาท เป็นรายชื่อตกหล่น ให้ยืนยันสิทธิ์ย้อนหลัง” พร้อมแนบลิงก์ให้กด เมื่อกดแล้วจะถูกขอข้อมูลส่วนตัว เช่น ชื่อ-นามสกุล เบอร์โทรศัพท์ ยืนยันว่า กรมฯ ไม่มีนโยบายส่ง SMS แจ้งผู้ประกันตนกรณีว่างงานให้ขอรับเงินทดแทนผ่านช่องทางไลน์
.
ผู้ประกันตน ม.33 ที่ถูกเลิกจ้าง ลาออกจากงาน หรือสิ้นสุดสัญญาจ้าง สามารถรับสิทธิประโยชน์ทดแทนกรณีว่างงานได้ โดยต้องขึ้นทะเบียนผู้ว่างงานทาง e-service ของกรมฯ ที่เว็บไซต์ e-service.doe.go.th ภายใน 30 วัน นับแต่วันที่ออกจากงาน และรายงานตัวตามกำหนดนัดผ่านเว็บไซต์เดียวกันไม่น้อยกว่าเดือนละ 1 ครั้ง
.
ประชาชนที่ได้รับ SMS น่าสงสัยจากกรมการจัดหางาน สอบถามได้ที่ สำนักงานจัดหางานทั่วประเทศ กรมการจัดหางาน โทร.1694 หรือ สายด่วนกระทรวงแรงงาน โทร.1506 กด 2 กรมการจัดหางาน
.
ส่วนผู้แอบอ้างหน่วยงานรัฐส่งข้อความหลอกลวง มีความผิดตาม พ.ร.บ.ว่าด้วยการกระทำความผิดเกี่ยวกับคอมพิวเตอร์ พ.ศ.2550 ระวางโทษจำคุกไม่เกิน 5 ปี ปรับไม่เกิน 100,000 บาท หรือทั้งจำทั้งปรับ และ พ.ร.บ.เครื่องหมายราชการ พ.ศ.2482 จำคุกไม่เกิน 1 ปี และปรับไม่เกิน 2,000 บาท
.
#ไทยคู่ฟ้า #สื่อสารรัฐบาลไทย
-------------------

ที่มา : https://www.thaigov.go.th/news/contents/details/69190