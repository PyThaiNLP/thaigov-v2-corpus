รัฐบาลไทย-ข่าวทำเนียบรัฐบาล-พ่อเมืองสมุทรสาคร นำภาคีเครือข่าย "แก้ไขในสิ่งผิด" ลงพื้นที่พัฒนา ฟื้นฟู "คลองสี่วาพาสวัสดิ์" เฉลิมพระเกียรติพระบาทสมเด็จพระเจ้าอยู่หัว เนื่องในโอกาสวันเฉลิมพระชนมพรรษา 28 กรกฎาคม 


วันอังคารที่ 13 มิถุนายน 2566
13/06/2566
พิมพ์
พ่อเมืองสมุทรสาคร นำภาคีเครือข่าย "แก้ไขในสิ่งผิด" ลงพื้นที่พัฒนา ฟื้นฟู "คลองสี่วาพาสวัสดิ์" เฉลิมพระเกียรติพระบาทสมเด็จพระเจ้าอยู่หัว เนื่องในโอกาสวันเฉลิมพระชนมพรรษา 28 กรกฎาคม
พ่อเมืองสมุทรสาคร นำภาคีเครือข่าย "แก้ไขในสิ่งผิด" ลงพื้นที่พัฒนา ฟื้นฟู "คลองสี่วาพาสวัสดิ์" เฉลิมพระเกียรติพระบาทสมเด็จพระเจ้าอยู่หัว เนื่องในโอกาสวันเฉลิมพระชนมพรรษา 28 กรกฎาคม 2566
วันนี้ (13 มิ.ย. 66) นายณรงค์ รักร้อย ผู้ว่าราชการจังหวัดสมุทรสาคร เปิดเผยว่า จังหวัดสมุทรสาคร ได้จัดพิธีลงนามบันทึกข้อตกลงความร่วมมือ (MOU) ของ 12 ส่วนราชการ องค์กรปกครองส่วนท้องถิ่น และภาคีเครือข่าย รวม 30 หน่วยงาน ได้แก่ สำนักงานอุตสาหกรรมจังหวัดสมุทรสาคร สำนักงานทรัพยากรธรรมชาติและสิ่งแวดล้อมจังหวัดสมุทรสาคร โครงการชลประทานสมุทรสาคร โครงการส่งน้ำและบำรุงรักษาภาษีเจริญ สำนักงานเจ้าท่าภูมิภาคสาขาสมุทรสาคร สำนักงานส่งเสริมการปกครองท้องถิ่นจังหวัดสมุทรสาคร อำเภอเมืองสมุทรสาคร องค์การบริหารส่วนจังหวัดสมุทรสาคร เทศบาลตำบลคอกกระบือ เทศบาลตำบลนาดี เทศบาลตำบลบางปลา องค์การบริหารส่วนตำบลบ้านเกาะ เครือข่ายอาสาสมัครพิทักษ์ทรัพยากรธรรมชาติและสิ่งแวดล้อมหมู่บ้านอำเภอเมืองสมุทรสาคร และสถานประกอบการที่ตั้งอยู่แนวคลองสี่วาพาสวัสดิ์ จำนวน 18 แห่ง พร้อมทั้งจัดกิจกรรมเพื่อพัฒนา ฟื้นฟู คลองสี่วาพาสวัสดิ์ ทำความดีเฉลิมพระเกียรติพระบาทสมเด็จพระเจ้าอยู่หัว เนื่องในโอกาสมหามงคลวันเฉลิมพระชนมพรรษา 28 กรกฎาคม 2566 ได้แก่ การสาธิตการตรวจวัดคุณภาพน้ำ การจัดกำจัดผักตบชวา วัชพืช ขยะที่กีดขวางทางน้ำ การตรวจติดตามการติดตั้งถังดักไขมันบริเวณร้านอาหาร การเทน้ำจุลินทรีย์ (EM น้ำ) ตลอดคลองสี่วาพาสวัสดิ์และวัดป่าชัยรังสี โดย Kick off ที่บริเวณสถานีสูบน้ำประตูระบายน้ำคลองสี่วาพาสวัสดิ์ ตำบลบ้านเกาะ อำเภอเมืองสมุทรสาคร จังหวัดสมุทรสาคร
นายณรงค์ รักร้อย ผู้ว่าราชการจังหวัดสมุทรสาคร กล่าวว่า พระบาทสมเด็จพระเจ้าอยู่หัวทรงมีพระราชปณิธานอันแน่วแน่ที่จะทำให้ “ประเทศชาติมั่นคง ประชาชนมีความสุข แก้ไขในสิ่งผิด สืบสานในพระราชปณิธาน ภายใต้ปรัชญาของเศรษฐกิจพอเพียง” เพื่อความอยู่ดีมีสุขของประชาชน และพัฒนาประเทศชาติให้เจริญก้าวหน้า ซึ่งกระทรวงมหาดไทยได้น้อมนำพระราชดำริในการฟื้นฟูบูรณะแม่น้ำคูคลองในพื้นที่จังหวัด โดยผู้ว่าราชการจังหวัดในฐานะ “นายกรัฐมนตรีของจังหวัด” ต้องเป็นผู้นำในการลุกขึ้นมา “บำบัดทุกข์ บำรุงสุข” แก้ไขในสิ่งผิดและทำสิ่งดี ๆ ให้เกิดขึ้นเพื่อคุณภาพชีวิตที่ดีของประชาชน ด้วยการบูรณาการกับส่วนราชการในพื้นที่และร่วมกับภาคีเครือข่าย ประชาชนและทุกภาคส่วน คัดเลือกแม่น้ำคูคลองเพื่อเป็นพื้นที่ในการจัดกิจกรรมจิตอาสา สร้างจิตสำนึกในการดูแลสิ่งแวดล้อม พร้อมจับมือร่วมกันขับเคลื่อนขยายผลโครงการอนุรักษ์และพัฒนาแม่น้ำคูคลองเพิ่มเติม โดยยังคงพัฒนาลำน้ำสายเดิมอย่างต่อเนื่องเพื่อให้ลำน้ำครบทุกสายเป็นพื้นที่แห่งความสุขอย่างยั่งยืนให้กับประชาชนในพื้นที่
จังหวัดสมุทรสาคร จึงร่วมกับทั้ง 7 ภาคีเครือข่าย ได้แก่ ภาครัฐ ภาควิชาการ ภาคผู้นำศาสนา ภาคเอกชน ภาคประชาชน ภาคประชาสังคม และภาคสื่อมวลชน ร่วมกันจัดกิจกรรมเพื่อพัฒนา ฟื้นฟู คลองสี่วาพาสวัสดิ์ เพื่อทำให้พี่น้องประชาชนมีความสุขเพิ่มมากขึ้น มีความทุกข์ลดลงจนหมดไป อันเป็นการสนองพระราโชบายของพระบาทสมเด็จพระเจ้าอยู่หัวในการแก้ไขในสิ่งผิดและฟื้นฟูแม่น้ำลำคลองให้สะอาด ให้ประชาชนสามารถใช้ประโยชน์จากแหล่งน้ำได้อย่างยั่งยืน เช่น การเกษตร การนำน้ำไปในใช้ในครัวเรือน หรือสถานประกอบการต่าง ๆ ทั้งนี้ จังหวัดสมุทรสาคร เป็นจังหวัดที่มีโรงงานอุตสาหกรรมเป็นจำนวนมากประมาณ 6,000 กว่าแห่ง และเป็นจังหวัดปลายน้ำของแม่น้ำท่าจีนก่อนที่จะไหลลงสู่อ่าวไทย ทำให้ประสบปัญหาด้านสิ่งแวดล้อม ได้แก่ ปัญหาน้ำเสีย ขยะ และปัญหาฝุ่นละออง PM 2.5 จังหวัดจึงได้เลือกที่จะขับเคลื่อนการพัฒนา ฟื้นฟู และแก้ไขปัญหาแหล่งน้ำ และขณะเดียวกันก็ทำหน้าที่เป็นโซ่ข้อกลาง ในการรับฟังปัญหาความต้องการเสียงสะท้อนจากพี่น้องประชาชนตั้งแต่ระดับครัวเรือน ชุมชน หมู่บ้าน ตำบล อำเภอ เพื่อนำไปสู่การรับรู้ของส่วนกลางและรัฐบาลในการวิเคราะห์หาแนวทางแก้ไขปัญหาความเดือดร้อนและส่งเสริมพัฒนาพื้นที่ให้พี่น้องประชาชนในทุกมิติ
นายณรงค์ รักร้อย ผู้ว่าราชการจังหวัดสมุทรสาคร กล่าวในช่วงท้ายว่า “การพัฒนา ฟื้นฟู และแก้ไขปัญหาคลองสี่วาพาสวัสดิ์ในครั้งนี้จะยังผลทำให้ประชาชนและสถานประกอบการสามารถใช้ประโยชน์จากแหล่งน้ำได้เพิ่มมากยิ่งขึ้น และขอขอบคุณทุกภาคส่วนที่เกี่ยวข้องที่ร่วมมือกันบูรณาการอย่างเข้มแข็ง พร้อมทั้งขอเชิญชวนพี่น้องประชาชนทุกคน ได้ร่วมกันดูแลรักษาสิ่งแวดล้อม ทั้งการบริหารจัดการขยะ การดูแลรักษาแหล่งน้ำ และการดำเนินการในทุกด้าน เพื่อคุณภาพชีวิตที่ดี เพื่อสิ่งแวดล้อมที่ดี ที่จะส่งผลทำให้สุขภาพดี อากาศดี แหล่งน้ำดี ท้ายที่สุดพวกเราทุกคนก็จะมีความสุขอย่างยั่งยืน”

ที่มา : https://www.thaigov.go.th/news/contents/details/69228