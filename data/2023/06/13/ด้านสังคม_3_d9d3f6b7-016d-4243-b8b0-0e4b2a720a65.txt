รัฐบาลไทย-ข่าวทำเนียบรัฐบาล-ปลัด สธ. ประชุมผู้บริหารทั่วประเทศ ย้ำเดินหน้างานสำคัญ 7 เรื่อง


วันอังคารที่ 13 มิถุนายน 2566
ปลัด สธ. ประชุมผู้บริหารทั่วประเทศ ย้ำเดินหน้างานสำคัญ 7 เรื่อง
ปลัดกระทรวงสาธารณสุข ประชุมผู้บริหารส่วนกลางและส่วนภูมิภาคทั่วประเทศ ที่จังหวัดเลยย้ำให้ความสำคัญการดำเนินงานตามนโยบาย 7 เรื่อง ทั้งดูแลบุคลากร ยกระดับหน่วยบริการ บริหารเงินบำรุงการสื่อสาร ปีสุขภาพสูงวัยไทย ระบบสุขภาพดิจิทัล และพัฒนาโรงพยาบาลทันตกรรม
วันนี้ (13 มิถุนายน 2566) ที่มหาวิทยาลัยราชภัฏเลย จังหวัดเลย นายแพทย์โอภาส การย์กวินพงศ์ ปลัดกระทรวงสาธารณสุข เป็นประธานการประชุมสำนักงานปลัดกระทรวงสาธารณสุขส่วนกลางและส่วนภูมิภาคนอกสถานที่ ครั้งที่ 3 ประจำปีงบประมาณ พ.ศ. 2566 โดยมีผู้บริหารระดับสูงและหน่วยงานระดับกองในส่วนกลางและผู้บริหารหน่วยงานส่วนภูมิภาคร่วมประชุมประมาณ 800 คน
นายแพทย์โอภาสกล่าวว่า การประชุมสัญจรครั้งนี้ ผู้บริหารที่เข้าร่วมประชุมได้มีโอกาสศึกษาดูงานใน 3 ประเด็นสำคัญของจังหวัดเลย คือ การพัฒนาโรงพยาบาลให้เป็นโรงพยาบาลของประชาชน ของโรงพยาบาลสมเด็จพระยุพราชด่านซ้าย รูปแบบแซนด์บ็อกซ์เชียงคาน สู่การขับเคลื่อนเศรษฐกิจสุขภาพ ตามนโยบาย Health for Wealth และการส่งตรวจทางห้องปฏิบัติการอย่างสมเหตุผล (Rational Laboratory Use) ที่โรงพยาบาลเลย ทำให้เกิดการแลกเปลี่ยนเรียนรู้และนำไปปรับพัฒนาต่อยอดการดำเนินงานในพื้นที่ตนเองให้เหมาะสมต่อไป
ทั้งนี้ ได้กำชับให้ผู้บริหารให้ความสำคัญในการดำเนินงานตามนโยบาย 7 เรื่อง ได้แก่ 1.การดูแลบุคลากรทั้งเรื่องภาระงาน ค่าตอบแทน สวัสดิการและความก้าวหน้า 2.การยกระดับหน่วยบริการให้สอดคล้องกับความต้องการรับบริการของประชาชนในพื้นที่ 3.การใช้เงินบำรุงในการพัฒนาโรงพยาบาลและบริหารจัดการในรูปแบบ one province one hospital 4.การวางมาตรการสื่อสารในหน่วยบริการเพื่อลดปัญหาข้อร้องเรียน5.การคัดกรองผู้สูงอายุตามเป้าหมายสุขภาพสูงวัยไทย 6.การใช้ดิจิทัลมาพัฒนาระบบบริการ ภายใต้มาตรการการคุ้มครองข้อมูลส่วนบุคคลและความมั่นคงปลอดภัยทางไซเบอร์ และ 7.การพัฒนาโรงพยาบาลทันตกรรมซึ่งเขตสุขภาพที่ 8 ได้มีความคืบหน้าการดำเนินงานที่ชัดเจนแล้ว สามารถเป็นแนวทางให้พื้นที่อื่นๆ ดำเนินการได้
************************************************* 13 มิถุนายน 2566

ที่มา : https://www.thaigov.go.th/news/contents/details/69223