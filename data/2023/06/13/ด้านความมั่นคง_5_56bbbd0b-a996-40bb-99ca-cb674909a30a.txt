รัฐบาลไทย-ข่าวทำเนียบรัฐบาล-"แลกเปลี่ยนเรียนรู้สองพื้นที่ภูมิปัญญาผ้าแห่งความยั่งยืน" จังหวัดนครพนมบูรณาการทีมจังหวัดเดินทางลงพื้นที่ "ดอนกอยโมเดล หมู่บ้านแห่งความยั่งยืน" จังหวัดสกลนคร เพื่อสานสัมพันธ์ 


วันอังคารที่ 13 มิถุนายน 2566
13/06/2566
พิมพ์
"แลกเปลี่ยนเรียนรู้สองพื้นที่ภูมิปัญญาผ้าแห่งความยั่งยืน" จังหวัดนครพนมบูรณาการทีมจังหวัดเดินทางลงพื้นที่ "ดอนกอยโมเดล หมู่บ้านแห่งความยั่งยืน" จังหวัดสกลนคร เพื่อสานสัมพันธ์
"แลกเปลี่ยนเรียนรู้สองพื้นที่ภูมิปัญญาผ้าแห่งความยั่งยืน" จังหวัดนครพนมบูรณาการทีมจังหวัดเดินทางลงพื้นที่ "ดอนกอยโมเดล หมู่บ้านแห่งความยั่งยืน" จังหวัดสกลนคร เพื่อสานสัมพันธ์ สร้างหุ้นส่วนความร่วมมือการเสริมสร้างความยั่งยืนให้กับพี่น้องประชาชน
วันนี้ (13 มิ.ย. 66) นายวันชัย จันทร์พร ผู้ว่าราชการจังหวัดนครพนม เปิดเผยว่า จังหวัดนครพนมให้ความสำคัญในการน้อมนำแนวพระดำริ "หมู่บ้านยั่งยืน (Sustainable Village)" ในสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา มุ่งมั่นทำหน้าที่บำบัดทุกข์ บำรุงสุข ให้กับพี่น้องประชาชนอย่างต่อเนื่อง โดยได้ดำเนินโครงการหนึ่งตำบล หนึ่งหมู่บ้านยั่งยืน (Sustainable Village) เพื่อเฉลิมพระเกียรติสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา ส่งเสริมและสนับสนุนการพัฒนาคุณภาพชีวิตของประชาชนให้มีความเป็นอยู่ที่ดีขึ้น ลดความเหลื่อมล้ำ พร้อมทั้งขับเคลื่อนเป้าหมายการพัฒนาที่ยั่งยืน (Sustainable Development Goals : SDGs)
"จังหวัดนครพนมมีที่ตั้งทางภูมิศาสตร์ติดกับจังหวัดสกลนคร ทำให้มีสภาพภูมิสังคมทางด้านอัตลักษณ์ภูมิปัญญาด้านผ้าไทยที่เกี่ยวเนื่องเกี่ยวพันกัน และประการสำคัญทั้ง 2 จังหวัดเป็นดินแดนแห่งความจงรักภักดีที่พี่น้องประชาชนต่างซาบซึ้งและสำนึกในพระมหากรุณาธิคุณของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร และสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง เสด็จพระราชดำเนินมาเป็นหลักชัยจนทำให้เกิดอาชีพเสริม คือ การเป็นช่างทอผ้า สร้างงาน สร้างอาชีพ สร้างรายได้ให้กับสตรีและสมาชิกในครอบครัวตลอดจนชุมชนในพื้นที่ เริ่มต้นที่บ้านนาหว้า อำเภอนาหว้า จังหวัดนครพนม และต่อมาด้วยน้ำพระราชหฤทัยอันเปี่ยมล้นของพระบาทสมเด็จพระเจ้าอยู่หัว และสมเด็จพระนางเจ้า ฯ พระบรมราชินี ผู้ทรงมุ่งมั่นในการสืบสานรักษาและต่อยอด พระราชดำริของล้นเกล้า ฯ สมเด็จพระบรมชนกนาถ และสมเด็จพระบรมราชชนนี และมี "สมเด็จเจ้าฟ้าหญิง" คือ สมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา ทรงรับเรื่องการส่งเสริมภูมิปัญญาหัตถศิลป์หัตถกรรมไว้เป็นพระกรณียกิจเพื่อแบ่งเบาพระราชภาระของพระบาทสมเด็จพระเจ้าอยู่หัว พร้อมทั้งพระราชทานพระดำริ "นาหว้าโมเดล" เพื่อเฉลิมฉลองวาระ 50 ปี แห่งสายธารพระมหากรุณาธิคุณที่สมเด็จพระบรมราชชนนีพันปีหลวง ทรงรื้อฟื้นคืนชีวิตที่ยั่งยืนให้กับประชาชนผ่านงานหัตถศิลป์หัตถกรรม ภูมิปัญญาของประชาชนบ้านนาหว้า ภายหลังจากได้พระราชทานแนวพระดำริ "ดอนกอยโมเดล" ให้กับสมาชิกกลุ่มผ้าย้อมครามบ้านดอนกอย กระทั่งทำให้ประชาชนในพื้นที่ได้รับการพัฒนาในทุกมิติ" ผวจ.นครพนม กล่าว
นายวันชัย จันทร์พร ผู้ว่าราชการจังหวัดนครพนม กล่าวต่ออีกว่า เพื่อให้เกิดการเสริมสร้างความพร้อมและการแลกเปลี่ยนเรียนรู้หลักการพัฒนาที่ยั่งยืน ตามพระดำริของสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา ที่ได้พระราชทานแนวทางให้กับพี่น้องประชาชนทั้งที่บ้านนาหว้า อำเภอนาหว้า จังหวัดนครพนม และที่บ้านดอนกอย อำเภอพรรณานิคม จังหวัดสกลนคร โดยเฉพาะอย่างยิ่งแนวพระดำริ "หมู่บ้านยั่งยืน (Sustainable Village)" จังหวัดนครพนมจึงได้นำคณะผู้บริหารจังหวัด หัวหน้าส่วนราชการ นายอำเภอ ผู้แทนตำบลเข้มแข็ง และผู้แทนกลุ่มนาหว้าโมเดล เดินทางไปศึกษาดูงาน ณ วิชชาลัยดอนกอย วิถีแห่งการพัฒนาที่ยั่งยืน ซึ่งเป็นต้นแบบของการพัฒนาหมู่บ้านที่ยั่งยืนตามพระดำริ เพื่อนำไปปรับใช้กับการขับเคลื่อนกิจกรรม “ตำบลเข้มแข็ง ตามหลักปรัชญาของเศรษฐกิจพอเพียง” ตามโครงการหนึ่งตำบล หนึ่งหมู่บ้านยั่งยืน (Sustainable Village) และการพัฒนาภูมิปัญญาผ้าไทยของกลุ่มนาหว้าโมเดล โดยมี นางถวิล อุปรี ประธานกลุ่มทอผ้าย้อมครามบ้านดอนกอย และคณะ ให้การต้อนรับและร่วมแลกเปลี่ยนเรียนรู้ เรื่อง "แนวทางการขับเคลื่อนหมู่บ้านพัฒนาที่ยั่งยืน (Sustainable Village)" ภายใต้หมู่บ้าน 3 สร้าง ประกอบด้วย 1) สร้างความมั่นคงทางด้านอาหาร 2) สร้างสิ่งแวดล้อมให้ยั่งยืน และ 3) สร้างภูมิคุ้มกันทางสังคม โดยการจัดตั้งกลุ่มอาชีพในชุมชน และการดำเนินการเกี่ยวกับต้นไม้ให้สีที่จะนำไปใช้สำหรับให้สีในกระบวนการทอผ้าของบ้านดอนกอย
"ในการลงพื้นที่แลกเปลี่ยนเรียนรู้ในครั้งนี้ คณะของจังหวัดนครพนมได้เยี่ยมชม "คุ้มบ้าน" หรือการแบ่งกลุ่มย่อยเพื่อดูแลประชาชนในหมู่บ้านเป็นกลุ่มต่าง ๆ ที่ได้มีการสร้างความมั่นคงทางอาหารตามพระราชดำริสมเด็จพระกนิษฐาธิราชเจ้า กรมสมเด็จพระเทพรัตนราชสุดา ฯ สยามบรมราชกุมารี “บ้านนี้มีรัก ปลูกผักกินเอง” “ทางนี้มีผล ผู้คนรักกัน” มาขับเคลื่อนในทุกครัวเรือน และน้อมนำหลักการพึ่งพาตนเองตามหลักปรัชญาของเศรษฐกิจพอเพียงในพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร ตั้งแต่ "ต้นน้ำ" ด้วยการพึ่งพาตนเองในชุมชน ลดการนำเข้าวัตถุดิบจากนอกพื้นที่ แล้วรวมกลุ่ม ทั้งปลูกคราม ต้นไม้ให้สี ให้จำนวนมาก ๆ ในพื้นที่ว่าง ทั้งหัวไร่ปลายนา ที่วัด ริมถนนหนทาง มีการจัดทำถังขยะเปียกลดโลกร้อนภายในครัวเรือน และการบริหารจัดการขยะตามหลัก 3Rs ใช้น้อย (Reduce) ใช้ซ้ำ (Reuse) นำกลับมาใช้ใหม่ (Recycle) โดยมีหัวหน้าคุ้มให้คำแนะนำในการดำเนินงานและการบริหารจัดการภายในคุ้ม มีการสืบสานต่อยอดอัตลักษณ์ภูมิปัญญาวัฒนธรรมท้องถิ่นส่งต่อรุ่นสู่รุ่น พร้อมเยี่ยมชมกระบวนการทอผ้าย้อมครามและผ้าย้อมสีธรรมชาติ ภายใต้แบรนด์ “ดอนกอยโมเดล”" ผวจ.นครพนม กล่าวเพิ่มเติม
นายวันชัย จันทร์พร ผู้ว่าราชการจังหวัดนครพนม กล่าวในช่วงท้ายว่า จังหวัดนครพนมจะได้นำผลสำเร็จของ "ดอนกอยโมเดล" จังหวัดสกลนคร มาประยุกต์เป็นแนวทางการขับเคลื่อนเพื่อพัฒนาพื้นที่ของจังหวัดนครพนมควบคู่กันในลักษณะหุ้นส่วนการพัฒนาที่สอดคล้องกับเป้าหมายการพัฒนาที่ยั่งยืนข้อที่ 17 (Partnership) ตามภูมิสังคม ขยายผลครอบคลุมทุกอำเภอ ทุกตำบล ทุกหมู่บ้าน เพื่อเป็นการน้อมสำนึกในพระกรุณาธิคุณ และถวายเป็นพระกำลังใจแด่สมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา พระผู้ทรงเมตตาและเปี่ยมล้นด้วยน้ำพระทัยอันยิ่งใหญ่ต่อชาวนครพนมและสกลนคร เพื่อทำให้ดินแดนแห่งพระกรุณาธิคุณนี้ เป็นดินแดนแห่งความสุขที่ยั่งยืนของประชาชนตลอดไป
#WorldSoilDay #วันดินโลก #soilswherefoodbegins #Soils4Nutrition
#FAO #GlobalSoilPartnership #MOI #กระทรวงมหาดไทย #บำบัดทุกข์บำรุงสุข #SDGsforAll #ChangeforGood #ผ้าไทยใส่ให้สนุก

ที่มา : https://www.thaigov.go.th/news/contents/details/69226