รัฐบาลไทย-ข่าวทำเนียบรัฐบาล-นายชยธรรม์ พรหมศร ปลัดกระทรวงคมนาคม ให้การต้อนรับผู้ตรวจการแผ่นดิน พร้อมประชุมแลกเปลี่ยนข้อคิดเห็นเกี่ยวกับบทบาทหน้าที่ของกระทรวงคมนาคมและหน่วยงานในสังกัด        และแนวทางการปฏิบัต


วันอังคารที่ 13 มิถุนายน 2566
นายชยธรรม์ พรหมศร ปลัดกระทรวงคมนาคม ให้การต้อนรับผู้ตรวจการแผ่นดิน พร้อมประชุมแลกเปลี่ยนข้อคิดเห็นเกี่ยวกับบทบาทหน้าที่ของกระทรวงคมนาคมและหน่วยงานในสังกัด        และแนวทางการปฏิบัต
....
เมื่อวันที่ 9 มิถุนายน 2566 นายชยธรรม์ พรหมศร ปลัดกระทรวงคมนาคม ให้การต้อนรับ   และประชุมร่วมกับรองศาสตราจารย์อิสสรีย์ หรรษาจรูญโรจน์ ผู้ตรวจการแผ่นดิน และคณะ เพื่อแลกเปลี่ยนข้อคิดเห็นเกี่ยวกับบทบาทหน้าที่ของกระทรวงคมนาคมและหน่วยงานในสังกัด รวมทั้งผลการปฏิบัติงาน และแนวทางการปฏิบัติงาน ตามหมวด 5 หน้าที่ของรัฐ ตามรัฐธรรมนูญแห่งราชอาณาจักรไทย พ.ศ. 2560 เพื่อประโยชน์ในการปฏิบัติงานของกระทรวงคมนาคม หน่วยงานในสังกัด และสำนักงานผู้ตรวจการแผ่นดิน โดยมี ผู้บริหาร และหัวหน้าหน่วยงานในสังกัดกระทรวงคมนาคม ร่วมการประชุม ณ ห้องประชุมกระทรวงคมนาคม
นายชยธรรม์ พรหมศร กล่าวว่า กระทรวงคมนาคม มีหน่วยงานในสังกัดกระทรวง ประกอบด้วย ส่วนราชการ 8 หน่วยงาน รัฐวิสาหกิจ 12 หน่วยงาน และหน่วยงานอิสระ 2 หน่วยงาน มีภารกิจหลักในการจัดระบบให้เกิดการขนส่งคนและสินค้าจากต้นทางสู่ปลายทาง ได้ด้วยความสะดวก ปลอดภัย ตรงเวลา ราคาสมเหตุสมผล โดยที่จะดำเนินการให้ภารกิจสำเร็จได้จำเป็นต้องดำเนินการตั้งแต่ 1) พัฒนาโครงสร้างพื้นฐานให้เชื่อมโครงข่ายคมนาคมครอบคลุมการขนส่งทั้งทางถนน ทางน้ำ ทางอากาศ และทางราง 2) พัฒนากฎ ระเบียบ และกำกับดูแลการให้บริการคมนาคมขนส่งมีสิทธิภาพ 3) ส่งเสริม สนับสนุนให้มีบริการคมนาคมขนส่งแก่ประชาชนทุกกลุ่ม ภายใต้ยุทธศาสตร์การพัฒนาระบบคมนาคมขนส่งให้มีประสิทธิภาพ ปลอดภัย เป็นมิตรกับสิ่งแวดล้อม และสามารถเข้าถึงได้อย่างเสมอภาคและเท่าเทียม เพื่อขับเคลื่อนระบบเศรษฐกิจ และพัฒนาคุณภาพชีวิตของประชาชน
สำหรับการพัฒนาระบบคมนาคมขนส่งของไทยในอนาคต จะมุ่งเน้นการพัฒนาเพื่อรองรับ การเปลี่ยนแปลงวิถีชีวิต พฤติกรรมการเดินทางของผู้คนและรูปแบบในการทำธุรกิจ และความต้องการในการเดินทางอันเป็นผลกระทบจากกระแสโลกาภิวัฒน์ การกระจายความเจริญไปสู่ภูมิภาคมากขึ้น และบริบทการเปลี่ยนแปลงที่ส่งผลต่อการพัฒนา ระบบคมนาคมขนส่งสามารถตอบสนองผู้ใช้บริการ มีความทันสมัย และรองรับการเจริญเติบโตในอนาคต ตลอดจนยกระดับคุณภาพชีวิตของประชาชน ซึ่งกระทรวงฯ ได้วางกรอบแนวทางการพัฒนาระบบการคมนาคมให้สอดคล้องกับแผนยุทธศาสตร์ชาติ 20 ปี และแผนพัฒนาเศรษฐกิจและสังคมแห่งชาติ โดยมีโครงการสำคัญ อาทิ การพัฒนาโครงข่ายคมนาคมขนส่งทางราง มุ่งส่งเสริมการปรับเปลี่ยนรูปแบบการขนส่งจากทางถนนไปสู่ทางราง ทั้งการเดินทางในเมือง การเดินทางระหว่างเมืองและการขนส่งสินค้า
รองศาสตราจารย์อิสสรีย์ หรรษาจรูญโรจน์ กล่าวว่า รัฐธรรมนูญแห่งราชอาณาจักรไทย พ.ศ. 2560 ได้กำหนดบทบาทของผู้ตรวจการแผ่นดิน ให้มีหน้าที่และอำนาจในการเสนอคณะรัฐมนตรีให้ทราบถึงการที่หน่วยงานของรัฐยังมิได้ปฏิบัติให้ถูกต้องครบถ้วน ตามหมวด 5 หน้าที่ของรัฐ ซึ่งรัฐธรรมนูญกำหนดให้รัฐต้องปฏิบัติตามประกอบด้วย หน้าที่พื้นฐานของรัฐ และหน้าที่ของรัฐในการทำให้สิทธิของประชาชนเป็นสิ่งที่จับต้องได้ ทั้งนี้ ในการปฏิบัติหน้าที่ของผู้ตรวจการแผ่นดิน ได้ถือตามหลักการทำงานในลักษณะของ “กัลยาณมิตร” เพื่อร่วมปฏิบัติงานกับหน่วยงานของรัฐ ดังนั้น สำนักงานผู้ตรวจการแผ่นดิน จึงได้เดินทางมาศึกษาดูงานเพื่อรับฟังข้อมูลที่จะเป็นประโยชน์ต่อสำนักงานผู้ตรวจการแผ่นดิน ในการช่วยเหลือและสนับสนุนการปฏิบัติหน้าที่ของกระทรวงคมนาคมให้เป็นไปอย่างมีประสิทธิภาพ ในการอำนวยความเป็นธรรมให้กับประชาชน ตลอดจนหารือแลกเปลี่ยนเรียนรู้เกี่ยวกับการพัฒนาระบบขนส่งอย่างบูรณาการ เพื่อยกระดับคุณภาพชีวิตของประชาชนทุกภาคส่วน ถือเป็นเป็นภารกิจที่ก่อให้เกิดประโยชน์แก่ประเทศชาติและประชาชน ซึ่งเป็นหน้าที่ของรัฐตามบทบัญญัติของรัฐธรรมนูญ

ที่มา : https://www.thaigov.go.th/news/contents/details/69195