รัฐบาลไทย-ข่าวทำเนียบรัฐบาล-รับรองแล้ว "แก้วโกสินทร์ - ไพลินสยาม" ชื่อภาษาไทยของดาวเคราะห์นอกระบบสุริยะ


วันอังคารที่ 13 มิถุนายน 2566
รับรองแล้ว "แก้วโกสินทร์ - ไพลินสยาม" ชื่อภาษาไทยของดาวเคราะห์นอกระบบสุริยะ
.....
กระทรวงการอุดมศึกษา วิทยาศาสตร์ วิจัยและนวัตกรรม (อว.) โดยสถาบันวิจัยดาราศาสตร์แห่งชาติ (องค์การมหาชน) เผยข่าวดี! สหพันธ์ดาราศาสตร์นานาชาติ หรือ IAU (The International Astronomical Union) ประกาศรับรองชื่อภาษาไทยของดาวฤกษ์แม่ GJ3470 และดาวเคราะห์นอกระบบสุริยะ GJ3470b ในชื่อภาษาไทยว่า “แก้วโกสินทร์” และ “ไพลินสยาม”
.
ชื่อดาวเคราะห์นี้เสนอโดย นายหัสดินทร์ พัฒนากร และนายเฉลิมวุธ สมณา ในกิจกรรม “เสนอชื่อไทยให้ดาวเคราะห์นอกระบบสุริยะ” ของสถาบันวิจัยดาราศาสตร์แห่งชาติ โดยคัดเลือกจากคณะกรรมการผู้ทรงคุณวุฒิ และเปิดให้ประชาชนทั่วไปโหวตเลือกชื่อภาษาไทยในรอบตัดสินจากทั้งหมดกว่า 335 ชื่อ เพื่อเสนอร่วมกิจกรรม NameExoWorlds 2022 ของสหพันธ์ดาราศาสตร์นานาชาติ ในการตั้งชื่อดาวเคราะห์นอกระบบสุริยะและดาวฤกษ์แม่จำนวน 20 ระบบ โดยมีชื่อถูกเสนอ 603 ชื่อจาก 91 ประเทศทั่วโลก และมีผู้เข้าร่วมกิจกรรมทั่วโลกประมาณ 12 ล้านคน
.
แนวคิดการตั้งชื่อ แก้วโกสินทร์ และ ไพลินสยาม มาจากความเชื่อของคนไทยโบราณที่ว่า ดวงดาวที่ส่องแสงระยิบระยับบนท้องฟ้า คือ แก้วรัตนชาติที่ประดับสรวงสวรรค์ บนสวรรค์มีพระอินทร์เป็นใหญ่ปกครองเหล่าเทวดา พร้อมด้วยแก้ววิเศษ ดาวแม่จึงมีชื่อว่า “แก้วโกสินทร์” อีกนัยยะ คือ รัตนโกสินทร์ คือยุคที่ค้นพบดาวดวงนี้ และมีดาวบริวารเป็นรัตนชาติสีฟ้า คือ “ไพลินสยาม” ที่มีชื่อคล้องจองกันเป็น “แก้วโกสินทร์” และ “ไพลินสยาม”
.
นับเป็นระบบดาวเคราะห์นอกระบบ ระบบที่ 3 ที่มีชื่อเป็นภาษาไทย ถัดจากระบบดาวเคราะห์นอกระบบ 47 UMa "ชาละวัน-ตะเภาแก้ว-ตะเภาทอง" และ WASP-50 "เจ้าพระยา-แม่ปิง" ที่ได้รับการรับรองชื่อภาษาไทยมาก่อนหน้านี้
#ไทยคู่ฟ้า #สื่อสารรัฐบาลไทย
-------------------

ที่มา : https://www.thaigov.go.th/news/contents/details/69224