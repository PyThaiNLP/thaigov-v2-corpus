รัฐบาลไทย-ข่าวทำเนียบรัฐบาล-กรมทางหลวง ขยายกรมทางหลวงขยาย 4 ช่องจราจร ทางหลวงหมายเลข 207 สายบ้านวัด – อำเภอประทาย จังหวัดนครราชสีมา แล้วเสร็จ 


วันอังคารที่ 13 มิถุนายน 2566
กรมทางหลวง ขยายกรมทางหลวงขยาย 4 ช่องจราจร ทางหลวงหมายเลข 207 สายบ้านวัด – อำเภอประทาย จังหวัดนครราชสีมา แล้วเสร็จ
....
กรมทางหลวง กระทรวงคมนาคม โดยสำนักก่อสร้างทางที่ 2 ได้ดำเนินโครงการก่อสร้างขยายทางหลวงหมายเลข 207 สายบ้านวัด - อำเภอประทาย จังหวัดนครราชสีมา จาก 2 ช่องจราจร เป็น 4 ช่องจราจร ระยะทางยาว 27 กิโลเมตร แล้วเสร็จ ตามนโยบายกระทรวงคมนาคมเพื่อสนับสนุนการพัฒนาเศรษฐกิจและสังคมของประเทศอย่างมั่นคง ทางหลวงหมายเลข 207 มีปริมาณการจราจรที่เพิ่มขึ้นและหนาแน่นมาก ทำให้การจราจรติดขัด อีกทั้งสายบ้านวัด - อำเภอประทาย เป็นตอนเดียวที่ยังเป็น 2 ช่องจราจร กรมทางหลวง (ทล.) จึงก่อสร้างขยายถนนสายบ้านวัด - อำเภอประทาย อยู่ในพื้นที่ อำเภอคง จังหวัดนครราชสีมา จาก 2 ช่องจราจร เป็นมาตรฐานทางชั้นพิเศษ 4 ช่องจราจร ระหว่าง กม.0+650 – กม.8+000 และ กม.16+522 – กม.36+172 ระยะทางยาวประมาณ 27 กิโลเมตร ผิวทางแอสฟัลต์คอนกรีต ผิวจราจรกว้างช่องจราจรละ 3.50 เมตร ไหล่ทางด้านนอกกว้าง 2.50 เมตร แบ่งทิศทางการจราจรด้วยเกาะกลางแบบกำแพงกั้น (Concrete Barrier Median) มีงานก่อสร้างสะพานข้ามคลอง รวมการติดตั้งไฟฟ้าแสงสว่างและอุปกรณ์อำนวยความปลอดภัย งบประมาณ 977 ล้านบาท
การดำเนินการดังกล่าว ทำให้ทางหลวงหมายเลข 207 มี 4 ช่องจราจรตลอดทั้งสาย ทำให้เกิดระบบทางหลวงที่ทันสมัย สะดวกและปลอดภัย มีประสิทธิภาพกระจายความเจริญและการพัฒนาสู่ภูมิภาคได้ อีกทั้งจะทำให้ระบบคมนาคมขนส่งทางถนน มีความสามารถรองรับการพัฒนาเศรษฐกิจในอนาคต ส่งเสริมการพัฒนาอุตสาหกรรมและการท่องเที่ยว รวมถึงเกิดประโยชน์แก่ผู้สัญจรในเส้นทางทำให้ประหยัดเวลาและค่าใช้จ่ายในการคมนาคมขนส่งทำให้ประชาชนมีความเป็นอยู่ที่ดีขึ้น ทล. ขอความร่วมมือผู้ใช้ทางปฏิบัติตาม “ชีวิตวิถีใหม่ ขับขี่อย่างปลอดภัย ไร้อุบัติเหตุ” ขับขี่ด้วยความระมัดระวังเพื่อความปลอดภัยของตัวท่านและผู้ร่วมทาง ประชาชนสามารถสอบถามเส้นทางการเดินทางได้ที่ สายด่วนกรมทางหลวง โทร 1586 (โทรฟรีทุกเครือข่าย ตลอด 24 ชั่วโมง)

ที่มา : https://www.thaigov.go.th/news/contents/details/69194