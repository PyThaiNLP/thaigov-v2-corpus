รัฐบาลไทย-ข่าวทำเนียบรัฐบาล-กระทรวงเกษตรและสหกรณ์ เตรียมร่วมงานมหกรรมสมุนไพรแห่งชาติฯ ชูแนวคิด “กิน-อยู่-รู้-รักษา ด้วยภูมิปัญญาท้องถิ่นด้านสุขภาพ” 


วันจันทร์ที่ 26 มิถุนายน 2566
กระทรวงเกษตรและสหกรณ์ เตรียมร่วมงานมหกรรมสมุนไพรแห่งชาติฯ ชูแนวคิด “กิน-อยู่-รู้-รักษา ด้วยภูมิปัญญาท้องถิ่นด้านสุขภาพ”
เดินหน้า Roadmap การขับเคลื่อนพืชสมุนไพร และพัฒนาคุณภาพวัตถุดิบสมุนไพรปี 2566-2570
พันจ่าเอก ประเสริฐ มาลัย หัวหน้าผู้ตรวจราชการกระทรวงเกษตรและสหกรณ์ เปิดภายหลังจากได้รับมอบหมายจากปลัดกระทรวงเกษตรและสหกรณ์ (นายประยูร อินสกุล) ให้เป็นประธานการประชุมคณะอนุกรรมการวัตถุดิบสมุนไพร ครั้งที่ 1/2566 ณ ห้องประชุมกระทรวงเกษตรและสหกรณ์ และผ่านระบบประชุมออนไลน์ (Zoom Meeting) ว่า ที่ประชุมรับทราบรายงานผลการขับเคลื่อนแผนงาน/โครงการของหน่วยงานที่สนับสนุนแผนปฏิบัติการด้านสมุนไพรแห่งชาติ ฉบับที่ 2 พ.ศ. 2566-2570 ยุทธศาสตร์ที่ 1 ส่งเสริมการผลิตและแปรรูปวัตถุดิบสมุนไพรให้มีคุณภาพและมาตรฐาน ปีงบประมาณ 2566 จากหน่วยงานรับผิดชอบโครงการ
ทั้งนี้ กระทรวงเกษตรและสหกรณ์ เตรียมร่วมจัดกิจกรรมนิทรรศการในงานมหกรรมสมุนไพรแห่งชาติ และการประชุมวิชาการประจำปีการแพทย์แผนไทยและการแพทย์พื้นบ้าน และการแพทย์ทางเลือก ครั้งที่ 20 (Thailand Herbal Expo 2023) ซึ่งจัดขึ้นในระหว่างวันที่ 28 มิ.ย 66–2 ก.ค. 66 ณ ห้องประชุมฟีนิกซ์ 1-6 อาคาร 11-12  อิมแพ็ค เมืองทองธานี จังหวัดนนทบุรี โดยกระทรวงเกษตรและสหกรณ์อยู่ในพื้นที่โซน Wisdom (H7) ชูแนวคิด “กิน-อยู่-รู้-รักษา ด้วยภูมิปัญญาท้องถิ่นด้านสุขภาพ” มุ่งเน้นการเผยแพร่ภูมิปัญญาการแพทย์แผนไทย และการแพทย์พื้นบ้านไทย การใช้ประโยชน์ และอนุรักษ์สมุนไพรอย่างยั่งยืน ตลอดจนวิถีชีวิต และการดูแลสุขภาพของชุมชนจากภูมิภาค โดยมีหน่วยงานในสังกัดร่วมจัดงาน ได้แก่ สำนักงานการปฏิรูปที่ดินเพื่อเกษตรกรรม กรมวิชาการเกษตร กรมพัฒนาที่ดิน และสำนักงานมาตรฐานสินค้าเกษตรและอาหารแห่งชาติ สำหรับกิจกรรมที่น่าสนใจภายในงาน อาทิ การสาธิตเมนูอาหารที่มีส่วนผสมจากสมุนไพร การสอนทำการตลาดบนแพลตฟอร์มต่าง ๆ การสาธิตการขยายพันธุ์พืชและองค์ความรู้สมุนไพร และแจกพันธุ์พืชสมุนไพร เป็นต้น
สำหรับการประชุมในวันนี้ ที่ประชุมมีมติเห็นชอบ Roadmap การขับเคลื่อนพืชสมุนไพร และพัฒนาคุณภาพวัตถุดิบสมุนไพร ปี 2566-2570 ซึ่งกระทรวงเกษตรและสหกรณ์และหน่วยงานที่เกี่ยวข้อง รับผิดชอบการขับเคลื่อนยุทธศาสตร์ด้านสมุนไพรตามแผนการปฏิบัติการด้านผลิตภัณฑ์สมุนไพรแห่งชาติ ฉบับที่ 2 (พ.ศ. 2566-2570) จึงได้พิจารณาความเชื่อมโยงยุทธศาสตร์ที่ 1 ส่งเสริมการผลิตและแปรรูปวัตถุดิบสมุนไพรให้มีคุณภาพและมาตรฐาน โดยมีเป้าหมาย 1)เพิ่มพื้นที่เพาะปลูกสมุนไพรที่ได้มาตรฐาน GAP (Good Agricultural Practices) จำนวน 100,000 ไร่ (20,000 ไร่/ปี) และมีการแปรรูปสมุนไพรเบื้องต้นที่ได้มาตรฐาน 300 แห่ง (60 แห่ง/ปี) 2)จัดทำระบบรากฐานข้อมูลพืชสมุนไพรครบห่วงโซ่อุปทาน อย่างน้อย 1 ฐาน/ฐานข้อมูลพืชสมุนไพรหายาก องค์ความรู้ และภูมิปัญญาการใช้ประโยชน์พืชสมุนไพน 1 ฐาน/ห้องปฏิบัติการที่ได้รับรอง GLP (Good Laboratory Practice) 18 กลุ่มจังหวัด 1 แห่ง/1 กลุ่มจังหวัด 3)ปริมาณวัตถุดิบสมุนไพรแปรรูปที่มีคุณภาพในจังหวัดเมืองสมุนไพร จำนวน 10 ตัน/จังหวัด/ปี แผนที่ความเหมาะสมของที่ดินสำหรับพืชสมุนไพร 40 พืช มีตลาดออนไลน์ 3 แห่ง และตลาดสมุนไพรชุมชน 76 แห่ง และมีงานวิจัยที่ตอบโจทย์พืชสมุนไพรในอนาคตอย่างน้อย 200 เรื่อง (40 เรื่อง/ปี) รวมทั้งมีการพิจารณามอบหมาย หน่วยงานที่เกี่ยวข้องสนับสนุนข้อมูลตามตัวชี้วัดการติดตามและประเมินผล ยุทธศาสตร์ที่ 1 ส่งเสริมการผลิตและแปรรูปวัตถุดิบสมุนไพรให้มีคุณภาพและมาตรฐาน เพื่อรายงานต่อคณะทำงานติดตามและประเมินผลการขับเคลื่อนแผนปฏิบัติด้านสมุนไพรแห่งชาติ ฉบับที่ 2 พ.ศ. 2566-2570 ต่อไป

ที่มา : https://www.thaigov.go.th/news/contents/details/69696