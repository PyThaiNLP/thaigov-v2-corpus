รัฐบาลไทย-ข่าวทำเนียบรัฐบาล-“สคร. กำกับใกล้ชิด รัฐวิสาหกิจลงทุนได้สูงกว่าเป้าหมายอย่างต่อเนื่อง”


วันจันทร์ที่ 26 มิถุนายน 2566
26/06/2566
พิมพ์
“สคร. กำกับใกล้ชิด รัฐวิสาหกิจลงทุนได้สูงกว่าเป้าหมายอย่างต่อเนื่อง”
ในปี 2566 รัฐวิสาหกิจมีการเบิกจ่ายงบลงทุนจนถึงเดือนพฤษภาคม 2566 จำนวน 112,177 ล้านบาท หรือคิดเป็นร้อยละ 108 ของแผนการเบิกจ่าย
นางปานทิพย์ ศรีพิมล ผู้อำนวยการสำนักงานคณะกรรมการนโยบายรัฐวิสาหกิจ (สคร.) เปิดเผยว่า ในปี 2566 รัฐวิสาหกิจมีการเบิกจ่ายงบลงทุนจนถึงเดือนพฤษภาคม 2566 จำนวน 112,177 ล้านบาท หรือคิดเป็นร้อยละ 108 ของแผนการเบิกจ่าย ประกอบด้วยการเบิกจ่ายงบลงทุนของรัฐวิสาหกิจปีงบประมาณ (ตั้งแต่เดือนตุลาคม 2565 - เดือนพฤษภาคม 2566) 34 แห่ง จำนวน 70,617 ล้านบาท หรือคิดเป็นร้อยละ 104 ของแผนการเบิกจ่าย และรัฐวิสาหกิจปีปฏิทิน (เดือนมกราคม 2566 – เดือนพฤษภาคม 2566) 9 แห่ง จำนวน 41,560 ล้านบาท หรือคิดเป็นร้อยละ 116 ของแผนการเบิกจ่าย
ผลการเบิกจ่ายงบลงทุนของรัฐวิสาหกิจประจำปี 2566 (ณ สิ้นเดือนพฤษภาคม 2566)
รัฐวิสาหกิจ แผนการเบิกจ่าย ผลการเบิกจ่าย ผลการเบิกจ่าย/
แผนการเบิกจ่าย
ปีงบประมาณ (ต.ค. 65 – พ.ค. 66)
จำนวน 34 แห่ง (8 เดือน) 67,597 70,617 ร้อยละ 104
ปีปฏิทิน (ม.ค. – พ.ค. 66)
จำนวน 9 แห่ง (5 เดือน) 35,977 41,560 ร้อยละ 116
รวม 43 แห่ง 103,574 112,177 ร้อยละ 108
นางสาวปิยวรรณ ล่ามกิจจา ที่ปรึกษาด้านพัฒนารัฐวิสาหกิจ กล่าวว่า โครงการลงทุนขนาดใหญ่ที่สำคัญยังสามารถเบิกจ่ายได้สูงกว่าแผน อาทิ โครงการรถไฟความเร็วสูงไทย – จีน ระยะที่ 1 (ช่วงกรุงเทพมหานคร – นครราชสีมา) ของการรถไฟแห่งประเทศไทย (รฟท.) โครงการรถไฟฟ้าสายสีม่วง ช่วงเตาปูน – ราษฎร์บูรณะของการรถไฟฟ้าขนส่งมวลชนแห่งประเทศไทย โครงการปรับปรุงกิจการประปาแผนหลักครั้งที่ 9 ของการประปานครหลวง โครงการทางพิเศษสายพระราม 3 – ดาวคะนอง – วงแหวนรอบนอกตะวันตก ของการทางพิเศษแห่งประเทศไทย และโครงการพัฒนาระบบส่งและจำหน่าย ระยะที่ 2 ของการไฟฟ้าส่วนภูมิภาค
นางปานทิพย์ ศรีพิมล ผู้อำนวยการ สคร. กล่าวเพิ่มเติมว่า ผลการเบิกจ่ายงบลงทุน ณ สิ้นเดือนพฤษภาคม 2566 เป็นผลการเบิกจ่ายของรัฐวิสาหกิจปีงบประมาณ 8 เดือน ซึ่งคิดเป็นร้อยละ 58 ของกรอบงบลงทุนทั้งปี และเป็นผลการเบิกจ่ายของรัฐวิสาหกิจปีปฏิทิน 5 เดือน ซึ่งคิดเป็นร้อยละ 28 ของกรอบงบลงทุนทั้งปี ทั้งนี้ สคร. จะกำกับติดตามให้รัฐวิสาหกิจเบิกจ่ายงบลงทุนให้เป็นไปตามเป้าหมายอย่างต่อเนื่องต่อไป

ที่มา : https://www.thaigov.go.th/news/contents/details/69688