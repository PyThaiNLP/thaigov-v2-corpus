รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯ ยินดีรายงานดัชนี Global Gender Gap Index 2023 โดย WEF สะท้อนความก้าวหน้าในการผลักดันนโยบายของรัฐบาลเพื่อความเสมอภาคทางเพศในหลายมิติ 


วันจันทร์ที่ 26 มิถุนายน 2566
26/06/2566
พิมพ์
โฆษกรัฐบาลเผย นายกฯ ยินดีรายงานดัชนี Global Gender Gap Index 2023 โดย WEF สะท้อนความก้าวหน้าในการผลักดันนโยบายของรัฐบาลเพื่อความเสมอภาคทางเพศในหลายมิติ
โฆษกรัฐบาลเผย นายกฯ ยินดีรายงานดัชนี Global Gender Gap Index 2023 โดย WEF สะท้อนความก้าวหน้าในการผลักดันนโยบายของรัฐบาลเพื่อความเสมอภาคทางเพศในหลายมิติ ปีนี้ไทยเป็นอันดับที่ 74 ขึ้นมา 5 อันดับจากปีที่แล้ว
วันนี้ (26 มิถุนายน 2566) นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า กรณีสภาเศรษฐกิจโลก (World Economic Forum: WEF) ได้เปิดเผยรายงานดัชนีความเสมอภาคทางเพศทั่วโลก ประจำปี 2566 (Global Gender Gap Index 2023) เมื่อวันที่ 20 มิถุนายน 2566 ที่ผ่านมาว่า ไทยอยู่ในอันดับที่ 74 จากทั้งหมด 146 ประเทศ โดยอันดับขยับขึ้น 5 อันดับจากอันดับที่ 79 ในปี 2565 ด้วยคะแนน 0.711 คะแนน เพิ่มขึ้น 0.002 คะแนน (https://www.weforum.org/reports/global-gender-gap-report-2023/in-full/benchmarking-gender-gaps-2023#country-coverage)
โฆษกประจำสำนักนายกรัฐมนตรีกล่าวว่า WEF จัดทำรายงานดัชนีความเสมอภาคทางเพศทั่วโลกครั้งแรกในปี พ.ศ. 2549 เพื่อประเมินความคืบหน้าเกี่ยวกับความเท่าเทียมทางเพศ และเปรียบเทียบช่องว่างระหว่างเพศของประเทศต่าง ๆ ใน 4 มิติ ได้แก่ 1. ความเสมอภาคด้านการมีส่วนร่วมและโอกาสทางเศรษฐกิจ (Economic Participation and Opportunity) 2. ความสำเร็จทางการศึกษา (Educational Attainment) 3. สุขภาพและการอยู่รอด (Health and Survival) และ 4. การส่งเสริมศักยภาพทางการเมือง (Political Empowerment) โดยหากมองในระดับภูมิภาค ภูมิภาคเอเชียตะวันออกและแปซิฟิกมีความเท่าเทียมที่ร้อยละ 68.8 ซึ่งนับเป็นคะแนนสูงสุดอันดับ 5 จากทั้งหมด 8 ภูมิภาค โดยผู้หญิงในภูมิภาคนี้ต้องใช้เวลา 189 ปี จึงจะสามารถอุดช่องโหว่ความไม่เสมอภาคทางเพศได้ผลสำเร็จ
โฆษกประจำสำนักนายกรัฐมนตรีกล่าวเพิ่มเติมว่า หากพิจารณารายมิติในปีนี้ ไทย อยู่ในอันดับที่ 24 มิติความเสมอภาคด้านการมีส่วนร่วมและโอกาสทางเศรษฐกิจ ด้วยคะแนน 0.772 อันดับที่ 61 มิติความสำเร็จทางการศึกษา ด้วยคะแนน 0.995 อันดับที่ 42 มิติสุขภาพและการอยู่รอด ด้วยคะแนน 0.977 และอันดับที่ 120 มิติการส่งเสริมศักยภาพทางการเมือง ด้วยคะแนน 0.101
"พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ให้ความสำคัญกับความเท่าเทียมกันในสังคม ตามหลักสิทธิมนุษยชน และตามพระราชบัญญัติความเท่าเทียมระหว่างเพศ พ.ศ. 2558 และได้ดำเนินการสร้างโอกาสให้แก่ประชาชนทุกกลุ่มทุกช่วงวัย โดยเฉพาะอย่างยิ่งกลุ่มสตรี ซึ่งถือเป็นประชากรที่มีจำนวนมากกว่าครึ่งหนึ่งของประเทศ ด้วยตระหนักถึงศักยภาพของสตรีในการเป็นพลังขับเคลื่อนการพัฒนาประเทศในหลากหลายมิติ โดยรัฐบาลได้กำหนดกลไกการทำงาน และมีความร่วมมือกับกลไกจากภาคส่วนต่าง ๆ เพื่อผลักดันให้เห็นผลสำเร็จเป็นรูปธรรม ซึ่งลำดับที่สูงขึ้นในดัชนีของ WEF นี้ จะเป็นอีกกำลังใจในการทำงานให้เห็นผลสำเร็จเป็นรูปธรรมอย่างรวดเร็ว" นายอนุชาฯ กล่าว

ที่มา : https://www.thaigov.go.th/news/contents/details/69657