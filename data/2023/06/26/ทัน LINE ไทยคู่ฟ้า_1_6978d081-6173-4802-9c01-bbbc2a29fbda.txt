รัฐบาลไทย-ข่าวทำเนียบรัฐบาล-ไทยที่ 4 ของอาเซียน และติดอันดับ 52 ประเทศ ระบบนิเวศสตาร์ทอัพดีที่สุดในโลก


วันจันทร์ที่ 26 มิถุนายน 2566
ไทยที่ 4 ของอาเซียน และติดอันดับ 52 ประเทศ ระบบนิเวศสตาร์ทอัพดีที่สุดในโลก
.....
เว็บไซต์ StartupBlink ศูนย์กลางข้อมูลด้านระบบนิเวศสตาร์ทอัพทั่วโลก จัดอันดับ 100 ประเทศ และ 1,000 เมือง ที่มีระบบนิเวศทางสตาร์ทอัพที่ดีที่สุดของโลกตั้งแต่ปี 2560 โดยผลการจัดอันดับ Global Startup Ecosystem Index 2023 ในปีนี้ประเทศไทยได้ลำดับที่ 52 ของประเทศที่มีระบบนิเวศทางสตาร์ทอัพที่ดีที่สุดในโลก ซึ่งสูงกว่าปีที่แล้ว 1 อันดับ ถือเป็นอันดับ 4 ของอาเซียน รองจากสิงคโปร์ (อันดับ 6) อินโดนีเซีย (อันดับ 41) และมาเลเซีย (อันดับ 43)
.
ส่วนการจัดอันดับ 1,000 เมือง ที่มีระบบนิเวศสตาร์ทอัพที่ดีที่สุดในโลก กรุงเทพฯ สามารถขยับขึ้นมาจากปีก่อนถึง 25 อันดับ มาเป็นอันดับที่ 74 ของโลก และเป็นลำดับที่ 3 ของอาเซียน ที่มีความโดดเด่นด้านอุตสาหกรรมการขนส่ง ที่รักษาอันดับที่ 43 ของโลกไว้ได้ นอกจากนี้ ยังมีอีก 3 จังหวัดของไทยที่ติดอันดับด้วย คือ เชียงใหม่ ภูเก็ต และชลบุรี (พัทยา)
.
StartupBlink ระบุว่า ประเทศไทยได้พัฒนาเศรษฐกิจมากขึ้นตลอดหลายสิบปีที่ผ่านมา ผ่านการปฏิรูป รวมทั้งสร้างนวัตกรรมทางเศรษฐกิจและสังคมอย่างต่อเนื่อง ซึ่งไม่เพียงดึงดูดนักท่องเที่ยวเท่านั้น แต่ยังสามารถดึงดูดกลุ่ม Digital Nomad เข้ามาด้วย โดยเฉพาะในเชียงใหม่ และกรุงเทพฯ
.
นอกจากนี้ ไทยยังมีนโยบายดึงดูดต่างชาติให้เข้ามาทำธุรกิจและลงทุนในไทย ผ่านโครงการ Elite Visa Smart Visa และ Long-Term Residents Visa รวมถึงพัฒนาโครงสร้างพื้นฐานด้านการคมนาคมขนส่ง สามารถดึงดูดและช่วยสร้างระบบนิเวศที่ดีต่อการลงทุนจากต่างชาติได้
.
อ่านเพิ่มเติม คลิก https://www.thaigov.go.th/news/contents/details/69482
#ไทยคู่ฟ้า #สื่อสารรัฐบาลไทย
-------------------

ที่มา : https://www.thaigov.go.th/news/contents/details/69661