รัฐบาลไทย-ข่าวทำเนียบรัฐบาล-​โฆษกรัฐบาลเผย นายกฯ ยินดีตัวเลขนักท่องเที่ยวปี 2566 เพิ่มขึ้นต่อเนื่อง เชื่อมั่นนักท่องเที่ยวมาไทยตามคาดการณ์ 25 ล้านคนภายในปีนี้ 


วันจันทร์ที่ 26 มิถุนายน 2566
26/06/2566
พิมพ์
​โฆษกรัฐบาลเผย นายกฯ ยินดีตัวเลขนักท่องเที่ยวปี 2566 เพิ่มขึ้นต่อเนื่อง เชื่อมั่นนักท่องเที่ยวมาไทยตามคาดการณ์ 25 ล้านคนภายในปีนี้
​โฆษกรัฐบาลเผย นายกฯ ยินดีตัวเลขนักท่องเที่ยวปี 2566 เพิ่มขึ้นต่อเนื่อง เชื่อมั่นนักท่องเที่ยวมาไทยตามคาดการณ์ 25 ล้านคนภายในปีนี้
วันนี้ (26 มิถุนายน 2566) นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เผย พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ชื่นชมตัวเลขนักท่องเที่ยวที่เดินทางเข้าไทยภายในปี 2566 จนถึงกลางเดือนมิถุนายนนี้ มีจำนวนมากที่สุดในรอบเวลา 3 ปี ซึ่งเชื่อมั่นว่าจำนวนนักท่องเที่ยวจะเป็นไปตามที่กระทรวงการท่องเที่ยวและกีฬาคาดการณ์ คือภายในเดือนมิถุนายน 2566 จะมีจำนวนนักท่องเที่ยวจำนวนมากกว่า 12 ล้านคน และยอดนักท่องเที่ยวของทั้งปีจะสูงถึง 25 ล้านคน
โฆษกประจำสำนักนายกรัฐมนตรี กล่าวว่า ขณะนี้ (ในสัปดาห์ ระหว่างวันที่ 12 – 18 มิถุนายน 2566) จำนวนนักท่องเที่ยวต่างชาติเริ่มกลับมาขยายตัว โดยเฉพาะนักท่องเที่ยวจากจีนที่มีจำนวนถึง 73,750 คน เพิ่มขึ้นจากสัปดาห์ก่อน 22.03 % ส่งผลให้ไทยมีจำนวนนักท่องเที่ยวต่างชาติ เพิ่มขึ้นจากสัปดาห์ก่อนหน้าเป็น 489,781 คน ขยายตัว 6.35 % (WoW) (ข้อมูล ณ วันที่ 19 มิถุนายน 2566) สำหรับ 5 อันดับแรกของนักท่องเที่ยวต่างชาติ ได้แก่ จีน มาเลเซีย อินเดีย สิงคโปร์ และเกาหลีใต้ คิดเป็น 48.2 % ของนักท่องเที่ยวต่างชาติทั้งหมด โดยนักท่องเที่ยวจีนเพิ่มขึ้นมากที่สุด เพิ่มขึ้น 22.03 % (WoW) รองลงมา ได้แก่ อินเดีย เพิ่มขึ้น 4.78 % (WoW) มาเลเซีย เพิ่มขึ้น 3.89 % (WoW) เกาหลีใต้ เพิ่มขึ้น 2.65 % (WoW) และสิงคโปร์ เพิ่มขึ้น 1.87 % (WoW)
โฆษกประจำสำนักนายกรัฐมนตรีกล่าวเพิ่มเติมว่า ทั้งนี้ ททท. ร่วมมือกับหน่วยงานที่เกี่ยวข้อง พร้อมดำเนินแผนการส่งเสริมตลาด เพื่อมุ่งสู่เป้าหมายรายได้การท่องเที่ยวปีนี้รวม 2.38 ล้านล้านบาท ที่ได้วางไว้ด้วย 5 กิจกรรมส่งเสริมหลัก ได้แก่ 1. China is back เจาะกลุ่มตลาดใหม่ในจีน พิจารณาเพิ่มเที่ยวบินเพื่อรองรับนักท่องเที่ยวจีน ควบคู่กับการส่งเสริมการเดินทางทางบก 2. 7-Digit Target เน้นกลุ่มตลาดศักยภาพในประเทศที่นักท่องเที่ยวเกิน 1 ล้านคน 3. Color your life by Amazing Thailand - จัด Consumer Fair สนับสนุน Soft Power ไทย 4. Responsible Tourism – ส่งเสริมการท่องเที่ยวอย่างรับผิดชอบ และ 5. Second Tier, second to none – สนับสนุนการท่องเที่ยวกลุ่มเมืองรอง
“นายกรัฐมนตรีสนับสนุนอุตสาหกรรมท่องเที่ยว และที่เกี่ยวเนื่องเสมอมา โดยได้กำหนดแนวทางนโยบาย และติดตามการดำเนินนโยบายของหน่วยงานที่เกี่ยวข้องเพื่อส่งเสริมการท่องเที่ยวอย่างต่อเนื่อง ทั้งนี้ รัฐบาลมุ่งเน้นการวางกลยุทธ์ดึงดูดนักท่องเที่ยวต่างชาติผ่านการส่งเสริมการตลาดและการนำเสนอ กิจกรรมที่เป็นไปตามกระแสนิยม เอกลักษณ์ และวัฒนธรรมที่โดดเด่นของไทย เพื่อให้ตอบโจทย์ความต้องการของนักท่องเที่ยวจากทั่วทุกมุมโลก ตอกย้ำความเป็นจุดหมายปลายทางด้านการท่องเที่ยวที่สำคัญของไทย” นายอนุชาฯ กล่าว

ที่มา : https://www.thaigov.go.th/news/contents/details/69655