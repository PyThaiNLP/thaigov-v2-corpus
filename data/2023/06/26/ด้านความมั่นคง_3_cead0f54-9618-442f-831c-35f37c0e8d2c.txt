รัฐบาลไทย-ข่าวทำเนียบรัฐบาล-​เทิดไท้พระบารมีเฉลิมพระเกียรติพระบาทสมเด็จพระเจ้าอยู่หัวและพระบรมวงศานุวงศ์”


วันจันทร์ที่ 26 มิถุนายน 2566
​เทิดไท้พระบารมีเฉลิมพระเกียรติพระบาทสมเด็จพระเจ้าอยู่หัวและพระบรมวงศานุวงศ์”
(๒๖ มิถุนายน ๒๕๖๖ เวลา ๐๙.๓๐ น.) พลเอก สนิธชนก สังขจันทร์ ปลัดกระทรวงกลาโหม เป็นประธานในพิธีเปิดกิจกรรม "ปณิธานความดี เทิดไท้พระบารมีเฉลิมพระเกียรติพระบาทสมเด็จพระเจ้าอยู่หัวและพระบรมวงศานุวงศ์" ณ ห้องพินิตประชานาถ ในศาลาว่าการกลาโหม
ซึ่งเป็นกิจกรรมเฉลิมพระเกียรติและเทิดทูนสถาบันพระมหากษัตริย์ โดยนำข้าราชการ ลูกจ้างและพนักงานราชการบรรจุใหม่ ปีงบประมาณพุทธศักราช ๒๕๖๓ – ๒๕๖๕ ของสำนักงานปลัดกระทรวงกลาโหมไปอบรมปฏิบัติธรรมและบำเพ็ญสาธารณประโยชน์ เสริมสร้างการพัฒนาคุณธรรมและจริยธรรมของกำลังพล โดยมีผู้เข้ารับการอบรมในครั้งนี้จำนวน ๑๐๐ นาย ระหว่างวันที่๒๖ - ๓๐ มิถุนายน ๒๕๖๖ ณ วัดมเหยงคณ์ จังหวัดพระนครศรีอยุธยา ซึ่งเป็นการจัดกิจกรรมรุ่นที่ ๒ ต่อเนื่องจากปีงบประมาณที่ผ่านมา
สำหรับข้าราชการ ลูกจ้าง พนักงานราชการที่บรรจุใหม่ที่เข้ารับการอบรมปฏิบัติธรรมในครั้งนี้ นอกจากเป็นการเฉลิมพระเกียรติและเทิดทูนสถาบันพระมหากษัตริย์ด้วยการปฏิบัติธรรม และตั้งปณิธานความดีเพื่อถวายเป็นพระราชกุศลแล้ว ยังถือเป็นโอกาสดีที่จะได้บ่มเพาะเมล็ดพันธุ์แห่งคุณธรรมให้เจริญงอกงามขึ้นในจิตใจ โดยจะผลิดอกออกผลเป็นจริยธรรมตามประมวลจริยธรรมกระทรวงกลาโหมอย่างเคร่งครัด รวมทั้งจะส่งผลให้ทุกท่านสามารถดำรงตน ดำเนินชีวิตอยู่ในราชการได้อย่างมีความสุขด้วยการปฏิบัติหน้าที่ให้มีประสิทธิภาพสมความมุ่งหมายของทางราชการ

ที่มา : https://www.thaigov.go.th/news/contents/details/69672