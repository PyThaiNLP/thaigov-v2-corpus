รัฐบาลไทย-ข่าวทำเนียบรัฐบาล-กระทรวงเกษตรฯ ฝังทำลายเนื้อกระบือของกลางลักลอบนำเข้า กว่า 1 แสน กก. มูลค่า 14.5 ล้านบาท 


วันจันทร์ที่ 26 มิถุนายน 2566
กระทรวงเกษตรฯ ฝังทำลายเนื้อกระบือของกลางลักลอบนำเข้า กว่า 1 แสน กก. มูลค่า 14.5 ล้านบาท
ตัดวงจรการถูกทำลายกลไกราคา และลดความเสี่ยงด้านโรคระบาดสัตว์ในประเทศ
ดร.เฉลิมชัย ศรีอ่อน รัฐมนตรีว่าการกระทรวงเกษตรและสหกรณ์ เป็นประธานพิธีฝังทำลายเนื้อกระบือของกลางลักลอบนำเข้า โดยมี นายสมเกียรติ กอไพศาล ประธานคณะทำงานรัฐมนตรีว่าการกระทรวงเกษตรและสหกรณ์ นายประยูร อินสกุล ปลัดกระทรวงเกษตรและสหกรณ์ น.สพ.สมชวน รัตนมังคลานนท์ อธิบดีกรมปศุสัตว์ และผู้บริหารกระทรวงเกษตรและสหกรณ์ เข้าร่วม ณ ศูนย์กักกันสัตว์เพชรบุรี ต.สามพระยา อ.ชะอำ จ.เพชรบุรี ซึ่งในปี 2565 ที่ผ่านมาจนถึงปัจจุบัน กระทรวงเกษตรฯ โดยกรมปศุสัตว์ได้สนธิกำลังกับเจ้าหน้าที่ตำรวจ ทหาร กรมศุลกากร และหน่วยงานที่เกี่ยวข้อง ดำเนินการบังคับใช้กฎหมาย ด้วยการสืบสวนจับกุม ดำเนินคดีกับผู้ลักลอบนำเช้า ทั้งทางด่านท่าเรือ ด่านสนามบิน และด่านทางบก ตามแนวชายแดนติดประเทศเพื่อนบ้านมาอย่างต่อเนื่อง จนสามารถจับกุมดำเนินคดีและยึดของกลางมาทำลายได้จำนวนมาก ตามที่ปรากฏเป็นข่าวในสื่อมวลชน
สำหรับกรณีการตรวจค้นจับกุม ผู้ลักลอบนำเข้าเนื้อกระบือตั้งแต่ปี 2565 จนถึงปัจจุบัน เจ้าหน้าที่กรมปศุสัตว์ได้ร่วมกับตำรวจ ทหาร ศุลกากร เข้าตรวจสอบผู้ประกอบการรวมจำนวนทั้งสิ้น 88 ครั้ง สามารถจับกุมเนื้อกระบือ ซึ่งมีแหล่งผลิตตันทางจากประเทศอินเดียลักลอบนำเข้า ปริมาณน้ำหนักรวม 354,147 กิโลกรัม คิดเป็นมูลค่ากว่า 53.2 ล้านบาท โดยมีการดำเนินการกับเนื้อกระบือของกลาง แบ่งเป็น 2 ส่วน คือ ส่วนที่หนึ่งทำลายไปแล้ว จำนวน 244,068 กิโลกรัม คิดเป็นมูลค่า 38.7 ล้านบาท และส่วนที่สองรวบรวมเพื่อทำลายในวันนี้ จำนวน 110,079 กิโลกรัม คิดเป็นมูลค่า 14.5 ล้านบาท ซึ่งเนื้อกระบือลักลอบนำเข้า จะถูกนำไปหลอกจำหน่ายเป็นเนื้อโค ในราคาที่ถูกกว่าเนื้อโคจริง โดยที่ผู้บริโภคอาจไม่ทราบว่าเป็นเนื้อกระบือลักลอบนำเข้า ทำให้เกิดการแทรกแซงราคาและกลไกการตลาดของเนื้อโคในประเทศอย่างไม่เป็นธรรม ผู้บริโภคมีความเสี่ยงที่จะไม่ปลอดภัย รวมถึงมีความเสี่ยงที่เชื้อโรคระบาดสัตว์จะแพร่กระจายสู่ฟาร์มเลี้ยงโค กระบือของเกษตรกรได้
สำหรับวิธีการฝังทำลายเนื้อกระบือของกลางลักลอบนำเข้าในวันนี้ เป็นเนื้อกระบือของกลางที่มาจากประเทศอินเดีย โดยวิธีการฝังทำลายจะเป็นไปตามมาตรฐานขององค์การสุขภาพสัตว์โลก (World Organization for Animal Health หรือ WOAH) ซึ่งเป็นวิธีที่เหมาะสมในการทำลายซากและของเสียจากสัตว์ที่สามารถทำได้ง่าย ประหยัดค่าใช้จ่าย มีประสิทธิภาพในการป้องกันการแพร่กระจายของเชื้อโรคและไม่กระทบต่อสิ่งแวดล้อม
รัฐมนตรีว่าการกระทรวงเกษตรและสหกรณ์ กล่าวว่า พิธีฝังทำลายเนื้อกระบือของกลางลักลอบนำเข้า เป็นการสะท้อนให้เห็นถึงความมุ่งมั่นในการปฏิบัติหน้าที่ของกรมปศุสัตว์ และหน่วยงานที่เกี่ยวข้อง ที่ได้ร่วมกันบังคับใช้กฎหมาย สืบสวน ตรวจสอบ จับกุมและดำเนินคดีกับผู้กระทำผิดอย่างจริงจังเสมอมา ส่งผลให้เกษตรกรผู้เลี้ยงกระบือได้รับความเป็นธรรม ไม่ถูกทำลายกลไกราคาเนื้อกระบือในประเทศ ทั้งยังเป็นการลดความเสี่ยงด้านโรคระบาดสัตว์ ทำให้เกษตรกรมีความมั่นใจในอาชีพ ตลอดจนช่วยป้องกันอันตรายให้พี่น้องประชาชนผู้บริโภคให้ปลอดภัยจากสารปนเปื้อนตกค้างต่าง ๆ ที่อาจติดมากับเนื้อกระบือเถื่อน
อย่างไรก็ตาม ในฐานะรัฐมนตรีว่าการกระทรวงเกษตรและสหกรณ์ ขอชื่นชมและขอเป็นกำลังใจให้เจ้าหน้าที่ และผู้ที่เกี่ยวข้องทุกฝ่าย ดำเนินการปราบปรามการลักลอบนำเข้าเนื้อกระบืออย่างเข้มข้นต่อไป เพื่อปกป้องพี่น้องเกษตรกรผู้เลี้ยงกระบือให้มีความมั่นใจในอาชีพ พร้อมที่จะเพิ่มผลผลิตกระบือ เติมเต็มความมั่นคงทางอาหาร สร้างประโยชน์เพื่อคนไทยและประเทศต่อไป
นอกจากนี้ ยังฝากถึงผู้บริโภคให้เลือกบริโภคเนื้อสัตว์ที่มีคุณภาพ อย่าเลือกสินค้าที่มีราคาถูกเพียงอย่างเดียว เพราะขณะนี้มีผู้ลักลอบค้ากำไรนำเนื้อสัตว์ที่ไม่มีคุณภาพ ซึ่งเราไม่สามารถตรวจสอบหรือการันตีได้ว่าปลอดจากโรค หากบริโภคแล้วอาจทำให้เกิดอันตรายได้ อย่างไรก็ตาม กระทรวงเกษตรฯ โดยกรมปศุสัตว์จะดำเนินการปรามอย่างเฉียบขาด ขอให้ประชาชนมั่นใจว่ากระทรวงเกษตรฯ จะดำเนินการอย่างต่อเนื่อง เพื่อรักษาผลประโยชน์ของประชาชนและของประเทศอย่างแน่นอน

ที่มา : https://www.thaigov.go.th/news/contents/details/69679