รัฐบาลไทย-ข่าวทำเนียบรัฐบาล-รปอ.ณัฏฐิญาฯ นำทีม MIND แอ่วเมืองเขลางค์นคร เยี่ยมชมพิพิธภัณฑ์เซรามิคธนบดี ผู้บุกเบิกชามตราไก่ อันเป็นเอกลักษณ์ประจำจังหวัดลำปาง


วันจันทร์ที่ 26 มิถุนายน 2566
26/06/2566
พิมพ์
รปอ.ณัฏฐิญาฯ นำทีม MIND แอ่วเมืองเขลางค์นคร เยี่ยมชมพิพิธภัณฑ์เซรามิคธนบดี ผู้บุกเบิกชามตราไก่ อันเป็นเอกลักษณ์ประจำจังหวัดลำปาง
รองปลัดกระทรวงอุตสาหกรรม ณัฏฐิญาฯ นำทีม MIND แอ่วเมืองเขลางค์นคร เยี่ยมชมพิพิธภัณฑ์เซรามิคธนบดี ผู้บุกเบิกชามตราไก่ อันเป็นเอกลักษณ์ประจำจังหวัดลำปาง
วันที่ 23 มิถุนายน 2566 เวลา 13.00 น. นางสาวณัฏฐิญา เนตยสุภา รองปลัดกระทรวงอุตสาหกรรม (รปอ.) พร้อมด้วย นายวิษณุ ทับเที่ยง หัวหน้าผู้ตรวจราชการกระทรวงอุตสาหกรรม (หน.ผตร.อก.) นายเดชา จาตุธนานันท์ นายภาสกร ชัยรัตน์ ผู้ตรวจราชการกระทรวงอุตสาหกรรม (ผตร.อก.) เยี่ยมชมการดำเนินงาน บริษัท ธนบดีเดคอร์เซรามิค จำกัด จังหวัดลำปาง ซึ่งมีชื่อเสียงในด้านผู้ผลิตเซรามิกของตกแต่งบ้านคุณภาพสูงที่มีดีไซน์สวยงาม ได้แก่ แจกัน เชิงเทียน ที่รองแก้วซับน้ำ จานรองแก้ว จานรองแก้วดูดน้ำ King Coaster ชุดบูชาพระ รวมทั้ง เป็นผู้รับผลิตสินค้าเซรามิก รับผลิตสินค้าที่ระลึก ผลิตสินค้าพรีเมี่ยม ของขวัญและของที่ระลึก และชามไก่ ถ้วยตราไก่ ที่ยังคงผลิตตามแบบดั้งเดิม โดยส่งออกไปยังกว่า 70 ประเทศทั่วโลก
ในปัจจุบัน ได้เปิดเป็นพิพิธภัณฑ์เซรามิคธนบดี ก่อตั้งเมื่อปี พ.ศ. 2556 ตั้งอยู่เลขที่ 32 ถนนวัดจองคำ ตำบลพระบาท อำเภอเมือง จังหวัดลำปาง ก่อตั้งโดย นายพนาสิน ธนบดีสกุล ทายาทรุ่นที่ 2 ของ นายอี้ (ซิมหยู แซ่ฉิน) วัตถุประสงค์ของการตั้งพิพิธภัณฑ์เพื่อรักษาเกียรติประวัติของอาปาอี้ (ซิมหยู แซ่ฉิน) ต้นตระกูลธนบดีสกุลผู้ค้นพบแร่ดินขาวและก่อตั้งโรงงานเซรามิกแห่งแรกของลำปาง เพื่อรวบรวมความเป็นมาและตำนานของ “ชามไก่แห่งธนบดี” ทั้งเพื่อเป็นการอนุรักษ์ศิลปวัฒนธรรมและส่งเสริมการเรียนรู้ด้านเซรามิกและศิลปะให้กับผู้ที่สนใจ ซึ่งภายในพิพิธภัณฑ์แสดงถึงประวัติของบริษัทในเครือธนบดี นิทรรศการห้องแรกเริ่มจากการเล่าประวัติความเป็นมาของ อาปาอี้ (ซิมหยู แซ่ฉิน) มาจากไหน ทำอะไรอยู่ที่ไหน การใช้ชีวิตครอบครัวในไทย การก่อตั้งโรงงาน มีของโบราณหลายชิ้นจัดแสดงไว้ เช่น จักรยานโบราณที่อาปาอี้ (ซิมหยู) ถีบตามหาหินขาวที่อำเภอแจ้ห่ม ก้อนหินลับมีดต้นเหตุแห่งการเกิดโรงงาน จัดแสดงจำลองครัวโบราณและห้องอาหารโบราณผสมผสานกันระหว่างวัฒนธรรมจีนกับวัฒนธรรมเมืองเหนือไว้นั่งรับประทานอาหารพร้อมครอบครัว มีเตาฟืนสำหรับก่อไฟทำอาหาร กาน้ำร้อน ถ้วยน้ำชาโบราณ ถ้วยชามที่ใส่อาหารไทย เครื่องครัวสมัยก่อน เช่น กัวะข้าว ถาดไม้สักใส่ข้าวเหนียวที่นึ่งสุกแล้วเกลี่ยให้ข้าวเย็น หม้อดินเผาใส่น้ำพร้อมกระบวยตัก เป็นต้น

ที่มา : https://www.thaigov.go.th/news/contents/details/69660