รัฐบาลไทย-ข่าวทำเนียบรัฐบาล-กรมทางหลวงชนบท ก่อสร้างถนนสาย กจ.5008 จังหวัดกาญจนบุรี เสร็จสมบูรณ์


วันจันทร์ที่ 26 มิถุนายน 2566
กรมทางหลวงชนบท ก่อสร้างถนนสาย กจ.5008 จังหวัดกาญจนบุรี เสร็จสมบูรณ์
ส่งเสริมการคมนาคมขนส่งผลผลิตทางการเกษตร เพิ่มความสะดวกปลอดภัยในการเดินทาง
กรมทางหลวงชนบท (ทช.) กระทรวงคมนาคม โดยแขวงทางหลวงชนบทกาญจนบุรี ดำเนินโครงการก่อสร้างถนนทางหลวงชนบทสาย กจ.5008 เทศบาลรางหวาย - บ้านห้วยยาง อำเภอห้วยกระเจา จังหวัดกาญจนบุรี เสร็จสมบูรณ์ ก่อสร้างเป็นถนนลาดยางแอสฟัลท์คอนกรีต ขนาด 2 ช่องจราจร กว้าง 6 เมตร ไหล่ทางกว้าง 1 เมตร/ข้าง พร้อมติดตั้งป้ายจราจรและอุปกรณ์อำนวยความปลอดภัย ตั้งแต่ ช่วง กม. ที่ 8+900 - 11+000 รวมระยะทาง 2.100 กิโลเมตร งบประมาณ 11 ล้านบาท ถนนสายนี้จะช่วยเพิ่มประสิทธิภาพในการคมนาคมขนส่งผลผลิตทางการเกษตร รวมถึงป้องกันและลดการเกิดอุบัติเหตุในการใช้รถใช้ถนนของประชาชน เนื่องจากเป็นเส้นทางขนส่งผลผลิตทางการเกษตร เช่น อ้อย ข้าว สู่โรงงานแปรรูปอำเภอเมือง ท่ามะกา ท่าม่วง และเป็นเส้นทางเชื่อมระหว่างอำเภอห้วยกระเจาไปยังอำเภอพนมทวนได้อีกด้วย

ที่มา : https://www.thaigov.go.th/news/contents/details/69677