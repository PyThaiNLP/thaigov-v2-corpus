รัฐบาลไทย-ข่าวทำเนียบรัฐบาล-“ทิพานัน”  เผยกระแสตอบรับ“คลินิกพยาบาลชุมชนอบอุ่น” ประชาชนเข้ารับบริการทะลุ 5.1 หมื่นคน สะท้อนผลสำเร็จ “พล.อ.ประยุทธ์”ดูแลสุขภาพประชาชนในท้องถิ่นเชิงรุกอย่างทั่วถึงเสมอภาค


วันจันทร์ที่ 26 มิถุนายน 2566
26/06/2566
พิมพ์
“ทิพานัน”  เผยกระแสตอบรับ“คลินิกพยาบาลชุมชนอบอุ่น” ประชาชนเข้ารับบริการทะลุ 5.1 หมื่นคน สะท้อนผลสำเร็จ “พล.อ.ประยุทธ์”ดูแลสุขภาพประชาชนในท้องถิ่นเชิงรุกอย่างทั่วถึงเสมอภาค
“ทิพานัน”  เผยกระแสตอบรับ“คลินิกพยาบาลชุมชนอบอุ่น” ประชาชนเข้ารับบริการทะลุ 5.1 หมื่นคน สะท้อนผลสำเร็จ “พล.อ.ประยุทธ์”ดูแลสุขภาพประชาชนในท้องถิ่นเชิงรุกอย่างทั่วถึงเสมอภาค
วันนี้ (26 มิ.ย. 66) น.ส.ทิพานัน ศิริชนะ รองโฆษกประจำสำนักนายกรัฐมนตรี เปิดเผยว่า พล.อ.ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เป็นผู้นำในการยกระดับในการยกระดับหลักประกันสุขภาพไทยจากสิทธิบัตรทอง  หรือบัตรประกันสุขภาพถ้วนหน้าสู่ “บัตรทองพรีเมี่ยม” ให้กับผู้มีสิทธิกว่า 46 ล้านคน ได้รับการรักษาพยาบาลโดยไม่เสียค่าใช้จ่าย ครอบคลุมทุกโรคและถ้วนหน้าอย่างแท้จริง เพื่อลดความเหลื่อมล้ำ โดยยกระดับบริการให้สามารถเข้าถึงได้สะดวกยิ่งขึ้น ตามนโยบาย“นวัตกรรมบริการสาธารณสุขวิถีใหม่” ผ่านโครงการ “คลินิกพยาบาลชุมชนอบอุ่น” ซึ่งมีจำนวน 241 แห่ง
น.ส.ทิพานัน กล่าวว่า โดยคลินิกพยาบาลชุมชนอบอุ่นได้รับการตอบรับจากประชาชนเป็นอย่างดีตลอด 3 ปีที่ผ่านมา มีเข้ารับบริการเพิ่มขึ้นอย่างต่อเนื่อง จากข้อมูลปี 2566 ที่ผ่านมา มีประชาชนเข้ารับบริการถึงจำนวน 51,677 คน 140,695 ครั้ง และมีแนวโน้มการรับบริการที่เพิ่มมากขึ้น เนื่องจากคลินิก ตั้งอยู่ในชุมชน เป็นทางทางสำหรับประชาชนในพื้นที่ทำให้สะดวกในการเข้ารับบริการ ไม่ต้องรอคิวนาน ลดค่าใช้จ่ายในการเดินทาง และลดความแออัดในการไปโรงพยาบาลอีกด้วย
สำหรับคลินิกพยาบาลชุมชนอบอุ่นให้บริการสร้างเสริมสุขภาพและป้องกันโรคที่ครอบคลุม 7 รายการ ได้แก่
1. บริการฝากครรภ์ในกรณีแพทย์วินิจฉัยแล้วไม่ใช่ครรภ์เสี่ยง
2. บริการจ่ายยาเม็ดคุมกำเนิด
3. บริการถุงยางอนามัย
4. บริการทดสอบการตั้งครรภ์
5. บริการตรวจหลังคลอด
6. บริการยาเสริมธาตุเหล็กและกรดโฟลิก (ยาเม็ดรวม Ferrofolic หรือที่เทียบเท่า)
7. บริการคัดกรองและประเมินปัจจัยเสี่ยงต่อสุขภาพกายหรือสุขภาพจิต
นอกจากนี้ยังให้บริการผู้ป่วยนอก 4 รายการ ได้แก่1. บริการยาตามแผนการรักษาของหน่วยบริการประจำ หรือหน่วยบริการที่รับการส่งต่อ 2. บริการพยาบาลพื้นฐาน ได้แก่ บริการทำแผลชนิดต่าง ๆ ทั้งแผลแห้ง แผลเย็บ แผลเปิด แผลติดเชื้อและแผลขนาดใหญ่ การใส่สายยางให้อาหาร และการให้สายสวนปัสสาวะ รวมถึงบริการเช็ดตาล้างตาและล้างจมูก 3. บริการดูแลสุขภาพผู้ป่วยที่บ้าน 4. ตรวจรักษาโรคเบื้องต้น ทั้งนี้ หากประชาชนต้องการรับข้อมูลข่าวสารจากสำนักงานหลักประกันสุขภาพแห่งชาติ (สปสช.) เพิ่มเติม สามารถติดตามได้ที่เว็บไซต์ www.nhso.go.th หรือโทรสายด่วน 1330 หรือเพิ่มเพื่อนไลน์กับ สปสช. พิมพ์ @nhso สอบถามข้อมูล
“กระแสตอบรับของประชาชนต่อคลินิกพยาบาลชุมชนอบอุ่น ถือเป็นผลสำเร็จของรัฐบาลภายใต้การนำของพล.อ.ประยุทธ์ ในการพัฒนาระบบบริการปฐมภูมิของประเทศ เพื่อดูแลสุขภาพของประชาชนในท้องถิ่นเชิงรุก ให้ประชาชนเข้าถึงสิทธิบัตรทอง เพื่อป้องกันโรคและฟื้นฟูสมรรถภาพของประชาชน เมื่อประชาชนมีความมั่นคงด้านสุขภาพ ย่อมส่งผลให้มีความพร้อมในการพัฒนา การแข่งขัน และลดการสูญเสียงบประมาณ”น.ส.ทิพานัน กล่าว

ที่มา : https://www.thaigov.go.th/news/contents/details/69674