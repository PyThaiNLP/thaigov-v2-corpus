รัฐบาลไทย-ข่าวทำเนียบรัฐบาล-​นายกฯ ปราศรัยเนื่องใน “วันต่อต้านยาเสพติดโลก” ย้ำความสำเร็จของการแก้ไขปัญหายาเสพติดทุกภาคส่วน ต้องรวมมือกันขับเคลื่อน ภายใต้แนวคิด “รวมพลังไทย หยุดภัยยาเสพติด” 


วันจันทร์ที่ 26 มิถุนายน 2566
26/06/2566
พิมพ์
​นายกฯ ปราศรัยเนื่องใน “วันต่อต้านยาเสพติดโลก” ย้ำความสำเร็จของการแก้ไขปัญหายาเสพติดทุกภาคส่วน ต้องรวมมือกันขับเคลื่อน ภายใต้แนวคิด “รวมพลังไทย หยุดภัยยาเสพติด”
​นายกฯ ปราศรัยเนื่องใน “วันต่อต้านยาเสพติดโลก” ย้ำความสำเร็จของการแก้ไขปัญหายาเสพติดทุกภาคส่วน ต้องรวมมือกันขับเคลื่อน ภายใต้แนวคิด “รวมพลังไทย หยุดภัยยาเสพติด” เพื่อแก้ไขปัญหายาเสพติดอย่างยั่งยืน
วันที่ 26 มิถุนายน 2566 นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ปราศรัยเนื่องใน “วันต่อต้านยาเสพติดโลก” ประจำปี 2566 ดังนี้
นายกรัฐมนตรีกล่าวว่า ยาเสพติดเป็นปัญหาสำคัญที่ส่งผลกระทบต่อความสงบเรียบร้อยและความมั่นคงทุกระดับ ตั้งแต่ระดับบุคคล ครอบครัว สังคม ประเทศชาติ และประชาคมโลก โดยองค์การสหประชาชาติ ได้กำหนดให้วันที่ 26 มิถุนายนของทุกปี เป็นวันต่อต้านยาเสพติดโลก สำหรับประเทศไทย ในฐานะประเทศสมาชิก ได้แสดงเจตนารมณ์ร่วมกับประชาคมโลก ในการต่อต้านยาเสพติดอย่างจริงจังและต่อเนื่อง โดยรัฐบาลมีความมุ่งมั่นในการป้องกันและแก้ไขปัญหายาเสพติดให้หมดไปจากสังคมไทย ด้วยกลไก ทั้งส่วนกลาง และระดับพื้นที่ ทั้งในเชิงป้องกัน ปราบปราม ยึดทรัพย์ และบำบัดรักษา โดยเน้นป้องกันไม่ให้ประชาชนเข้าไปเกี่ยวข้องกับยาเสพติด ทั้งมิติของการค้า การเสพ และไม่ตกเป็นเหยื่อของขบวนการค้ายาเสพติด การปราบปรามเครือข่ายการค้ายาเสพติด ด้วยการบูรณาการอำนาจทางกฎหมายและกระบวนการยุติธรรมทั้งระบบ และดำเนินการต่อทรัพย์สินที่ได้จากการค้ายาเสพติดด้วยแนวทางการยึดทรัพย์สินตามมูลค่า รวมทั้งการบำบัดรักษาฟื้นฟูสภาพทางสังคม โดยส่งเสริมให้ครอบครัวและชุมชนได้เข้ามามีส่วนร่วมอย่างครบวงจร ตลอดจนการสร้างเครือข่ายความร่วมมือระหว่างประเทศ เพื่อแก้ไขปัญหายาเสพติด ทั้งในและนอกภูมิภาคอาเซียน
นายกรัฐมนตรีกล่าวว่า ความสำเร็จของการแก้ไขปัญหายาเสพติดนั้น จำเป็นต้องอาศัยความร่วมมือจากทุกภาคส่วน โดยเฉพาะประชาชนทุกคนในการเฝ้าระวัง แจ้งเบาะแส และร่วมมือกับภาครัฐ ภายใต้แนวคิด “รวมพลังไทย หยุดภัยยาเสพติด” เพื่อแก้ไขปัญหายาเสพติดได้อย่างมีประสิทธิภาพและยั่งยืน ทั้งนี้ ในนามรัฐบาล นายกรัฐมนตรีขอบคุณประชาชนชาวไทย ตลอดจนทุกภาคส่วนที่เกี่ยวข้อง ทั้งภาครัฐ ภาคเอกชน ที่ร่วมมือกันดูแลสังคมของเราอย่างเข้มแข็ง เพื่อให้สังคมไทยปลอดภัยจากยาเสพติด  และเนื่องในโอกาส “วันต่อต้านยาเสพติดโลก” ประจำปี 2566 ขออาราธนาคุณพระศรีรัตนตรัย และสิ่งศักดิ์สิทธิ์ทั้งหลาย อีกทั้งเดชะพระบารมีของพระบาทสมเด็จพระเจ้าอยู่หัว และสมเด็จพระนางเจ้า ฯ พระบรมราชินี ได้โปรดดลบันดาลประทานพรให้ประชาชนชาวไทยทุกคน ประสบแต่ความสุข ความเจริญ มีกำลังกาย กำลังใจที่เข้มแข็ง มีสุขภาพพลานามัยที่แข็งแรง เพื่อร่วมกันขับเคลื่อนประเทศไทยให้มีความเจริญก้าวหน้าสืบไป

ที่มา : https://www.thaigov.go.th/news/contents/details/69666