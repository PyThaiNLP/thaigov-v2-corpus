รัฐบาลไทย-ข่าวทำเนียบรัฐบาล-“กรุงไทย” ร่วมงาน Thailand Future Careers 2023 มุ่งพัฒนา “คน” ตอบโจทย์ทักษะแห่งอนาคต


วันจันทร์ที่ 26 มิถุนายน 2566
26/06/2566
พิมพ์
“กรุงไทย” ร่วมงาน Thailand Future Careers 2023 มุ่งพัฒนา “คน” ตอบโจทย์ทักษะแห่งอนาคต
ธ.กรุงไทยเข้าร่วมงาน Thailand Future Careers 2023 เมื่อวันที่ 27 มิ.ย.2566 ซึ่งกระทรวง อว. ร่วมกับ กกร. จัดขึ้นเพื่อพัฒนาตลาดแรงงานของประเทศในทุกมิติ ทั้งการสำรวจและศึกษาความต้องการของภาคธุรกิจ
ธนาคารกรุงไทย ในฐานะธนาคารพาณิชย์ชั้นนำของประเทศ มุ่งมั่นพัฒนาทรัพยากรบุคคล ซึ่งถือเป็นปัจจัยสำคัญต่อการเติบโตของธุรกิจ โดยให้ความสำคัญกับการส่งเสริมและสนับสนุนการบริหารจัดการทรัพยากรบุคคลที่มีประสิทธิภาพ เพื่อเป็นแรงผลักดันองค์กรก้าวสู่เป้าหมายของการพัฒนาธุรกิจที่ยั่งยืน ท่ามกลางภาวะการแข่งขันที่เปลี่ยนแปลงอย่างรวดเร็ว ล่าสุด ธนาคารเข้าร่วมงาน Thailand Future Careers 2023 เมื่อวันที่ 27 มิถุนายน 2566 ซึ่งกระทรวงการอุดมศึกษา วิทยาศาสตร์ วิจัยและนวัตกรรม (อว.) ร่วมกับคณะกรรมการร่วมภาคเอกชน 3 สถาบัน (กกร.) ประกอบด้วย สมาคมธนาคารไทย สภาหอการค้าแห่งประเทศไทย และสภาอุตสาหกรรมแห่งประเทศไทย จัดขึ้นเพื่อพัฒนาตลาดแรงงานของประเทศในทุกมิติ ทั้งการสำรวจและศึกษาความต้องการของภาคธุรกิจ เพื่อให้สถาบันการศึกษานำไปพัฒนาหลักสูตรผลิตบุคลากรให้สอดคล้องกับความต้องการของภาคเอกชน ตอบโจทย์โลกและสร้างทักษะแห่งอนาคต ซึ่งเป็นองค์ประกอบสำคัญในการขับเคลื่อนความสำเร็จของประเทศ และถือเป็นโจทย์ที่ท้าทายสำหรับภาคเศรษฐกิจที่แท้จริง ที่ภาครัฐ ภาคเอกชนและสถาบันการศึกษาต้องร่วมมือกันอย่างจริงจัง โดยมี  ดร.พชรพจน์ นันทรามาศ ผู้ช่วยกรรมการผู้จัดการใหญ่ และ Chief Economist ธนาคารกรุงไทย ร่วมเสวนาหัวข้อ “Future Banking Careers” สะท้อนภาพรวมของทักษะที่จำเป็นสำหรับงานธนาคารในปัจจุบันและเทคโนโลยีที่จะมีความสำคัญในอีก 2-3 ปีข้างหน้า ตลอดจนแนวโน้มความต้องการทักษะใหม่ ๆ รวมทั้ง Soft Skills ที่จำเป็นต่อการทำงานในอนาคต
ธนาคารกรุงไทย มุ่งเน้นการพัฒนาด้านเทคโนโลยีและนวัตกรรมทางการเงิน (Financial Innovation Technology) และเปิดกว้างให้คนรุ่นใหม่เข้ามาสร้างสรรค์ผลงานด้านนวัตกรรมอย่างเต็มที่ โดยมีการปรับปรุงและพัฒนาการดำเนินงานด้านการบริหารบุคลากรอย่างต่อเนื่อง รวมถึงการ Upskill และ Reskill เพื่อพัฒนาขีดความสามารถของพนักงานอยู่เสมอ โดยเฉพาะทักษะด้านเทคโนโลยีให้พร้อมก้าวสู่ยุคดิจิทัลมากขึ้น ด้วยโปรแกรมการฝึกอบรมและกิจกรรมต่าง ๆ ได้แก่ โครงการ Krungthai Hackathon ที่มุ่งเน้นให้พนักงานจากทุกสายงานและกลุ่มอายุร่วมกันคิดค้นนวัตกรรมทางการเงินผ่านกระบวนการ Design Thinking ตลอดจนสนับสนุนให้พนักงานทุกคน กล้าเปลี่ยนเพื่อก้าวนำ และมีพันธกิจร่วมกัน คือ พร้อมปรับตัว พร้อมเติบโต และพร้อมเรียนรู้ เพื่อร่วมแรงร่วมใจก้าวทันการเปลี่ยนแปลง โดยธนาคารเปิดรับคนรุ่นใหม่ที่ต้องการความก้าวหน้า ด้วยงานที่ท้าทาย มีโอกาสร่วมงานกับบุคลากรชั้นนำ พร้อมความภาคภูมิใจที่ได้พัฒนาผลิตภัณฑ์และบริการ ที่มีส่วนยกระดับคุณภาพชีวิตคนไทยให้ดีขึ้น ตลอดจนมีความยืดหยุ่นในการทำงานด้วยคอนเซ็ปต์ “Flexible Workplace” และสวัสดิการที่ครอบคลุมทุกวัตถุประสงค์ เช่น สินเชื่ออัตราดอกเบี้ยพิเศษสำหรับพนักงาน และทุนการศึกษาต่อต่างประเทศ ผู้ที่สนใจร่วมงานกับธนาคารกรุงไทย สามารถดูรายละเอียดเพิ่มเติมได้ที่ https://hr.krungthai.com/Home/JoinUs

ที่มา : https://www.thaigov.go.th/news/contents/details/69684