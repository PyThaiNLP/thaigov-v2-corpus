รัฐบาลไทย-ข่าวทำเนียบรัฐบาล-สธ. ร่วมแสดงความอาลัย "หมอมีน" เสียชีวิตจากอุบัติเหตุทางรถยนต์ที่จังหวัดกาญจนบุรี


วันจันทร์ที่ 26 มิถุนายน 2566
สธ. ร่วมแสดงความอาลัย "หมอมีน" เสียชีวิตจากอุบัติเหตุทางรถยนต์ที่จังหวัดกาญจนบุรี
ผู้ตรวจราชการกระทรวงสาธารณสุข เขตสุขภาพที่ 5 เป็นผู้แทนกระทรวงสาธารณสุขร่วมแสดงความอาลัยต่อการสูญเสีย “หมอมีน” แพทย์อินเทิร์น โรงพยาบาลพหลพลพยุหเสนา จังหวัดกาญจนบุรี จากอุบัติเหตุทางรถยนต์ พร้อมให้การดูแลครอบครัวในเรื่องต่างๆ ต่อไป
ผู้ตรวจราชการกระทรวงสาธารณสุข เขตสุขภาพที่ 5 เป็นผู้แทนกระทรวงสาธารณสุขร่วมแสดงความอาลัยต่อการสูญเสีย “หมอมีน” แพทย์อินเทิร์น โรงพยาบาลพหลพลพยุหเสนา จังหวัดกาญจนบุรี จากอุบัติเหตุทางรถยนต์ พร้อมให้การดูแลครอบครัวในเรื่องต่างๆ ต่อไป ย้ำทุกโรงพยาบาลให้ความสำคัญกับการดูแลบุคลากรให้มีคุณภาพชีวิตและการทำงานที่เหมาะสม
วันนี้ (26 มิถุนายน 2566) พญ.อัจฉรา นิธิอภิญญาสกุล ผู้ตรวจราชการกระทรวงสาธารณสุข เขตสุขภาพที่ 5 กล่าวถึงกรณี พญ.ญาณิศา สืบเชียง หรือหมอมีน แพทย์เพิ่มพูนทักษะ (อินเทิร์น) ปี 1 โรงพยาบาลพหลพลพยุหเสนา จังหวัดกาญจนบุรี ประสบอุบัติเหตุทางรถยนต์ได้รับบาดเจ็บสาหัสก่อนเสียชีวิตในเวลาต่อมา ว่า กระทรวงสาธารณสุข และโรงพยาบาลพหลพลพยุหเสนา ขอแสดงความเสียใจกับครอบครัวของ พญ.ญาณิศา รวมถึงประชาชนชาวกาญจนบุรีที่ต้องเสียแพทย์ที่จะมาช่วยเหลือดูแลสุขภาพ เนื่องจาก พญ.ญาณิศา เป็นชาวกาญจนบุรี ที่เข้ารับการศึกษาตามโครงการผลิตแพทย์เพิ่มเพื่อชาวชนบท ซึ่งเมื่อจบแล้วจะกลับไปทำงานที่บ้านเกิดเพื่อดูแลประชาชนในพื้นที่ เหตุการณ์ครั้งนี้นับเป็นความสูญเสียครั้งใหญ่ที่ไม่มีใครคาดคิด ทั้งนี้ ต้องขอบคุณเจ้าหน้าที่โรงพยาบาลพหลพลพยุหเสนาทุกคนที่พยายามช่วยชีวิต พญ.ญาณิศา อย่างเต็มความสามารถ โดยกระทรวงสาธารณสุขและโรงพยาบาลพหลพลพยุหเสนาจะให้การดูแลเรื่องต่างๆ ตามสิทธิต่อไป ส่วนสาเหตุของการเกิดอุบัติเหตุนั้นต้องรอการสอบสวนของเจ้าหน้าที่ตำรวจและเจ้าหน้าที่ที่เกี่ยวข้อง
พญ.อัจฉรากล่าวต่อว่า นพ.โอภาส การย์กวินพงศ์ ปลัดกระทรวงสาธารณสุข มีนโยบายให้ความสำคัญกับการดูแลบุคลากรทุกวิชาชีพให้มีคุณภาพชีวิตและการทำงานที่เหมาะสม ในส่วนของแพทย์อินเทิร์น ได้มีการกำชับผู้อำนวยการโรงพยาบาลทุกแห่งและองค์กรแพทย์ให้ช่วยดูแลเรื่องการจัดเวรและภาระงานให้เหมาะสมเช่นกัน รวมทั้งจะมีการปรับปรุงกฎระเบียบ พัฒนาระบบต่างๆ ให้ดียิ่งขึ้น โดยในวันนี้ ตนจะเป็นผู้แทนกระทรวงสาธารณสุข ไปร่วมงานสวดอภิธรรมของ พญ.ญาณิศา เพื่อแสดงความเสียใจและให้การดูแลทางครอบครัวต่อไป
**************************************** 26 มิถุนายน 2566

ที่มา : https://www.thaigov.go.th/news/contents/details/69671