รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯ ยินดีผลตอบรับข้าวไทยในงานแสดงสินค้าอาหาร 2566 (THAIFEX-ANUGA ASIA 2023) เจรจาซื้อขายข้าวมูลค่าเกือบ 100 ล้านบาท และคาดว่าภายใน 1 ปี ซื้อเพิ่มอีก 300 ล้านบาท


วันพฤหัสบดีที่ 8 มิถุนายน 2566
08/06/2566
พิมพ์
โฆษกรัฐบาลเผย นายกฯ ยินดีผลตอบรับข้าวไทยในงานแสดงสินค้าอาหาร 2566 (THAIFEX-ANUGA ASIA 2023) เจรจาซื้อขายข้าวมูลค่าเกือบ 100 ล้านบาท และคาดว่าภายใน 1 ปี ซื้อเพิ่มอีก 300 ล้านบาท
โฆษกรัฐบาลเผย นายกฯ ยินดีผลตอบรับข้าวไทยในงานแสดงสินค้าอาหาร 2566 (THAIFEX-ANUGA ASIA 2023) เจรจาซื้อขายข้าวมูลค่าเกือบ 100 ล้านบาท และคาดว่าภายใน 1 ปี จะซื้อเพิ่มอีกกว่า 300 ล้านบาท
วันที่ (8 มิถุนายน 2566) นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ยินดีกับตัวเลขการซื้อขายข้าว และความสนใจต่อข้าวไทย ในงานแสดงสินค้าอาหาร 2566 (THAIFEX-ANUGA ASIA 2023) จัดขึ้นระหว่างวันที่ 23–27 พฤษภาคม 2566 จากกลุ่มเกษตรกรและผู้ประกอบการค้าข้าวคุณภาพดี 15 จังหวัดของประเทศไทย ซึ่งได้รับความสนใจจากผู้ซื้อ และผู้นำเข้าจากต่างประเทศเป็นอย่างมาก โดยมีการเจรจาซื้อขายข้าวทันทีภายในงานมูลค่าเกือบ 100 ล้านบาท และคาดการณ์ว่าจะซื้อเพิ่มอีกประมาณ 300 ล้านบาท ตอกย้ำถึงภาพลักษณ์ และคุณภาพของข้าวไทย ทั้งในด้านรสชาติ คุณภาพ มาตรฐาน
โฆษกประจำสำนักนายกรัฐมนตรี กล่าวว่า กรมการค้าต่างประเทศ กระทรวงพาณิชย์ ได้นำกลุ่มเกษตรกรและผู้ประกอบการค้าข้าวคุณภาพดีจาก 15 จังหวัด ประกอบด้วย จังหวัดสุรินทร์ นครราชสีมา บุรีรัมย์ ศรีสะเกษ ร้อยเอ็ด มหาสารคาม ยโสธร อำนาจเจริญ ชัยภูมิ นครพนม ขอนแก่น สกลนคร พะเยา เชียงราย และพัทลุง ซึ่งเป็นแหล่งเพาะปลูกข้าวหอมมะลิ และข้าวคุณลักษณะพิเศษที่สำคัญของไทย ที่ได้รับการรับรองจากจังหวัด และเครื่องหมายรับรองข้าวหอมมะลิไทยจากกรมการค้าต่างประเทศ หรือได้รับเครื่องหมายรับรองคุณภาพมาตรฐานข้าวในระดับสากล เข้าร่วมงานแสดงสินค้าอาหาร 2566 (THAIFEX-ANUGA ASIA 2023)
ในการนี้ ข้าวไทยได้รับความสนใจจากผู้ซื้อ และผู้นำเข้าจากประเทศต่าง ๆ เป็นอย่างมาก เกิดการเจรจาซื้อขายข้าวทันทีภายในงานปริมาณ 2,750 ตัน มูลค่ารวม 96 ล้านบาท และคาดการณ์คำสั่งซื้อภายในเวลา 1 ปี ปริมาณ 8,600 ตัน หรือมีมูลค่ามากกว่า 300 ล้านบาท รวมมูลค่าประมาณ 396 ล้านบาท ถือเป็นการส่งเสริมและขยายโอกาสในการส่งออกข้าวไทยให้เพิ่มขึ้น และเพิ่มโอกาสในการประชาสัมพันธ์ข้าวไทย เพื่อสร้างความเชื่อมั่นเเละตอกย้ำศักยภาพ คุณภาพ และมาตรฐานข้าวไทย ในฐานะผู้ผลิตและผู้ส่งออกข้าวคุณภาพของโลก
“นายกรัฐมนตรีเชื่อมั่นในคุณภาพ มาตรฐานของข้าวไทย ที่ต่างประเทศให้การยอมรับ ซึ่งผลการเจรจาการค้าดังกล่าวถือเป็นความสำเร็จในการดำเนินนโยบายของรัฐบาล กระตุ้นการซื้อขายข้าวไทยได้เพิ่มมากขึ้น นายกรัฐมนตรีชื่นชมการทำงานของหน่วยงานที่เกี่ยวข้องที่นำข้าวไทยมาประชาสัมพันธ์ เพื่อแสวงหาโอกาสทางการค้า และช่องทางการส่งออกข้าวไทยให้เพิ่มมากขึ้น” นายอนุชาฯ กล่าว

ที่มา : https://www.thaigov.go.th/news/contents/details/69025