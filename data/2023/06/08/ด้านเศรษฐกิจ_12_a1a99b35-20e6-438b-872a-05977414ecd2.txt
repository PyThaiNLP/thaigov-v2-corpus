รัฐบาลไทย-ข่าวทำเนียบรัฐบาล-นายจิรุตม์ วิศาลจิตร อธิบดีกรมการขนส่งทางบก รักษาราชการแทนรองปลัดกระทรวงคมนาคม และ Mr. Yoon Hee Keun ผู้บัญชาการตำรวจแห่งสาธารณรัฐเกาหลี ร่วมหารือความเป็นไปได้ในการเจรจาจัดทำความตก


วันพฤหัสบดีที่ 8 มิถุนายน 2566
นายจิรุตม์ วิศาลจิตร อธิบดีกรมการขนส่งทางบก รักษาราชการแทนรองปลัดกระทรวงคมนาคม และ Mr. Yoon Hee Keun ผู้บัญชาการตำรวจแห่งสาธารณรัฐเกาหลี ร่วมหารือความเป็นไปได้ในการเจรจาจัดทำความตก
....
วันนี้ (8 มิถุนายน 2566) เวลา 14.00 น. นายชยธรรม์ พรหมศร ปลัดกระทรวงคมนาคม มอบหมายให้ นายจิรุตม์ วิศาลจิตร อธิบดีกรมการขนส่งทงบก รักษาราชการแทนรองปลัดกระทรวงคมนาคม เป็นผู้แทนในการหารือกับ Mr. Yoon Hee Keun ผู้บัญชาการตำรวจ  แห่งสาธารณรัฐเกาหลี (Commissioner General, Korean National Police Agency) พร้อมด้วยคณะผู้แทน Korean National Police Agency (KNPA) ในโอกาสเดินทางเยือนประเทศไทย โดยมี ผู้แทนกรมการขนส่งทางบก กรมเอเชียตะวันออก กระทรวงการต่างประเทศ และกองการต่างประเทศ สำนักงานปลัดกระทรวงคมนาคม เข้าร่วมหารือ ณ ห้องประชุมกระทรวงคมนาคม
นายจิรุตม์ วิศาลจิตร กล่าวว่า ที่ประชุมได้หารือเกี่ยวกับข้อเสนอของฝ่ายเกาหลีในการพิจารณาความเป็นไปได้เพื่อการยอมรับใบอนุญาตขับรถภายในประเทศระหว่างประเทศไทยและสาธารณรัฐเกาหลี (Mutual Recognition of Driving License) ซึ่งกรมการขนส่งทางบก (ขบ.) กระทรวงคมนาคม และ KNPA มีอำนาจหน้าที่กำกับดูแลใบอนุญาตขับรถภายในประเทศ ถือเป็นโอกาสอันดีในการพิจารณาข้อริเริ่มดังกล่าวร่วมกัน แม้ในปัจจุบันทั้งไทยและเกาหลีเป็นภาคีอนุสัญญาว่าด้วยการจราจรทางถนน ค.ศ. 1949 (UN Convention on Road Traffic done at Geneva 1949) และยอมรับ International Driving Permit (IDP) ที่ออกภายใต้อนุสัญญาดังกล่าวระหว่างกันแล้ว แต่ IDP ภายใต้อนุสัญญาฯ มีผลใช้บังคับเพียง 1 ปี ดังนั้น จึงเห็นว่าการยอมรับใบอนุญาตขับรถภายในประเทศ (Domestic Driving License) ระหว่างสองประเทศจะช่วยอำนวยความสะดวกด้านการเดินทางและท่องเที่ยวระหว่างสองประเทศได้มากยิ่งขึ้น นอกจากนี้ ฝ่ายไทยรับทราบข้อเสนอของฝ่ายเกาหลีที่เสนอให้มีการยอมรับใบอนุญาตขับขี่ภายในประเทศระหว่างกัน และยินดีที่จะนำข้อเสนอดังกล่าวไปหารือร่วมกับหน่วยงานที่เกี่ยวข้องต่อไป พร้อมทั้งให้มีการแลกเปลี่ยนข้อมูลที่เกี่ยวข้อง ทั้งด้านกฎหมายและกฎระเบียบใบอนุญาตขับรถผ่านผู้ประสานงานของทั้งสองฝ่าย ทั้งนี้ ข้อมูลของกรมเอเชียตะวันออก รายงานว่าในปี 2565   นักท่องเที่ยวเกาหลีใต้เดินทางมาไทย 538,766 คน มากเป็นลำดับที่ 3 ของนักท่องเที่ยวต่างชาติทั้งหมด รองจากมาเลเซียและอินเดีย ในขณะที่นักท่องเที่ยวไทยเดินทางไปเกาหลีใต้ 179,259 คน มากเป็นลำดับที่ 6 ของนักท่องเที่ยวต่างชาติทั้งหมด โดยในช่วงก่อนสถานการณ์การแพร่ระบาด COVID-19 มีนักท่องเที่ยวเกาหลีใต้เดินทางมาไทยประมาณ 1.8 ล้านคนต่อปี และนักท่องเที่ยวไทยเดินทางไปเกาหลีใต้ประมาณ 5.7 แสนคนต่อปี

ที่มา : https://www.thaigov.go.th/news/contents/details/69058