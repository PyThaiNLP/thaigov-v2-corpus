รัฐบาลไทย-ข่าวทำเนียบรัฐบาล-สธ.มอบหนังสือรับรองแก่ผู้ขนส่งน้ำแข็ง ที่ผ่านการประเมินระบบขนส่งน้ำแข็งปลอดภัย


วันพฤหัสบดีที่ 8 มิถุนายน 2566
สธ.มอบหนังสือรับรองแก่ผู้ขนส่งน้ำแข็ง ที่ผ่านการประเมินระบบขนส่งน้ำแข็งปลอดภัย
รองปลัดกระทรวงสาธารณสุข มอบหนังสือรับรองและสติ๊กเกอร์ติดรถแก่ผู้ขนส่งน้ำแข็งที่จำหน่ายภายในกระทรวงสาธารณสุข ที่ผ่านการประเมินในโครงการต้นแบบระบบขนส่งน้ำแข็งปลอดภัย เพื่อสร้างความมั่นใจให้กับผู้บริโภค
รองปลัดกระทรวงสาธารณสุข มอบหนังสือรับรองและสติ๊กเกอร์ติดรถแก่ผู้ขนส่งน้ำแข็งที่จำหน่ายภายในกระทรวงสาธารณสุข ที่ผ่านการประเมินในโครงการต้นแบบระบบขนส่งน้ำแข็งปลอดภัย เพื่อสร้างความมั่นใจให้กับผู้บริโภค พร้อมจัดทำคู่มือการขนส่งน้ำแข็งให้สำนักงานสาธารณสุขทั่วประเทศนำไปขยายผล
วันนี้ (8 มิถุนายน 2566) ที่ สำนักงานปลัดกระทรวงสาธารณสุข นายแพทย์ยงยศ ธรรมวุฒิ รองปลัดกระทรวงสาธารณสุข มอบหนังสือรับรองและสติ๊กเกอร์ติดรถแก่ผู้ขนส่งน้ำแข็งที่ผ่านการประเมินในโครงการต้นแบบระบบขนส่งน้ำแข็งปลอดภัย กระทรวงสาธารณสุข และกล่าวว่า กระทรวงสาธารณสุข โดยสำนักส่งเสริมและสนับสนุนอาหารปลอดภัย ได้จัดโครงการต้นแบบระบบขนส่งน้ำแข็งปลอดภัย เพื่อให้สถานประกอบการและรถขนส่งน้ำแข็งจัดการระบบขนส่งน้ำแข็งให้เป็นไปตามมาตรฐาน ผู้บริโภคได้บริโภคน้ำแข็งที่สะอาดปลอดภัย โดยนำร่องจัดอบรมให้ความรู้กับผู้ขนส่งและผู้เกี่ยวข้องที่จำหน่ายน้ำแข็งภายในกระทรวงสาธารณสุข เมื่อวันที่ 28 เมษายน – 31 พฤษภาคม 2566 ที่ผ่านมา แยกเป็น รถขนส่งส่วนบุคคลจำนวน 5 คัน และรถขนส่งจากโรงน้ำแข็ง 3 คัน โดยได้รับความร่วมมือจากกรมอนามัย สุ่มตรวจหาเชื้อโคลิฟอร์มแบคทีเรียในน้ำแข็ง มือผู้ขนส่ง และภาชนะใส่น้ำแข็ง
ผลการตรวจประเมิน พบว่า มีรถขนส่งที่ผ่านเกณฑ์ 7 คัน แบ่งเป็น รถขนส่งส่วนบุคคล 4 คัน ได้แก่รถขนส่งน้ำแข็งของ นายนพณรงค์ นาคบูรณะ, นายอำนาจ ชัยวงศ์เวช, นายพิษณุ วงศ์ษา และนายสังวาลย์ ปานพงษ์ และรถขนส่งจากโรงน้ำแข็ง 3 คัน ได้แก่ โรงน้ำแข็งร่วมพัฒนาน้ำแข็งหลอด จำกัด (ปอไพศาลน้ำแข็ง), โรงน้ำแข็งบริษัทอุตสาหกรรมน้ำแข็งไทย จำกัด และโรงน้ำแข็งวรภัทร จำกัด จึงได้มอบหนังสือรับรองและสติ๊กเกอร์ติดรถขนส่งน้ำแข็ง เพื่อเป็นต้นแบบระบบขนส่งน้ำแข็งที่สะอาดและปลอดภัย สร้างความมั่นใจให้กับผู้บริโภค
ทั้งนี้ สำนักส่งเสริมและสนับสนุนอาหารปลอดภัย ได้จัดทำคู่มือแนวทางการปฏิบัติสำหรับขนส่งน้ำแข็งส่งให้กับสำนักงานสาธารณสุขจังหวัดทั่วประเทศ เพื่อใช้จัดอบรมให้กับผู้ประกอบการในพื้นที่ รวมทั้งสามารถดาวน์โหลดได้ทางเว็บไซต์ www.foodsafety.moph.go.th
********************************** 8 มิถุนายน 2566

ที่มา : https://www.thaigov.go.th/news/contents/details/69053