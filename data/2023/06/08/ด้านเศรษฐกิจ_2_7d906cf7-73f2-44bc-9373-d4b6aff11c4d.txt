รัฐบาลไทย-ข่าวทำเนียบรัฐบาล-ก.อุตฯ เตรียมลงพื้นที่สำรวจคูคลองรอบโรงงาน 11 จังหวัด มุ่งเป้าขจัดสิ่งปฏิกูลในแหล่งน้ำ ให้โรงงานอยู่คู่ชุมชนอย่างยั่งยืน


วันพฤหัสบดีที่ 8 มิถุนายน 2566
08/06/2566
พิมพ์
ก.อุตฯ เตรียมลงพื้นที่สำรวจคูคลองรอบโรงงาน 11 จังหวัด มุ่งเป้าขจัดสิ่งปฏิกูลในแหล่งน้ำ ให้โรงงานอยู่คู่ชุมชนอย่างยั่งยืน
กระทรวงอุตสาหกรรม เตรียมลงพื้นที่สำรวจคูคลองรอบโรงงาน 11 จังหวัด มุ่งเป้าขจัดสิ่งปฏิกูลในแหล่งน้ำ ให้โรงงานอยู่คู่ชุมชนอย่างยั่งยืน
วันที่ 7 มิถุนายน 2566 ดร.ณัฐพล รังสิตพล ปลัดกระทรวงอุตสาหกรรม เป็นประธานการหารือเตรียมการจัดกิจกรรมอุตสาหกรรมรวมใจ ดูแลสิ่งแวดล้อม โดยมีนางสาวณัฏฐิญา เนตยสุภา รองปลัดกระทรวงอุตสาหกรรม นายวิษณุ ทับเที่ยง หัวหน้าผู้ตรวจราชการกระทรวงอุตสาหกรรม นายวีระกิตติ์ รันทกิจธนวิชญ์ นายทาวัน ถาวรสวัสดิ์ ผู้ตรวจราชการกระทรวงอุตสาหกรรม นายจุลพงษ์ ทวีศรี อธิบดีกรมโรงงานอุตสาหกรรม นางสาวณิรดา วิสุทธิชาติธาดา ผู้ช่วยปลัดกระทรวงอุตสาหกรรม พร้อมด้วยผู้บริหารและเจ้าหน้าที่ที่เกี่ยวข้อง เข้าร่วมประชุม ณ ห้องประชุมชุณหะวัณ ชั้น 3 อาคารสำนักงานปลัดกระทรวงอุตสาหกรรม
ปลัดกระทรวงอุตสาหกรรม กล่าวว่า กระทรวงอุตสาหกรรมส่งเสริมให้ผู้ประกอบการดำเนินการด้วยนโยบาย 4 มิติ มุ่งสร้างความสำเร็จให้ภาคธุรกิจ ดูแลสังคมโดยรอบโรงงาน รักษาสิ่งแวดล้อม กระจายรายได้ให้ประชาชนมีความเป็นอยู่ที่ดีขึ้น โดยเร็วๆนี้ กระทรวงฯ มีแผนจัดกิจกรรมที่เป็นส่วนหนึ่งในการร่วมผลักดันนโยบาย 4 มิติ ช่วยดูแลสังคมและสิ่งแวดล้อมรอบโรงงาน คือ อุตสาหกรรมรวมใจ : ดูแลสิ่งแวดล้อม ที่จะดูแลรอบด้านทั้งเรื่องกากอุตสาหกรรม อากาศ โรงงาน และคูคลอง เริ่มจากการดูแลคูคลองรอบโรงงานในพื้นที่กรุงเทพฯ และปริมณฑล รวม 11 จังหวัด ซึ่งเป็นการร่วมมือระหว่างสำนักงานปลัดกระทรวงอุตสาหกรรม กรมโรงงานอุตสาหกรรม สำนักงานอุตสาหกรรมจังหวัด และจังหวัด ร่วมกันลงพื้นที่สำรวจตรวจสอบคุณภาพน้ำในคูคลองรอบโรงงาน ว่าเป็นไปตามเกณฑ์ค่ามาตรฐานหรือไม่ ต้องดูแลและปรับปรุงอย่างไร และจะบูรณาการในการดูแลร่วมกันอย่างไร เพื่อให้การอยู่ร่วมกันระหว่างโรงงานกับชุมชนอย่างเป็นมิตร สงบสุข และถ้อยทีถ้อยอาศัยกันนำไปสู่ "โรงงานรักชุมชน ชุมชนรักโรงงาน" ซึ่งคาดว่าจะเริ่มลงพื้นที่สำรวจภายในเดือนมิถุนายนนี้
ด้านรองปลัดฯ ณัฏฐิญา กล่าวว่า ในกิจกรรมฯครั้งนี้ ต้องใช้การบูรณาการความร่วมมือของทุกหน่วยงาน โดยกระทรวงฯ ต้องสำรวจตรวจสอบให้ครบถ้วนว่าโรงงานมีการปฏิบัติตามกฎระเบียบต่างๆ อย่างถูกต้อง อาทิ การบำบัดน้ำเสียก่อนปล่อยลงสู่แม่น้ำลำคลองว่าเป็นไปตามเกณฑ์มาตรฐาน พร้อมตรวจเช็คค่าคุณภาพของแม่น้ำคูคลอง และการกำหนดมาตรการให้แม่น้ำมีความสะอาดอย่างยั่งยืน เช่น การติดตั้งระบบติดตามต่าง ๆ ส่วนโรงงานก็ต้องมีการปฏิบัติที่จริงใจและใส่ใจกับชุมชน หากพบเห็นปัญหาต้องพร้อมที่จะดูแลแก้ไขในทันที เพื่อให้โรงงานสามารถอยู่คู่ชุมชนได้อย่างยั่งยืน

ที่มา : https://www.thaigov.go.th/news/contents/details/69028