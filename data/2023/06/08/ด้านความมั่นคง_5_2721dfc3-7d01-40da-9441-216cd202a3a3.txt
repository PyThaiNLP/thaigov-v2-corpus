รัฐบาลไทย-ข่าวทำเนียบรัฐบาล-ฝ่ายปกครองอำเภอเมืองกาญจน์ นำทีมปลัดอำเภอคนรุ่นใหม่ ลงพื้นที่เชิงรุก สร้างการรับรู้ให้กับ “คนรุ่นใหม่” ใช้งานแอปพลิเคชัน “ThaiD” เพื่อความสะดวก รวดเร็ว พร้อมเชิญชวนส่งต่อการใช้งานฯ


วันพฤหัสบดีที่ 8 มิถุนายน 2566
08/06/2566
พิมพ์
ฝ่ายปกครองอำเภอเมืองกาญจน์ นำทีมปลัดอำเภอคนรุ่นใหม่ ลงพื้นที่เชิงรุก สร้างการรับรู้ให้กับ “คนรุ่นใหม่” ใช้งานแอปพลิเคชัน “ThaiD” เพื่อความสะดวก รวดเร็ว พร้อมเชิญชวนส่งต่อการใช้งานฯ
ฝ่ายปกครองอำเภอเมืองกาญจน์ นำทีมปลัดอำเภอคนรุ่นใหม่ ลงพื้นที่เชิงรุก สร้างการรับรู้ให้กับ “คนรุ่นใหม่” ใช้งานแอปพลิเคชัน “ThaiD” เพื่อความสะดวก รวดเร็ว พร้อมเชิญชวนนักเรียนนักศึกษา เป็นกระบอกเสียงส่งต่อแอปพลิเคชันไปยังคุณพ่อคุณแม่ และสมาชิกในครอบครัว
ฝ่ายปกครองอำเภอเมืองกาญจน์ นำทีมปลัดอำเภอคนรุ่นใหม่ ลงพื้นที่เชิงรุก สร้างการรับรู้ให้กับ “คนรุ่นใหม่” ใช้งานแอปพลิเคชัน “ThaiD” เพื่อความสะดวก รวดเร็ว พร้อมเชิญชวนนักเรียน นักศึกษา เป็นกระบอกเสียงส่งต่อแอปพลิเคชันไปยังคุณพ่อ คุณแม่ และสมาชิกในครอบครัว เพื่อรับบริการได้อย่างสะดวก รวดเร็ว ทุกที่ ทุกเวลา
วันนี้ (8 มิ.ย. 66) นายธนณัฏฐ์ ศรีสันต์ นายอำเภอเมืองกาญจนบุรี เปิดเผยว่า กระทรวงมหาดไทย โดยกรมการปกครอง ได้พัฒนาแอปพลิเคชัน Thai Digital Identity (ThaID) หรือ ไทยดี เพื่อเป็นระบบการพิสูจน์และยืนยันตัวตนทางดิจิทัล รองรับการใช้งานของประชาชนทั้งประเทศที่เป็นดิจิทัลไอดีของคนไทยอย่างแท้จริง รองรับผู้ใช้กว่า 60 ล้านคน อันจะช่วยให้การบริการภาครัฐและธุรกรรมออนไลน์มีความสะดวก รวดเร็ว ปลอดภัย อีกทั้งเป็นการสนับสนุนการพัฒนาเศรษฐกิจดิจิทัล สามารถอำนวยความสะดวกและสนองตอบความต้องการของประชาชนในการติดต่อกับราชการโดยไม่ต้องเดินทางไปที่สำนักงาน ซึ่งประชาชนสามารถยืนยันตัวตนทำธุรกรรมอิเล็กทรอนิกส์ได้อย่างสะดวก รวดเร็ว และปลอดภัย ลงทะเบียนด้วยตนเอง ไม่ต้องเดินทางไปลงทะเบียน ณ สำนักทะเบียนแต่อย่างใด
"ตนได้มอบหมายให้นางสาวอุษณีย์ พลจันทร์ ปลัดอำเภอเมืองกาญจนบุรี พร้อมด้วย นางสาวฐิติชญา วงศาโรจน์ ปลัดอำเภอเมืองกาญจนบุรี และเจ้าหน้าที่สำนักทะเบียนอำเภอเมืองกาญจนบุรี ลงพื้นที่สร้างการรับรู้และประชาสัมพันธ์พร้อมทั้งแนะนำการลงทะเบียนใช้งานแอปพลิเคชัน ThaiD ให้กับคณะครู นักเรียน ตลอดจนบุคลากรโรงเรียนอนุบาลวัดไชยชุมพลชนะสงคราม (แผนกมัธยมศึกษาตอนต้น) โดยมีนักเรียนและบุคลากรให้ความสนใจเข้าร่วมกิจกรรมมากกว่า 300 คน ทำการลงทะเบียนแอปพลิเคชัน และร่วมสนุกกับกิจกรรมตอบคำถามเกี่ยวกับแอปพลิเคชัน ThaiD เป็นไปด้วยความสนุกสนาน เป็นกันเอง และทำให้ประชาชนเข้าถึงบริการภาครัฐด้านการทะเบียนและบัตรได้อย่างสะดวก รวดเร็ว ทุกที่ ทุกเวลา" นายอำเภอเมืองกาญจนบุรี กล่าว
นายธนณัฏฐ์ ศรีสันต์ นายอำเภอเมืองกาญจนบุรี กล่าวต่ออีกว่า การลงพื้นที่เพื่อสร้างการรับรู้การใช้งานแอปพลิเคชัน ThaiD ของที่ทำการปกครองอำเภอเมืองกาญจนบุรี เกิดขึ้นจากแนวคิดของน้อง ๆ ปลัดอำเภอเมืองกาญจนบุรี ซึ่งเป็นคนรุ่นใหม่ผู้มีจิตใจรุกรบในการคิดวิธีการทำให้พี่น้องประชาชนได้รับประโยชน์ในงานบริการภาครัฐ เพราะแอปพลิเคชัน ThaiD เป็นระบบบริการประชาชนทาง Digital ที่ใช้งบประมาณจำนวนมาก โดยมีวัตถุประสงค์สำคัญคือ "ประโยชน์สูงสุดของพี่น้องประชาชน" อันสอดคล้องกับนโยบายของ นายสุทธิพงษ์ จุลเจริญ ปลัดกระทรวงมหาดไทย นายแมนรัตน์ รัตนสุคนธ์ อธิบดีกรมการปกครอง และร้อยโท ทศพล ไชยโกมินทร์ ผู้ว่าราชการจังหวัดกาญจนบุรี ที่ได้เน้นย้ำในการประชุมผู้บริหารกระทรวงมหาดไทย การประชุมผู้บริหารกรมการปกครอง และการประชุมกรมการจังหวัด ให้ทุกอำเภอได้ช่วยกันส่งเสริมด้วยวิธีการที่หลากหลายเพื่อให้ผู้รับประโยชน์ คือ ประชาชนได้เข้าถึงบริการให้มากที่สุด ทำให้พวกเขาสามารถใช้บริการภาครัฐด้วยโทรศัพท์มือถือเครื่องเดียวเบ็ดเสร็จ ซึ่งถือเป็นหนึ่งในการบำรุงสุขของคนมหาดไทย
"ที่ทำการปกครองอำเภอเมืองกาญจนบุรี มีกำหนดแผนการลงพื้นที่เชิงรุกสร้างการรับรู้ตามสถานศึกษาในพื้นที่อำเภอเมืองกาญจนบุรีทุกระดับอย่างต่อเนื่อง โดยตั้งเป้าหมายการดาวน์โหลดแอปพลิเคชันในกลุ่มนักเรียน นักศึกษา ซึ่งเป็น “คนรุ่นใหม่” ไว้ไม่น้อยกว่า 20,000 คน พร้อมเชิญชวนคนรุ่นใหม่เผยแพร่ แนะนำ แอปพลิเคชัน ThaiD ให้กับคนใกล้ตัว สมาชิกในครอบครัว สมาชิกในชุมชน/หมู่บ้าน เพิ่มอีกไม่น้อยกว่า 30,000 คน เพื่อจะทำให้พี่น้องประชาชนชาวอำเภอเมืองกาญจนบุรีได้รับบริการที่ดีของกระทรวงมหาดไทย เพื่อนำไปใช้รับบริการของภาครัฐ ภาคเอกชน ระบบขนส่งมวลชน การติดต่อสาธารณูปโภคพื้นฐาน ซึ่งในอนาคต กระทรวงมหาดไทยโดยกรมการปกครอง จะได้มีการพัฒนาบริการอื่น ๆ เพิ่มมากขึ้น ในลักษณะ E-Wallet เพื่อให้แอปพลิเคชันนี้กลายเป็นกระเป๋าเอกสารภาครัฐที่จะรวบรวมข้อมูลส่วนบุคคลของพี่น้องประชาชนเพื่อสามารถเข้ารับบริการทุกบริการภาครัฐด้วยความสะดวก รวดเร็ว ลดภาระค่าใช้จ่าย ย่นระยะเวลาการเข้าถึงบริการ อันจะทำให้ใช้ชีวิตในสังคมปัจจุบันได้อย่างคล่องตัว นำมาซึ่งคุณภาพชีวิตที่ดี และความสุขที่ยั่งยืน" นายอำเภอเมืองกาญจนบุรี กล่าวในช่วงท้าย
#กระทรวงมหาดไทย #กรมการปกครอง #จังหวัดกาญจนบุรี #บำบัดทุกข์บำรุงสุข #MOI #Changeforgood #SDGTH #SDGlocalization #ThaiD #ที่ทำการปกครองอำเภอเมืองกาญจนบุรี

ที่มา : https://www.thaigov.go.th/news/contents/details/69052