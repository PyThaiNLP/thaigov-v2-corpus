รัฐบาลไทย-ข่าวทำเนียบรัฐบาล-กระทรวงยุติธรรม จัดการประชุมทางวิชาการระดับชาติว่าด้วยงานยุติธรรม ครั้งที่ ๒๐ “สีสันแห่งปัญญา สองทศวรรษสู่ความยุติธรรมที่ยั่งยืน” 


วันพฤหัสบดีที่ 8 มิถุนายน 2566
08/06/2566
พิมพ์
กระทรวงยุติธรรม จัดการประชุมทางวิชาการระดับชาติว่าด้วยงานยุติธรรม ครั้งที่ ๒๐ “สีสันแห่งปัญญา สองทศวรรษสู่ความยุติธรรมที่ยั่งยืน”
กระทรวงยุติธรรม จัดการประชุมทางวิชาการระดับชาติว่าด้วยงานยุติธรรม ครั้งที่ ๒๐ “สีสันแห่งปัญญา สองทศวรรษสู่ความยุติธรรมที่ยั่งยืน”
ในวันพฤหัสบดีที่ ๘ มิถุนายน ๒๕๖๖ นายวิษณุ เครืองาม รองนายกรัฐมนตรี ในฐานะประธานกรรมการพัฒนาการบริหารงานยุติธรรมแห่งชาติ เป็นประธานกล่าวเปิดการประชุมทางวิชาการระดับชาติว่าด้วยงานยุติธรรม ครั้งที่ ๒๐ ภายใต้หัวข้อเรื่อง “สีสันแห่งปัญญา สองทศวรรษสู่ความยุติธรรมที่ยั่งยืน” โดยมี นายวัลลภ นาคบัว รองปลัดกระทรวงยุติธรรม พันตำรวจโท พงษ์ธร ธัญญสิริ ผู้อำนวยการสำนักงานกิจการยุติธรรม ผู้ทรงคุณวุฒิหลากหลายสาขา ทั้งจากหน่วยงานภาครัฐ สถาบันการศึกษา ภาคประชาชน และผู้ที่สนใจ เข้าร่วม ซึ่งจัดโดย สำนักงานกิจการยุติธรรม ร่วมกับ บริษัท อสมท จำกัด ระหว่างวันที่ ๘ - ๙ มิถุนายน ๒๕๖๖ ในรูปแบบผสมผสาน ทั้งแบบ onsite ณ บริษัท อสมท จำกัด และ online ผ่านช่องทาง ZOOM , FACEBOOK LIVE ของสำนักงานกิจการยุติธรรม และสถาบันการศึกษา เครือข่ายต่างๆ รวมถึงถ่ายทอดสดผ่านดาวเทียมทาง MCU CHANNEL ของมหาวิทยาลัยมหาจุฬาลงกรณราชวิทยาลัย เพื่อเป็นเวทีในการถ่ายทอดองค์ความรู้พัฒนาการที่สำคัญ หรือนวัตกรรมต่างๆ ด้านกฎหมายและกระบวนการยุติธรรมที่เกิดขึ้นในช่วงสองทศวรรษที่ผ่านมา รวมถึงข้อเสนอแนะที่ได้จากการอภิปรายแลกเปลี่ยนเรียนรู้ระหว่างวิทยากรผู้ทรงคุณวุฒิหลากหลายสาขา ทั้งจากหน่วยงานภาครัฐ สถาบันการศึกษา ภาคประชาชน และสื่อมวลชนในประเด็นที่เกี่ยวข้องกับเส้นทางแห่งการปฏิรูปกระบวนการยุติธรรม การอำนวยความยุติธรรมเพื่อลดช่องว่างความเหลื่อมล้ำทางสังคม การนำงานวิจัยไปใช้ประโยชน์เพื่อขับเคลื่อนยุติธรรมไทย การรับมือกับภัยคุกคามอาชญากรรม ของหน่วยงานภาครัฐ มาตรวัดมาตรฐานกระบวนการยุติธรรมไทย และการสร้างนิติทัศนะสู่เด็กและเยาวชน
นายวิษณุ เครืองาม กล่าวว่า การประชุมครั้งนี้จะเป็นการทบทวนสองทศวรรษที่ผ่านมา และมองทศวรรษต่อไป เพื่อให้เกิดการพัฒนาระบบงานยุติธรรม ซึ่งความยุติธรรมที่เราปรารถนานั้น ไม่ใช่แค่เพียงชั่วคราว แต่ต้องทำให้เกิดความมั่นใจต่อผู้ที่เกี่ยวข้องที่จะได้รับความยุติธรรมที่ยั่งยืนด้วย เช่น การปรับปรุงงานคุมประพฤติ โดยการออกกฎหมายการนำ EM มาใช้กับผู้กระทำผิดในอัตราโทษที่ไม่สูงเกินไปแทนการรับโทษในเรือนจำ การพัฒนาการควบคุมผู้ต้องขัง โดยกำหนดมาตรการที่ผ่อนปรนและเป็นธรรมมากขึ้น การส่งเสริมกระบวนการยุติธรรมแบบสมานฉันท์ด้วยการไกล่เกลี่ยข้อพิพาท ลดปริมาณคดีจำนวนมากไม่ต้องเข้าสู่กระบวนการพิจารณาในชั้นศาล การพัฒนาปรับปรุงแก้ไขกฎหมายให้มีความสอดคล้องกับพันธสัญญาหรือพันธกรณีที่ได้ทำกับต่างประเทศ โดยเฉพาะในเรื่องของการกระทำหรือการปฏิบัติต่อเด็กและเยาวชน การจัดการกับองค์กรอาชญากรรมข้ามชาติ เป็นต้น ซึ่งข้อเสนอแนะจากการประชุมฯ จากทุกภาคส่วนจะได้ถูกนำไปศึกษาวิจัยและแปลงให้เกิดผลในทางปฏิบัติ
วันนี้เป็นโอกาสสำคัญที่บุคลากรในหน่วยงานยุติธรรม หน่วยงานอื่น ผู้ที่เกี่ยวข้องจะได้ร่วมกันชี้แนะ สิ่งที่ระบบงานยุติธรรมยังไม่ได้ดำเนินการ ควรดำเนินการ หรือดำเนินการได้ไม่ตรงเป้าหมายที่กำหนด ตลอดจนขอให้แนะนำข้อเสนอใหม่ที่ต่างประเทศมีการดำเนินงาน และควรนำมาใช้ในการปรับปรุงแก้ไขในบริบทประเทศไทย เพื่อให้การบริหารงานยุติธรรมของประเทศไปสู่ทิศทางที่ถูกต้องต่อไป นายวิษณุ กล่าวเพิ่มเติม
ด้าน พันตำรวจโท พงษ์ธร ธัญญสิริ ผู้อำนวยการสำนักงานกิจการยุติธรรม กล่าวว่า ผลจากการประชุมครั้งนี้ จะนำไปสู่การมองเห็นทิศทางด้านกระบวนการยุติธรรมในอนาคต ที่เกิดจากการมองเห็นภาพความสำเร็จของการขับเคลื่อนกระบวนการยุติธรรมผ่านผลงานหรือนวัตกรรมที่เกิดขึ้น รวมทั้งข้อเสนอแนะต่างๆ ที่นำไปสู่การป้องกันและแก้ไขปัญหาที่เกี่ยวข้องกับการบริหารงานยุติธรรมที่มีประสิทธิภาพ และสอดคล้องกับสถานการณ์การเปลี่ยนแปลงของโลกตามมาตรฐานสากล มีการกำหนดนโยบายหรือเป้าหมายการบริหารงานยุติธรรม เพื่อให้หน่วยงานในกระบวนการยุติธรรมมีแนวทางปฏิบัติที่ชัดเจนและเหมาะสมกับสถานการณ์ความท้าทายใหม่ๆ ที่จะเกิดขึ้นในอนาคต อันจะสามารถอำนวยความยุติธรรมให้กับประชาชนได้อย่างแท้จริง

ที่มา : https://www.thaigov.go.th/news/contents/details/69050