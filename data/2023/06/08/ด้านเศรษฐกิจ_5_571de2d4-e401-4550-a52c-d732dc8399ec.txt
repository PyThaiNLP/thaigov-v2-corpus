รัฐบาลไทย-ข่าวทำเนียบรัฐบาล-กรมการขนส่งทางบก ขอชี้แจงกรณีเพจรับทำใบขับขี่ที่นายวิโรจน์ ลักขณาอดิศร โพสต์ลงใน สื่อโซเชียลส่วนตัวว่าเป็นเพจปลอม ยืนยันหากพบผู้กระทำความผิดจะดำเนินคดีถึงที่สุดทุกราย  


วันพฤหัสบดีที่ 8 มิถุนายน 2566
กรมการขนส่งทางบก ขอชี้แจงกรณีเพจรับทำใบขับขี่ที่นายวิโรจน์ ลักขณาอดิศร โพสต์ลงใน สื่อโซเชียลส่วนตัวว่าเป็นเพจปลอม ยืนยันหากพบผู้กระทำความผิดจะดำเนินคดีถึงที่สุดทุกราย
...
กรมการขนส่งทางบก ขอชี้แจงกรณีเพจรับทำใบขับขี่ที่นายวิโรจน์ ลักขณาอดิศร โพสต์ลงในสื่อโซเชียลส่วนตัวว่าเป็นเพจปลอม ยืนยันหากพบผู้กระทำความผิดจะดำเนินคดีถึงที่สุดทุกราย
นายเสกสม อัครพันธุ์ รองอธิบดีกรมการขนส่งทางบก และโฆษกกรมการขนส่งทางบก  กระทรวงคมนาคม กล่าวว่า ตามที่ นายวิโรจน์ ลักขณาอดิศร ได้โพสต์ twitter และ facebook ส่วนตัวว่า “เดี๋ยวนี้ทำใบขับขี่ออนไลน์ โดยไม่ต้องไปอบรม ไม่ต้องไปสอบเอง รับบัตรแล้วค่อยจ่ายได้ด้วยหรือครับ facebook.com/profile.php?id=100092878661597&mibextid=ZbWKwL เป็นการหลอกเงินประชาชนหรือไม่ แต่ถ้าทำได้จริงนี่เรื่องใหญ่เลยนะครับ คงต้องให้กรมการขนส่งทางบกตรวจสอบอย่างเร่งด่วน” และโพสต์รูปเพจที่แอบอ้างว่ารับทำใบขับขี่ออนไลน์ รวมถึงเพจปลอมดังกล่าวได้มีการนำเอาภาพสำนักงานขนส่งมาแอบอ้างด้วย กรมการขนส่งทางบก (ขบ.) ขอชี้แจงว่า เพจดังกล่าวเป็นเพจปลอมที่กลุ่มมิจฉาชีพสร้างขึ้นเพื่อหลอกลวงประชาชน และขอย้ำกับประชาชนว่าอย่าหลงเชื่อโอนเงินหรือส่งเอกสารส่วนบุคคลไปให้เพจปลอมเหล่านี้โดยเด็ดขาด เพราะเสี่ยงเสียทรัพย์สินและถูกนำเอกสารส่วนบุคคลไปใช้ในทางเสียหาย ทั้งนี้ ข้อมูลที่นายวิโรจน์ ลักขณาอดิศร ได้โพสต์ข้อมูลเพจมิจฉาชีพ ขบ. จะดำเนินการแจ้งความดำเนินคดีกับเพจมิจฉาชีพดังกล่าวต่อไป และขอแนะนำประชาชนให้สังเกตพฤติกรรมของกลุ่มมิจฉาชีพจะนำรูปตราสัญลักษณ์ ขบ. มาใส่ในรูปโปรไฟล์ หรือนำรูปภาพของผู้ที่ได้รับใบขับขี่มาแอบอ้างเพื่อสร้างความน่าเชื่อถือ มิจฉาชีพจะโฆษณาหลอกลวงว่าสามารถออกใบขับขี่ได้โดยไม่ต้องเดินทางไปที่สำนักงานขนส่ง และมีการเรียกเก็บค่าใช้จ่ายในการดำเนินการอยู่ที่ประมาณ 1,000 - 6,000 บาท ซึ่งจะแพงกว่าอัตราค่าธรรมเนียมของ ขบ. ในการทำใบขับขี่เป็นจำนวนมาก หากประชาชนเห็นพฤติกรรมดังกล่าว ให้สันนิษฐานไว้เลยว่าเป็นเพจมิจฉาชีพแน่นอน
รองอธิบดีกรมการขนส่งทางบก กล่าวเพิ่มเติมว่า ขบ. ไม่ได้นิ่งนอนใจและได้ดำเนินการติดตามเรื่องดังกล่าวอย่างจริงจังและได้แจ้งความดำเนินคดีกับเพจมิจฉาชีพไปแล้ว 458 ราย โดยล่าสุดวันที่ 6 มิถุนายน 2566 ขบ. ได้ร้องทุกข์ต่อเจ้าหน้าที่ตำรวจกองบัญชาการตำรวจสืบสวนสอบสวนอาชญากรรมทางเทคโนโลยี กรณีที่มีบุคคลโพสต์บนเฟซบุ๊กและโพสต์ผ่านไอดีไลน์ เพื่อแอบอ้างว่าสามารถทำใบขับขี่ได้โดยไม่ต้องมาสอบด้วยตนเองที่ขนส่ง รวมทั้งได้รวบรวมหลักฐานการล่อซื้อพร้อมบัญชีม้าส่งมอบให้แก่เจ้าหน้าที่ตำรวจ เพื่อดำเนินการตรวจสอบหลักฐานการกระทำผิดและจะดำเนินคดีกับผู้แอบอ้างเปิดเพจรับทำใบขับขี่ปลอมและผู้เปิดบัญชีม้าให้ถึงที่สุด ทั้งนี้ ขบ. ได้ประชาสัมพันธ์เตือนประชาชนอย่างต่อเนื่องผ่านช่องทางของ ขบ. เช่น เพจ facebook “กรมการขนส่งทางบก PR.DLT.News” รวมถึงประสานข้อมูลกับทางศูนย์ต่อต้านข่าวปลอมในการเตือนประชาชนอีกช่องทางด้วย
สำหรับการขอรับใบขับขี่ทุกชนิดมีมาตรฐานเดียวกันทั่วประเทศ ผู้ที่ต้องการขอรับใบขับขี่สามารถดำเนินการตั้งแต่การตรวจสอบเอกสาร การทดสอบสมรรถภาพร่างกาย การอบรม การทดสอบข้อเขียน การทดสอบขับรถ ที่สำนักงานขนส่งหรือโรงเรียนสอนขับรถที่รับรองโดย ขบ. และการถ่ายรูปเพื่อออกใบอนุญาตขับรถต้องมาดำเนินการได้ที่สำนักงานขนส่งเท่านั้น สำหรับผู้ที่ต้องการขอรับใบขับขี่ใหม่สามารถจองคิวล่วงหน้าผ่านแอปพลิเคชัน DLT Smart Queue ซึ่งสามารถเลือกสำนักงานขนส่ง วันและเวลาที่สะดวกได้ด้วยตนเอง ซึ่งอัตราค่าธรรมเนียมตามกฎหมายกำหนด (รวมค่าคำขอ) ใบขับขี่รถยนต์ส่วนบุคคลชั่วคราว 205 บาท ใบขับขี่รถจักรยานยนต์ส่วนบุคคลชั่วคราว 105 บาท ในส่วนการต่ออายุใบขับขี่สามารถเข้ารับบริการได้โดยไม่ต้องจองคิวล่วงหน้า (walk in)  อัตราค่าธรรมเนียมในการต่ออายุใบขับขี่รถยนต์ส่วนบุคคล 505 บาท ใบขับขี่รถจักรยานยนต์ส่วนบุคคล 255 บาท

ที่มา : https://www.thaigov.go.th/news/contents/details/69038