รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯ ส่งเสริมงาน International Chanthaburi Gems and Jewelry Festival 2023 


วันพฤหัสบดีที่ 8 มิถุนายน 2566
08/06/2566
พิมพ์
โฆษกรัฐบาลเผย นายกฯ ส่งเสริมงาน International Chanthaburi Gems and Jewelry Festival 2023
โฆษกรัฐบาลเผย นายกฯ ส่งเสริมงาน International Chanthaburi Gems and Jewelry Festival 2023 พร้อมกิจกรรม Gems Tour ชมพระแม่ประดับพลอย 2 แสนเม็ด โบราณสถาน และเหมืองพลอย เชื่อมั่นกระตุ้นเศรษฐกิจ การค้าและการท่องเที่ยว
วันนี้ (8 มิถุนายน 2566) นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม รับทราบการเตรียมความพร้อมจัดงานเทศกาลนานาชาติพลอยและเครื่องประดับจันทบุรี 2023 (International Chanthaburi Gems and Jewelry Festival 2023) ระหว่างวันที่ 7 - 11 ธันวาคม 2566 ใน 3 สถานที่จัดงาน ได้เเก่ ศูนย์ส่งเสริมอัญมณีและเครื่องประดับจันทบุรี บริเวณร้านเคพี จิวเวลรี่ เซ็นเตอร์ และบริเวณตลาดพลอย ถนนศรีจันทร์ เพื่อยกระดับตลาดพลอยจันท์สู่ตลาดพลอยมาตรฐาน พร้อมพัฒนาศักยภาพผู้ประกอบการให้มีความเข้มแข็ง เพิ่มขีดความสามารถในการแข่งขัน ควบคู่การส่งเสริมการท่องเที่ยว
โฆษกประจำสำนักนายกรัฐมนตรี กล่าวว่า สถาบันวิจัยและพัฒนาอัญมณีและเครื่องประดับแห่งชาติ (องค์การมหาชน) หรือ GIT คาดการณ์ว่าปีนี้ ผู้ประกอบการการค้าพลอย อัญมณี และเครื่องประดับในจังหวัดจันทบุรี ภาคตะวันออก และผู้ประกอบการที่สนใจ ทั้งไทย และต่างประเทศ จะสนใจนำสินค้ามาจัดแสดงและจัดจำหน่ายมากเป็นพิเศษ ซึ่งเบื้องต้นกำหนดไว้ประมาณ 300 คูหา ทั้งนี้ ภายในงานยังมีกิจกรรมอื่น ๆ ที่น่าสนใจ ได้แก่
- นิทรรศการงานประกวดออกแบบเครื่องประดับ ครั้งที่ 17
- นิทรรศการเครื่องประดับ Gems Treasure
- นิทรรศการเครื่องประดับผู้ประกอบการจันทบุรี
- สัมมนาเพิ่มศักยภาพของผู้ประกอบธุรกิจอัญมณีและเครื่องประดับ ด้านการตลาด การค้าออนไลน์ และการออกแบบ
- จัดกิจกรรม BWC Business Matching การจับคู่ธุรกิจ ภายใต้โครงการซื้อด้วยความมั่นใจ (Buy with Confidence)
- การบริการตรวจสอบอัญมณีและเครื่องประดับ โดย GIT
สำหรับผู้ที่สนใจสมัครเข้าร่วมงานเทศกาลนานาชาติพลอยและเครื่องประดับจันทบุรี 2023 สามารถสมัครได้ตั้งแต่วันนี้เป็นต้นไป เเละสอบถามข้อมูลเพิ่มเติมได้ที่ https://git.or.th/th/about/18/183/detail/2647
นอกจากนี้ มีกิจกรรมพิเศษ "Gems Tour" อาสนวิหารพระนางมารีอาปฏิสนธินิรมล (พระแม่ประดับพลอยกว่า 200,000 เม็ด) ชมโบราณสถานที่สำคัญของจังหวัดจันทบุรี การทำเหมืองพลอย โดยได้รับความร่วมมือจากโรงแรมในจังหวัดจันทบุรี ลดราคาให้เป็นพิเศษในช่วงการจัดงาน เพื่อกระตุ้นการค้า และการท่องเที่ยวในจังหวัด
“นายกรัฐมนตรีชื่นชมแนวคิดในการจัดงาน ฯ เพื่อกระตุ้นเศรษฐกิจและการท่องเที่ยว และเป็นโอกาสสำคัญทางการค้าให้กับผู้ประกอบการไทย ได้นำเสนอและจำหน่ายสินค้าแก่ผู้บริโภคในงาน ทั้งชาวไทย และชาวต่างประเทศ โดยนายกรัฐมนตรีขอบคุณการทำงานของหน่วยงานที่เกี่ยวข้องที่จัดเทศกาลประชาสัมพันธ์เกี่ยวกับอุตสาหกรรมอัญมณีและเครื่องประดับรวมทั้งจัดกิจกรรมกระตุ้นความตื่นตัวของผู้ประกอบการ ทั้งนี้เชื่อมั่นว่า อัญมณีและเครื่องประดับเป็นอีกหนึ่งอุตสากรรรมไทยมีศักยภาพและสามารถสร้างมูลค่าเพิ่มทางเศรษฐกิจได้อีกมาก” นายอนุชาฯ กล่าว

ที่มา : https://www.thaigov.go.th/news/contents/details/69026