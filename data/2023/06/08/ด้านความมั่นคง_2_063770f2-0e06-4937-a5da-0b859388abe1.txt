รัฐบาลไทย-ข่าวทำเนียบรัฐบาล-ผู้ว่าฯ เพชรบูรณ์ นำทีมให้ความรู้การจัดทำ "ธนาคารน้ำใต้ดินจากยางรถยนต์ใช้แล้ว" ให้กับผู้เข้ารับการฟื้นฟูสภาพทางสังคม เน้นย้ำมุ่งมั่นขยายผลการจัดการน้ำอย่างยั่งยืน เพื่อคุณภาพชีวิต


วันพฤหัสบดีที่ 8 มิถุนายน 2566
08/06/2566
พิมพ์
ผู้ว่าฯ เพชรบูรณ์ นำทีมให้ความรู้การจัดทำ "ธนาคารน้ำใต้ดินจากยางรถยนต์ใช้แล้ว" ให้กับผู้เข้ารับการฟื้นฟูสภาพทางสังคม เน้นย้ำมุ่งมั่นขยายผลการจัดการน้ำอย่างยั่งยืน เพื่อคุณภาพชีวิต
ผู้ว่าฯ เพชรบูรณ์ นำทีมให้ความรู้การจัดทำ "ธนาคารน้ำใต้ดินจากยางรถยนต์ใช้แล้ว" ให้กับผู้เข้ารับการฟื้นฟูสภาพทางสังคม เน้นย้ำมุ่งมั่นขยายผลการจัดการน้ำอย่างยั่งยืน เพื่อคุณภาพชีวิตที่ดีของประชาชนเพชรบูรณ์อย่างยั่งยืน
เมื่อวันที่ 7 มิ.ย. 66 นายกฤษณ์ คงเมือง ผู้ว่าราชการจังหวัดเพชรบูรณ์ เปิดเผยว่า จังหวัดเพชรบูรณ์ ได้จัดกิจกรรมจัดทำธนาคารน้ำใต้ดินด้วยยางรถยนต์เก่า ซึ่งเป็นการน้อมนำพระราชดำริของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร ในด้านการบริหารจัดการน้ำ ซึ่งกระทรวงมหาดไทยได้น้อมนำมาขับเคลื่อนขยายผล โดยร่วมกับทุกจังหวัดและทุกอำเภอดำเนินการเพื่อคืนความอุดมสมบูรณ์ให้แก่ดิน แก้ปัญหาขาดแคลนน้ำป้องกันภัยแล้งจากภาวะฝนทิ้งช่วง ซึ่งถือเป็นหนึ่งในแนวทางการพัฒนาคุณภาพชีวิตของพี่น้องประชาชนคนไทยทุกคน ตามหลักการเป้าหมายการพัฒนาที่ยั่งยืน (SDGs) เพราะการบริหารจัดการน้ำเป็นอีกหนึ่งเรื่องสำคัญที่กระทรวงมหาดไทยได้ขับเคลื่อนร่วมกับภาคีเครือข่ายในการรณรงค์สร้างความตระหนักรู้ในการอนุรักษ์ทรัพยากรน้ำให้แก่พี่น้องประชาชนมาโดยตลอด "เพราะว่าน้ำเป็นส่วนสำคัญที่สุดในการดำรงชีวิตของมนุษย์"
นายกฤษณ์ คงเมือง ผู้ว่าราชการจังหวัดเพชรบูรณ์ กล่าวต่ออีกว่า จังหวัดเพชรบูรณ์ จึงได้น้อมนำพระราชดำริเรื่องการบริหารจัดการน้ำของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร ที่ทรงมีพระราชดำรัสว่า "น้ำคือชีวิต" มาขยายผลด้วยการจัดทำธนาคารน้ำใต้ดิน ขับเคลื่อนนโยบายของรัฐบาลและกระทรวงมหาดไทยในด้านการบริหารจัดการน้ำอย่างยั่งยืน โดยการใช้ยางรถยนต์เก่า มาใช้ใหม่ (Reuse) ตามหลัก 3Rs มาทำเป็นกระถางปูนเพื่อรองรับและกักเก็บน้ำไว้ใช้อุปโภคบริโภค โดยเฉพาะการเกษตรในระหว่างที่ฝนทิ้งช่วง ตลอดจนการสร้างความชุ่มชื้นคืนความอุดมสมบูรณ์ให้แก่ดิน ทำให้ต้นไม้ พืชผล มีน้ำหล่อเลี้ยงได้ตลอดฤดูอีกด้วย
"ในวันนี้ นายสุเมธ ธีรนิติ รองผู้ว่าราชการจังหวัดเพชรบูรณ์ พร้อมด้วยนายชัยสิทธิ์ ชัยสัมฤทธิ์ผล ปลัดจังหวัดเพชรบูรณ์ นายสิทธิชัย เจริญศิลป์ ป้องกันจังหวัดเพชรบูรณ์ และภาคีเครือข่าย ได้มาร่วมกันทำกิจกรรมสาธิตเชิงปฏิบัติ พร้อมให้คำแนะนำการทำธนาคารน้ำใต้ดิน ให้แก่ผู้เข้ารับการอบรมโครงการช่วยเหลือผู้เสพ/ผู้ติดยาเสพติด ของศูนย์ฟื้นฟูสภาพทางสังคมจังหวัดเพชรบูรณ์ รุ่นที่ 2 เพื่อพัฒนาคุณภาพชีวิตของผู้เข้ารับการอบรมให้สามารถพึ่งพาตนเองได้ ด้วยการส่งเสริมการประกอบอาชีพ การนำความรู้ไปประยุกต์ใช้ในชีวิตประจำวัน น้อมนำหลักปรัชญาของเศรษฐกิจพอเพียง มีความมั่นคงในชีวิต กลับคืนสู่สังคมอย่างปกติสุข และไม่กลับไปยุ่งเกี่ยวกับยาเสพติดอีก" นายกฤษณ์ คงเมือง ผู้ว่าราชการจังหวัดเพชรบูรณ์ กล่าวเน้นย้ำ
นายกฤษณ์ คงเมือง ผู้ว่าราชการจังหวัดเพชรบูรณ์ กล่าวเพิ่มเติมว่า จังหวัดเพชรบูรณ์มีความมุ่งมั่นในการพัฒนาคุณภาพชีวิตของคนในพื้นที่ และพร้อมจะขยายผลการจัดทำธนาคารน้ำใต้ดินในทุกครัวเรือน เพื่อการบริหารจัดการน้ำของชุมชนอย่างมีประสิทธิภาพ และการอนุรักษ์ทรัพยากรน้ำ ตามเจตนารมณ์ที่กระทรวงมหาดไทย โดยผู้ว่าราชการจังหวัด 76 จังหวัด ร่วมกับองค์การสหประชาชาติ (UN) "76 จังหวัด 76 คำมั่นสัญญา เพื่อการพัฒนา เพื่อความเท่าเทียม เพื่อความยั่งยืน" เพื่อให้พี่น้องประชาชนชาวเพชรบูรณ์มีความสุขและมีชีวิตที่ดีอย่างยั่งยืน

ที่มา : https://www.thaigov.go.th/news/contents/details/69039