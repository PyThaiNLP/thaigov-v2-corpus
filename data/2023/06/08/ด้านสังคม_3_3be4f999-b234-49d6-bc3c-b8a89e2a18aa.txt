รัฐบาลไทย-ข่าวทำเนียบรัฐบาล-สธ.ขับเคลื่อนงานคลินิกพิเศษเฉพาะทางนอกเวลาราชการช่วยเพิ่มโอกาสเข้าถึงบริการให้ประชาชน


วันพฤหัสบดีที่ 8 มิถุนายน 2566
สธ.ขับเคลื่อนงานคลินิกพิเศษเฉพาะทางนอกเวลาราชการช่วยเพิ่มโอกาสเข้าถึงบริการให้ประชาชน
กระทรวงสาธารณสุข จัดการประชุมวิชาการให้บุคลากรแลกเปลี่ยนเรียนรู้ พัฒนาศักยภาพการจัดบริการคลินิกพิเศษเฉพาะทางนอกเวลาราชการ มุ่งเน้นสาขาที่มีประชาชนมีความต้องการสูง เพิ่มทางเลือกและขยายโอกาสเข้าถึงบริการทางการแพทย์ให้กับประชาชน
กระทรวงสาธารณสุข จัดการประชุมวิชาการให้บุคลากรแลกเปลี่ยนเรียนรู้ พัฒนาศักยภาพการจัดบริการคลินิกพิเศษเฉพาะทางนอกเวลาราชการ มุ่งเน้นสาขาที่มีประชาชนมีความต้องการสูง เพิ่มทางเลือกและขยายโอกาสเข้าถึงบริการทางการแพทย์ให้กับประชาชน ลดความแออัดและลดระยะเวลารอคอยการรับบริการจากแพทย์เฉพาะทางในช่วงเวลาราชการ
วันนี้ (8 มิถุนายน 2566) ที่ อิมแพ็ค ฟอรั่ม เมืองทองธานี จังหวัดนนทบุรี นายแพทย์ณรงค์ อภิกุลวณิช รองปลัดกระทรวงสาธารณสุข เป็นประธานเปิดการประชุมวิชาการ การจัดบริการคลินิกพิเศษเฉพาะทางนอกเวลาราชการของหน่วยบริการในสังกัดกระทรวงสาธารณสุข ครั้งที่ 2 ปีงบประมาณ พ.ศ. 2566 โดยมีผู้ตรวจราชการกระทรวงสาธารณสุข รองอธิบดี นายแพทย์สาธารณสุขจังหวัด ผู้อำนวยการโรงพยาบาลศูนย์/โรงพยาบาลทั่วไป/โรงพยาบาลชุมชน และเจ้าหน้าที่ที่ปฏิบัติงานในคลินิกพิเศษเฉพาะทางนอกเวลา (Special Medical Center : SMC) ทุกแห่ง จำนวน 300 คน ร่วมประชุม
นายแพทย์ณรงค์กล่าวว่า กระทรวงสาธารณสุขมีนโยบายสนับสนุนให้หน่วยบริการในสังกัดที่มีความพร้อม จัดบริการคลินิกพิเศษเฉพาะทางนอกเวลาราชการ (Special Medical Clinic : SMC) ตั้งแต่ปี 2561 โดยเฉพาะในสาขาที่มีประชาชนมีความต้องการสูง เช่น ทันตกรรม ซึ่งจะช่วยเพิ่มทางเลือกและโอกาสในการเข้าถึงบริการทางการแพทย์ให้กับประชาชนได้มากขึ้น รวมทั้งช่วยลดความแออัดและลดระยะเวลารอคอยการรับบริการจากแพทย์เฉพาะทางในช่วงเวลาราชการ ซึ่งหน่วยบริการได้ปรับระบบงานบริการให้ทันสมัย สอดคล้องกับสภาพสังคมที่เปลี่ยนแปลงไป และสอดรับกับความต้องการของผู้รับบริการมากขึ้น มีการขยายประเภทการให้บริการและจำนวนหน่วยบริการให้ครอบคลุม รวมถึงพัฒนาศักยภาพบุคลากรที่ปฏิบัติหน้าที่มาอย่างต่อเนื่อง ปัจจุบันมีหน่วยบริการในสังกัดกระทรวงสาธารณสุขเปิดให้บริการ SMC จำนวน 133 แห่ง แบ่งเป็น สังกัดสำนักงานปลัดกระทรวงสาธารณสุข 114 แห่ง สังกัดกรมการแพทย์ 13 แห่ง สังกัดกรมสุขภาพจิต 5 แห่ง และสังกัดกรมควบคุมโรค 1 แห่ง
นายแพทย์ณรงค์กล่าวต่อว่า ในปีงบประมาณ 2566 ได้มีการปรับเปลี่ยนประกาศกระทรวงสาธารณสุขที่เกี่ยวข้องจำนวน 2 ฉบับ ได้แก่ ประกาศฯ อัตราค่าบริการ และประกาศฯ อัตราค่าตอบแทนเจ้าหน้าที่ พ.ศ. 2566 ลงวันที่ 12 เมษายน พ.ศ. 2566 ซึ่งสอดคล้องกับคู่มือแนวทางการกำหนดค่าธรรมเนียมแพทย์ พ.ศ.2563ของแพทยสภา และเหมาะสมกับสถานการณ์ในปัจจุบัน จึงต้องสร้างความเข้าใจกับบุคลากรที่เกี่ยวข้องเพื่อให้นำหลักเกณฑ์ที่กระทรวงสาธารณสุขกำหนดไปใช้ในการทำงานได้อย่างถูกต้อง และจัดบริการ SMC ได้อย่างมีประสิทธิภาพ
ทั้งนี้ งานประชุมวิชาการฯ จัดขึ้นระหว่างวันที่ 8-9 มิถุนายน 2566 โดยมีการอภิปราย ให้ความรู้จากผู้ทรงคุณวุฒิ ผู้เชี่ยวชาญจากหน่วยงานต่างๆ ในเรื่องที่สำคัญ อาทิ SMC ระบบสุขภาพในอนาคตไทย ก้าวไกลสู่สากล, การบริหารจัดการระบบการเงิน การคลัง คลินิกพิเศษนอกเวลาราชการฯ, กลยุทธ์สู่ความสำเร็จ SMC ทางเลือกใหม่, การบริการที่เป็นเลิศ เข้าถึงหัวใจของการให้บริการ เป็นต้น
******************************8 มิถุนายน 2566

ที่มา : https://www.thaigov.go.th/news/contents/details/69036