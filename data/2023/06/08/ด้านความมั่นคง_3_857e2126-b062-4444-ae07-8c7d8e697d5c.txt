รัฐบาลไทย-ข่าวทำเนียบรัฐบาล-นายอำเภอป่าซาง บูรณาการแก้จนร่วมกับกองสลาก และภาคีเครือข่ายมอบบ้านตามโครงการบ้านห่วงใยจากใจ GLO ประจำปี 2565 ลดความเหลื่อมล้ำ พัฒนาคนทุกช่วงวัยให้มีคุณภาพชีวิตที่ดีอย่างยั่งยืน


วันพฤหัสบดีที่ 8 มิถุนายน 2566
08/06/2566
พิมพ์
นายอำเภอป่าซาง บูรณาการแก้จนร่วมกับกองสลาก และภาคีเครือข่ายมอบบ้านตามโครงการบ้านห่วงใยจากใจ GLO ประจำปี 2565 ลดความเหลื่อมล้ำ พัฒนาคนทุกช่วงวัยให้มีคุณภาพชีวิตที่ดีอย่างยั่งยืน
นายอำเภอป่าซาง จ.ลำพูน บูรณาการแก้จนร่วมกับกองสลาก และภาคีเครือข่ายมอบบ้านตามโครงการบ้านห่วงใยจากใจ GLO ประจำปี 2565 ลดความเหลื่อมล้ำ พัฒนาคนทุกช่วงวัยให้มีคุณภาพชีวิตที่ดีอย่างยั่งยืน
เมื่อวันที่ 7 มิ.ย. 66 นายภัทรพล ผัดดวงธรรม นายอำเภอป่าซาง เปิดเผยว่า กระทรวงมหาดไทย มุ่งมั่นในการ “บําบัดทุกข์ บํารุงสุข” ยกระดับคุณภาพชีวิตของประชาชนให้มีความเป็นอยู่ที่ดีขึ้น ด้วยการขับเคลื่อนภารกิจในการขจัดความยากจนและพัฒนาคนทุกช่วงวัยอย่างยั่งยืน โดย ศจพ. อำเภอ ควบคู่กับ "ทีมอำเภอ" ด้วยการขับเคลื่อนโครงการอำเภอบำบัดทุกข์ บำรุงสุขแบบบูรณาการอย่างยั่งยืน สร้างความร่วมมือกับหน่วยงานที่เกี่ยวข้องทุกภาคส่วน ในการบูรณาการร่วมกัน ลงพื้นที่ไปค้นหาปัญหาเพื่อหาทางออกในการแก้ไขปัญหาความยากจนและความเดือดร้อนของพี่น้องประชาชน โดยมีเป้าหมาย คือ “การแก้ไขปัญหาความยากจนแบบพุ่งเป้าแต่ละครัวเรือน” หรือ “การตัดเสื้อให้พอดีตัว” เพื่อส่งมอบความสุข ส่งมอบรอยยิ้ม และความมั่นคงอย่างถาวรให้กับประชาชน
"กระทรวงมหาดไทยได้ประสานความร่วมมือระหว่างสำนักงานสลากกินแบ่งรัฐบาลขับเคลื่อน "โครงการบ้านห่วงใยจากใจ GLO" เพื่อร่วมกันก่อสร้างบ้านให้กับประชาชนที่มีบ้านพักอาศัยไม่มั่นคงถาวร ตามกลุ่มเป้าหมายในระบบบริหารจัดการข้อมูลการพัฒนาคนแบบชี้เป้า หรือระบบ TPMAP และ ThaiQM ในมิติด้านความเป็นอยู่ตามนโยบายรัฐบาลที่มุ่งขจัดความยากจนและพัฒนาคนทุกช่วงวัยอย่างยั่งยืน ตามหลักปรัชญาของเศรษฐกิจพอเพียง สร้างรายได้ ลดรายจ่าย มีการออม กระจายโอกาสให้ผู้มีรายได้น้อยสามารถเข้าถึงบริการของรัฐ มีสิทธิและได้รับความเป็นธรรมอย่างทัดเทียมกับกลุ่มอื่นในสังคม ซึ่งล่าสุด ตนได้ร่วมกับทีมอำเภอป่าซาง ศจพ.อำเภอป่าซาง และสำนักงานสลากกินแบ่งรัฐบาล ส่งมอบบ้านตามโครงการบ้านห่วงใยจากใจ GLO ประจำปี 2565 ให้กับครอบครัว นายสมพล อุตสาสาร บ้านเลขที่ 163 บ้านสันเจริญ หมู่ที่ 14 ตำบลน้ำดิบ อำเภอป่าซาง จังหวัดลำพูน พร้อมทั้งได้รับความอนุเคราะห์จากเหล่ากาชาดจังหวัดลำพูน พร้อมด้วยกิ่งกาชาดอำเภอป่าซาง มอบเงินสนับสนุนและถุงยังชีพ ให้กับครอบครัวของนายสมพล อุตสาสาร" นายอำเภอป่าซาง กล่าว
นายภัทรพล ผัดดวงธรรม นายอำเภอป่าซาง กล่าวต่ออีกว่า กิจกรรมในครั้งนี้ นอกจากมีการส่งมอบบ้านตามโครงการ GLO แล้ว ทางอำเภอป่าซางได้น้อมนำแนวพระราชดำริด้านการเสริมสร้างความมั่นคงทางอาหารของสมเด็จพระกนิษฐาธิราชเจ้า กรมสมเด็จพระเทพรัตนราชสุดา ฯ สยามบรมราชกุมารี “บ้านนี้มีรัก ปลูกผักกินเอง” ควบคู่ไปกับการพัฒนาดินและเสริมสร้างความตระหนักรู้ในความสำคัญของดิน ภายใต้แนวคิด อาหารก่อกำเนิดเกิดจากดิน (Soils, where food begins) เพื่อพัฒนาพื้นที่ว่างโดยรอบของบริเวณที่อยู่อาศัย ให้เกิดเป็นความมั่นคงทางอาหาร โดยร่วมกับหัวหน้าส่วนราชการ ผู้บริหารองค์กรปกครองส่วนท้องถิ่น ผู้นำท้องที่ และเจ้าหน้าที่จากหน่วยงานที่เกี่ยวข้อง ร่วมปลูกต้นไม้และผักสวนครัว เพื่อสร้างความมั่นคงทางอาหาร ให้กับครอบครัวของนายสมพล อุตสาสาร ด้วย
"อำเภอป่าซางขอขอบคุณสำนักงานสลากกินแบ่งรัฐบาลที่ได้สนับสนุนงบประมาณตามโครงการบ้านห่วงใยจากใจ GLO ประจำปี 2565 จากสำนักงานสลากกินแบ่งรัฐบาล จำนวน 200,000 บาท ผ่านสำนักงานพัฒนาชุมชนจังหวัดลำพูน โดยในการดำเนินการก่อสร้าง ได้รับการสนับสนุนบุคลากรด้านช่างควบคุมงานด้านการตรวจรับงานจ้าง จากองค์การบริหารส่วนตำบลน้ำดิบ และภาคีเครือข่ายในพื้นที่ ส่งผลให้การก่อสร้างบ้านสำเร็จลุล่วงและเป็นไปตามวัตถุประสงค์ ครอบคลุมในทุกมิติของการดำรงชีวิต โดยไม่ทิ้งใครไว้ข้างหลัง มีคุณภาพชีวิตที่ดี ส่งผลไปถึงรุ่นลูก รุ่นหลานในอนาคต ได้อยู่อาศัยอย่างมีความสุขและยั่งยืนตลอดไป" นายอำเภอป่าซาง กล่าวในช่วงท้าย

ที่มา : https://www.thaigov.go.th/news/contents/details/69040