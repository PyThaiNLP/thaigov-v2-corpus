รัฐบาลไทย-ข่าวทำเนียบรัฐบาล-​โฆษกรัฐบาลเผย นายกฯ สนับสนุนความร่วมมือในการส่งเสริมการท่องเที่ยวตลาดต่างประเทศ 


วันพฤหัสบดีที่ 8 มิถุนายน 2566
08/06/2566
พิมพ์
​โฆษกรัฐบาลเผย นายกฯ สนับสนุนความร่วมมือในการส่งเสริมการท่องเที่ยวตลาดต่างประเทศ
เน้นดึงดูดนักท่องเที่ยวศักยภาพและท่องเที่ยวเชิงสุขภาพ ปลื้มจำนวนนักท่องเที่ยวต่างชาติเข้าไทย 5 เดือน กว่า 10 ล้านคน เชื่อมั่นในภาพรวมเป็นไปตามเป้าหมาย
วันนี้ (8 มิถุนายน 2566) นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม รับทราบรายงานสถานการณ์การท่องเที่ยวไทยของนักท่องเที่ยวต่างชาติ และยินดีเป็นอย่างยิ่งที่มีนักท่องเที่ยวต่างชาติเที่ยวไทยสะสมแล้วกว่า 10 ล้านคน พร้อมขอบคุณหน่วยงานที่เกี่ยวข้องเดินหน้าความร่วมมือส่งเสริมการท่องเที่ยวตลาดต่างประเทศในปีท่องเที่ยวไทย 2566 ทำการตลาดเชิงรุก เน้นดึงดูดกลุ่มนักท่องเที่ยวที่มีกำลังซื้อสูงและส่งเสริมการท่องเที่ยวเชิงสุขภาพ (Health and Wellness Tourism) ตอบโจทย์พฤติกรรมการท่องเที่ยวในปัจจุบัน
โฆษกประจำสำนักนายกรัฐมนตรี กล่าวว่า การท่องเที่ยวแห่งประเทศไทย (ททท.) ร่วมกับบริษัท Visa Worldwide Pte. Ltd จัดทำบันทึกข้อตกลงความร่วมมือ (MOU) ส่งเสริมการท่องเที่ยวตลาดต่างประเทศในปีท่องเที่ยวไทย 2566 ผ่านการสนับสนุนกิจกรรมท่องเที่ยวดึงดูดกลุ่มนักท่องเที่ยวที่มีกำลังซื้อสูง และส่งเสริมการท่องเที่ยวเชิงสุขภาพในกลุ่มตลาดระยะใกล้ โดยมีกรอบความร่วมมือ 4 หัวข้อ ประกอบด้วย 1) CO-Event จัดงานและพัฒนาสินค้าและบริการด้านการท่องเที่ยวร่วมกันผ่าน 2 โครงการหลัก ได้แก่ Amazing Thailand Grand Sale (ATGS) กระตุ้นการใช้จ่ายและส่งเสริมภาพลักษณ์ไทยให้เป็น 1 ใน 5 เมืองท่องเที่ยวด้านการชอปปิ้ง และ Health & Wellness Tourism ในช่วงเดือนมีนาคม-กันยายน 2566 2) CO-Communication ประชาสัมพันธ์สินค้าและบริการด้านการท่องเที่ยวควบคู่กับ Soft Power (5F) 3) CO-Increase Number of Tourist กระตุ้นจำนวนนักท่องเที่ยวจากตลาดศักยภาพที่มีอัตราฟื้นตัวได้ดี โดยเฉพาะกลุ่มประเทศระยะใกล้ และ 4) Value Added by VISA กระตุ้นการใช้จ่ายและการเดินทางของนักท่องเที่ยว
โฆษกประจำสำนักนายกรัฐมนตรี กล่าวเพิ่มเติมว่า ททท. มุ่งขับเคลื่อนการท่องเที่ยวไทยให้ฟื้นตัวทั้งเชิงคุณภาพและบรรลุเป้าหมายเชิงรายได้มากกว่าเชิงปริมาณ โดยตั้งเป้าหมายอุตสาหกรรมท่องเที่ยว ปี 2566 ฟื้นตัวในอัตราร้อยละ 80 ของปี 2562 ซึ่งคาดว่าจะมีรายได้รวมสูงสุดอยู่ที่ 2.38 ล้านล้านบาท จากสัดส่วนจำนวนนักท่องเที่ยวต่างชาติ 25 - 30 ล้านคน โดยล่าสุด จำนวนนักท่องเที่ยวชาวต่างชาติเที่ยวไทยสะสมแล้ว 10,448,481 คน (ตั้งแต่วันที่ 1 มกราคม – 28 พฤษภาคม 2566) สร้างรายได้จากการใช้จ่ายของนักท่องเที่ยวต่างชาติแล้ว 431,599 ล้านบาท และคาดว่าภาพรวมปี 2566 จะเป็นไปตามเป้าหมายที่วางไว้
“นายกรัฐมนตรีขอบคุณหน่วยงานที่เกี่ยวข้อง ร่วมกันขานรับแนวนโยบายของรัฐบาลในการพลิกฟื้นเศรษฐกิจด้วยการท่องเที่ยว และวางแนวทางทำการตลาดเชิงรุก ดึงดูดนักท่องเที่ยวต่างชาติให้เดินทางมาท่องเที่ยวยังประเทศไทยแล้วถึงกว่า 10 ล้านคน นายกรัฐมนตรีเชื่อมั่นในศักยภาพของไทย ซึ่งเป็นจุดหมายปลายทางหลักในภูมิภาคเอเชียแปซิฟิกที่นักท่องเที่ยวต่างชาตินิยมเดินทางมา ประกอบกับแนวทางกลยุทธ์การส่งเสริมการท่องเที่ยวของรัฐบาล จะเป็นแรงขับเคลื่อนให้อุตสาหกรรมการท่องเที่ยวไทยฟื้นตัวได้อย่างเข้มแข็ง และสนับสนุนการเติบโตทางเศรษฐกิจของประเทศในระยะยาว” นายอนุชาฯ กล่าว

ที่มา : https://www.thaigov.go.th/news/contents/details/69024