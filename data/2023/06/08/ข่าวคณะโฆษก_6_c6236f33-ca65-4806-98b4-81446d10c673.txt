รัฐบาลไทย-ข่าวทำเนียบรัฐบาล-โฆษกรัฐบาล เผย นายกฯ ชื่นชมทีมนักกีฬากรีฑาเยาวชนไทย ทำผลงานยอดเยี่ยมในประเภทผลัด 4 x 400 เมตรชาย ได้เหรียญทองในรายการ Asian U20 Athletic Championships 2023  ประเทศเกาหลีใต้


วันพฤหัสบดีที่ 8 มิถุนายน 2566
08/06/2566
พิมพ์
โฆษกรัฐบาล เผย นายกฯ ชื่นชมทีมนักกีฬากรีฑาเยาวชนไทย ทำผลงานยอดเยี่ยมในประเภทผลัด 4 x 400 เมตรชาย ได้เหรียญทองในรายการ Asian U20 Athletic Championships 2023  ประเทศเกาหลีใต้
โฆษกรัฐบาล เผย นายกฯ ชื่นชมทีมนักกีฬากรีฑาเยาวชนไทย ทำผลงานยอดเยี่ยมในประเภทผลัด 4 x 400 เมตรชาย ได้เหรียญทองในรายการ Asian U20 Athletic Championships 2023 เมืองเยชอน (Yecheon) ประเทศเกาหลีใต้
วันนี้ ( 8 มิถุนายน 2566) นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม แสดงความยินดีกับนักกรีฑาเยาวชนทีมชาติไทย ทำผลงานได้ยอดเยี่ยม เหรียญทองในประเภทวิ่งผลัด 4 x 400 เมตรชาย ในการแข่งขันกรีฑาเยาวชนชิงแชมป์เอเชีย 2023 (Asian U20 Athletic Championships 2023) ณ เมืองเยชอน (Yecheon) ประเทศเกาหลีใต้ สร้างประวัติศาสตร์เหรียญทองแรกในศึกเยาวชนชิงแชมป์เอเชีย 2023
โฆษกประจำสำนักนายกรัฐมนตรี กล่าวว่า ในการแข่งขันกรีฑาเยาวชนชิงแชมป์เอเชีย 2023 (Asian U20 Athletic Championships 2023) จัดขึ้นระหว่างวันที่ 4 – 7 มิถุนายน 2566 ณ เมืองเยชอน (Yecheon)  ประเทศเกาหลีใต้ นักกรีฑาเยาวชนทีมชาติไทยในประเภทผลัด  4 x 400 เมตรชาย นายเมธาวี กัณหาอุดม “ซิม” นายลัคกี้ ยูยามาดู “ลัคกี้” นายธวัชชัย หีมเอียด “โอ๊ต” และนายศราวุต นวลศรี “เบส” ทำผลงานได้อย่างยอดเยี่ยม สามารถเอาชนะเป็นอันดับ 1 ด้วยสถิติ 3:08.34 นาที รับเหรียญทองไปได้สำเร็จ และยังเป็นเหรียญทองแรก ในการแข่งขันกรีฑาเยาวชนชิงแชมป์เอเชีย 2023 อีกด้วย อันดับ 2 เหรียญเงินเป็นของอินเดีย สถิติ 3:08.79 นาที และอันดับที่ 3 เหรียญทองแดงเป็นของเกาหลีใต้ สถิติ 3:12.08 นาที
“นายกรัฐมนตรียินดีกับความสำเร็จของนักกีฬากรีฑาเยาชนทุกคน โดยผลงานที่ยอดเยี่ยมนี้ เป็นที่น่าภาคภูมิใจ ถือเป็นเครื่องสะท้อนถึงความมุ่งมั่นตั้งใจ และทุ่มเทในการฝึกซ้อมของนักกรีฑาเยาวชน เชื่อมั่นว่ารางวัลนี้จะเป็นกำลังใจให้นักกรีฑาเยาวชนในวงการ ขอบคุณนักกีฬาทุกคนที่เข้าร่วมการแข่งขันนี้ ผู้ฝึกสอน และผู้ที่อยู่เบื้องหลังที่มีส่วนสร้างชื่อเสียงให้กับวงการกีฬาไทย” นายอนุชาฯ กล่าว

ที่มา : https://www.thaigov.go.th/news/contents/details/69034