รัฐบาลไทย-ข่าวทำเนียบรัฐบาล-เตือนภัยเกษตรกร! ระวังรถเร่ขายปุ๋ยปลอม ราคาถูก ด้อยคุณภาพ พบเห็นแจ้งสารวัตรเกษตร โทร. 1174


วันพฤหัสบดีที่ 8 มิถุนายน 2566
เตือนภัยเกษตรกร! ระวังรถเร่ขายปุ๋ยปลอม ราคาถูก ด้อยคุณภาพ พบเห็นแจ้งสารวัตรเกษตร โทร. 1174
.....
กระทรวงเกษตรและสหกรณ์ โดยกรมวิชาการเกษตร เตือนภัยเกษตรกรให้ระมัดระวังในการซื้อปุ๋ยและสารเคมีป้องกันกำจัดศัตรูพืช หลังพบรถเร่ตระเวนขายปุ๋ยไปตามหมู่บ้านต่าง ๆ โดยเฉพาะในพื้นที่ภาคตะวันออกเฉียงเหนือ ภาคเหนือ และภาคกลาง พร้อมจัดโปรโมชันลดราคา ของแถม และให้สินเชื่อผ่อนจ่ายภายหลัง
.
นอกจากนี้ ยังมีการขายปุ๋ยผ่านตัวแทนในหมู่บ้าน โดยจดรายชื่อผู้สนใจ เก็บเงินมัดจำแล้วนัดส่งปุ๋ยภายหลัง ซึ่งการกระทำดังกล่าว มีความผิดตามพ.ร.บ. ปุ๋ย คือ ขายโดยไม่มีใบอนุญาต และขายนอกสถานที่ที่ระบุไว้ในใบอนุญาต
.
ทั้งนี้ สำนักควบคุมพืชและวัสดุการเกษตรได้กำชับสารวัตรเกษตรและเครือข่ายสารวัตรเกษตรทั่วประเทศ ติดตามตรวจสอบและกวาดล้างขบวนการรถเร่ขายปุ๋ยและปัจจัยการผลิตทางการเกษตรในทุกพื้นที่ ขอให้เกษตรกรอย่าหลงเชื่อ เพราะอาจได้รับปุ๋ยหรือสารเคมีที่ด้อยคุณภาพ ไม่ได้มาตรฐาน และเสียเปรียบพ่อค้า
.
หากพบรถเร่ขายปุ๋ยหรือมีเบาะแสเกี่ยวกับการผลิตหรือจำหน่ายปัจจัยการผลิตที่ไม่ได้คุณภาพ แจ้งร้องเรียนได้ที่ สายด่วน สารวัตรเกษตร โทร. 1174
#ไทยคู่ฟ้า #สื่อสารรัฐบาลไทย
-------------------

ที่มา : https://www.thaigov.go.th/news/contents/details/69059