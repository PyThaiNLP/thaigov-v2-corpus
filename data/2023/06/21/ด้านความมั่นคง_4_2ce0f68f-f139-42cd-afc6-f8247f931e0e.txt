รัฐบาลไทย-ข่าวทำเนียบรัฐบาล-ผู้ว่าฯ นครพนม จับมือเจ้าแขวงคำม่วน สปป.ลาว หารือร่วมเศรษฐกิจและความเรียบร้อยแนวชายแดนไทย-ลาว เสริมสร้างความสัมพันธ์ระหว่างสองประเทศ มุ่งมั่นยกระดับสาธารณสุขขั้นพื้นฐานร่วมกัน


วันอังคารที่ 20 มิถุนายน 2566
20/06/2566
พิมพ์
ผู้ว่าฯ นครพนม จับมือเจ้าแขวงคำม่วน สปป.ลาว หารือร่วมเศรษฐกิจและความเรียบร้อยแนวชายแดนไทย-ลาว เสริมสร้างความสัมพันธ์ระหว่างสองประเทศ มุ่งมั่นยกระดับสาธารณสุขขั้นพื้นฐานร่วมกัน
ผู้ว่าฯ นครพนม จับมือเจ้าแขวงคำม่วน สปป.ลาว หารือร่วมเศรษฐกิจและความเรียบร้อยแนวชายแดนไทย-ลาว เสริมสร้างความสัมพันธ์ระหว่างสองประเทศ มุ่งมั่นยกระดับสาธารณสุขขั้นพื้นฐานร่วมกันอย่างยั่งยืน
วันนี้ (20 มิ.ย. 66) ที่ห้องว่าการแขวงคำม่วน เมืองท่าแขก แขวงคำม่วน สาธารณรัฐประชาธิปไตยประชาชนลาว นายวันชัย จันทร์พร ผู้ว่าราชการจังหวัดนครพนม เปิดเผยว่า คณะผู้บริหารระดับสูงและชมรมแม่บ้านมหาดไทยจังหวัดนครพนม ได้เดินทางเข้าพบหารือข้อราชการร่วมกับ นายวันไซ พองสะหวัน เจ้าแขวงคำม่วน (เทียบเท่าผู้ว่าราชการจังหวัด) สาธารณรัฐประชาธิปไตยประชาชนลาว โดยได้ร่วมหารือด้านการดำเนินความสัมพันธ์อันดีระหว่างจังหวัดนครพนมแห่งราชอาณาจักรไทย และแขวงคำม่วนแห่งสาธารณรัฐประชาธิปไตยประชาชนลาว ในการร่วมกันรักษาความสงบเรียบร้อยตามแนวชายแดนไทย-ลาว ตลอดจนการดำเนินการเกี่ยวกับวัฒนธรรมประเพณีอันดีงามของทั้ง 2 ประเทศ การส่งเสริมเศรษฐกิจการค้าชายแดน และการให้ความช่วยเหลือเกื้อกูลกันในด้านสาธารณสุขและการรักษาพยาบาล
นายวันชัย จันทร์พร ผู้ว่าราชการจังหวัดนครพนม กล่าวว่า รัฐบาลและกระทรวงมหาดไทย ให้ความสำคัญกับการส่งเสริมความสัมพันธ์อันดีระหว่างประเทศ โดยเฉพาะอย่างยิ่งกับประเทศเพื่อนบ้านอย่างสาธารณรัฐประชาธิปไตยประชาชนลาว ซึ่งมีพรมแดนติดต่อกับประเทศไทย มีวัฒนธรรมประเพณีและวิถีชีวิตของประชาชนที่คล้ายคลึงกันกับประเทศไทย อีกทั้งกระทรวงมหาดไทยมีความมุ่งมั่นในการขับเคลื่อนและพัฒนาคุณภาพชีวิตความเป็นอยู่ของพี่น้องประชาชนในพื้นที่จังหวัดชายแดนตามพันธกิจ “บำบัดทุกข์ บำรุงสุข” พี่น้องประชาชน ทั้งด้านเศรษฐกิจ วัฒนธรรม สังคม และความสัมพันธ์ระหว่างประเทศ โดยอาศัยการบูรณาการความร่วมมือและการมีส่วนร่วมระหว่างประชาชนคนไทยและประชาชน สปป.ลาว อย่างต่อเนื่อง เพื่อสร้างความร่วมมือระหว่างคนในพื้นที่ นำไปสู่การยกระดับคุณภาพชีวิตความเป็นอยู่ของพี่น้องประชาชนและของทั้งสองประเทศให้ดียิ่งขึ้นได้ สอดคล้องกับแนวทางการพัฒนาที่ยั่งยืน (SDGs) ขององค์การสหประชาชาติในทุกมิติ ไม่ว่าจะเป็นด้านการขจัดความยากจน ความเสมอภาคและความเท่าเทียม ความมั่นคงด้านอาหาร การอนุรักษ์สิ่งแวดล้อม หรือด้านความร่วมมือของพันธมิตร (Partnership) ตามที่กระทรวงมหาดไทย พร้อมด้วยผู้ว่าราชการจังหวัดทุกจังหวัด ได้ประกาศเจตนารมณ์การพัฒนาประเทศไทยสู่ความยั่งยืนร่วมกับองค์การสหประชาชาติประจำประเทศไทย ตามบันทึกข้อตกลงสัญญา (MOU) “76 จังหวัด 76 คำมั่นสัญญา เพื่อการพัฒนา เพื่อความเท่าเทียม เพื่อความยั่งยืน”
“จังหวัดนครพนม มีพื้นที่ชายแดนติดกับแขวง(จังหวัด)คำม่วน สาธารณรัฐประชาธิปไตยประชาชนลาว ซึ่งเป็นจังหวัดพี่น้องที่มีความสัมพันธ์อันดียิ่งกับจังหวัดนครพนม จึงมีความมุ่งมั่นที่จะบูรณาการความร่วมมือกันมากยิ่งขึ้นในด้านเศรษฐกิจ การอำนวยความสะดวกในการข้ามแดนในจุดข้ามแดนและจุดผ่อนปรนต่าง ๆ เพื่อให้การติดต่อธุรกิจการค้าการลงทุน การท่องเที่ยว การเดินทางเพื่อรักษาพยาบาลของประชาชนของทั้งแขวงคำม่วนและจังหวัดนครพนม ซึ่งการประชุมหารือในครั้งนี้ถือเป็นการบูรณาการร่วมกันระหว่างจังหวัดนครพนม ราชอาณาจักรไทย และแขวงคำม่วน สาธารณรัฐประชาธิปไตยประชาชนลาว เพื่อหาแนวทางการพัฒนาด้านคุณภาพชีวิตความเป็นอยู่ของพี่น้องประชาชนในพื้นที่ชายแดน รวมถึงการส่งเสริมเศรษฐกิจฐานรากควบคู่กับการเสริมสร้างความสัมพันธ์อันดีระหว่างประเทศไทยและประเทศลาวซึ่งเป็นมิตรประเทศเพื่อนบ้าน อันจะนำมาซึ่งความรักความผูกพันและความร่วมมือกันในการดูแลประชาชนของทั้งสองประเทศ ดูแลสิ่งแวดล้อม ศิลปวัฒนธรรม ประเพณี ของทั้งสองประเทศให้ยั่งยืนคู่กับโลกใบนี้ตลอดไป” นายวันชัย ฯ กล่าวเพิ่มเติม

ที่มา : https://www.thaigov.go.th/news/contents/details/69475