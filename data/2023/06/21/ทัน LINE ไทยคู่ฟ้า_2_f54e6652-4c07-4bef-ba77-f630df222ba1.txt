รัฐบาลไทย-ข่าวทำเนียบรัฐบาล-เคาะ กม. ลำดับรอง 3 ฉบับ มุ่งลดความเหลื่อมล้ำในสังคม ลบล้างวาทกรรม “คุกมีไว้ขังคนจน”


วันพุธที่ 21 มิถุนายน 2566
เคาะ กม. ลำดับรอง 3 ฉบับ มุ่งลดความเหลื่อมล้ำในสังคม ลบล้างวาทกรรม “คุกมีไว้ขังคนจน”
.....
ที่ประชุม ครม. (20 มิ.ย. 66) เห็นชอบร่างกฎหมายลำดับรอง 3 ฉบับ ที่จะสนับสนุนให้การบังคับใช้บทบัญญัติที่ออกตาม พ.ร.บ. ว่าด้วยการปรับเป็นพินัย พ.ศ. 2565 ที่จะมีผลบังคับใช้ในวันที่ 22 มิ.ย. 66 นี้ เกิดผลได้จริง เพื่อปฏิรูปกฎหมายครั้งสำคัญ โดยกำหนดให้ผู้กระทำความผิดเพียงเล็กน้อยต้องชำระค่าปรับอย่างเดียว ไม่มีการจำคุกหรือกักขังแทนการปรับ และไม่มีการลงบันทึกในประวัติอาชญากรรม มุ่งหวังผลักดันให้ลดความเหลื่อมล้ำทางสังคม ลบล้างวาทกรรม ‘คุกมีไว้ขังคนจน’ และเพิ่มประสิทธิภาพการบังคับใช้กฎหมาย
.
1. ร่างกฎกระทรวงการแสวงหาข้อเท็จจริง การรวบรวมพยานหลักฐาน และการชี้แจง หรือแก้ข้อกล่าวหา : โดยกำหนดหลักเกณฑ์ วิธีการแสวงหาข้อเท็จจริง และรวบรวมพยานหลักฐาน เพื่อให้รู้ว่ามีการกระทำความผิดทางพินัยหรือไม่ และเปิดให้โอกาสผู้ถูกกล่าวหาได้ชี้แจงหรือแก้ไขข้อกล่าวหา พร้อมกำหนดกรอบเวลาการพิจารณาและออกคำสั่งปรับเป็นพินัย
2. ร่างกฎกระทรวงการชำระค่าปรับเป็นพินัยผ่านระบบอิเล็กทรอนิกส์ : กำหนดให้สามารถชำระค่าปรับผ่านระบบอิเล็กทรอนิกส์ได้ เช่น ธนาคาร หน่วยบริการรับชำระเงินตามที่กำหนด เครื่องรับจ่ายเงินอัตโนมัติ (ATM) Mobile Banking , Internet Banking เป็นต้น โดยทุกช่องทางจะไม่เรียกเก็บค่าธรรมเนียมหรือค่าใช้จ่ายเพิ่มเติม
3. ร่างระเบียบสำนักนายกรัฐมนตรีว่าด้วยระเบียบปฏิบัติในการปรับเป็นพินัย : เพื่อวางระเบียบปฏิบัติการปรับเป็นพินัย โดยหน่วยงานของรัฐต้องจัดให้มีช่องทางติดต่อสื่อสารโดยวิธีการทางอิเล็กทรอนิกส์เพื่ออำนวยความสะดวกให้แก่ผู้ถูกกล่าวหา สามารถขยายเวลาการปรับเป็นพินัยได้ ผ่อนชำระได้ และจำนวนค่าปรับเป็นพินัยต้องไม่ต่ำกว่าผลประโยชน์ที่ได้รับ แต่ต้องไม่เกินอัตราขั้นสูงที่กฎหมายกำหนดไว้
.
อ่านรายละเอียดเพิ่มเติม คลิก https://www.thaigov.go.th/news/contents/details/69457
#ไทยคู่ฟ้า #สื่อสารรัฐบาลไทย
-------------------

ที่มา : https://www.thaigov.go.th/news/contents/details/69511