รัฐบาลไทย-ข่าวทำเนียบรัฐบาล-รปอ.เอกภัทร เข้าเฝ้ารับเสด็จพระบาทสมเด็จพระเจ้าอยู่หัว และสมเด็จพระนางเจ้าฯ พระบรมราชินี เสด็จพระราชดำเนินไปทอดพระเนตรการแสดงดนตรีคลาสสิก


วันพุธที่ 21 มิถุนายน 2566
21/06/2566
พิมพ์
รปอ.เอกภัทร เข้าเฝ้ารับเสด็จพระบาทสมเด็จพระเจ้าอยู่หัว และสมเด็จพระนางเจ้าฯ พระบรมราชินี เสด็จพระราชดำเนินไปทอดพระเนตรการแสดงดนตรีคลาสสิก
การแสดงดนตรีคลาสสิก "Lumiere de I' Arc en Ciel" น้อมรำลึกในพระกรุณาธิคุณ วาระครบ 100 ปี วันประสูติ สมเด็จพระเจ้าพี่นางเธอ เจ้าฟ้ากัลยาณิวัฒนา กรมหลวงนราธิวาสราชนครินทร์
รปอ.เอกภัทร เข้าเฝ้ารับเสด็จพระบาทสมเด็จพระเจ้าอยู่หัว และสมเด็จพระนางเจ้าฯ พระบรมราชินี เสด็จพระราชดำเนินไปทอดพระเนตรการแสดงดนตรีคลาสสิก "Lumiere de I' Arc en Ciel" น้อมรำลึกในพระกรุณาธิคุณ วาระครบ 100 ปี วันประสูติ สมเด็จพระเจ้าพี่นางเธอ เจ้าฟ้ากัลยาณิวัฒนา กรมหลวงนราธิวาสราชนครินทร์
วันที่ 19 มิถุนายน 2566 เวลา 20.00 น. นายเอกภัทร วังสุวรรณ รองปลัดกระทรวงอุตสาหกรรม เข้าเฝ้ารับเสด็จ พระบาทสมเด็จพระเจ้าอยู่หัว และสมเด็จพระนางเจ้าฯ พระบรมราชินี เสด็จพระราชดำเนินไปทอดพระเนตรการแสดงดนตรีคลาสสิก "Lumiere de I' Arc en Ciel" น้อมรำลึกในพระกรุณาธิคุณ วาระครบ 100 ปี วันประสูติ สมเด็จพระเจ้าพี่นางเธอ เจ้าฟ้ากัลยาณิวัฒนา กรมหลวงนราธิวาสราชนครินทร์ ณ หอประชุมใหญ่ ศูนย์วัฒนธรรมแห่งประเทศไทย
การนี้พระบาทสมเด็จพระเจ้าอยู่หัว และสมเด็จพระนางเจ้าฯ พระบรมราชินี ทอดพระเนตรนิทรรศการน้อมรำลึกในพระกรุณาคุณสมเด็จพระเจ้าพี่นางเธอ เจ้าฟ้ากัลยาณิวัฒนา กรมหลวงนราธิวาสราชนครินทร์ที่ทรงเป็น นักปราชญ์ผู้รอบรู้ประวัติศาสตร์ศิลปะวัฒนธรรมและโบราณคดี ทรงให้ความสำคัญของศิลปะวัฒนะธรรมโบราณคดีประวัติศาสตร์และมรดกโลกอันก่อให้เกิดความรักความหวงแหนและความตระหนักในความเป็นเจ้าของร่วมกัน ทรงส่งเสริมงานแสดงต่างๆ เช่น ดนตรีคลาสสิค ละครอุปรากร ทั้งยังทรงเป็นองค์อุปถัมภ์งานแสดงและวงดนตรีต่าง ๆ เช่น วงดุริยางค์เยาวชนไทย วงซิมโฟนี่ออเครสต้าแห่งจุฬาลงกรณ์มหาวิทยาลัย มูลนิธินาฏยะศาลาหุ่นละครเล็ก เป็นต้น อีกทั้งยังได้เสด็จพระราชดำเนินทอดพระเนตรการแสดงให้การสนับสนุนช่วยเหลือและส่งเสริมนักดนตรีคลาสสิคมาโดยตลอด ดังนั้นองค์การการศึกษา วิทยาศาสตร์ และวัฒนธรรมแห่งสหประชาชาติ (UNESCO) ได้ประกาศถวายพระเกียรติยกย่องให้สมเด็จพระเจ้าพี่นางเธอ เจ้าฟ้ากัลยาณิวัฒนา กรมหลวงนราธิวาสราชนครินทร์ ทรงเป็นบุคคลสำคัญของโลกด้านการศึกษาเพื่อปวงชน (Education for All) จากพระกรณียกิจนานัปการที่ทรงปฏิบัติ ด้วยพระปณิธานแนวแน่ที่จะสร้างประโยชน์เพื่อประชาชนชาวไทยและสังคมโลก
จากนั้นเสด็จเข้าหอประชุมใหญ่ ศูนย์วัฒนธรรมแห่งประเทศไทย ทอดพระเนตรการแสดงดนตรีคลาสสิกน้อมรำลึกพระกรุณาคุณ วาระครบ 100 ปี วันประสูติ สมเด็จพระเจ้าพี่นางเธอ เจ้าฟ้ากัลยาณิวัฒนา กรมหลวงนราธิวาสราชนครินทร์ ซึ่งเป็นการแสดงเปียโนของเซอร์สตีเวน ฮัฟ (Sir Stephen Hough) นักเปียโนระดับโลกชาวอังกฤษ แสดงร่วมกับวงรอยัลบางกอกซิมโฟนีออร์เคสตรา โดยมีนายแซนเดอร์ เตเปน (Mr. Sander Teepen) เป็นวาทยกร การแสดงประกอบด้วย ๔ บทเพลง ได้แก่ โอเวอร์เจอร์ - รัสแลน แอนด์ ลุดมิลลา (Overture - Russlan and Ludmilla) ของมิคาอิล กลิงกา (Mikhail Glinka) บทเพลงเปียโน คอนแชร์โต หมายเลข ๒ (Piano Concerto No 2 in C minor, Op.18) ของเซียร์เกย์ รัคมานีนอฟ (Sergei Rachmaninof) บทเพลงเปเลอาส เอ เมลิซองเด (Pelléas et Mélisande, Op. 80) ของกาเบรียล โฟเร (Gabriel Fauré) และบทเพลง ๑๘๑๒ โอเวอร์เจอร์ (1812 Overture, Op. 49) ของปิออตร์ อิลิช ไชคอฟสกี (Piotr Ilyich Tchaikovsky) ในโอกาสนี้ ทรงพระกรุณาโปรดเกล้าโปรดกระหม่อมให้เชิญช่อดอกไม้พระราชทานแก่ผู้แทนนักแสดงด้วย

ที่มา : https://www.thaigov.go.th/news/contents/details/69487