รัฐบาลไทย-ข่าวทำเนียบรัฐบาล-ไทย – อินโดนีเซีย แลกเปลี่ยนแนวทางการพัฒนาภาคเกษตร พร้อมกระชับความสัมพันธ์ส่งเสริมความร่วมมือด้านการเกษตรและความมั่นคงด้านอาหารร่วมกัน


วันพุธที่ 21 มิถุนายน 2566
ไทย – อินโดนีเซีย แลกเปลี่ยนแนวทางการพัฒนาภาคเกษตร พร้อมกระชับความสัมพันธ์ส่งเสริมความร่วมมือด้านการเกษตรและความมั่นคงด้านอาหารร่วมกัน
ไทย – อินโดนีเซีย แลกเปลี่ยนแนวทางการพัฒนาภาคเกษตร พร้อมกระชับความสัมพันธ์ส่งเสริมความร่วมมือด้านการเกษตรและความมั่นคงด้านอาหารร่วมกัน
นายเศรษฐเกียรติ กระจ่างวงษ์ รองปลัดกระทรวงเกษตรและสหกรณ์ หารือร่วมกับนายมูฮัมมัด มาดิโอโน่ ทูตพิเศษของประธานาธิบดีแห่งสาธารณรัฐอินโดนีเซีย รับผิดชอบภารกิจด้านการลดปัญหาความยากจนและความร่วมมือด้านความมั่นคงทางอาหาร (Mr. Muhamad Mardiono, President Special Envoy for Poverty Alleviation and Food Security Cooperation) เพื่อแลกเปลี่ยนข้อคิดเห็นและประสบการณ์ด้านการพัฒนาด้านการเกษตรระหว่างกัน ในฐานะที่ไทยและอินโดนีเซีย เป็นประเทศสมาชิกประชาคมเศรษฐกิจอาเซียน โดยมีหน่วยงานที่เกี่ยวข้องเข้าร่วม ประกอบด้วย สำนักงานเศรษฐกิจการเกษตร สำนักการเกษตรต่างประเทศ และองค์การอาหารและเกษตรแห่งสหประชาชาติ ประจำภูมิภาคเอเชียและแปซิฟิก ณ ห้องประชุมกระทรวงเกษตรและสหกรณ์
สำหรับการแลกเปลี่ยนข้อคิดเห็นร่วมกันในครั้งนี้ เพื่อส่งเสริมความร่วมมือด้านการเกษตรและความมั่นคงด้านอาหารระหว่างไทย - อินโดนีเซีย ตลอดจนขยายความร่วมมือด้านการเกษตรและความมั่นคงด้านอาหารร่วมกัน โดยกระทรวงเกษตรฯ ได้รายงานการขับเคลื่อนนโยบายด้านการเกษตรของไทย โดยมี “5 ยุทธศาสตร์” ได้แก่ 1) ยุทธศาสตร์ตลาดนำการผลิต 2) ยุทธศาสตร์เทคโนโลยีเกษตร 4.0 3) ยุทธศาสตร์ “3S” (Safety – Security – Sustainability) 4) ยุทธศาสตร์การบริหารเชิงรุกแบบบูรณาการกับทุกภาคส่วน และ 5) ยุทธศาสตร์เกษตรกรรมยั่งยืนตามแนวศาสตร์พระราชา และได้ให้ความสำคัญในการขับเคลื่อนภาคเกษตรด้วยโมเดลเศรษฐกิจ BCG เศรษฐกิจชีวภาพ (Bio Economy) เศรษฐกิจหมุนเวียน (Circular Economy) และเศรษฐกิจสีเขียว (Green Economy) ซึ่งมีเป้าหมายหลัก คือ “ปรับเปลี่ยนระบบการเกษตรของประเทศไทยสู่ 3 สูง คือ ประสิทธิภาพสูง มาตรฐานสูง และรายได้สูง ทั้งนี้ ผู้แทนสำนักงานเศรษฐกิจการเกษตรได้นำเสนอการดำเนินงานเพื่อให้บรรลุเป้าหมายด้านความมั่นคงทางอาหาร และผู้แทนสำนักการเกษตรต่างประเทศได้นำเสนอการดำเนินงานของกระทรวงเกษตรฯ ร่วมกับภาคีเครือข่ายนานาชาติเพื่อร่วมพลิกโฉมระบบเกษตรและอาหารที่ยั่งยืน นอกจากนี้ ไทยและอินโดนีเซียยังเห็นพ้องร่วมกันในการขับเคลื่อนด้านการเกษตรเพื่อสร้างความมั่นคงทางอาหารร่วมกันในระดับนโยบายเพื่อนำไปสู่การปฏิบัติ ซึ่งฝ่ายไทยยินดีแลกเปลี่ยนการดำเนินการร่วมกับฝ่ายอินโดนีเซีย ทั้งด้านพืช ประมง ปศุสัตว์ รวมถึงการแก้ไขปัญหาการเปลี่ยนแปลงสภาพภูมิอากาศ เพื่อสอดคล้องนโยบาย BGC โมเดลของรัฐบาลไทย
สำหรับสินค้าเกษตรกรรมและสินค้าอุตสาหกรรมเกษตรส่งออกของไทยไปยังอินโดนีเซีย ปี 2566 (ม.ค. - มี.ค.66) 5 อันดับแรก ได้แก่ 1) น้ำตาลทราย 17,939.99 ล้านบาท 2) ข้าว 4,170.23 ล้านบาท 3) ผลิตภัณฑ์มันสำปะหลัง 872.83 ล้านบาท 4) อาหารสัตว์เลี้ยง 666.07 ล้านบาท และ 5) ผลิตภัณฑ์ข้าวสาลีและอาหารสำเร็จรูปอื่น ๆ 547.67 ล้านบาท ในส่วนของสถิติการค้าภาพรวมและการค้าสินค้าเกษตร ไทย-อินโดนีเซีย ปี 2565 มีมูลค่าการค้าสินค้าเกษตรรวม 91,086 ล้านบาท ดังนี้ ไทยส่งออก 63,081 ล้านบาท ไทยนำเข้า 28,005 ล้านบาท (ไทยได้ดุล 35,076 ล้านบาท)

ที่มา : https://www.thaigov.go.th/news/contents/details/69519