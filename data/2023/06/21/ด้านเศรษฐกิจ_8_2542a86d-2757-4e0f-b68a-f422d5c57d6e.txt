รัฐบาลไทย-ข่าวทำเนียบรัฐบาล-กระทรวงคมนาคมจัดพิธีเปิดโครงการฝึกอบรมหลักสูตร “ฉันคือ…ข้าราชการที่ดี” รุ่นที่ 68


วันพุธที่ 21 มิถุนายน 2566
กระทรวงคมนาคมจัดพิธีเปิดโครงการฝึกอบรมหลักสูตร “ฉันคือ…ข้าราชการที่ดี” รุ่นที่ 68
....
นายชยธรรม์ พรหมศร ปลัดกระทรวงคมนาคม มอบหมายให้ นายมนตรี เดชาสกุลสม ผู้ตรวจราชการกระทรวงคมนาคม เป็นผู้แทนในพิธีเปิดโครงการฝึกอบรมหลักสูตร “ฉันคือ…ข้าราชการที่ดี” รุ่นที่ 68 เพื่อปลูกฝังปรัชญาการเป็นข้าราชการที่ดีให้กับข้าราชการบรรจุใหม่ในสังกัดกระทรวงคมนาคม โดยมี นางสาวรัชนีพร ธิติทรัพย์ ผู้ตรวจราชการกระทรวงคมนาคม ผู้บริหารจากสำนักงานปลัดกระทรวงคมนาคม และผู้แทนจากหน่วยงานในสังกัดกระทรวงฯ เข้าร่วมพิธีฯ ในวันพุธที่ 21 มิถุนายน 2566 ณ หอประชุมราชรถสโมสร อาคารราชรถสโมสร กระทรวงคมนาคม
นายมนตรี เดชาสกุลสม ผู้ตรวจราชการกระทรวงคมนาคม กล่าวว่า นับตั้งแต่ปี พ.ศ. 2546 มีการประกาศเรื่องการพัฒนาระบบราชการอย่างจริงจัง ส่งผลให้เกิดการนำเสนอแนวคิดเกี่ยวกับการปรับเปลี่ยนกระบวนทัศน์ วัฒนธรรม และค่านิยมของระบบราชการมีเจตนารมณ์ที่ชัดเจน คือ มุ่งหวังให้ข้าราชการปฏิบัติราชการเพื่อประโยชน์สุขของประชาชน มุ่งเน้นการทำงานเชิงรุก คิดเชิงยุทธศาสตร์ และนำระบบบริหารจัดการสมัยใหม่มาใช้เพื่อให้การปฏิบัติงานมีประสิทธิภาพ ประสิทธิผล สามารถวัดผลความสำเร็จได้อย่างเป็นรูปธรรม การจัดการฝึกอบรมในครั้งนี้ จะทำให้ผู้เข้าฝึกอบรมได้ทราบแนวทางการปฏิบัติงานของตนเอง รวมทั้งได้รับความรู้เบื้องต้นที่จำเป็นสำหรับการปฏิบัติราชการ นับว่าเป็นการเตรียมความพร้อมที่จะก้าวไปสู่การเป็นข้าราชการที่ดีในสังกัดส่วนราชการกระทรวงคมนาคม และเป็นโอกาสอันดีที่ผู้เข้ารับการฝึกอบรมจะได้สร้างสัมพันธภาพ เกิดการบูรณาการร่วมกันระหว่างหน่วยงานในสังกัด เพื่อการประสานการทำงานที่ดีระหว่างกันในอนาคต รวมทั้งเกิดการแลกเปลี่ยนเรียนรู้อันจะนำมาซึ่งเครือข่ายในการทำงานเพื่อประโยชน์ของประชาชนและประเทศชาติต่อไป
ทั้งนี้ โครงการอบรมหลักสูตร “ฉันคือ…ข้าราชการที่ดี” รุ่นที่ 68 มีข้าราชการบรรจุใหม่ในสังกัดกระทรวงฯ เข้ารับการอบรมรวมทั้งสิ้น 97 คน ประกอบด้วย สำนักงานปลัดกระทรวงคมนาคม 3 คน กรมเจ้าท่า 6 คน กรมการขนส่งทางบก 29 คน กรมทางหลวง 56 คน กรมทางหลวงชนบท 2 คน และสำนักงานนโยบายและแผนการขนส่งและจราจร 1 คน โดยหลักสูตรและกิจกรรมต่าง ๆ มีเนื้อหาเป็นไปตามแนวทางและวัตถุประสงค์ที่สำนักงาน ก.พ. กำหนด ใช้ระยะเวลาการฝึกอบรมรวม 10 วัน ด้วยรูปแบบอบรมปกติระหว่างวันที่ 21 - 30 มิถุนายน 2566 ณ กระทรวงคมนาคม ชลพฤกษ์ รีสอร์ท อำเภอบ้านนา จังหวัดนครนายก และโรงแรมแกรนด์ ฮาวเวิร์ด เขตบางคอแหลม กรุงเทพฯ

ที่มา : https://www.thaigov.go.th/news/contents/details/69503