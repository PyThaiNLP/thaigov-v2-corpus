รัฐบาลไทย-ข่าวทำเนียบรัฐบาล-กรมทางหลวงชนบท บำรุงถนนสาย รย.4036 เฉลิมบูรพาชลทิต จังหวัดจันทบุรี เสร็จสมบูรณ์


วันพุธที่ 21 มิถุนายน 2566
กรมทางหลวงชนบท บำรุงถนนสาย รย.4036 เฉลิมบูรพาชลทิต จังหวัดจันทบุรี เสร็จสมบูรณ์
เพิ่มประสิทธิภาพในการเดินทางและความปลอดภัย พร้อมรักษาสิ่งแวดล้อมและส่งเสริมการท่องเที่ยวในพื้นที่ภาคตะวันออกอย่างยั่งยืน
กรมทางหลวงชนบท (ทช.) กระทรวงคมนาคม โดยสำนักบำรุงทาง ดำเนินโครงการงานบำรุงถนนทางหลวงชนบทสาย รย.4036 เฉลิมบูรพาชลทิต อำเภอนายายอาม จังหวัดจันทบุรี ช่วง กม. ที่ 58+675 - 58+900 เสร็จสมบูรณ์ ใช้งบประมาณ 34.416 ล้านบาท บริเวณดังกล่าวเป็นช่วงทางโค้งจุดเสี่ยง ทช. จึงได้ดำเนินการเปลี่ยนผิวจราจรจากผิวทางลาดยางเป็นผิวทางคอนกรีตเสริมเหล็ก ความกว้าง 8 เมตร เพิ่มความทนทานและขยายไหล่ทางช่วงโค้งขึ้นเนินออกอีก 2 - 4 เมตร เพิ่มความปลอดภัยในการสัญจร รวมทำการป้องกันแนวดินสไลด์ งานติดตั้งตาข่ายกันหินร่วงบนถนน เป็นการรักษาสิ่งแวดล้อมไม่ให้มีผลกระทบต่อพื้นที่ธรรมชาติ เนื่องจากอยู่ในเขตห้ามล่าสัตว์ป่าอ่าวคุ้งกระเบน นอกจากนี้ ผิวทางได้ทำแถบสีแดงวัสดุเคลือบผิวจราจรเพื่อต้านทานการลื่นไถล ตีเส้นจราจร ติดตั้งราวกันอันตรายและหมุดลูกแก้ว 360 องศา ไฟกะพริบแสงอาทิตย์ เพื่อเพิ่มประสิทธิภาพในการเดินทาง ป้องกันการเกิดอุบัติเหตุบริเวณจุดเสี่ยง ให้ประชาชนและนักท่องเที่ยวสามารถเดินทางได้อย่างสะดวกปลอดภัยมากยิ่งขึ้น และส่งเสริมการท่องเที่ยวในพื้นที่ภาคตะวันออกได้อีกทางหนึ่งด้วย

ที่มา : https://www.thaigov.go.th/news/contents/details/69499