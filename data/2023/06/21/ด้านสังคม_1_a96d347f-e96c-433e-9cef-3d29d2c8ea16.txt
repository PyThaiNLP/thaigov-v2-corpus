รัฐบาลไทย-ข่าวทำเนียบรัฐบาล-สธ. เร่งพัฒนาสมรรถนะพยาบาลวิชาชีพด้านจิตเวชและยาเสพติด รองรับการดูแลผู้ป่วยในพื้นที่ 


วันอังคารที่ 20 มิถุนายน 2566
สธ. เร่งพัฒนาสมรรถนะพยาบาลวิชาชีพด้านจิตเวชและยาเสพติด รองรับการดูแลผู้ป่วยในพื้นที่
ปลัดกระทรวงสาธารณสุข เปิดอบรมระยะสั้นพัฒนาสมรรถนะพยาบาลวิชาชีพด้านจิตเวชและยาเสพติด     จากทั่วประเทศ 255 คน รองรับบริการผู้ป่วยจิตเวชและยาเสพติดในโรงพยาบาลทุกระดับ ให้ผู้ป่วยได้รับบริการอย่างทั่วถึง ทันเวลา
วันนี้ (20 มิถุนายน 2566) ที่โรงพยาบาลศรีธัญญา จ.นนทบุรี นพ.โอภาส การย์กวินพงศ์ ปลัดกระทรวงสาธารณสุข เป็นประธานเปิดโครงการฝึกอบรมระยะสั้นเพื่อพัฒนาสมรรถนะด้านจิตเวชและยาเสพติดสำหรับพยาบาลวิชาชีพ ปีงบประมาณ พ.ศ. 2566 และกล่าวว่า จากปัญหาด้านสุขภาพจิตและยาเสพติดที่มีแนวโน้ม       เพิ่มสูงขึ้น กระทรวงสาธารณสุขได้มีนโยบายเร่งด่วนให้เปิดหอผู้ป่วยจิตเวชและยาเสพติดในโรงพยาบาลศูนย์ โรงพยาบาลทั่วไป และจัดตั้งกลุ่มงานจิตเวชและยาเสพติดในโรงพยาบาลชุมชนให้ครบทุกแห่งภายในเดือนธันวาคม 2565 โดยล่าสุดมีการเปิดหอผู้ป่วยจิตเวชและยาเสพติดครอบคลุมโรงพยาบาลศูนย์/โรงพยาบาลทั่วไป รวม 1,382 เตียง และจัดตั้งกลุ่มงานจิตเวชและยาเสพติดในโรงพยาบาลชุมชนรวม 449 แห่ง
นายแพทย์โอภาส กล่าวต่อว่า หลังเปิดหอผู้ป่วยจิตเวชและยาเสพติดในโรงพยาบาลต่างๆ พบว่า มีประชาชนเข้ารับบริการจำนวนมาก หลายแห่งต้องขยายจำนวนเตียงเพิ่ม ดังนั้น ต้องเร่งพัฒนาศักยภาพบุคลากรให้มีความรู้และทักษะในการดูแลจิตใจผู้ป่วยควบคู่กับการบำบัดรักษายาเสพติด เพื่อให้สอดรับกับความต้องการบริการของประชาชนที่เพิ่มขึ้น ซึ่งเป็นไปตามมติคณะรัฐมนตรี เมื่อวันที่ 24 มกราคม 2566 ที่เห็นชอบโครงการพัฒนากำลังคนด้านสุขภาพจิต เพื่อเพิ่มการผลิตบุคลากรผู้เชี่ยวชาญด้านสุขภาพจิต ให้กระจายครอบคลุมทุกพื้นที่ทั่วประเทศ         ในระยะเร่งด่วน เนื่องจากปัจจุบันมีจิตแพทย์เพียง 0.70 คนต่อแสนประชากร และมีพยาบาลจิตเวชเพียง 6.66     ต่อแสนประชากร โดยมอบให้กรมสุขภาพจิตเป็นแกนหลักในการดำเนินการ
สำหรับการฝึกอบรมครั้งนี้ จัดขึ้นระหว่างเดือน มิ.ย. - ก.ค. 2566 ในรูปแบบ Hybrid โดยอบรมภาคทฤษฎี แบบ Online และฝึกภาคปฏิบัติแบบ Onsite ณ สถาบัน/โรงพยาบาลในสังกัดกรมสุขภาพจิต และศึกษาดูงานบำบัดฟื้นฟูยาเสพติดในหน่วยงานสังกัดกรมการแพทย์ตามเขตสุขภาพ ผู้เข้ารับการอบรมเป็นพยาบาลวิชาชีพจากโรงพยาบาลทั้งในและนอกสังกัดสำนักงานปลัดกระทรวงสาธารณสุขจากทั่วประเทศ รวม 255 คน
************************************************* 20 มิถุนายน 2566

ที่มา : https://www.thaigov.go.th/news/contents/details/69471