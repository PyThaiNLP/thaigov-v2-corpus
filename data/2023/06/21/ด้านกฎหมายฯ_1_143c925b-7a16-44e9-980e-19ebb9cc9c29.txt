รัฐบาลไทย-ข่าวทำเนียบรัฐบาล-กระทรวงยุติธรรม โดยกรมคุมประพฤติ จัดโครงการประกวดการทำอาหาร Street Food สร้างอาชีพ ระดับประเทศ


วันพุธที่ 21 มิถุนายน 2566
21/06/2566
พิมพ์
กระทรวงยุติธรรม โดยกรมคุมประพฤติ จัดโครงการประกวดการทำอาหาร Street Food สร้างอาชีพ ระดับประเทศ
กระทรวงยุติธรรม โดยกรมคุมประพฤติ จัดโครงการประกวดการทำอาหาร Street Food สร้างอาชีพ ระดับประเทศ
ในวันอังคารที่ ๒๐ มิถุนายน ๒๕๖๖ เวลา ๑๐.๐๐ น. นางอรัญญา ทองน้ำตะโก รองปลัดกระทรวงยุติธรรม เป็นประธานเปิดโครงการประกวดการทำอาหาร Street Food สร้างอาชีพ ระดับประเทศ ประจำปีงบประมาณ พ.ศ. ๒๕๖๖ จัดโดยกรมคุมประพฤติ โดยมี นายวีระกิตติ์ หาญปริพรรณ์ อธิบดีกรมคุมประพฤติ เป็นผู้กล่าวรายงาน และ นายสหการณ์ เพ็ชรนรินทร์ รองปลัดกระทรวงยุติธรรม เป็นผู้มอบรางวัลให้กับผู้ชนะการประกวด และปิดโครงการฯ ณ สถาบันเพื่อการยุติธรรมแห่งประเทศไทย (องค์การมหาชน)
ภายในงานมีผู้เข้าร่วมประกวดการทำอาหาร จากสำนักงานคุมประพฤติที่ผ่านเข้ารอบในระดับประเทศ ประเภทอาหารคาว จำนวน ๑๐ ทีม อาหารหวาน จำนวน ๑๐ ทีม โดยมี คณะกรรมการตัดสินประเภทอาหารคาว คือ นายวรายุทธ ต่ายเพ็ง หัวหน้าแผนกวิชาอาหารและโภชนาการ วิทยาลัยสารพัดช่างพระนคร นายทองเลี่ยม พุกทอง นายกสมาคมเดอะเชฟ ประเทศไทย นายศุภอรรถ อ่อนละมัย ผู้เชี่ยวชาญในการออกแบบหลักสูตร ครัวตั้งต้นดี สถาบันเพื่อการยุติธรรมแห่งประเทศไทย และ คณะกรรมการตัดสินประเภทอาหารหวาน คือ ผู้ช่วยศาสตราจารย์ฉัตรชนก บุญไชย ประธานหลักสูตรวิทยาศาสตร์บัณฑิต สาขาเทคโนโลยีการประกอบอาหารและการบริการ มหาวิทยาลัยสวนดุสิต นายอำนาจ คำนำ เลขานุการสมาคมเดอะเชฟ ประเทศไทย นางสาวยุพดี สัตตะรุจาวงษ์ ผู้เข้าแข่งขัน Masterchef Thailand Season ๕
โดยผู้เข้าร่วมการแข่งขันที่ได้รับรางวัลชนะเลิศประเภทอาหารคาว ได้แก่ ทรีอินวันผัดไทยหอยทอดนักรบ ๒ ยุค จากสำนักงานคุมประพฤติจังหวัดสิงห์บุรี รางวัลรองชนะเลิศอันดับที่ ๑ ประเภทอาหารคาว ได้แก่ เมี่ยงปลาสามรส จากสำนักงานคุมประพฤติจังหวัดนครราชสีมา สาขาสีคิ้ว รางวัลรองชนะเลิศอันดับที่ ๒ ประเภทอาหารคาว ได้แก่ มัสมั่นไก่ จากสำนักงานคุมประพฤติจังหวัดยะลา และผู้เข้าร่วมการแข่งขันที่ได้รับรางวัลชนะเลิศประเภทอาหารหวาน ได้แก่ อินทนิลมะพร้าวอ่อน จากสำนักงานคุมประพฤติจังหวัดชัยภูมิ รางวัลรองชนะเลิศอันดับที่ ๑ ประเภทอาหารหวาน ได้แก่ บุษราคัม จากสำนักงานคุมประพฤติจังหวัดราชบุรี และ รางวัลรองชนะเลิศอันดับที่ ๒ ประเภทอาหารหวาน ได้แก่ บัวลอยยืนกิน จากสำนักงานคุมประพฤติจังหวัดเลย

ที่มา : https://www.thaigov.go.th/news/contents/details/69501