รัฐบาลไทย-ข่าวทำเนียบรัฐบาล-“ทิพานัน” อัปเดตผลงาน “พลเอกประยุทธ์” พัฒนาความเจริญสู่คนไทย โครงการรถไฟฟ้าสายสีชมพู คืบหน้ากว่า 96.73 % คาดทยอยเปิดให้ประชาชนใช้บริการได้พ.ย.นี้


วันพุธที่ 21 มิถุนายน 2566
21/06/2566
พิมพ์
“ทิพานัน” อัปเดตผลงาน “พลเอกประยุทธ์” พัฒนาความเจริญสู่คนไทย โครงการรถไฟฟ้าสายสีชมพู คืบหน้ากว่า 96.73 % คาดทยอยเปิดให้ประชาชนใช้บริการได้พ.ย.นี้
“ทิพานัน” อัปเดตผลงาน “พลเอกประยุทธ์” พัฒนาความเจริญสู่คนไทย โครงการรถไฟฟ้าสายสีชมพู คืบหน้ากว่า 96.73 % คาดทยอยเปิดให้ประชาชนใช้บริการได้พ.ย.นี้
วันที่ 21 มิถุนายน 2566 น.ส.ทิพานัน ศิริชนะ รองโฆษกประจำสำนักนายกรัฐมนตรี เปิดเผยว่า ตามที่พล.อ.ประยุทธ์ จันทร์โอชา นายกรัฐมนตรี และรัฐมนตรีว่าการกระทรวงกลาโหม ได้เร่งขับเคลื่อนโครงสร้างพื้นฐานด้านคมนาคมมีความคืบหน้าเป็นอย่างดีหลายโครงการ โดยหนึ่งในนั้นคือโครงการรถไฟฟ้าสายสีชมพูช่วงแคราย – มีนบุรี ซึ่งเป็นอีกหนึ่งเส้นทางหลักที่เชื่อมจากศูนย์ราชการนนทบุรี – มีนบุรี ระยะทางกว่า 34.5 กิโลเมตร มีจำนวน 30 สถานีหลัก และอีก2 สถานีต่อขยาย สามารถเชื่อมต่อรถไฟฟ้าเปลี่ยนสายได้ถึง 4 สายเลยทีเดียว ได้แก่ สถานีศูนย์ราชการนนทบุรี เชื่อมต่อกับรถไฟฟ้าสายฉลองรัชธรรม (สายสีม่วง) ช่วงบางใหญ่-บางซื่อ สถานีหลักสี่ เชื่อมต่อกับโครงการระบบรถไฟชานเมืองสายสีแดง ช่วงบางซื่อ-รังสิต สถานีวัดพระศรีมหาธาตุ เชื่อมต่อกับโครงการรถไฟฟ้าสายสีเขียว ช่วงหมอชิต-สะพานใหม่-คูคต และสถานีมีนบุรี สามารถเชื่อมต่อกับโครงการรถไฟฟ้าสายสีส้ม ช่วงศูนย์วัฒนธรรมแห่งประเทศไทย-มีนบุรี ขณะนี้อยู่ระหว่างเร่งรัดงานก่อสร้างใกล้เสร็จสมบูรณ์แล้ว โดยมีข้อมูลความก้าวหน้าของโครงการในเดือนพฤษภาคม 2566 มีความก้าวหน้ารวม 96.73 % แยกเป็นงานโยธาดำเนินการไปแล้ว 96.57 %  งานระบบรถไฟฟ้า 96.88 %   คาดว่าจะสามารถทยอยเปิดให้ประชาชนใช้บริการได้ในช่วงเดือน พฤศจิกายนนี้
น.ส.ทิพานัน กล่าวว่า สำหรับ ส่วนต่อขยายช่วงสถานีศรีรัช-เมืองทองธานี มีความก้าวหน้ารวม 22.89 % แยกเป็นงานโยธา 27.77 % และงานระบบรถไฟฟ้า 13.23% ซึ่งจะช่วยอำนวยความสะดวกของผู้โดยสารที่ต้องการเดินทางเข้าเมืองทองธานี ซึ่งเป็นชุมชนขนาดใหญ่ย่านสำคัญของกรุงเทพมหานคร เป็นศูนย์การประชุม แสดงสินค้า คอนเสิร์ตต่างๆ ซึ่งในช่วงที่มีงานมีคนเดินทางเข้าพื้นที่ปีละกว่า 20 ล้านคน
“เมื่อก่อสร้างแล้วเสร็จ จะช่วยระบายผู้ใช้รถใช้ถนน ลดปัญหาการจราจรติดขัดบนถนนแคราย-มีนบุรีได้ในอนาคต ช่วยให้การเดินทางสะดวก รวดเร็วและปลอดภัย ลดมลภาวะส่งเสริมสภาพแวดล้อมที่ดีขึ้น ยกระดับคุณภาพชีวิต ส่งเสริมระบบเศรษฐกิจให้คล่องตัว ซึ่งเป็นผลงานของพล.อ.ประยุทธ์ได้มุ่งมั่นพัฒนาโครงสร้างพื้นฐานด้านคมนาคมรองรับการพัฒนาประเทศอย่างยั่งยืน”น.ส.ทิพานัน กล่าว

ที่มา : https://www.thaigov.go.th/news/contents/details/69486