รัฐบาลไทย-ข่าวทำเนียบรัฐบาล-รองปลัดฯ ณัฏฐิญา นำทีมชาว อก. ร่วมปลูกฝังวิธีคิด สร้างจิตพอเพียงต้านทุจริต คิดแยกแยะประโยชน์ส่วนตนกับประโยชน์ส่วนรวม มีความละอายและความไม่ทนต่อการทุจร


วันพุธที่ 21 มิถุนายน 2566
21/06/2566
พิมพ์
รองปลัดฯ ณัฏฐิญา นำทีมชาว อก. ร่วมปลูกฝังวิธีคิด สร้างจิตพอเพียงต้านทุจริต คิดแยกแยะประโยชน์ส่วนตนกับประโยชน์ส่วนรวม มีความละอายและความไม่ทนต่อการทุจร
รองปลัดกระทรวงอุตสาหกรรม ณัฏฐิญา นำทีมชาวกระทรวงอุตสาหกรรม ร่วมปลูกฝังวิธีคิด สร้างจิตพอเพียงต้านทุจริต คิดแยกแยะประโยชน์ส่วนตนกับประโยชน์ส่วนรวม มีความละอายและความไม่ทนต่อการทุจริต
วันที่ 20 มิถุนายน 2566 นางสาวณัฏฐิญา เนตยสุภา รองปลัดกระทรวงอุตสาหกรรม เป็นประธานเปิดกิจกรรมการปลูกฝังวิธีคิด สร้างจิตพอเพียงต้านทุจริต ประจำปี 2566 ของกระทรวงอุตสาหกรรม (อก.) โดยมีนายสมพงษ์ ตะโกพ่วง เจ้าพนักงานป้องกันการทุจริตเชี่ยวชาญ ผู้อำนวยการกลุ่มส่งเสริมและติดตามต้านทุจริตศึกษา 2 สำนักต้านทุจริตศึกษา และนายภูมิภากร ภูมิวัฒน์ เจ้าพนักงานป้องกันการทุจริตชำนาญการ สำนักงานคณะกรรมการป้องกัน และปราบปรามการทุจริตแห่งชาติ (สำนักงาน ป.ป.ช.) มาเป็นวิทยากรมาให้ความรู้ในเรื่อง การคิดแยกแยะระหว่างประโยชน์ส่วนตนกับประโยชน์ส่วนรวม ความละอายและความไม่ทนต่อการทุจริต หน้าที่ของพลเมืองกับความรับผิดชอบต่อสังคม และการประยุกต์ใช้หลักความพอเพียง ด้วยโมเดล STRONG : จิตพอเพียงต้านทุจริต แก่บุคลากรในสังกัด อก. กว่า 46 ท่าน ณ โรงแรมแบงค็อก มิดทาวน์ กรุงเทพฯ
สำหรับกิจกรรมดังกล่าวจัดขึ้นเพื่อให้หน่วยงานภาครัฐต้องส่งเสริม สนับสนุน และให้ความรู้แก่เจ้าหน้าที่รัฐถึงอันตรายที่เกิดจากการทุจริตและประพฤติมิชอบ รวมทั้งการคิดแยกแยะประโยชน์ส่วนตนกับประโยชน์ส่วนรวมได้อย่างชัดเจน สร้างความเชื่อมั่นให้กับประชาชนในการรับบริการของหน่วยงานภาครัฐ อก. จึงได้ตระหนักและให้ความสำคัญในการดำเนินการเพื่อป้องกันการทุจริตและประพฤติมิชอบของบุคลากรภายในองค์กรมาอย่างจริงจังและต่อเนื่อง ดังนั้น เพื่อร่วมสร้างวัฒนธรรม และพฤติกรรมซื่อสัตย์สุจริต ส่งผลต่อความเชื่อมั่นและภาพลักษณ์ที่ดีให้กับองค์กร และเน้นย้ำให้บุคลากรของ อก. ต้องปฏิบัติหน้าที่ด้วยเจตนาสุจริต ดำเนินการตามขอบเขตอำนาจหน้าที่ที่รับผิดชอบอย่างถูกต้องตามกฎหมายและระเบียบที่เกี่ยวข้อง ยึดหลักความโปร่งใส ตรวจสอบได้ รู้จักแยกแยะประโยชน์ส่วนตนกับประโยชน์ส่วนรวม ถือปฏิบัติตามนโยบายไม่รับของขวัญและของกำนัลทุกชนิดจากการปฏิบัติหน้าที่โดยเคร่งครัด และสามารถนำหลักปรัชญาของเศรษฐกิจพอเพียงมาประยุกต์ใช้ในการดำเนินชีวิต สร้างภูมิคุ้มกันไม่ให้เกิดการทุจริต ปฏิบัติหน้าที่โดยไม่หวังผลประโยชน์ตอบแทน ร่วมเป็นส่วนหนึ่งในการสร้างความเชื่อมั่น และเสริมสร้างภาพลักษณ์ขององค์กรด้านความโปร่งใสไร้ทุจริต เกิดประโยชน์สูงสุดต่อประชาชนและผู้รับบริการต่อไป

ที่มา : https://www.thaigov.go.th/news/contents/details/69490