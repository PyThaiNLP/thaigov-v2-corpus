รัฐบาลไทย-ข่าวทำเนียบรัฐบาล-"มท. ยกระดับบุคลากรด้านการต่างประเทศ เพื่อเสริมทัพกระชับความสัมพันธ์ระดับสากล"


วันอังคารที่ 20 มิถุนายน 2566
20/06/2566
พิมพ์
"มท. ยกระดับบุคลากรด้านการต่างประเทศ เพื่อเสริมทัพกระชับความสัมพันธ์ระดับสากล"
กระทรวงมหาดไทย เพิ่มประสิทธิภาพและบทบาทด้านการต่างประเทศ เสริมทัพ Up-skill & Re-skill นักวิเทศสัมพันธ์ มุ่งขับเคลื่อนงานการต่างประเทศในระดับพื้นที่เพื่อสร้างสัมพันธ์อันดีระดับสากล
วันนี้ (20 มิ.ย. 66) เวลา 09.00 น. ที่ห้องประชุมดำรงธรรม ชั้น 2 อาคารศาลาว่าการกระทรวงมหาดไทย นายสุทธิพงษ์ จุลเจริญ ปลัดกระทรวงมหาดไทย มอบหมายให้ นายชูศักดิ์ รู้ยิ่ง รักษาการที่ปรึกษาด้านความมั่นคงกระทรวงมหาดไทย เป็นประธานเปิดโครงการ Up-skill & Re-skill นักวิเทศสัมพันธ์ เพื่อเพิ่มประสิทธิภาพและบทบาทด้านการต่างประเทศของกระทรวงมหาดไทย และทบทวนความรู้ความเข้าใจ และทักษะด้านการต่างประเทศที่สำคัญ (Up-skill) พร้อมทั้งต่อยอดพัฒนาความรู้ใหม่ ๆ ที่จำเป็นในการปฏิบัติงานด้านการต่างประเทศ (Re-skill) ให้กับบุคลากรของกระทรวงมหาดไทย ผ่านสื่ออิเล็กทรอนิกส์ (ระบบ Cisco WebEx) ให้กับข้าราชการและเจ้าหน้าที่ผู้ปฏิบัติงานด้านการต่างประเทศของหน่วยงานในสังกัดกระทรวงมหาดไทย ทั้งส่วนกลางและส่วนภูมิภาค จำนวนทั้งสิ้น 249 คน โดยได้รับเกียรติจาก ผู้แทนกรมสนธิสัญญาและกฎหมาย กระทรวงการต่างประเทศ ผู้อำนวยการกองการต่างประเทศ นักวิเทศสัมพันธ์กลุ่มงานกิจการต่างประเทศ และหัวหน้ากลุ่มงาน SDGs กองการต่างประเทศ สำนักงานปลัดกระทรวงมหาดไทย ร่วมเป็นวิทยากรบรรยาย
นายชูศักดิ์ รู้ยิ่ง รักษาการที่ปรึกษาด้านความมั่นคงกระทรวงมหาดไทย กล่าวว่า กระทรวงมหาดไทยเป็นหน่วยงานที่มีบทบาทสำคัญในการดำเนินงานด้านการต่างประเทศ โดยเฉพาะอย่างยิ่งการส่งเสริมและสนับสนุนการขับเคลื่อนการดำเนินงานของจังหวัดในมิติด้านการต่างประเทศ รวมไปถึงส่งเสริมด้านการค้ากับต่างประเทศ การสร้างความสัมพันธ์กับเพื่อนบ้านและพัฒนาความสัมพันธ์แบบเมืองพี่เมืองน้องกับประเทศต่าง ๆ ในระดับจังหวัด การให้ข้อเสนอแนะเชิงยุทธศาสตร์นโยบายและกลยุทธ์ด้านการระหว่างประเทศ โดยภารกิจดังกล่าวสำคัญยิ่งในการส่งเสริมบทบาทภารกิจด้านการระหว่างประเทศในภาพรวมของประเทศไทย ให้มีบทบาทเชิงรุกอย่างสร้างสรรค์ เป็นผู้เล่นสำคัญของโลก และมีความร่วมมือกับนานาชาติในขณะที่จะเกื้อหนุนต่อความก้าวหน้าและเป็นประโยชน์ต่อการพัฒนาประชาคมโลกโดยรวม
“การอบรมในวันนี้จะเป็นการ Up-skill เพื่อเพิ่มพูดพูนทักษะ ทบทวนความรู้ความเข้าใจด้านต่างประเทศ และ Re-skill เรียนรู้ทักษะใหม่ ๆ เพื่อสนับสนุนงานด้านต่างประเทศ โดยมีการบรรยายในหัวข้อ บทบาทด้านการต่างประเทศของกระทรวงมหาดไทยและแนวปฏิบัติด้านการต่างประเทศ พิธีการทูต มารยาททางสังคม การเตรียมตัวเดินทางไปราชการต่างประเทศ การอนุมัติราชการไปต่างประเทศ การลาไปต่างประเทศ หลักเกณฑ์ในการเปิด - ปิด ช่องทางผ่านแดน แนวทางการทำความตกลงระหว่างประเทศ การสถาปนาความสัมพันธ์เมืองพี่เมืองน้อง และการขับเคลื่อนการดำเนินงานเพื่อบรรลุเป้าหมายการพัฒนาที่ยั่งยืน (Sustainable Development Goals : SDGs) โดยผู้ปฏิบัติงานในด้านการระหว่างประเทศนั้นจะต้องมีความรู้ความเข้าใจใน Protocol พิธีการทางการทูตในการปฏิบัติงานเพื่อสานสัมพันธ์ที่ดีกับต่างประเทศ ซึ่งทุกจังหวัดมีโอกาสที่จะต้อนรับผู้แทนจากต่างประเทศโดยเฉพาะอย่างยิ่งจังหวัดที่เป็นชายแดนเป็นบ้านพี่เมืองน้องที่จะต้องสร้างความสัมพันธ์ที่ดีให้เกิดขึ้นอย่างยั่งยืน” นายชูศักดิ์ ฯ กล่าวในช่วงต้น
นายชูศักดิ์ รู้ยิ่ง รักษาการที่ปรึกษาด้านความมั่นคงกระทรวงมหาดไทย กล่าวต่ออีกว่า ปัจจุบันวิวัฒนาการของโลกมีการเปลี่ยนแปลงไปตามยุคตามสมัย การเดินทางเชื่อมโลกง่ายและรวดเร็วกว่าเดิม ดังนั้นแล้วผู้ที่รับผิดชอบงานด้านวิเทศสัมพันธ์จำเป็นต้องมีความรู้ที่ถูกต้องและเรียนรู้ที่ปรับตัว เพิ่มพูนทักษะใหม่ ให้สอดคล้องกับการเปลี่ยนแปลงของโลกในแต่ละยุคสมัย โดยเฉพาะการสร้างสัมพันธ์กับประเทศเพื่อนบ้านที่คนมหาดไทยจะสามารถเข้าไปสนับสนุนในการสร้างความสัมพันธ์ในรูปแบบบ้านพี่เมืองน้องให้เกียรติซึ่งกันและกัน ช่วยทำให้เกิดการเกื้อหนุนกัน ปัญหาใหญ่กลายเป็นปัญหาเล็ก เรื่องยากกลายเป็นเรื่องง่าย ซึ่งการอบรมในวันนี้จะทำให้เกิดการสร้างเครือข่ายบุคลากรของกระทรวงมหาดไทยที่ปฏิบัติงานด้านการต่างประเทศ สอดคล้องกับทิศทางการขับเคลื่อนการทำงานภาพรวมของกระทรวงมหาดไทยที่มุ่งเน้นการทำงานร่วมกันเป็นทีมอย่างมี Passion เรียนรู้การขับเคลื่อนงานในรูปแบบภาคีเครือข่ายเพื่อให้เกิด Change for good ในการทำสิ่งที่ดีให้สำเร็จ ร่วมกันขับเคลื่อนเป้าหมายร่วมกันในมิติงานระหว่างประเทศ เพื่อช่วย “บำบัดทุกข์ บำรุงสุข” ให้กับพี่น้องประชาชนซึ่งเป็นภารกิจหลักของพวกเราชาวมหาดไทย
“ขอให้ผู้เข้ารับการอบรมซึ่งเป็นชาวราชสีห์ผู้ต้องขับเคลื่อนงานประสานการต่างประเทศ อันเป็นหัวใจของกลไกการสร้างสัมพันธไมตรีผ่านงานบำบัดทุกข์ บำรุงสุข ต้องมุ่งมั่นตั้งใจ เก็บเกี่ยวความรู้ ข้อมูล เพิ่มพูนทักษะต่าง ๆ รวมไปถึงการแลกเปลี่ยนข้อมูลซึ่งกันและกัน เพื่อที่จะเป็นกำลังสำคัญในการดำเนินการสนับสนุนขับเคลื่อนการต่างประเทศระดับพื้นที่ของประเทศไทย สร้างมิตรไมตรีกับประเทศเพื่อนบ้านและนานาอารยประเทศให้มีสัมพันธภาพที่ดีอย่างยั่งยืนตลอดไป” นายชูศักดิ์ ฯ กล่าวเน้นย้ำในช่วงท้าย

ที่มา : https://www.thaigov.go.th/news/contents/details/69472