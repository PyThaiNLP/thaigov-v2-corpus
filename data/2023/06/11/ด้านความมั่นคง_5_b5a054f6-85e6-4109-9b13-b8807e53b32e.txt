รัฐบาลไทย-ข่าวทำเนียบรัฐบาล-นายอำเภอบางปะหัน นำทีมอำเภอลงพื้นที่สร้างการรับรู้แอปพลิเคชัน “ThaiD” พร้อมเดินหน้าขยายผลไปยังทุกครอบครัว ทุกชุมชน ทุกพื้นที่ สอดรับกับไลฟ์สไตล์ของพี่น้องประชาชน เพียงพกมือถือ


วันเสาร์ที่ 10 มิถุนายน 2566
10/06/2566
พิมพ์
นายอำเภอบางปะหัน นำทีมอำเภอลงพื้นที่สร้างการรับรู้แอปพลิเคชัน “ThaiD” พร้อมเดินหน้าขยายผลไปยังทุกครอบครัว ทุกชุมชน ทุกพื้นที่ สอดรับกับไลฟ์สไตล์ของพี่น้องประชาชน เพียงพกมือถือ
นายอำเภอบางปะหัน นำทีมอำเภอลงพื้นที่สร้างการรับรู้แอปพลิเคชัน “ThaiD” พร้อมเดินหน้าขยายผลไปยังทุกครอบครัว ทุกชุมชน ทุกพื้นที่ สอดรับกับไลฟ์สไตล์ของพี่น้องประชาชน เพียงพกมือถือเครื่องเดียวก็สามารถเข้าถึงบริการภาครัฐได้
วันนี้ (10 มิ.ย. 66) นายยศวัฒน์ พัชระศักดิ์สกุล นายอำเภอบางปะหัน เผยว่า อำเภอบางปะหันมีความมุ่งมั่นที่จะทำให้พี่น้องประชาชนได้เข้าถึงบริการของหน่วยงานราชการได้สะดวกมากยิ่งขึ้นในช่องทางรับบริการที่ทันสมัยด้วยแอปพลิเคชัน “ThaiD” จึงได้ร่วมกับภาคีเครือข่าย ปลัดอำเภอ เจ้าหน้าที่อำเภอ สมาชิกกองอาสารักษาดินแดน กำนัน ผู้ใหญ่บ้าน พร้อมด้วยศูนย์บริหารการทะเบียนภาค 1 สาขาจังหวัดพระนครศรีอยุธยา ลงพื้นทำงานเชิงรุกที่โรงเรียนบางปะหัน เพื่อประชาสัมพันธ์และอำนวยความสะดวกในการลงทะเบียนใช้งานแอปพลิเคชัน ThaiD ให้กับคณะครู นักเรียน ตลอดจนบุคลากรโรงเรียนฯ และอาสาสมัครสาธารณสุขประจำหมู่บ้าน (อสม.) จำนวน 1,300 คน
"การลงพื้นที่ในครั้งนี้ได้รับการสนับสนุนจากศูนย์บริหารการทะเบียนภาค 1 สาขาจังหวัดพระนครศรีอยุธยา ได้ตั้งจุดบริการยืนยันตัวตนผ่านระบบทะเบียนบัตรประจำตัวประชาชนออนไลน์หากน้อง ๆ นักเรียน ผู้ปกครอง ครู หรือพี่น้องประชาชนที่มาร่วมลงทะเบียนรายใดไม่สามารถยืนยันตัวตนด้วยตนเองได้ พร้อมทั้งได้เชิญชวนให้ผู้ที่ลงทะเบียนแล้วได้ร่วมกันขยายผลการลงทะเบียนใช้งานแอปพลิเคชัน “ThaiD” ให้กับคนในครอบครัว และเพื่อนบ้าน คนในชุมชน เพื่อจะได้รับรู้รับทราบ เข้าใจ และเห็นถึงประโยชน์ของแอปพลิเคชัน ที่จะทำให้สามารถเข้าถึงบริการของหน่วยงานราชการได้อย่างสะดวกไปด้วยกัน นอกจากนี้ตนยังได้มอบหมายให้ชุดปฏิบัติการประจำตำบลลงพื้นที่ร่วมด้วยช่วยกันเพื่อที่จะประชาสัมพันธ์เชิงรุกให้กับประชาชนร่วมกับผ่าน 7 ภาคีเครือข่าย เพื่อรณรงค์ประชาสัมพันธ์ให้ประชาชนในเขตอำเภอบางปะหัน เห็นประโยชน์ เข้าใจ เข้าถึง และลงทะเบียนใช้งานแอปพลิเคชัน “ThaiD” ครอบคลุมทุกพื้นที่" นายอำเภอบางปะหัน กล่าว
นายยศวัฒน์ พัชระศักดิ์สกุล นายอำเภอบางปะหัน กล่าวต่ออีกว่า กรมการปกครอง กระทรวงมหาดไทย ได้พัฒนาแอปพลิเคชัน Thai Digital Identity (ThaiD) หรือ ไทยดี เพื่อเป็นระบบการพิสูจน์และยืนยันตัวตนทางดิจิทัล รองรับการใช้งานของประชาชนทั้งประเทศ ซึ่งได้ดำเนินการพัฒนาระบบการเชื่อมโยงฐานข้อมูลทะเบียนราษฎรร่วมกับหน่วยงานภาครัฐผ่านการให้บริการด้วยบัตรประชาชนเพียงใบเดียวแทนการใช้สำเนาเอกสาร และยังเป็นการสร้างมิติใหม่ของการทำธุรกรรมภาครัฐและภาคเอกชน ที่มีความสะดวก รวดเร็ว ผ่านช่องทางดิจิทัล และมีความปลอดภัยมากขึ้น โดยแอปพลิเคชัน ThaiD จะแสดงภาพบัตรประจำตัวประชาชนในรูปแบบดิจิทัล ทั้งด้านหน้าบัตร และหลังบัตร พร้อมช่องทางการบริการงานต่าง ๆ อาทิ การตรวจสอบข้อมูลของตนเอง การขอรับบริการล่วงหน้า การแจ้งย้ายที่อยู่ด้วยตนเอง การมอบหมายปลูกสร้างบ้านใหม่ (ขอเลขที่บ้าน) การคัดรับรองเอกสารด้วยตนเอง โดยในระยะแรก มีหน่วยงานภาครัฐที่ร่วมใช้ระบบการพิสูจน์และยืนยันตัวตนทางดิจิทัล กับกรมการปกครอง 30 หน่วยงาน และจะเพิ่มขึ้นในระยะต่อไป ซึ่งในตอนนี้สามารถยืนยันตัวตนกับหน่วยงานต่าง ๆ ได้แล้ว อาทิ บมจ.ท่าอากาศยานไทย (ทอท.) และกรมท่าอากาศยาน ใช้แสดงตนเพื่อโดยสารสายการบินภายในประเทศ กรมการกงสุล ใช้ยืนยันตัวตนทางดิจิทัลในการขอทำหนังสือเดินทาง นอกจากนี้ยังเป็นแอปพลิเคชันในการยืนยันตัวตนของประชาชนเพื่อเข้ารับบริการสวัสดิการด้านต่าง ๆ จากหน่วยงานภาครัฐในอนาคตอีกด้วย
นายยศวัฒน์ พัชระศักดิ์สกุล นายอำเภอบางปะหัน กล่าวเพิ่มเติมว่า การลงพื้นที่ประชาสัมพันธ์การลงทะเบียนใช้งานแอปพลิเคชัน ThaiD ให้กับบุคลากร นักเรียน นักศึกษา และประชาชนในครั้งนี้ เป็นการปลุก Passion ข้าราชการ บุคลากร เจ้าหน้าที่อำเภอบางปะหันให้รวมพลังมุ่งมั่นและปรารถนาที่จะ Change for Good ทำสิ่งที่ดีให้เกิดขึ้นกับราชการ ให้พี่น้องประชาชน ทำให้คนไทยได้รับรู้ถึงการพัฒนาคิดค้นเครื่องมือเพื่ออำนวยความสะดวกในการติดต่อรับบริการกับหน่วยงานภาครัฐ และยังช่วยขยายการประชาสัมพันธ์ให้เกิดการแนะนำให้เข้าถึงประโยชน์และความสะดวกของแอปพลิเคชัน ThaiD ได้ครอบคลุมทุกพื้นที่
"เพราะงบประมาณที่ทางราชการได้ใช้ในการพัฒนาแอปพลิเคชันนี้ เป็นงบประมาณจากเงินภาษีของพี่น้องประชาชน ซึ่งกระทรวงมหาดไทย โดยท่านสุทธิพงษ์ จุลเจริญ ปลัดกระทรวงมหาดไทย ท่านแมนรัตน์ รัตนสุคนธ์ อธิบดีกรมการปกครอง ตลอดจนท่านนิวัฒน์ รุ่งสาคร ผู้ว่าราชการจังหวัดพระนครศรีอยุธยา ได้เน้นย้ำอย่างต่อเนื่องในการทำให้เงินทุกบาททุกสตางค์ที่เป็นภาษีของพี่น้องประชาชนเกิดประโยชน์สูงสุดต่อพี่น้องประชาชนทุกคนอย่างทั่วถึงและเท่าเทียม ในโอกาสนี้ จึงขอเชิญชวนทุกคนมาใช้งานแอปพลิเคชัน ThaiD โดยสามารถลงทะเบียนได้ด้วยตนเอง ด้วยการดาวน์โหลดแอปพลิเคชัน Thai Digital Identity (ThaID) หรือ ไทยดี ได้ทั้งระบบ Google Play และ iOS ใช้เพียงบัตรประจำตัวประชาชนและการตรวจสอบภาพใบหน้าเพื่อยืนยัน หรือติดต่อขอลงทะเบียนกับเจ้าหน้าที่ ณ ที่ว่าการอำเภอทุกแห่ง” นายอำเภอบางปะหัน กล่าวทิ้งท้าย
#กระทรวงมหาดไทย #บำบัดทุกข์บำรุงสุข #MOI
#Changeforgood #SDGTH #SDGlocalization #ThaiD

ที่มา : https://www.thaigov.go.th/news/contents/details/69118