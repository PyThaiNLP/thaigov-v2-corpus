รัฐบาลไทย-ข่าวทำเนียบรัฐบาล-'วราวุธ' ชวนรวมพลัง "เปลี่ยน พลิกฟื้น คืนโลกสีคราม" วันทะเลโลก 2566


วันอาทิตย์ที่ 11 มิถุนายน 2566
'วราวุธ' ชวนรวมพลัง "เปลี่ยน พลิกฟื้น คืนโลกสีคราม" วันทะเลโลก 2566
'วราวุธ' ชวนรวมพลัง "เปลี่ยน พลิกฟื้น คืนโลกสีคราม" วันทะเลโลก 2566
'วราวุธ' ชวนรวมพลัง "เปลี่ยน พลิกฟื้น คืนโลกสีคราม" วันทะเลโลก 2566
วันที่ 8 มิถุนายน 2566 เวลา 10.00 น. นายวราวุธ ศิลปอาชา รัฐมนตรีว่าการกระทรวงทรัพยากรธรรมชาติและสิ่งแวดล้อม (รมว.ทส.) เป็นประธานเปิดกิจกรรมวันทะเลโลก ประจำปี พ.ศ. 2566 ภายใต้แนวคิด "เปลี่ยน พลิกฟื้น คืนโลกสีคราม (Planet Ocean: Tides are Changing)" และเปิดตัวโครงการความร่วมมือในการจัดการขยะทะเล โดยการมีส่วนร่วมของทุกภาคส่วนบริเวณปากแม่น้ำ 3 พื้นที่ ได้แก่ แม่น้ำบางปะกง แม่น้ำท่าจีน และแม่น้ำตรัง พร้อมเยี่ยมชมนิทรรศการจากหน่วยงานต่าง ๆ ปล่อยเต่าทะเลและพันธุ์สัตว์น้ำ เก็บขยะชายหาดบริเวณหาดแม่รำพึง และปล่อยตัวนักดำน้ำเก็บขยะใต้ทะเล โดยมี นายจตุพร บุรุษพัฒน์ ปลัดกระทรวงทรัพยากรธรรมชาติและสิ่งแวดล้อม คณะผู้บริหาร ทส. ผู้นำองค์กร ผู้แทนจากหน่วยงานที่เกี่ยวข้อง ชุมชนชายฝั่ง อาสาสมัครพิทักษ์ทะเล และประชาชนในพื้นที่ เข้าร่วมกิจกรรม ณ ลานหินขาว จังหวัดระยอง พร้อมกับการจัดงานในอีก 9 พื้นที่จังหวัดชายทะเล เพื่อปลุกจิตสำนึกให้คำนึงถึงความสำคัญกับบทบาทของทะเลและมหาสมุทรที่เป็นประโยชน์ต่อมนุษย์ รวมถึงปัญหาความเสื่อมโทรมของทะเลและมหาสมุทร ให้ทุกคนหันมาสนใจและร่วมกันอนุรักษ์ท้องทะเล
รมว.ทส. กล่าวว่า ทส.ได้ขับเคลื่อนนโยบายการปกป้อง รักษาทรัพยากรทางทะเลและชายฝั่ง ผ่านกระบวนการมีส่วนร่วมของภาคส่วนต่าง ๆ รวมถึงออกมาตรการทางกฎหมายเพื่อบังคับใช้ อาทิ มาตรการทางกฎหมายคุ้มครองวาฬบรูด้าจากกิจกรรมท่องเที่ยว สำรวจติดตามแหล่งหญ้าทะเล ยกระดับความสมบูรณ์ของระบบนิเวศทางทะเลและชายฝั่ง รวมถึงขับเคลื่อนการแก้ปัญหาขยะทะเลภายใต้โครงการความร่วมมือในการจัดการขยะทะเล โดยการมีส่วนร่วมของทุกภาคส่วนในบริเวณปากแม่น้ำ ซึ่งแม้มาตรการหรือแนวทางเหล่านี้จะเป็นเครื่องมือหนึ่งในการอนุรักษ์ พื้นฟู ปกป้องทรัพยากรทางทะเลและชายฝั่ง แต่เครื่องมือที่สำคัญ จำเป็น และดีที่สุด ก็คือ การรวมพลังร่วมแรงร่วมใจกันของพวกเราทุกคน ในการ "เปลี่ยน" เปลี่ยนทะเลที่เต็มไปด้วยมลพิษให้เป็นทะเลที่เต็มไปด้วยทรัพยากร เปลี่ยนการทำประมงอย่างกอบโกยเป็นการทำประมงอย่างรับผิดชอบ เปลี่ยนการใช้พลาสติกเป็นวัสดุที่เป็นมิตรกับสิ่งแวดล้อม เปลี่ยนจากการท่องเที่ยวไร้ขอบเขตเป็นการท่องเที่ยวเชิงอนุรักษ์ และเปลี่ยนจากการผลักภาระให้ใครคนใดคนหนึ่งเป็นการมีส่วนร่วมอย่างยั่งยืน "ไม่ใช่แค่วันนี้ แต่ทำได้ทุกวัน เริ่มต้นที่ตัวเรา" เพื่อเปลี่ยนวิกฤต สู่โอกาสแห่งความยั่งยืนของท้องทะเลไทย

ที่มา : https://www.thaigov.go.th/news/contents/details/69126