รัฐบาลไทย-ข่าวทำเนียบรัฐบาล-รพ.หาดใหญ่ ใช้ระบบดิจิทัลจัดการเตียง ICU - ขนส่งอุปกรณ์การแพทย์/ผู้ป่วย ยกระดับคุณภาพการดูแลผู้ป่วย


วันอาทิตย์ที่ 11 มิถุนายน 2566
รพ.หาดใหญ่ ใช้ระบบดิจิทัลจัดการเตียง ICU - ขนส่งอุปกรณ์การแพทย์/ผู้ป่วย ยกระดับคุณภาพการดูแลผู้ป่วย
โรงพยาบาลหาดใหญ่ จ.สงขลา ใช้ระบบดิจิทัลเพิ่มคุณภาพการบริการ เพิ่มความปลอดภัยให้ผู้ป่วยพัฒนาระบบจองเตียงผู้ป่วยหนัก “ICU without walls” เชื่อมต่อข้อมูลทั้งจังหวัด จัดสรรเตียงได้ดีขึ้นจาก 88 % เป็น 98 % เพิ่มอัตรารอดชีวิต ลดภาวะแทรกซ้อน
โรงพยาบาลหาดใหญ่ จ.สงขลา ใช้ระบบดิจิทัลเพิ่มคุณภาพการบริการ เพิ่มความปลอดภัยให้ผู้ป่วยพัฒนาระบบจองเตียงผู้ป่วยหนัก “ICU without walls” เชื่อมต่อข้อมูลทั้งจังหวัด จัดสรรเตียงได้ดีขึ้นจาก 88 % เป็น 98 % เพิ่มอัตรารอดชีวิต ลดภาวะแทรกซ้อน และพัฒนาระบบขนส่งทางการแพทย์ผ่านระบบดิจิทัล ทั้งการเคลื่อนย้ายผู้ป่วย การขนส่งอุปกรณ์ เวชภัณฑ์ ลดความซ้ำซ้อน เพิ่มความรวดเร็ว ถูกต้อง และตรวจสอบได้
นพ.ไชยสิทธิ์ เทพชาตรี ผู้อำนวยการโรงพยาบาลหาดใหญ่ จ.สงขลา เปิดเผยว่า โรงพยาบาลหาดใหญ่ได้เข้าร่วมโครงการพัฒนากลไกเพื่อคุณภาพและความปลอดภัยของระบบบริการสุขภาพอย่างมีส่วนร่วม (2P Safety Hospital) และโครงการนวัตกรรมเพื่อความปลอดภัยของผู้ป่วยและบุคลากรสาธารณสุข (2P Safety Tech)ของสถาบันรับรองคุณภาพสถานพยาบาล (องค์การมหาชน) หรือสรพ. โดยนำปัญหา หรืออุบัติการณ์ความเสี่ยงที่เกิดขึ้นในโรงพยาบาลมาเป็นโจทย์ตั้งต้นแล้วใช้เทคโนโลยีมาพัฒนาเป็นนวัตกรรม เพื่อเพิ่มคุณภาพการบริการให้เกิดความปลอดภัยทั้งต่อผู้ป่วยและบุคลากร
โดยที่ผ่านมา โรงพยาบาลหาดใหญ่ประสบปัญหาเตียงผู้ป่วยหนักเต็ม ขาดระบบจัดสรรเตียงเข้า-ออก ขั้นตอนซับซ้อน ขาดข้อมูลความต้องการเตียงที่แม่นยำ จึงได้พัฒนาระบบจองเตียงผู้ป่วยหนัก “ICU without walls” ที่เป็นการบริหารจัดการเตียงผู้ป่วยหนักในภาพรวมทั้งโรงพยาบาล มีการเชื่อมฐานข้อมูลกับระบบ Thai refer ทำงานผ่านแอพพลิเคชั่นไลน์ สามารถจองได้ตั้งแต่ผู้ป่วยอยู่ในโรงพยาบาลชุมชน และยังเชื่อมต่อกับ Rapid Response Alert3 (RRA) ผู้ป่วยกลุ่มเสี่ยงสูงกดจองเตียงได้ทันที สามารถติดตามสถานะการจอง ส่งต่อข้อมูลจ่ายเตียง
แบบ Real time พร้อมระบบประเมินความรุนแรงเพื่อจัดลำดับในการเข้า ICU ช่วยเพิ่มอัตรารอดชีวิตลดภาวะแทรกซ้อน นอกจากนี้ ยังสามารถพยากรณ์โรคผู้ป่วย ใน ICU จากฐานข้อมูลให้แพทย์ใช้ในการรักษาและการบริหารเตียง ซึ่งผลการดำเนินงาน พบว่า จัดสรรเตียงได้ดีขึ้น ผู้ป่วยหนักเข้าถึง ICU มากขึ้นจาก 88 % เป็น 98 % สามารถขยายผลใช้งานได้ทั้งจังหวัด
นอกจากนี้ ยังได้นำเทคโนโลยี Digital Transformation มาใช้ในการพัฒนาระบบขนส่งกลางทางการแพทย์แบบรวมศูนย์ บริหารจัดการด้วยโปรแกรมขนส่ง ตั้งแต่การเคลื่อนย้ายผู้ป่วย การขนส่งอุปกรณ์เครื่องมือแพทย์ เวชภัณฑ์ น้ำเกลือ ช่วยลดความซ้ำซ้อน เพิ่มความรวดเร็ว ถูกต้อง ตรวจสอบได้ และเป็นไปตามมาตรฐาน เช่น APSIC (จ่ายกลาง) AST2017 (มาตรฐานเคลื่อนย้ายผู้ป่วย USA) เป็นต้น ซึ่งสามารถนำไปต่อยอดพัฒนาในงานอื่นๆ อาทิ การส่งต่อผู้ป่วย การจัดการขยะ โดยขณะนี้เป็นสถานที่ศึกษาดูงาน แลกเปลี่ยนเรียนรู้ให้กับโรงพยาบาลอื่นๆ อาทิ รพ.ราชบุรี รพ.ปัตตานี รพ.พัทลุง รพ.สงขลา และหน่วยงานภายนอก
ทั้งนี้ โรงพยาบาลหาดใหญ่ ยังมีการพัฒนาคุณภาพการดูแลผู้ป่วยในด้านอื่น ๆ เช่น จัดระบบ Fast – track ในกลุ่มโรคสำคัญ ศูนย์สั่งการทางไกลรถพยาบาล ระบบส่งต่อผู้ป่วยฉุกเฉินด้วยอากาศยาน ศูนย์การแพทย์ทางไกล Telemedicine รับยาที่ร้านยาชุมชนอบอุ่น หรือจัดส่งยาทางไปรษณีย์ DRIVE THRU รับยานอกเวลา บริการเจาะเลือดนอกสถานที่ ซึ่งล่าสุดได้เปิดสถานีสุขภาพบริการเจาะเลือด ตรวจสุขภาพ แผนไทย และบริการปฐมภูมิที่ห้างเซ็นทรัลเฟสติวัลหาดใหญ่ รวมถึงมีแผนการก่อสร้างอาคารตรวจวินิจฉัยมะเร็ง ที่พักผู้ป่วยและญาติ และศูนย์มะเร็งรพ.หาดใหญ่-นาหม่อม เพิ่มการเข้าถึงบริการของประชาชนในพื้นที่ ตามวิสัยทัศน์ “โรงพยาบาลชั้นนำที่มีคุณภาพเป็นเลิศ เพื่อท้องถิ่นภาคใต้”
************************************************* 11 มิถุนายน 2566

ที่มา : https://www.thaigov.go.th/news/contents/details/69125