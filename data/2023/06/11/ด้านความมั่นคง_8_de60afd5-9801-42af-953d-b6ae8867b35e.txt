รัฐบาลไทย-ข่าวทำเนียบรัฐบาล-กรมการจัดหางาน  เตือนภัย SMS ลวงรับเงินว่างงาน 2,000 บาท ไม่ใช่เรื่องจริง!


วันอาทิตย์ที่ 11 มิถุนายน 2566
11/06/2566
พิมพ์
กรมการจัดหางาน  เตือนภัย SMS ลวงรับเงินว่างงาน 2,000 บาท ไม่ใช่เรื่องจริง!
อธิบดีกรมการจัดหางาน เตือนประชาชนอย่าหลงเชื่อ SMS อ้างชื่อกรมการจัดหางาน แจ้งได้รับเงินชดเชยระหว่างว่างงาน ชี้ไม่เป็นความจริงอย่ากดเข้าลิงก์
นายไพโรจน์ โชติกเสถียร อธิบดีกรมการจัดหางาน เปิดเผยว่า ขณะนี้มีประชาชนจำนวนมากได้รับข้อความทางSMS จากมิจฉาชีพที่แอบอ้างชื่อกรมการจัดหางานส่งข้อความว่า “คุณได้รับเงินชดเชยระหว่างว่างงาน ตามนโยบายของรัฐบาล จำนวน 2,000 บาท เป็นรายชื่อตกหล่น ให้ยืนยันสิทธิ์ย้อนหลัง” พร้อมแนบลิงก์ให้กดเข้าไป หากหลงเชื่อเข้าไปสอบถามรายละเอียดจะถูกขอข้อมูลส่วนตัว อาทิ ชื่อ นามสกุล และเบอร์โทรศัพท์ ซึ่งกรมการจัดหางานขอยืนยันว่า กรมฯไม่มีนโยบายส่ง SMS แจ้งให้ผู้ประกันตนกรณีว่างงานดำเนินการติดต่อเพื่อขอรับเงินทดแทนกรณีว่างงานผ่านช่องทางไลน์ ดังนั้นหากท่านได้รับ SMS ที่น่าสงสัย สามารถสอบถามข้อมูลที่สำนักงานจัดหางานจังหวัดทุกจังหวัด สำนักงานจัดหางานกรุงเทพมหานครพื้นที่ 1 – 10 หรือสายด่วนกรมการจัดหางาน โทร. 1694 หรือที่สายด่วนกระทรวงแรงงาน โทร.1506 กด 2 กรมการจัดหางาน
นายไพโรจน์ กล่าวเพิ่มเติมว่า สำหรับผู้ประกันตนมาตรา 33 ที่ถูกเลิกจ้าง ลาออกจากงาน หรือสิ้นสุดสัญญาจ้าง สามารถรับสิทธิประโยชน์ทดแทนกรณีว่างงานได้ โดยผู้ประกันตนต้องขึ้นทะเบียนผู้ว่างงานทาง e-service ของกรมการจัดหางานที่เว็บไซต์ e-service.doe.go.th ภายใน 30 วัน นับแต่วันที่ลาออกหรือถูกเลิกจ้างหรือสิ้นสุดสัญญาจ้าง โดยจะต้องรายงานตัวตามกำหนดนัดผ่านเว็บไซต์เดียวกันไม่น้อยกว่าเดือนละ 1 ครั้ง
"การกระทำดังกล่าวมีความผิดฐานนำเข้าข้อมูลเท็จ" ตามพ.ร.บ.ว่าด้วยการกระทำความผิดเกี่ยวกับคอมพิวเตอร์ พ.ศ. 2550 และที่แก้ไขเพิ่มเติม ซึ่งต้องระวางโทษจําคุกไม่เกินห้าปี หรือปรับไม่เกินหนึ่งแสนบาท หรือทั้งจําทั้งปรับ และตามพระราชบัญญัติเครื่องหมายราชการ พ.ศ. 2482 ระบุว่า ห้ามมิให้บุคคลใดใช้เครื่องหมายราชการ เว้นแต่หน่วยราชการที่กำหนดเครื่องหมายนั้นจะอนุญาต และ ห้ามมิให้ผู้ใดปลอมหรือเลียนเครื่องหมายราชการ ไม่ว่าจะเป็นสีใด หรือทำด้วยวิธีใด ๆ หรือทำให้ปรากฏที่วัตถุหรือสินค้าใดๆ ก็ตาม  หากฝ่าฝืนมีโทษจำคุกไม่เกิน 1 ปี และปรับไม่เกิน 2,000 บาท” อธิบดีกรมการจัดหางาน กล่าว

ที่มา : https://www.thaigov.go.th/news/contents/details/69127