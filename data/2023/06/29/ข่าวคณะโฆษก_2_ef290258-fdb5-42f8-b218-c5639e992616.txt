รัฐบาลไทย-ข่าวทำเนียบรัฐบาล-​โฆษกรัฐบาลเผย นายกฯ ส่งเสริมการจัดตั้งศูนย์ Excellence Training Center 7 หน่วย ช่วยเหลือ พัฒนาทักษะแรงงานให้เท่าทันเทคโนโลยี ลดปัญหาการถูกเลิกจ้าง เพื่อความมั่นคงแรงงานไทย


วันพฤหัสบดีที่ 29 มิถุนายน 2566
29/06/2566
พิมพ์
​โฆษกรัฐบาลเผย นายกฯ ส่งเสริมการจัดตั้งศูนย์ Excellence Training Center 7 หน่วย ช่วยเหลือ พัฒนาทักษะแรงงานให้เท่าทันเทคโนโลยี ลดปัญหาการถูกเลิกจ้าง เพื่อความมั่นคงแรงงานไทย
​โฆษกรัฐบาลเผย นายกฯ ส่งเสริมการจัดตั้งศูนย์ Excellence Training Center 7 หน่วย ช่วยเหลือ พัฒนาทักษะแรงงานให้เท่าทันเทคโนโลยี ลดปัญหาการถูกเลิกจ้าง เพื่อความมั่นคงแรงงานไทย
วันนี้ (29 มิถุนายน 2566) นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ส่งเสริมแรงงานไทยให้มีทักษะความรู้เท่าทันเทคโนโลยีในปัจจุบัน โดยชื่นชมหน่วยงานที่เกี่ยวข้องในการจัดตั้งศูนย์ Excellence Training Center 7 หน่วย เพื่อพัฒนาฝีมือแรงงานในอุตสาหกรรมและบริการ เพิ่มศักยภาพให้กับแรงงาน ให้พร้อมรับมือกับการทำงาน เมื่อสถานประกอบการมีการนำเทคโนโลยีปัญญาประดิษฐ์ หรือ AI เข้ามาใช้มากขึ้น เพื่อลดปัญหาการถูกเลิกจ้างของแรงงาน
โฆษกประจำสำนักนายกรัฐมนตรี กล่าวว่า กรมพัฒนาฝีมือแรงงาน กระทรวงแรงงาน ดำเนินการจัดตั้งศูนย์ Excellence Training Center เพื่อพัฒนาทักษะด้านเทคโนโลยีและดิจิทัลให้กับแรงงานไทย ให้มีความรู้เท่าทันเทคโนโลยีใหม่ ๆ มีความพร้อมในการทำงาน ซึ่งประกอบด้วย 7 หน่วย ได้แก่
1. สถาบันพัฒนาบุคลากรในอุตสาหกรรมยานยนต์ และชิ้นส่วนอะไหล่ยานยนต์ (AHRDA)
2. ศูนย์ฝึกอบรมงานเชื่อมมาตรฐานสากล (TCIW)
3. สถาบันพัฒนาบุคลากรสาขาเทคโนโลยีการผลิตอัตโนมัติและหุ่นยนต์ (MARA)
4. สถาบันพัฒนาบุคลากรสาขาเทคโนโลยีอัตโนมัติและเมคคาทรอนิกส์ (AMA)
5. สถาบันพัฒนาทรัพยากรมนุษย์สำหรับอุตสาหกรรมบริการสุขภาพ (Wellness Industry)
6. สถาบันพัฒนาฝีมือแรงงานนานาชาติ
7. สถาบันพัฒนาบุคลากรดิจิทัล (DISDA)
โดยจัดตั้งเพื่อเป็นหน่วยฝึกพัฒนาฝีมือแรงงานในอุตสาหกรรมและบริการแห่งอนาคต ด้วยการนำเทคโนโลยีสมัยใหม่ที่เกี่ยวข้องกับระบบอัตโนมัติ และทักษะดิจิทัล มาเพิ่มพูนทักษะและฝึกฝนทักษะ ให้กับแรงงานในสถานประกอบกิจการ ผ่านกระบวนการฝึกอบรมทั้งในรูปแบบของ Offline และ Online โดยระหว่างปี 2563 - 2566 ดำเนินการพัฒนาทักษะแรงงานจำนวน 27,463 คน มีงานทำแล้ว ร้อยละ 92.90 สะท้อนความสำเร็จในการจ้างงาน และยังสามารถลดปัญหาการเลิกจ้างได้
“นายกรัฐมนตรีให้ความสำคัญเป็นอย่างยิ่งกับพี่น้องแรงงานไทย วางแนวทางการดำเนินนโยบายเพื่อพัฒนา ยกระดับแรงงานมาโดยตลอด และชื่นชมหน่วยงานที่เกี่ยวข้อง ส่งเสริมการเพิ่มทักษะให้กับแรงงาน ให้มีความรู้เท่าทันเทคโนโลยี หรือนำทักษะมาประยุกต์ใช้ร่วมกับเทคโนโลยีอย่างมีประสิทธิภาพ ตามความต้องการของตลาดแรงงาน ลดปัญหาการเลิกจ้าง เพื่อความมั่นคงในชีวิตและครอบครัวของแรงงานทุกคน” นายอนุชาฯ กล่าว
สำหรับผู้ที่สนใจเข้ารับการฝึกอบรมเกี่ยวกับด้านเทคโนโลยีและดิจิทัล สามารถติดตามข่าวสารการฝึกอบรมได้ที่เว็บไซต์กรมพัฒนาฝีมือแรงงาน www.dsd.go.th  และสอบถามเพิ่มเติมได้ที่สายด่วนกระทรวงแรงงาน 1506 กด 4

ที่มา : https://www.thaigov.go.th/news/contents/details/69794