รัฐบาลไทย-ข่าวทำเนียบรัฐบาล-บริษัท ท่าอากาศยานไทย จำกัด (มหาชน) ชี้แจงกรณีเกิดเหตุการณ์เท้าผู้โดยสารติดทางเลื่อนที่ท่าอากาศยานดอนเมือง


วันพฤหัสบดีที่ 29 มิถุนายน 2566
บริษัท ท่าอากาศยานไทย จำกัด (มหาชน) ชี้แจงกรณีเกิดเหตุการณ์เท้าผู้โดยสารติดทางเลื่อนที่ท่าอากาศยานดอนเมือง
...
บริษัท ท่าอากาศยานไทย จำกัด (มหาชน) ชี้แจงกรณีเกิดเหตุการณ์เท้าผู้โดยสารติดทางเลื่อนที่ท่าอากาศยานดอนเมือง
นายกีรติ กิจมานะวัฒน์ กรรมการผู้อำนวยการใหญ่ บริษัท ท่าอากาศยานไทย จำกัด (มหาชน) (ทอท.) กระทรวงคมนาคม กล่าวว่า เมื่อเวลา 08.40 น. ทอท. ได้รับแจ้งอุบัติเหตุเท้าผู้โดยสารเพศหญิงติดทางเลื่อน บริเวณทางเดิน South Corridor ระหว่าง Pier 4 - Pier 5 ของอาคารผู้โดยสารภายในประเทศ อาคาร 2 ท่าอากาศยานดอนเมือง (ทดม.) ขณะกำลัง จะเดินทางด้วยเที่ยวบิน DD552 ดอนเมือง - นครศรีธรรมราช จนผู้โดยสารได้รับบาดเจ็บสาหัส
ในเบื้องต้น ทางทีมแพทย์ประจำท่าอากาศยานดอนเมือง ได้เข้าดูแลพร้อมนำผู้บาดเจ็บนำส่งโรงพยาบาลภูมิพลอดุลยเดช กรมแพทย์ทหารอากาศ เพื่อรับการรักษาอย่างเร่งด่วนในทันที และเมื่อเวลา 13.00 น. ได้ทำการเคลื่อนย้ายผู้บาดเจ็บไปรับการรักษาต่อที่โรงพยาบาลบำรุงราษฎร์ โดยคณะผู้บริหาร ทอท. ได้เดินทางเข้าเยี่ยมผู้บาดเจ็บ เพื่อติดตามการรักษา และได้รับข้อมูลจากคณะแพทย์ว่า ขณะนี้ผู้ป่วยอยู่ในกระบวนการรักษาจากทีมแพทย์อย่างใกล้ชิด และจะติดตามผลการรักษาต่อไป
ในส่วนของทางเลื่อน ขณะนี้ได้ทำการปิดการใช้เป็นการชั่วคราว และทีมวิศวกรได้เข้าสำรวจเพื่อเร่งหาสาเหตุอย่างละเอียด และตรวจสอบความปลอดภัยอีกครั้ง โดยได้สั่งการให้ดำเนินการตรวจสอบทางเลื่อน บันไดเลื่อนทุกตัว ทั้งนี้ ทดม. และทุกท่าอากาศยาน รวมถึงได้ตั้งคณะกรรมการตรวจสอบข้อเท็จจริงเหตุการณ์ที่เกิดขึ้น หากพบว่ากรณีดังกล่าวเกิดจากความบกพร่อง หรือประมาท จะดำเนินการลงโทษโดยเคร่งครัด
ทั้งนี้ ทอท. ขอแสดงความเสียใจต่อเหตุการณ์ที่เกิดขึ้นเป็นอย่างยิ่ง พร้อมรับผิดชอบดูแลค่ารักษาพยาบาล และจะดำเนินการเรื่องค่าชดเชยเยียวยาผู้บาดเจ็บอย่างดีที่สุด

ที่มา : https://www.thaigov.go.th/news/contents/details/69825