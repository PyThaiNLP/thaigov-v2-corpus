รัฐบาลไทย-ข่าวทำเนียบรัฐบาล-รมว. สุชาติ ห่วงแรงงานไทยถูกหลอกทำงานเกาหลีใต้ สั่งกรมการจัดหางานเร่งช่วยเหลือ


วันพฤหัสบดีที่ 29 มิถุนายน 2566
29/06/2566
พิมพ์
รมว. สุชาติ ห่วงแรงงานไทยถูกหลอกทำงานเกาหลีใต้ สั่งกรมการจัดหางานเร่งช่วยเหลือ
กระทรวงแรงงาน โดยกรมการจัดหางาน ลงพื้นที่ให้ความช่วยเหลือเหยื่อนายหน้าเถื่อน แนะขั้นตอนติดตามเงินคืนและการดำเนินคดีผู้หลอกลวง ย้ำ อดใจรอทำงานเกาหลีใต้อย่างถูกกฎหมาย ไม่ตกเป็นเหยื่อนายหน้าเถื่อน
นายสุชาติ ชมกลิ่น รัฐมนตรีว่าการกระทรวงแรงงาน เปิดเผยว่า จากกรณีนายธมะนันท์ แตงทิม แอดมินเพจ “จ่าคิงส์ สะพานใหม่” พาชาวจังหวัดอุบลราชธานีกว่า 10 ราย ซึ่งถูกสายนายหน้าเถื่อนหลอกลวงว่าสามารถจัดส่งไปทำงานเป็นคนงานเกษตร สาธารณรัฐเกาหลี สูญเงินกว่าหนึ่งล้านบาท สุดท้ายไม่ได้เดินทางไปทำงานตามที่ตกลงกันไว้ นั้น ผมรับทราบเรื่องแล้วไม่นิ่งนอนใจ เร่งสั่งการกรมการจัดหางานช่วยเหลือผู้เสียหายดำเนินคดีกับนายหน้ารายดังกล่าว ความคืบหน้าล่าสุดกรมการจัดหางานตรวจสอบพบว่า ผู้เสียหายมีจำนวนทั้งหมด 4 ราย ประกอบด้วย1) นางสาวจันทจร สืบวงศ์ 2) นางสาววิลัยพร สืบวงศ์ 3) นายณัฐพงศ์  พ่อขันชาย และ 4) นางสาวกัณธิมา ขันคำ ซึ่งทั้งหมดมีภูมิลำเนาอยู่ในจังหวัดอุบลราชธานี สำนักงานจัดหางานจังหวัดอุบลราชธานี จึงได้ลงพื้นที่ตรวจสอบข้อเท็จจริง ปรากฎไม่พบคนหางานทั้ง 4 ราย ทราบว่าปัจจุบันทำงานและอาศัยอยู่ในเขตพื้นที่กรุงเทพมหานคร และจังหวัดระยอง พบเพียงญาติที่อาศัยตามที่อยู่ดังกล่าว เจ้าหน้าที่จึงชี้แจงรายละเอียดข้อกฎหมาย วิธีการไปทำงานต่างประเทศอย่างถูกวิธี แนะนำขั้นตอนการดำเนินการให้ความช่วยเหลือแก่คนหางานในการติดตามเงินคืนตลอดจนการดำเนินคดีแก่ผู้หลอกลวง และโทรศัพท์ประสานไปยังคนหางานทั้ง 4 ราย เพื่อเตรียมการให้ความช่วยเหลือในการร้องทุกข์กล่าวโทษ และดำเนินคดีกับผู้หลอกลวงตามกฎหมายต่อไป
นายสุชาติ กล่าวต่อไปว่า กระทรวงแรงงาน โดยกรมการจัดหางานได้ลงนาม MOU ร่วมกับ อำเภอจินอัน สาธารณรัฐเกาหลี เพื่อจัดส่งแรงงานไทยไปทำงานภาคเกษตรตามฤดูกาล (วีซ่า E-8) เมื่อวันที่ 26 มิถุนายน ที่ผ่านมา เพื่อขยายตลาดแรงงานไทย สนับสนุนให้แรงงานไทยที่ต้องการไปทำงานเกาหลีใต้มีโอกาสไปทำงานภาคเกษตรโดยไม่ต้องลักลอบทำงานอย่างผิดกฎหมาย ซึ่งขณะนี้อยู่ระหว่างรอนายจ้างในอำเภอจินอันแจ้งความต้องการมาที่กรมการจัดหางาน ทั้งนี้ เชื่อมั่นว่าแรงงานภาคเกษตรชาวไทยจะไปทำงานได้มากขึ้น เพราะวีซ่า E- 8 ไม่ต้องทดสอบทักษะภาษาเกาหลี และสามารถเดินทางไปทำงานซ้ำในปีถัดไปได้
ด้านนายไพโรจน์ โชติกเสถียร อธิบดีกรมการจัดหางาน กล่าวว่า ขอให้ผู้ที่สนใจเดินทางไปทำงานต่างประเทศไปทำงานอย่างถูกต้องตามกฎหมาย ซึ่งมี 5 วิธี ได้แก่ บริษัทจัดหางานจัดส่ง กรมการจัดหางานจัดส่ง เดินทางไปทำงานด้วยตนเอง นายจ้างในประเทศไทยพาลูกจ้างไปทำงาน เพราะการลักลอบไปทำงานนอกจากต้องอยู่อย่างหลบซ่อนแล้ว ยังเสี่ยงถูกสาย-นายหน้าเถื่อนหลอกลวง เสียเงินฟรี ได้หนี้เพิ่ม หากสาย-นายหน้าชักชวนไปทำงานผิดกฎหมาย ลักลอบเข้าประเทศ ใช้วีซ่าท่องเที่ยวไปทำงาน หรือไปทำงานต่างประเทศโดยไม่แจ้งการทำงานกับกรมการจัดหางาน ให้สันนิษฐานเป็นลำดับแรกว่าท่านด้วยกำลังถูกหลอกลวง และโปรดอย่าหลงเชื่อ
ทั้งนี้ ผู้ที่สนใจไปทำงานต่างประเทศสามารถศึกษาข้อมูลเกี่ยวกับประเทศที่ตนจะเดินทางไปทำงาน เพื่อป้องกันการหลอกลวงผ่านระบบ e – Service กรมการจัดหางาน ที่เว็บไซต์ doe.go.th หรือเว็บไซต์กองทะเบียนจัดหางานกลางและคุ้มครองคนหางาน doe.go.th/ipd หรือที่ Facebook : กองทะเบียนจัดหางานกลางและคุ้มครองคนหางาน หรือสอบถามข้อมูลเพิ่มเติมได้ที่สายด่วนกระทรวงแรงงาน โทร. 1506 กด 2 กรมการจัดหางาน

ที่มา : https://www.thaigov.go.th/news/contents/details/69824