รัฐบาลไทย-ข่าวทำเนียบรัฐบาล-กระทรวงคมนาคมร่วมงานวันคล้ายวันสถาปนาสำนักนายกรัฐมนตรี ครบรอบปีที่ 91


วันพฤหัสบดีที่ 29 มิถุนายน 2566
กระทรวงคมนาคมร่วมงานวันคล้ายวันสถาปนาสำนักนายกรัฐมนตรี ครบรอบปีที่ 91
ณ ตึกภักดีบดินทร์ ทำเนียบรัฐบาล
เมื่อวันที่ 28 มิถุนายน 2566) เวลา 09.30 น. นายชยธรรม์ พรหมศร ปลัดกระทรวงคมนาคม มอบหมายให้ นางสาวรัชนีพร ธิติทรัพย์ ผู้ตรวจราชการกระทรวงคมนาคม เป็นผู้แทนกระทรวงคมนาคม ร่วมงานวันคล้ายวันสถาปนาสำนักนายกรัฐมนตรี ครบรอบปีที่ 91 โดยมี พลเอก ประยุทธ์ จันทร์โอชา นายกรัฐมนตรี เป็นประธาน และมีคณะรัฐมนตรี ผู้บริหารหน่วยงานต่าง ๆ ร่วมพิธีเจริญพระพุทธมนต์ ณ ตึกภักดีบดินทร์ ทำเนียบรัฐบาล ในโอกาสนี้ กระทรวงคมนาคมได้ร่วมบริจาคสมทบทุน “กองทุนเงินช่วยเหลือผู้ประสบสาธารณภัยสำนักนายกรัฐมนตรี” เพื่อนำไปใช้ตามวัตถุประสงค์ของกองทุนฯ ต่อไป
ตลอดระยะเวลากว่า 9 ทศวรรษ สำนักนายกรัฐมนตรีมุ่งมั่นดำเนินภารกิจขับเคลื่อนการบริหารราชการแผ่นดิน เพื่อสร้างสรรค์ประโยชน์สุขให้แก่พี่น้องประชาชน และพัฒนาความเจริญก้าวหน้าอย่างมั่นคงให้แก่ประเทศชาติ หน่วยงานในสังกัดสำนักนายกรัฐมนตรีล้วนมีส่วนสำคัญในการช่วยอำนวยการงานตามนโยบายของรัฐบาลอย่างเข้มแข็ง ทั้งการกำหนดนโยบายและประสานงานในระดับชาติ การจัดทำงบประมาณแผ่นดิน การรักษาความมั่นคงของชาติ การข่าว การจัดทำกฎหมาย การวางแผนพัฒนาประเทศ  การบริหารงานบุคคล การพัฒนาระบบราชการ การประชาสัมพันธ์ของรัฐ และการคุ้มครองผู้บริโภค โดยมีเป้าหมายการปฏิบัติงานที่สอดคล้องกับมติคณะรัฐมนตรี แผนพัฒนาเศรษฐกิจและสังคมแห่งชาติ รวมทั้งยุทธศาสตร์ชาติระยะ 20 ปี และให้ความสำคัญกับการบูรณาการการทำงานที่ยึดประโยชน์ของประเทศชาติ และประชาชนเป็นสำคัญตลอดมา ซึ่งขับเคลื่อนให้ภารกิจในด้านต่าง ๆ ของสำนักนายกรัฐมนตรีประสพผลสำเร็จเป็นอย่างดี ที่สำคัญคือ การนำนโยบายสาธารณะของรัฐบาลไปสู่ปฏิบัติบังเกิดผลอย่างเป็นรูปธรรมในวงกว้าง

ที่มา : https://www.thaigov.go.th/news/contents/details/69791