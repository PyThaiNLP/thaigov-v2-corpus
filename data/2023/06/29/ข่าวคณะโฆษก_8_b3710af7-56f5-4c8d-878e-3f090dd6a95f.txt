รัฐบาลไทย-ข่าวทำเนียบรัฐบาล-นายกรัฐมนตรีห่วงใยกรณีเกิดเหตุทางเลื่อนบริเวณอาคารผู้โดยสารท่าอากาศยานดอนเมืองยุบตัวส่งผลให้ผู้โดยสารได้รับบาดเจ็บ กำชับหน่วยงานเกี่ยวข้องเร่งดูแล 


วันพฤหัสบดีที่ 29 มิถุนายน 2566
29/06/2566
พิมพ์
นายกรัฐมนตรีห่วงใยกรณีเกิดเหตุทางเลื่อนบริเวณอาคารผู้โดยสารท่าอากาศยานดอนเมืองยุบตัวส่งผลให้ผู้โดยสารได้รับบาดเจ็บ กำชับหน่วยงานเกี่ยวข้องเร่งดูแล
นายกรัฐมนตรีห่วงใยกรณีเกิดเหตุทางเลื่อนบริเวณอาคารผู้โดยสารท่าอากาศยานดอนเมืองยุบตัวส่งผลให้ผู้โดยสารได้รับบาดเจ็บ กำชับหน่วยงานเกี่ยวข้องเร่งดูแล ตรวจสอบหาเหตุของปัญหาสร้างความเชื่อมั่นให้ผู้ใช้บริการ
วันที่ 29 มิถุนายน 2566 น.ส.ไตรศุลี ไตรสรณกุล รองโฆษกประจำสำนักนายกรัฐมนตรี  กล่าวว่า  พล.อ.ประยุทธ์ จันทร์โอชา นายกรัฐมนตรีและรมว.กลาโหม ได้รับรายงานกรณีเกิดเหตุทางเลื่อนภายในอาคารผู้โดยสารท่าอากาศยานดอนเมืองเกิดการยุบตัวลงในขณะที่มีผู้โดยสารใช้งานและส่งผลให้ผู้โดยสารได้รับบาดเจ็บ
ทั้งนี้ นายกรัฐมนตรีห่วงใยผู้ที่ได้รับบาดเจ็บ และขอให้หน่วยงานที่เกี่ยวข้องทั้งกระทรวงคมนาคม  บริษัท ท่าอากาศยานไทย จำกัด(มหาชน)  เร่งตรวจสอบสาเหตุที่เกิดขึ้น และเร่งแก้ไขให้เกิดความปลอดภัย เพื่อสร้างความเชื่อมั่นแต่ผู้ใช้บริการที่มีทั้งชาวไทยและต่างชาติ รวมถึงดำเนินเรื่องการดูแลรักษาและเยียวยาแก่ผู้ได้รับบาดเจ็บโดยเร็ว
“เนื่องจากท่าอากาศยานดอนเมืองเป็นท่าอากาศยานนานาชาติ ที่ผู้ใช้บริการมีทั้งชาวไทยและต่างชาติ จะมีผลต่อภาพลักษณ์ต่อการท่องเที่ยวของประเทศ นายกรัฐมนตรีจึงมีความห่วงใย และขอให้หน่วยงานที่เกี่ยวข้องเร่งทำการตรวจสอบ ฟื้นฟูการให้บริการให้กลับสู่ภาวะปกติและสร้างความเชื่อมั่นแก่ผู้ใช้บริการโดยเร็ว” น.ส.ไตรศุลี กล่าว

ที่มา : https://www.thaigov.go.th/news/contents/details/69812