รัฐบาลไทย-ข่าวทำเนียบรัฐบาล-รองนายกฯ ประชุมบอร์ด ป.ป.ส. ติดตามความคืบหน้าการดำเนินงานจัดทำอนุบัญญัติรองรับประมวลกฎหมายยาเสพติด และเร่งรัดกระทรวงสาธารณสุขจัดทำอนุบัญญัติรองรับประมวลกฎหมายยาเสพติดให้แล้วเสร็จ 


วันพฤหัสบดีที่ 29 มิถุนายน 2566
29/06/2566
พิมพ์
รองนายกฯ ประชุมบอร์ด ป.ป.ส. ติดตามความคืบหน้าการดำเนินงานจัดทำอนุบัญญัติรองรับประมวลกฎหมายยาเสพติด และเร่งรัดกระทรวงสาธารณสุขจัดทำอนุบัญญัติรองรับประมวลกฎหมายยาเสพติดให้แล้วเสร็จ
รองนายกฯ ประชุมบอร์ด ป.ป.ส. ติดตามความคืบหน้าการดำเนินงานจัดทำอนุบัญญัติรองรับประมวลกฎหมายยาเสพติด และเร่งรัดกระทรวงสาธารณสุขจัดทำอนุบัญญัติรองรับประมวลกฎหมายยาเสพติดให้แล้วเสร็จ
ในวันพฤหัสบดีที่ ๒๙ มิถุนายน ๒๕๖๖ เวลา ๑๑.๐๐ น. นายวิษณุ เครืองาม รองนายกรัฐมนตรี เป็นประธานการประชุมคณะกรรมการป้องกันและปราบปรามยาเสพติด (คณะกรรมการ ป.ป.ส.) ครั้งที่ ๒/๒๕๖๖ โดยมี นางพงษ์สวาท กายอรุณสุทธิ์ ปลัดกระทรวงยุติธรรม นายสุทธิพงษ์ จุลเจริญ ปลัดกระทรวงมหาดไทย นายอรรถพล สังขวาสี ปลัดกระทรวงศึกษาธิการ นายวิชัย ไชยมงคล เลขาธิการ ป.ป.ส. นายธนากร คัยนันท์ รองเลขาธิการ ป.ป.ส. นายมานะ ศิริพิทยาวัฒน์ รองเลขาธิการ ป.ป.ส. นายปิยะศิริ วัฒนวรางกูร รองเลขาธิการ ป.ป.ส. พร้อมด้วยผู้บริหารและผู้แทนหน่วยงานราชการที่เกี่ยวข้อง เข้าร่วมฯ ณ ห้องประชุม ๓๐๑ ชั้น ๓ ตึกบัญชาการ ๑ ทำเนียบรัฐบาล
โดยที่ประชุมฯ ได้รับทราบ ใน ๒ ประเด็น ได้แก่ ๑) สรุปผลการประชุมคณะกรรมาธิการยาเสพติด (Commission on Narcotic Drugs : CND) สมัยที่ ๖๖ จากการจัดประชุม เมื่อวันที่ ๑๓  – ๑๗ มีนาคม ๒๕๖๖ ณ ศูนย์การประชุมนานาชาติกรุงเวียนนา สาธารณรัฐออสเตรีย และได้ให้หน่วยงานที่เกี่ยวข้องดำเนินการตามมติที่ประชุมดังกล่าว และ ๒) ความคืบหน้าการดำเนินงานจัดทำอนุบัญญัติรองรับประมวลกฎหมายยาเสพติด และให้กระทรวงสาธารณสุขเร่งรัดการจัดทำอนุบัญญัติรองรับประมวลกฎหมายยาเสพติดให้แล้วเสร็จ
นอกจากนี้ ที่ประชุมได้ร่วมกันพิจารณาการขอรับการสนับสนุนงบประมาณเผาทำลายยาเสพติดของกลาง ตามที่สำนักงาน อย. เสนอ ซึ่งที่ประชุมได้มีมติเห็นชอบในหลักการในการทำลายยาเสพติดของกลาง โดยให้คณะอนุกรรมการกองทุนป้องกัน ปราบปราม และแก้ไขปัญหายาเสพติด ร่วมพิจารณารายละเอียดของกิจกรรมและงบประมาณ โดยยึดหลักความประหยัด และการมีส่วนร่วมของประชาชน และให้สำนักงาน ป.ป.ส. ดำเนินการจัดเก็บและทำลายยาเสพติดของกลาง ตามที่ได้รับการแต่งตั้งจากกระทรวงสาธารณสุข เพื่อลดภาระในการจัดเก็บยาเสพติดของกลาง และให้ความเห็นชอบแต่งตั้ง พลตำรวจโท ไกรบุญ ทรวดทรง เป็นอนุกรรมการผู้ทรงคุณวุฒิในคณะอนุกรรมการป้องกัน ปราบปราม และแก้ไขปัญหายาเสพติด แทนตำแหน่งที่ว่าง โดยให้สำนักงาน ป.ป.ส. ดำเนินการเสนอกระทรวงการคลังเพื่อพิจารณาให้ความเห็นชอบต่อไป
นายวิษณุ เครืองาม รองนายกรัฐมนตรี ได้กล่าวว่า การประชุมในครั้งต่อไปยังไม่สามารถระบุได้ เนื่องจากอยู่ ในระหว่างคณะรัฐมนตรีรักษาการ และการจัดตั้งคณะรัฐมนตรีชุดใหม่ แต่หากในระหว่างเวลาดังกล่าวมีเรื่องสำคัญจะได้กำหนดการประชุมคณะกรรมการ ป.ป.ส. และหารือกันเร่งด่วนต่อไป

ที่มา : https://www.thaigov.go.th/news/contents/details/69827