รัฐบาลไทย-ข่าวทำเนียบรัฐบาล-รองปลัดเกษตรฯ ปิดโครงการฝึกอบรมหลักสูตรนักบริหารระดับสูง กระทรวงเกษตรและสหกรณ์ (นบส.กษ.) รุ่นที่ 6


วันพฤหัสบดีที่ 29 มิถุนายน 2566
รองปลัดเกษตรฯ ปิดโครงการฝึกอบรมหลักสูตรนักบริหารระดับสูง กระทรวงเกษตรและสหกรณ์ (นบส.กษ.) รุ่นที่ 6
พร้อมมอบโอวาทแก่ผู้เข้าอบรม 64 คน โดยเน้นย้ำการพัฒนาภาวะผู้นำ และการสร้างเครือข่ายการทำงานในฐานะผู้นำหน่วยงานในอนาคต
นายพีรพันธ์ คอทอง รองปลัดกระทรวงเกษตรและสหกรณ์ เปิดเผยภายหลังได้รับมอบหมายจากปลัดกระทรวงเกษตรและสหกรณ์ ให้เป็นประธานปิดโครงการฝึกอบรมหลักสูตรนักบริหารระดับสูง กระทรวงเกษตรและสหกรณ์ (นบส.กษ.) รุ่นที่ 6 ณ ห้องประชุมชูชาติ กำภู วิทยาลัยชลประทาน กรมชลประทาน อำเภอปากเกร็ด จังหวัดนนทบุรี ว่า กระทรวงเกษตรและสหกรณ์ โดยสถาบันเกษตราธิการ ได้จัดอบรมหลักสูตร “นักบริหารระดับสูง กระทรวงเกษตรและสหกรณ์ (นบส.กษ.) รุ่นที่ 6” ดำเนินการมาตั้งแต่วันที่ 1 พฤษภาคม – 29 มิถุนายน 2566 รวมระยะเวลา 43 วันทำการ มีผู้เข้าอบรมทั้งหมด 64 คน จากหน่วยงานในสังกัดกระทรวงเกษตรและสหกรณ์ และหน่วยงานภายนอก ประกอบด้วย กระทรวงการคลัง กระทรวงแรงงาน กระทรวงการท่องเที่ยวและกีฬา กระทรวงยุติธรรม และกระทรวงอุตสาหกรรม โดยมีวัตถุประสงค์เพื่อเตรียมความพร้อมให้แก่ผู้เข้ารับการฝึกอบรมให้สามารถปฏิบัติหน้าที่ในตำแหน่งประเภทบริหารระดับต้น ได้อย่างมีประสิทธิภาพ ได้รับความเชื่อถือไว้วางใจ เชื่อมั่น ศรัทธา จากผู้เกี่ยวข้อง และเพื่อพัฒนาผู้เข้ารับการฝึกอบรมให้ตระหนักถึงคุณลักษณะ และพฤติกรรมที่บ่งชี้ ถึงความสามารถทางการบริหารและการมีภาวะผู้นำ ตามสมรรถนะของ Smart Officer ของกระทรวงเกษตรและสหกรณ์ ทั้ง 7 ด้าน นอกจากนี้ ได้เน้นย้ำถึงการพัฒนาบุคลากรโดยเฉพาะการพัฒนาภาวะผู้นำ และการสร้างเครือข่ายการทำงานในฐานะผู้นำหน่วยงานต่อไปในอนาคตด้วย
“จากการเข้ารับการฝึกอบรมตลอดระยะเวลา 43 วันที่ผ่านมา ทุกท่านคงจะเห็นได้ชัดเจนว่าการเป็นผู้นำเป็นทั้งศาสตร์และศิลป์ เพราะจำเป็นต้องใช้ฐานความรู้ที่หลากหลาย มาใช้ในการปฏิบัติหน้าที่ในฐานะผู้นำ และจำเป็นต้องประยุกต์ความรู้ทางวิชาการใช้กับสถานการณ์ต่าง ๆ เพราะสภาพการณ์ในความเป็นจริงนั้นไม่มีอะไรที่แน่นอนตายตัว ต้องใช้เทคนิคกลยุทธ์ที่หลากหลายในการปฏิบัติหน้าที่ ดังนั้น การพัฒนาภาวะผู้นำจึงเป็นสิ่งที่ต้องศึกษาเรียนรู้อย่างต่อเนื่องไม่มีวันสิ้นสุด เพื่อเปิดมุมมอง สร้างเครือข่ายการทำงานในฐานะผู้นำหน่วยงานต่อไปในอนาคต” รองปลัดเกษตรฯ กล่าว
ด้าน นางสาวชนชนก จันทร์เพ็ง ผู้อำนวยการสถาบันเกษตราธิการ กล่าวเพิ่มเติมว่า “สำหรับการดำเนินการฝึกอบรม เป็นการอบรมแบบผสมผสาน ประกอบด้วย ระบบ Onsite 4 วัน คือ กิจกรรมปฐมนิเทศ 3 วัน ณ จังหวัดนครนายก และกิจกรรมปัจฉิมนิเทศ 1 วัน ณ ห้องประชุมชูชาติ กำภู วิทยาลัยชลประทาน กรมชลประทาน อำเภอปากเกร็ด จังหวัดนนทบุรีและระบบ Online 39 วัน โดยมีกิจกรรมตลอดหลักสูตร ประกอบด้วย การบรรยายภาควิชาการจากผู้ทรงคุณวุฒิ การจัดทำรายงานการศึกษาส่วนบุคคล รายงานการศึกษากลุ่ม การวิเคราะห์ชุมชน การวิเคราะห์กรณีศึกษาในประเทศ และ การวิเคราะห์กรณีศึกษาต่างประเทศ กรณีประเทศซาอุดีอาระเบีย ซึ่งตลอดระยะเวลา 43 วัน ของการฝึกอบรมที่ผ่านมา คณะทำงานฯ ได้ประเมินโครงการในเบื้องต้นพบว่าบรรลุวัตถุประสงค์และเป้าหมายที่วางไว้ทุกประการ”

ที่มา : https://www.thaigov.go.th/news/contents/details/69817