รัฐบาลไทย-ข่าวทำเนียบรัฐบาล-รฟม. เร่งคืนผิวจราจรบนถนนลาดพร้าว ฝั่งขาเข้า และถนนศรีนครินทร์ของโครงการรถไฟฟ้ามหานคร สายสีเหลือง ช่วงลาดพร้าว – สำโรง อำนวยความสะดวกให้ประชาชน


วันพฤหัสบดีที่ 29 มิถุนายน 2566
รฟม. เร่งคืนผิวจราจรบนถนนลาดพร้าว ฝั่งขาเข้า และถนนศรีนครินทร์ของโครงการรถไฟฟ้ามหานคร สายสีเหลือง ช่วงลาดพร้าว – สำโรง อำนวยความสะดวกให้ประชาชน
....
นายกิตติกร ตันเปาว์ รองผู้ว่าการ (วิศวกรรมและก่อสร้าง) การรถไฟฟ้าขนส่งมวลชนแห่งประเทศไทย (รฟม.) กระทรวงคมนาคม ในฐานะผู้อำนวยการโครงการรถไฟฟ้ามหานคร สายสีเหลือง ช่วงลาดพร้าว - สำโรง เปิดเผยว่า หลังจากที่รถไฟฟ้ามหานคร สายสีเหลืองฯ ได้เปิดให้ประชาชนเข้าร่วมทดสอบการเดินรถเสมือนจริงตลอดสาย ครบทั้ง 23 สถานี จากสถานีลาดพร้าว - สถานีสำโรง ซึ่งปัจจุบันมีปริมาณผู้โดยสารเพิ่มขึ้นอย่างต่อเนื่อง นั้น ในส่วนของการคืนผิวจราจร รฟม. ในฐานะผู้กำกับดูแลโครงการฯ ได้ติดตามและเร่งรัดให้ผู้รับสัมปทานดำเนินการคืนผิวจราจรตามแนวเส้นทางโครงการฯ โดยเฉพาะเส้นทางที่เป็นถนนสายหลัก ได้แก่ ถนนลาดพร้าวและถนนศรีนครินทร์ เพื่อเป็นการอำนวยความสะดวกและความปลอดภัยในการสัญจรให้แก่พี่น้องประชาชน โดยปัจจุบัน โครงการฯ ได้คืนผิวจราจรบนถนนลาดพร้าว ฝั่งขาเข้า ตั้งแต่บริเวณซอยลาดพร้าว 74 - 60 ระยะทางรวม 1 กิโลเมตร โดยดำเนินการปูยางมะตอย (Asphalt) เรียบร้อยแล้ว สำหรับถนนศรีนครินทร์ ได้ดำเนินการคืนผิวจราจรแล้วในบริเวณช่วงจุดตัดทางหลวงพิเศษ มอเตอร์เวย์ (หมายเลข7) ถึง ทางรถไฟสายตะวันออก ฝั่งขาออก ระยะทางประมาณ 300 เมตร และบริเวณคลองบางนา ถึงเชิงสะพานข้ามแยกศิครินทร์ ฝั่งขาออก โดยจะดำเนินการปูยางมะตอย (Asphalt) และจะดำเนินการตีเส้นจราจร รวมถึงเครื่องหมายจราจรต่อไป
นอกจากนี้ ยังได้เตรียมคืนผิวจราจรบนถนนศรีนครินทร์ ฝั่งขาออก เพิ่มเติม ในช่วงบริเวณซอยศรีด่าน 20 ถึงซอยศรีด่าน 8 ช่วงบริเวณซอยศรีด่าน 8 ถึงสถานีศรีด่าน (YL20) และช่วงบริเวณเชิงสะพานข้ามแยกศิครินทร์ (ทางลง) ถึงซอยศรีด่าน 20 รวมถึงถนนศรีนครินทร์ ฝั่งขาเข้า ตั้งแต่แยกศรีเทพา ถึงคลองบางนา เพื่อบรรเทาผลกระทบจากการดำเนินงานโครงการฯ ให้ประชาชนได้รับความสะดวกมากที่สุด
ในโอกาสนี้ รฟม. ขออภัยในความไม่สะดวก และขอให้ประชาชนผู้ใช้เส้นทางโปรดตรวจสอบข้อมูลการเดินทางก่อนออกจากบ้าน เพื่อความสะดวก รวดเร็วในการเดินทาง และขอความร่วมมือผู้ใช้ทางโปรดขับขี่รถด้วยความระมัดระวัง เพื่อความปลอดภัยในชีวิตและทรัพย์สินของผู้ใช้ทางทุกคน สามารถติดตามรายละเอียดและข้อมูลข่าวสารเพิ่มเติมได้ที่เว็บไซต์ รฟม. www.mrta.co.th และเฟซบุ๊กแฟนเพจการรถไฟฟ้าขนส่งมวลชนแห่งประเทศไทย หรือ Call Center รฟม. โทร. 0 2716 4044

ที่มา : https://www.thaigov.go.th/news/contents/details/69819