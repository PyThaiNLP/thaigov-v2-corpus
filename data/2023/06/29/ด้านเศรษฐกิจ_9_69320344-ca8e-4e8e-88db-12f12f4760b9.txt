รัฐบาลไทย-ข่าวทำเนียบรัฐบาล-กรมเจ้าท่า ให้การต้อนรับเอกอัครราชทูตสาธารณรัฐประชาชนบังกลาเทศ พร้อมรับฟังแนวทางการทำงานเพื่อส่งเสริมการขนส่งทางน้ำของประเทศไทยในอนาคต


วันพฤหัสบดีที่ 29 มิถุนายน 2566
กรมเจ้าท่า ให้การต้อนรับเอกอัครราชทูตสาธารณรัฐประชาชนบังกลาเทศ พร้อมรับฟังแนวทางการทำงานเพื่อส่งเสริมการขนส่งทางน้ำของประเทศไทยในอนาคต
...
กรมเจ้าท่า ให้การต้อนรับ เอกอัครราชทูตสาธารณรัฐประชาชนบังกลาเทศ พร้อมรับฟังแนวทางการทำงานเพื่อส่งเสริมการขนส่งทางน้ำของประเทศไทยในอนาคต
เมื่อวันที่ 28 มิถุนายน 2566 นายกริชเพชร ชัยช่วย ผู้ตรวจราชการกระทรวงคมนาคม รักษาราชการแทนอธิบดีกรมเจ้าท่า ให้การต้อนรับ นายมุฮัมมัด อับดุล ฮัย (H.E. Mr. Mohammed Abdul Hye) เอกอัครราชทูตสาธารณรัฐประชาชนบังกลาเทศประจำประเทศไทยและผู้ติดตาม ในโอกาสเข้าพบเพื่อขอเสียงสนับสนุนแก่นาย โมเอน อัดดิน อาเม็ด (Mr. Moain Uddin Ahmed) ผู้แทนชาวบังกลาเทศ ในการลงสมัครเลือกตั้งตำแหน่งเลขาธิการ (Secretary-General)ขององค์การทางทะเลระหว่างประเทศ (IMO) วาระปี ค.ศ. 2024 - 2027 ณ ห้องประชุมชั้น 10 อาคาร 162 ปี
ในการนี้ นายกริชเพชร ชัยช่วย รักษาราชการแทนอธิบดีกรมเจ้าท่า พร้อมผู้แทนกรมเจ้าท่าได้ร่วมรับฟังนโยบายและแนวทางการทำงานของ โมเอน อัดดิน อาเม็ด (Mr. Moain Uddin Ahmed) ในการผลักดันความร่วมมือทางทะเลระหว่างประเทศ พร้อมทั้งหารือเกี่ยวกับแนวทางการดำเนินงานของ IMO ที่จะช่วยส่งเสริมการขนส่งทางน้ำและการดำเนินงานของประเทศไทยได้ในอนาคต โดยเฉพาะในโอกาสที่ไทยลงสมัครรับเลือกตั้งในตำแหน่งสมาชิกคณะมนตรีขององค์การทางทะเลระหว่างประเทศ (IMO Council) กลุ่ม C ในวาระปี ค.ศ. 2024 - 2025 ทั้งนี้ ประเทศไทยจะใช้ข้อมูลดังกล่าวประกอบการพิจารณาสนับสนุนการให้คะแนนเสียงเลือกตั้งผู้ดำรงตำแหน่งเลขาธิการ IMO ที่จะมีขึ้นในช่วงการประชุมคณะมนตรี IMO ครั้งที่ 129 ระหว่างวันที่ 17 - 21 กรกฎาคม 2566 ต่อไป

ที่มา : https://www.thaigov.go.th/news/contents/details/69815