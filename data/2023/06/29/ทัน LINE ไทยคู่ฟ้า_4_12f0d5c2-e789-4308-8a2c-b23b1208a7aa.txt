รัฐบาลไทย-ข่าวทำเนียบรัฐบาล-เร่งแก้ “ประวัติอาชญากร” ในฐานข้อมูลตำรวจ ลบประวัติ ล้างความผิด คืนชีวิตใหม่ตามหลักสิทธิมนุษยชน


วันพฤหัสบดีที่ 29 มิถุนายน 2566
เร่งแก้ “ประวัติอาชญากร” ในฐานข้อมูลตำรวจ ลบประวัติ ล้างความผิด คืนชีวิตใหม่ตามหลักสิทธิมนุษยชน
.....
สำนักงานตำรวจแห่งชาติ เผยปัจจุบันหน่วยงานต่าง ๆ ทั้งภาครัฐและเอกชน มีความต้องการ “บุคคลที่ปราศจากประวัติอาชญากรรม” เข้าทำงาน และได้กำหนดเกณฑ์ว่า
.
การสมัครงานนั้น “จะต้องแสดงผลการตรวจสอบประวัติอาชญากรรม” ประกอบในการสมัครงานด้วย
.
เกณฑ์ดังกล่าว อาจทำให้ ปชช. ที่เคยมีประวัติถูกฟ้องคดีอาญา แต่ศาลยกฟ้อง และยังมีประวัติอาชญากรรมอยู่ในฐานข้อมูลของกองทะเบียนประวัติอาชญากร อาจถูกตัดสิทธิ ไม่ได้รับการพิจารณาเข้าทำงาน ส่งผลให้ขาดโอกาสในการกลับไปใช้ชีวิตใหม่ ดังนั้น
.
สำนักงานตำรวจแห่งชาติ ได้ออกประกาศใช้ระเบียบฯ ว่าด้วยประมวลระเบียบการตำรวจไม่เกี่ยวกับคดี ลักษณะที่ 32 การพิมพ์ลายนิ้วมือ พ.ศ. 2566 แล้ว เมื่อ 27 เม.ย. 2566 และระเบียบฉบับนี้ มีผลบังคับใช้แล้ว เมื่อ 27 พ.ค. 2566
.
โดยระเบียบฉบับนี้ มีการแก้ไขปรับปรุง “การจัดเก็บประวัติบุคคล” ออกเป็น 3 ทะเบียน :
.
• ทะเบียนประวัติ “ผู้ต้องหา” คือข้อมูลบุคคลที่ถูกกล่าวหาว่ากระทำความผิดอาญา แต่ยังมิได้ถูกฟ้องต่อศาล หรือฟ้องต่อศาลแต่คดียังไม่ถึงที่สุด ห้ามเปิดเผย เว้นแต่ใช้เพื่องานสืบสวนสอบสวน งานสำนักพระราชวัง งานสมัครเข้ารับราชการ
• ทะเบียนประวัติ “ผู้กระทำความผิดที่มิใช่อาชญากร” คือ ข้อมูลบุคคลที่ศาลมีคำพิพากษาถึงที่สุดว่าได้กระทำความผิด โดยศาลลงโทษ จำคุกไม่เกิน 1 เดือน หรือรอการลงโทษ หรือมีเพียงโทษปรับ หรือกักขัง รวมถึงกระทำผิดโดยประมาท ห้ามเปิดเผยทั่วไปเว้นแต่ใช้เพื่อ งานสืบสวนสอบสวน งานขออนุญาตตามที่กฎหมายกำหนด
• ทะเบียนประวัติ “อาชญากร” คือ ข้อมูลบุคคลที่ศาลมีคำพิพากษาถึงที่สุดว่าได้กระทำความผิด โดยศาลลงโทษ จำคุกเกินกว่า 1 เดือนขึ้นไป โดยไม่รอการลงโทษ ยกเว้นการกระทำผิดโดยประมาท
.
นอกจากนี้ ยังกำหนดหลักเกณฑ์ “การลบหรือถอนประวัติอาชญากร” ของบุคคลที่ถูกบันทึกไว้ในประวัติอาชญากร ให้สอดคล้องกับหลักสิทธิมนุษยชน หลักเกณฑ์ตามระเบียบ เช่น เมื่อศาลยกฟ้อง อัยการมีคำสั่งเด็ดขาดไม่ฟ้อง เป็นต้น
.
ทั้งนี้ เมื่อดำเนินการ “แบ่งทะเบียน” ในการจัดเก็บข้อมูลตามระเบียบฯ นี้ จะทำให้มีบุคคลที่มีชื่ออยู่ในทะเบียนประวัติอาชญากรเพียง 3,708,359 ราย จากทั้งหมด 13,079,324 ราย
.
การดำเนินการดังกล่าว เพื่อคืนความเป็นธรรมให้แก่ ปชช. ผู้บริสุทธิ์ให้สามารถกลับไปใช้ชีวิตตามปกติสุขได้ในสังคม รวมทั้งการเพิ่มประสิทธิภาพการทำงานด้านการทะเบียนประวัติอาชญากรของสำนักงานตำรวจแห่งชาติ ให้อยู่ในระดับมาตรฐานสากล
#ไทยคู่ฟ้า #สื่อสารรัฐบาลไทย
-------------------

ที่มา : https://www.thaigov.go.th/news/contents/details/69826