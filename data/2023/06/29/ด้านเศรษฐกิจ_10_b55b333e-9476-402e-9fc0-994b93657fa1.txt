รัฐบาลไทย-ข่าวทำเนียบรัฐบาล-กรมเจ้าท่า ให้การต้อนรับผู้แทนจากสภาการขนส่งโลก World Shipping Council (WSC) 


วันพฤหัสบดีที่ 29 มิถุนายน 2566
กรมเจ้าท่า ให้การต้อนรับผู้แทนจากสภาการขนส่งโลก World Shipping Council (WSC)
...
กรมเจ้าท่า ให้การต้อนรับผู้แทนจากสภาการขนส่งโลก World Shipping Council (WSC)
เมื่อวันที่ 28 มิถุนายน 2566 นายภูริพัฒน์ ธีระกุลพิศุทธิ์ รองอธิบดี ด้านปลอดภัย กระทรวงคมนาคม นำคณะและผู้แทนจากหน่วยงานที่เกี่ยวข้อง ให้การต้อนรับผู้แทนจากสภาการขนส่งโลก World Shipping Council (WSC) นำโดย Mr. Kenneth Chia กรรมการผู้จัดการ WSC สาขาเอเชีย และคณะ ในโอกาสที่เดินทางมากรุงเทพ โดย WSC เป็นสมาคมการค้าอุตสาหกรรมหลักที่เป็นตัวแทนของภาคอุตสาหกรรมการเดินเรือระหว่างประเทศ ซึ่งเป็นสายการเดินเรือที่ขนส่งสินค้าในเส้นทางประจำและเป็นไปตามตารางเวลาที่กำหนด (Liner shipping industry) ซึ่งส่วนใหญ่เป็นสายการเดินเรือคอนเทนเนอร์ โดย WSC มีสมาชิกเป็นบริษัทที่ประกอบกิจการสายการเดินเรือคอนเทนเนอร์ขนาดใหญ่ระดับโลก (เช่น Maersk Hapag-Lloyd, China COSCO Shipping, Evergreen เป็นต้น)
ทั้งนี้ ระหว่างการเข้าพบมีการหารือแลกเปลี่ยนในเรื่องสำคัญต่าง ๆ อาทิ ความร่วมมือเพื่อผลประโยชน์ทางด้านอุตสาหกรรมการขนส่งทางทะเล รายงานตู้คอนเทนเนอร์ที่สูญหายกลางทะเล (Containers lost at sea report) และความคิดริเริ่มด้านความปลอดภัยในการขนส่งสินค้าอันตราย (Dangerous goods cargo safety initiative) รวมถึงหารือในประเด็นต่าง ๆ ด้านการลดก๊าซเรือนกระจกในภาคการขนส่งทางทะเลที่อาจจะเกิดขึ้นในการประชุมคณะกรรมการคุ้มครองสิ่งแวดล้อมทางทะเลครั้งที่ 80 โดยผู้แทน WSC ได้นำเสนอถึงวิสัยทัศน์ พันธกิจ และเป้าหมายในการดำเนินการของ WSC และแสดงถึงความมุ่งมั่นที่จะร่วมมือกับกรมเจ้าท่า ในการเพิ่มศักยภาพในภาคอุตสาหกรรมการขนส่งทางทะเล โดยเฉพาะสายการเดินเรือคอนเทนเนอร์ให้มีความปลอดภัย มีประสิทธิภาพ เป็นมิตรกับสิ่งแวดล้อม และเป็นไปตามข้อกำหนดขององค์การทางทะเลระหว่างประเทศ (IMO) ซึ่งผู้แทน WSC จะเดินทางมาเข้าพบกรมเจ้าท่าเป็นประจำในทุก ๆ ปี เพื่อหารือในประเด็นต่าง ๆ ที่เป็นประโยชน์เหล่านี้ และสร้างความสัมพันธ์อันดีกับประเทศไทยอย่างต่อเนื่อง เพื่อประโยชน์ของภาคอุตสาหกรรมการขนส่งทางทะเลในภาพรวมต่อไป

ที่มา : https://www.thaigov.go.th/news/contents/details/69816