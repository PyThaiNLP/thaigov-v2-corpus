รัฐบาลไทย-ข่าวทำเนียบรัฐบาล-รองปลัดฯ ณัฏฐิญา นำทีม MIND เยี่ยมชุมชนตะเคียนเตี้ย หนึ่งในหมู่บ้านชุมชนดีพร้อมใกล้กรุง เด่นทั้งการท่องเที่ยวเชิงวิถีชีวิต วัฒนธรรม ของฝาก ของที่ระลึก


วันจันทร์ที่ 19 มิถุนายน 2566
19/06/2566
พิมพ์
รองปลัดฯ ณัฏฐิญา นำทีม MIND เยี่ยมชุมชนตะเคียนเตี้ย หนึ่งในหมู่บ้านชุมชนดีพร้อมใกล้กรุง เด่นทั้งการท่องเที่ยวเชิงวิถีชีวิต วัฒนธรรม ของฝาก ของที่ระลึก
รองปลัดกระทรวงอุตสาหกรรม ณัฏฐิญา นำทีม MIND เยี่ยมชุมชนตะเคียนเตี้ย หนึ่งในหมู่บ้านชุมชนดีพร้อมใกล้กรุง เด่นทั้งการท่องเที่ยวเชิงวิถีชีวิต วัฒนธรรม ของฝาก ของที่ระลึก และผลิตภัณฑ์คุณภาพ
วันที่ 15 มิถุนายน 2566 เวลา 13.00 น. นางสาวณัฏฐิญา เนตยสุภา รองปลัดกระทรวงอุตสาหกรรม (รปอ.) พร้อมด้วย นางสาวณิรดา วิสุทธิชาติธาดา ผู้ช่วยปลัดกระทรวงอุตสาหกรรม (ชปอ.) นายวาที พีระวรานุพงศ์ รองอธิบดีกรมส่งเสริมอุตสาหกรรม (รสอ.) นางสาวอังศุมาลิน ฉัตรสุวรรณวารี อุตสาหกรรมจังหวัดชลบุรี (อสจ.ชลบุรี) นางสาวหนึ่งหทัย ธรรมพิทักษ์ ผู้อำนวยการศูนย์ส่งเสริมอุตสาหกรรมภาคที่ 9 (ผอ.ศภ.9 กสอ.) และผู้บริหารจากหน่วยงานส่วนกลาง ลงพื้นที่เยี่ยมชมชุมชนตะเคียนเตี้ย โดยมีนางวันดี ประกอบธรรม ประธานชุมชนและผู้นำชุมชนตะเคียนเตี้ย ให้การต้อนรับและนำเยี่ยมชม ณ ชุมชนตะเคียนเตี้ย อ.บางละมุง จ.ชลบุรี
ชุมชนตะเคียนเตี้ย หนึ่งในหมู่บ้านที่ได้รับการคัดเลือกเข้าร่วมโครงการหมู่บ้านอุตสาหกรรมสร้างสรรค์ (ชุมชนดีพร้อม) ของกรมส่งเสริมอุตสาหกรรม โดยที่ผ่านมาได้รับการส่งเสริมจาก สอจ.ชลบุรี และ ศภ.9 กสอ. อย่างต่อเนื่อง เช่น การพัฒนาเศรษฐกิจฐานรากเชื่อมโยงหมู่บ้านอุตสาหกรรมสร้างสรรค์ การออกแบบโลโก้สำหรับผลิตภัณฑ์แปรรูปจากน้ำมันมะพร้าวสกัดเย็น การพิมพ์ฉลากผลิตภัณฑ์แปรรูปจากน้ำมันมะพร้าวสกัดเย็น การพัฒนาผลิตภัณฑ์ใหม่ อาทิ โคโค่ อิโปโมอี้ โลชั่น โคโค่ อิโปโมอี้ ออยล์ ทรีตเม้นท์ และน้ำมันมะพร้าวสกัดเย็น 100% รวมทั้งได้เข้าร่วมโครงการชุมชนดีพร้อม เพื่อช่วยในการจัดทำแผนพัฒนาชุมชน แผนที่และกิจกรรมการท่องเที่ยว การบริหารจัดการชุมชนและการเพิ่มมูลค่าให้กับผลิตภัณฑ์ การเชื่อมโยงชุมชนจนเกิดเครือข่ายที่เข้มแข็ง นอกจากนี้ยังได้รับการพัฒนาในด้านการตลาดออนไลน์ เทคนิคการถ่ายรูปและวิดิโอ และสนับสนุนการสร้าง "แบรนด์ โคโค่คราฟ" การทำผ้ามัดย้อมสีธรรมชาติจากเปลือกมะพร้าว และการพัฒนาศักยภาพด้านการออกแบบและพัฒนาผลิตภัณฑ์อุตสาหกรรมสร้างสรรค์ ปัจจุบันสมาชิกมีการร่วมคิด ร่วมพัฒนากันอย่างต่อเนื่อง ทั้งในด้านผลิตภัณฑ์ใหม่ที่เป็นเอกลักษณ์ของพื้นที่ การท่องเที่ยวเชิงอนุรักษ์ และการสรรหากิจกรรมที่สร้างประสบการณ์ให้กับผู้มาเยื่อน สามารถดึงดูดนักท่องเที่ยวได้อย่างต่อเนื่อง ทำให้สมาชิกกลุ่มมีอาชีพ มีรายได้ เติบโตอย่างมั่นคงและยั่งยืน
"หมู่บ้านตะเคียนเตี้ย" เป็นหนึ่งในหมู่บ้านที่อนุรักษ์วัฒนธรรมดั้งเดิม โดยพื้นที่บริเวณนี้อุดมสมบูรณ์มีน้ำตลอดปี ผู้คนจึงยึดอาชีพทำนาเป็นหลัก วิถีชุมชนดำเนินมาอย่างเรียบง่าย ต่อมาได้มีการหันมาปลูกมะพร้าวกันมาขึ้นและยึดเป็นอาชีพหลักจนถึงปัจจุบัน ซึ่งมะพร้าวได้กลายเป็นพืชเศรษฐกิจหลักที่สำคัญของหมู่บ้าน ต่อมาเมื่อเขตเมืองขยายตัว เกิดโครงการอสังหาต่าง ๆ ชาวบ้านเริ่มขายที่แล้วไปอยู่ที่อื่น จนทำให้ผืนป่ามะพร้าวลดน้อยลงไปเรื่อย ๆ ชาวตะเคียนเตี้ยจึงเกิดความคิดที่จะอนุรักษ์รักษาป่ามะพร้าวที่ยังคงเหลืออยู่ให้เป็นแหล่งเรียนรู้คู่ชุมชน โดยนำภูมิปัญญาท้องถิ่นมาต่อยอด สร้างสรรค์เป็นกิจกรรม และ แหล่งท่องเที่ยวเชิงวัฒนธรรม โดยมีมะพร้าวเป็นสัญลักษณ์ที่เชื่อมโยงวิถีชุมชนเข้าไว้ด้วยกัน ไม่ว่าจะเป็น การทำกาแฟมะพร้าว จากกาแฟที่ใช้นมเป็นส่วนผสม ก็ดัดแปลงน้ำมะพร้าวให้กลายเป็นท๊อปปิ้งบนกาแฟได้อย่างสวยงาม อร่อย ลงตัว หรือ การปั่นจักรยานเที่ยวชมวิถีชาวสวนมะพร้าว การปลอกเปลือกมะพร้าวที่ยังใช้แรงงานคนอยู่ เป็นต้น ชุมชนตะเคียนเตี้ย จึงถือว่าเป็นชุมชนของคนรักษ์มะพร้าวอย่างแท้จริง
โอกาสนี้ รปอ.ณัฏฐิญา ได้ให้เกียรติมอบใบรับรองมาตรฐานผลิตภัณฑ์ชุมชน (มผช.) ผลิตภัณฑ์ผ้ามัดย้อมและงานประดิษฐ์จากผ้าให้กับชุมชนตะเคียนเตี้ย รวมทั้งได้เข้าร่วมกิจกรรมกับทางชุมชนตะเคียนเตี้ย ได้แก่ การจัดทำกระเป๋าพิมพ์ภาพด้วยลายดอกไม้ ซึ่งนักท่องเที่ยวจะเป็นผู้ออกแบบ ผลิต และสามารถนำกลับไปเป็นของที่ระลึกได้ทันที การจัดทำพวงมโหตรหอมการบูร สำหรับนำไปแขวนบริเวณบ้านเพื่อความสวยงามแถมยังส่งกลิ่นหอมสร้างบรรยากาศที่สดชื่นได้ตลอดวัน และการจัดทำผ้ามัดย้อมสีธรรมชาติ ที่ทุกคนที่มาเยือนสามารถรังสรรค์ด้วยจินตนาการและฝีมือของตนเอง สร้างความประทับใจให้กับทุกท่านที่มาสัมผัสและร่วมเติมเต็มประสบการณ์ในครั้งนี้เป็นอย่างยิ่ง

ที่มา : https://www.thaigov.go.th/news/contents/details/69382