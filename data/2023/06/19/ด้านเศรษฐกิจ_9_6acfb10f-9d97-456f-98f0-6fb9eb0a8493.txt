รัฐบาลไทย-ข่าวทำเนียบรัฐบาล-ขสมก. จัดเดินรถเฉพาะกิจให้บริการฟรี พิธีพระราชทานปริญญาบัตร มสธ.


วันจันทร์ที่ 19 มิถุนายน 2566
ขสมก. จัดเดินรถเฉพาะกิจให้บริการฟรี พิธีพระราชทานปริญญาบัตร มสธ.
เส้นทางอิมแพค - มสธ.ระหว่างวันที่ 22 - 25 มิถุนายน 2566
นายกิตติกานต์ จอมดวง จารุวรพลกุล ผู้อำนวยการองค์การขนส่งมวลชนกรุงเทพ กระทรวงคมนาคม เปิดเผยว่า มหาวิทยาลัยสุโขทัยธรรมาธิราช (มสธ.) ได้กำหนดจัดพิธีพระราชทานปริญญาบัตรแก่ผู้สำเร็จการศึกษา ปีการศึกษา 2563 - 2564 ณ อาคารอเนกนิทัศน์ มสธ. อำเภอปากเกร็ด จังหวัดนนทบุรี โดยจัดซ้อมใหญ่ ระหว่างวันที่ 22 - 23 มิถุนายน 2566 และพิธีพระราชทานปริญญาบัตร ระหว่างวันที่ 24 - 25 มิถุนายน 2566 มสธ. ได้ขอความร่วมมือบัณฑิตและผู้ที่เดินทางมาร่วมแสดงความยินดี นำรถยนต์ส่วนบุคคลไปจอดที่อิมแพค (ลานโกลบอล) เพื่อลดปัญหาด้านการจราจร
องค์การขนส่งมวลชนกรุงเทพ (ขสมก.) ได้จัดเดินรถโดยสารธรรมดา (รถเฉพาะกิจ) ให้บริการฟรี จำนวน 6 คัน เส้นทางอิมแพค (ลานโกลบอล) - มสธ. ระหว่างวันที่ 22 - 25 มิถุนายน 2566 เพื่อรับ - ส่งบัณฑิต และผู้ที่มาร่วมแสดงความยินดีเดินทางจากอิมแพค (ลานโกลบอล) ไปยัง มสธ. (ประตู 3) ได้อย่างสะดวกและปลอดภัย ความถี่ในการปล่อยรถทุก ๆ 15 นาที หรือปล่อยรถให้สอดคล้องกับจำนวนผู้ใช้บริการในแต่ละช่วงเวลา โดยจัดเดินรถเฉพาะกิจแบ่งเป็น 2 ช่วง ดังนี้
- ช่วงที่ 1 วันซ้อมใหญ่ วันที่ 22 - 23 มิถุนายน 2566 ให้บริการตั้งแต่เวลา 05.00 - 17.00 น.
- ช่วงที่ 2 พิธีพระราชทานปริญญาบัตร วันที่ 24 - 25 มิถุนายน 2566 ให้บริการตั้งแต่เวลา 05.00 - 22.00 น.

ที่มา : https://www.thaigov.go.th/news/contents/details/69408