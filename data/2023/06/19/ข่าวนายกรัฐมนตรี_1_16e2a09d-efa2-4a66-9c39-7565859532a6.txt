รัฐบาลไทย-ข่าวทำเนียบรัฐบาล-​นายกฯ ร่วมทดสอบการเดินรถเสมือนจริง (Trial Run) ตลอดสายอย่างเป็นทางการ โครงการรถไฟฟ้ามหานคร สายสีเหลือง ช่วงลาดพร้าว – สำโรง ยกระดับเมืองด้วยโครงข่ายรถไฟฟ้าขนส่งมวลชนและนวัตกรรม 


วันจันทร์ที่ 19 มิถุนายน 2566
19/06/2566
พิมพ์
​นายกฯ ร่วมทดสอบการเดินรถเสมือนจริง (Trial Run) ตลอดสายอย่างเป็นทางการ โครงการรถไฟฟ้ามหานคร สายสีเหลือง ช่วงลาดพร้าว – สำโรง ยกระดับเมืองด้วยโครงข่ายรถไฟฟ้าขนส่งมวลชนและนวัตกรรม
​นายกฯ ร่วมทดสอบการเดินรถเสมือนจริง (Trial Run) ตลอดสายอย่างเป็นทางการ โครงการรถไฟฟ้ามหานคร สายสีเหลือง ช่วงลาดพร้าว – สำโรง ยกระดับเมืองด้วยโครงข่ายรถไฟฟ้าขนส่งมวลชนและนวัตกรรม เพื่ออนาคตที่ยั่งยืนตามนโยบายรัฐบาล
นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า วันนี้ (19 มิ.ย. 66) เวลา 10.00 น. ณ ศูนย์ซ่อมบำรุงโครงการรถไฟฟ้ามหานคร – สถานีลาดพร้าว – สถานีศรีเอี่ยม พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ร่วมทดสอบการเดินรถเสมือนจริง (Trial Run) ตลอดสายอย่างเป็นทางการ โครงการรถไฟฟ้ามหานคร สายสีเหลือง ช่วงลาดพร้าว - สำโรง ระบบรถไฟฟ้ารางเดียว (Monorail) ซึ่งการรถไฟฟ้าขนส่งมวลชนแห่งประเทศไทย (รฟม.) กระทรวงคมนาคม ดำเนินการร่วมกับภาคเอกชนที่เกี่ยวข้องในรูปแบบ PPP Net cost ตามนโยบายรัฐบาล เพื่อยกระดับเมืองและการเดินทางด้วยโครงข่ายรถไฟฟ้าขนส่งมวลชนและนวัตกรรม เพื่ออนาคตที่ยั่งยืน ตามนโยบายรัฐบาล โดยมี พลเอก อนุพงษ์ เผ่าจินดา รัฐมนตรีว่าการกระทรวงมหาดไทย นายธนกร วังบุญคงชนะ รัฐมนตรีประจำสำนักนายกรัฐมนตรี นายอธิรัฐ รัตนเศรษฐ รัฐมนตรีช่วยว่าการกระทรวงคมนาคม นายพีระพันธุ์ สาลีรัฐวิภาค เลขาธิการนายกรัฐมนตรี ตลอดจนผู้บริหารกระทรวงคมนาคม ผู้บริหาร รฟม. และผู้บริหาร บริษัท อีสเทิร์น บางกอกโมโนเรล จำกัด เข้าร่วม Trail Run อย่างเป็นทางการครั้งนี้ด้วย
โอกาสนี้ นายกรัฐมนตรี ได้เยี่ยมชมนิทรรศการโครงการรถไฟฟ้ามหานคร สายสีเหลือง ช่วงลาดพร้าว - สำโรง และรับฟังรายงานสรุปภาพรวมการดำเนินโครงการฯ โดยนายภคพงศ์ ศิริกันทรมาศ ผู้ว่าการการรถไฟฟ้าขนส่งมวลชนแห่งประเทศไทย พร้อมตรวจเยี่ยมศูนย์ซ่อมบำรุงฯ ศรีเอี่ยม ก่อนเข้าร่วมทดสอบการเดินรถเสมือนจริง (Trial Run) ของรถไฟฟ้ามหานคร สายสีเหลือง (MRT สายสีเหลือง) ในช่วงสถานีศรีอุดม (YL16) ถึง สถานีลาดพร้าว (YL01) โดยระหว่างการเดินทาง นายกรัฐมนตรีได้ติดตามภาพรวมโครงการรถไฟฟ้ามหานคร สายสีเหลือง ช่วง ลาดพร้าว - สำโรง ผ่านการรับชมวีดิทัศน์ด้วย ทั้งนี้ ตลอดการเดินทางด้วยรถไฟฟ้า MRT สายสีเหลือง เป็นไปอย่างราบรื่นและมีประชาชนมาร่วมทดลองใช้บริการในแต่ละสถานีด้วย และในวันเดียวกันนี้ ตั้งแต่เวลา 12.00 น. เป็นต้นไป ขบวนรถไฟฟ้า MRT สายสีเหลือง จะจอดรับ-ส่งประชาชนเพิ่มเติมที่สถานีลาดพร้าว เป็นอันครบถ้วนทั้ง 23 สถานี ตลอดสาย
นายกรัฐมนตรีแสดงความยินดีและดีใจที่ได้เดินทางมาร่วมทดสอบการเดินรถเสมือนจริง (Trial Run) ตลอดสายอย่างเป็นทางการ โครงการรถไฟฟ้ามหานคร สายสีเหลือง ช่วงลาดพร้าว - สำโรง ระบบรถไฟฟ้ารางเดียว (Monorail) ซึ่งเป็นนโยบายรัฐบาล ในการร่วมลงทุนกับเอกชนในรูปแบบ PPP Net cost เพื่อเป็นทางเลือกให้ประชาชนในการเดินทางได้สะดวกรวดเร็ว ปลอดภัย และแก้ไขปัญหาการจราจร โดยวันนี้สามารถเปิดให้บริการประชาชนได้ครบทั้ง 23 สถานีแล้ว พร้อมขอบคุณกระทรวงคมนาคม รฟม. กระทรวงมหาดไทย บริษัท อีสเทิร์น บางกอกโมโนเรล จำกัดและทุกหน่วยงานที่เกี่ยวข้อง ที่ร่วมกันดำเนินการดังกล่าวจนเกิดผลสำเร็จตามเป้าหมาย ทำให้เกิดการเชื่อมต่อไปยังรถไฟฟ้าสายอื่น ๆ อย่างเป็นระบบ รวมถึงการพิจารณาใช้ตั๋วร่วมแบบใยแมงมุมตลอดเส้นทาง เพื่อแก้ไขปัญหาราคาแรกเข้าซึ่งช่วยลดค่าใช้จ่าย ใช้กับประชาชนได้ด้วย
สำหรับโครงการรถไฟฟ้ามหานคร สายสีเหลือง ช่วงลาดพร้าว - สำโรง เป็นโครงการฯ ที่คณะรัฐมนตรีในคราวประชุมเมื่อวันที่ 29 มีนาคม 2559 ได้มีมติอนุมัติให้กระทรวงคมนาคม โดย รฟม. เป็นผู้กำกับการดำเนินงานโครงการฯ ต่อมาเมื่อวันที่ 16 มิถุนายน 2560 รฟม. ได้ลงนามในสัญญาร่วมลงทุนกับ บริษัท อีสเทิร์น บางกอกโมโนเรล จำกัด (EBM) ผู้รับสัมปทาน และได้เริ่มงานในระยะที่ 1 การดำเนินงานออกแบบและก่อสร้างงานโยธา พร้อมติดตั้งระบบและขบวนรถไฟฟ้า ตั้งแต่วันที่ 29 มิถุนายน 2561 เป็นต้นมา จวบจนปัจจุบัน โครงการฯ มีความก้าวหน้าในงานโยธา 99.20% ความก้าวหน้างานระบบรถไฟฟ้า 99.39% และความก้าวหน้าโดยรวม 99.29% (ณ สิ้นเดือนพฤษภาคม 2566) และรฟม. ได้ลงพื้นที่ติดตามความคืบหน้าการดำเนินงานของผู้รับสัมปทานอย่างใกล้ชิด ทั้งการทดสอบการเดินรถในแต่ละระยะ และความคืบหน้าในทุก ๆ สถานีของโครงการฯ รวมถึงทางขึ้น-ลงสถานีทุกจุด เพื่อสร้างความมั่นใจให้แก่ประชาชนที่จะเข้าร่วมเป็นส่วนหนึ่งในการ Trial Run ของรถไฟฟ้า MRT สายสีเหลือง ว่าจะสามารถเดินทางได้โดยสะดวก ทั้งนี้ สถานีลาดพร้าว นับเป็นสถานีลำดับสุดท้ายของโครงการฯ ที่พร้อมให้ประชาชนเข้าร่วม Trial Run ได้ตั้งแต่วันนี้เป็นต้นไป
ทั้งนี้ โครงการรถไฟฟ้ามหานคร สายสีเหลือง ช่วงลาดพร้าว - สำโรง มีรถไฟฟ้าให้บริการในระบบจำนวนทั้งสิ้น 30 ขบวน โดยเป็นรถไฟฟ้ารุ่น Bombardier Innovia Monorail 300 ในระยะแรกให้บริการจำนวน 4 ตู้ รองรับผู้โดยสารได้จำนวน 17,000 คนต่อชั่วโมงต่อทิศทาง และในอนาคตสามารถเพิ่มขบวนรถไฟฟ้าได้สูงสุด 7 ตู้ รองรับผู้โดยสาร จำนวนสูงสุด 28,000 คนต่อชั่วโมงต่อทิศทาง โดยโครงการรถไฟฟ้ามหานคร สายสีเหลือง มีระยะทางรวม 30.4 กิโลเมตร เป็นโครงสร้างทางวิ่งยกระดับตลอดสาย มีสถานีให้บริการทั้งสิ้น 23 สถานี ประกอบด้วย สถานีลาดพร้าว สถานีภาวนา สถานีโชคชัย 4 สถานีลาดพร้าว 71 สถานีลาดพร้าว 83 สถานีมหาดไทย สถานีลาดพร้าว 101 สถานีบางกะปิ สถานีแยกลำสาลี สถานีศรีกรีฑา สถานีหัวหมาก สถานีกลันตัน สถานีศรีนุช สถานีศรีนครินทร์ 38 สถานีสวนหลวง ร.9 สถานีศรีอุดม สถานีศรีเอี่ยม สถานีศรีลาซาล สถานีศรีแบริ่ง สถานีศรีด่าน สถานีศรีเทพา สถานีทิพวัล และสถานีสำโรง โดยมีศูนย์ซ่อมบำรุงฯ บริเวณสถานีศรีเอี่ยม และผู้ใช้รถยนต์สามารถนำรถมาจอดได้ที่อาคารจอดแล้วจรสถานีศรีเอี่ยม และที่อาคารจอดแล้วจรสถานีลาดพร้าว เพื่อเชื่อมต่อเข้าสู่ระบบรถไฟฟ้าขนส่งมวลชน
“การดำเนินโครงการรถไฟฟ้ามหานครสายสีเหลือง ช่วงลาดพร้าว - สำโรง เป็นไปตามนโยบายของรัฐบาล ภายใต้การนำของ พล.อ.ประยุทธ์ จันทร์โอชา นายกรัฐมนตรี ที่ได้กำหนดแผนยุทธศาสตร์ชาติ โดยให้ความสำคัญกับการพัฒนาโครงสร้างพื้นฐานด้านการคมนาคมขนส่งของประเทศ โดยเฉพาะอย่างยิ่งระบบคมนาคมขนส่งทางราง ซึ่งตลอดระยะเวลาที่ผ่านมาที่รัฐบาลบริหารประเทศนั้น ได้เร่งพัฒนาระบบคมนาคมทางรางอย่างต่อเนื่อง ทั้งรถไฟทางคู่ทั่วประเทศ โครงข่ายรถไฟความเร็วสูง รวมถึงรถไฟฟ้าขนส่งมวลชนในเขตกรุงเทพฯ และปริมณฑล ซึ่งโครงการรถไฟฟ้ามหานครสายสีเหลือง ช่วงลาดพร้าว - สำโรง เป็นอีกหนึ่งโครงการสำคัญของการพัฒนาระบบคมนาคมขนส่งทางรางของประเทศไทยเพื่อให้ประชาชนได้รับการบริการด้านขนส่งมวลชนในการเดินทางที่สะดวก รวดเร็วยิ่งขึ้น ทั้งนี้ ตั้งแต่ที่ รฟม. ได้มีการเปิดให้ประชาชนร่วมทดสอบการเดินรถเสมือนจริง (Trial Run) โครงการรถไฟฟ้ามหานคร สายสีเหลือง จนถึงขณะนี้มีประชาชนมาใช้บริการประมาณ 8 แสนคนแล้ว และคาดว่าจะเพิ่มขึ้นต่อเนื่อง” นายอนุชาฯ กล่าว

ที่มา : https://www.thaigov.go.th/news/contents/details/69397