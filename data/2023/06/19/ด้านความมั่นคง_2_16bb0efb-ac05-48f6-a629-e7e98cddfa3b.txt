รัฐบาลไทย-ข่าวทำเนียบรัฐบาล-พ่อเมืองสิงห์ นำทีมจังหวัด ลงพื้นที่ตรวจติดตามการขับเคลื่อน "1 ตำบล 1 หมู่บ้านยั่งยืน (Sustainable Village)" พร้อมมอบพันธุ์พืชผักสวนครัวสร้างความมั่นคงทางอาหารให้ประชาชน


วันอาทิตย์ที่ 18 มิถุนายน 2566
18/06/2566
พิมพ์
พ่อเมืองสิงห์ นำทีมจังหวัด ลงพื้นที่ตรวจติดตามการขับเคลื่อน "1 ตำบล 1 หมู่บ้านยั่งยืน (Sustainable Village)" พร้อมมอบพันธุ์พืชผักสวนครัวสร้างความมั่นคงทางอาหารให้ประชาชน
พ่อเมืองสิงห์ นำทีมจังหวัด ลงพื้นที่ตรวจติดตามการขับเคลื่อน "1 ตำบล 1 หมู่บ้านยั่งยืน (Sustainable Village)" พร้อมมอบพันธุ์พืชผักสวนครัวสร้างความมั่นคงทางอาหารให้ประชาชนทุกครัวเรือน
วันนี้ (18 มิ.ย. 66) นายสุพจน์ ยศสิงห์คำ ผู้ว่าราชการจังหวัดสิงห์บุรี เปิดเผยว่า จังหวัดสิงห์บุรี ได้น้อมนำพระดำริ "หมู่บ้านยั่งยืน (Sustainable Village)" ในสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา มาเป็นหลักชัยการมุ่งพัฒนาคุณภาพชีวิตของพี่น้องประชาชนในพื้นที่ตามแนวทางของกระทรวงมหาดไทยและกรมการปกครอง โดยได้เน้นย้ำให้ "นายอำเภอ" ทุกอำเภอ เป็นผู้นำการบูรณาการทีมงานของอำเภอ (D-Cast) ทั้งทีมที่เป็นทางการ คือ ปลัดอำเภอผู้ประสานงานตำบลเป็นหัวหน้าทีม มีข้าราชการ กำนัน ผู้ใหญ่บ้าน คณะกรรมการหมู่บ้าน เป็นทีมงาน และ ทีมจิตอาสา อันประกอบด้วย ภาคีเครือข่ายทั้ง 7 ภาค คือ ภาคราชการ ภาคผู้นำศาสนา ภาควิชาการ ภาคเอกชน ภาคประชาสังคม ภาคประชาชน และภาคสื่อสารมวลชน มุ่งมั่นพุ่งเป้าขับเคลื่อนดำเนินโครงการเพื่อคุณภาพชีวิตที่ดีอย่างยั่งยืนของประชาชนทุกคน
"ตนได้นำ "ทีมจังหวัดสิงห์บุรี" ซึ่งมีนายสมชาย ลีหล้าน้อย รองผู้ว่าราชการจังหวัดสิงห์บุรี นายปรีชา ดิลกพรเมธี ปลัดจังหวัดสิงห์บุรี หัวหน้าส่วนราชการระดับจังหวัดลงพื้นที่ติดตามการขับเคลื่อนโครงการหนึ่งตำบล หนึ่งหมู่บ้านยั่งยืน (Sustainable Village) เพื่อเฉลิมพระเกียรติสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา พร้อมทั้งขับเคลื่อนเป้าหมายการพัฒนาที่ยั่งยืน (UN SDGs) รวมทั้งรับฟังปัญหาและข้อเสนอแนะ/ความต้องการของประชาชน ณ บ้านดงทอง หมู่ที่ 11 ตำบลทับยา และบ้านหนองหลุ่ม หมู่ที่ 9 ตำบลทองเอน อำเภออินทร์บุรี จังหวัดสิงห์บุรี โดยมีนางศิริลักษม์ เหมาะพิชัย นายอำเภออินทร์บุรี ปลัดอำเภอ และเจ้าหน้าที่ที่เกี่ยวข้อง ร่วมให้การต้อนรับและนำลงพื้นที่" นายสุพจน์ ฯ กล่าว
นายสุพจน์ ยศสิงห์คำ ผู้ว่าราชการจังหวัดสิงห์บุรี กล่าวต่ออีกว่า จังหวัดสิงห์บุรี ได้ร่วมบูรณาการความร่วมมือกับหน่วยงาน ต่าง ๆ อาทิ ที่ทำการปกครองจังหวัดสิงห์บุรี สำนักงานพัฒนาชุมชนจังหวัดสิงห์บุรี สำนักงานวัฒนธรรมจังหวัดสิงห์บุรี สำนักงานพัฒนาสังคมและความมั่นคงของมนุษย์จังหวัดสิงห์บุรี และสำนักงานเกษตรและสหกรณ์จังหวัดสิงห์บุรี ซึ่งทุกหน่วยงานต่างร่วมให้ข้อคิดเห็น ข้อเสนอแนะ เพื่อแสดงเจตนารมณ์ร่วมกันขับเคลื่อนตาม UN SDGs 17 เป้าหมาย ร่วมกับพี่น้องประชาชน ทั้งด้านเศรษฐกิจ สังคม และสิ่งแวดล้อม "โดยไม่ทิ้งใครไว้ข้างหลัง" เพื่อส่งเสริมให้คนในชุมชนได้พัฒนาตนเอง เริ่มจากครัวเรือน ด้วยการน้อมนำพระราชดำริของสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี สร้างความมั่นคงทางอาหาร สามารถพึ่งพาตนเองได้ ตามโครงการ "บ้านนี้มีรัก ปลูกผักกินเอง” และ “ทางนี้มีผล ผู้คนรักกัน” อันจะช่วยให้สามารถลดรายจ่ายในครัวเรือน และยังมีพืชผักสวนครัวที่ปลอดสารพิษไว้บริโภคตลอดทั้งปี และที่สำคัญสามารถนำมาแบ่งปันให้กับเพื่อนบ้าน และคนในชุมชน ส่งผลให้ทั้งตำบล ทั้งอำเภอ และทั้งจังหวัด มีความเอื้อเฟื้อเผื่อแผ่ รู้รักสามัคคี และมีจิตสำนึกคำนึงถึงสภาพแวดล้อม ด้วยการบริหารจัดการขยะตั้งแต่ต้นทาง (ครัวเรือน) มีการจัดทำถังขยะเปียกลดโลกร้อน อันจะนำไปสู่การพัฒนาอย่างยั่งยืน
นายสุพจน์ ยศสิงห์คำ ผู้ว่าราชการจังหวัดสิงห์บุรี กล่าวเพิ่มเติมว่า นอกจากนี้ ตนและคณะยังได้ลงพื้นที่มอบพันธุ์ไม้ตามโครงการส่งเสริมการปลูกพืชแหล่งอาหารในหมู่บ้าน/ชุมชน ณ ศาลาประชาคม หมู่ที่ 7 ตำบลอินทร์บุรี และโรงพยาบาลส่งเสริมสุขภาพตำบลน้ำตาล หมู่ที่ 4 อำเภออินทร์บุรี จังหวัดสิงห์บุรี เพื่อสร้างความมั่นคงทางอาหาร ให้ทุกครัวเรือนในจังหวัดสิงห์บุรีได้รับประโยชน์เป็นทางรอดที่ยั่งยืน รวมถึงเป็นการสร้างความรัก ความสามัคคี ความอบอุ่นภายในครอบครัว ชุมชน พร้อมทั้งประชาสัมพันธ์เชิญชวนให้ทุกบ้าน ทุกชุมชน ร่วมกันปลูกผักสวนครัว สร้างความมั่นคงทางอาหาร พร้อมทั้งส่งเสริมการจัดทำถังขยะเปียกลดโลกร้อน และร่วมกับหัวหน้าส่วนราชการ นายอำเภอ มอบเมล็ดพันธุ์พืชผักสวนครัว ให้กับครัวเรือนเป้าหมาย เพื่อนำไปปลูกและขยายผลในหมู่บ้านชุมชน ท่ามกลางบรรยากาศที่เป็นไปอย่างมีความสุข สนุกสนาน สร้างความรักสามัคคีให้กับชุมชน และจะขยายผลความสำเร็จนี้เป็นแนวทางขับเคลื่อนไปยังทุกอำเภอ เพื่อให้เกิดพลังความเข้มแข็ง เป็นเหมือนแขนงไม้ไผ่ที่จะทำให้ความมุ่งมั่นตั้งใจในการสร้างความสุขให้กับประชาชนคนสิงห์บุรีประสบผลสำเร็จอย่างยั่งยืน

ที่มา : https://www.thaigov.go.th/news/contents/details/69372