รัฐบาลไทย-ข่าวทำเนียบรัฐบาล-ปลัดฯ ณัฐพล ลงพื้นที่สำรวจอาคาร สอจ.ฉะเชิงเทรา พร้อมรับฟังการนำเสนอแผนคำของบประมาณ ประจำปี 2567 เพื่อพิจารณาก่อสร้างอาคารสำนักงานแห่งใหม่ 


วันจันทร์ที่ 19 มิถุนายน 2566
19/06/2566
พิมพ์
ปลัดฯ ณัฐพล ลงพื้นที่สำรวจอาคาร สอจ.ฉะเชิงเทรา พร้อมรับฟังการนำเสนอแผนคำของบประมาณ ประจำปี 2567 เพื่อพิจารณาก่อสร้างอาคารสำนักงานแห่งใหม่
ปลัดกระทรวงอุตสาหกรรม ณัฐพล ลงพื้นที่สำรวจอาคาร สอจ.ฉะเชิงเทรา พร้อมรับฟังการนำเสนอแผนคำของบประมาณ ประจำปี 2567 เพื่อพิจารณาก่อสร้างอาคารสำนักงานแห่งใหม่
วันที่ 16 มิถุนายน 2566 เวลา 11.00 น. ดร.ณัฐพล รังสิตพล ปลัดกระทรวงอุตสาหกรรม พร้อมด้วย นางสาวณัฏฐิญา เนตยสุภา รองปลัดกระทรวงอุตสาหกรรม นางสาวณิรดา วิสุทธิชาติธาดา ผู้ช่วยปลัดกระทรวงอุตสาหกรรม นายวาที พีระวรานุพงศ์ รองอธิบดีกรมส่งเสริมอุตสาหกรรม และผู้บริหารจากหน่วยงานส่วนกลาง ลงพื้นที่ตรวจเยี่ยมพร้อมทั้งสำรวจอาคาร สิ่งปลูกสร้าง ในบริเวณพื้นที่สำนักงานอุตสาหกรรมจังหวัดฉะเชิงเทรา (สอจ.ฉะเชิงเทรา) โดยมีนายสมชาย เถื่อนสุวรรณ์ อุตสาหกรรมจังหวัดฉะเชิงเทรา (อสจ.ฉะเชิงเทรา) ให้การต้อนรับและนำเสนอรายละเอียดคำของบประมาณ ประจำปี 2567 เพื่อดำเนินการก่อสร้างอาคารสำนักงาน บ้านพักข้าราชการ และสิ่งก่อสร้างของ สอจ.แห่งใหม่
อสจ.ฉะเชิงเทรา ได้รายงานว่า ปัจจุบัน สอจ.ฉะเชิงเทรา ตั้งอยู่เลขที่ 18 ถนนจุลละนันทน์ ตำบลหน้าเมือง อำเภอเมืองฉะเชิงเทรา จังหวัดฉะเชิงเทรา ก่อสร้างเมื่อปี 2532 บนพื้นที่ประมาณ 135 ตารางวา เป็นอาคารสูง 3 ชั้น จอดรถได้ประมาณ 4-5 คัน โดยห่างออกไป 50 เมตร ได้รับอนุญาตจากจังหวัดให้ใช้พื้นที่สำหรับจอดรถของเจ้าหน้าที่และผู้รับบริการได้อีกประมาณ 14 คัน ซึ่งบริเวณโดยรอบหน่วยงานเป็นที่ตั้งหน่วยงานราชการต่าง ๆ โรงพยาบาล และโรงเรียน ทำให้ในช่วงเวลาเร่งด่วน เช้า และเย็น จะพบปัญหาการจราจรติดขัด ประกอบกับพื้นที่จอดรถของผู้รับบริการมีน้อยทำให้ไม่สะดวกในการรับบริการ นอกจากนี้ พื้นที่ สอจ. ยังมีบ้านพักเจ้าหน้าที่ จำนวน 1 หลัง พื้นที่ประมาณ 68 ตารางวา​ ซึ่งอยู่ห่างออกไปอีกประมาณ 5 นาที มีอายุมากกว่า 30 ปี ปัจจุบันมีความชำรุดทรุดโทรมไปตามกาลเวลาและได้รับความเสียหายจากการก่อสร้างอาคารบริเวณใกล้เคียง ส่งผลต่อโครงสร้างอาคารบ้านพัก ดังนั้น เพื่อให้เกิดความสะดวกแก่ผู้มารับบริการและการทำงานของเจ้าหน้าที่ สอจ.ฉะเชิงเทรา จึงได้จัดทำคำของบประมาณ ประจำปี 2567 เพื่อดำเนินการก่อสร้างอาคารสำนักงาน พร้อมบ้านพักข้าราชการ และสิ่งปลูกสร้าง งบประมาณ 47,055,300 บาท ในตำบลบางไผ่ อำเภอเมือง จังหวัดฉะเชิงเทรา ซึ่งเดิมเป็นโรงเรียนบ้านบางไผ่ที่ปิดทำการแล้ว มีขนาดพื้นที่ 4-2-61 ไร่ หน้ากว้าง 35 เมตร ด้านหลัง 51 เมตร ด้านข้างยาว 130 เมตร และ 190 เมตร อยู่ห่างจาก สอจ.ฉะเชิงเทราปัจจุบัน ประมาณ 6.8 กิโลเมตร
ทั้งนี้ ปลัดกระทรวงอุตสาหกรรม พร้อมคณะ ได้ลงพื้นที่สำรวจอาคาร สอจ.ฉะเชิงเทรา ปัจจุบัน พื้นที่จอดรถที่ได้รับความอนุเคราะห์จากจังหวัด บ้านพักเจ้าหน้าที่ และพื้นที่ตั้งของอาคารแห่งใหม่ในตำบลบางไผ่ อำเภอเมือง จังหวัดฉะเชิงเทรา เพื่อประกอบการพิจารณาถึงเหตุผลความจำเป็นในการขอย้ายที่ทำการแห่งใหม่ ทั้งในด้านสถานที่ตั้ง การเดินทาง สิ่งอำนวยความสะดวกขั้นพื้นฐานต่าง ๆ และความสะดวกของผู้ประกอบการที่เข้ารับบริการ

ที่มา : https://www.thaigov.go.th/news/contents/details/69389