รัฐบาลไทย-ข่าวทำเนียบรัฐบาล-"แก้ไขในสิ่งผิด" พ่อเมืองปากน้ำโพนำทีมลงพื้นที่ขับเคลื่อนการพัฒนาฟื้นฟูและแก้ไขปัญหา “บึงกระดิ่ง” เพื่อเป็นพื้นที่แห่งความสุขอย่างยั่งยืนให้กับประชาชน


วันอาทิตย์ที่ 18 มิถุนายน 2566
18/06/2566
พิมพ์
"แก้ไขในสิ่งผิด" พ่อเมืองปากน้ำโพนำทีมลงพื้นที่ขับเคลื่อนการพัฒนาฟื้นฟูและแก้ไขปัญหา “บึงกระดิ่ง” เพื่อเป็นพื้นที่แห่งความสุขอย่างยั่งยืนให้กับประชาชน
"แก้ไขในสิ่งผิด" พ่อเมืองปากน้ำโพนำทีมลงพื้นที่ขับเคลื่อนการพัฒนาฟื้นฟูและแก้ไขปัญหา “บึงกระดิ่ง” เพื่อเป็นพื้นที่แห่งความสุขอย่างยั่งยืนให้กับประชาชน
วันนี้ (18 มิ.ย. 66) นายชยันต์ ศิริมาศ ผู้ว่าราชการจังหวัดนครสวรรค์ เปิดเผยว่า จังหวัดนครสวรรค์ได้ร่วมกับกระทรวงมหาดไทยและทุกจังหวัดทั่วประเทศ ขับเคลื่อนแนวทางการพัฒนาและฟื้นฟูแหล่งน้ำคูคลองเพื่อเฉลิมพระเกียรติพระบาทสมเด็จพระเจ้าอยู่หัว เนื่องในโอกาสวันเฉลิมพระชนมพรรษา 28 กรกฎาคม 2566 อันเป็นการน้อมนำพระราชปณิธานที่ได้พระราชทานให้กับข้าราชการบริพารในพระองค์โดยข้าราชการพลเรือน ตลอดจนข้าราชการทหาร ตำรวจ และทุกภาคส่วนได้น้อมนำมาเป็นหลักชัยการทำงาน ความว่า "ประเทศชาติมั่นคง ประชาชนมีความสุข แก้ไขในสิ่งผิด สืบสานในพระราชปณิธาน ภายใต้ปรัชญาของเศรษฐกิจพอเพียง" ด้วยการคัดเลือกแหล่งน้ำสาธารณะที่พบสภาพปัญหาและสร้างความเดือดร้อนต่อพี่น้องประชาชน ส่งผลกระทบต่อระบบนิเวศ และสิ่งแวดล้อมโดยรวม
"โดยจังหวัดนครสวรรค์ได้ระดมความคิดเห็นร่วมกันแล้วพบว่า "บึงกระดิ่ง" ซึ่งตั้งอยู่ในพื้นที่อำเภอพยุหะคีรี บนพื้นที่ประมาณ 90 ไร่ มีสภาพน้ำในบึงเป็นด่างอ่อน พบน้ำมีความเค็มเล็กน้อย โดยคาดว่าอาจเนื่องมาจากน้ำในพื้นที่เกษตรมีการปนเปื้อนจากปุ๋ยเคมีส่งผลให้คุณภาพเป็นด่างอ่อนดังกล่าว ซึ่งตนพร้อมด้วยนายจุมพฎ วรรณฉัตรสิริ รองผู้ว่าราชการจังหวัดนครสวรรค์ ได้บูรณาการนำหัวหน้าส่วนราชการ และนายอำเภอพยุหะคีรี ร่วมประชุมขับเคลื่อนการพัฒนาฟื้นฟูและแก้ไขปัญหา “บึงกระดิ่ง” โดยมีหน่วยงานที่เกี่ยวข้อง และภาคีเครือข่ายในพื้นที่เข้าร่วมประชุมฯ ซึ่งที่ประชุมได้มีการหารือเตรียมการจัดกิจกรรมจิตอาสาพัฒนาปรับปรุงภูมิทัศน์ เนื่องในโอกาสมหามงคลเฉลิมพระชมพรรษา 70 พรรษา พระบาทสมเด็จพระเจ้าอยู่หัว 28 กรกฎาคม 2566 โดยจะดำเนินการปลูกต้นไม้รอบบึงกระดิ่ง จำนวน 700 ต้น พร้อมทั้ง ติดตามผลการดำเนินงานการพัฒนาฟื้นฟูและแก้ไขปัญหาต่าง ๆ ในพื้นที่ “บึงกระดิ่ง” โดยสำนักงานสิ่งแวดล้อมและควบคุมมลพิษที่ 4 ร่วมกับสำนักงานทรัพยากรธรรมชาติและสิ่งแวดล้อมจังหวัดนครสวรรค์" นายชยันต์ ฯ กล่าวต่อ
นายชยันต์ ศิริมาศ ผู้ว่าราชการจังหวัดนครสวรรค์ กล่าวเพิ่มเติมว่า นอกจากนี้จากการลงพื้นที่ตรวจสอบสภาพแวดล้อมบริเวณบึงกระดิ่ง ได้พบว่าทางอำเภอพยุหะคีรี มีแผนพัฒนาการใช้ประโยชน์บริเวณบึงเป็นสถานที่ออกกำลังกาย สถานที่พักผ่อนของประชาชน โดยการจัดทำป้าย ซุ้มไม้เลื้อยพร้อมม้านั่ง เสาไฟโซล่าเซลล์ รวมทั้งทาสีพื้นที่ลู่วิ่ง-เดินออกกำลังกาย และปรับปรุงที่จอดรถ และบริเวณทางเข้าบึงกระดิ่ง รวมถึงสนับสนุนร้านค้าชุมชนเพื่อรองรับนักท่องเที่ยว โดยตนได้เน้นย้ำให้ นายอำเภอพยุหะคีรี ได้บูรณาการ "ทีมอำเภอ" ทั้ง "ทีมที่เป็นทางการ" คือ ปลัดอำเภอ ข้าราชการ ผู้บริหารและข้าราชการองค์กรปกครองส่วนท้องถิ่น และ "ทีมจิตอาสา" จาก 7 ภาคีเครือข่าย ทั้งภาคราชการ ภาคผู้นำศาสนา ภาควิชาการ ภาคเอกชน ภาคประชาสังคม ภาคประชาชน และภาคสื่อสารมวลชน ได้ร่วมกันทำให้บึงกระดิ่งแห่งนี้ เป็นพื้นที่แห่งความยั่งยืน
"ด้วยการน้อมนำพระราชดำริสมเด็จพระกนิษฐาธิราชเจ้า กรมสมเด็จพระเทพรัตนราชสุดา ฯ สยามบรมราชกุมารี "ทางนี้มีผลผู้คนรักกัน" จัดกิจกรรมสร้างการมีส่วนร่วมของประชาชนในพื้นที่ปลูกพันธุ์พืชผักสวนครัว ไม้ผล ไม้สมุนไพร พร้อมจัดทำป้ายให้ความรู้ เพื่อประโยชน์ของชุมชนและเด็ก เยาวชน ตลอดจนจัดทำถังขยะเปียกลดโลกร้อนไว้จุดต่าง ๆ สำหรับประชาชนและนักท่องเที่ยวใช้เทเศษอาหารเป็นปุ๋ยหมักสารบำรุงดิน และร่วมกันส่งเสริมให้เกิดกิจกรรมเสริมสร้างพลังความรักสามัคคีในชุมชนอย่างสม่ำเสมอ เพื่อสร้างคุณภาพชีวิตที่ดีและความสุขที่ยั่งยืนให้กับประชาชน" นายชยันต์ ฯ กล่าวเน้นย้ำในช่วงท้าย

ที่มา : https://www.thaigov.go.th/news/contents/details/69375