รัฐบาลไทย-ข่าวทำเนียบรัฐบาล-สธ. แสดงความพร้อมสนับสนุนการพัฒนาสาธารณสุขอาเซียน ในการประชุมเจ้าหน้าที่อาวุโสอาเซียนด้านการพัฒนาสาธารณสุข ครั้งที่ 17 ที่ สปป.ลาว


วันจันทร์ที่ 19 มิถุนายน 2566
สธ. แสดงความพร้อมสนับสนุนการพัฒนาสาธารณสุขอาเซียน ในการประชุมเจ้าหน้าที่อาวุโสอาเซียนด้านการพัฒนาสาธารณสุข ครั้งที่ 17 ที่ สปป.ลาว
กระทรวงสาธารณสุข แสดงความพร้อมของประเทศไทย ในการสนับสนุนการพัฒนาสาธารณสุขอาเซียน ผ่าน 4 แผนงาน ได้แก่ ส่งเสริมวิถีชีวิตที่สร้างเสริมสุขภาพ ตอบโต้ต่อภัยคุกคามด้านสุขภาพ สร้างเสริมระบบสุขภาพและการเข้าถึงบริการสุขภาพ และการส่งเสริมอาหารปลอดภัย
กระทรวงสาธารณสุข แสดงความพร้อมของประเทศไทย ในการสนับสนุนการพัฒนาสาธารณสุขอาเซียน ผ่าน 4 แผนงาน ได้แก่ ส่งเสริมวิถีชีวิตที่สร้างเสริมสุขภาพ ตอบโต้ต่อภัยคุกคามด้านสุขภาพ สร้างเสริมระบบสุขภาพและการเข้าถึงบริการสุขภาพ และการส่งเสริมอาหารปลอดภัย พร้อมร่วมมือแลกเปลี่ยนข้อมูลการตอบโต้โรคโควิด 19 ระดับภูมิภาคและระดับโลก ในการประชุมเจ้าหน้าที่อาวุโสอาเซียนด้านการพัฒนาสาธารณสุข ครั้งที่ 17 ที่ สปป.ลาว
นายแพทย์ณรงค์  อภิกุลวณิช รองปลัดกระทรวงสาธารณสุข นำคณะผู้แทนไทย เข้าร่วมการประชุมเจ้าหน้าที่อาวุโสอาเซียนด้านการพัฒนาสาธารณสุข (ASEAN Senior Officials’ Meeting on Health Development หรือ SOMHD) ครั้งที่ 17 และการประชุมระหว่างอาเซียนกับประเทศบวกสาม (จีน ญี่ปุ่น เกาหลีใต้), อาเซียนกับจีน, อาเซียนกับเกาหลีใต้ และอาเซียนกับสหรัฐอเมริกา รวมทั้งสิ้น 5 การประชุม ระหว่างวันที่ 19-23 มิถุนายน 2566 ที่นครหลวงเวียงจันทน์ สาธารณรัฐประชาธิปไตยประชาชนลาว โดยการประชุมครั้งนี้เป็นการประชุมเจ้าหน้าที่อาวุโสอาเซียนแบบพบหน้ากันครั้งแรกหลังการแพร่ระบาดของโรคโควิด 19 และมีวาระการประชุมมากที่สุดเท่าที่เคยมีมา
สำหรับการประชุมครั้งนี้มีวาระที่สำคัญที่ประเทศไทยเป็นประเทศนำการขับเคลื่อน (Lead country) คือการขับเคลื่อนการดำเนินงานของ “ศูนย์อาเซียนเพื่อผู้สูงอายุอย่างมีศักยภาพและนวัตกรรม” (ASEAN Centre for Active Ageing and Innovation: ACAI) ซึ่งมีการเปิดศูนย์อย่างเป็นทางการระหว่างการประชุม ASEAN Summit ในปี 2562 ที่ผ่านมา ที่ประเทศไทยเป็นประธานอาเซียน โดยศูนย์ฯ ตั้งอยู่ภายในบริเวณกระทรวงสาธารณสุขซึ่งขณะนี้ผู้แทนไทยทำหน้าที่เป็นประธานคณะกรรมการบริหาร และอยู่ระหว่างการจัดทำข้อตกลงระหว่างศูนย์ ACAI กับประเทศไทย ในฐานะเป็นที่ตั้งศูนย์ฯ
นอกจากนี้ ผู้แทนไทยได้นำเสนอความก้าวหน้าของการดำเนินงานในวาระที่สำคัญ อาทิ การจัดการภัยพิบัติ การขับเคลื่อนหลักประกันสุขภาพถ้วนหน้า ความร่วมมือด้านวัคซีน เครือข่ายระบาดวิทยา และการแพทย์แผนดั้งเดิม ซึ่งไทยเป็นประเทศผู้รับผิดชอบหลัก โดยนายแพทย์ณรงค์ หัวหน้าคณะผู้แทนไทย ได้แสดงความพร้อมของไทยในการสนับสนุนการพัฒนาสาธารณสุขอาเซียนอย่างต่อเนื่องผ่านการทำงานของแผนงาน (Cluster) ทั้ง 4 แผนงาน ภายใต้ความร่วมมือด้านสาธารณสุข ได้แก่ การส่งเสริมวิถีชีวิตที่สร้างเสริมสุขภาพ (Promoting healthy lifestyles) การตอบโต้ต่อภัยคุกคามด้านสุขภาพ (Responding to all hazards and emerging threats) การสร้างเสริมระบบสุขภาพและการเข้าถึงบริการสุขภาพ (Strengthening health system and access to care) และการส่งเสริมอาหารปลอดภัย (Ensuring food safety) รวมถึงการแลกเปลี่ยนข้อมูลระหว่างแผนงานและการดำเนินงานความร่วมมือระดับภูมิภาคและระดับโลกที่เกี่ยวข้องกับสาธารณสุขอาเซียนและการตอบโต้โรคโควิด 19 ของภูมิภาค
ทั้งนี้ การประชุมเจ้าหน้าที่อาวุโสอาเซียนด้านการพัฒนาสาธารณสุข จัดขึ้นเป็นประจำทุกปี โดยประเทศสมาชิกหมุนเวียนเป็นเจ้าภาพและประธานการประชุม มีวาระครั้งละ 2 ปี ในปี 2566 สปป.ลาว เป็นเจ้าภาพและทำหน้าที่เป็นประธานการประชุมฯ ซึ่งได้เชิญผู้แทนจากติมอร์เลสเตเข้าร่วมประชุมในฐานะผู้สังเกตการณ์เป็นครั้งแรก หลังจากที่อาเซียนยอมรับในหลักการ ในการรับติมอร์เลสเตเป็นสมาชิกอาเซียน ประเทศที่ 11
************************************************* 18 มิถุนายน 2566

ที่มา : https://www.thaigov.go.th/news/contents/details/69421