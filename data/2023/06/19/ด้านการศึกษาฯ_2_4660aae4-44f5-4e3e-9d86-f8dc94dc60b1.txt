รัฐบาลไทย-ข่าวทำเนียบรัฐบาล-“เอนก” รัฐมนตรีอุดมศึกษาฯ เอาจริง สั่งดำเนินคดีรับจ้างทำวิจัยและวิทยานิพนธ์


วันจันทร์ที่ 19 มิถุนายน 2566
“เอนก” รัฐมนตรีอุดมศึกษาฯ เอาจริง สั่งดำเนินคดีรับจ้างทำวิจัยและวิทยานิพนธ์
“เอนก” รัฐมนตรีอุดมศึกษาฯ เอาจริง สั่งดำเนินคดีรับจ้างทำวิจัยและวิทยานิพนธ์ พร้อมให้สำนักงานปลัดกระทรวง อว. ส่งหนังสือถึงทุกมหาวิทยาลัยหากพบนักวิจัย อาจารย์และนักศึกษาร่วมกระทำผิดให้ดำเนินการตามกฎหมาย
ศ.(พิเศษ) ดร.เอนก เหล่าธรรมทัศน์ รมว.การอุดมศึกษา วิทยาศาสตร์ วิจัยและนวัตกรรม (อว.) เปิดเผยว่า จากที่มีเพจเฟซบุ๊ก เว็บไซต์ ที่โฆษณารับทำวิจัยและวิทยานิพนธ์ปรากฏในสื่อออนไลน์และออฟไลน์ต่างๆ จึงได้ให้กระทรวง อว. ตรวจสอบข้อมูล เนื่องจากการดำเนินการดังกล่าวผิดกฎหมายและจริยธรรมการวิจัย ส่งผลเสียต่อความน่าเชื่อถือของระบบการศึกษาและวิจัย จึงให้ดำเนินคดีตามกฎหมาย รวมถึงผู้ที่จ้างวาน ผู้รับจ้างและผู้ร่วมไม่ว่าจะเป็นนักวิจัย อาจารย์หรือนักศึกษาก็จะต้องถูกดำเนินคดีให้ได้รับโทษตามกฎหมายเช่นกัน
ด้าน ศ.ดร.นพ.สิริฤกษ์ ทรงศิวิไล ปลัดกระทรวง อว. กล่าวว่า ได้สั่งการให้ทางกองกฏหมายของสำนักงานปลัดกระทรวง อว. ดำเนินการตรวจสอบข้อมูลจากแหล่งต่างๆ ตลอดจนในเพจเฟซบุ๊ก การโฆษณาในสื่อออนไลน์และออฟไลน์ที่กระทำการดังกล่าวจนมีข้อมูลเป็นที่แน่ชัดแล้ว โดยการจ้างทำงานวิจัย ผลงานวิทยานิพนธ์ เป็นความผิดทางอาญาตามมาตรา 70 แห่ง พ.ร.บ. อุดมศึกษา พ.ศ.2562 ซึ่งระบุว่า ห้ามมิให้ผู้ใด จ้าง วาน ใช้ให้ผู้อื่นทำผลงานทางวิชาการเพื่อไปใช้ในการเสนอเป็นส่วนหนึ่งของการศึกษาในหลักสูตรการศึกษาระดับอุดมศึกษาหรือเพื่อไปใช้ในการทำผลงานซึ่งเป็นส่วนหนึ่งของการขอตำแหน่งทางวิชาการ หรือเสนอขอปรับปรุงการกำหนดตำแหน่ง การเลื่อนตำแหน่ง การเลื่อนวิทยฐานะหรือการให้ได้รับเงินเดือนหรือเงินอื่นในระดับที่สูงขึ้น ทั้งนี้ไม่ว่าจะมีประโยชน์ตอบแทนหรือไม่ก็ตาม และห้ามมิให้ผู้ใดรับจ้างหรือรับดำเนินการตามวรรคหนึ่ง เพื่อให้ผู้อื่นนำผลงานนั้นไปใช้ประโยชน์ในการดำเนินการตามวรรคหนึ่ง เว้นแต่เป็นการช่วยเหลือโดยสุจริตตามสมควร หากผู้ใดฝ่าฝืนต้องระวางโทษจำคุกไม่เกิน 3 ปี หรือปรับไม่เกิน 60,000 บาท หรือทั้งจำทั้งปรับ  ทั้งนี้อว.ได้เข้าแจ้งความต่อกองบังคับการตำรวจสืบสวนสอบสวนอาชญากรรมทางเทคโนโลยี (สอท.) เพื่อดำเนินคดีกับผู้ดำเนินการดังกล่าวแล้ว นอกจากนี้ สำนักงานปลัดกระทรวง อว. ยังได้แจ้งกับมหาวิทยาลัยทุกแห่งให้ดูแล ติดตาม ตรวจสอบ มิให้มีการรับจ้างทำวิจัยและวิทยานิพนธ์ รวมทั้งดูแลบุคลากรและนักศึกษามิให้นักวิจัย อาจารย์และนักศึกษา ร่วมกระทำผิดไม่ว่าจะเป็นการจ้าง วาน หรือรับดำเนินการ
“ทั้งนี้ ขอให้มหาวิทยาลัยดูแลอย่างเคร่งครัด หากพบนักวิจัย อาจารย์และนักศึกษาที่กระทำผิดให้ดำเนินการตามกฏหมายทันที” ปลัดกระทรวง อว. กล่าว

ที่มา : https://www.thaigov.go.th/news/contents/details/69401