รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯ ยินดีดาราศาสตร์ไทยก้าวหน้า นักดาราศาสตร์ไทยมีศักยภาพ IAU รับรองชื่อภาษาไทยของดาวฤกษ์แม่และดาวเคราะห์นอกระบบสุริยะ “แก้วโกสินทร์” และ “ไพลินสยาม”


วันจันทร์ที่ 19 มิถุนายน 2566
19/06/2566
พิมพ์
โฆษกรัฐบาลเผย นายกฯ ยินดีดาราศาสตร์ไทยก้าวหน้า นักดาราศาสตร์ไทยมีศักยภาพ IAU รับรองชื่อภาษาไทยของดาวฤกษ์แม่และดาวเคราะห์นอกระบบสุริยะ “แก้วโกสินทร์” และ “ไพลินสยาม”
โฆษกรัฐบาลเผย นายกฯ ยินดีดาราศาสตร์ไทยก้าวหน้า นักดาราศาสตร์ไทยมีศักยภาพ IAU รับรองชื่อภาษาไทยของดาวฤกษ์แม่และดาวเคราะห์นอกระบบสุริยะ “แก้วโกสินทร์” และ “ไพลินสยาม”
วันนี้ (19 มิถุนายน 2566) นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ร่วมยินดีที่สหพันธ์ดาราศาสตร์นานาชาติ (The International Astronomical Union: IAU) รับรองชื่อภาษาไทยของดาวฤกษ์แม่ GJ3470 “แก้วโกสินทร์  (Kaewkosin)” และดาวเคราะห์นอกระบบสุริยะ GJ3470b “ไพลินสยาม (Phailinsiam)” เชื่อมั่นความก้าวหน้าการศึกษาด้านดาวเคราะห์นอกระบบสุริยะของไทย มีการค้นพบใหม่ที่เป็นประโยชน์ต่อการเรียนรู้
โฆษกประจำสำนักนายกรัฐมนตรี เปิดเผยว่า IAU ได้จัดกิจกรรม NameExoWorlds 2022 เพื่อตั้งชื่อดาวเคราะห์นอกระบบสุริยะ และดาวฤกษ์แม่จำนวน 20 ระบบ โดยเปิดโอกาสให้ทุกประเทศทั่วโลกร่วมเสนอชื่อดาวเคราะห์นอกระบบสุริยะ สถาบันวิจัยดาราศาสตร์แห่งชาติ (องค์การมหาชน) (สดร.) กระทรวงการอุดมศึกษา วิทยาศาสตร์ วิจัยและนวัตกรรม (อว.) ของไทยจึงได้จัดกิจกรรม “เสนอชื่อไทยให้ดาวเคราะห์นอกระบบสุริยะ” เพื่อให้ประชาชนทั่วไปร่วมเสนอชื่อ โดยผลจากการโหวต ชื่อ “แก้วโกสินทร์” และ “ไพลินสยาม” มีผลคะแนนโหวตสูงสุด ซึ่งชื่อดังกล่าวมีแนวคิดการตั้งชื่อมาจากความเชื่อของคนไทยโบราณ
ทั้งนี้  IAU ได้ประกาศการรับรองชื่อภาษาไทยของดาวเคราะห์นอกระบบ GJ3470b นับเป็นระบบดาวเคราะห์นอกระบบ ระบบที่ 3 ที่มีชื่อเป็นภาษาไทย ถัดจากระบบดาวเคราะห์นอกระบบ 47 UMa “ชาละวัน-ตะเภาแก้ว-ตะเภาทอง” และ WASP-50 “เจ้าพระยา-แม่ปิง” ที่ได้รับการรับรองชื่อภาษาไทยมาก่อนหน้านี้ โดยดาวเคราะห์นอกระบบสุริยะ GJ3470b เป็นวัตถุท้องฟ้าที่มีความผูกพันและสำคัญต่อประวัติศาสตร์ดาราศาสตร์ของไทยจากการที่เป็นดาวเคราะห์นอกระบบสุริยะดวงแรก ที่นักดาราศาสตร์ไทยได้ศึกษาวิจัยและสังเกตการณ์ผ่านกล้องโทรทรรศน์ของไทย
“นายกรัฐมนตรีชื่นชมการศึกษาดาวเคราะห์นอกระบบสุริยะแสดงให้เห็นความก้าวหน้าอย่างมาก สะท้อนถึงศักยภาพของนักดาราศาสตร์ไทยในการทำงานวิจัยดาราศาสตร์ในระดับนานาชาติ ดาราศาสตร์ถือเป็นสาขาวิทยาศาสตร์ที่ไทยมีศักยภาพ น่าสนใจ และสามารถเป็นแรงบันดาลใจให้เยาวชนคนรุ่นใหม่ที่สนใจ และต้องการศึกษา เพื่อยกระดับขีดความสามารถในการแข่งขันของประเทศไทยให้ทัดเทียมนานาชาติ ซึ่งรัฐบาลโดยหน่วยงานที่เกี่ยวข้องพร้อมสนับสนุน และผลักดันให้เยาวชนได้แสดงออกถึงศักยภาพของตนเอง” นายอนุชาฯ กล่าวว่า

ที่มา : https://www.thaigov.go.th/news/contents/details/69376