รัฐบาลไทย-ข่าวทำเนียบรัฐบาล-กรมทางหลวงชนบท ปรับปรุงบริเวณคอขวดไหล่ทางถนนสาย สส.2021 จังหวัดเพชรบุรี เสร็จสมบูรณ์


วันจันทร์ที่ 19 มิถุนายน 2566
กรมทางหลวงชนบท ปรับปรุงบริเวณคอขวดไหล่ทางถนนสาย สส.2021 จังหวัดเพชรบุรี เสร็จสมบูรณ์
ป้องกันการเกิดอุบัติเหตุ ยกระดับการเดินทางของประชาชนในพื้นที่ให้สะดวกปลอดภัย
กรมทางหลวงชนบท (ทช.) กระทรวงคมนาคม โดยสำนักอำนวยความปลอดภัย ดำเนินโครงการปรับปรุงบริเวณคอขวดไหล่ทาง ถนนทางหลวงชนบทสาย สส.2021 แยก ทล.35 - ชะอำ (ตอนเพชรบุรี) อำเภอเมือง บ้านแหลม ท่ายาง และชะอำ จังหวัดเพชรบุรี เสร็จสมบูรณ์ ใช้งบประมาณ 35.480 ล้านบาท ปรับปรุงโครงสร้างทางด้วยวิธี Pavement In-Place Recycling และงานผิวทางด้วยแอสฟัลท์คอนกรีต ช่วง กม. ที่ 51+000 - 53+550 ระยะทาง 2.550 กิโลเมตร พร้อมตีเส้นจราจร ติดตั้งป้ายจราจร สัญญาณไฟกะพริบ ราวกันอันตราย ไฟฟ้าส่องสว่าง และติดตั้งระบบขนส่งและจราจรอัจฉริยะ โดยเชื่อมต่อระบบเข้าสู่ศูนย์ควบคุมภายในสำนักงานทางหลวงชนบทที่ 4 (เพชรบุรี) และระบบบริหารจัดการจราจรของ ทช. นอกจากนี้ ได้ติดตั้งกล้องโทรทัศน์วงจรปิดชนิดดิจิทัลแบบติดตั้งอยู่กับที่ 3 จุด ประกอบด้วย จุดที่ 1 วงเวียนปลาหาดเจ้าสำราญ จุดที่ 2 แยกจุดตัด ทล.3187 และจุดที่ 3 บริเวณแยกถนนสาย สส.2021 ตัดกับถนนสาย พบ.1046 หากเกิดเหตุในสายทางจะทำให้สามารถรับทราบเหตุได้อย่างรวดเร็วทันเหตุการณ์และสามารถดูการเกิดอุบัติเหตุเพื่อทำการวิเคราะห์และป้องกันการเกิดเหตุในอนาคตต่อไป

ที่มา : https://www.thaigov.go.th/news/contents/details/69414