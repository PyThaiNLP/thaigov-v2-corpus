รัฐบาลไทย-ข่าวทำเนียบรัฐบาล-ปลัด พม. เร่งติดตามคดีเด็กถูกกระทำรุนแรงในสถานสงเคราะห์  พร้อมหนุนเครือข่ายประชาชน จัดกิจกรรมจิตอาสา ปันสุข ปลูกรัก พลิกโฉมบ้านสระบุรีฯ


วันจันทร์ที่ 19 มิถุนายน 2566
ปลัด พม. เร่งติดตามคดีเด็กถูกกระทำรุนแรงในสถานสงเคราะห์  พร้อมหนุนเครือข่ายประชาชน จัดกิจกรรมจิตอาสา ปันสุข ปลูกรัก พลิกโฉมบ้านสระบุรีฯ
ปลัด พม. เร่งติดตามคดีเด็กถูกกระทำรุนแรงในสถานสงเคราะห์  พร้อมหนุนเครือข่ายประชาชน
จัดกิจกรรมจิตอาสา ปันสุข ปลูกรัก พลิกโฉมบ้านสระบุรีฯ
เมื่อวันที่ 18 มิ.ย. 66 เวลา 16.00 น. นายอนุกูล ปีดแก้ว ปลัดกระทรวงการพัฒนาสังคมและความมั่นคงของมนุษย์ (ปลัด พม.) เปิดเผยว่า ตนพร้อมนางอภิญญา ชมภูมาศ อธิบดีกรมกิจการเด็กและเยาวชน (อธิบดี ดย.) ลงพื้นที่สถานสงเคราะห์เด็กหญิงจังหวัดสระบุรี เพื่อร่วมประชุมถอดบทเรียนจากเหตุความรุนแรงที่ผ่านมา และซักซ้อมแนวทางการดำเนินการพัฒนาสถานรองรับเด็กเพื่อให้เป็นสถานที่ปลอดภัยสำหรับเด็ก โดยประชุมหารือร่วมกับผู้ทรงคุณวุฒิด้านเด็ก และผู้ปกครองสถานรองรับเด็กกรุงเทพมหานครและในพื้นที่ภาคกลาง
นายอนุกูล กล่าวต่อไปว่า สำหรับการดำเนินคดี ในเหตุความรุนแรงที่เกิดขึ้น ขณะนี้ การดำเนินการของเจ้าหน้าที่ตำรวจอยู่ในขั้นตอนสุดท้าย คือการสอบปากคำเด็กตามประมวลกฎหมายวิธีพิจารณาความอาญา โดยมีนักจิตวิทยาและนักสังคมสงเคราะห์ ทำหน้าที่ในการให้ข้อมูลจากเด็ก จำนวน 30 ปาก ซึ่งเป็นผู้ได้รับผลกระทบโดยตรง นอกจากนี้ ในส่วนของผู้กระทำผิด ได้กันออกไปและให้ออกจากงานแล้ว เพื่อดำเนินการในทางคดี ส่วนเด็กทั้ง 9 คน ที่ถูกกระทำความรุนแรง ขณะนี้ ได้อยู่ในความคุ้มครองในระบบคุ้มครองพยานของกระทรวงยุติธรรมเรียบร้อยแล้ว อย่างไรก็ตาม ยังมีการประมวลคดีอีกพอสมควร ซึ่งเจ้าหน้าที่ตำรวจจะให้ข้อมูลว่ามีใครเกี่ยวข้องเพิ่มเติม และคาดว่าอีกไม่นานน่าจะชัดเจนยิ่งขึ้น
นายอนุกูล กล่าวเพิ่มเติมว่า นอกจากนี้ วันนี้ กระทรวง พม. โดย ดย. ร่วมกับเครือข่ายประชาชน  "กัน จอมพลัง" คุณกัณฐัศว์ พงศ์ไพบูลย์เวชย์ และเครือข่าย จัดกิจกรรมจิตอาสา ปันสุข ปลูกรัก พลิกโฉมบ้านสระบุรี : ปันน้ำใจ เยียวยา เพื่อน้องบ้านเด็กหญิงสระบุรี  โดยมีการรับมอบอุปกรณ์การศึกษาและกีฬา เครื่องอุปโภคบริโภคที่จำเป็น และเครื่องใช้ไฟฟ้า รวมทั้งการจัดกิจกรรมดนตรีจาก Influenser อาทิ แจ็กแปปโฮ เบล ขอบสนาม เนม MNJ  ตี๋ เอเอฟ  แป้งฝุ่น และจุ๊บจิ๊บ เชิญยิ้ม เป็นต้น และมีการเลี้ยงอาหารเย็น นับเป็นกิจกรรมผ่อนคลายและเป็นประโยชน์สำหรับเด็กในสถานสงเคราะห์เด็กหญิงจังหวัดสระบุรี และเครือข่ายประชาชนมีความต้องการเข้ามาเห็นความเปลี่ยนแปลงของสถานสงเคราะห์แห่งนี้อีกด้วย
#ช่วย24ชั่วโมง #พม24ชม #ข่าวพม

ที่มา : https://www.thaigov.go.th/news/contents/details/69395