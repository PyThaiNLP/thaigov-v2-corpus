รัฐบาลไทย-ข่าวทำเนียบรัฐบาล-รมว.พม. ชื่นชมพนักงาน 7-eleven พลเมืองดี แจ้ง "ESS Help Me" ช่วยระงับเหตุรุนแรง ลดความสูญเสีย


วันจันทร์ที่ 19 มิถุนายน 2566
รมว.พม. ชื่นชมพนักงาน 7-eleven พลเมืองดี แจ้ง "ESS Help Me" ช่วยระงับเหตุรุนแรง ลดความสูญเสีย
รมว.พม. ชื่นชมพนักงาน 7-eleven พลเมืองดี แจ้ง "ESS Help Me" ช่วยระงับเหตุรุนแรง ลดความสูญเสีย
วันที่ 17 มิถุนายน 2566 นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) ลงพื้นที่จังหวัดพิษณุโลก เพื่อขับเคลื่อนการใช้งานระบบแจ้งเหตุฉุกเฉินทางสังคม ESS (Emergency Social Service : Thailand) เป็นช่องทางในการรับแจ้งเหตุฉุกเฉินทางสังคมออนไลน์ในทุกจังหวัดทั่วประเทศ ได้แก่ ข่มขู่ว่าจะทำร้ายหรือทำร้าย กักขังหน่วงเหนี่ยว เสี่ยงถูกล่วงละเมิดทางเพศ ผู้คลุ้มคลั่งก่อให้เกิดเหตุร้าย และมั่วสุมจนก่อให้เกิดเหตุร้าย โดยทำงานผ่าน Line OA บนโทรศัพท์มือถือ ด้วยการค้นหาคำว่า ESS Help Me แล้วเพิ่มเพื่อน และสามารถแชร์พิกัดจุดเกิดเหตุได้อย่างแม่นยำ ซึ่งเจ้าหน้าที่ในระบบจะรับทราบเหตุแบบเรียลไทม์  และจะเดินทางเข้าไปช่วยเหลือได้อย่างรวดเร็วและทันเหตุการณ์ เป็นการช่วยลดความรุนแรง การบาดเจ็บ และการสูญเสียชีวิตได้
นายจุติ กล่าวว่า วันนี้ ได้มามอบใบประกาศเกียรติคุณยกย่อง นางสาวธนาภรณ์ คนึงเหตุ พนักงานร้าน 7-eleven สาขาประชาอุทิศ อำเภอเมือง จังหวัดพิษณุโลก ผู้แจ้งเหตุฉุกเฉินทางสังคมผ่าน "ESS Help Me" ใน Line OA กรณี เกิดเหตุทะเลาะวิวาท ทำร้ายร่างกายบริเวณด้านหน้าร้าน 7-eleven ทั้งนี้ ตนขอชื่นชม คุณธนาภรณ์ที่พิสูจน์ได้ว่าสังคมดีเกิดจากคนดี มีน้ำใจ ช่วยเหลือซึ่งกันและกัน อยากจะให้ทุกคนมีจิตสำนึกแบบนี้  ซึ่ง ระบบ ESS เป็นครั้งแรกที่สถานีตำรวจทั่วประเทศ 2,000 กว่าแห่ง ทำงานร่วมกับศูนย์ช่วยเหลือสังคมตำบล 7,000 กว่าแห่ง โดยเจ้าหน้าที่ตำรวจจะเข้าไปป้องกันเหตุ  และหน่วยงาน พม. จะเข้าไปเยียวยาหลังเกิดเหตุ  นับป็นการทำงานแบบครบวงจร ที่อยากให้ทุกคนเข้ามามีส่วนร่วมในการปักหมุด หยุดเหตุ เพราะถ้าเกิดเราเข้าไปช่วยเหลือช้า อาจจะเกิดการสูญเสีย แต่ถ้าเราเข้าไปช่วยเหลือได้ทันการณ์  ย่อมจะไม่เกิดการสูญเสียแน่นอน
ในขณะที่คุณธนาภรณ์กล่าวว่า วันที่แจ้งเหตุ ตนเห็นสามีภรรยาทะเลาะวิวาทกัน และมีการทำร้ายเด็ก จึงได้หยิบมือถือมาแจ้งเหตุผ่าน  "ESS Help Me" ใน Line จากนั้น มีเจ้าหน้าที่ตำรวจเข้ามาระงับเหตุอย่างเร็วซึ่งจากการใช้งานจริง  รู้สึกว่ามีความสะดวก รวดเร็ว และจะบอกต่อไปยังคนอื่นๆ ให้มาใช้ "ESS Help Me" ใน Line บนมือถือ
นอกจากนี้ ตนได้มอบใบประกาศเกียรติคุณยกย่องผู้ปฏิบัติงานให้ความช่วยเหลือประชาชนผ่านระบบแจ้งเหตุฉุกเฉินทางสังคม "ESS Help Me" แก่เจ้าหน้าที่ตำรวจ จำนวน 27 นาย ได้แก่ ผู้บังคับการตำรวจภูธรจังหวัดพิษณุโลก ผู้กำกับการสถานีตำรวจภูธร เจ้าหน้าที่ตำรวจสายตรวจ เจ้าหน้าที่ตำรวจห้องวิทยุ และเจ้าหน้าที่ศูนย์ 191 ตำรวจภูธรจังหวัดพิษณุโลก ณ สถานีตำรวจภูธรจังหวัดพิษณุโลก อำเภอเมือง จังหวัดพิษณุโลก
#ช่วย24ชั่วโมง #พม24ชม #ข่าวพม

ที่มา : https://www.thaigov.go.th/news/contents/details/69394