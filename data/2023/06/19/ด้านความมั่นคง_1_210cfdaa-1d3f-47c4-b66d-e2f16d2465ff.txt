รัฐบาลไทย-ข่าวทำเนียบรัฐบาล-"เอกชน-ราชการ หนุนเสริมเศรษฐกิจเพื่อประชาชน" จังหวัดกาฬสินธุ์ บูรณาการภาคเอกชนและภาคีเครือข่าย จัดกิจกรรมคาร์แรลลี่ "ทอดผ้าป่าต้นไม้เปลี่ยนสี-ทำความดี สร้างป่าชุมชนบนภูสิงห์" ส่งเส


วันอาทิตย์ที่ 18 มิถุนายน 2566
18/06/2566
พิมพ์
"เอกชน-ราชการ หนุนเสริมเศรษฐกิจเพื่อประชาชน" จังหวัดกาฬสินธุ์ บูรณาการภาคเอกชนและภาคีเครือข่าย จัดกิจกรรมคาร์แรลลี่ "ทอดผ้าป่าต้นไม้เปลี่ยนสี-ทำความดี สร้างป่าชุมชนบนภูสิงห์" ส่งเส
"เอกชน-ราชการ หนุนเสริมเศรษฐกิจเพื่อประชาชน" จังหวัดกาฬสินธุ์ บูรณาการภาคเอกชนและภาคีเครือข่าย จัดกิจกรรมคาร์แรลลี่ "ทอดผ้าป่าต้นไม้เปลี่ยนสี-ทำความดี สร้างป่าชุมชนบนภูสิงห์" ส่งเสริมการท่องเที่ยวดินแดน 3 ธรรม เพื่อความยั่งยืน
วันนี้ (18 มิ.ย. 66) นายศุภศิษย์ กอเจริญยศ ผู้ว่าราชการจังหวัดกาฬสินธุ์ เปิดเผยว่า จังหวัดกาฬสินธุ์ให้ความสำคัญในการขับเคลื่อนการพัฒนาพื้นที่ด้วยองคาพยพและพลังความร่วมมือของภาคีเครือข่ายในพื้นที่จังหวัดตามนโยบายของกระทรวงมหาดไทยที่สอดคล้องกับเป้าหมายการพัฒนาที่ยั่งยืน (UN SDGs) ข้อที่ 17 มาอย่างต่อเนื่อง ทั้งการประชุม กรอ.จังหวัด การประชุมร่วมกับภาคเอกชนผู้มีใจรุกรบมุ่งมั่นในการเสริมสร้างพลังแห่งการ Change for Good ให้เกิดขึ้นกับพื้นที่กาฬสินธุ์ อันจะยังประโยชน์ให้เกิดกับพื้นที่และประชาชนชาวกาฬสินธุ์ และยังเป็นตัวอย่างให้กับคนรุ่นต่อไปได้สานต่อสิ่งที่ดีอย่างยั่งยืน
"จังหวัดกาฬสินธุ์ โดยการบูรณาการความร่วมมือของสมาคมส่งเสริมธุรกิจท่องเที่ยว สภาอุตสาหกรรมท่องเที่ยวจังหวัดกาฬสินธุ์ และบริษัทประชารัฐรักสามัคคีกาฬสินธุ์ (วิสาหกิจเพื่อสังคม) จำกัด ได้ร่วมกันจัดพิธีเปิดกิจกรรมคาร์แรลลี่ในโครงการ "ทอดผ้าป่าต้นไม้เปลี่ยนสี-ทำความดี สร้างป่าชุมชนบนภูสิงห์" ณ หอศิลป์เมืองกาฬสินธุ์ (ศาลากลางจังหวัดกาฬสินธุ์หลังเก่า) อำเภอเมืองกาฬสินธุ์ โดยตนในฐานะผู้ว่าราชการจังหวัดกาฬสินธุ์เป็นประธาน และมีนายปราชญา อุ่นเพชรวรากร รองผู้ว่าราชการจังหวัดกาฬสินธุ์ พล.ต.ต.มนตรี จรัญพงศ์ ที่ปรึกษาผู้ว่าราชการจังหวัดกาฬสินธุ์ นายจารุวัฒน์ บุญเพิ่ม นายกเทศมนตรีเมืองกาฬสินธุ์ รอง ผอ.ททท.เขต 7 ขอนแก่น นายกสมาคมส่งเสริมธุรกิจการท่องเที่ยวจังหวัดกาฬสินธุ์ ประธานสภาอุตสาหกรรมธุรกิจการท่องเที่ยวจังหวัดกาฬสินธุ์ ผู้แทนหน่วยงานเครือข่าย หัวหน้าส่วนราชการ ประชาชนและนักท่องเที่ยว นักเดินทาง เข้าร่วมพิธีเปิดเป็นจำนวนมาก มีเป้าประสงค์เพื่อสนับสนุนการท่องเที่ยว และแนะนำสถานที่ท่องเที่ยวที่สำคัญในจังหวัดกาฬสินธุ์ให้เป็นที่รู้จักอย่างแพร่หลาย มีการบอกต่อ บอกเล่าเรื่องราวไปยังประชาชนทุกกลุ่ม ทุกจังหวัด อีกทั้งเป็นการกระตุ้นเศรษฐกิจระหว่างการทำกิจกรรม เช่น การแวะ ชิม ช็อป ใช้ ณ ร้านค้าของชุมชนที่ตั้งอยู่ระหว่างเส้นทางการแรลลี่" นายศุภศิษย์ ฯ กล่าว
นายศุภศิษย์ กอเจริญยศ ผู้ว่าราชการจังหวัดกาฬสินธุ์ กล่าวต่ออีกว่า โครงการ "ทอดผ้าป่าต้นไม้เปลี่ยนสี-ทำความดี สร้างป่าชุมชนบนภูสิงห์" ถือเป็นโอกาสอันดีที่จังหวัดกาฬสินธุ์จะได้เปิดบ้านประชาสัมพันธ์ของดี ของเด่น ของดัง และสถานที่ท่องเที่ยว ร้านค้าชุมชนในพื้นที่ ซึ่งมีความพร้อมสามารถรองรับนักท่องเที่ยวได้ตลอดทุกฤดูกาล ทั้งยังช่วยสร้างการรับรู้ผ่านผู้เข้าร่วมกิจกรรมกาฬสินธุ์คาร์แรลลี่ เพราะเส้นทางการทำกิจกรรมล้วนผ่านอำเภอที่มีความสำคัญทางการท่องเที่ยวที่มีเรื่องราวอันน่าตื่นตาตื่นใจและชวนสัมผัส อาทิ อำเภอเมืองกาฬสินธุ์ อำเภอกมลาไสย อำเภอยางตลาด และอำเภอสหัสขันธ์ ซึ่งเป็นหนึ่งในเส้นทางท่องเที่ยวของ Kalasin Geopark (กาฬสินธุ์-จี-โอ-พาร์ค) หรือ "อุทยานธรณีกาฬสินธุ์" ที่ปัจจุบันกำลังส่งเสริมพัฒนาให้เป็นที่รู้จัก ผ่านกิจกรรมท่องเที่ยวและยังสามารถช่วยกระตุ้นเศรษฐกิจชุมชนให้คึกคักขึ้นมาอีกครั้ง หลังสถานการณ์ COVID-19 ที่ผ่านมา โดยมี "ภาคเอกชน" เป็นภาคีเครือข่ายหลักนำเสนอสิ่งที่ดีให้กับภาคราชการ และทุกภาคีเครือข่ายร่วมขับเคลื่อน
"โครงการ ฯ นี้ ยังสอดคล้องกับแนวทางการพัฒนาจังหวัดกาฬสินธุ์ เมือง 3 รวย (รวยวัฒนธรรม) 3 ใจ (ร่วมใจ) และ 4 อิ่ม ทั้งนี้ เชื่อว่าทุก ๆ ท่านที่เข้าร่วมกิจกรรม จะได้พบกับแหล่งท่องเที่ยวที่ดึงดูดใจ มีกิจกรรมและสิ่งที่น่าสนใจ ตลอดการเดินทางท่องเที่ยว เช่น พระธาตุยาคู อำเภอกมลาไสย วัดสว่างหัวนาคำ อำเภอยางตลาด พิพิธภัณฑ์สิรินธร วัดพุทธนิมิตรภูค่าว และสะพานเทพสุดา อำเภอสหัสขันธ์ เป็นต้น ซึ่งต้องขอขอบคุณคณะทำงานภาคเอกชนหลัก ทั้ง 2 องค์กร และผู้สนับสนุน ทั้งหน่วยงานเครือข่ายในจังหวัดกาพสินธุ์ และจังหวัดต่าง ๆ ที่ร่วมแรง ร่วมใจกัน ดำเนินการขับเคลื่อนกิจกรรมการท่องเที่ยวดี ๆ เพื่อประชาสัมพันธ์จังหวัดกาฬสินธุ์ให้เป็นที่รู้จักแก่นักท่องเที่ยว กระตุ้นเศรษฐกิจฐานรากให้กับประชาชน และขอเชิญชวนประชาชนคนไทยทุกคนได้ท่องเที่ยวอุดหนุนคนไทย โดยเฉพาะอย่างยิ่ง "จังหวัดกาฬสินธุ์ดินแดน 3 ธรรม" ได้ในทุกวัน" นายศุภศิษย์ ฯ กล่าวในช่วงท้าย

ที่มา : https://www.thaigov.go.th/news/contents/details/69371