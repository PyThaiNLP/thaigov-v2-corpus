รัฐบาลไทย-ข่าวทำเนียบรัฐบาล-พม. หนุนเสริมทักษะแห่งอนาคตให้เด็ก เยาวชน พร้อมเปิดเพิ่ม รร.ครอบครัว สอนพ่อแม่สร้างพลังบวกเลี้ยงลูก ที่ จ.พิษณุโลก


วันจันทร์ที่ 19 มิถุนายน 2566
พม. หนุนเสริมทักษะแห่งอนาคตให้เด็ก เยาวชน พร้อมเปิดเพิ่ม รร.ครอบครัว สอนพ่อแม่สร้างพลังบวกเลี้ยงลูก ที่ จ.พิษณุโลก
พม. หนุนเสริมทักษะแห่งอนาคตให้เด็ก เยาวชน พร้อมเปิดเพิ่ม รร.ครอบครัว สอนพ่อแม่สร้างพลังบวกเลี้ยงลูก ที่ จ.พิษณุโลก
เมื่อวันที่ 16 มิ.ย. 66 เวลา 08.30 น. นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) ลงพื้นที่จังหวัดพิษณุโลก ณ โรงเรียนบ้านกร่างวิทยาคม อําเภอเมือง จังหวัดพิษณุโลก เพื่อเป็นประธานในพิธีมอบเกียรติบัตรแก่เด็กและเยาวชนจังหวัดพิษณุโลกตามโครงการพัฒนาทักษะแห่งอนาคต (21st Century Skills) จำนวน 4 รุ่น รวม 260 คน ซึ่งได้รับการส่งเสริมให้มีการพัฒนา 3 ทักษะ/สมรรถนะที่จำเป็นในศตวรรษที่ 21 ประกอบด้วย 1) กลุ่มทักษะพื้นฐาน เช่น ทักษะด้านการเงิน วิชาการ เป็นต้น 2) กลุ่มทักษะที่ต้องนำมาใช้ในการจัดการกับปัญหาหรือความท้าทาย เช่น ทักษะการคิดเชิงวิพากษ์และเชิงสร้างสรรค์ การสื่อสาร และการทำงานร่วมกับผู้อื่น และ 3 ) กลุ่มทักษะที่ใช้ในการจัดการตัวเองกับสภาพสังคมที่เปลี่ยนแปลงไปอย่างรวดเร็ว เช่น ทักษะความเป็นผู้นำและความสามารถในการปรับตัว เป็นต้น จากนั้น เป็นประธานเปิดการอบรมอาสาสมัครพัฒนาสังคมและความมั่นคงของมนุษย์ (อพม.) ใหม่ จำนวน 70 คน เพื่อสร้างเครือข่ายของกระทรวง พม. ที่เข้มแข็ง คอยทำหน้าที่ชี้เป้า เฝ้าระวังปัญหาทางสังคมและช่วยเหลือกลุ่มเปราะบางในพื้นที่อย่างทั่วถึง ณ เทศบาลเมืองอรัญญิก อําเภอเมือง จังหวัดพิษณุโลก และเป็นประธานเปิดโครงการฝึกทักษะอาชีพและหลักปรัชญาเศรษฐกิจพอเพียงสู่การเรียนรู้ที่ยั่งยืน เพื่ออาหารเช้าสําหรับนักเรียนโรงเรียนบ้านทุ่งยาว อําเภอเนินมะปราง โดยได้ปล่อยพันธุ์ปลาเพื่อเป็นแหล่งอาหารเช้า
นายจุติ กล่าวต่อไปว่า นอกจากนี้ ได้เดินทางไปเปิดโรงเรียนครอบครัวเสริมสร้างพลังบวก ณ ศูนย์การเรียนรู้โรงเรียนบ้านเนินสะอาด อําเภอวังทอง เพื่อให้เป็นศูนย์กลางการเรียนรู้ของชุมชน สำหรับการส่งเสริมความรู้และพลังบวกให้กับพ่อแม่ ผู้ปกครอง หรือบุคคลที่ดูแลเด็กและเยาวชนในครอบครัว เพื่อให้เกิดการเลี้ยงดูอย่างถูกต้องเหมาะสม มีพัฒนาการที่สมวัย และมีทักษะที่จำเป็นต่อการดำรงชีวิต ซึ่งศูนย์แห่งนี้เกิดจากความร่วมมือระหว่างภาคีเครือข่ายทุกภาคส่วนทั้งภาครัฐ เอกชน ประชาสังคม และชาวชุมชน  อีกทั้งมอบความช่วยเหลือต่างๆ แก่ ประชาชนและกลุ่มเปราะบางในพื้นที่ ได้แก่ 1) เงินสงเคราะห์สำหรับครอบครัวผู้ประสบปัญหาทางสังคม จำนวน 31 ราย  2) อุปกรณ์เครื่องเขียนสำหรับโรงเรียนบ้านเนินสะอาด  3) รถวีลแชร์สำหรับคนพิการที่ยากจน จำนวน 7 คัน และ 4) ถุงยังชีพสำหรับครอบครัวผู้ประสบปัญหาทางสังคม จำนวน 46 ราย
นายจุติ กล่าวเพิ่มเติมว่า วันนี้ ตนได้มาช่วยเหลือดูแลเรื่องที่อยู่อาศัยของประชาชนกลุ่มเปราะบาง โดยมามอบบ้านถวายราชสักการะตามโครงการ “อาสาสมัครทําความดีถวายองค์ราชัน วันละ 1 บาท” ประจําปี 2565 ให้แก่นางสมทรง เนียมหอม ณ บ้านเลขที่ 8/2 หมู่ 11 บ้านป่าคาย ตําบลท่าหมื่นราม อําเภอวังทอง จังหวัดพิษณุโลก ซึ่งได้รับการสนับสนุนจากสมาคมอาสาสมัครประชาสงเคราะห์จังหวัดพิษณุโลก
#ช่วย24ชั่วโมง #พม24ชม #ข่าวพม

ที่มา : https://www.thaigov.go.th/news/contents/details/69392