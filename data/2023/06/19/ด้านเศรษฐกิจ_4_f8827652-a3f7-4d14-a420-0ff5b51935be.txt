รัฐบาลไทย-ข่าวทำเนียบรัฐบาล-ผู้ตรวจฯ เดชา ลงพื้นที่กลุ่มทอผ้าโบราณบ้านโนนกอก จ.อุดรธานี เปิดกิจกรรมฝึกอบรมส่งเสริมผลิตภัณฑ์ภูมิปัญญาผ้าไทย พัฒนาทักษะอาชีพพื้นฐานด้านการแปรรูปผลิตภัณฑ์


วันจันทร์ที่ 19 มิถุนายน 2566
19/06/2566
พิมพ์
ผู้ตรวจฯ เดชา ลงพื้นที่กลุ่มทอผ้าโบราณบ้านโนนกอก จ.อุดรธานี เปิดกิจกรรมฝึกอบรมส่งเสริมผลิตภัณฑ์ภูมิปัญญาผ้าไทย พัฒนาทักษะอาชีพพื้นฐานด้านการแปรรูปผลิตภัณฑ์
ฝึกอบรมส่งเสริมผลิตภัณฑ์ภูมิปัญญาผ้าไทย พัฒนาทักษะอาชีพพื้นฐานด้านการแปรรูปผลิตภัณฑ์ เพื่อสร้างอาชีพ สร้างรายได้ให้กับชุมตามแนวทางขับเคลื่อน “MIND" ใช้ “หัว” และ “ใจ” ปั้นอุตสาหกรรมคู่ชุมชน  ให้สมดุลและยั่งยืน
วันที่ 15 มิถุนายน 2566 นายเดชา จาตุธนานันท์ ผู้ตรวจราชการกระทรวงอุตสาหกรรม (ผตร.อก) พร้อมด้วย นายฐิติณัฎฐ์ มุณีรัตน์ อุตสาหกรรมจังหวัดอุดรธานี นายติณห์ เจริญใจ ผู้อำนวยการศูนย์ส่งเสริมอุตสาหกรรมภาคที่ 4 กรมส่งเสริมอุตสาหกรรม ร่วมเปิดกิจกรรมฝึกอบรม “การออกแบบ การดีไซน์ และการตัดเย็บ” ภายใต้ “กิจกรรมส่งเสริมผลิตภัณฑ์ภูมิปัญญาผ้าไทย พัฒนาทักษะอาชีพพื้นฐาน ด้านการแปรรูปผลิตภัณฑ์ ภายใต้โครงการพัฒนาผลิตภัณฑ์เพิ่มรายได้ ให้ชุมชนดีพร้อม” กลุ่มทอผ้าโบราณบ้านโนนกอก จังหวัดอุดรธานี โดยได้รับเกียรติจาก นายสุชัย บุตรสาระ สมาชิกวุฒิสภา นายวิมล สุระเสน นายอำเภอเมืองอุดรธานี และหัวหน้าส่วนราชการจังหวัดอุดรธานี เข้าร่วมด้วย
บ้านโนนกอก เริ่มก่อตั้งในปี พ.ศ. 2558 โดย คุณอภิชาติ พลบัวไข หรือ ต้น นักปราชญ์ชาวบ้าน ได้ร่วมกับหน่วยงานต่าง ๆ ภายในท้องถิ่นร่วมกันฟื้นฟูการทอผ้าของชุมชน ซึ่งช่วงแรกยังไม่มีตลาด เนื่องจากลวดลายยังไม่สวย ไม่มีเอกลักษณ์ โดยร่วมกันปรับปรุงวิธีการย้อมผ้าด้วยบัวแดง สร้างเอกลักษณ์ที่สำคัญของชุมชนและเริ่มขายผ่านช่องทาง Online ทำให้ในปัจจุบันสามารถช่วยให้ชาวบ้านมีอาชีพ มีรายได้เพิ่มขึ้น และความเป็นอยู่ดีขึ้น จากอาชีพเสริมไปสู่อาชีพหลัก และเพื่อเป็นการสร้างความรู้ในการนำเทคโนโลยีสมัยใหม่ และทรัพยากรในพื้นที่มาต่อยอดและพัฒนาผลิตภัณฑ์ให้เกิดมูลค่าเพิ่ม สำนักงานอุตสาหกรรมจังหวัดอุดรธานี ร่วมกับ ศูนย์ส่งเสริมอุตสาหกรรมภาคที่ 4 กรมส่งเสริมอุตสาหกรรม จัดกิจกรรมฝึกอบรมส่งเสริมผลิตภัณฑ์ภูมิปัญญาผ้าไทย พัฒนาทักษะอาชีพพื้นฐานด้านการแปรรูปผลิตภัณฑ์ ภายใต้โครงการพัฒนาผลิตภัณฑ์เพิ่มรายได้ ให้ชุมชนดีพร้อม เพื่อเสริมทักษะ สร้างอาชีพ สร้างรายได้ให้กับชุม ตามแนวทางขับเคลื่อน “MIND" ใช้ “หัว” และ “ใจ” ปั้นอุตสาหกรรมคู่ชุมชน ให้สมดุลและยั่งยืน และช่วยให้เศรษฐกิจฐานรากเติบโตและเข้มแข็ง

ที่มา : https://www.thaigov.go.th/news/contents/details/69390