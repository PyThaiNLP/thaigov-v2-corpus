รัฐบาลไทย-ข่าวทำเนียบรัฐบาล-​รัฐมนตรีเกษตรฯ เชิญเที่ยวงานมหกรรมผลไม้และของดีป่าละอู ครั้งที่ 10 ประจำปี 2566 ระหว่างวันที่ 19 – 25 มิ.ย. 66


วันจันทร์ที่ 19 มิถุนายน 2566
​รัฐมนตรีเกษตรฯ เชิญเที่ยวงานมหกรรมผลไม้และของดีป่าละอู ครั้งที่ 10 ประจำปี 2566 ระหว่างวันที่ 19 – 25 มิ.ย. 66
​รัฐมนตรีเกษตรฯ เชิญเที่ยวงานมหกรรมผลไม้และของดีป่าละอู ครั้งที่ 10 ประจำปี 2566 ระหว่างวันที่ 19 – 25 มิ.ย. 66
ดร.เฉลิมชัย ศรีอ่อน รัฐมนตรีว่าการกระทรวงเกษตรและสหกรณ์ เป็นประธานเปิดโครงการมหกรรมผลไม้และของดีป่าละอู ครั้งที่ 10 ประจำปี 2566 ที่จัดขึ้นระหว่างวันที่ 19 – 25 มิถุนายน 2566 ณ ลานอเนกประสงค์องค์การบริหารส่วนตำบลห้วยสัตว์ใหญ่ โดยโครงการดังกล่าวมีวัตถุประสงค์เพื่อนำของดีของตำบลออกมาเผยแพร่ประชาสัมพันธ์ ไม่ว่าจะเป็นผลผลิตทางการเกษตร ทุเรียนป่าละอู ผลไม้นานาชนิด อีกทั้งส่งเสริมการท่องเที่ยวเชิงอนุรักษ์และเชิงสุขภาพหลากหลายรูปแบบ ทั้งการเผยแพร่วัฒนธรรมชาวไทยภูเขาเผ่ากระเหรี่ยง นอกจากนี้ ยังเป็นการส่งเสริมอาชีพ โดยเปิดตลาดให้ประชาชนในพื้นที่มีรายได้จากผลผลิต ผลิตภัณฑ์ของชุมชน และสร้างระบบการเรียนรู้ การมีส่วนร่วมการบริหารจัดการทรัพยากรของชุมชน โดยประชาชนของคนในชุมชนด้วยกันเอง ให้เป็นที่รู้จักในวงกว้าง
รัฐมนตรีว่าการกระทรวงเกษตรและสหกรณ์ กล่าวว่า ทุเรียนป่าละอูเป็นสินค้าที่ได้รับการขึ้นทะเบียน GI เป็นสินค้าที่เป็นอัตลักษณ์พื้นถิ่น ถือเป็นการการันตีคุณภาพ อย่างไรก็ตาม ทุเรียนเป็นสินค้าที่จะยังเติบโตอย่างต่อเนื่อง เราจึงต้องมีการรักษาคุณภาพ โดยไม่ตัดทุเรียนอ่อน ซึ่งที่ผ่านมาได้กำหนดเป็นนโยบายว่าจะไม่ผ่อนปรนเด็ดขาดให้กับทุเรียนที่ด้อยคุณภาพ และเน้นย้ำกับเจ้าหน้าที่ของกระทรวงเกษตรฯ ว่าอย่าปล่อยปะละเลย ต้องดำเนินการอย่างเด็ดขาด ไม่มีการละเว้น และไม่มีการรับผลประโยชน์อย่างแน่นอน นอกจากนี้ ยังได้มีการเจรจากับประเทศจีน เพื่อแก้ไขปัญหาเรื่องการส่งออกทุเรียนและสินค้าอีกหลายชนิด โดยมีการเจรจาเพิ่มเติมในสินค้าอินทผลัมด้วย
สำหรับสถานการณ์ภัยแล้ง ได้มอบหมายให้กรมชลประทานศึกษาแนวทางในการเพิ่มพื้นที่กักเก็บน้ำ ช่วยแก้ปัญหาอย่างยั่งยืน โดยให้ประสานกับหน่วยงานที่เกี่ยวข้องเพื่อสร้างความเข้าใจกับประชาชนให้พื้นที่ต่อไป
“ตั้งใจว่าจะวางมือทางการเมือง ตามที่ได้เคยพูดไว้ และพร้อมจะออกมาชนให้กับประเทศชาติ ยืนยันว่าตั้งแต่เป็นรัฐมนตรีว่าการกระทรวงแรงงาน และรัฐมนตรีว่าการกระทรวงเกษตรและสหกรณ์ รักษาศักดิ์ศรีของคนประจวบฯ เท่าชีวิต ไม่มีการทุจริตคอรัปชั่น และภูมิใจที่ได้มาดูแลพี่น้องเกษตรกรทั่วประเทศ อย่างไรก็ตาม เจ้าหน้าที่ของกระทรวงเกษตรฯ ทุกคน พร้อมที่จะเป็นส่วนหนึ่งในครอบครัวของพี่น้องประชาชน และเป็นกำลังในการพัฒนาประเทศต่อไป” ดร.เฉลิมชัย กล่าว

ที่มา : https://www.thaigov.go.th/news/contents/details/69409