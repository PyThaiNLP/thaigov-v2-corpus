รัฐบาลไทย-ข่าวทำเนียบรัฐบาล-“เอนก” นำ บพค.จับมือ CJ Entertainment บริษัทบันเทิงที่ใหญ่ที่สุดของเกาหลีใต้


วันจันทร์ที่ 19 มิถุนายน 2566
“เอนก” นำ บพค.จับมือ CJ Entertainment บริษัทบันเทิงที่ใหญ่ที่สุดของเกาหลีใต้
“เอนก” นำ บพค.จับมือ CJ Entertainment บริษัทบันเทิงที่ใหญ่ที่สุดของเกาหลีใต้ ทำโครงการพัฒนาศักยภาพนักสร้างสรรค์คอนเทนต์ “Delight Thai” เปิดโอกาสไทยสู่สากล
“เอนก” นำ บพค.จับมือ CJ Entertainment บริษัทบันเทิงที่ใหญ่ที่สุดของเกาหลีใต้ ทำโครงการพัฒนาศักยภาพนักสร้างสรรค์คอนเทนต์ “Delight Thai” เปิดโอกาสไทยสู่สากล โชว์ความหลากหลายทางวัฒนธรรม - ประวัติศาสตร์- อัตลักษณ์มาสร้างสรรค์เป็น T-Content ผสานกับ K-Content
เมื่อวันที่ 13 มิ.ย. ศ.(พิเศษ) ดร.เอนก เหล่าธรรมทัศน์ รมว.การอุดมศึกษา วิทยาศาสตร์ วิจัยและนวัตกรรม (อว.) เปิดเผยว่า ตนพร้อม ศ.ดร.นพ.สิริฤกษ์ ทรงศิวิไล ปลัดกระทรวง อว. และหน่วยบริหารจัดการทุนด้านการพัฒนากำลังคนและทุนด้านการพัฒนาสถาบันอุดมศึกษา การวิจัยและนวัตกรรม (บพค.) นำโดย รศ.ดร.วีระพงษ์ แพสุวรรณ ประธานคณะกรรมการ บพค. และ ศ.ดร.สมปอง คล้ายหนองสรวง ผอ.บพค.เดินทางไปที่สาธารณรัฐเกาหลี เพื่อหารือแนวทางความร่วมมือด้านกลยุทธ์และการจัดการเศรษฐกิจสร้างสรรค์ และการพัฒนากำลังคนด้านนักสร้างสรรค์คอนเทนต์ (Creative Content Creator) กับ CJ Entertainment บริษัทบันเทิงที่ใหญ่ที่สุดของเกาหลีใต้ ที่ดำเนินงานในด้านต่างๆ ของอุตสาหกรรมบันเทิง รวมถึงการผลิตภาพยนตร์ การจัดจำหน่าย และการจัดนิทรรศการ และ Studio Cube, Korea Creative Content Agency (KOCCA) ที่เป็นโครงสร้างพื้นฐานสำหรับการถ่ายทำสาธารณะ ที่จัดตั้งขึ้น โดยกระทรวงวัฒนธรรม กีฬา และการท่องเที่ยว และ KOCCA เพื่อให้เป็นศูนย์กลางอุตสาหกรรมคอนเทนต์ของประเทศ โดยมีผู้บริหารของ CJ Entertainment และผู้บริหารของ Studio Cube ให้การต้อนรับและร่วมหารือ
รมว.อว. กล่าวต่อว่า การหารือความร่วมมือครั้งนี้ ถือเป็นการเปิดเส้นทางและโอกาสให้กับประเทศไทย โดย CJ Entertainment จะร่วมกับกระทรวง อว. และหน่วยงานเครือข่ายภาคเอกชนของไทย จัดทำโครงการพัฒนาศักยภาพนักสร้างสรรค์คอนเทนต์ “Delight Thai” ซึ่งเป็นการโชว์ความเป็นไทยสู่สากลจากบริบททางประวัติศาสตร์และวัฒนธรรมท้องถิ่น รวมถึงแลกเปลี่ยนความเชี่ยวชาญสำหรับการสร้างสรรค์คอนเทนต์ทางดิจิทัล เช่น ภาพยนตร์ แฟชั่น เทศกาล เป็นต้น ขณะที่ Studio Cube ได้หารือเกี่ยวกับการบริหารจัดการในเชิงนโยบาย การบริการ การสร้างคอนเทนต์และรูปแบบการให้ทุน เพื่อสนับสนุนอุตสาหกรรมคอนเทนต์ให้เกิดการเติบโตอย่างก้าวกระโดด รวมถึงสร้างความร่วมมือกับ KOCCA และจะมีการประสานอย่างต่อเนื่องผ่านส่วนงาน KOCCA กรุงเทพมหานครต่อไป
“กระทรวง อว.มีเป้าหมายชัดเจนคือการสร้างและพัฒนานักสร้างสรรค์คอนเทนต์ร่วมกันกับประเทศเกาหลีใต้ซึ่งเป็นผู้นำด้าน K-Content และจะนำพาประเทศไทยที่มีความหลากหลายทางวัฒนธรรมและประวัติศาสตร์อันยาวนานและเป็นอัตลักษณ์ของไทยมาสร้างสรรค์เป็น T-Content ผสานกับ K-Content อย่างลงตัว กลายเป็น Asia Content และสร้างเศรษฐกิจคอนเทนต์ใหม่ให้ไกลทั่วโลก โดยการทำงานร่วมกันของทั้งสองประเทศ” ศ.(พิเศษ) ดร.เอนก กล่าว
ขณะที่ ศ.ดร.สมปอง กล่าวว่า การเยือนเกาหลีใต้ในครั้งนี้ทำให้เราได้เพื่อนหรือหุ้นส่วนทางยุทธศาสตร์ด้านการพัฒนากำลังคนสมรรถนะสูงแบบมีเป้าหมายและทิศทางอย่างชัดเจน บนพื้นฐานของการแบ่งปันผลประโยชน์ร่วมกัน เพราะในทางภูมิรัฐศาสตร์ของเอเชียตะวันออกเฉียงใต้ประเทศไทยจะเป็นศูนย์กลางและเป็นประตูที่จะมุ่งเข้าสู่กลุ่มประเทศ CLMV หรือแม้แต่ TMS ของอาเซียน หลังจากนี้ บพค.จะเดินหน้าทำงานร่วมกันกับหน่วยงานทั้งสองอย่างใกล้ชิด โดยอาศัยกลยุทธ์แบบสร้างคุณค่าร่วมกัน (Co-creation) แบ่งปันข้อมูลต่างๆระหว่างกัน เพื่อสร้างกลไกในการขับเคลื่อนเศรษฐกิจที่ยั่งยืนตัวใหม่ของประเทศไทย
ด้าน Mr. Sean Cho รองประธานอาวุโสด้านธุรกิจระหว่างประเทศของ CJ Entertainment กล่าวว่า CJ Entertainment มีความยินดีที่จะทำงานร่วมกับกระทรวง อว. ในการสร้างกลยุทธ์และการจัดการสำหรับเศรษฐกิจสร้างสรรค์ รวมถึงการเสริมสร้างศักยภาพของกำลังคนสำหรับการร่วมมือกันผลิตคอนเทนต์เพื่อส่งออก Asia Content สู่สายตาชาวโลกต่อไป

ที่มา : https://www.thaigov.go.th/news/contents/details/69402