รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯ สนับสนุนศักยภาพการส่งออกไทย สร้างโอกาสการเข้าถึงตลาดใหม่ๆ 


วันจันทร์ที่ 19 มิถุนายน 2566
19/06/2566
พิมพ์
โฆษกรัฐบาลเผย นายกฯ สนับสนุนศักยภาพการส่งออกไทย สร้างโอกาสการเข้าถึงตลาดใหม่ๆ
ชื่นชมตัวเลขการส่งออกชิ้นส่วนประกอบเครื่องปรับอากาศไทยครองแชมป์สินค้าส่งออกไปสหรัฐฯ ใช้สิทธิประโยชน์ GSP ส่งออกไตรมาสแรก 819 ล้านเหรียญ
วันนี้ (วันที่ 19 มิถุนายน 2566) นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ชื่นชมการทำงานของทุกหน่วยงานที่เกี่ยวข้องที่มีส่วนผลักดันการค้าการส่งออกของไทย ทำให้ ช่วง 3 เดือนแรกของปี 2566 (มกราคม – มีนาคม) ไทยใช้สิทธิประโยชน์สำหรับการส่งออกภายใต้ระบบสิทธิพิเศษทางภาษีศุลกากรเป็นการทั่วไป (GSP) ในการส่งออกและขยายตัวได้ดี ยอด 3 เดือน ส่งออกไปสหรัฐฯ มูลค่า 759.29 ล้านเหรียญสหรัฐ คิดเป็นสัดส่วนการใช้สิทธิ์ 92.64%
โฆษกประจำสำนักนายกรัฐมนตรี เปิดเผยว่า การใช้สิทธิประโยชน์สำหรับการส่งออกภายใต้ระบบสิทธิพิเศษทางภาษีศุลกากรเป็นการทั่วไป (GSP) ที่ไทยได้รับในปัจจุบัน ได้แก่ สหรัฐฯ สวิตเซอร์แลนด์ นอร์เวย์ และกลุ่มประเทศเครือรัฐเอกราช โดยประเทศไทยเป็นอันดับ 1 ประเทศที่ใช้สิทธิ GSP ส่งออกไปยังตลาดสหรัฐฯ ด้วยมูลค่า 759.29 ล้านเหรียญสหรัฐฯ ส่วนสวิตเซอร์แลนด์ มูลค่า 55.61 ล้านเหรียญสหรัฐ นอร์เวย์ มูลค่า 3.71 ล้านเหรียญสหรัฐ และกลุ่มประเทศเครือรัฐเอกราช มูลค่า 0.98 ล้านเหรียญสหรัฐ ตามลำดับ ทำให้โดยรวมในช่วง 3 เดือนของปี 2566 (มกราคม-มีนาคม) ไทยใช้สิทธิประโยชน์ภายใต้ระบบ GSP รวมกว่า 819.59 ล้านเหรียญสหรัฐฯ ซึ่งเมื่อเทียบกับช่วงเวลาเดียวกันของปี 2565 (มกราคม – มีนาคม 2565) รวมสินค้าส่งออกที่ใช้สิทธิฯ GSP ส่งออกไปสหรัฐฯ ขยายตัวสูงขึ้นถึงกว่าร้อยละ 126
โฆษกประจำสำนักนายกรัฐมนตรี ยังได้เปิดเผยเพิ่มเติมว่า ชิ้นส่วนประกอบของเครื่องปรับอากาศ จากไทยเป็นสินค้าที่ครองแชมป์ส่งออกไปสหรัฐฯ มากที่สุด คิดเป็นมูลค่าการใช้สิทธิฯ สูงเกือบ 150 ล้านเหรียญสหรัฐฯ หรือร้อยละ 19.35 ของมูลค่าการส่งออก โดย สหรัฐฯ ถือเป็นตลาดส่งออกสำคัญที่ให้สิทธิ GSP แก่สินค้าไทย ซึ่งไทยมีสินค้าที่ได้รับการยกเว้นภาษีนำเข้าเป็น 0% จากสหรัฐฯ กว่า 2,600 รายการ อาทิ อาหารปรุงแต่ง เลนส์แว่นตา กรดมะนาวหรือกรดซิตริก ถุงมือยาง หีบเดินทางขนาดใหญ่ กระเป๋าใส่เสื้อผ้า และหลอดหรือท่อทำด้วยทองแดงบริสุทธิ์ไร้รอยต่อ เป็นต้น
“นายกรัฐมนตรีเชื่อมั่นในแนวทางนโยบายของไทยที่สนับสนุนความตกลงและสิทธิประโยชน์ต่าง ๆ เพื่ออำนวยความสะดวก สนับสนุนการค้าการลงทุนให้ไทยสร้างโอกาสในตลาดใหม่ๆ รวมทั้ง เป็นการเปิดโอกาสให้สินค้าใหม่ ๆ เข้าสู่ตลาดได้โดยอาศัยสิทธิพิเศษเป็นเครื่องมือในการเจาะตลาด เพิ่มการลงทุน การจ้างงาน และพัฒนาการเจริญเติบโตเศรษฐกิจของประเทศโดยส่วนรวม ทั้งนี้ รัฐบาลอำนวยความสะดวก และปรับปรุงขั้นตอนการดำเนินงาน นำระบบดิจิทัลเข้ามาพัฒนาบริการเชื่อมโยงหน่วยงานต่างๆ เพื่ออำนวยความสะดวก เพิ่มความรวดเร็ว ประหยัดเวลาและค่าใช้จ่ายให้แก่ผู้ประกอบการอีกทางหนึ่ง” นายอนุชาฯ กล่าว
ทั้งนี้ นายกรัฐมนตรีได้กำชับหน่วยงานที่เกี่ยวข้องให้เร่งรัด โครงการ GSP สหรัฐฯ ซึ่งสิ้นสุดอายุและอยู่ระหว่างสหรัฐฯ ดำเนินขั้นตอนการต่ออายุโครงการฯ อย่างไรก็ดี ผู้นำเข้าสามารถยื่นขอใช้สิทธิได้ตามปกติ และที่ผ่านมา สหรัฐฯ จะทำการคืนภาษีเมื่อโครงการฯ ได้รับการต่ออายุแล้ว

ที่มา : https://www.thaigov.go.th/news/contents/details/69377