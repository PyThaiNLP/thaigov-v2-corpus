รัฐบาลไทย-ข่าวทำเนียบรัฐบาล-จับตา! แนวโน้ม “ไข้เลือดออกเพิ่มสูง” มีไข้สูง ตรวจโควิดไม่พบให้สงสัยเป็นไข้เลือดออก


วันจันทร์ที่ 19 มิถุนายน 2566
จับตา! แนวโน้ม “ไข้เลือดออกเพิ่มสูง” มีไข้สูง ตรวจโควิดไม่พบให้สงสัยเป็นไข้เลือดออก
.....
กระทรวงสาธารณสุข เผยสถานการณ์ไข้เลือดออกปีนี้ พบว่าจำนวนผู้ป่วยสูงขึ้น จากข้อมูลตั้งแต่ 1 ม.ค. - 14 มิ.ย. 66 พบผู้ป่วยไข้เลือดออกแล้ว 21,457 ราย สูงกว่าช่วงเดียวกันของปีที่ผ่านมาถึง 3.3 เท่า
.
โดยกลุ่มผู้ป่วยอายุ 5-14 ปี จะพบมากสุด จำนวน 7,331 ราย และเป็นกลุ่มที่มีอัตราป่วยสูงถึงร้อยละ 96.63 ซึ่งส่วนใหญ่อยู่ในวัยเรียน
.
ผู้ป่วยมีอาการอย่างไรบ้าง?
.
• มีไข้สูง ร่วมกับอาการปวดกล้ามเนื้อ ปวดกระดูก ปวดกระบอกตา บางรายอาจปวดท้อง อาเจียน
• มีจุดแดงเล็ก ๆ ตามแขน ขา ลําตัว
• เลือดออกตามไรฟัน
• ประจำเดือนมากผิดปกติ
.
ดังนั้นในช่วงนี้ หากป่วย “มีไข้สูง” แต่ไม่มีอาการระบบทางเดินหายใจอื่น ๆ เช่น ไอ หรือน้ำมูก และตรวจ ATK ไม่พบเชื้อโควิด-19 โดยเฉพาะผู้ที่มีโรคประจำตัว มีภาวะอ้วน และผู้สูงอายุ ให้สงสัยว่าอาจจะเป็นโรคไข้เลือดออก และห้ามรับประทานยาลดไข้กลุ่มเอ็นเสด เช่น แอสไพริน ไอบูโพรเฟน เป็นต้น
.
สำหรับเด็ก ๆ ที่ยังไม่สามารถบอกอาการของตนเองได้ ผู้ปกครองต้องสังเกตอาการอย่างใกล้ชิด หากรับประทานยาลดไข้ 2 วันแล้วไม่ดีขึ้น ให้สงสัยไว้ก่อนว่าอาจเป็นโรคไข้เลือดออก
#ไทยคู่ฟ้า #สื่อสารรัฐบาลไทย
-------------------

ที่มา : https://www.thaigov.go.th/news/contents/details/69424