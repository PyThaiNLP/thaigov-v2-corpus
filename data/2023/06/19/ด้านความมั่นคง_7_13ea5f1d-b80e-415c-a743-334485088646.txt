รัฐบาลไทย-ข่าวทำเนียบรัฐบาล-รมว.สุชาติ ส่ง โฆษก ลงเพชรบุรี เยี่ยมกลุ่มรับงานไปทำที่บ้านแปรรูปไม้ตาล เพิ่มมูลค่าสินค้า สร้างรายได้งาม


วันจันทร์ที่ 19 มิถุนายน 2566
19/06/2566
พิมพ์
รมว.สุชาติ ส่ง โฆษก ลงเพชรบุรี เยี่ยมกลุ่มรับงานไปทำที่บ้านแปรรูปไม้ตาล เพิ่มมูลค่าสินค้า สร้างรายได้งาม
รมว.สุชาติ ส่ง โฆษก ลงเพชรบุรี เยี่ยมกลุ่มรับงานไปทำที่บ้านแปรรูปไม้ตาล เพิ่มมูลค่าสินค้า สร้างรายได้งาม
วันที่ 19 มิถุนายน 2566 นายสุชาติ ชมกลิ่น รัฐมนตรีว่าการกระทรวงแรงงาน มอบหมายให้ นางเธียรรัตน์ นะวะมะวัฒน์ โฆษกกระทรวงแรงงาน (ฝ่ายการเมือง) พร้อมด้วย นายสิบหมื่นชัยโพธิสินธุ์ รองอธิบดีกรมการจัดหางาน ลงพื้นที่เยี่ยมพบปะให้กำลังใจกลุ่มผลิตภัณฑ์จากไม้ตาลและกลุ่มกลึงไม้ตาล ซึ่งเป็นกลุ่มรับงานไปทำที่บ้าน โดยมี นางธิวัลรัตน์ อังกินันทน์ ส.ส.เพชรบุรีเขต 1 นางสาวอุดม อ่วมละออ จัดหางานจังหวัดเพชรบุรี นางสาวอำพร ไพเราะ ประธานกลุ่มผลิตภัณฑ์จากไม้ตาล นางสาวไพรวรรณ อ่อนยิ่ง ประธานกลุ่มกลึงไม้ตาล และสมาชิกกลุ่มให้การต้อนรับ ณ ที่ทำการกลุ่ม ต.หนองปรง อ.เขาย้อย จ.เพชรบุรี
นางเธียรรัตน์ กล่าวว่า รัฐบาลภายใต้การนำของท่าน พล.อ.ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม และท่าน พล.อ.ประวิตร วงษ์สุวรรณ รองนายกรัฐมนตรี ซึ่งกำกับดูแลกระทรวงแรงงาน ได้ให้ความสำคัญกับการเร่งส่งเสริมการประกอบอาชีพให้แก่ประชาชนในพื้นที่ต่างๆ เพื่อสนับสนุนให้เกิดการจ้างงาน ประชาชนมีทักษะฝีมือ มีงานทำ มีอาชีพและรายได้ที่มั่นคง ในวันนี้ท่านสุชาติ ชมกลิ่น รัฐมนตรีว่าการกระทรวงแรงงาน จึงได้มอบหมายให้ดิฉันพร้อมด้วยรองอธิบดีกรมการจัดหางานลงพื้นที่มาเยี่ยมให้กำลังใจกลุ่มผลิตภัณฑ์จากไม้ตาลและกลุ่มกลึงไม้ตาล ที่เขาย้อย จ.เพชรบุรี ซึ่งจากการพบปะพูดคุยกับประธานกลุ่มทั้งสองกลุ่มดังกล่าว พบว่า สองกลุ่มนี้เป็นการรวมกลุ่มของคนในชุมชน แปรรูปไม้ตาลเพื่อผลิตสินค้าอุปโภค โดยกลุ่มผลิตภัณฑ์จากไม้ตาลได้จดทะเบียนเป็นกลุ่มรับงานไปทำที่บ้านกับกรมการจัดหางานเมื่อวันที่ 20 สิงหาคม 2562 ปัจจุบันมีสมาชิก 5 คน ทำเป็นอาชีพหลักมีรายได้อยู่ที่ประมาณคนละ 8,000 บาทต่อเดือน และกลุ่มกลึงไม้ตาลได้จดทะเบียนเป็นกลุ่มรับงานไปทำที่บ้านกับกรมการจัดหางานเมื่อวันที่ 3 สิงหาคม 2565 ปัจจุบันมีสมาชิก 7 คน ทำเป็นอาชีพเสริมมีรายได้อยู่ที่ประมาณคนละ 3,000 - 4,000 บาทต่อเดือน สมาชิกทำงานที่กลุ่ม และบางส่วนจะกระจายให้สมาชิกนำผลิตภัณฑ์ไปทำที่บ้านของตนเองแล้วนำมาส่งที่ทำการกลุ่ม รายได้ส่วนใหญ่มาจากรับงานและจำหน่ายผลิตภัณฑ์ส่งขายไปยังต่างประเทศ รวมทั้งขายหน้าเขาวังอำเภอเมืองเพชรบุรี การออกบูธจำหน่ายในงานแสดงสินค้าของภาครัฐ เอกชน และจำหน่ายผ่านตลาดออนไลน์
นางเธียรรัตน์ กล่าวต่อว่า ในส่วนของกระทรวงแรงงาน สำนักงานจัดหางานจังหวัดเพชรบุรี ได้เข้าไปส่งเสริมสนับสนุนการรวมกลุ่มของสมาชิกกลุ่มรับงานไปทำที่บ้านและการฝึกอบรมเพื่อพัฒนาต่อยอดเพิ่มมูลค่าผลิตภัณฑ์ เช่น การทำครก หม้อดิน กำไลข้อมือ กระโถน เพื่อเพิ่มมูลค่าผลิตภัณฑ์ เป็นต้น ฝึกอบรมและศึกษาดูงานเพื่อแลกเปลี่ยนเรียนรู้ระหว่างกลุ่มรับงานในจังหวัดเพชรบุรี ฝึกอบรมกิจกรรมส่งเสริมการรับงานไปทำที่บ้านและกฎหมาย พ.ร.บ.คุ้มครองผู้รับงานไปทำที่บ้าน การแนะนำช่องทางการตลาด การเป็นวิทยากรสาธิตอาชีพของสำนักงานจัดหางานจังหวัดเพชรบุรีอีกด้วย
+++++++++++++++++++
กองเผยแพร่และประชาสัมพันธ์

ที่มา : https://www.thaigov.go.th/news/contents/details/69406