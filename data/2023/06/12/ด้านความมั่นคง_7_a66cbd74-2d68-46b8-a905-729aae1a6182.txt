รัฐบาลไทย-ข่าวทำเนียบรัฐบาล-"ถนนสายบุญเกื้อหนุนพัฒนาคนทุกช่วงวัย สายใยชาวหนองพอก" นายอำเภอหนองพอก สานพลัง "บวร" จัดกิจกรรมทำบุญตักบาตร เพื่อช่วยเหลือประชาชนผู้ยากไร้ผู้ด้อยโอกาส โดยไม่ทิ้งใครไว้ข้างหลัง


วันจันทร์ที่ 12 มิถุนายน 2566
12/06/2566
พิมพ์
"ถนนสายบุญเกื้อหนุนพัฒนาคนทุกช่วงวัย สายใยชาวหนองพอก" นายอำเภอหนองพอก สานพลัง "บวร" จัดกิจกรรมทำบุญตักบาตร เพื่อช่วยเหลือประชาชนผู้ยากไร้ผู้ด้อยโอกาส โดยไม่ทิ้งใครไว้ข้างหลัง
"ถนนสายบุญเกื้อหนุนพัฒนาคนทุกช่วงวัย สายใยชาวหนองพอก" นายอำเภอหนองพอก สานพลัง "บวร" จัดกิจกรรมทำบุญตักบาตร เพื่อช่วยเหลือประชาชนผู้ยากไร้ผู้ด้อยโอกาส โดยไม่ทิ้งใครไว้ข้างหลัง
เมื่อวันที่ 10 มิ.ย. 66 นายพัสกร ธนแสนไทย นายอำเภอหนองพอก จังหวัดร้อยเอ็ด กล่าวว่า กระทรวงมหาดไทยให้ความสำคัญในการเสริมสร้างพลังภาคีเครือข่าย (Partnership) ตามเป้าหมายการพัฒนาที่ยั่งยืนขององค์การสหประชาชาติ (UN SDGs) เป้าหมายที่ 17 โดยเฉพาะภาคผู้นำศาสนา ตามที่กระทรวงมหาดไทยได้มีการลงนามบันทึกข้อตกลงความร่วมมือบทบาทในการเกื้อหนุนระหว่างวัดและชุมชนให้มีความสุขอย่างยั่งยืนร่วมกับฝ่ายสาธารณสงเคราะห์ของมหาเถรสมาคม และสถาบันเทคโนโลยีพระจอมเกล้าเจ้าคุณทหารลาดกระบัง และบันทึกข้อตกลงความร่วมมือการดำเนินการ "โครงการวัด ประชา รัฐ สร้างสุข" ร่วมกับฝ่ายสาธารณูปการของมหาเถรสมาคม และภาคีเครือข่าย โดยมีวัตถุประสงค์เพื่อเป็นการส่งเสริมทำให้วัดซึ่งเป็นศาสนสถานได้เป็นสถานที่ศูนย์รวมจิตใจของพุทธศาสนิกชนและประชาชน เป็นสถานที่ศึกษาหาความรู้ เป็นสัปปายะสถานสำหรับประชาชน รวมทั้งเป็นสถานที่ในการเสริมสร้างคุณภาพชีวิตที่ดีให้กับพี่น้องประชาชน ด้วยการส่งเสริมการสร้างงาน สร้างอาชีพ สร้างรายได้ ตลอดจนการนำศิลปวัฒนธรรม อัตลักษณ์ของท้องถิ่นของชุมชนมาดึงดูดนักท่องเที่ยว กระตุ้นให้เกิดการใช้จ่าย การสร้างรายได้ให้แก่ชุมชน เป็นการเสริมสร้างเศรษฐกิจฐานราก ด้วยการบูรณาการความร่วมมือ ในรูปแบบของพลัง "บวร" คือ บ้าน วัด ราชการ
นายพัสกร ธนแสนไทย นายอำเภอหนองพอก เปิดเผยว่า อำเภอหนองพอกได้นำแนวทางข้างต้น ขับเคลื่อนจัดกิจกรรมทำบุญตักบาตรข้าวสารอาหารแห้ง ตามโครงการ "ถนนสายบุญเกื้อหนุนพัฒนาคนทุกช่วงวัย สายใยชาวหนองพอก" เพื่อช่วยเหลือพี่น้องประชาชนผู้ยากไร้ ผู้ด้อยโอกาส ในพื้นที่ตำบลรอบเมือง อำเภอหนองพอก จังหวัดร้อยเอ็ด ขับเคลื่อนขจัดความยากจนและพัฒนาคนทุกช่วงวัยอย่างยั่งยืนตามหลักปรัชญาของเศรษฐกิจพอเพียง โดยได้รับเมตตาจากพระครูอรุณสิริวัฒน์ เจ้าคณะอำเภอหนองพอก พระครูบูรพาธรรมบัณฑิต เจ้าคณะตำบลรอบเมือง รองเจ้าคณะอำเภอหนองพอก พร้อมด้วย คณะสงฆ์อำเภอหนองพอก ออกรับบิณฑบาต โดยมี นางกัญญา วะเกิดเป้ง พัฒนาการอำเภอหนองพอก ผู้บริหารองค์การปกครองส่วนท้องถิ่น กำนัน ผู้ใหญ่บ้าน เจ้าหน้าที่สำนักงานพัฒนาชุมชนอำเภอหนองพอก เจ้าหน้าที่ที่ทำการปกครองอำเภอหนองพอก และประชาชนในพื้นที่ จำนวนมาก ร่วมกิจกรรม
"กิจกรรมดังกล่าวจัดขึ้นเพื่อให้พี่น้องประชาชนในพื้นที่ตำบลรอบเมือง ได้มีโอกาส ร่วมกันทำความดีและร่วมกันอนุรักษ์วัฒนธรรมประเพณี พร้อมด้วยจิตอาสาและใจศรัทธา พร้อมใจกันทำบุญตักบาตรข้าวสารอาหารแห้ง เพื่อนำของอุปโภคบริโภคที่ได้จากการบิณฑบาต มอบให้คณะกรรมการบริหารศูนย์อำนวยการขจัดความยากจนและพัฒนาคนทุกช่วงวัยอย่างยั่งยืนตามหลักปรัชญาของเศรษฐกิจพอเพียงอำเภอหนองพอก เพื่อนำไปมอบให้แก่ครัวเรือนเป้าหมายระบบ TPMAP และ ThaiQM ปี 2566 ในพื้นที่ตำบลรอบเมือง ในห้วงเวลาระหว่างเดือน มิถุนายน – สิงหาคม 2566 จำนวน 22 ครัวเรือน และครัวเรือนที่เป็นกลุ่มเปราะบาง ด้อยโอกาส 156 ครัวเรือน" นายพัสกร ธนแสนไทย นายอำเภอหนองพอก กล่าว
นายพัสกร ธนแสนไทย นายอำเภอหนองพอก กล่าวเพิ่มเติมว่า กิจกรรมในวันนี้ เต็มไปด้วยประชาชนผู้มีจิตศรัทธา มาร่วมกิจกรรมด้วยความอิ่มอกอิ่มใจ และอิ่มบุญด้วยใจชื่นมื่นอย่างคับคั่ง ขอขอบคุณพี่น้องประชาชนทุกท่านเป็นอย่างยิ่ง สิ่งของที่ได้รับจากการบิณฑบาตในวันนี้จะเป็นประโยชน์ สำหรับผู้ยากไร้ผู้ด้อยโอกาส ช่วยสาธารณะสงเคราะห์ นำไปสู่ความมั่นคงในชีวิตและที่อยู่อาศัย และเป็นหมู่บ้านยั่งยืน (Sustainable Village) รวมทั้งทำให้คนเหล่านี้ได้มีโอกาสที่จะใช้ชีวิตประจำวันอย่างปกติสุข อยู่ร่วมกับเด็กและเยาวชนอย่างมีความสุข ซึ่งอำเภอหนองพอก จะยังคงทำกิจกรรมที่ดีเหล่านี้ต่อไป และขอเชิญชวนพี่น้องประชาชน ร่วมกันเอื้อเฟื้อเผื่อแผ่มนุษย์โลกทุกคน ส่งเสริมความเท่าเทียม โดยไม่ทิ้งใครไว้ข้างหลัง รวมไปถึงความมั่นคงด้านอาหาร ด้วยการน้อมนำพระราชดำริสมเด็จพระกนิษฐาธิราชเจ้า กรมสมเด็จพระเทพรัตนราชสุดา ฯ สยามบรมราชกุมารี ตามโครงการบ้านนี้มีรักปลูกผักกินเอง และทางนี้มีผลผู้คนรักกัน ควบคู่ไปกับการพัฒนาพี่น้องประชาชนกลุ่มเป้าหมายให้สามารถพึ่งพาตนเองได้ เพื่อให้ประชาชนมีคุณภาพชีวิตที่ดีอย่างยั่งยืน

ที่มา : https://www.thaigov.go.th/news/contents/details/69180