รัฐบาลไทย-ข่าวทำเนียบรัฐบาล-ปลัดเกษตรฯ ปล่อยขบวนปฐมฤกษ์เป็ดปรุงสุกไทยไปออสเตรเลียฟุ้งเตรียมจ่อคิวเปิดตลาดส่งออกสินค้าเกษตรคุณภาพอื่นๆ


วันจันทร์ที่ 12 มิถุนายน 2566
ปลัดเกษตรฯ ปล่อยขบวนปฐมฤกษ์เป็ดปรุงสุกไทยไปออสเตรเลียฟุ้งเตรียมจ่อคิวเปิดตลาดส่งออกสินค้าเกษตรคุณภาพอื่นๆ
ปลัดเกษตรฯ ปล่อยขบวนปฐมฤกษ์เป็ดปรุงสุกไทยไปออสเตรเลียเตรียมจ่อคิวเปิดตลาดส่งออกสินค้าเกษตรคุณภาพอื่นๆ หวังสร้างรายได้แก่เกษตรกรอย่างยั่งยืน
นายประยูร อินสกุล ปลัดกระทรวงเกษตรและสหกรณ์ เปิดเผยภายหลังเป็นประธานพิธีส่งออก “เป็ดแปรรูปตู้ปฐมฤกษ์” ของไทยไปออสเตรเลียโดยมีนายสมชวนรัตนมังคลานนท์อธิบดีกรมปศุสัตว์นายประสิทธิ์บุญดวงประเสริฐประธานคณะผู้บริหารบริษัทเจริญโภคภัณฑ์อาหารจำกัด (มหาชน) หรือซีพีเอฟพร้อมด้วยเจ้าหน้าที่ที่เกี่ยวข้องเข้าร่วมณโรงงานแปรรูปมีนบุรี 2 ซีพีเอฟว่าการเปิดตลาดเป็ดปรุงสุกในออสเตรเลียถือเป็นความสำเร็จครั้งสำคัญของไทย โดยเป็นประเทศแรกของโลกที่ได้รับการอนุมัติให้ส่งออกสินค้าเป็ดพร้อมทานไปออสเตรเลีย ซึ่งมีความเข้มงวดในการรับรองความปลอดภัยสินค้าเกษตรสูงมาก จากความร่วมมือระหว่างภาครัฐและเอกชนในการยกระดับคุณภาพผลิตภัณฑ์เป็ดปรุงสุกจากไทยตลอดทั้งห่วงโซ่อุปทาน และการเจรจาระหว่างรัฐบาลสองประเทศมาอย่างต่อเนื่องตลอด 7 ปีตั้งแต่ปี 2559  การเปิดตลาดออสเตรเลียในครั้งนี้จึงถือเป็นการตอกย้ำถึงคุณภาพเป็ดปรุงสุกของไทยเป็นที่ยอมรับในระดับสากล และพร้อมแข่งขันในเวทีตลาดโลก ปัจจุบันไทยส่งออกสินค้าเป็ดปรุงสุกไปหลายประเทศทั่วโลก อาทิ อียู ญี่ปุ่น นิวซีแลนด์ เป็นต้น ทั้งนี้ลอตแรกส่งออกจำนวน 20 ตันขนส่งทางท่าอากาศยานสุวรรณภูมิและคาดว่าการส่งออกเป็ดปรุงสุกไทยไปออสเตรเลียในช่วงปีแรกประมาณ 1,200 ตัน จะช่วยสร้างรายได้เข้าประเทศได้ประมาณ 400 ล้านบาท (11.86 ล้านเหรียญสหรัฐ)
“กระทรวงเกษตรฯขอแสดงความยินดีกับซีพีเอฟในฐานะเป็นผู้ประกอบการรายแรกของประเทศไทยที่ได้รับอนุมัติให้ส่งออกเป็ดปรุงสุกไปยังตลาดออสเตรเลีย โดยผ่านการตรวจสอบด้านคุณภาพและความปลอดภัยระดับโลกจากกรมปศุสัตว์ และทางการออสเตรเลีย ซึ่งถือเป็นการยกระดับมาตรฐานการผลิตเป็ดปรุงสุกของประเทศไทยให้เป็นที่ยอมรับในเวทีการค้าโลกทั้งนี้กระทรวงเกษตรฯได้เตรียมพร้อมผลักดันการเปิดตลาดสินค้าเกษตรรายการใหม่ส่งออกไปต่างประเทศเพิ่มเติมในเร็วๆนี้อีกด้วย” ปลัดเกษตรฯกล่าว
ขณะเดียวกันกระทรวงเกษตรฯ มีนโยบายในการอำนวยความสะดวกการค้าสินค้าเกษตร โดยได้มอบหมายให้หน่วยงานที่เกี่ยวข้องลดขั้นตอนและระยะเวลาการขออนุญาตการส่งออกให้ใช้เวลาสั้นลง 50% พร้อมทั้งนำเทคโนโลยีและแอปพลิเคชั่นมาทดแทนการทำงาน เพื่ออำนวยความสะดวกและให้บริการแก่เกษตรกรตลอดจนผู้ส่งออกไทยด้วย

ที่มา : https://www.thaigov.go.th/news/contents/details/69158