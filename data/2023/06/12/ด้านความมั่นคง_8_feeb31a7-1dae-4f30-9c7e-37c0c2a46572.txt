รัฐบาลไทย-ข่าวทำเนียบรัฐบาล-"รวมพลัง บวร" คณะสงฆ์สหัสขันธ์นำพ่อเมืองกาฬสินธุ์ร่วมกับชาวอำเภอสหัสขันธ์ จัดโครงการ "ร้อยดวงใจไทสหัสขันธ์ วัดช่วยบ้าน บ้านช่วยวัด ท้องถิ่นช่วยหนุน ปลูกต้นบุญต้นรัก" 


วันจันทร์ที่ 12 มิถุนายน 2566
12/06/2566
พิมพ์
"รวมพลัง บวร" คณะสงฆ์สหัสขันธ์นำพ่อเมืองกาฬสินธุ์ร่วมกับชาวอำเภอสหัสขันธ์ จัดโครงการ "ร้อยดวงใจไทสหัสขันธ์ วัดช่วยบ้าน บ้านช่วยวัด ท้องถิ่นช่วยหนุน ปลูกต้นบุญต้นรัก"
"รวมพลัง บวร" คณะสงฆ์สหัสขันธ์นำพ่อเมืองกาฬสินธุ์ร่วมกับชาวอำเภอสหัสขันธ์ จัดโครงการ "ร้อยดวงใจไทสหัสขันธ์ วัดช่วยบ้าน บ้านช่วยวัด ท้องถิ่นช่วยหนุน ปลูกต้นบุญต้นรัก" สร้างโอกาส สร้างคุณภาพชีวิตที่ดีให้กับประชาชน
เมื่อวันที่ 11 มิ.ย. 66 นายศุภศิษย์ กอเจริญยศ ผู้ว่าราชการจังหวัดกาฬสินธุ์ เปิดเผยว่า จังหวัดกาฬสินธุ์ พร้อมด้วยภาคีเครือข่าย อันประกอบด้วย ภาคศาสนา ภาคราชการ ภาควิชาการ ภาคประชาชน องค์กรปกครองส่วนท้องถิ่น และภาคีเครือข่ายอื่นๆ ได้ร่วมมือร่วมใจ มุ่งมั่นในการแก้ไขปัญหาต่างๆในพื้นที่ โดยวานนี้ ทุกภาคีเครือข่าย ได้ร่วมแสดงพลัง ของความร่วมมือ รวมน้ำจิตน้ำใจ บูรณาการการทำงานตามหลัก บวร ณ วัดถ้ำปลา หมู่ที่ 11 ต.สหัสขันธ์ อ.สหัสขันธ์ จ.กาฬสินธุ์ พระครูวรธรรมธัช, ดร. เจ้าคณะจังหวัดกาฬสินธุ์ เมตตาเป็นประธานฝ่ายสงฆ์ และผู้ว่าราชการจังหวัดกาฬสินธุ์ เป็นประธานฝ่ายฆราวาส ร่วมเปิดโครงการ "ร้อยดวงใจไทสหัสขันธ์ วัดช่วยบ้าน บ้านช่วยวัด ท้องถิ่นช่วยหนุน ปลูกต้นบุญต้นรัก" โดยมี พระครูสิริพัฒนนิเทศ, ดร. เจ้าคณะอำเภอสหัสขันธ์ พระครูรังสรรค์สหัสคุณ เจ้าคณะตำบลสหัสขันธ์ หลวงตาณรงค์ ชยมงฺคโล เจ้าอาวาสวัดพุทธนิมิต (ภูค่าว) ร่วมพิธี พร้อมด้วยตัวเเทนนายกองค์การบริหารส่วนจังหวัดกาฬสินธุ์ อธิการบดีมหาวิทยาลัยกาฬสินธุ์ พัฒนาการจังหวัดกาฬสินธุ์ นายอำเภอสหัสขันธ์ ผู้บริหารองค์กรปกครองส่วนท้องถิ่นอำเภอสหัสขันธ์ ทั้ง 8 แห่ง กำนัน ผู้ใหญ่บ้านตำบลสหัสขันธ์ คณะครู และประชาชนชาวอำเภอสหัสขันธ์ เข้าร่วมพิธี
นายศุภศิษย์ กอเจริญยศ ผู้ว่าราชการจังหวัดกาฬสินธุ์ กล่าวว่า สืบเนื่องจากท่านพระครูรังสรรค์สหัสคุณ เจ้าคณะตำบลสหัสขันธ์ได้เมตตาร่วมกับองค์การบริหารส่วนตำบลสหัสขันธ์ มีแนวความคิดจัดกิจกรรมเพื่อช่วยเหลือผู้ป่วยติดเตียง ผู้สูงอายุ ผู้พิการ ผู้ด้อยโอกาสในสังคมที่ยากไร้และยากจนตามเป้าหมายของ TPMAP และ ThaiQM รวมถึงการจัดหาทุนการศึกษาให้แก่นักเรียนที่ขาดแคลนทุนทรัพย์ ในเขตพื้นที่ตำบลสหัสขันธ์ เป็นปีที่ 2 จึงได้มีการประชุมปรึกษาหารือแนวทางการดำเนินงานร่วมกับคณะสงฆ์ตำบลสหัสขันธ์ องค์การบริหารส่วนตำบลสหัสขันธ์ ผู้นำฝ่ายปกครอง กำนัน ผู้ใหญ่บ้าน และกองทุนสวัสดิการชุมชนตำบลสหัสขันธ์ และมีมติในที่ประชุมจัดกิจกรรมออกรับบิณฑบาต ในระหว่างวันที่ 28 พฤษภาคม ถึง 1 มิถุนายน 2566 ในเขตพื้นที่ตำบลสหัสขันธ์ ทั้ง 13 หมู่บ้าน โดยการจัดกิจกรรมครั้งนี้ได้รับปัจจัยและสิ่งของ เครื่องอุปโภค บริโภค เครื่องไทยทานจากพ่อแม่พี่น้อง พ่อค้า ประชาชน ภาครัฐ ภาคเอกชน จำนวนมาก
"ตลอดระยะเวลา 5 วัน ของการรับบิณฑบาตเพื่อช่วยเหลือผู้ยากไร้และด้อยโอกาสในพื้นที่ คณะสงฆ์อำเภอสหัสขันธ์ ได้มอบหมายให้คณะทำงานที่เกี่ยวข้องได้รวบรวมสรุปปัจจัยและสิ่งของที่ได้รับจากญาติโยมที่มาร่วมอนุโมทนา ได้แก่ 1) ยอดเงินที่ออกรับบิณฑบาตและผู้มีจิตศรัทธาร่วมทำบุญทั้งสิ้น 137,309 บาท 2) ข้าวสาร จำนวน 2,072 กิโลกรัม 3) อาหารแห้ง นม และอื่น ๆ อีกเป็นจำนวนมาก โดยคณะทำงานได้นำมาประมวลจัดทำเป็นถุงยังชีพมอบให้แก่ผู้ยากจน ผู้ป่วยติดเตียง ผู้สูงอายุ ผู้พิการ ผู้ด้อยโอกาสทางสังคม ครัวเรือนเป้าหมาย จำนวนทั้งสิ้น 400 ครัวเรือน และมอบทุนการศึกษาให้แก่เด็กนักเรียนของโรงเรียนในเขตพื้นที่ตำบลสหัสขันธ์ทุกโรงเรียน จำนวน 5 แห่ง รวม 50 ทุน ๆ ละ 500 บาท จัดซื้อผ้าอ้อมผู้ใหญ่มอบแก่ครัวเรือนที่มีผู้ป่วยติดเตียง 10 ราย สนับสนุนศูนย์พัฒนาเด็กเล็กของพื้นที่ตำบลสหัสขันธ์ ทั้ง 3 แห่ง ๆ ละ 2,000 บาท และถวายพระคุณเจ้าที่ออกรับบิณฑบาต จำนวน 9 วัด ๆ ละ 2,000 บาท" ผวจ.กาฬสินธุ์ กล่าว
พระครูสิริพัฒนนิเทศ, ดร. เจ้าคณะอำเภอสหัสขันธ์ กล่าวว่า กิจกรรมในครั้งนี้ คณะสงฆ์ในฐานะภาคส่วนที่มุ่งเน้นการสงเคราะห์ช่วยเหลือประชาชนได้น้อมนำพระโอวาทแห่งเจ้าพระคุณสมเด็จพระอริยวงศาคตญาณ สมเด็จพระสังฆราช สกลมหาสังฆปริณายก ที่ทรงเมตตาประทานคติธรรม ในการประชุมสัมมนาขับเคลื่อนงานฝ่ายสาธารณสงเคราะห์ของมหาเถรสมาคม ตามแผนปฏิรูปกิจการพระพุทธศาสนา จากนโยบายสู่การปฏิบัติงานระดับจังหวัด ความตอนหนึ่งว่า “บุคคลพึงบำเพ็ญกรณียกิจเพื่อเกื้อกูลกันและกัน ด้วยการละคลายความเป็นตัวตนให้มากที่สุด ให้สมดังพุทธศาสนสุภาษิตที่ว่า “ภูตํ เสสํ ทยิตพฺพํ” แปลความว่า เมื่อยังมีชีวิตอยู่ควรเกื้อกูลกัน” และกิจกรรมนี้จะเป็นแรงผลักดันให้ชาวอำเภอสหัสขันธ์ และจังหวัดกาฬสินธุ์ได้เกิดความเอื้อเฟื้อเผื่อแผ่ สมัครสมานสามัคคี รักใคร่ปรองดองกันตลอดไป ตามแนวทางการพัฒนาจังหวัดกาฬสินธุ์ 3 รวย (รวยน้ำใจ) 3 ใจ (ร่วมใจ) เป็นการประสานพลังความร่วมมือเพื่อสนับสนุนส่งเสริมบทบาทหน้าที่ซึ่งกันและกัน โดยใช้หลักแห่งความเมตตาธรรม คือ ความหวังดี ความปรารถนาดีต่อกัน ในการจะอนุเคราะห์ช่วยเหลือซึ่งกันและกันบรรเทาทุกข์ เพื่อก่อให้เกิดทิฏฐธัมมิกัตถะประโยชน์ ยังผลทำให้ญาติโยมตลอดจนพุทธบริษัทประชาชนได้มีความสุข มีคุณภาพชีวิตที่ดีอย่างยั่งยืน
"การขับเคลื่อนกิจกรรมครั้งนี้ จะนำไปสู่สิ่งที่ดีในพื้นที่ ซึ่งแน่นอนสิ่งที่ดีจะเกิดขึ้นได้ต้องมีพระสงฆ์เป็นกำลังสำคัญ เพื่อทำให้จิตใจของพี่น้องประชาชนอันเป็นเครื่องบ่งชี้พฤติกรรมของผู้คนในชุมชน ตำบล หมู่บ้าน ปลุกพลังความรู้รักสามัคคี ความเอื้ออาทร เกื้อการุณย์ จึงขอนิมนต์พระคุณเจ้าทุกรูปได้ช่วยเป็นธุระในการนำพวกเราซึ่งเป็นข้าราชการในพระบาทสมเด็จพระเจ้าอยู่หัวทุกคนได้มีโอกาสในการสร้างสรรค์สิ่งที่ดีให้กับพื้นที่ สร้างความผาสุกให้กับทุกตำบล/หมู่บ้าน เพื่อทำให้พี่น้องประชาชนชาวสหัสขันธ์ ชาวกาฬสินธุ์ และคนไทยทุกคนมีความสุขอย่างยั่งยืน" ผวจ.กาฬสินธุ์ กล่าวในช่วงท้าย

ที่มา : https://www.thaigov.go.th/news/contents/details/69181