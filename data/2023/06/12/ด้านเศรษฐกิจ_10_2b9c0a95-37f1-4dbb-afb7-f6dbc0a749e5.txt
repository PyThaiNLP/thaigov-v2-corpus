รัฐบาลไทย-ข่าวทำเนียบรัฐบาล-กรมทางหลวงชนบท ชวนข้ามสะพานเฉลิมสิริราช โครงการอันเนื่องมาจากพระราชดำริในรัชกาลที่ 9 


วันจันทร์ที่ 12 มิถุนายน 2566
กรมทางหลวงชนบท ชวนข้ามสะพานเฉลิมสิริราช โครงการอันเนื่องมาจากพระราชดำริในรัชกาลที่ 9
ท่องเที่ยวส่งเสริมเศรษฐกิจในชุมชน ชมวิถีชีวิตและชิมอาหารทะเลสดบน “เกาะแรต” จังหวัดสุราษฎร์ธานี
กรมทางหลวงชนบท (ทช.) กระทรวงคมนาคม เชิญชวนประชาชนเที่ยว “เกาะแรต” อ่าวบ้านดอน หมู่ที่ 3 ตำบลดอนสัก อำเภอดอนสัก จังหวัดสุราษฎร์ธานี เกาะท่ามกลางธรรมชาติ กลางอ่าวไทย ชมทัศนียภาพและทิวทัศน์ที่สวยงามบนสะพานเชื่อมระหว่างเกาะกับแผ่นดินใหญ่ที่เรียกว่า สะพานเฉลิมสิริราช เป็นโครงการอันเนื่องมาจากพระราชดำริของพระบาทสมเด็จพระบรมชนกาธิเบศรมหาภูมิพลอดุลยเดชมหาราช บรมนาถบพิตร โดย ทช. ได้ดำเนินการก่อสร้าง ระยะทางประมาณ 500 เมตร
“เกาะแรต” อยู่ในทำเลที่มีทิวทัศน์สวยงาม มีเส้นทางเดินชมธรรมชาติ และแหล่งท่องเที่ยวเชิงวัฒนธรรม ชมวิถีชีวิตของชาวบ้านประมาณ 90 ครัวเรือน ส่วนใหญ่ทำอาชีพประมงและปรับเปลี่ยนบ้านให้เป็นโฮมสเตย์รองรับนักท่องเที่ยว เมื่อเข้าไปใน “เกาะแรต” จะพบกับ “ศาลเจ้าพ่อกวนอู” และ “ศาลเจ้าแม่ทับทิม” ซึ่งเป็นศาลเจ้าไหหลำที่คนบนเกาะให้ความเคารพนับถือกันมาอย่างยาวนานนับร้อยปี ทางด้านซ้ายมือของเกาะจะมองเห็นวัดเขาสุวรรณประดิษฐ์ แหลมทวด หาดวังหิน นักท่องเที่ยวสามารถเช่าเรือชมวิถีชีวิตชาวประมงรอบเกาะ ที่ทอดแหจับปลากระบอกบริเวณชายฝั่ง พร้อมถ่ายภาพกับโลมาที่เข้ามากินปลากระบอก นอกจากนี้ ชุมชนบ้านเกาะแรตมีอาหารทะเลสดใหม่ให้กินแบบไม่อั้น และอาหารพื้นเมืองแบบจีนดั้งเดิม เช่น หมึกไข่ผัดหวาน หมูเน่า ผัดตับไส้และอีกหลากหลายเมนู อีกทั้งมีจุดขายอาหารทะเลสดและของฝากจากชาวประมงพื้นบ้าน อาทิ ปลากุเลาเค็ม หมึกแห้ง กุ้งแห้ง และอื่น ๆ ซึ่งชาวบ้านใช้วิธีทำปลาที่สืบทอดกันมาแต่ละบ้านไม่ต่ำกว่า 50 - 60 ปี
การเดินทางมายัง “เกาะแรต” จากตัวเมืองสุราษฎร์ธานีให้ใช้เส้นทาง ทล.401 มุ่งหน้าไปทางจังหวัดนครศรีธรรมราช และเลี้ยวซ้ายตรงสามแยกบ้านในตรงไปอีกประมาณ 10 กิโลเมตร จะถึงสะพานเฉลิมสิริราช ทางเข้าบ้านเกาะแรตที่เชื่อมแผ่นดินใหญ่และยังมีลานจอดรถให้บริการ ทั้งนี้ หากต้องการสอบถามข้อมูลในการเดินทางสามารถติดต่อได้ที่แขวงทางหลวงชนบทสุราษฎร์ธานี โทร. 0 7740 5292

ที่มา : https://www.thaigov.go.th/news/contents/details/69152