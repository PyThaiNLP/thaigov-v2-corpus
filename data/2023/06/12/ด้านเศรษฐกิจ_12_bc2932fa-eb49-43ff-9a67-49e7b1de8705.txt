รัฐบาลไทย-ข่าวทำเนียบรัฐบาล-กรมเจ้าท่า เร่งขุดลอก ร่องน้ำชายฝั่งทะเลเพื่อการเดินเรือสะดวกและปลอดภัย


วันจันทร์ที่ 12 มิถุนายน 2566
กรมเจ้าท่า เร่งขุดลอก ร่องน้ำชายฝั่งทะเลเพื่อการเดินเรือสะดวกและปลอดภัย
...
กรมเจ้าท่า เร่งขุดลอก ร่องน้ำชายฝั่งทะเลเพื่อการเดินเรือสะดวกและปลอดภัย
ตามนโยบายรัฐบาลและกระทรวงคมนาคม ได้ให้กรมเจ้าท่า เร่งขุดลอก เพื่อดูแลประชาชน โดยกรมเจ้าท่า ดำเนินการขุดลอก พัฒนาและบำรุงรักษาร่องน้ำทางเรือเดิน เพื่อความสะดวกและปลอดภัย เพิ่มประสิทธิภาพในการเดินเรือและการระบายน้ำ
สำนักงานพัฒนาและบำรุงรักษาทางน้ำที่ 3 หน่วยปฏิบัติงานขุดลอกร่องน้ำคลองเตรียม (ร่องใน) ม.9 ต.คุระ อ.คุระบุรี จ.พังงา โดยใช้รถขุด สข.4 และชุดเรือขุดลอกร่องน้ำชายฝั่งทะเลพื้นที่ป่าชายเลน เพื่อแก้ไขปัญหาความเดือดร้อนให้กับผู้ใช้ร่องน้ำทางเรือเดินเนื่องจากไม่สามารถนำเรือเข้า - ออกร่องน้ำได้ตลอดเวลา โดยทำการขุดลอกในแนวร่องน้ำหลัก จาก กม.3+280 ขุดเข้าไปยังร่องน้ำด้านใน สิ้นสุดโครงการที่ กม.3+550 ระยะทางรวม 270 เมตร และทำการขุดลอกในแนวร่องน้ำส่วนแยก จาก กม.0+000 ขุดเข้าไปยังร่องน้ำด้านใน สิ้นสุดโครงการที่ กม.0+300 ระยะทางรวม 300 เมตร รวมระยะทางทั้งสิ้น 570 เมตร รวมเนื้อดินทั้งสิ้น 30,042.10 ลูกบาศก์เมตร
ขณะนี้ดำเนินการได้ปริมาณสะสม 28,800 ลูกบาศก์เมตร คิดเป็นร้อยละ 95.86 ผลที่ได้จากการขุดลอกเรือสามารถเข้า – ออกร่องน้ำได้ตลอดเวลา เรือสามารถหลบคลื่นลมมรสุม ส่งเสริมอาชีพประมงและการท่องเที่ยวในพื้นที่และบริเวณใกล้เคียง รวมถึงบำรุงรักษาร่องน้ำลดสิ่งกีดขวางเพิ่มพื้นที่ระบายน้ำ แก้ปัญหาอุทกภัยในพื้นที่ หมู่ที่ 9 ตำบลคุระ ซึ่งโครงการดังกล่าวจะมีประชาชนได้รับประโยชน์จากการขุดลอกประมาณ 100 ครัวเรือน เรือขนาด 10 ตันกรอส เป็นเรือประมงพื้นบ้านแบบเพลาใบจักรยาวและเรือท้องแบน ประมาณ 100 ลำ สามารถเข้าออกร่องน้ำได้สะดวกและปลอดภัยช่วยส่งเสริมเศรษฐกิจชุมชนและการท่องเที่ยว

ที่มา : https://www.thaigov.go.th/news/contents/details/69162