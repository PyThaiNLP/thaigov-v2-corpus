รัฐบาลไทย-ข่าวทำเนียบรัฐบาล-​รองนายกฯ พลเอกประวิตรฯ พอใจแก้ปัญหานำร่องที่ดินคืบ ย้ำมีประชาชนอีกมากยังไม่มีที่ดินทำกิน  ขอเร่งช่วยเหลือให้ทั่วถึงทุกภาค


วันจันทร์ที่ 12 มิถุนายน 2566
12/06/2566
พิมพ์
​รองนายกฯ พลเอกประวิตรฯ พอใจแก้ปัญหานำร่องที่ดินคืบ ย้ำมีประชาชนอีกมากยังไม่มีที่ดินทำกิน  ขอเร่งช่วยเหลือให้ทั่วถึงทุกภาค
​รองนายกฯ พลเอกประวิตรฯ พอใจแก้ปัญหานำร่องที่ดินคืบ ย้ำมีประชาชนอีกมากยังไม่มีที่ดินทำกิน  ขอเร่งช่วยเหลือให้ทั่วถึงทุกภาค
วันนี้ (12 มิถุนายน 2566) เวลา 09.00 น.  พลเอก ประวิตร วงษ์สุวรรณ รองนายกรัฐมนตรี พร้อม นายชัยวุฒิ ธนาคมานุสรณ์ รัฐมนตรีว่าการกระทรวงดิจิทัลเพื่อเศรษฐกิจและสังคม นายสันติ พร้อมพัฒน์ รัฐมนตรีช่วยว่าการกระทรวงการคลัง พลเอก ชัยชาญ ช้างมงคล รัฐมนตรีช่วยว่าการกระทรวงกลาโหม และคณะ เดินทางลงพื้นที่จังหวัดเพชรบูรณ์ เพื่อติดตามความคืบหน้าการแก้ปัญหาความเหลื่อมล้ำที่ดินทำกิน และการบริหารจัดการน้ำให้ทั่วถึงตามนโยบายของรัฐบาล
โดย พล.อ.ประวิตร และคณะ ได้เดินทางไปที่ว่าการ อ.หนองไผ่ มีผู้ว่าราชการจังหวัดเพชรบูรณ์ และ หัวหน้าส่วนราชการต่างๆ ให้การต้อนรับ  เพื่อรับทราบความคืบหน้าการการจัดที่ดินทำกินให้ชุมชนตามนโยบายรัฐบาล จาก ผอ.สคทช.  ซึ่งในภาพรวมพื้นที่จังหวัดเพชรบูรณ์ สามารถบริหารจัดการพื้นที่จาก ป่าห้วยทินและป่าคลองตีบ ป่าลุ่มน้าป่าสักฝั่งซ้าย ป่าห้วยน้าโจนและป่าวังสาร ป่าวังโป่ง ชนแดนและป่าวังกำแพง ให้ชุมชนได้แล้วถึง 12,224 ไร่ ประชาชนสามารถเข้าใช้ประโยชน์ในพื้นที่ป่าร่วมกันได้เกือบ 1,215 ราย
จากนั้นได้ทำพิธีมอบหนังสืออนุญาตเข้าทำประโยชน์ หรืออยู่อาศัยภายในป่าสงวนแห่งชาติ ให้กับประชาชนที่ได้รับการคัดเลือกให้ทำกินในชุมชน และมอบหนังสืออนุญาตให้เข้าทำประโยชน์ในเขตปฏิรูปที่ดิน ( ส.ป.ก. 4-01) กับประชาชน  ป่าเขาโปลกหล่น ต.ทุ่งสมอ และ ต.แคมป์สน อ.เขาค้อ รวมจำนวน  231 คน พื้นที่  261 แปลง รวม 1,722 ไร่
พล.อ.ประวิตร กล่าวชื่นชมและพอใจ การทำงานร่วมกันของ สคทช. และส่วนราชการต่างๆที่ร่วมกับขับเคลื่อนแก้ปัญหาความเดือดร้อนของประชาชนที่ไม่มีที่ดินทำกิน จากความเหลื่อมล้ำในการถือครองที่ดิน ตามนโยบายรัฐบาล
โดยย้ำขอให้ เร่งเข้าไปช่วยเหลือประชาชนอีกมาก ที่ยังไม่มีที่ดินทำกินให้ทั่วถึงทุกภาค โดยให้บริหารความสมดุลของการอนุรักษ์และใช้ประโยชน์ และให้ตามไปส่งเสริมพัฒนาอาชีพและสาธารณูปโภค เพื่อคุณภาพชีวิตที่ดีขึ้นของทุกคน
ต่อจากนั้น บ่ายวันเดียวกัน ได้เดินทางไปติดตามความคืบหน้า การก่อสร้างระบบส่งน้ำ อ่างเก็บน้ำคลองลำกง ต.วังดี เพื่อช่วยเหลือพื้นที่เกษตรกรรมกว่า 5,000 ไร่

ที่มา : https://www.thaigov.go.th/news/contents/details/69156