รัฐบาลไทย-ข่าวทำเนียบรัฐบาล-การประชุมเตรียมการฝ่ายไทยสำหรับการประชุมคณะทำงานเจ้าหน้าที่อาวุโสอาเซียนด้านกฎหมายเพื่อจัดทำสนธิสัญญาอาเซียนว่าด้วยการส่งผู้ร้ายข้ามแดน


วันจันทร์ที่ 12 มิถุนายน 2566
12/06/2566
พิมพ์
การประชุมเตรียมการฝ่ายไทยสำหรับการประชุมคณะทำงานเจ้าหน้าที่อาวุโสอาเซียนด้านกฎหมายเพื่อจัดทำสนธิสัญญาอาเซียนว่าด้วยการส่งผู้ร้ายข้ามแดน
การประชุมเตรียมการฝ่ายไทยสำหรับการประชุมคณะทำงานเจ้าหน้าที่อาวุโสอาเซียนด้านกฎหมายเพื่อจัดทำสนธิสัญญาอาเซียนว่าด้วยการส่งผู้ร้ายข้ามแดน (ASLOM Working Group on Extradition Treaty: ASLOM WG on AET) ครั้งที่ ๕
ในวันจันทร์ที่ ๑๒ มิถุนายน ๒๕๖๖ พันตำรวจโท ประวุธ วงศ์สีนิล รองปลัดกระทรวงยุติธรรม เป็นประธาน “การประชุมเตรียมการฝ่ายไทยสำหรับการประชุมคณะทำงานเจ้าหน้าที่อาวุโสอาเซียนด้านกฎหมายเพื่อจัดทำสนธิสัญญาอาเซียนว่าด้วยการส่งผู้ร้ายข้ามแดน (ASLOM Working Group on Extradition Treaty: ASLOM WG on AET) ครั้งที่ ๕” ณ ห้องประชุมกระทรวงยุติธรรม ๑๐-๐๑ ชั้น ๑๐ อาคารที่ทำการกระทรวงยุติธรรม พร้อมด้วยผู้แทนหน่วยงาน ได้แก่ สำนักงานอัยการสูงสุด กระทรวงการต่างประเทศ และกองการต่างประเทศ สำนักงานปลัดกระทรวงยุติธรรม เข้าร่วมการประชุมฯ
การประชุมฯ ครั้งนี้ ที่ประชุมได้รับทราบผลการประชุม ASLOM WG on AET ครั้งที่ ๔ ซึ่งจัดขึ้นระหว่างวันที่ ๑๓ - ๑๕ มีนาคม ๒๕๖๖ ณ จังหวัดบาหลี สาธารณรัฐอินโดนีเซีย และได้รับทราบความคืบหน้าในการเตรียมการเป็นเจ้าภาพจัดประชุม ASLOM WG on AET ครั้งที่ ๕ ของฝ่ายไทย ซึ่งมีกำหนดจัดขึ้นระหว่างวันที่ ๑๙ - ๒๑ มิถุนายน ๒๕๖๖ ณ โรงแรม เดอะ เบอร์เคลีย์ ประตูน้ำ รวมทั้งยังได้ร่วมกันพิจารณาและแลกเปลี่ยนข้อคิดเห็นและข้อเสนอแนะในการดำเนินงานท่าทีฝ่ายไทยด้านสารัตถะและด้านพิธีการเกี่ยวกับการประชุม ASLOM WG on AET ครั้งที่ ๕ ตลอดจนการบริหารจัดการในส่วนที่เกี่ยวข้อง เพื่อให้การเป็นเจ้าภาพของฝ่ายไทยในการจัดการประชุมฯ ดังกล่าว มีประสิทธิภาพ มีประสิทธิผล และนำประโยชน์สูงสุดให้กับประเทศและภูมิภาค

ที่มา : https://www.thaigov.go.th/news/contents/details/69176