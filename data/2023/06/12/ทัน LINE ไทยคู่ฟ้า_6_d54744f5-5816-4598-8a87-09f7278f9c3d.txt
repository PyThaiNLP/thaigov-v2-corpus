รัฐบาลไทย-ข่าวทำเนียบรัฐบาล-เตือนประชาชนระวังไข้เลือดออก ระบาดสูงสุดในรอบ 3 ปี และมีแนวโน้วสูงขึ้น


วันจันทร์ที่ 12 มิถุนายน 2566
เตือนประชาชนระวังไข้เลือดออก ระบาดสูงสุดในรอบ 3 ปี และมีแนวโน้วสูงขึ้น
.....
กระทรวงสาธารณสุข แจ้งเตือนประชาชน ระวังโรคไข้เลือดออก ซึ่งระบาดมากตั้งแต่ต้นปีที่ผ่านมา โดยตั้งแต่เดือน ม.ค. - พ.ค. 66 ไทยมีผู้ป่วยไข้เลือดออกถึง 18,173 ราย มากกว่าปีที่แล้วถึง 4.2 เท่า สูงสุดในรอบ 3 ปี และมีผู้เสียชีวิต 15 ราย เฉลี่ยมีผู้ป่วยสัปดาห์ละ 900 ราย เสียชีวิตสัปดาห์ละ 1 ราย โดยพื้นที่ซึ่งพบอัตราป่วยสูงสุด ได้แก่ กรุงเทพฯ ตราด น่าน จันทบุรี ระยอง และแม่ฮ่องสอน โดยนักเรียนอายุ 5 - 14 ปี ป่วยสูงสุด รองลงมา คือกลุ่มอายุ 15 - 24 ปี
.
พร้อมประเมินถึงสถานการณ์ว่าเริ่มมีแนวโน้มพบผู้ป่วยสูงขึ้นในเดือน มิ.ย. - ส.ค. นี้ ซึ่งเป็นช่วงฤดูฝน ก่อนจะเริ่มลดลงในเดือน ก.ย. จึงขอให้ประชาชนป้องกันตัวเองและบุตรหลานไม่ให้ถูกยุงกัด พร้อมสังเกตอาการของบุตรหลานและคนในครอบครัวอย่างสม่ำเสมอ
.
ส่วนวิธีสังเกตอาการของโรคไข้เลือดออก เบื้องต้นผู้ป่วยจะมีอาการไข้สูง นาน 2 - 7 วัน ปวดตัว ปวดกล้ามเนื้อ ปวดกระบอกตา ตัวแดง ตาแดง หากสงสัยว่าเป็นไข้เลือดออก ควรพาบุตรหลานไปพบแพทย์ทันทีเพื่อรับการวินิจฉัยและตรวจรักษา พร้อมกันนี้ รัฐบาลขอเชิญทุกภาคส่วนร่วมกันรณรงค์ป้องกันโรคไข้เลือดออก โดยช่วยกันทำลายแหล่งเพาะพันธุ์ยุงลาย สำรวจบริเวณรอบบ้าน เทน้ำขังทิ้งทุก ๆ 7 วัน เช่น น้ำขังบริเวณจานรองกระถางต้นไม้ แจกัน ถังใช้น้ำ โอ่งน้ำ อ่างบัว ยางรถยนต์เก่า เป็นต้น
#ไทยคู่ฟ้า #สื่อสารรัฐบาลไทย
-------------------

ที่มา : https://www.thaigov.go.th/news/contents/details/69178