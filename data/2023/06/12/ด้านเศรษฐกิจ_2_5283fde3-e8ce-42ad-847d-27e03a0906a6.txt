รัฐบาลไทย-ข่าวทำเนียบรัฐบาล-กรมศุลกากรจับเฮโรอีน 32 กิโลกรัม มูลค่ากว่า 200 ล้านบาท ที่ท่าเรือกรุงเทพ


วันจันทร์ที่ 12 มิถุนายน 2566
12/06/2566
พิมพ์
กรมศุลกากรจับเฮโรอีน 32 กิโลกรัม มูลค่ากว่า 200 ล้านบาท ที่ท่าเรือกรุงเทพ
กรมศุลกากรร่วมแถลงข่าวการตรวจยึดยาเสพติดให้โทษประเภท 1 (เฮโรอีน) (มูลค่า ณ ประเทศปลายทาง) ณ ศูนย์เอกซเรย์และเทคโนโลยีศุลกากร สำนักงานศุลกากรท่าเรือกรุงเทพ กรมศุลกากร
วันนี้ (10 มิถุนายน 2566) เวลา 13.00 น. นายพันธ์ทอง ลอยกุลนันท์ รองอธิบดี รักษาการในตำแหน่งที่ปรึกษาด้านการพัฒนาและบริหารการจัดเก็บภาษี ในฐานะโฆษกกรมศุลกากร พร้อมด้วยพ.ต.อ.ณรัชต์พล เลิศรัชตะปภัสร์ ผู้อำนวยการสำนักงานศุลกากรท่าเรือกรุงเทพ นายถวัลย์ รอดจิตต์ ผู้อำนวยการกองสืบสวนและปราบปราม พันตำรวจเอก พลเดช สังข์ศิริ ผู้กำกับการ 3 กองคับการตำรวจปราบปรามยาเสพติด 1 พันตำรวจโท กิตติคุณ พ่วงนาคพันธุ์ ผู้อำนวยการส่วนปฏิบัติการข่าว และปราบปรามยาเสพติด 6 สำนักงานคณะกรรมการป้องกันและปราบปรามยาเสพติด และ Mr. Joel Carruthers ที่ปรึกษาสำนักงานพิทักษ์เขตแดนออสเตรเลีย (Australian Border Force – ABF) ประจำสถานเอกอัครราชทูตออสเตรเลียประจำประเทศไทย และเรือโท ศิรรินทร์ ชัยสินอัครยศ รองผู้อำนวยการฝ่ายปฏิบัติการเรือและสินค้า ท่าเรือกรุงเทพ ร่วมแถลงข่าวการตรวจยึดยาเสพติดให้โทษประเภท 1 (เฮโรอีน) (มูลค่า ณ ประเทศปลายทาง) ณ ศูนย์เอกซเรย์และเทคโนโลยีศุลกากร สำนักงานศุลกากรท่าเรือกรุงเทพ กรมศุลกากร
นายพันธ์ทอง ลอยกุลนันท์ รองอธิบดีกรมศุลกากร รักษาการในตำแหน่งที่ปรึกษาด้านการพัฒนาและบริหารการจัดเก็บภาษี ในฐานะโฆษกกรมศุลกากร เปิดเผยว่า จากปัญหาการลักลอบส่งออกยาเสพติดที่ปรากฏในปัจจุบัน กรมศุลกากรในฐานะหน่วยงานที่มีหน้าที่ป้องกันและปราบปรามการลักลอบนำเข้า - ส่งออกยาเสพติด ประกอบกับมีคำสั่งศูนย์อำนวยการป้องกันและปราบปรามยาเสพติดแห่งชาติ ที่ 11/2564 แต่งตั้งอธิบดี
กรมศุลกากรเป็นประธานอนุกรรมการ กรมศุลกากรจึงเร่งรัดดำเนินมาตรการต่าง ๆ เพื่อสกัดกั้นการลักลอบเคลื่อนย้ายยาเสพติดข้ามชาติให้ได้ผลอย่างเป็นรูปธรรม ทั้งนี้ สำนักงานศุลกากรท่าเรือกรุงเทพ จึงเปิดยุทธการ“สทก. ท้ารบ สยบไพรี” เพื่อปิดกั้นเส้นทางและปราบปรามเครือข่ายลักลอบลำเลียงยาเสพติด ร่วมกับหน่วยงานที่เกี่ยวข้อง โดยเมื่อวันที่ 9 มิถุนายน 2566 เวลา  16.00 น. สำนักงานศุลกากรท่าเรือกรุงเทพ ร่วมกับกองสืบสวนและปราบปราม กรมศุลกากร พบสินค้าต้องสงสัยที่มีความเสี่ยงสูงในการลักลอบลำเลียงยาเสพติดไปยังต่างประเทศ โดยสำแดงชนิดสินค้าเป็นแผ่นแปะบรรเทาอาการปวด (Pain Relieving Patch) ส่งออกทางท่าเรือกรุงเทพ ประเทศไทย ปลายทางเมลเบิร์น (Melbourne) ประเทศออสเตรเลีย ซึ่งตรงกับเงื่อนไขความเสี่ยง จึงทำการเอกซเรย์ และพบความผิดปกติภายในสินค้าดังกล่าว จึงได้ดำเนินการตรวจสอบทางกายภาพโดยละเอียด พบยาเสพติดให้โทษ ประเภท 1 (เฮโรอีน) มีลักษณะเป็นผงสีขาวบรรจุอยู่ในซองพลาสติกใส ภายในบรรจุภัณฑ์แผ่นแปะบรรเทาอาการปวด น้ำหนักรวมสิ่งห่อหุ้มประมาณ 32 กิโลกรัม หากส่งออกไปยังประเทศออสเตรเลีย จะมีมูลค่าในราคาขายสูงถึง 200 ล้านบาท จึงได้ร่วมกันกับสำนักงานคณะกรรมการป้องกันและปราบปรามยาเสพติด (ป.ป.ส.) กองบัญชาการตำรวจปราบปรามยาเสพติด (บช.ปส.) ตรวจยึดพร้อมทั้งขยายผลหาผู้เกี่ยวข้องต่อไป
โฆษกกรมศุลกากร กล่าวต่ออีกว่า สำหรับผลงานการตรวจยึดจับกุมการลักลอบส่งออกยาเสพติดของสำนักงานศุลกากรท่าเรือกรุงเทพ นับตั้งแต่ต้นปี 2565 จนถึงปัจจุบัน ครั้งนี้ นับเป็นการจับกุม ครั้งที่ 5 รวมมูลค่าปลายทางทั้งหมดกว่า 2,000 ล้านบาท อย่างไรก็ตาม กรมศุลกากรและหน่วยงานที่เกี่ยวข้องจะร่วมมือกันสกัดกั้นเครือข่ายลักลอบลำเลียงยาเสพติดข้ามชาติอย่างเข้มงวด เพื่อปกป้องสังคมและประเทศชาติให้ปลอดภัย

ที่มา : https://www.thaigov.go.th/news/contents/details/69142