รัฐบาลไทย-ข่าวทำเนียบรัฐบาล-วราวุธ แถลง ทส. เตรียมพร้อมนำ พลายศักดิ์สุรินทร์ มารักษาอาการป่วยที่สถาบันคชบาลแห่งชาติ จ.ลำปาง คาดถึงไทย 2 กรกฎาคม นี้ 


วันจันทร์ที่ 12 มิถุนายน 2566
วราวุธ แถลง ทส. เตรียมพร้อมนำ พลายศักดิ์สุรินทร์ มารักษาอาการป่วยที่สถาบันคชบาลแห่งชาติ จ.ลำปาง คาดถึงไทย 2 กรกฎาคม นี้
วราวุธ แถลง ทส. เตรียมพร้อมนำ พลายศักดิ์สุรินทร์ มารักษาอาการป่วยที่สถาบันคชบาลแห่งชาติ จ.ลำปาง คาดถึงไทย 2 กรกฎาคม นี้
วราวุธ แถลง ทส. เตรียมพร้อมนำ พลายศักดิ์สุรินทร์ มารักษาอาการป่วยที่สถาบันคชบาลแห่งชาติ จ.ลำปาง คาดถึงไทย 2 กรกฎาคม นี้
วันที่ 9 มิถุนายน 2566 เวลา 13.30 น. นายวราวุธ ศิลปอาชา รัฐมนตรีว่าการกระทรวงทรัพยากรธรรมชาติและสิ่งแวดล้อม (รมว.ทส.) แถลงข่าว การเตรียมความพร้อมการเคลื่อนย้ายพลายศักดิ์สุรินทร์ (Muthu Raja) จากประเทศศรีลังกามายังประเทศไทย โดยมี นายจตุพร บุรุษพัฒน์ ปลัดกระทรวงทรัพยากรธรรมชาติและสิ่งแวดล้อม (ปกท.ทส.) พร้อมด้วยคณะผู้บริหาร ทส. ผู้แทนจากหน่วยงานที่เกี่ยวข้อง และสื่อมวลชน เข้าร่วมงาน ณ ห้องแถลงข่าว 101 กระทรวงทรัพยากรธรรมชาติและสิ่งแวดล้อม ถึงความคืบหน้าแผนการเคลื่อนย้าย “พลายศักดิ์สุรินทร์” ช้างไทยที่ถูกส่งไปเป็นทูตสันถวไมตรี ที่ประเทศศรีลังกา ตั้งแต่ปี 2544 ซึ่งปัจจุบันพักอยู่ที่สวนสัตว์ Dehiwala ประเทศศรีลังกา เพื่อกลับมารักษาอาการป่วยที่ประเทศไทย
นายวราวุธ กล่าวว่า ต้องขอขอบคุณความร่วมมือจากรัฐบาลศรีลังกา โดย กระทรวงการต่างประเทศ ที่เห็นว่าพลายศักดิ์สุรินทร์ควรได้รับการดูแลสุขภาพที่เหมาะสมโดยเร่งด่วน และขอบคุณรัฐบาลไทยสำหรับความช่วยเหลืองบประมาณในการดำเนินการนำช้างกลับมาดูแลรักษาสุขภาพ จึงเห็นพ้องร่วมกันในการนำพลายศักดิ์สุรินทร์มารักษาอาการป่วยที่ประเทศไทย พร้อมอำนวยความสะดวกและประสานความร่วมมือจากหลายหน่วยงานที่เกี่ยวข้อง ทั้ง กรมเอเชียใต้ ตะวันออกกลางและแอฟริกา กรมสารนิเทศ องค์การสวนสัตว์แห่งประเทศไทยในพระบรมราชูปถัมภ์ องค์การอุตสาหกรรมป่าไม้ กรมศุลกากร กรมปศุสัตว์ กรมการปกครอง และบริษัทท่าอากาศยานไทย จำกัด (มหาชน) เป็นต้น ที่ได้ร่วมมือกันในการดำเนินการเคลื่อนย้ายพลายศักดิ์สุรินทร์มายังประเทศไทย ซึ่งคาดว่าจะสามารถเดินทางถึงประเทศไทยในวันที่ 2 กรกฎาคม 2566 นี้ โดยใช้เครื่องบินเช่าเหมาลำขนาดใหญ่ จากสนามบินนานาชาติโคลัมโบ ประเทศศรีลังกา มายัง สนามบินนานาชาติเชียงใหม่ ประเทศไทย โดยจะมีสัตวแพทย์และควาญช้าง รวมจำนวน 4 คน ดูแลอย่างใกล้ชิดตลอดการเดินทาง ทั้งนี้ หลังจากเดินทางมาถึงสนามบินเชียงใหม่แล้ว จะมีการประเมินสุขภาพของช้างก่อนที่จะเคลื่อนย้ายต่อไปยังสถาบันคชบาลแห่งชาติในพระอุปถัมภ์ จังหวัดลำปาง เพื่อดำเนินการรักษาอาการป่วยต่าง ๆ โดยทีมสัตวแพทย์และควาญช้างที่มีความเชี่ยวชาญชำนาญต่อไป

ที่มา : https://www.thaigov.go.th/news/contents/details/69139