รัฐบาลไทย-ข่าวทำเนียบรัฐบาล-ปลัดฯ ณัฐพล ลงพื้นปราจีนบุรี มอบแนวทางการขับเคลื่อนนโยบาย MIND เน้นย้ำบูรณาการงานของหน่วยงานในพื้นที่ 


วันจันทร์ที่ 12 มิถุนายน 2566
12/06/2566
พิมพ์
ปลัดฯ ณัฐพล ลงพื้นปราจีนบุรี มอบแนวทางการขับเคลื่อนนโยบาย MIND เน้นย้ำบูรณาการงานของหน่วยงานในพื้นที่
ปลัดฯ ณัฐพล ลงพื้นปราจีนบุรี มอบแนวทางการขับเคลื่อนนโยบาย MIND เน้นย้ำบูรณาการงานของหน่วยงานในพื้นที่ มุ่งพัฒนาอุตสาหกรรมเป้าหมาย กำกับโรงงานให้รักษาสิ่งแวดล้อม พร้อมช่วยกันกระจายรายได้สู่ชุมชน เพื่อให้อุตสาหกรรมอยู่คู่กับชุมชนได้อย่างมีความสุข
วันที่ 11 มิถุนายน 2566 เวลา 13.00 น. ดร.ณัฐพล รังสิตพล ปลัดกระทรวงอุตสาหกรรม พร้อมด้วย นางสาวณัฏฐิญา เนตยสุภา รองปลัดกระทรวงอุตสาหกรรม (รปอ.) นายวิษณุ ทับเที่ยง หัวหน้าผู้ตรวจราชการกระทรวงอุตสาหกรรม (หน.ผตร.อก.) นายเดชา จาตุธนานันท์ ผู้ตรวจราชการกระทรวงอุตสาหกรรม (ผตร.อก.) นางสาวณิรดา วิสุทธิชาติธาดา ผู้ช่วยปลัดกระทรวงอุตสาหกรรม (ชปอ.) นายวาที พีระวรานุพงศ์ รองอธิบดีกรมส่งเสริมอุตสาหกรรม (รสอ.) และผู้บริหารจากส่วนกลาง ลงพื้นที่ตรวจเยี่ยมและมอบนโยบายแนวทางการบูรณาการงานของสำนักงานอุตสาหกรรมจังหวัดจังหวัดปราจีนบุรีและจังหวัดสระแก้ว ณ สำนักงานอุตสาหกรรมจังหวัดปราจีนบุรี โดยมีนายพัตทอง กิตติวัฒน์ อุตสาหกรรมจังหวัดปราจีนบุรี (อสจ.ปราจีนบุรี) และนายพฤกษ์ ศิโรรัตนเศรษฐ์ อุตสาหกรรมจังหวัดสระแก้ว (อสจ.สระแก้ว) ให้การต้อนรับ โดยทั้ง 2 หน่วยงานได้รายงานผลการดำเนินงาน ประกอบด้วย โครงสร้างบุคลากร งบประมาณ ผลผลิต ตัวชี้วัด แผนการดำเนินงานในปี 2566 และคำของบประมาณปี 2567 ตลอดจนข้อมูลโรงงานอุตสาหกรรมในพื้นที่
สำหรับ สอจ.ปราจีนบุรี ปัจจุบันมีบุคลากร 26 คน มีเหมืองแร่ที่ได้ประทานบัตร 6 ประทานบัตร มีผู้ประกอบการทั้งสิ้น 22,459 ราย ในจำนวนนี้เป็นภาคการผลิต 3,649 ราย และมีวิสาหกิจชุมชน 389 กลุ่ม สำหรับการประยุกต์นโยบาย MIND ทั้ง 4 มิติ ได้ใช้วิธีการเชิญชวนผู้ประกอบการรายใหญ่เข้ามาช่วยเป็นพี่เลี้ยงและเป็นต้นแบบการดำเนินการตามแนวคิดดังกล่าวให้กับธุรกิจรายอื่น ๆ ด้านการพัฒนาวิสาหกิจชุมชนกลุ่มแปรรูปเสื่อกกบ้านบางพลวง สอจ.ได้เข้าไปช่วยเหลือกลุ่มจนทำให้มีชื่อเสียงเป็นที่ยอมรับทั้งในด้านการพัฒนารูปแบบผลิตภัณฑ์และมาตรฐาน มีการกระจายรายได้ไปยังสมาชิกอย่างยั่งยืน รวมถึงยังมีเป้าหมายให้โรงงานต่าง ๆ เข้าสู่ระบบ i-Industry และ i-Single Form ตามที่กระทรวงฯ กำหนด นอกจากนี้ยังได้ร่วมมือกับเอกชนดำเนินการจิตอาสาเราทำความดีด้วยหัวใจ เข้าไปช่วยล้างแอร์ให้กับสถานที่กลุ่มเปาะบาง ผ่านโครงการ “เย็นกาย เย็นใจ” และร่วมกับบริษัท ซีพีเอฟ (ประเทศไทย) จำกัด (มหาชน) จัดทำโครงการ “เถ้าดี สู่ ฟาร์ม” เพื่อจำหน่ายขี้เถ้าให้กับเกษตรกรในราคาถูกด้วย
ด้าน อสจ.สระแก้ว ได้รายงานว่า ปัจจุบันมีบุคลากรจำนวน 20 คน มีโรงงาน 440 โรงงาน ส่วนใหญ่เป็นโรงงานไฟฟ้าห้องเย็น ผลิตภัณฑ์จากพืช อาหาร และอโลหะ เป็นต้น โดยที่ผ่านมา สอจ.สระแก้ว ได้เข้าไปให้คำปรึกษาแนะนำสถานประกอบการอุตสาหกรรมแบบบูรณาการ เช่น บริษัท วินไทย ฟู้ด จำกัด ซึ่งเป็นผู้ส่งออกเป็ดแปรรูปรายใหญ่ แต่ยังคงมีปัญหาขาดแคลนวัตถุดิบ จึงได้มีการประสานงานกับจังหวัดให้มีการส่งเสริมให้เกษตรกรมีการเลี้ยงเป็ดในพื้นที่ให้มากขึ้นเพื่อส่งวัตถุดิบให้กับบริษัทฯ รวมถึงการส่งเสริมการปลูกมันสำปะหลังทดแทนการนำเข้าจากประเทศเพื่อนบ้าน ส่งให้กับบริษัทแปรรูปในจังหวัด ทำให้เกษตรกรมีรายได้มากขึ้น ส่วนในด้านการแก้ไขข้อร้องเรียนบริษัท โปรเฟสชั่นแนล เวสต์ เทคโนโลยี (1999) จำกัด (มหาชน) ซึ่งพบปัญหาส่งกลิ่นเหม็นจากการประกอบกิจการ โดย สอจ. ได้เข้าไปปรับปรุงแก้ไขผ้าใบที่ปิดคลุมหลุมฝังกลบที่ชำรุด และสูบน้ำเสียที่ท่วมขังบนผ้าใบที่ปิดคลุมหลุม และสูบน้ำชะกากที่ท่วมขัง พร้อมจัดทำมาตรการป้องกันกลิ่นเหม็นขณะปฏิบัติงานเพื่อลดผลกระทบด้านกลิ่นเหม็น นอกจากนี้ในด้านการดูแลการเผาอ้อยในพื้นที่ ซึ่งมีการลักลอบเผากว่าร้อยละ 40 ทำให้เกิดปัญหาฝุ่น PM 2.5 โดยการเผาอ้อยเกิดจากพื้นที่การเพาะปลูกบางส่วนเป็นพื้นที่เนินสูง ทำให้การนำรถตัดอ้อยเข้าไปในพื้นที่ได้ยาก จึงมีความจำเป็นที่จะต้องเผาอ้อยเป็นจำนวนมาก อย่างไรก็ดี สอจ. ได้ใช้แนวทางการให้รางวัลแก่เกษตรกรที่ไม่เผาอ้อยเพื่อเป็นแบบอย่างที่ดีให้กับเกษตรกรรายอื่น ๆ ต่อไป
ทั้งนี้ ปลัดกระทรวงอุตสาหกรรม ได้มอบนโยบายให้ สอจ. ใช้ “หัว และใจ” ในการทำงาน มุ่งส่งเสริมให้ผู้ประกอบการดำเนินการตามนโยบาย 4 มิติ เพื่อสร้างความสำเร็จให้ภาคธุรกิจ ดูแลสังคม รักษาสิ่งแวดล้อมโดยรอบโรงงาน และกระจายรายได้ให้ประชาชนมีความเป็นอยู่ที่ดีขึ้น โดยเฉพาะในพื้นที่จังหวัดปราจีนบุรี ซึ่งมี GDP เป็นอันดับ 4 ของประเทศ และมีจำนวนโรงงานเป็นจำนวนมาก ดังนั้น สอจ. ต้องคำนึงถึงการทำให้ชุมชนอยู่ร่วมกันกับอุตสาหกรรมได้อย่างมีความสุข โดยการกำกับดูแลโรงงานต่าง ๆ อย่างเคร่งครัด ไม่ให้ส่งผลกระทบต่อชุมชน พร้อมช่วยกันดูแลสังคมและสิ่งแวดล้อมรอบโรงงาน ตามแนวทางอุตสาหกรรมรวมใจ : ดูแลสิ่งแวดล้อม ทั้งในด้านการบริหารจัดการกากอุตสาหกรรม อากาศ และคูคลอง อย่างไรก็ดี กระทรวงฯ กำลังดำเนินการโครงการอุตสาหกรรมรวมใจ จิตอาสา ดิน น้ำ ลม ไฟ ซึ่งเป็นการร่วมมือของสำนักงานปลัดกระทรวงอุตสาหกรรม กรมโรงงานอุตสาหกรรม สำนักงานอุตสาหกรรมจังหวัด และจังหวัด ร่วมกันลงพื้นที่สำรวจตรวจสอบคุณภาพน้ำในคูคลองรอบโรงงาน พร้อมหาแนวทางแก้ไข เพื่อให้โรงงานกับชุมชนอยู่ร่วมกันอย่างเป็นมิตร สงบสุข และถ้อยทีถ้อยอาศัยนำไปสู่ "โรงงานรักชุมชน ชุมชนรักโรงงาน" นอกจากนี้ ยังได้มอบนโยบายให้ สอจ. โดยให้หัวหน้ากลุ่มนโยบายและแผนงาน ทำหน้าที่ผู้ช่วยอุตสาหกรรมจังหวัด พร้อมเป็นหัวหน้ากลุ่มนโยบายและแผนงาน และกลุ่มโรงงานอุตสาหกรรม เพื่อช่วยเหลือในการกลั่นกรองให้ข้อคิดเห็น และตรวจสอบการดำเนินงานในภารกิจต่าง ๆ ของ สอจ. มุ่งเน้นการบูรณาการการทำงานให้เกิดการเรียนรู้ข้ามสายงานมากยิ่งขึ้น ส่วนในด้านการจัดกิจกรรมอุตสาหกรรมแฟร์ เพื่อช่วยเหลือค่าครองชีพและกระจายรายได้ให้กับคนในพื้นที่ ขอให้หน่วยงานบูรณาการร่วมกับกรมส่งเสริมอุตสาหกรรม ภาคเอกชน และหน่วยงานในจังหวัด ส่วนเรื่องการสมัครรางวัลอุตสาหกรรม ได้เน้นย้ำว่าสถานประกอบการที่ประสบความสำเร็จทางธุรกิจจนได้รับรางวัล ควรมีการดำเนินการตามนโยบาย MIND ใช้หัวและใจปั้นอุตสาหกรรมคู่ชุมชน ครอบคลุมทั้ง 4 มิติ เป็นพื้นฐานสำคัญ ทั้งโรงงานดี ชุมชนโดยรอบอยู่ดีมีสุข และมีสิ่งแวดล้อมที่ดี ส่วนในด้านปัญหาฝุ่น PM 2.5 ที่ส่วนหนึ่งมาจากการเผาอ้อย ส่งผลกระทบต่อภาคอุตสาหกรรมท่องเที่ยวและด้านสุขภาพของประชาชน ได้ให้ข้อแนะนำว่า อาจหันกลับมาพิจารณาแนวทางการส่งเสริมให้เกษตรกรปลูกพืชผลการเกษตรชนิดอื่นหากไม่สามารถลดการเผาอ้อยได้ เช่น การปลูกมันสำปะหลัง การเลี้ยงสัตว์ เป็นต้น
ด้าน รปอ.ณัฏฐิญา กล่าวเพิ่มเติมว่า สอจ. ควรพิจารณาเป้าหมายการพัฒนาอุตสาหกรรมที่เป็นจุดมุ่งเน้นทางยุทธศาสตร์ของจังหวัด และสามารถขยายผลไปสู่การพัฒนาอุตสาหกรรมเป้าหมาย (S-Curve) ส่วนในด้านการขอรับรอง GI ของโรงงาน นอกจากการกำหนดตัวชี้วัดในเชิงปริมาณแล้ว ควรมีการกำหนดตัวชี้วัดด้านคุณภาพด้วย เช่น การลดการปล่อยก๊าซเรือนกระจกควรอยู่ในระดับใด รวมทั้งการขับเคลื่อนนโยบาย BCG ขอให้พิจารณาทั้งในเชิงปริมาณและคุณภาพด้วยเช่นกัน และมุ่งส่งเสริมให้มีการปลูกพืชไปสู่การพัฒนาเป็นผลิตภัณฑ์ชีวภาพ ขณะที่การบริหารจัดการงบประมาณ ระบบการบัญชี และฐานคำนวณต้นทุนต่อหน่วยในการดำเนินงานพัฒนาตามโครงการต่าง ๆ ขอให้คำนวณค่าใช้จ่ายตามความเป็นจริงและสะท้อนการใช้งบประมาณตามความเป็นจริงอย่างมีประสิทธิภาพมากที่สุด ​ในส่วนของงบประมาณค่าใช้จ่ายสาธารณูปโภคต่าง ๆ ที่ไม่เพียงพอ ขอให้ สอจ. แจ้งยอดหนี้มาที่ส่วนกลางเพื่อดำเนินการต่อไป  นอกจากนี้ในเรื่องการให้บริการผ่านกองทุน ทั้งดีพร้อมเพย์ และกองทุนพัฒนาเอสเอ็มอีตามแนวประชารัฐ หากมีการเข้าไปส่งเสริมและพัฒนาแล้ว พยายามเชิญชวนให้ผู้ประกอบการเข้ามาเป็นลูกค้าของกองทุนฯ เนื่องจากมีความพร้อมในทางธุรกิจที่สามารถขยายการลงทุนในกิจการได้
หน.ผตร.อก. ฝากเรื่องประเด็นการร้องเรียนต่าง ๆ ขอให้ สอจ. เอาจริงเอาจัง และพยายามแก้ไขข้อร้องเรียนให้จบโดยเร็วที่สุด ส่วนในด้านการกระจายรายได้ให้กับชุมชนโดยรอบ ควรมีการกระตุ้นให้โรงงานรายใหญ่เข้ามาช่วยเหลือชุมชนรอบ ๆ ให้มีรายได้เพิ่มขึ้น เพื่อความเป็นอยู่ของอุตสาหกรรมและชุมชนอย่างมีความสุข
ผตร.เดชา กล่าวว่า จ.ปราจีนบุรี มีบริษัทรายใหญ่เป็นจำนวนมาก ดังนั้นจึงต้องให้ความสำคัญในเรื่องสิ่งแวดล้อมซึ่งในพื้นที่มีโรงงานได้การรับรอง GI กว่าร้อยละ 72 แต่ก็ยังเป็นเพียงในเชิงปริมาณ อย่างไรก็ตามจะต้องหาแนวทางวัดในเชิงคุณภาพ ทั้งในด้านการกำหนดปริมาณคาร์บอนที่โรงงานปล่อยออกมาด้วย ส่วนในการเข้าไปกำกับติดตาม สอจ.ยังขาดเครื่องมือที่เป็นมาตรฐาน ทำให้ สอจ. ไม่สามารถวิเคราะห์การประเมินค่าที่แท้จริงได้ จึงขอกระทรวงฯ ช่วยพิจารณาเครื่องมือเพื่อให้การประเมินมีประสิทธิภาพมากขึ้น ส่วนการชี้เป้าอุตสาหกรรมในพื้นที่ควรมีผู้แทนจาก กสอ. สศอ. จังหวัด เข้ามาวางแผนร่วมกันและบูรณาการรวมกัน เพื่อให้ทิศทางการดำเนินงานมีความสอดคล้องมากยิ่งขึ้น
ชปอ.ณิรดา ฝากถึงระบบรายงานฐานข้อมูลกลางของกระทรวงอุตสาหกรรม i-Single Form และ i-Industry ขอให้ สอจ. เข้ามารับการอบรมทุกท่าน เพื่อให้สามารถถ่ายทอดองค์ความรู้ให้กับโรงงานได้ โดยจะต้องสร้างความเข้าใจและอธิบายกฎหมายควบคู่กับระบบได้อย่างถูกต้องชัดเจน ส่วนในด้านการชำระค่าธรรมเนียมรายปี ขอให้ทุกจังหวัดเตรียมการออกใบค่าชำระค่าธรรมเนียมรายปี ซึ่งสามารถเข้าไปตรวจสอบในระบบและสามารถพิมพ์ใบเสร็จอิเล็กทรอนิกส์ได้
รสอ.วาที กล่าวว่า ในการส่งเสริมอุตสาหกรรม ควรมีการบูรณาการความร่วมมือระหว่างศูนย์ส่งเสริมอุตสาหกรรมภาคทั่วประเทศ และ สอจ. ในพื้นที่ รวมถึงมีการชี้เป้าเพื่อเข้าไปส่งเสริมพร้อมทำงานร่วมกันได้อย่างตรงจุด และลดความซ้ำซ้อนในการดำเนินงาน
หลังจากนั้น ปลัดกระทรวงอุตสาหกรรม และคณะ ได้ให้ธนาคารพัฒนาวิสาหกิจขนาดกลางและขนาดย่อมแห่งประเทศไทย (ธพว.) นำเสนอผลการดำเนินงานของธนาคารที่กำกับดูแลในพื้นที่ โดยมี นายเดชนริศ โยธาภิรมย์ รองผู้อำนวยการเขต 21 รักษาการผู้อำนวยการเขต 19 (นครนายก ปราจีนบุรี สระแก้ว) รายงานผลการดำเนินงานด้านการอนุมัติสินเชื่อและการเบิกจ่าย ปริมาณ NPL และแผนการดำเนินงานในอนาคต

ที่มา : https://www.thaigov.go.th/news/contents/details/69173