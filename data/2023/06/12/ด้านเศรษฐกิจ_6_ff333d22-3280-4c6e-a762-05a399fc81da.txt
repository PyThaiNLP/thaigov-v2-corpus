รัฐบาลไทย-ข่าวทำเนียบรัฐบาล-รองปลัดฯ ณัฏฐิญา นำทีม MIND เตรียมกางแผนงบประมาณ 2568 Flagships กระทรวงอุตสาหกรรม


วันจันทร์ที่ 12 มิถุนายน 2566
12/06/2566
พิมพ์
รองปลัดฯ ณัฏฐิญา นำทีม MIND เตรียมกางแผนงบประมาณ 2568 Flagships กระทรวงอุตสาหกรรม
รองปลัดกระทรวงอุตสาหกรรม ณัฏฐิญา นำทีม MIND เตรียมกางแผนงบประมาณ 2568 Flagships กระทรวงอุตสาหกรรม เน้นการสร้างสรรค์โครงการให้ตอบโจทย์ยุทธศาสตร์ชาติ และวางแนวทางการบริหารงบประมาณ ปี 2567 ในภาพรวมของกระทรวง พร้อมเร่งรัดการใช้จ่ายงบประมาณ 2566
เมื่อวันที่ 8 มิถุนายน 2566 นางสาวณัฏฐิญา เนตยสุภา รองปลัดกระทรวงอุตสาหกรรม เป็นประธานการประชุมหารือการจัดทำแผนงบประมาณ ประจำปี 2568 โดยเน้นการจัดทำโครงการ Flagship กระทรวงอุตสาหกรรมให้มีความสร้างสรรค์สามารถตอบโจทย์ยุทธศาสตร์ชาติ รวมทั้งการวางแนวทางการบริหารงบประมาณ ประจำปี 2567 ในภาพรวมของกระทรวงอุตสาหกรรม และแผนการจัดสรรงบประมาณเหลือจ่าย ประจำปี 2566 เพื่อเร่งรัดการใช้จ่ายงบประมาณของกระทรวงฯ อย่างมีประสิทธิภาพ โดยในการประชุมมุ่งเน้นการสร้างความเข้าใจร่วมกันในการพิจารณาจัดทำโครงการต่าง ๆ ให้เป็นไปตามกรอบยุทธศาสตร์ชาติ ตัวชี้วัดของกระทรวงฯ และคำนึงถึงวัตถุประสงค์ของโครงการต่าง ๆ ให้มีความคุ้มค่าและเกิดประโยชน์ต่อส่วนรวมมากที่สุด ส่วนในด้านงบสาธารณูปโภคที่ไม่เพียงพอ ขอให้รวบรวมค่าใช้จ่ายทั้งหมดเพื่อขอรับการจัดสรรจากสำนักงบประมาณเพิ่มเติมต่อไป ทั้งนี้ กำหนดการประชุมเพื่อติดตามความคืบหน้าอีกครั้งภายในเดือนมิถุนายน 2566
โดยมีนางสาวณิรดา วิสุทธิชาติธาดา ผู้ช่วยปลัดกระทรวงอุตสาหกรรม นายจักรพันธ์ เด่นดวงบริพันธ์ ผู้อำนวยการกองยุทธศาสตร์และแผนงาน นางสาวชลาริน นิลพิฤกษ์ ผู้อำนวยการกองกลาง นายดุสิต อนันตรักษ์ ผู้อำนวยการศูนย์เทคโนโลยีสารสนเทศและการสื่อสาร นายเตมีย์ พันธุวงค์ราช ผู้อำนวยการกองตรวจราชการ พร้อมด้วยผู้อำนวยการกลุ่ม และเจ้าหน้าที่ที่เกี่ยวข้องเข้าร่วมประชุมฯ ณ ห้องประชุมชุณหะวัณ ชั้น 3 อาคาร สปอ.

ที่มา : https://www.thaigov.go.th/news/contents/details/69146