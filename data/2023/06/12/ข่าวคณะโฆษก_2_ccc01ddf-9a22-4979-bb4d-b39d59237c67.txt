รัฐบาลไทย-ข่าวทำเนียบรัฐบาล-​โฆษกรัฐบาลเผย นายกฯ ยินดีแนวโน้มตลาดเครื่องมือแพทย์ของไทยเติบโตต่อเนื่อง คาดการณ์ในปี 2570 มีมูลค่ากว่าแสนล้านบาท อัตราการเติบโตเฉลี่ย 8.1% ระหว่างปี 2562-2570


วันจันทร์ที่ 12 มิถุนายน 2566
12/06/2566
พิมพ์
​โฆษกรัฐบาลเผย นายกฯ ยินดีแนวโน้มตลาดเครื่องมือแพทย์ของไทยเติบโตต่อเนื่อง คาดการณ์ในปี 2570 มีมูลค่ากว่าแสนล้านบาท อัตราการเติบโตเฉลี่ย 8.1% ระหว่างปี 2562-2570
​โฆษกรัฐบาลเผย นายกฯ ยินดีแนวโน้มตลาดเครื่องมือแพทย์ของไทยเติบโตต่อเนื่อง คาดการณ์ในปี 2570 มีมูลค่ากว่าแสนล้านบาท อัตราการเติบโตเฉลี่ย 8.1% ระหว่างปี 2562-2570
วันนี้ (12 มิถุนายน 2566) นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ยินดีตลาดเครื่องมือแพทย์ในไทยมีแนวโน้มเติบโตอย่างต่อเนื่อง โดยมีการคาดการณ์ว่าในปี 2570 ตลาดเครื่องมือแพทย์ของประเทศไทย จะมีมูลค่ากว่าแสนล้านบาท โดยมีอัตราการเติบโตเฉลี่ย 8.1% (2562-2570) สืบเนื่องมาจากความต้องการนวัตกรรมทางการแพทย์ที่เพิ่มมากขึ้น เชื่อมั่นไทยพร้อมตอบรับกระแสความต้องการ
โฆษกประจำสำนักนายกรัฐมนตรี กล่าวว่า ปัจจุบันทั่วโลกตระหนักถึงประเด็นทางด้านสุขภาพมากขึ้น ส่งผลให้ตลาดเครื่องมือแพทย์เติบโต จากข้อมูลของสมาคมอุตสาหกรรมเทคโนโลยีเครื่องมือแพทย์ไทย พบว่าตลาดเครื่องมือแพทย์ของโลกเติบโตเฉลี่ยปีละ 6.1% คาดการณ์ว่าในปี 2570 จะมีมูลค่าตลาดอยู่ที่ 7.44 แสนล้านเหรียญสหรัฐ ในขณะที่ตลาดเครื่องมือแพทย์ของไทย คาดว่าจะมีมูลค่ากว่า 3.38 พันล้านเหรียญสหรัฐ หรือกว่าแสนล้านบาทในปี 2570 มีอัตราเติบโตเฉลี่ย 8.1% ต่อปี (ปี 2562-2570)
นอกจากนี้ งานวิจัยของธนาคารกรุงศรีอยุธยา พบว่าในปี 2565-2566 มูลค่าจำหน่ายเครื่องมือแพทย์ในประเทศจะเติบโตเฉลี่ย 5.0-7.0 % ต่อปี ความต้องการอุปกรณ์การแพทย์ที่เกี่ยวข้องกับสุขอนามัยและการดูแลสุขภาพ ยังเพิ่มขึ้นต่อเนื่องทั้งตลาดในประเทศและต่างประเทศ เป็นผลมาจาก 1. อัตราการเจ็บป่วยมีแนวโน้มเพิ่มขึ้นจากโรคไม่ติดต่อเรื้อรัง 2. จำนวนผู้ป่วยต่างชาติที่มีแนวโน้มกลับมาใช้บริการในไทยเพิ่มขึ้นในปี 2565-2566 3. ผู้ประกอบการโรงพยาบาลมีแผนขยายการลงทุนต่อเนื่อง 4. กระแสการใส่ใจสุขภาพและการดูแลสุขภาพแบบครบวงจรมีแนวโน้มเพิ่มขึ้นทั่วโลก 5. ประเทศคู่ค้าหลักของไทยยังมีความต้องการอุปกรณ์ทางการแพทย์ต่อเนื่อง 6. นโยบายสนับสนุนจากรัฐบาลในการพัฒนาให้ไทยเป็นศูนย์กลางสุขภาพนานาชาติ (Medical Hub) และ 7. การพัฒนาผลิตภัณฑ์/นวัตกรรมการแพทย์ใหม่ที่ใช้เทคโนโลยีขั้นสูงมากขึ้น
“นายกรัฐมนตรี สั่งการให้ติดตามแนวโน้มการเติบโตของตลาดเครื่องมือแพทย์ของประเทศไทย วางแผนทางการตลาด ตั้งรับความต้องการ ทั้งการผลิตเพื่อบริโภคในประเทศ และการผลิตเพื่อส่งออก รวมทั้งคาดการณ์มูลค่าตลาด การเติบโตของอุตสาหกรรมชีวเภสัชภัณฑ์ รวมทั้งแนวทางการสนับสนุนไทยในภาคธุรกิจการแพทย์” นายอนุชาฯ กล่าว

ที่มา : https://www.thaigov.go.th/news/contents/details/69131