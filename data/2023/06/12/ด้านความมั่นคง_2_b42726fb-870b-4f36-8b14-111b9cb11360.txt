รัฐบาลไทย-ข่าวทำเนียบรัฐบาล-วราวุธ นำทีมคนรักสุขภาพ เปลี่ยนไลฟ์สไตล์ ร่วม เดิน - วิ่ง "Run for Earth : วิ่งรักษ์โลก


วันจันทร์ที่ 12 มิถุนายน 2566
วราวุธ นำทีมคนรักสุขภาพ เปลี่ยนไลฟ์สไตล์ ร่วม เดิน - วิ่ง "Run for Earth : วิ่งรักษ์โลก
วราวุธ นำทีมคนรักสุขภาพ เปลี่ยนไลฟ์สไตล์ ร่วม เดิน - วิ่ง "Run for Earth : วิ่งรักษ์โลก
วราวุธ นำทีมคนรักสุขภาพ เปลี่ยนไลฟ์สไตล์ ร่วม เดิน - วิ่ง "Run for Earth : วิ่งรักษ์โลก"
วันทึ่ 11 มิถุนายน 2566 เวลา 05.15 น. นายวราวุธ ศิลปอาชา รัฐมนตรีว่าการกระทรวงทรัพยากรธรรมชาติและสิ่งแวดล้อม (รมว.ทส.) พร้อมด้วย นายจตุพร บุรุษพัฒน์ ปลัดกระทรวงทรัพยากรธรรมชาติและสิ่งแวดล้อม นายสุธี ทองแย้ม ผู้ว่าราชการจังหวัดนนทบุรี Ms. Marlene Nilsson, Deputy Regional Director, UNEP Asia and the Pacific Office ผู้แทนจากโครงการสิ่งแวดล้อมแห่งสหประชาชาติ (UNEP) นำผู้บริหาร ทส. ข้าราชการ พนักงาน เจ้าหน้าที่ในสังกัด และประชาชนคนรักสุขภาพ เดิน - วิ่ง "Run for Earth : วิ่งรักษ์โลก" เนื่องในวันสิ่งแวดล้อมโลก (5 มิถุนายนของทุกปี) ประจำปี 2566 เพื่อรณรงค์ให้ความรู้ สร้างความเข้าใจ และกระตุ้นให้ประชาชนมีส่วนร่วมในการรักษาสิ่งแวดล้อมในทุกมิติทุกกิจกรรมที่เกิดขึ้นในชีวิตประจำวัน ภายใต้แนวคิด “Beat Plastic Pollution รักษ์โลก ลดพลาสติก” ณ สวนสมเด็จพระศรีนครินทร์ จังหวัดนนทบุรี
โอกาสนี้ รมว.ทส. ยังได้รับมอบปริมาณการกักเก็บคาร์บอนเครดิตจากผู้ว่าราชการจังหวัดนนทบุรี จำนวน 1,025.629 ตันคาร์บอนไดออกไซด์เทียบเท่า ส่งมอบให้องค์การบริหารจัดการก๊าซเรือนกระจก (องค์การมหาชน) เพื่อออกใบรับรองต่อไป และภายหลังจากร่วมเดิน - วิ่ง ยังได้มอบรางวัลให้แก่นักวิ่งมินิมาราธอน ระยะทางไม่น้อยกว่า 10 กิโลเมตร  และฟันรัน ระยะทางไม่เกิน 5 กิโลเมตร ซึ่งทั้งเหรียญและโล่รางวัล ผลิตขึ้นจากฝาและขวดพลาสติก จากกิจกรรมรับบริจาคพลาสติกแบบใช้ครั้งเดียว อีกทั้ง ได้กล่าวขอบคุณผู้สนับสนุน นักวิ่ง ผู้จัดงาน และผู้มีส่วนเกี่ยวข้องทุกท่านที่มาช่วยกันรณรงค์เนื่องในวันสิ่งแวดล้อมโลก และร่วมเป็นส่วนหนึ่งกับกระทรวงทรัพยากรธรรมชาติและสิ่งแวดล้อมในการมีส่วนร่วมป้องกันและแก้ไขปัญหาการเปลี่ยนแปลงสภาพภูมิอากาศและร่วมแก้ไขปัญหาการจัดการขยะพลาสติกแบบใช้ครั้งเดียวทิ้ง ด้วยการเปลี่ยนไลฟ์สไตล์ในการรักษาสุขภาพ ผ่านกิจกรรมในครั้งนี้
โดยการจัดกิจกรรม เดิน - วิ่ง ในครั้งนี้ ภายในงานยังมีกิจกรรมนำขยะพลาสติกยืดหรือแข็งที่แห้งและสะอาด อย่างน้อย 3 ชิ้น มาแลกสิทธิ์รับเสื้อ ซึ่งผลิตจากขวดพลาสติก จำนวน 10 ขวด พร้อมหมายเลขวิ่ง เพื่อนำเข้าโครงการเปลี่ยนพลาสติกเป็นบุญ (เมื่อคุณหมุนเวียน) มีจุดบริการน้ำดื่มบรรจุกระป๋องให้สำหรับนักวิ่ง ซึ่งสามารถนำมารีไซเคิลได้ 100% จุดแจกกล้าไม้ จำนวน 2,000 ต้น การจำหน่ายสินค้ารักษ์โลก การจัดนิทรรศการให้ความรู้เรื่องสิ่งแวดล้อมและการเปลี่ยนแปลงสภาพภูมิอากาศ และจุดคัดแยกขยะ อีกด้วย

ที่มา : https://www.thaigov.go.th/news/contents/details/69140