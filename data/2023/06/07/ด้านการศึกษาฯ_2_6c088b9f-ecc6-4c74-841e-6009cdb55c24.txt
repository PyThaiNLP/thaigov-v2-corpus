รัฐบาลไทย-ข่าวทำเนียบรัฐบาล-ดร.เอนก แนะนักศึกษา ม.ธุรกิจบัณฑิตย์ การจะทำอะไรให้สำเร็จ ต้องปักธงทำแบบเป็นรูปธรรม ทำให้เร็ว ก้าวให้ยาว


วันพุธที่ 7 มิถุนายน 2566
ดร.เอนก แนะนักศึกษา ม.ธุรกิจบัณฑิตย์ การจะทำอะไรให้สำเร็จ ต้องปักธงทำแบบเป็นรูปธรรม ทำให้เร็ว ก้าวให้ยาว
ดร.เอนก แนะนักศึกษา ม.ธุรกิจบัณฑิตย์ การจะทำอะไรให้สำเร็จ ต้องปักธงทำแบบเป็นรูปธรรม ทำให้เร็ว ก้าวให้ยาว
วันที่ 3 พ.ค. ศ.(พิเศษ) ดร.เอนก เหล่าธรรมทัศน์ รัฐมนตรีว่าการกระทรวงการอุดมศึกษา วิทยาศาสตร์ วิจัยและนวัตกรรม (อว.) ให้เกียรติกล่าวบรรยายการสัมมนาวิชาการ หัวข้อ "ภาวะผู้นำในการสร้างความสำเร็จ" แก่นักศึกษาคณะรัฐประศาสนศาสตร์ คณะการท่องเที่ยวและการโรงแรม มหาวิทยาลัยธุรกิจบัณฑิตย์ โดยมี นายสัมพันธ์ เย็นสำราญ ที่ปรึกษารัฐมนตรี เข้าร่วม และ ดร.ดาริกา ลัทธพิพัฒน์ อธิการบดีมหาวิทยาลัยธุรกิจบัณฑิตย์ ให้การต้อนรับ ณ สำนักอธิการบดี มหาวิทยาลัยธุรกิจบัณฑิตย์
ศ.(พิเศษ) ดร.เอนก กล่าวว่า 3 ปีที่ผ่านมาของการทำงานเป็นรัฐมนตรีกระทรวง อว. งานของเรามีความสำเร็จเป็นส่วนมาก เรามีการปรับเปลี่ยน ปฏิรูปอุดมศึกษามากที่สุดในอาเซียน การจะทำอะไรเราต้องคิดภาพใหญ่ เช่น อว. จะเป็นกระทรวงแห่งการปฏิบัติ การพัฒนา ไม่ใช่มุ่งเน้นแต่การวิจัย เราวางไว้ว่าในปี 2580 ไทยจะต้องเป็นประเทศที่พัฒนาแล้วให้ได้ และ อว. ต้องเป็นส่วนหนึ่งในการนำพาประเทศไปสู่ประเทศที่พัฒนาแล้ว เราจะต้องเปลี่ยน mindset ของการทำงานให้เป็นแบบใหม่ อย่าทำอะไรแบบทำไปเรื่อย ๆ ต้องปักธงทำแบบเป็นรูปธรรม ตอนนี้การทำงานของเราจะต้องยื่นมือเข้าไปหาคนอื่น อย่าทำอะไรแบบเริ่มนับ 1 ใหม่เสมอ จะไม่ทันคนอื่น อย่าเริ่มทำอะไรจากงบประมาณ ต้องเริ่มจากที่เราเห็นว่ามันดี และจะสามารถทำให้สำเร็จได้ นอกจากนั้น ต้องทำให้เร็ว ก้าวให้ยาว เราจึงจะทันคนอื่น
ขณะนี้ด้านวิทยาศาสตร์ วิจัยและนวัตกรรมของเราดีที่สุดในอาเซียน จะเป็นรองก็แค่สิงคโปร์ แต่สิงคโปร์ก็ไม่ได้นำเราทุกเรื่อง เช่น กระทรวง อว. ตอนนี้มีหน่วยงานที่ทำเรื่องยานอวกาศจะไปโคจรรอบดวงจันทร์ ในปี 2570 มีเครื่องฉายแสงซินโครตรอน เครื่องที่ใช้สำหรับตรวจอนุภาคเล็ก ๆ ที่มีความชัดเจนยิ่งกว่าอิเล็กตรอนไมโครสโครป มีเครื่องโทคาแมค ที่จะสร้างพลังงานสะอาดแห่งอนาคต มีพิพิธภัณฑ์วิทยาศาสตร์ มีกล้องดูดาวที่ดีที่สุดของเอเชีย เป็นต้น

ที่มา : https://www.thaigov.go.th/news/contents/details/68975