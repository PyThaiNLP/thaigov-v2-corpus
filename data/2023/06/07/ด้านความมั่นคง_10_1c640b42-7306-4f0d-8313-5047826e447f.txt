รัฐบาลไทย-ข่าวทำเนียบรัฐบาล-บ้านแพ้ว สานพลัง "บวร" ร่วมกันปลูกผัก จากรั้ววัดสู่ชุมชน ด้วยแนวคิด “ปลูกผักสวนครัว ล้อมรั้ว ล้อมรัก ขับเคลื่อนสู่เศรษฐกิจฐานรากที่มั่นคง เสริมสร้างภูมิคุ้มกันของชุมชนที่เข้มแข็ง 


วันพุธที่ 7 มิถุนายน 2566
07/06/2566
พิมพ์
บ้านแพ้ว สานพลัง "บวร" ร่วมกันปลูกผัก จากรั้ววัดสู่ชุมชน ด้วยแนวคิด “ปลูกผักสวนครัว ล้อมรั้ว ล้อมรัก ขับเคลื่อนสู่เศรษฐกิจฐานรากที่มั่นคง เสริมสร้างภูมิคุ้มกันของชุมชนที่เข้มแข็ง
บ้านแพ้ว สานพลัง "บวร" ร่วมกันปลูกผัก จากรั้ววัดสู่ชุมชน ด้วยแนวคิด “ปลูกผักสวนครัว ล้อมรั้ว ล้อมรัก ขับเคลื่อนสู่เศรษฐกิจฐานรากที่มั่นคง เสริมสร้างภูมิคุ้มกันของชุมชนที่เข้มแข็ง สู่การพัฒนาที่ยั่งยืน ด้วยหลักปรัชญาของเศรษฐกิจพอเพียง"
วันนี้ (7 มิ.ย. 66) นายพิรุณโรจน์ นาคดนตรี นายอำเภอบ้านแพ้ว เปิดเผยถึง การขยายผลในเชิงพื้นที่ตามประกาศเจตนารมณ์การขับเคลื่อนประเทศไทยที่ยั่งยืน ด้วยการบูรณาการร่วมกับภาคีเครือข่ายในพื้นที่ และงานสาธารณสงเคราะห์ บ้าน/วัด/ราชการ หรือ โรงเรียน (บวร) ร่วมกันจัดกิจกรรมเอามื้อสามัคคี ภายใต้โครงการจิตอาสาพัฒนาชุมชน วัด ประชา รัฐ สร้างสุข เพื่อเป็นการรณรงค์ส่งเสริมให้คนในชุมชนปลูกผักสวนครัวสร้างความมั่นคงทางอาหาร ณ วัดเจ็ดริ้ว ตำบลเจ็ดริ้ว อำเภอบ้านแพ้ว จังหวัดสมุทรสาคร โดยได้รับพระเมตตาจากพระครูสังฆรักษ์ ก้องไพร (สุวฑฺฒโน) เจ้าอาวาสวัดเจ็ดริ้ว ตำบลเจ็ดริ้ว อำเภอบ้านแพ้ว จังหวัดสมุทรสาคร และหัวหน้าส่วนราชการ ประกอบด้วย นางศลิษา ม่วงใหม่ พัฒนาการจังหวัดสมุทรสาคร นางสาวเมธิดา หิรัญบูรณะ พัฒนาการอำเภอบ้านแพ้ว นายสราวุธ วรรณรังษี กำนันตำบลเจ็ดริ้ว นายศักดิ์พันธ์ ทับไกร ผู้ใหญ่บ้าน หมู่ที่ 1 นาย เอกพันธ์ ชาวบ้านเกาะ ผู้ใหญ่บ้าน หมู่ที่ 2 แพทย์ประจำตำบลเจ็ดริ้ว ผู้อำนวยการวิทยาลัยการอาชีพบ้านแพ้ว ครู และนักเรียนโรงเรียนวัดเจ็ดริ้ว ผู้นำ อช. เจ้าหน้าที่ที่เกี่ยวข้องและประชาชนในพื้นที่ เข้าร่วมกิจกรรม
นายพิรุณโรจน์ นาคดนตรี นายอำเภอบ้านแพ้ว กล่าวว่า โครงการจิตอาสาพัฒนาชุมชน วัด ประชา รัฐ สร้างสุขและกิจกรรมเอามื้อสามัคคีสร้างความมั่นคงทางอาหาร มีเป้าหมายเพื่อส่งเสริมให้คนในชุมชนให้ตระหนักถึงความสำคัญของทรัพยากรดิน ภายใต้แนวคิดอาหารก่อกำเนิดเกิดจากดิน “Soils, where food begins.” เพื่อสร้างรากฐานในการดำรงชีวิต ต่อยอดสู่พัฒนาคุณภาพชีวิตตามหลักบันได 9 ขั้นสู่ความพอเพียง พร้อมน้อมนำโครงการ “บ้านนี้มีรัก ปลูกผักกินเอง” และ “ทางนี้มีผลผู้คนรักกัน” ตามพระราชดำริสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี เพื่อสร้างความมั่นคงทางอาหาร ผ่านกิจกรรมเอามื้อสามัคคี จากการมีส่วนร่วมของคนในชุมชนตามหลัก บวร (บ้าน/วัด/ราชการ หรือ โรงเรียน) ทำให้ความสัมพันธ์ แน่นแฟ้นมากยิ่งขึ้น เกิดความรักใคร่ความสามัคคีในชุมชนตำบลเจ็ดริ้ว นอกจากนี้ยังเป็นการลดรายจ่ายในครัวเรือนอีกด้วย
นายพิรุณโรจน์ นาคดนตรี นายอำเภอบ้านแพ้ว กล่าวเพิ่มเติมว่า จากแนวคิด “จะพัฒนาใครเขา ต้องพัฒนาตัวเราก่อน” และแนวคิด Change for Good ของปลัดกระทรวงมหาดไทย เป็นจุดเริ่มต้นสำคัญที่ทำให้กลุ่มข้าราชการที่มีจิตใจรุกรบเกิดความตั้งใจที่จะสานพลังในการขับเคลื่อนเป้าหมายการสร้างประเทศไทยที่ยั่งยืน ผ่านการสร้างความมั่นคงทางอาหาร ยา และเครื่องนุ่งห่มให้เกิดความยั่งยืนอย่างแท้จริง โดยจุดเริ่มต้นจะต้องสร้างตั้งแต่ในระดับครัวเรือน สร้างคลังอาหารชุมชน/ท้องถิ่น พร้อมพืชสมุนไพรที่ปลอดสารเคมี จากการที่คนในชุมชนช่วยกับอนุรักษ์ และฟื้นฟูดิน ทำให้คนในชุมชนได้อาหารที่สมบูรณ์ สามารถจัดการตนเองและพึ่งตนเองได้ ตามวิถีแห่งปรัชญาของเศรษฐกิจพอเพียง ขยายผลไปสู่ในระดับที่กว้างขึ้น ทั้งในระดับชุมชน/หมู่บ้าน และกลุ่มอาชีพ มีการเกื้อกูลในชุมชน เกิดชุมชนแห่งความสุข เต็มไปด้วยรอยยิ้ม เพราะมีอาหารปลอดภัยซึ่งเกิดจากดินที่สมบูรณ์ และความใส่ใจของคนในชุมชน
“การส่งเสริมให้เกิดความยั่งยืนในพื้นที่นั้นจะต้องตระหนักถึงการมีระบบนิเวศ (Ecosystem) ที่ยั่งยืน ทั้งกระบวนการ ตั้งแต่ต้นทาง คือคนในชุมชนมีจิตสำนึกต่อการอนุรักษ์และรักษาสิ่งแวดล้อม เช่น การรู้จักคัดแยกขยะอย่างถูกวิธี การลดการใช้สารเคมี การจัดทำถังขยะเปียกลดโลกร้อน เพื่อเพิ่มอินทรียวัตถุในดิน กลางทาง ผู้ผลิตมีวัตถุดิบในการผลิตที่ไม่ก่อให้เกิดสารพิษตกค้างในสิ่งแวดล้อม เช่น ไม่เพิ่มมลพิษทางน้ำ เสียง หรือในอาหาร และปลายทาง ทั้งประชาชน หรือนักท่องเที่ยวก็ได้รับประโยชน์ ขยายผลไปสู่ในระดับประเทศต่อ ๆ ไป ดังนั้น การขับเคลื่อนประเทศไทยที่ยั่งยืน เริ่มต้นที่ตัวของเราตระหนักถึงสิ่งแวดล้อมรอบ ๆ ตัว และมีแรงปรารถนาที่ดีต่อสังคมองค์รวม และเริ่มลงมือทำ ปลูกผักสวนครัว ล้อมรั้ว ล้อมรัก ร่วมกันแบ่งปันในชุมชน เพื่อสร้างสังคมไทยที่มีภูมิคุ้มกันต่อการเปลี่ยนแปลง เสริมสร้างรากฐานการพัฒนาที่ยั่งยืนทุกมิติ” นายอำเภอบ้านแพ้ว กล่าวในช่วงท้าย
#GlobalSoilPartnership #UNFAO #WorldSoilDay #วันดินโลก #soilswherefoodbegins #Soils4Nutrition #FAO #MOI #กระทรวงมหาดไทย #บำบัดทุกข์บำรุงสุข #SDGsforAll #ChangeforGood

ที่มา : https://www.thaigov.go.th/news/contents/details/69002