รัฐบาลไทย-ข่าวทำเนียบรัฐบาล-ผู้ว่าฯ เพชรบุรี รวมพลังภาคีเครือข่าย ให้กำลังใจผู้เข้ารับการฟื้นฟูสภาพทางสังคม ลด ละ เลิก ไม่ยุ่งเกี่ยวกับยาเสพติด มุ่งหวังสังคมให้โอกาสกลับมาใช้ชีวิตร่วมกับครอบครัว ชุมชนและสังคม


วันพุธที่ 7 มิถุนายน 2566
07/06/2566
พิมพ์
ผู้ว่าฯ เพชรบุรี รวมพลังภาคีเครือข่าย ให้กำลังใจผู้เข้ารับการฟื้นฟูสภาพทางสังคม ลด ละ เลิก ไม่ยุ่งเกี่ยวกับยาเสพติด มุ่งหวังสังคมให้โอกาสกลับมาใช้ชีวิตร่วมกับครอบครัว ชุมชนและสังคม
ผู้ว่าฯ เพชรบุรี รวมพลังภาคีเครือข่าย ให้กำลังใจผู้เข้ารับการฟื้นฟูสภาพทางสังคม ลด ละ เลิก ไม่ยุ่งเกี่ยวกับยาเสพติด มุ่งหวังสังคมให้โอกาสกลับมาใช้ชีวิตร่วมกับครอบครัว ชุมชนและสังคมให้มีความสุขอย่างยั่งยืน
วันนี้ (7 มิ.ย. 66) นายณัฏฐชัย นำพูลสุขสันติ์ ผู้ว่าราชการจังหวัดเพชรบุรี เปิดเผยว่า จังหวัดเพชรบุรีได้ดำเนินการโครงการช่วยเหลือผู้เสพและผู้ติดยาเสพติดของศูนย์ฟื้นฟูสภาพทางสังคมจังหวัดเพชรบุรี ประจำปีงบประมาณ พ.ศ. 2566 ณ ศูนย์พัฒนานักเรียนและบุคลากร กรมสามัญศึกษาหมู่ 3 ตำบลบางเก่า อำเภอชะอำ จังหวัดเพชรบุรี โดยมีนายสมศักดิ์ แย้มพันธุ์นุ้ย นายอำเภอชะอำ หัวหน้าส่วนราชการ เจ้าหน้าที่ และประชาชน ร่วมให้กำลังใจเป็นจำนวนมาก
นายณัฏฐชัย นำพูลสุขสันติ์ ผู้ว่าราชการจังหวัดเพชรบุรี กล่าวว่า รัฐบาลได้กำหนดให้ปัญหายาเสพติดเป็นวาระแห่งชาติสำคัญเร่งด่วนที่จะต้องดำเนินการแก้ไข ป้องกัน และปราบปรามอย่างจริงจัง โดยมอบหมายให้กระทรวงมหาดไทยจัดตั้งศูนย์ฟื้นฟูสภาพทางสังคมในระดับจังหวัดและระดับอำเภอ เพื่อให้ความช่วยเหลือแก่ผู้ป่วยยาเสพติดและผู้ที่ผ่านการบำบัดรักษามาเเล้ว โครงการช่วยเหลือผู้เสพและติดยาเสพติดของศูนย์ฟื้นฟูสภาพทางสังคม จังหวัดเพชรบุรี ประจำปีงบประมาณ พ.ศ. 2566 เป็นการนำผู้ป่วยยาเสพติดมาเข้ารับการบำบัดฟื้นฟูทั้งทางด้านร่างกายและจิตใจ เพื่อให้ผู้ป่วยได้รับการบำบัดยาเสพติดและสามารถกลับคืนสู่ครอบครัวได้อย่างปกติสุข ทั้งนี้ กระทรวงมหาดไทยได้เน้นย้ำให้ทุกพื้นที่เร่งนำตัวผู้ป่วยยาเสพติดเข้าสู่ระบบบำบัดรักษา ฟื้นฟู เพื่อช่วยเหลือผู้ป่วยยาเสพติดให้ได้รับการบำบัดรักษาทั้งทางด้านร่างกายและจิตใจในรูปแบบ CBTx (Community Based Treatment : CBTx) คือการบำบัดฟื้นฟูผู้ใช้ยาเสพติดโดยชุมชนเป็นฐาน เป็นการดูแลผู้ใช้ยาเสพติดให้ได้รับการบำบัดฟื้นฟูใกล้บ้าน หรือภายในชุมชนอย่างต่อเนื่อง มีกระบวนการ ตั้งแต่การค้นหา คัดกรอง บำบัดฟื้นฟู การลดอันตรายจากยาเสพติด และการติดตามดูแลช่วยเหลือทางสังคม ซึ่งถือว่าเป็นเป้าหมายสำคัญที่หน่วยงานทุกภาคส่วนและชุมชนจะเข้ามาดำเนินการร่วมกัน เพื่อให้การดำเนินการบำบัดฟื้นฟู ผู้ใช้ยาเสพติดโดยชุมชนเป็นไปอย่างมีประสิทธิภาพ เพื่อให้ผู้เสพยาเสพติดได้รับการพัฒนาทั้งในด้านร่างกาย จิตใจ และสังคม ตลอดจนได้รับการติดตาม ดูแล และช่วยเหลือในด้านต่าง ๆ อย่างเหมาะสม จนสามารถปรับเปลี่ยนพฤติกรรมให้สามารถลด ละ เลิกยาเสพติดได้ และส่งคืนคนดีกลับสู่สังคมต่อไป
“ขอให้ผู้เข้ารับการบำบัดฟื้นฟูฯ ทุกคนมีความมุ่งมั่นตั้งใจฝึกฝนไม่ให้หลงผิดกลับไปติดยาเสพติดอีกครั้ง ยาเสพติดทำให้เราไม่มีความเป็นมนุษย์ ขาดสติ ทำร้ายชีวิตตัวเองและทำร้ายผู้อื่น จุดจบของชีวิตอาจทำให้ติดคุกหรือเป็นคนสติไม่สมประกอบได้ ขอให้ทุกคนตระหนักว่า “ชีวิตเป็นของเรา” อย่าเลือกสิ่งไม่ดีเข้ามาในชีวิตเรา และทุกคนจะก้าวผ่านไปได้ด้วยกำลังใจจากทุกภาคส่วน โดยเฉพาะอย่างยิ่งกำลังใจจากครอบครัวที่เป็นส่วนสำคัญที่จะช่วยให้ผู้ป่วยยาเสพติดมีกำลังใจในการทำความดี สร้างสรรค์ทำสิ่งที่ดีให้กับครอบครัวและสังคม ไม่กลับไปยุ่งเกี่ยวกับยาเสพติด ขอให้ทุกคนที่มาเข้ารับการบำบัดฟื้นฟูฯ ได้มั่นใจว่า พวกเราทุกคน ทั้งภาครัฐ ภาคเอกชน ภาคประชาสังคม รวมทั้งภาคีเครือข่ายทุกภาคส่วน (Partnership) พร้อมที่จะให้การสนับสนุนในทุกเรื่องทุกมิติ ด้วยความห่วงใยอย่างแท้จริง และหวังเป็นอย่างยิ่งว่าการดำเนินการฝึกอบรมนี้จะทำให้ผู้เข้ารับการฝึกอบรมที่เคยเป็นผู้ป่วยยาเสพติด ได้รับการฟื้นฟูสมรรถภาพร่างกาย จิตใจ และการฝึกอาชีพ ได้รับความรู้ ความเข้าใจในการเป็นพลเมืองที่ดี มีระเบียบวินัย มีบุคลิกภาพที่ดี และมีทัศนคติที่ดี ตลอดจนเป็นสมาชิกที่ดีของครอบครัวและสังคม ร่วมกันทำความดีเพื่อพัฒนาชุมชน กลับไปใช้ชีวิตในสังคมได้อย่างมีความสุข มีอาชีพ มีรายได้ โดยน้อมนำพระบรมราโชวาท "ประเทศชาติมั่นคง ประชาชนมีความสุข แก้ไขในสิ่งผิด สืบสานในพระราชปณิธาน ภายใต้ปรัชญาของเศรษฐกิจพอเพียง" ของพระบาทสมเด็จพระเจ้าอยู่หัว มาเป็นหลักในการดำเนินชีวิต และขอให้ผู้เข้ารับการบำบัดฟื้นฟูฯ ทุกคนมีจิตใจที่เข้มแข็ง คิดถึงครอบครัวคนที่เรารักและรักเรา และเตรียมความพร้อมเพื่อที่จะกลับไปใช้ชีวิตได้อย่างเป็นปกติสุขต่อไป” นายณัฏฐชัย นำพูลสุขสันติ์ ผู้ว่าราชการจังหวัดเพชรบุรี กล่าว
นายณัฏฐชัย นำพูลสุขสันติ์ ผู้ว่าราชการจังหวัดเพชรบุรี กล่าวในช่วงท้ายว่า ขอขอบคุณเจ้าหน้าที่ทุกฝ่ายที่มุ่งมั่นเดินหน้า Re X-Ray สถานที่สุ่มเสี่ยงต่อการแพร่ระบาดของยาเสพติด ดำเนินการค้นหาผู้เสพยาเสพติด ผู้ติดยาเสพติด แบบละเอียดทุกพื้นที่ เพื่อช่วยเหลือ ให้โอกาส ได้เข้ารับการรักษาเข้าสู่ระบบการบำบัดอย่างต่อเนื่อง เพื่อป้องกันไม่ให้กลุ่มเสี่ยงเข้าไปเป็นเหยื่อของยาเสพติด และยังจะเป็นกระบอกเสียงนำความรู้ที่ได้จากการบำบัดฟื้นฟูฯ ไปบอกต่อให้คนใกล้ชิด เพื่อน ชุมชน สังคม ไม่ให้หลงผิดติดยาเสพติด และต้องขอขอบคุณทุกภาคส่วนที่ให้การสนับสนุน ตั้งใจที่จะช่วยเหลือพี่น้องประชาชนที่ติดยาเสพติดให้ได้รับการบำบัดรักษา รวมทั้งให้กำลังใจ และสนับสนุนให้โอกาสที่จะมีชีวิตใหม่ สามารถกลับมาดำรงชีวิตอยู่ในสังคมได้อย่างปกติสุข มีภูมิคุ้มกันที่ดี โดยไม่กลับไปยุ่งเกี่ยวกับยาเสพติดอีก หากพี่น้องประชาชนพบเบาะเเสที่สุ่มเสี่ยงหรืออาจมีเหตุมั่วสุมยาเสพติด สามารถเเจ้งข้อมูลได้ที่เจ้าหน้าที่ฝ่ายความมั่นคงทุกหน่วย ที่ศูนย์ดำรงธรรม กระทรวงมหาดไทย ณ ที่ว่าการอำเภอทุกแห่ง ศาลากลางจังหวัดทุกจังหวัด รวมถึงสายด่วน 1567 โทรฟรี ตลอด 24 ชั่วโมง

ที่มา : https://www.thaigov.go.th/news/contents/details/69004