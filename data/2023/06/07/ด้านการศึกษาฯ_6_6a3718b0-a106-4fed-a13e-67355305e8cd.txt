รัฐบาลไทย-ข่าวทำเนียบรัฐบาล-รมว.อว. ชื่นชมเยาวชนไทยสร้างชื่อเวทีระดับโลกในการแข่งขันประกวดโครงงานวิทย์ฯ REGENERON ISEF 2023


วันพุธที่ 7 มิถุนายน 2566
รมว.อว. ชื่นชมเยาวชนไทยสร้างชื่อเวทีระดับโลกในการแข่งขันประกวดโครงงานวิทย์ฯ REGENERON ISEF 2023
รมว.อว. ชื่นชมเยาวชนไทยสร้างชื่อเวทีระดับโลกในการแข่งขันประกวดโครงงานวิทย์ฯ REGENERON ISEF 2023
เมื่อวันที่ 24 พ.ค. ศ.(พิเศษ) ดร.เอนก เหล่าธรรมทัศน์ รมว.อุดมศึกษา วิทยาศาสตร์ วิจัยและนวัตกรรม (อว.) ร่วมแสดงความยินดีพร้อมมอบโอวาทแก่คณะเยาวชนไทยที่คว้ารางวัลสร้างชื่อในเวทีโลกจากการประกวดโครงงานวิทยาศาสตร์และวิศวกรรมศาสตร์สำหรับเยาวชน ระดับโลก REGENERON ISEF 2023 ณ เมืองดัลลัส รัฐเท็กซัส ประเทศสหรัฐอเมริกา โดยมี ศ.ดร.นพ.สิริฤกษ์ ทรงศิวิไล ปลัดกระทรวง อว. ผศ.ดร.รวิน ระวิวงศ์ ผู้อำนวยการองค์การพิพิธภัณฑ์วิทยาศาสตร์แห่งชาติ (อพวช.) หรือ NSM ดร.จุฬารัตน์ ตันประเสริฐ รองผู้อำนวยการสำนักงานพัฒนาวิทยาศาสตร์และเทคโนโลยีแห่งชาติ ( สวทช.) นางสาวสตตกมล เกียรติพานิช ผู้อำนวยการกองบริหารทุนวิจัยและนวัตกรรม 2 สำนักงานการวิจัยแห่งชาติ (วช.) รศ.ดร.ธณัฏฐ์คุณ มงคลอัศวรัตน์ นายกสมาคมวิทยาศาสตร์แห่งประเทศไทย ในพระบรมราชูปถัมภ์ และนางสาวอารยา ภู่พานิช รองผู้จัดการใหญ่ ผู้บริหารสายงานกิจกรรมเพื่อสังคม ธนาคารไทยพาณิชย์ จำกัด (มหาชน) เข้าร่วมแสดงความยินดี ที่ห้องโถงนิทรรศการ อาคาร 12 อุทยานวิทยาศาสตร์ประเทศไทย จ.ปทุมธานี
ศ.(พิเศษ) ดร.เอนก กล่าวว่า ขอแสดงความยินดีและชื่นชมทีมเยาวชนทั้ง 14 ทีม ที่ได้รับรางวัลและไม่ได้รับรางวัล ที่สำคัญต้องขอแสดงความดีใจกับผลผลิตของกระทรวงศึกษาธิการกับเยาวชนเหล่านี้ โดยมีกระทรวง อว. ช่วยผลักดันให้เกิดขึ้น การแข่งขัน ISEF เปรียบเสมือนโอลิมปิกทางวิทยาศาสตร์ในระดับเยาวชน และน่าตื่นเต้นที่เราประสบความสำเร็จสูงมาก สิ่งสำคัญคือเยาวชนเหล่านี้ไม่ได้ถูกคัดเลือกมาพิเศษหรือเพียงเพราะเรียนเก่ง แต่คือเยาวชนที่มีความชอบและหลงใหลในด้านวิทยาศาสตร์ที่สนใจศึกษาสิ่งรอบตัว โดยเฉพาะด้านธรรมชาติวิทยา ซึ่งทุกโครงงานการศึกษาวิจัยของเยาวชน ชี้ให้เห็นว่าเยาวชนไทยเก่งและมีความสามารถไม่แพ้ชาติใด
“กระทรวง อว. ปรารถนาที่จะเห็นเยาวชนไทยเป็นนักวิทยาศาสตร์ เดินหน้าพัฒนาต่อไป อย่าทิ้งจิตวิญญาณ เพราะเชื่อว่าคนไทยเก่งและกระจายอยู่ทั่วประเทศ เรามีหน้าที่นำช้างเผือกที่เก่งเหล่านี้มาเป็นพลังของสังคม ต้องขอขอบคุณทุกหน่วยงานไม่ว่าจะเป็น สมาคมวิทย์ฯ อพวช. สวทช. วช. และธนาคารไทยพาณิชย์ จำกัด (มหาชน) ที่สนับสนุนเยาวชนในครั้งนี้ และขอให้ช่วยกันผลักดันและสนับสนุนกันต่อไป ” ศ.(พิเศษ) ดร.เอนก กล่าว
ศ.ดร.นพ.สิริฤกษ์ กล่าวว่า การแข่งขันโครงงานวิทยาศาสตร์และวิศวกรรมศาสตร์สำหรับเยาวชน ระดับโลก REGENERON ISEF 2023 ณ เมืองดัลลัส รัฐเท็กซัส ประเทศสหรัฐอเมริกา ถือเป็นการแข่งขันด้านวิทยาศาสตร์และวิศวกรรมเยาวชนระดับโลกที่ใหญ่ที่สุดในโลก ซึ่งจัดโดย Society for Science & the Public ในระหว่างวันที่ 13-19 พฤษภาคม 2566 ซึ่งมีเยาวชนกว่า 1,600 คน จาก 63 ประเทศจากทั่วโลก และมลรัฐต่างๆ ทั่วประเทศสหรัฐอเมริกา เข้าร่วมแข่งขันฯ กว่า 21 สาขาวิชา เช่น วิศวกรรมศาสตร์ พืชวิทยา สัตวศาสตร์ คณิตศาสตร์ วิทยาศาสตร์สิ่งแวดล้อม พลังงาน และการขนส่ง เป็นต้น โดยปีนี้ กระทรวง อว. ได้ส่งเยาวชนเข้าร่วมทั้งหมด 14 ทีม มาจาก 2 เวที ได้แก่ ค่ายนักวิทยาศาสตร์รุ่นเยาว์แห่งชาติ ประจำปี 2565 (Thai Young Scientist Festival, TYSF 2022) จำนวน 8 ทีม ภายใต้การสนับสนุนโดย NSM และสมาคมวิทยาศาสตร์ฯ และการประกวดโครงงานของนักวิทยาศาสตร์รุ่นเยาว์ ครั้งที่ 25 (Young Scientist Competition, YSC 2022) จำนวน 6 ทีม โดย สวทช. และมหาวิทยาลัยพันธมิตร ภายใต้การสนับสนุนงบประมาณโดย ธนาคารไทยพาณิชย์ จำกัด (มหาชน) ซึ่งปีนี้ทีมเยาวชนไทยสามารถสร้างชื่อเสียงให้กับประเทศไทยโดยคว้าสุดยอดรางวัลมาทั้งหมด 10 รางวัลด้วยกัน”

ที่มา : https://www.thaigov.go.th/news/contents/details/68982