รัฐบาลไทย-ข่าวทำเนียบรัฐบาล-รองปลัด เศรษฐเกียรติ เป็นประธานการประชุมคณะอนุกรรมการขับเคลื่อนยุทธศาสตร์ยางพาราระยะ 20 ปี ครั้งที่ 2/2566


วันพุธที่ 7 มิถุนายน 2566
รองปลัด เศรษฐเกียรติ เป็นประธานการประชุมคณะอนุกรรมการขับเคลื่อนยุทธศาสตร์ยางพาราระยะ 20 ปี ครั้งที่ 2/2566
คณะอนุกรรมการขับเคลื่อนยุทธศาสตร์ยางพาราระยะ 20 ปี ครั้งที่ 2/2566
นายเศรษฐเกียรติ กระจ่างวงษ์ รองปลัดกระทรวงเกษตรและสหกรณ์ เป็นประธานการประชุมคณะอนุกรรมการขับเคลื่อนยุทธศาสตร์ยางพาราระยะ 20 ปี ครั้งที่ 2/2566 ผ่านสื่ออิเล็กทรอนิกส์ โดยสามารถสรุปประเด็นสำคัญได้ ดังนี้
1. ที่ประชุมรับทราบผลการสรรหาผู้แทนเกษตรกรในคณะกรรมการการยางแห่งประเทศ โดยมติการประชุมคณะกรรมการการยางแห่งประเทศ ครั้งที่ 2/2566 เมื่อวันที่ 30 มีนาคม 2566 เห็นชอบให้ น.ส.อรอนงค์ อารินวงค์ เป็นผู้แทนเกษตรกรในคณะกรรมการการยางแห่งประเทศ และเป็นอนุกรรมการในคณะอนุกรรมการขับเคลื่อนยุทธศาสตร์ยางพาราระยะ 20 ปี
2. ที่ประชุมรับทราบผลการดำเนินงานตามแผนปฏิบัติการยางพารา พ.ศ.2566 - 2580 ไตรมาสที่ 2/2566 โดยมีโครงการทั้งสิ้น จำนวน 150 โครงการ/กิจกรรม ซึ่งมีโครงการ/กิจกรรมที่บรรลุเป้าหมายแล้ว จำนวน 145 โครงการ/กิจกรรม และที่ยังไม่บรรลุเป้าหมาย จำนวน 5 โครงการ/กิจกรรม ทั้งนี้ ประธานฯ ขอให้ติดตามการดำเนินโครงการ “แนวทางการดำเนินการจัดทำ Carbon Credit ในระบบการผลิตยาง” ซึ่งรับผิดชอบโดย กรมวิชาการเกษตร เนื่องจากเป็นโครงการที่สำคัญตามนโยบายของกระทรวงเกษตรและสหกรณ์ และยังมีความคืบหน้าการดำเนินโครงการเพียงเล็กน้อย (เพิ่งได้รับอนุมัติการจัดสรรงบประมาณ)
3. ที่ประชุมเห็นชอบการทบทวนแผนปฏิบัติการด้านยางพารา พ.ศ. 2566 – 2580 ประจำปีงบประมาณ 2566 โดยปรับเปลี่ยนค่าเป้าหมายในยุทธศาสตร์ที่ 2 ด้านการเพิ่มประสิทธิภาพ และการยกระดับคุณภาพและมาตรฐานโครงการบริหารจัดการคาร์บอนเครดิตของการยางแห่งประเทศไทย ซึ่งมีการปรับเปลี่ยนค่าเป้าหมายจากการยื่นขอรับการขึ้นทะเบียน T-VER จำนวน 50,000 ไร่ งบประมาณ 20 ล้านบาท เป็นการยื่นขอรับขึ้นทะเบียน T-VER จำนวน 40,000 ไร่ และยื่นขอขึ้นทะเบียน VCS จำนวน 2,000 ไร่ และปรับตัวชี้วัดในยุทธศาสตร์ที่ 4 ด้านการพัฒนาตลาด และช่องทางการจัดจำหน่าย โครงการจัดตั้งตลาดกลางไม้ยางพารา จากเดิมมีการกำหนดค่าเป้าหมาย “ปริมาณไม้ยางผ่านตลาด 500 ไร่” เป็น “พื้นที่สวนยางที่มีการซื้อขายไม้ยางผ่านตลาด 500 ไร่”
4. ที่ประชุมเห็นชอบการแก้ไขคำสั่งคณะอนุกรรมการขับเคลื่อนยุทธศาสตร์ยางพาราระยะ 20 ปี ที่ 2/2564 เรื่อง แต่งตั้งคณะทำงานขับเคลื่อนยุทธศาสตร์ยางพาราระยะ 20 ปี จากการระบุชื่อผู้แทนเกษตรกร เป็น การใส่คำว่า “ผู้แทนเกษตรกรในคณะกรรมการการยางแห่งประเทศไทยที่ได้รับมอบหมาย” พร้อมแนบเอกสารแต่งตั้งผู้แทนเกษตรกรเข้าร่วมประชุมในแต่ละครั้ง เพื่อลดขั้นตอนการแก้ไขคำสั่งในกรณีที่มีการเปลี่ยนแปลงรายชื่อผู้แทนเกษตรกร

ที่มา : https://www.thaigov.go.th/news/contents/details/69019