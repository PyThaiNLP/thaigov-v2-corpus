รัฐบาลไทย-ข่าวทำเนียบรัฐบาล-รมว.อว. ร่วมยินดี 25 ปี สถาบันมาตรวิทยาแห่งชาติ หนุนเทคโนโลยีผลิตอาหารสู่มาตรฐานระดับโลก


วันพุธที่ 7 มิถุนายน 2566
รมว.อว. ร่วมยินดี 25 ปี สถาบันมาตรวิทยาแห่งชาติ หนุนเทคโนโลยีผลิตอาหารสู่มาตรฐานระดับโลก
รมว.อว. ร่วมยินดี 25 ปี สถาบันมาตรวิทยาแห่งชาติ หนุนเทคโนโลยีผลิตอาหารสู่มาตรฐานระดับโลก
เมื่อวันที่ 1 มิ.ย. ศ.(พิเศษ) ดร.เอนก เหล่าธรรมทัศน์ รัฐมนตรีว่าการกระทรวงการอุดมศึกษา วิทยาศาสตร์ วิจัยและนวัตกรรม (อว.) เป็นประธานในพิธี 25 ปี สถาบันมาตรวิทยาแห่งชาติ (มว.) ร่วมหนุนเทคโนโลยีผลิตอาหารสู่มาตรฐานระดับโลก ภายใต้แนวคิด “มาตรวิทยาเพื่ออุตสาหกรรมอาหาร ครัวไทยสู่ครัวโลก” พร้อมร่วมแสดงปาฐกถาพิเศษในหัวข้อ “ประเทศไทยกับอาหารโลก” โดยมี พลตํารวจโท นายแพทย์พรชัย สุธีรคุณ ผู้อํานวยการสถาบันมาตรวิทยาแห่งชาติและผู้ทรงคุณวุฒิของประเทศเข้าร่วมเสวนา ณ โรงแรมสวิสโซเทล กรุงเทพฯ
ศ.(พิเศษ) ดร.เอนก กล่าวว่า แผนพัฒนาเศรษฐกิจและสังคมแห่งชาติฉบับที่ 8 กล่าวถึงความจำเป็นที่ประเทศจะต้องมีระบบมาตรวิทยาที่มีสมรรถนะและได้รับการยอมรับจากนานาอารยประเทศ สถาบันมาตรวิทยาแห่งชาติก็ได้ดำเนินการต่าง ๆ มากมายหลายขั้นตอน จนวันนี้สามารถกล่าวได้อย่างเต็มภาคภูมิว่า ระบบมาตรวิทยาของประเทศไทยเข้มแข็ง ได้รับการยอมรับจากอุตสาหกรรมในประเทศและได้รับการยอมรับตามข้อตกลงยอมรับร่วมระหว่างประเทศทำให้สินค้าที่ผลิตในประเทศไทยที่ใช้โครงสร้างพื้นฐานทางคุณภาพของประเทศไทยสามารถส่งไปขายและแข่งขันกับสินค้าที่ผลิตจากประเทศอื่นได้ทั่วโลก นับเป็นเรื่องดีที่เราจะผลิตโพรไบโอติก (Probiotics) และสารปรุงแต่งอาหารคุณภาพสูงใช้เองในประเทศ ซึ่งประเทศไทยของเรามีทรัพยากรมาก มีทุนทางวัฒนธรรมมหาศาล และผู้คนมีจินตนาการสูง ผมเชื่อว่าเรามีศักยภาพที่จะนำสิ่งต่าง ๆ ที่เรามีมาผสมผสานกัน เพื่อสร้างสรรค์สิ่งที่มีคุณค่าและมูลค่ายิ่งขึ้นให้แก่โลกและให้แก่เรา ผมเชื่อว่าเราสามารถส่งมอบระบบอาหารที่คนปลูก คนปรุง คนขายและคนกินล้วนมีความสุขและสุขภาพดี ในขณะเดียวกัน ธรรมชาติก็มีความสุขและสุขภาพดีด้วย
ทั้งนี้ ได้กล่าวปาฐกถาพิเศษ ตอนหนึ่งว่า ถ้าจะพูดถึงประเทศไทย เราจะนึกถึงของดี 2 อย่าง คือ รอยยิ้ม และอาหารไทย ที่เลื่องชื่อไปทั่วโลก คนไทยสามารถดัดแปลงอาหารไทยให้มีจุดเด่นชัดเจน รสชาติอร่อย และรับประทานได้โดยที่ไม่เบื่อ ยิ่งไปกว่านั้นประเทศไทยถือว่าเป็นประเทศที่มีความมั่นคงทางอาหารสูง แต่ในขณะเดียวกันเกษตรกรยังไม่มีรายได้ที่เพียงพอ ประกอบกับอาหารบางประเภทอาจมีสารปนเปื้อนซึ่งปัญหานี้ก็ต้องใช้มาตรวิทยาดำเนินการทำให้อาหารไทยมีความอร่อย หลากหลาย และสะอาด ขณะนี้มาตรวิทยาของประเทศไทยก็เป็นที่ยอมรับในนานาประเทศ เราต้องถ่อมตัวและพัฒนาตนเองให้ก้าวหน้าต่อไปอย่างไม่หยุดยั้ง สู่เป้าหมาย "ประเทศที่พัฒนาแล้ว" ในปี 2580
ด้าน พลตํารวจโท นายแพทย์พรชัย กล่าวเสริมว่า “เวลา 25 ปีที่สถาบันมาตรวิทยาแห่งชาติได้ร่วมขับเคลื่อนระบบโครงสร้างพื้นฐานทางคุณภาพของประเทศ (NQI) นี้ สถาบันฯ ทําหน้าที่หลัก ในการกําหนดมาตรฐานของประเทศให้ทัดเทียมกับมาตรฐานสากล โดยสถาบันฯ ได้รับการยอมรับจากผู้ใช้บริการทั้งภายในและภายนอกประเทศ ห้องปฏิบัติการของสถาบันฯได้รับการรับรองระบบคุณภาพตามมาตรฐาน ISO/IEC 17025 และ ISO 17034 ครอบคลุมขอบข่ายการให้บริการที่หลากหลายสาขาเพื่อรองรับความต้องการของประเทศ โดยข้อมูลในปี 2565 พบว่าบริการทางการวัดจากสถาบันฯ ช่วยลดของเสียจากกระบวนการผลิตในอุตสาหกรรมอาหารได้ถึงร้อยละ 57 และลดต้นทุนในการทดสอบผลิตภัณฑ์ลงได้ร้อยละ 70”
ภายในงานมีการบรรยายพิเศษ “Food Trend” โดย ดร.เอกอนงค์ จางบัว ผู้อำนวยการฝ่ายเมืองนวัตกรรมอาหาร (Food Innopolis), การเสวนาเรื่อง “อนาคตการส่งออกอาหารมูลค่าสูง” โดย คุณศศิวิมล ทับแย้ม สำนักงานมาตรฐานสินค้าเกษตรและอาหารแห่งชาติ, ดร.พิเชฐ อิฐกอ สภาอุตสาหกรรมแห่งประเทศไทย, ศาสตราจารย์ ดร.ภาวิณี ชินะโชติ ที่ปรึกษา FoSTAT และหัวหน้าโครงการ Food Innovation & Regulation Network สอดรับกับประเด็นหลักเนื่องในวันมาตรวิทยาโลก ประจําปี 2023 คือ“Measurement supporting the global food system”
ปัจจุบัน สถาบันมาตรวิทยาแห่งชาติ (มว.) ให้บริการทางการวัดสําหรับเครื่องมือวัดมาตรฐานทั้งภายในและภายนอกประเทศ มากกว่า 3,700 เครื่อง มีวัสดุอ้างอิงรับรอง ไม่น้อยกว่า 730 รายการ มีบริการให้คําปรึกษาทางมาตรวิทยาที่เกี่ยวข้องกับอุตสาหกรรมอาหารไม่น้อยกว่า 80 รายการ สำหรับท่านที่สนใจพันธกิจและบริการของสถาบันมาตรวิทยาแห่งชาติ สามารถเข้าไปดูรายละเอียดเพิ่มเติมได้ที่ ช่องทางสื่อสารออนไลน์ www.nimt.or.th และ https://www.facebook.com/NIMT2541/

ที่มา : https://www.thaigov.go.th/news/contents/details/68987