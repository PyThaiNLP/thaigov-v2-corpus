รัฐบาลไทย-ข่าวทำเนียบรัฐบาล-กระทรวงคมนาคมเข้าร่วมการประชุมเจ้าหน้าที่อาวุโสด้านการขนส่งอาเซียน ครั้งที่ 55 และการประชุมเจ้าหน้าที่อาวุโสด้านการขนส่งระหว่างอาเซียน - สหรัฐฯ ครั้งที่ 2


วันพุธที่ 7 มิถุนายน 2566
กระทรวงคมนาคมเข้าร่วมการประชุมเจ้าหน้าที่อาวุโสด้านการขนส่งอาเซียน ครั้งที่ 55 และการประชุมเจ้าหน้าที่อาวุโสด้านการขนส่งระหว่างอาเซียน - สหรัฐฯ ครั้งที่ 2
...
กระทรวงคมนาคมเข้าร่วมการประชุมเจ้าหน้าที่อาวุโสด้านการขนส่งอาเซียน ครั้งที่ 55 และการประชุมเจ้าหน้าที่อาวุโสด้านการขนส่งระหว่างอาเซียน - สหรัฐฯ ครั้งที่ 2
นายชาครีย์ บำรุงวงศ์ ที่ปรึกษาด้านเศรษฐกิจการขนส่งทางบก กระทรวงคมนาคม ทำหน้าที่หัวหน้าคณะผู้แทนไทยเข้าร่วมการประชุมเจ้าหน้าที่อาวุโสด้านการขนส่งอาเซียน (ASEAN Senior Transport Official Meeting: STOM) ครั้งที่ 55 และการประชุมเจ้าหน้าที่อาวุโสด้านการขนส่งระหว่างอาเซียน - สหรัฐฯ (ASEAN - U.S. Senior Transport Officials Dialogue: STOD) ครั้งที่ 2 พร้อมด้วยผู้แทนจากหน่วยงานในสังกัดกระทรวงคมนาคม ได้แก่ กรมเจ้าท่า กรมการขนส่งทางบก กรมทางหลวง สำนักงานนโยบายและแผนการขนส่งและจราจร กรมการขนส่งทางราง สำนักงานการบินพลเรือนแห่งประเทศไทย การรถไฟแห่งประเทศไทย การท่าเรือแห่งประเทศไทย และบริษัท วิทยุการบินแห่งประเทศไทย จำกัด ระหว่างวันที่ 6 - 7 มิถุนายน 2566 ในรูปแบบการประชุมทางไกล (Video Conference) ณ ห้องราชดำเนิน กระทรวงคมนาคม
สำหรับการประชุมเจ้าหน้าที่อาวุโสด้านการขนส่งอาเซียน (ASEAN Senior Transport Official Meeting: STOM) ครั้งที่ 55 มี Dr. Bounta Onnavong อธิบดีกรมการขนส่ง กระทรวงโยธาธิการและขนส่ง สปป.ลาว ทำหน้าที่ประธานการประชุม โดยที่ประชุมได้หารือเรื่องการดำเนินการตามแผนยุทธศาสตร์ด้านการขนส่งของอาเซียน ปี 2559 - 2568 เพื่อความเชื่อมโยงและยั่งยืนในระบบการขนส่งของอาเซียน ส่งเสริมความมั่นคงและมั่งคั่งของประชาคมเศรษฐกิจอาเซียน ที่ประชุมได้ให้การรับรองแผนงานด้านการบินที่ยั่งยืนของอาเซียน (ASEAN Sustainable Aviation Action Plan: ASAAP) มีวัตถุประสงค์เพื่อส่งเสริมความร่วมมือและการแลกเปลี่ยนประสบการณ์ด้านความยั่งยืนทางการบินระหว่างประเทศสมาชิกอาเซียน รวมถึงได้รับทราบข้อเสนอแนะจากผลการประชุมคณะทำงานด้านการขนส่งสาขาต่าง ๆ ได้แก่ ทางบก ทางน้ำ ทางอากาศ และการอำนวยความสะดวกด้านการขนส่ง ตลอดจนติดตามและเร่งรัดการดำเนินความร่วมมือด้านการขนส่งสำคัญที่ได้รับการรับรองจากที่ประชุมรัฐมนตรีขนส่งอาเซียน ครั้งที่ 28 ให้ดำเนินการแล้วเสร็จภายในปี 2566
ในโอกาสนี้ คณะผู้แทนไทยได้เข้าร่วมการประชุมเจ้าหน้าที่อาวุโสด้านการขนส่งระหว่างอาเซียน - สหรัฐฯ (ASEAN - U.S. Senior Transport Officials Dialogue: STOD) ครั้งที่ 2 ซึ่งที่ประชุมได้หารือเกี่ยวกับการดำเนินการตามแผนงานความร่วมมือด้านการขนส่งระหว่างอาเซียน - สหรัฐฯ ในประเด็นที่สำคัญ อาทิ โครงสร้างพื้นฐานยานยนต์ไฟฟ้าในอาเซียน และระบบนิเวศยานยนต์ไฟฟ้าในอาเซียน

ที่มา : https://www.thaigov.go.th/news/contents/details/69015