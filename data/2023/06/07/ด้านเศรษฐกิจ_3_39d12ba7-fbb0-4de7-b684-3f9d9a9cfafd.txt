รัฐบาลไทย-ข่าวทำเนียบรัฐบาล-“กรุงไทย” ก้าวนำเทรนด์ AI เปลี่ยนโลก เสนอขาย DR และ DRx อ้างอิง 4 หุ้นเทคชั้นนำ ดีเดย์ 21 มิ.ย.นี้


วันพุธที่ 7 มิถุนายน 2566
07/06/2566
พิมพ์
“กรุงไทย” ก้าวนำเทรนด์ AI เปลี่ยนโลก เสนอขาย DR และ DRx อ้างอิง 4 หุ้นเทคชั้นนำ ดีเดย์ 21 มิ.ย.นี้
ธ.กรุงไทยรุกหุ้นต่างประเทศ เตรียมเสนอขาย DR และ DRx ตัวใหม่ พร้อมกัน 4 หลักทรัพย์ อ้างอิงหุ้นเทคโนโลยีชั้นนำในตลาดหุ้นสหรัฐฯและจีน ไมโครซอฟท์ อัลฟาเบท เอ็นวิเดีย และไป่ตู้ เพิ่มทางเลือกผู้ลงทุน สร้างผลตอบแทนจากกระแส AI เปลี่ยนโลก เปิดเทรด 21มิ.ย.นี้
นายรวินทร์ บุญญานุสาสน์ รองกรรมการผู้จัดการใหญ่ สายงานธุรกิจตลาดเงินตลาดทุน ธนาคารกรุงไทย เปิดเผยว่า ธนาคารกรุงไทยมุ่งมั่นพัฒนาตราสารแสดงสิทธิในหลักทรัพย์ต่างประเทศ (Depositary Receipts) หรือ DR80 เพื่อเพิ่มทางเลือกให้ผู้ลงทุนรายย่อยเข้าถึงการลงทุนในต่างประเทศได้ง่าย ด้วยสกุลเงินบาท โดยธนาคารได้เสนอขาย DR และ DRx อ้างอิงหุ้นต่างประเทศชั้นนำไปแล้ว 8 หลักทรัพย์ เช่น อาลีบาบา (BABA80) บีวายดี (BYDCOM80) แอปเปิล (AAPL80X)และเทสล่า (TSLA80X) ซึ่งมีมูลค่าหลักทรัพย์ตามราคาตลาด (มาร์เก็ตแคป) รวมกว่า 5,000 ล้านบาท
ล่าสุด ธนาคารเตรียมออก DR80 เสนอขายโดยตรง (Direct Listing) ในตลาดหลักทรัพย์แห่งประเทศไทย อ้างอิงหุ้นเทคโนโลยีชั้นนำในสหรัฐอเมริกาและจีน จำนวน 4 หลักทรัพย์ เพื่อเปิดให้ผู้ลงทุนไทยเข้าถึงหุ้นผู้นำด้านเทคโนโลยีปัญญาประดิษฐ์ หรือ AI ของโลกที่มีการเติบโตสูง เพราะมีส่วนสำคัญในการยกระดับธุรกิจ รวมถึงวิถีชีวิตของคนทั่วโลก และ AI ยังเป็นเครื่องมือสำคัญของโลกในการนำนวัตกรรม เข้ามามีส่วนร่วมสร้างสรรค์โลกให้ยั่งยืน และก้าวสู่เป้าหมายการพัฒนาที่ยั่งยืน (SDGs) ของสหประชาชาติ ประกอบด้วย
DR อ้างอิงหุ้นสหรัฐฯ จำนวน 3 หลักทรัพย์ ออกและเสนอขายในรูปแบบ DRx (Fractional DR) ลงทุนได้เป็นหน่วยย่อยกว่า DR ทั่วไป นักลงทุนสามารถซื้อขายในลักษณะที่เป็น Fractional Share ได้ โดยมีขั้นต่ำอยู่ที่ 0.0001 หน่วย ซึ่งในครั้งนี้ ธนาคารได้ออก DRx อ้างอิง 3 หุ้นอเมริกาชั้นนำ เปิดซื้อขายตาม US Time Zones หรือ เวลา 20.00 - 04.00 น. (T+1) ตามเวลาไทย ได้แก่ 1. DRx อ้างอิงหุ้นสามัญบริษัท ไมโครซอฟท์ คอร์ปอเรชั่น (MSFT80X) ผู้ผลิตซอฟท์แวร์รายใหญ่ หนึ่งในผู้ถือหุ้นใหญ่ของ ChatGPT ซึ่งเป็น AI Chatbot ชื่อดังที่ถูกนำมาต่อยอดธุรกิจอย่างกว้างขวาง 2. DRx อ้างอิงหุ้นสามัญของ บริษัท อัลฟาเบท อิงค์ (GOOG80X) บริษัทแม่ของ Google ที่เปิดตัว Bard ซึ่งเป็น AI Chatbot คู่แข่งสำคัญของ ChatGPT และ New Bing 3. DRx อ้างอิงหุ้นสามัญของ บริษัท เอ็นวิเดีย คอร์ปอเรชั่น (NVDA80X) ผู้นำตลาด GPU หรือ การ์ดจอในธุรกิจเกม ที่ขยายธุรกิจไปสู่ยานยนต์ และ AI รวมถึง GPU ที่ใช้ประมวลผลของ ChatGPT และ AI ของผู้ให้บริการรายอื่น ๆ
DR อ้างอิงหุ้นจีน คือ DR อ้างอิงหุ้นสามัญของ บริษัท ไป่ตู้ อิงค์ (BIDU80) เปิดซื้อขายในเวลาทำการของตลาดหุ้นไทย แบบไม่หยุดพักการซื้อขายระหว่างวัน โดยบริษัทไป่ตู้ เป็นผู้ให้บริการ Search engine รายใหญ่ที่สุดของจีน สร้างรายได้กว่า 6 แสนล้านบาท ในปี 2565 มีผลิตภัณฑ์และบริการครอบคลุมหลายกลุ่มธุรกิจ เช่น Baidu App, Baidu Wiki, Baidu Map, Baidu Feed, iQIYI และ ERNIE Bot เป็นบริษัทระดับโลกที่มีการลงทุนและการพัฒนาเกี่ยวกับเทคโนโลยี AI ที่มีโอกาสเติบโตสูง
ทั้งนี้ ธนาคารเสนอขาย DR และ DRx 4 หลักทรัพย์ใหม่ เปิดโอกาสให้ผู้ลงทุนซื้อขายได้ทั้งช่วงกลางวัน สำหรับ DRและกลางคืน สำหรับ DRx ตั้งแต่วันที่ 21 มิถุนายน 2566 เป็นต้นไป สำหรับผู้สนใจ BIDU80 สามารถซื้อขายผ่านบัญชีหุ้นได้เลย ส่วนการลงทุนใน MSFT80X, GOOG80X และ NVDA80X ต้องเปิดบัญชีซื้อขาย DRx เพิ่ม โดยเปิดบัญชีกับผู้แนะนำการลงทุน หรือ เปิดบัญชีด้วยตัวเองผ่าน แอปพลิเคชัน “Streaming by Settrade” เลือก “My Menu” และเลือก “DRx” เพื่อแจ้งความประสงค์ขอเปิดบัญชี DRx ซึ่งส่งคำสั่งซื้อขายเป็นจำนวนเงินบาทหรือจำนวนหลักทรัพย์ได้ โดยใช้ PIN เดียวกับบัญชีหุ้นหลัก สอบถามรายละเอียดเพิ่มเติมได้ที่ ธนาคารกรุงไทยทุกสาขา หรือ Krungthai Contact Center โทร. 02-111-1111 หรือที่ www.krungthai.com

ที่มา : https://www.thaigov.go.th/news/contents/details/68967