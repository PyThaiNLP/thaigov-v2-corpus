รัฐบาลไทย-ข่าวทำเนียบรัฐบาล-กรมทางหลวงชนบท สร้างถนนสาย ข9, ค3 ผังเมืองรวมชุมชนโคกกลอย - ท้ายเหมือง จังหวัดพังงา เสร็จสมบูรณ์


วันพุธที่ 7 มิถุนายน 2566
กรมทางหลวงชนบท สร้างถนนสาย ข9, ค3 ผังเมืองรวมชุมชนโคกกลอย - ท้ายเหมือง จังหวัดพังงา เสร็จสมบูรณ์
รองรับการขยายตัวของเมืองในอนาคต ส่งเสริมเศรษฐกิจการคมนาคมขนส่งและการท่องเที่ยวจังหวัดภูเก็ต - พังงา อย่างยั่งยืน
กรมทางหลวงชนบท (ทช.) กระทรวงคมนาคม ดำเนินโครงการก่อสร้างถนนสาย ข9, ค3 ผังเมืองรวมชุมชนโคกกลอย - ท้ายเหมือง จังหวัดพังงา เสร็จสมบูรณ์ เพื่อพัฒนาโครงสร้างพื้นฐานด้านงานทางอย่างยั่งยืน ส่งเสริมเศรษฐกิจการคมนาคมขนส่งและการท่องเที่ยวในระยะยาว รองรับการขยายตัวของเมือง และแก้ไขปัญหาการจราจรในเขตเมืองอย่างเป็นระบบ
ทช. ได้ดำเนินโครงการก่อสร้างถนนสาย ข9, ค3 ผังเมืองรวมชุมชนโคกกลอย - ท้ายเหมือง จังหวัดพังงา (ถนนทางหลวงชนบทสาย พง.1042 หรือ ถนนนากลาง - อ่าวจิก) รวมระยะทาง 4.229 กิโลเมตร งบประมาณ 282.821 ล้านบาท โครงการเป็นแนวถนนก่อสร้างใหม่ แบ่งการดำเนินงานออกเป็น 2 ช่วง ดังนี้
1. ช่วงที่ 1 จุดเริ่มต้นโครงการ (สาย ค3 ช่วง กม. ที่ 0+000 - 1+998.119) โดยเชื่อมต่อกับถนน ทล.4303 (บริเวณ กม. ที่ 2+512.893) ไปบรรจบกับถนน ทล.402
2. ช่วงที่ 2 จุดเริ่มต้นโครงการ (สาย ข9 ช่วง กม. ที่ 1+998.119 - 4+228.995) ต่อเนื่องกับช่วงที่ 1 สาย ค3 โดยเชื่อมต่อกับถนน ทล.402 (บริเวณ กม. ที่ 2+050) ไปสิ้นสุดช่วงที่ 2 บนสาย ข9 บรรจบกับทางหลวงชนบทสาย พง.3006 ลักษณะการก่อสร้างเป็นถนนคอนกรีตเสริมเหล็กขนาด 4 ช่องจราจร ไป - กลับ กว้างช่องละ 3.5 เมตร ไหล่ทางกว้างข้างละ 2.5 เมตร ทางเท้ากว้างข้างละ 3.5 เมตร พร้อมก่อสร้างสะพานคอนกรีตเสริมเหล็ก 2 แห่ง งานก่อสร้างท่อลอดเหลี่ยมคอนกรีตเสริมเหล็ก 6 แห่ง งานก่อสร้างระบบระบายน้ำ งานติดตั้งไฟฟ้าแสงสว่าง ป้ายจราจร และเครื่องหมายจราจร
นอกจากนี้ ยังเป็นเส้นทางที่สามารถเชื่อมไปยังจังหวัดภูเก็ตได้อีกทางหนึ่ง รวมถึงสนับสนุนการเดินทางเข้าสู่แหล่งท่องเที่ยวชื่อดังในจังหวัดพังงา อาทิ หาดนาใต้ (สะพานนาใต้) และหาดเขาปิหลาย ซึ่งในทุก ๆ ปี จะมีนักท่องเที่ยวทั้งในประเทศและต่างประเทศเดินทางมาท่องเที่ยวเป็นจำนวนมาก เนื่องจากเป็นจังหวัดที่มีแนวโน้มการขยายตัวของเมืองอย่างต่อเนื่อง

ที่มา : https://www.thaigov.go.th/news/contents/details/68993