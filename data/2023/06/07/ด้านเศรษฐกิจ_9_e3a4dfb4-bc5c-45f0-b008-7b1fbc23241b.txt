รัฐบาลไทย-ข่าวทำเนียบรัฐบาล-​กรมการขนส่งทางบก เตือนประชาชนระวังแอปพลิเคชัน DLT Smart Queue ปลอม แนะแอปพลิเคชันที่ถูกต้องต้องติดตั้งหรือโหลดผ่าน Official Store เท่านั้น


วันพุธที่ 7 มิถุนายน 2566
​กรมการขนส่งทางบก เตือนประชาชนระวังแอปพลิเคชัน DLT Smart Queue ปลอม แนะแอปพลิเคชันที่ถูกต้องต้องติดตั้งหรือโหลดผ่าน Official Store เท่านั้น
...
กรมการขนส่งทางบก เตือนประชาชนระวังแอปพลิเคชัน DLT Smart Queue ปลอม แนะแอปพลิเคชันที่ถูกต้องต้องติดตั้งหรือโหลดผ่าน Official Store เท่านั้น
นายเสกสม อัครพันธุ์ รองอธิบดีกรมการขนส่งทางบก และโฆษกกรมการขนส่งทางบก กระทรวงคมนาคม กล่าวว่า กรมการขนส่งทางบก (ขบ.) ได้พัฒนาแอปพลิเคชัน DLT Smart Queue เพื่ออำนวยความสะดวกประชาชนในการจองคิวทำธุรกรรมต่าง ๆ กับ ขบ. เช่น ทำใบขับขี่ใหม่ ต่อใบขับขี่ ทำใบขับขี่ระหว่างประเทศ การจดทะเบียนรถ ตรวจสภาพรถ เป็นต้น เพื่อช่วยให้การทำธุรกรรมต่าง ๆ ของประชาชนสะดวกสบายและเป็นระบบมากขึ้น แต่ปัจจุบัน ขบ. ได้ตรวจพบมีมิจฉาชีพทำแอปฯ DLT Smart Queue ปลอมมาหลอกลวงประชาชน หากติดตั้งหรือโหลดแอปฯ ปลอม มีความเสี่ยงสูญเสียข้อมูลส่วนบุคคลและทรัพย์สิน ขบ. ขอเตือนประชาชนอย่าติดตั้งหรือโหลดแอปฯ DLT Smart Queue ปลอมเด็ดขาด และให้ระมัดระวังการติดตั้งหรือโหลดแอปฯ อื่น ๆ ของ ขบ. โดยให้ติดตั้งหรือโหลดผ่าน Official Store (Play Store หรือ App store) เท่านั้น เช่น DLT Vehicle Tax (แอปฯ สำหรับชำระภาษีรถประจำปี) DLT QR LICENCE (แอปฯ ใช้สำหรับตรวจสอบข้อมูลใบอนุญาตขับรถ) ขบ. มีข้อแนะนำในการติดตั้งหรือโหลดแอปฯ ดังนี้
1. ติดตั้งหรือโหลดแอปฯ ของ ขบ. ที่ถูกต้องผ่าน Official Store (Play Store หรือ App store) เท่านั้น
2. ก่อนติดตั้งหรือโหลดแอปฯ ให้สังเกตข้อมูลติดต่อของนักพัฒนาซอฟต์แวร์จะต้องระบุช่องทางการติดต่อของ ขบ. อาทิ เว็ปไซต์ : https://www.dlt.go.th อีเมล : mobiledeveloperdlt@gmail.com นโยบายความเป็นส่วนตัว : https://www.dlt.go.th/privacy-policy/
3. ไม่คลิกลิงก์ที่มาจากแหล่งที่ไม่น่าเชื่อถือ ไม่ Add Line องค์กรจากแหล่งที่ไม่น่าเชื่อถือ หากทำการ Add แล้ว ให้สังเกตสีของโล่ หากเป็นสีเทาให้สันนิษฐานไว้ก่อนว่าเป็น Line ปลอม หากไม่แน่ใจ ให้ติดต่อหน่วยงานโดยตรง
รองอธิบดีกรมการขนส่งทางบก กล่าวเพิ่มเติมว่า นอกจากนี้ขอเตือนประชาชนให้ระวังเพจ Facebook หรือ Line ปลอมในการรับทำหรือต่ออายุใบขับขี่ โดย ขบ. ได้ดำเนินการติดตามเรื่องดังกล่าว อย่างจริงจังและได้แจ้งความดำเนินคดีกับเพจมิจฉาชีพแล้ว 458 ราย โดยหากพบการกระทำความผิดหรือหลอกลวงประชาชน ขบ. จะดำเนินคดีผู้กระทำผิดสูงสุดทุกราย ทั้งนี้ ประชาชนสามารถแจ้งเบาะแสหรือมีข้อสงสัยมายัง ขบ. ได้โดยตรง หรือสายด่วน โทร. 1584 ตลอด 24 ชั่วโมง

ที่มา : https://www.thaigov.go.th/news/contents/details/68998