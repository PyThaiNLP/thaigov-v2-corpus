รัฐบาลไทย-ข่าวทำเนียบรัฐบาล-กระทรวงคมนาคมร่วมงานวันรณรงค์ต่อต้านการค้ามนุษย์ ประจำปี 2566


วันพุธที่ 7 มิถุนายน 2566
กระทรวงคมนาคมร่วมงานวันรณรงค์ต่อต้านการค้ามนุษย์ ประจำปี 2566
“Together We Can หยุด ค้า คน”
นายชยธรรม์ พรหมศร ปลัดกระทรวงคมนาคม มอบหมายให้ นางสาวรัชนีพร ธิติทรัพย์ ผู้ตรวจราชการกระทรวงคมนาคม เป็นผู้แทนกระทรวงคมนาคม เข้าร่วมงานวันรณรงค์ต่อต้านการค้ามนุษย์ ประจำปี 2566 ภายใต้แนวคิด “Together We Can หยุด ค้า คน” โดยมี นายจุติ ไกรฤกษ์ รัฐมนตรีว่าการกระทรวงพัฒนาสังคมและความมั่นคงของมนุษย์ เป็นประธานเปิดงาน ในวันที่ 7 มิถุนายน 2566 ณ ห้องฟีนิกซ์ บอลรูม อาคารอิมแพค เอ็กซิบิชั่น เซ็นเตอร์ จังหวัดนนทบุรี
รัฐบาลได้ให้ความสำคัญและสร้างความตระหนักถึงภัยอันตรายของการค้ามนุษย์ จึงได้ประกาศให้การป้องกันและปราบปรามการค้ามนุษย์เป็นวาระแห่งชาติตั้งแต่ปี 2558 เป็นต้นมา สำหรับการจัดงานวันรณรงค์ต่อต้านการค้ามนุษย์ เพื่อแสดงเจตนารมย์ความมุ่งมั่นของรัฐบาลในการป้องกันและปราบรามการค้ามนุษย์ให้หมดสิ้นไปจากประเทศไทย (Zero Tolerance) โดยได้รณรงค์เผยแพร่การดำเนินงานการต่อค้านการค้ามนุษย์ของประเทศไทย พร้อมสร้างความรู้ความเข้าใจที่ถูกต้องเกี่ยวกับการต่อต้านการค้ามนุษย์ให้แก่ประชาชน เพื่อผนึกกำลังของหน่วยงานที่เกี่ยวข้องในการป้องกันและปราบปรามการค้ามนุษย์ให้เป็นที่ประจักษ์และได้รับการยอมรับในเวทีระดับสากล สำหรับในปี 2566 ได้กำหนดจัดงานภายใต้แนวคิด “Together We Can หยุด ค้า คน” เพื่อสื่อถึงการรวบรวมพลังของทุกภาคส่วนในการขจัดปัญหาการค้ามนุษย์ให้หมดสิ้นจากประเทศ ทั้งนี้ ภายในงานมีการมอบโล่เกียรติยศให้แก่บุคคลต้นแบบ บุคคลดีเด่น หน่วยงานดีเด่น ด้านการป้องกันและปราบปรามการค้ามนุษย์ และจังหวัดต้นแบบตามกลไกการส่งต่อระดับชาติ จำนวน 26 รางวัล เพื่อยกย่องเชิดชูเกียรติและสร้างขวัญกำลังใจในการทำงาน และมอบรางวัลให้แก่ผู้ชนะการประกวดคลิปวิดีโอ Tik Tok รณรงค์การต่อต้านการค้ามนุษย์ จำนวน 3 รางวัลอีกด้วย

ที่มา : https://www.thaigov.go.th/news/contents/details/69018