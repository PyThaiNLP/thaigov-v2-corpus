รัฐบาลไทย-ข่าวทำเนียบรัฐบาล-รมว.อว. ชี้มหาวิทยาลัยกลุ่มพัฒนาปัญญา และคุณธรรมด้วยหลักศาสนาของไทย


วันพุธที่ 7 มิถุนายน 2566
รมว.อว. ชี้มหาวิทยาลัยกลุ่มพัฒนาปัญญา และคุณธรรมด้วยหลักศาสนาของไทย
รมว.อว. ชี้มหาวิทยาลัยกลุ่มพัฒนาปัญญา และคุณธรรมด้วยหลักศาสนาของไทย
วันที่ 23 พ.ค. ศ.(พิเศษ) ดร.เอนก เหล่าธรรมทัศน์ รัฐมนตรีว่าการกระทรวงการอุดมศึกษา วิทยาศาสตร์ วิจัยและนวัตกรรม (อว.) กล่าวบรรยายพิเศษ หัวข้อ "มุมมอง ทิศทางและนโยบายของมหาวิทยาลัยกลุ่มพัฒนาปัญญา และคุณธรรมด้วยหลักศาสนา ในโอกาสการจัดทำแผนพัฒนามหาวิทยาลัยมหามกุฏราชวิทยาลัย ระยะ 4 ปี (พ.ศ. 2567 - 2570) ณ มหาวิทยาลัยมหามกุฏราชวิทยาลัย วิทยาเขตพุทธมณฑล
ศ.(พิเศษ) ดร.เอนก กล่าวว่า ตามกรอบการทำงานของกระทรวง อว. ได้มีการแบ่งกลุ่มมหาวิทยาลัยของเป็น 5 กลุ่ม เพื่อที่จะดำเนินงานขับเคลื่อนให้ตรงกับทิศทางการพัฒนาของแต่ละแห่ง ที่มีความเป็นเลิศแตกต่างกัน ถือเป็นเครื่องมือหนึ่งในการยกระดับมหาวิทยาลัยให้สามารถใช้ศักยภาพและความเข้มแข็งเพื่อพัฒนาประเทศให้ตรงกับจุดเด่นของมหาวิทยาลัยแต่ละแห่ง
รมว.อว.กล่าวต่อว่า มหาวิทยาลัยมหามกุฏราชวิทยาลัย เป็นมหาวิทยาลัยที่อยู่ในกลุ่มพัฒนาปัญญา และคุณธรรมด้วยหลักศาสนา จึงต้องหาแนวคิดและแนวทางที่จะพัฒนาสถาบันให้ดีขึ้นอยู่เสมอ เพราะศาสนาถือเป็นหัวใจหลักที่หล่อหลอมคนไทย เป็นเสมือนอัญมณีล้ำค่า สถาบันด้านศาสนาจะต้องก้าวสู่ความเป็นผู้นำ ไม่ใช่ผู้ตาม และต้องเป็นสถาบันที่ไม่เหมือนใคร เป็นระดับโลก เราจะต้องมีจุดโฟกัส คือ การสร้างบุคลากร นักศึกษาที่เก่งที่สุด ต้องมีรูปแบบการเรียน การสอนที่จะดึงต่างชาติให้เข้ามาสนใจ และเรียนรู้จากประเทศเรา และจะต้องเป็นศูนย์กลางของพุทธศาสนาระดับโลก นอกจากนั้นจะต้องเป็นสถาบันที่สร้างงานให้กับคน โดยให้ร่วมมือกับภาคธุรกิจ บริษัทเอกชนต่าง ๆ ที่จะทำให้เกิดหลักคิดที่กว้างมากขึ้น ซึ่งกระทรวง อว. พร้อมที่จะสนับสนุนมหาวิทยาลัยในทุกด้าน เพื่อให้บรรลุเป้าหมาย

ที่มา : https://www.thaigov.go.th/news/contents/details/68980