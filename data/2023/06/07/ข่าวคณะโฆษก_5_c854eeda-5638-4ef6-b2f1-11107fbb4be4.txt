รัฐบาลไทย-ข่าวทำเนียบรัฐบาล-“ทิพานัน”เผยรัฐส่งเสริมกลุ่มเปราะบางสู่โปรแกรมเมอร์สายเกม ผ่าน MOU พม.กับภาคเอกชนดัน โครงการCoding Arena สะท้อนวิสัยทัศน์ “พล.อ.ประยุทธ์”ส่งเสริมอาชีพก้าวทันโลกเดินหน้าอย่างทันสมัย


วันพุธที่ 7 มิถุนายน 2566
07/06/2566
พิมพ์
“ทิพานัน”เผยรัฐส่งเสริมกลุ่มเปราะบางสู่โปรแกรมเมอร์สายเกม ผ่าน MOU พม.กับภาคเอกชนดัน โครงการCoding Arena สะท้อนวิสัยทัศน์ “พล.อ.ประยุทธ์”ส่งเสริมอาชีพก้าวทันโลกเดินหน้าอย่างทันสมัย
“ทิพานัน”เผยรัฐส่งเสริมกลุ่มเปราะบางสู่โปรแกรมเมอร์สายเกม  ผ่าน MOU พม.กับภาคเอกชนดัน โครงการ Coding Arena  สะท้อนวิสัยทัศน์ “พล.อ.ประยุทธ์”ส่งเสริมอาชีพก้าวทันโลก เดินหน้าอย่างทันสมัย
วันที่ 7 มิถุนายน 2566 น.ส.ทิพานัน ศิริชนะ รองโฆษกประจำสำนักนายกรัฐมนตรี เปิดเผยว่า  พล.อ.ประยุทธ์ จันทร์โอชา นายกรัฐมนตรี และรัฐมนตรีว่าการกระทรวงกลาโหม มีความห่วงใยประชาชนกลุ่มเปราะบาง และมีนโยบายให้ทุกหน่วยงานทั้งภาครัฐและเอกชน หาแนวทางสนับสนุนให้กลุ่มเปราะบางให้เข้าถึงสิทธิ และเสริมสร้างโอกาสในการมีงานทำ  สามารถประกอบอาชีพเลี้ยงตัวเองและครอบครัวได้อย่างมีศักดิ์ศรี โดยนายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (พม.) ลงนามบันทึกความเข้าใจ (MOU) ในการขับเคลื่อนโครงการ Coding Arena กับบริษัท โค้ดดิ้ง อารีน่า จํากัด เพื่อนำ Platform มาใช้ในการสร้างความรู้ด้านการเขียนและพัฒนาเกม (Coding and Programming) ให้แก่กลุ่มเป้าหมาย รวมทั้งกลุ่มเปราะบางของกระทรวง พม.
น.ส.ทิพานัน กล่าวว่า โครงการนี้ เปิดโอกาสให้กลุ่มเป้าหมายและกลุ่มเปราะบางได้เรียนรู้  และเสริมสร้างทักษะสู่การพัฒนาต่อยอดการสร้างเกมใหม่ๆ นำไปสู่การสร้างงาน สร้างอาชีพการเป็นโปรแกรมเมอร์ในอนาคต  ซึ่งเป็นส่วนหนึ่งในการจัดทำโครงการต่างๆ ที่เกี่ยวข้อง เพื่อทำให้กลุ่มเป้าหมาย รวมทั้งกลุ่มเปราะบางของกระทรวง พม. ได้มีโอกาสในการเข้าถึง Platform ในการส่งเสริมทักษะและการเรียนรู้ต่างๆ ที่สามารถสร้างอาชีพ โดยเฉพาะการประกอบอาชีพที่ขาดแคลนในตลาดแรงงาน เพื่อมุ่งสร้างสังคมไทยให้เป็นสังคมที่ทุกคนมีโอกาสสำหรับการพัฒนาศักยภาพอย่างเท่าเทียมกัน มีความมั่นคงในชีวิต และมีคุณภาพชีวิตที่ดีบนพื้นฐานความเป็นพลเมืองและศักดิ์ศรีความเป็นมนุษย์
“สะท้อนวิสัยทัศน์ พล.อ.ประยุทธ์ไม่ได้มุ่งแต่แจกเงินประชาชนอย่างเดียว แต่ส่งเสริมโอกาสในการพัฒนาความรู้และทักษะเพื่อสร้างงานสร้างอาชีพ ที่สอดรับกับการเปลี่ยนแปลงของโลก เดินหน้าชาติให้ทันสมัยต่อการเรียนรู้ และบริบทต่างๆของสังคมไทย ควบคู่ไปกับการส่งเสริมอุตสาหกรรมเป้าหมายใหม่ แก้ปัญหาปากท้องและปัญหาสังคมไปด้วยกัน”น.ส.ทิพานัน กล่าว

ที่มา : https://www.thaigov.go.th/news/contents/details/68990