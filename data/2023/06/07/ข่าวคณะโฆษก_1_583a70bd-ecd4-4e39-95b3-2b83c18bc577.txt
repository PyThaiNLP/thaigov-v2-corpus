รัฐบาลไทย-ข่าวทำเนียบรัฐบาล-รองโฆษก “ไตรศุลี” เชิญชวนผู้ใช้รถรับจ้างผ่านแอป เลือกรับบริการผ่านระบบที่มีการรับรองและจดทะเบียนตามกฎหมาย เพื่อความปลอดภัย ได้รับบริการและราคาที่เป็นธรรม 


วันพุธที่ 7 มิถุนายน 2566
07/06/2566
พิมพ์
รองโฆษก “ไตรศุลี” เชิญชวนผู้ใช้รถรับจ้างผ่านแอป เลือกรับบริการผ่านระบบที่มีการรับรองและจดทะเบียนตามกฎหมาย เพื่อความปลอดภัย ได้รับบริการและราคาที่เป็นธรรม
รองโฆษก “ไตรศุลี” เชิญชวนผู้ใช้รถรับจ้างผ่านแอป เลือกรับบริการผ่านระบบที่มีการรับรองและจดทะเบียนตามกฎหมาย เพื่อความปลอดภัย ได้รับบริการและราคาที่เป็นธรรม ล่าสุดกรมขนส่งทางบกให้การรับรองแล้ว 7 ราย
วันที่ 7 มิถุนายน 2566 น.ส.ไตรศุลี ไตรสรณกุล รองโฆษกประจำสำนักนายกรัฐมนตรี กล่าวว่า  หลังจากกระทรวงคมนาคมได้ออกกฎกระทรวงรถยนต์รับจ้างผ่านระบบอิเล็กทรอนิกส์ พ.ศ. 2564 เปิดโอกาสให้บุคคลทั่วไปสามารถนำรถยนต์ส่วนบุคคลไปขึ้นทะเบียนเป็นรถสาธารณะให้บริการผู้โดยสารผ่านแอปพลิเคชันที่กรมการขนส่งทางบกรับรอง เพื่อเป็นการเพิ่มทางเลือกในการเดินทางให้ประชาชนนั้น กรมขนส่งทางบกได้มีการประชาสัมพันธ์โดยต่อเนื่องเพื่อให้บุคคลผู้ประสงค์นำรถยนต์ส่วนบุคคลมาให้บริการ ให้ดำเนินการตามขั้นตอนให้ถูกต้อง เพื่อเป็นไปตามกฎหมายและการสร้างความเชื่อมั่นแก่ประชาชนผู้ใช้บริการ
ทั้งนี้ เพื่อความปลอดภัยในการใช้บริการรถรับจึงขอเชิญชวนให้ประชาชาเลือกบริการรถรับจ้างกับระบบหรือแอปพลิเคชันที่ได้รับการรับรองและจดทะเบียนอย่างถูกต้องกับกรมขนส่งทางบกแล้วเท่านั้น เนื่องจากบริการของแอปพลิเคชันเหล่านี้จะอยู่ภายใต้การกำกับดูแลของภาครัฐ มีการกำหนดคุณสมบัติผู้ขับขี่ที่เข้มงวด ซึ่งจะทำให้ผู้รับบริการได้รับความปลอดภัยจากการใช้บริการ และราคาค่าบริการที่เป็นธรรม
น.ส.ไตรศุลี กล่าวว่า เมื่อไม่นานมานี้กรมการขนส่งทางบกได้รับรองแอปพลิเคชันที่เข้ามาให้บริการรถรับจ้างผ่านระบบอิเล็กทรอนิกส์เพิ่มอีก 1 รายคือ แอปพลิเคชันโบลท์ (Bolt) ทำให้ล่าสุดมีแอปพลิเคชันที่ผ่านการรับรองถูกต้องตามกฎหมายแล้วทั้งสิ้น จำนวน 7 ราย ซึ่งรายที่ได้รับการรับรองไปก่อนหน้านี้แล้วประกอบด้วย ฮัลโหลภูเก็ต เซอร์วิส (Hello Phuket Service) บอนกุ (Bonku) เอเชีย แค็บ (Asia Cab) โรบินฮู้ด (Robinhood) แกร็บ (Grab) แอร์เอเชียซุปเปอร์แอป (Air Asia SuperApp)
สำหรับรถที่ให้บริการผ่านแอปพลิเคชันที่ได้รับการรับรองแล้ว ประชาชนจะสามารถสังเกตที่ตัวรถโดยง่ายคือ กรณีที่เป็นรถยนต์ ที่เป็นรถแท็กซี่ จะเป็นรถที่จดทะเบียนรถเป็นรถยนต์สาธารณะ คือมีป้ายทะเบียนสีเหลือง  ส่วนกรณีรถยนต์ส่วนบุคคล ประชาชนสามารถสังเกตได้จากสติกเกอร์สัญลักษณ์ “รถยนต์รับจ้างผ่านระบบอิเล็กทรอนิกส์” ทั้งด้านหน้าและด้านหลังรถที่เห็นได้ชัดเจน ซึ่งเป็นการยืนยันว่าผู้ขับรถได้ผ่านการดำเนินการตามขั้นตอนที่กำหนด อาทิ มีใบอนุญาตขับรถสาธารณะ ผ่านการตรวจสอบประวัติอาชญากรรมจากสำนักงานตำรวจแห่งชาติ และดำเนินการเพื่อให้รถได้รับการจดทะเบียนเป็น รถยนต์รับจ้างผ่านระบบอิเล็กทรอนิกส์แล้ว
ส่วนกรณีของรถจักรยานยนต์รับจ้างผ่านแอปพลิเคชันที่ถูกต้องตามกฎหมายต้องเป็นรถจักรยานยนต์สาธารณะ คือมีป้ายทะเบียนสีเหลืองเท่านั้น และคนขับจะต้องใส่เสื้อคลุมของแอปพลิเคชันเมื่อให้บริการทุกครั้ง

ที่มา : https://www.thaigov.go.th/news/contents/details/68964