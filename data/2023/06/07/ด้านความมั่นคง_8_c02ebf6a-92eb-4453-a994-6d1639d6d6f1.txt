รัฐบาลไทย-ข่าวทำเนียบรัฐบาล-พรุ่งนี้! พบกันที่ “JOB EXPO THAILAND 2023” มหกรรมจัดหางาน คนไทยมีงานทำ คนหางาน งานหาคน


วันพุธที่ 7 มิถุนายน 2566
07/06/2566
พิมพ์
พรุ่งนี้! พบกันที่ “JOB EXPO THAILAND 2023” มหกรรมจัดหางาน คนไทยมีงานทำ คนหางาน งานหาคน
กรมการจัดงาน จัด JOB EXPO THAILAND 2023 พร้อมกันพรุ่งนี้ 10 โมง - 2 ทุ่ม ที่ไบเทค บางนา Hall EH 100 – 102  หมดห่วงด้วยหลายวิธีเดินทางที่สะดวก
นายไพโรจน์ โชติกเสถียร อธิบดีกรมการจัดหางาน เปิดเผยว่า ในวันพรุ่งนี้ (วันพฤหัสบดีที่ 8 มิถุนายน 2566) เป็นวันแรกของการจัดงาน JOB EXPO THAILAND 2023 ซึ่งมีกำหนดจัดขึ้นระหว่างวันที่ 8 – 10  มิถุนายน 2566 เป็นเวลา 3 วัน ณ ศูนย์นิทรรศการและการประชุมไบเทค บางนา Hall EH 100 – 102 กรุงเทพมหานคร กรมการจัดหางาน จัดงานโดยคำนึงถึงความสะดวกสบายของผู้มาร่วมงาน อำนวยความสะดวกคนหางานที่มางานนี้ เปิดเส้นทาง วิธีเดินทางไปงานที่สะดวกหลายเส้นทาง ทั้งรถไฟฟ้า และโดยสารประจำทาง หรือหากเดินทางโดยใช้รถยนต์ส่วนตัว สามารถลงทางด่วนสมุทรปราการ-สำโรง เข้าทางประตูที่ 3 โดยแนะนำให้ลงทะเบียนสมัครงานล่วงหน้า เพื่อสะดวกในการสมัครงานให้รวดเร็ว ไม่ต้องรอหน้างาน ที่เว็บไซต์ jobit.doe.go.th/jobexpothailand2023 เมื่อกรอกรายละเอียดเรียบร้อยแล้ว สามารถเลือกงานที่ตรงต่อความต้องการ ความถนัด และความสามารถของตนเอง พร้อมโชว์หลักฐานการลงทะเบียนเพื่อรับของที่ระลึกภายในงาน
นายไพโรจน์ กล่าวต่อไปว่า กรมการจัดหางาน ได้เตรียม 7 โซน กิจกรรม เพื่อสร้างโอกาส ลดค่าใช้จ่าย ประหยัดเวลา ที่กรมการจัดหางานเตรียมมอบให้กับคนหางาน โดยภายในงานประกอบด้วย 1. โซนนิทรรศการเทิดพระเกียรติศาสตร์แห่งพระราชาศาสตร์แห่งความพอเพียง และโครงการจิตอาสา 904 โคก หนอง นา โมเดล 2. โซนกิจกรรมคนไทยไม่ทิ้งกัน คนหางาน งานหาคน Job Matching 3. โซนกิจกรรม Platform “ไทยมีงานทำ” 4. โซนกิจกรรมรวมใจ สร้างงาน สร้างอาชีพ 5. โซนกิจกรรมส่งเสริมและสนับสนุนการมีงานทำ 6. โซนกิจกรรมส่งเสริม พัฒนา คุณภาพแรงงาน และกลุ่มเปราะบาง และ 7. โซนกิจกรรมบนเวที โดยวันที่ 8 มิถุนายน 2566 พบการเสวนาในหัวข้อ “เปลี่ยนสิ่งที่ชอบให้กลายเป็นอาชีพได้อย่างไรในยุคดิจิทัล” โดยคุณนิว วรรณรัชต์ เจ้าของเพจ Go Alone Around ที่จะสร้างแรงบันดาลใจให้กับคนรุ่นใหม่ในการประกอบอาชีพอิสระ รวมทั้ง ร่วมสนุกกับมินิคอนเสิร์ตจากศิลปินชื่อดัง YourMood และกิจกรรมเชิญชวนผู้ร่วมงาน ร่วมสนุกลุ้นรับของรางวัล
ทั้งนี้ การเดินทางโดยระบบขนส่งสาธารณะด้วยรถไฟฟ้า BTS ให้มาลงที่สถานีบางนา บริเวณทางออกประตู 1 หรือ รถตู้ มีบริการรับ-ส่ง จากแยกบางนา (ท่ารถตู้ห่างจาก BITEC 100 ม.) รถจอดสายใต้, หัวลำโพง, รังสิต, หมอชิต 2, สีลม และพระราม 2 ส่วนการเดินทางด้วยรถเมล์ ตรงถนนสุขุมวิท ให้ขึ้นสาย 2, 23, 45, 102, 116, 142, 507, 508, 511, 513, 563, 544, 552A ตรงถนนบางนา-ตราด ให้ขึ้นสาย 38, 46, 46A, 48, 132, 133, 139, 180, 552, 552A โดยผู้สนใจเข้าร่วมงานสามารถสอบถามรายละเอียดเพิ่มเติมได้ที่ สายด่วนกระทรวงแรงงาน โทร 1506 กด 2 กรมการจัดหางาน

ที่มา : https://www.thaigov.go.th/news/contents/details/68995