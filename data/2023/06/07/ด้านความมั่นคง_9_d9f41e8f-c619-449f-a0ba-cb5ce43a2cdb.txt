รัฐบาลไทย-ข่าวทำเนียบรัฐบาล-พช. สานความร่วมมือ DGA ตามนโยบาย มท. เสริมแกร่งสมรรถนะบุคลากรด้านดิจิทัล ด้วยเครื่องมือวิเคราะห์ Bigdata และระบบบริการบน Click ชุมชน สู่การขับเคลื่อนองค์กรดิจิทัลอย่างมีประสิทธิภาพ


วันพุธที่ 7 มิถุนายน 2566
07/06/2566
พิมพ์
พช. สานความร่วมมือ DGA ตามนโยบาย มท. เสริมแกร่งสมรรถนะบุคลากรด้านดิจิทัล ด้วยเครื่องมือวิเคราะห์ Bigdata และระบบบริการบน Click ชุมชน สู่การขับเคลื่อนองค์กรดิจิทัลอย่างมีประสิทธิภาพ
พช. สานความร่วมมือ DGA ตามนโยบาย มท. เสริมแกร่งสมรรถนะบุคลากรด้านดิจิทัล ด้วยเครื่องมือวิเคราะห์ Bigdata และระบบบริการบน Click ชุมชน สู่การขับเคลื่อนองค์กรดิจิทัลอย่างมีประสิทธิภาพ
วันนี้ (7 มิ.ย. 66) นายอรรษิษฐ์ สัมพันธรัตน์ อธิบดีกรมการพัฒนาชุมชน เปิดเผยถึง การขับเคลื่อนองค์กรสู่ดิจิทัล ตามนโยบายของกระทรวงมหาดไทย โดยระหว่างวันที่ 31 พฤษภาคม - 2 มิถุนายน 2566 กรมการพัฒนาชุมชน ได้จัดโครงการอบรมเชิงปฏิบัติการบุคลากรเพิ่มขีดสมรรถนะองค์กรดิจิทัลด้วยระบบวิเคราะห์ข้อมูลและระบบบริการทางอิเล็กทรอนิกส์เพื่อการพัฒนาชุมชนและมอบประกาศนียบัตรให้แก่ผู้เข้ารับการฝึกอบรมซึ่งมีกลุ่มเป้าหมายเป็นเจ้าหน้าที่และบุคลากรของกรมการพัฒนาชุมชน จังหวัดละ 2 คน รวมจำนวน 152 คน แบ่งการดำเนินการออกเป็น 2 รุ่น รุ่นที่ 1 ภาคเหนือ/ภาคตะวันออกเฉียงเหนือจำนวน 74 คน รุ่นที่ 2 ภาคกลางและภาคใต้ จำนวน 78 คน ณ โรงแรมทีเค พาเลซ แอนด์ คอนเวนชั่น กรุงเทพฯ
นายอรรษิษฐ์ สัมพันธรัตน์ อธิบดีกรมการพัฒนาชุมชน กล่าวว่า ปัจจุบันกรมการพัฒนาชุมชนได้พัฒนาเครื่องมือเพื่อสนับสนุนการวิเคราะห์ข้อมูลและระบบบริการทางอิเล็กทรอนิกส์ เป็นช่องทางให้เจ้าหน้าที่และบุคลากรใช้ในการปฏิบัติงานและให้บริการประชาชนได้อย่างสะดวกรวดเร็ว ดังนั้น จึงมีความจำเป็นที่บุคลากรของหน่วยงานต้องเสริมทักษะเพิ่มขีดสมรรถนะ ทั้งความรู้และการใช้งานเครื่องมือเพื่อสนับสนุนการวิเคราะห์ข้อมูลและระบบบริการทางอิเล็กทรอนิกส์ ดังที่ท่านปลัดกระทรวงมหาดไทย นายสุทธิพงษ์ จุลเจริญ ได้เน้นย้ำการขับเคลื่อนองค์กรที่มีประสิทธิภาพและทันสมัย ซึ่งจากแนวคิด Change for Good กรมการพัฒนาชุมชนจึงได้มีการออกแบบนำเทคโนโลยีดิจิทัลและข้อมูล Big Data มาใช้โดยกำหนดเป้าหมายเพื่อการทำงานและแก้ไขปัญหาให้ตรงจุดตอบสนองตามความต้องการของพี่น้องประชาชน สอดคล้องกับเป้าหมายการพัฒนาที่ยั่งยืนทั้ง 17 ข้อ (Sustainable Development Goals) เพื่อให้ผู้เข้ารับการฝึกอบรมมีความรู้ความเข้าใจในการใช้เครื่องมือเพื่อสนับสนุนการวิเคราะห์ข้อมูลและระบบบริการทางอิเล็กทรอนิกส์ ที่จะช่วยเพิ่มศักยภาพในปฏิบัติงานได้อย่างรวดเร็ว และการให้บริการประชาชนของกรมการพัฒนาชุมชน ได้เป็นอย่างดี
นายอรรษิษฐ์ สัมพันธรัตน์ อธิบดีกรมการพัฒนาชุมชน กล่าวเพิ่มเติมว่า ผู้รับผิดชอบงานด้านสารสนเทศของสำนักงานพัฒนาชุมชนจังหวัด จะต้องมีความเข้าใจและมีทักษะด้านดิจิทัลในการใช้ประโยชน์จากระบบ Big Data ระบบ GIS และระบบบูรณาการฐานข้อมูล Linkage Center และ แพลตฟอร์ม Click ชุมชน เพื่อให้สามารถนำเครื่องมือด้านดิจิทัลเหล่านี้ ไปช่วยเพิ่มศักยภาพในปฏิบัติงานและการให้บริการประชนได้อย่างมีประสิทธิภาพ พัฒนาตนเองสู่ความสำเร็จพร้อมรับการทำงานในยุคดิจิทัลด้วยหลักคิด 3 ข้อที่จะก่อให้เกิดความสำเร็จคือ ทำงานเร็ว ถูกต้อง รอบคอบ หนักเบาเอาสู้ แก้ปัญหาเฉพาะหน้าได้ดี และมีเครือข่าย หรือ Network ในมหาดไทย เราไม่ได้ทำงานหน่วยเดียว ขอให้เราสามารถใช้ระบบดิจิทัลไปเอื้อในการบูรณาการการทำงานร่วมกับองค์กรทั้ง 7 ภาคี ได้แก่ ภาคศาสนา ภาควิชาการ ภาคธุรกิจเอกชน ภาคราชการ ภาคประชาชน ภาคประชาสังคม และภาคสื่อสารมวลชน ให้ได้อย่างมีประสิทธิภาพด้วย คน พช. เป็นคนทำงานเก่ง ดี เป็นที่ไว้วางใจของประชาชน เหตุเพราะมีความรับผิดชอบ เสียสละ อดทน อ่อนน้อมถ่อมตน เอาใจเขามาใส่ใจเรา และพร้อมเป็นมิตรกับทุกคน โดยเฉพาะในเรื่องการบริหารจัดการข้อมูล ผสานพลังกันเพื่อนำไปสู่การวิเคราะห์ในระดับบริหารและปฏิบัติได้เป็นอย่างดี เชื่อมโยงและสอดคล้องทิศทางนโยบายทั้งในระดับกระทรวงและระดับกรม บำบัดทุกข์ บำรุงสุข ยึดประชาชนเป็นศูนย์กลางในการพัฒนาขับเคลื่อนความเป็นอยู่ของพี่น้องประชาชนและชุมชนให้มีความเข้มแข็ง มีประสิทธิภาพ
“ปัจจัยที่สำคัญสู่การจะขับเคลื่อนองค์กรดิจิทัล คือ การบูรณาการการทำงานร่วมกันในลักษณะทีม (Teamwork) ร่วมกันทั้งคนในองค์กร และ 7 ภาคีเครือข่าย และสิ่งสำคัญอีกประการหนึ่ง คือ การบริหารจัดการข้อมูล เพื่อนำไปสู่การวิเคราะห์ในระดับบริหารและปฏิบัติได้เป็นอย่างดี จะต้องยึดคนเป็นศูนย์กลางในการพัฒนาขับเคลื่อนความเป็นอยู่ของชุมชนให้มีความเข้มแข็ง ประเด็นสำคัญข้าราชการต้องปรับความคิดของบุคลากรของ พช. ให้เป็น “ผู้นำการเปลี่ยนแปลง” นำระบบดิจิทัลมาเสริมการทำงาน บุคลากรของ พช. มีหน้าที่ที่จะต้องพัฒนาตนเองเพื่อให้สามารถปฏิบัติงานได้อย่างมีประสิทธิภาพ ต้องเรียนรู้ตลอดชีวิตและต้องทันสมัย โดยคำนึงถึงการทำงานระหว่างคนรุ่นใหม่และคนรุ่นเก่า ที่จะต้องเตรียมพร้อมและก้าวเดินไปพร้อมกัน นับเป็นก้าวหนึ่งในการเปลี่ยนแปลงสู่ความมั่นคง มั่งคั่ง และยั่งยืน ขับเคลื่อนเป็นองค์กรดิจิทัลนำไปสู่การเป็นรัฐบาลดิจิทัล ซึ่งการอบรมในครั้งนี้จะเป็นเวทีแห่งโอกาสที่จะช่วยปลดล็อก Skill ด้านดิจิทัลของบุคลากรภาครัฐให้สามารถนำไปประยุกต์ใช้ในการทำงานให้ได้ประโยชน์สูงสุด” นายอรรษิษฐ์ สัมพันธรัตน์ อธิบดีกรมการพัฒนาชุมชน กล่าวเน้นย้ำในช่วงต้น
นายอรรษิษฐ์ สัมพันธรัตน์ อธิบดีกรมการพัฒนาชุมชน กล่าวต่ออีกว่า ตลอดทั้ง 4 วัน โดยได้รับเกียรติจากคณะวิทยากรผู้ทรงคุณวุฒิ อาทิ ร.ต.อ.เขตรัฐ ชาญศิลป์ ผู้อำนวยการศูนย์สารสนเทศเพื่อการพัฒนาชุมชน อธิบายถึงการวางกรอบนโยบายด้านดิจิทัล (Digital Government) และการเตรียมความพร้อมและปรับตัวสู่องค์กรดิจิทัล นายณัฐวัชร์ วรนพกุล รองผู้อำนวยการสำนักงานพัฒนารัฐบาลดิจิทัลและทีมวิทยากร มาให้ความรู้การสร้างกระบวนการเปลี่ยนผ่านองค์กรดิจิทัลขับเคลื่อนด้วยข้อมูลสู่การเป็นรัฐบาลดิจิทัล พร้อมกับให้ความรู้เกี่ยวกับกฎหมาย ระเบียบ ข้อบังคับ ทางคอมพิวเตอร์เตรียมพร้อมสู่องค์กรดิจิทัล พร้อมได้มอบแนวคิดที่สำคัญแก่ผู้เข้ารับการอบรม คุณทศพล เชี่ยวชาญประพันธ์ นักวิเคราะห์ข้อมูลอาวุโส สำนักงานพัฒนารัฐบาลดิจิทัล ให้ความรู้เกี่ยวกับการกำกับดูแลธรรมาภิบาลข้อมูล การกำหนดสิทธิ หน้าที่ และความรับผิดชอบในการบริหารจัดการข้อมูลของหน่วยงานของรัฐ รวมถึงสิทธิและหน้าที่ของผู้ครอบครองหรือควบคุมข้อมูลในทุกขั้นตอนของข้อมูลที่ดี Good Data ที่ต้องมี Data security, Data Privacy, Data Quality ดร.อุรัชฎา เกตุพรหม ผู้อำนวยการฝ่ายมาตรฐานดิจิทัลภาครัฐ ให้ความรู้เกี่ยวกับกฎหมาย ระเบียบ ข้อบังคับ ทางคอมพิวเตอร์เตรียมพร้อมสู่องค์กรดิจิทัล พร้อมนำเสนอกรอบแนวคิดการพัฒนารัฐบาลดิจิทัล และ Data Oriented Public-Private Partnership (PPP) การแลกเปลี่ยน/เชื่อมโยงข้อมูลระหว่างหน่วยงาน บริการเบ็ดเสร็จ ณ จุดเดียวและบูรณาการ และปรับแต่งเฉพาะบุคคล (Personalized Service) และ ดร.ประภาพรรณ วุ่นสุข ผู้อำนวยการกลุ่มงานพัฒนาระบบเทคโนโลยีสารสนเทศชุมชน บรรยายให้ความรู้ในหัวข้อ “นักพัฒนากับโลกดิจิทัล” โดยนักพัฒนาต้องปรับตัวให้เข้ากับยุคดิจิทัลที่ต้องเผชิญกับ VUCA World (มีความผันผวน ไม่แน่นอน ซับซ้อน คลุมเครือ) และ BANI (เปราะบาง สร้างความกังวล คาดเดายาก ความไม่เข้าใจ) ซึ่งองค์กรต้องปรับตัวและเปลี่ยนรูปแบบการทำงานให้สอดรับกับยุคดิจิทัล และการนำระบบ AI และ Automation เข้ามาใช้ในการทำงาน การพัฒนาระบบบริการภาครัฐสู่ e – Service การปรับเปลี่ยนข้อมูลภาครัฐ การพัฒนาโครงสร้างพื้นฐานดิจิทัล แนวทางวิธีการทางอิเล็กทรอนิกส์ตามพระราชบัญญัติ และการขับเคลื่อนกรมการพัฒนาชุมชนสู่ 4.0 (CDD Digital Transformation) เป็นต้น
นางสงวน มะเสนา ผู้ตรวจราชการกรมการพัฒนาชุมชน เปิดเผยว่า การขับเคลื่อนนโยบายดิจิทัลสู่การปฏิบัติจริงในทุกพื้นที่ครอบคลุมจังหวัด และอำเภอ สิ่งสำคัญที่ผู้บริหารทั้งในระดับกระทรวง และระดับกรมเน้นย้ำ คือ การเตรียมคนให้พร้อมทั้งด้านความรู้ ความสามารถ และทักษะให้เท่าทันต่อการเปลี่ยนแปลง รวมถึงเข้าใจนโยบาย กฎหมาย และมาตรฐานเพื่อประยุกต์ใช้ วางแผน และพัฒนา เพื่อขับเคลื่อนการเปลี่ยนแปลงและสร้างสรรค์นำไปสู่การทำให้พี่น้องประชาชนมีความเป็นอยู่ที่ดีที่ยั่งยืน
นายอรรษิษฐ์ สัมพันธรัตน์ อธิบดีกรมการพัฒนาชุมชน กล่าวทิ้งท้ายว่า สิ่งสำคัญที่สุดคือการผลิตและส่งมอบบริการดิจิทัลที่ประชาชนและชุมชนจะสามารถเข้าถึงบริการงานพัฒนาชุมชนได้ ส่งผลให้ พช. ได้รับการคัดเลือกเป็นหน่วยงานที่ผ่านเกณฑ์การประเมินรางวัลเลิศรัฐ ประจําปี 2566 รางวัลคุณภาพการบริหารจัดการภาครัฐ 4.0 (PMQA4.0) จึงมุ่งเน้นกระบวนการส่งมอบบริการที่ลดขั้นตอน รวดเร็ว และพร้อมใช้สำหรับประชาชน มีการนำเทคโนโลยีที่ทันสมัยและปลอดภัยมาช่วยในการนำเข้าข้อมูลงานพัฒนาชุมชน และเว็บแผนที่อธิบายข้อมูล (Web Portal) เพื่อให้บุคลากรสามารถใช้บูรณาการงานร่วมกับระบบ Bigdata และ GIS ของ พช. ที่รองรับการขับเคลื่อนฐานข้อมูล 25 ฐานข้อมูล เพื่อรองรับภารกิจของกรมการพัฒนาชุมชนและเชื่อมโยงระบบของ MOI Warroom กระทรวงมหาดไทย อาทิ ตำบลเข้มแข็ง การส่งเสริมการสร้างความมั่นคงทางด้านอาหาร ในโครงการ “บ้านนี้มีรักปลูกผักกินเอง” “ทางนี้มีผลผู้คนรักกัน” “อนุรักษ์พันธุกรรมพืช” ด้วยพันธุ์ผักพระราชทานตามแนวทางพระราชดำริของสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี การน้อมนำแนวพระดำริ “ผ้าไทยใส่ให้สนุก” ในสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา ในการรณรงค์ส่งเสริมและสนับสนุนการใช้และสวมใส่ผ้าไทยซึ่งสามารถใส่ได้ทุกเพศ ทุกวัย และทุกโอกาส อีกทั้งการเผยแพร่เรื่องราวชุมชน ผ่าน Story map ในงานชุมชนท่องเที่ยว OTOP นวัตวิถี 3,680 แห่ง และศูนย์เรียนรู้ตามโครงการพัฒนาพื้นที่ต้นแบบการพัฒนาคุณภาพชีวิตตามหลักทฤษฎีใหม่ ประยุกต์สู่ “โคก หนอง นา” จำนวน 42,345 แปลง ความมุ่งหวังของโครงการพัฒนาทักษะดิจิทัลฯ นี้ คือ การพัฒนาบุคลากรกรมการพัฒนาชุมชนให้มีความพร้อม สร้างทักษะใหม่ๆ Upskill/Reskill เป็นกลไกสำคัญในการขับเคลื่อนภารกิจของกรมการพัฒนาชุมชน และ กระทรวงมหาดไทยในการ “บำบัดทุกข์ บำรุงสุข” ของประชาชน บุคลากรภาครัฐจึงต้องพัฒนาทักษะให้รองรับการเปลี่ยนแปลงไปสู่องค์กรดิจิทัลและขับเคลื่อนพัฒนาไปสู่รัฐบาลดิจิทัลในอนาคต ให้บรรลุผลสัมฤทธิ์ในการพัฒนาคุณภาพชีวิตและชุมชนอย่าง มั่นคง มั่งคั่ง และยั่งยืน เกิดประโยชน์ต่อหน่วยงานสังคม และประเทศชาติได้อย่างมีประสิทธิภาพต่อไป ทั้งนี้ สามารถรับชมภาพกิจกรรมได้ที่ https://www.youtube.com/watch?v=4jTHKqDeECQ
ข้อมูลจาก... กรมการพัฒนาชุมชน

ที่มา : https://www.thaigov.go.th/news/contents/details/69000