รัฐบาลไทย-ข่าวทำเนียบรัฐบาล-ออมสินปรับขึ้นดอกเบี้ยเงินฝากและเงินกู้ ตามนโยบาย กนง. มีผล 8 มิถุนายน 2566


วันพุธที่ 7 มิถุนายน 2566
07/06/2566
พิมพ์
ออมสินปรับขึ้นดอกเบี้ยเงินฝากและเงินกู้ ตามนโยบาย กนง. มีผล 8 มิถุนายน 2566
ธ.ออมสินปรับขึ้นดอกเบี้ยเงินฝากและเงินกู้  ตามที่ กนง. มีมติปรับขึ้นอัตราดอกเบี้ยนโยบาย 0.25% ต่อปี จาก 1.75% ต่อปี เป็น 2.00% ต่อปี มีผลวันที่ 31 พ.ค.2566 ที่ผ่านมา เพื่อให้สอดคล้องกับทิศทางการปรับอัตราดอกเบี้ยนโยบายของ ธปท. มีผลตั้งแต่ 8 มิ.ย.2566
นายวิทัย รัตนากร ผู้อำนวยการธนาคารออมสิน เปิดเผยว่า ตามที่คณะกรรมการนโยบายการเงิน (กนง.) มีมติปรับขึ้นอัตราดอกเบี้ยนโยบาย 0.25% ต่อปี จาก 1.75% ต่อปี เป็น 2.00% ต่อปี มีผลวันที่ 31 พฤษภาคม 2566 ที่ผ่านมา เพื่อให้สอดคล้องกับทิศทางการปรับอัตราดอกเบี้ยนโยบายของธนาคารแห่งประเทศไทย ธนาคารจึงได้ปรับขึ้นอัตราดอกเบี้ยเงินฝากสูงสุด 0.35% ต่อปี เพื่อให้ลูกค้าผู้ฝากเงินได้รับประโยชน์ตามทิศทางของดอกเบี้ยขาขึ้น โดยที่ผ่านมาธนาคารได้มีการออกแคมเปญเงินฝากที่ให้ผลตอบแทนสูงอย่างต่อเนื่อง อาทิ เงินฝากเผื่อเรียกพิเศษดอกเบี้ยสูง สลากออมสินพิเศษที่ปรับเพิ่มทั้งดอกเบี้ย เงินรางวัลที่ 1 และเงินรางวัลพิเศษ เป็นต้น
สำหรับด้านเงินกู้ ธนาคารปรับขึ้นอัตราดอกเบี้ยเงินกู้ทุกประเภทในอัตรา 0.25% ต่อปี ซึ่งที่ผ่านมาได้มีการพิจารณาปรับขึ้นอย่างค่อยเป็นค่อยไป เพื่อช่วยประคับประคองและดูแลกลุ่มลูกค้ารายย่อยและกลุ่มเปราะบาง ไม่ให้ได้รับผลกระทบมากนัก โดยจะเห็นได้จากอัตราดอกเบี้ยเงินกู้ MRR สำหรับลูกค้ารายย่อยของธนาคารอยู่ในระดับที่ต่ำกว่าค่าเฉลี่ยของธนาคารพาณิชย์ขนาดใหญ่
ทั้งนี้ มีผลตั้งแต่วันที่ 8 มิถุนายน 2566 เป็นต้นไป

ที่มา : https://www.thaigov.go.th/news/contents/details/68991