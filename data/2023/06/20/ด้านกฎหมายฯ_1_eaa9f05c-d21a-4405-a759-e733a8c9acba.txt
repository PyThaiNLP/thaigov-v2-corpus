รัฐบาลไทย-ข่าวทำเนียบรัฐบาล-ปลัดกระทรวงยุติธรรม ร่วมพิธีเปิดโครงการ “ราษฎรสุขใจ พลานามัยสมบูรณ์” แพทย์พระราชทาน


วันอังคารที่ 20 มิถุนายน 2566
20/06/2566
พิมพ์
ปลัดกระทรวงยุติธรรม ร่วมพิธีเปิดโครงการ “ราษฎรสุขใจ พลานามัยสมบูรณ์” แพทย์พระราชทาน
ปลัดกระทรวงยุติธรรม ร่วมพิธีเปิดโครงการ “ราษฎรสุขใจ พลานามัยสมบูรณ์” แพทย์พระราชทาน
ในวันอังคารที่ ๒๐ มิถุนายน ๒๕๖๖ เวลา ๐๙.๐๐ น. ณ ทัณฑสถานหญิงกลาง กรุงเทพมหานคร นายอำพน กิตติอำพน รองประธานกรรมการ โครงการ “ราษฎรสุขใจ พลานามัยสมบูรณ์” แพทย์พระราชทาน เป็นประธานในพิธีเปิดโครงการ “ราษฎรสุขใจ พลานามัยสมบูรณ์” แพทย์พระราชทาน ครั้งที่ ๕ ประจำปี ๒๕๖๖ โดยมี พลอากาศเอก สถิตย์พงษ์ สุขวิมล ราชเลขานุการในพระองค์พระบาทสมเด็จพระเจ้าอยู่หัว และผู้อำนวยการทรัพย์สินพระมหากษัตริย์ พร้อมด้วย นางพงษ์สวาท กายอรุณสุทธิ์ ปลัดกระทรวงยุติธรรม นายสหการณ์ เพ็ชรนรินทร์ รองปลัดกระทรวงยุติธรรม นายสิทธิ สุธีวงศ์ รองอธิบดีกรมราชทัณฑ์ ศาสตราจารย์ ทันตแพทย์ ดร.พรชัย จันศิษย์ยานนท์ คณบดีคณะทันตแพทยศาสตร์ จุฬาลงกรณ์มหาวิทยาลัย นางสาวโศรยา ฤทธิอร่าม ผู้อำนวยการทัณฑสถานหญิงกลาง คณะผู้บริหาร และผู้แทนหน่วยงานภาคี เข้าร่วมฯ
โดยสำนักงานทรัพย์สินพระมหากษัตริย์ ร่วมกับคณะทันตแพทยศาสตร์ จุฬาลงกรณ์มหาวิทยาลัย และหน่วยงานภาคี ได้น้อมนำพระราชปณิธานของพระบาทสมเด็จพระเจ้าอยู่หัวที่จะให้ประเทศชาติมั่นคง และประชาชนมีความสุข ทรงห่วงใยและทรงให้ความสำคัญกับการดูแลรักษาสุขภาพพลานามัยของประชาชน จึงได้ออกหน่วยเคลื่อนที่ให้บริการทันตกรรม
โอกาสนี้ ได้ตรวจเยี่ยมหน่วยทันตกรรมพระราชทาน เพื่อให้กำลังใจแก่คณะทันตแพทย์ พยาบาล และจิตอาสา โดยมีผู้ต้องขังที่อยู่ในทัณฑสถานหญิงกลาง ทั้งชาวไทยและชาวต่างชาติเข้ารับบริการรักษาทางด้านทันตกรรม ได้แก่ ตรวจสุขภาพช่องปาก ถอนฟัน อุดฟัน ผ่าฟันคุด และให้ความรู้ด้านทันตสาธารณสุข จำนวน ๕๐๐ ราย ซึ่งโครงการ “ราษฎรสุขใจ พลานามัยสมบูรณ์” แพทย์พระราชทาน ช่วยให้ผู้ที่ไม่สามารถเข้าถึงสิทธิการรักษา สามารถรับบริการได้อย่างทั่วถึงเท่าเทียมกันโดยไม่เสียค่าใช้จ่าย อันส่งผลให้ผู้ต้องขังมีคุณภาพชีวิตที่ดีขึ้น
การดำเนินโครงการ “ราษฎรสุขใจ พลานามัยสมบูรณ์” แพทย์พระราชทาน มีความมุ่งหวังให้ประชาชน ได้เข้าถึงโอกาสในการรักษาจากแพทย์ผู้เชี่ยวชาญเฉพาะทางสะดวกรวดเร็วยิ่งขึ้น ซึ่งนับเป็นปัจจัยพื้นฐานเบื้องต้นของการมีสุขภาพที่ดี โดยในปี ๒๕๖๖ การออกหน่วยเคลื่อนที่จะยังคงให้บริการผ่าตัดรักษาผู้ป่วยโรคตาและทันตกรรมต่อไป จากความร่วมแรงร่วมใจของคณะแพทย์ พยาบาล และเหล่าจิตอาสา

ที่มา : https://www.thaigov.go.th/news/contents/details/69460