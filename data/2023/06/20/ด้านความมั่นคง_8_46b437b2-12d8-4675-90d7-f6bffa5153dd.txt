รัฐบาลไทย-ข่าวทำเนียบรัฐบาล-รมว.เฮ้ง สั่ง กสร. ร่วมกับ สปส. ลงพื้นที่ตรวจสอบและให้ความช่วยเหลือลูกจ้างที่ได้รับบาดเจ็บ เหตุแก๊สโรงแรมราชบุรีบึ้มทันที


วันอังคารที่ 20 มิถุนายน 2566
20/06/2566
พิมพ์
รมว.เฮ้ง สั่ง กสร. ร่วมกับ สปส. ลงพื้นที่ตรวจสอบและให้ความช่วยเหลือลูกจ้างที่ได้รับบาดเจ็บ เหตุแก๊สโรงแรมราชบุรีบึ้มทันที
รมว.เฮ้ง สั่ง กสร. ร่วมกับ สปส. ลงพื้นที่ตรวจสอบและให้ความช่วยเหลือลูกจ้างที่ได้รับบาดเจ็บ เหตุแก๊สโรงแรมราชบุรีบึ้มทันที
รมว.สุชาติ ห่วงใยลูกจ้าง 4 ราย เหตุถังแก๊สโรงแรมแห่งหนึ่ง ในจังหวัดราชบุรี ระเบิดสั่งการให้กรมสวัสดิการและคุ้มครองแรงงาน (กสร.) และสำนักงานประกันสังคม (สปส.) ลงพื้นที่หาสาเหตุ พร้อมเร่งช่วยเหลือสิทธิประโยชน์แก่ลูกจ้างบาดเจ็บ เน้นย้ำนายจ้างปฏิบัติตามกฎหมายความปลอดภัยเพื่อป้องกันเหตุ
นายสุชาติ ชมกลิ่น รัฐมนตรีว่าการกระทรวงแรงงาน เปิดเผยว่ากรณีโรงแรมแห่งหนึ่ง จังหวัดราชบุรี เกิดเหตุแก๊สระเบิดทำให้อาคารทรุดตัวส่งผลให้ลูกจ้างได้รับบาดเจ็บ จำนวน 4 ราย ว่า ตนขอแสดงความห่วงใยต่อเหตุการณ์ที่เกิดขึ้น ได้สั่งการให้สำนักงานสวัสดิการและคุ้มครองแรงงานจังหวัดราชบุรี ศูนย์ความปลอดภัยในการทำงานเขต 7 ลงพื้นที่ร่วมกับสำนักงานประกันสังคมจังหวัดราชบุรี โดยเบื้องต้นได้รับรายงานว่า เหตุดังกล่าวเกิดขึ้นเมื่อวันที่ 20 มิถุนายน 2566 เวลา 10.30 น. โรงแรมแห่งหนึ่งที่อยู่อำเภอเมืองราชบุรี จังหวัดราชบุรี ได้เกิดเหตุถังแก๊สระเบิดในห้องครัวใต้อาคาร ซึ่งด้านบนเป็นสระว่ายน้ำ จึงทำให้โครงสร้างอาคารเกิดพังทลายและทรุดตัวลง มีลูกจ้างได้รับบาดเจ็บ 4 ราย ซึ่งลูกจ้างที่ได้รับบาดเจ็บถูกนำตัวส่งโรงพยาบาลราชบุรีเรียบร้อยแล้ว อย่างไรก็ตาม ตนได้กำชับให้กรมสวัสดิการและคุ้มครองแรงงานและสำนักงานประกันสังคม จังหวัดราชบุรี เร่งดำเนินการตรวจสอบสาเหตุข้อเท็จจริง พร้อมให้ความช่วยเหลือให้ลูกจ้างได้รับสิทธิประโยชน์ตามกฎหมายโดยเร็ว
ด้าน นายนิยม สองแก้ว อธิบดีกรมสวัสดิการและคุ้มครองแรงงาน (กสร.) กล่าวต่อไปว่า พนักงานตรวจความปลอดภัย สสค.ราชบุรี และ ศปข.7 จะเชิญนายจ้างและผู้ที่เกี่ยวข้องมาสอบข้อเท็จจริงเพิ่มเติมถึงสาเหตุแก๊สระเบิด ในวันที่ 28 มิถุนายน 2566 เพื่อตรวจสอบว่านายจ้างได้ปฏิบัติตามพระราชบัญญัติความปลอดภัย อาชีวอนามัย และสภาพแวดล้อมในการทำงาน พ.ศ. 2554 กฎกระทรวงกำหนดมาตรฐานในการบริหาร จัดการ และดำเนินการด้านความปลอดภัย อาชีวอนามัย และสภาพแวดล้อมในการทำงานเกี่ยวกับการป้องกันและระงับอัคคีภัย พ.ศ. 2555 และกฎกระทรวงกำหนดมาตรฐานในการบริหาร จัดการ และดำเนินการด้านความปลอดภัย อาชีวอนามัย และสภาพแวดล้อมในการทำงานเกี่ยวกับสารเคมีอันตราย พ.ศ. 2556 หรือไม่ ซึ่งหากนายจ้างฝ่าฝืน หรือไม่ปฏิบัติตามกฎหมายดังกล่าวจะดำเนินการตามกฎหมายต่อไป ทั้งนี้ ขอฝากไปยังนายจ้าง เจ้าของสถานประกอบกิจการให้ปฏิบัติตามกฎหมายความปลอดภัยฯ เพื่อป้องกันอุบัติเหตุจากการทำงาน หากมีข้อสงสัยสอบถามได้ที่หน่วยงานของ กสร. ทั่วประเทศ

ที่มา : https://www.thaigov.go.th/news/contents/details/69468