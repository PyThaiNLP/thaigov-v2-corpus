รัฐบาลไทย-ข่าวทำเนียบรัฐบาล-กรมทางหลวงชนบท ยกระดับถนนสาย พบ.1045 อำเภอชะอำ จังหวัดเพชรบุรี แล้วเสร็จ


วันอังคารที่ 20 มิถุนายน 2566
กรมทางหลวงชนบท ยกระดับถนนสาย พบ.1045 อำเภอชะอำ จังหวัดเพชรบุรี แล้วเสร็จ
เพิ่มประสิทธิภาพการเดินทางระหว่างจังหวัด ส่งเสริมเศรษฐกิจการท่องเที่ยว ป้องกันน้ำท่วมขังผิวจราจรในช่วงฤดูฝน
กรมทางหลวงชนบท (ทช.) กระทรวงคมนาคม โดยสำนักงานทางหลวงชนบทที่ 4 (เพชรบุรี) ดำเนินโครงการงานเสริมผิวจราจรแอสฟัลท์ติกคอนกรีตถนนทางหลวงชนบทสาย พบ.1045 แยก ทล.4 - บ้านบางเกตุ อำเภอชะอำ จังหวัดเพชรบุรี เสร็จสมบูรณ์ เพื่อส่งเสริมการเศรษฐกิจการท่องเที่ยวให้ประชาชนสามารถเดินทางไปยังวนอุทยานเขานางพันธุรัต จุดชมวิวคอกช้าง หาดบางเกตุ ได้อย่างสะดวกปลอดภัย รวมถึงสามารถเดินทางระหว่างอำเภอชะอำ ท่ายาง เมืองเพชรบุรี และบ้านแหลม จังหวัดเพชรบุรี กับอำเภออัมพวา จังหวัดสมุทรสงคราม ได้อย่างมีประสิทธิภาพมากยิ่งขึ้น นอกจากนี้ เป็นการป้องกันน้ำท่วมขังผิวจราจรในช่วงฤดูฝนได้เป็นอย่างดี โดยดำเนินงานลาดยางผิวจราจรแบบแอสฟัลท์ติกคอนกรีต ผิวจราจรกว้าง 8 - 10 เมตร ไหล่ทางกว้างข้างละ 1 - 3 เมตร ก่อสร้างรางระบายน้ำ ทางเดินเท้า พร้อมติดตั้งอุปกรณ์อำนวยความปลอดภัยเพิ่มเติม รวมระยะทาง 3.385 กิโลเมตร ใช้งบประมาณ 16.470 ล้านบาท

ที่มา : https://www.thaigov.go.th/news/contents/details/69459