รัฐบาลไทย-ข่าวทำเนียบรัฐบาล-​ครม.รับทราบ กกต. อนุมัติให้ใช้จ่ายงบกลางปี 66 สำหรับอุดหนุนองค์การระหว่างประเทศที่ไทยเป็นสมาชิกวงเงิน 222.95 ล้านบาท


วันอังคารที่ 20 มิถุนายน 2566
20/06/2566
พิมพ์
​ครม.รับทราบ กกต. อนุมัติให้ใช้จ่ายงบกลางปี 66 สำหรับอุดหนุนองค์การระหว่างประเทศที่ไทยเป็นสมาชิกวงเงิน 222.95 ล้านบาท
​ครม.รับทราบ กกต. อนุมัติให้ใช้จ่ายงบกลางปี 66 สำหรับอุดหนุนองค์การระหว่างประเทศที่ไทยเป็นสมาชิกวงเงิน 222.95 ล้านบาท
น.ส.ไตรศุลี ไตรสรณกุล รองโฆษกประจำสำนักนายกรัฐมนตรี กล่าวว่า ที่ประชุมคณะรัฐมนตรี(ครม.) วันที่ 20 มิ.ย. 66 ได้รับทราบผลการพิจารณาของคณะกรรมการการเลือกตั้ง (กกต.) กรณีการขออนุมัติวงเงินงบประมาณรายจ่ายประจำปีงบประมาณ พ.ศ. 2566 งบกลาง รายการเงินสำรองจ่ายเพื่อกรณีฉุกเฉินหรือจำเป็น วงเงิน 222.95 ล้านบาท เพื่อชำระเป็นเงินอุดหนุนองค์การระหว่างประเทศที่ไทยเข้าร่วมเป็นสมาชิก ของกระทรวงการต่างประเทศ [ชำระค่าบำรุงงบประมาณปกติ (Regular Budget) ของสหประชาชาติ ประจำปี ค.ศ.2023]
โดยเรื่องนี้ สืบเนื่องจากที่ประชุม ครม. เมื่อวันที่ 25 เม.ย. 66 ได้อนุมัติหลักการงบประมาณรายจ่ายประจำปี งบประมาณ พ.ศ. 2566 งบกลางฯ จำนวน 222.95 ล้านบาท เพื่อให้กระทรวงต่างประเทศชำระเป็นเงินอุดหนุนองค์การระหว่างประเทศฯ แต่ต้องดำเนินการตามมาตรา 169(3) ของรัฐธรรมนูญ โดยต้องผ่านการพิจารณาของ กกต. จึงจะสามารถดำเนินการตามขั้นตอนต่อไปได้
ทั้งนี้ การประชุมของ กกต. เมื่อวันที่ 30 พ.ค. 66  ได้มีมติเห็นชอบการใช้งบประมาณรายจ่ายเพื่อกรณีฉุกเฉินหรือจำเป็นตามที่ ครม. เสนอ โดยให้กระทรวงการต่างประเทศใช้จ่ายงบประมาณจำนวนดังกล่าวเพื่อชำระเงินอุดหนุนองค์การระหว่างประเทศฯ ต่อไป

ที่มา : https://www.thaigov.go.th/news/contents/details/69466