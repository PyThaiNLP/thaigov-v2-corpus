รัฐบาลไทย-ข่าวทำเนียบรัฐบาล-นายพิศักดิ์ จิตวิริยะวศิน รองปลัดกระทรวงคมนาคม เป็นประธานการประชุมคณะกรรมการตรวจสอบข้อเท็จจริง กรณีการติดสินบนเจ้าหน้าที่โดยการติดสติ๊กเกอร์บนรถบรรทุก ครั้งที่ 3/2566


วันอังคารที่ 20 มิถุนายน 2566
นายพิศักดิ์ จิตวิริยะวศิน รองปลัดกระทรวงคมนาคม เป็นประธานการประชุมคณะกรรมการตรวจสอบข้อเท็จจริง กรณีการติดสินบนเจ้าหน้าที่โดยการติดสติ๊กเกอร์บนรถบรรทุก ครั้งที่ 3/2566
...
นายพิศักดิ์ จิตวิริยะวศิน รองปลัดกระทรวงคมนาคม เป็นประธานการประชุมคณะกรรมการตรวจสอบข้อเท็จจริง กรณีการติดสินบนเจ้าหน้าที่โดยการติดสติ๊กเกอร์บนรถบรรทุก ครั้งที่ 3/2566 โดยมี นายมนตรี เดชาสกุลสม ผู้ตรวจราชการกระทรวงคมนาคม นายชาครีย์ บำรุงวงศ์ ที่ปรึกษาด้านเศรษฐกิจการขนส่งทางบก คณะกรรมการ ผู้แทนจากกรมทางหลวง กองบังคับการตำรวจทางหลวง กรมทางหลวงชนบท และกรมการขนส่งทางบก เข้าร่วมประชุม ในวันที่ 20 มิถุนายน 2566 ณ ห้องประชุมกระทรวงคมนาคม
นายพิศักดิ์ จิตวิริยะวศิน เปิดเผยว่า ที่ประชุมคณะกรรมการฯ วันนี้ ได้มีการติดตามการดำเนินการต่าง ๆ ดังนี้
1. ติดตามการดำเนินงานของคณะทำงานตรวจสอบข้อเท็จจริง กรณีการติดสินบนเจ้าหน้าที่โดยการติดสติ๊กเกอร์บนรถบรรทุก โดยมี นายมนตรี เดชาสกุลสม ผู้ตรวจราชการกระทรวงคมนาคม เป็นประธาน คณะทำงานฯ ได้ลงพื้นที่สุ่มตรวจสถานีตรวจสอบน้ำหนักรถบรรทุก จำนวน 28 แห่ง มีข้อเสนอแนะให้เร่งติดตั้งระบบตรวจสอบน้ำหนักยานพาหนะเคลื่อนที่ (WIM) ที่สถานีฯ ให้ครบทุกแห่ง ให้ปรับปรุงข้อความบนป้ายก่อนเข้าสถานีฯ ให้สอดคล้องกับสถานการณ์ปัจจุบัน พร้อมกำหนดมาตรการสุ่มตรวจรถที่ไม่เข้าชั่งน้ำหนักที่สถานีฯ ให้ชัดเจน มีประสิทธิภาพ ได้มาตรฐานยิ่งขึ้น และให้พิจารณาแก้ไขกฎหมาย โดยเพิ่มโทษรถที่ไม่เข้าชั่งน้ำหนักที่สถานีฯ และไม่ผ่านการตรวจสอบน้ำหนัก
2. การปรับปรุงสื่อประชาสัมพันธ์ (VDO Clip) เพื่อเผยแพร่ให้ประชาชนได้รับทราบถึงระบบการทำงานของสถานีตรวจสอบน้ำหนักฯ ของ ทล. ซึ่งนำเทคโนโลยีมาใช้ในการตรวจสอบ และจะพิจารณานำมาใช้ให้ครบทุกสถานีฯ เพื่อสร้างความเชื่อมั่นและความโปร่งใสในการปฏิบัติงาน
3. ติดตามการดำเนินการของคณะกรรมการตรวจสอบข้อเท็จจริงของ ทล. ขณะนี้อยู่ระหว่างการรวบรวมข้อมูล ล่าสุดได้รับข้อมูลจากสหพันธ์การขนส่งทางบกแห่งประเทศไทยแล้ว โดยจะนำมาประกอบการพิจารณา และในการประชุมคณะกรรมการฯ ครั้งต่อไป จะเชิญคณะกรรมการตรวจสอบข้อเท็จจริงของ ทล. มาให้ข้อมูลด้วย
ทั้งนี้ประชาชนสามารถแจ้งเบาะแสหรือร้องเรียนเกี่ยวกับส่วยสติ๊กเกอร์บนรถบรรทุก ได้ที่เว็บไซต์กระทรวงคมนาคม www.mot.go.th และสายด่วนศูนย์ปลอดภัยคมนาคม โทร. 1356 เพื่อร่วมเป็นส่วนหนึ่งในการป้องกันและปราบปรามการกระทำผิดต่อไป
กระทรวงฯขอยืนยันว่าจะดำเนินการทุกขั้นตอนและตรวจสอบทุกประเด็นด้วยความโปร่งใส ให้ความเป็นธรรมกับทุกฝ่าย เพื่อให้ประชาชนรับทราบข้อเท็จจริงและเชื่อมั่นในการดำเนินการของกระทรวงฯและหากพบว่าหน่วยงานหรือเจ้าหน้าที่อาจจะมีส่วนเกี่ยวข้องกับกรณีการทุจริต กระทรวงฯ จะดำเนินการตามระเบียบและกฎหมายโดยไม่มีข้อยกเว้นต่อไป

ที่มา : https://www.thaigov.go.th/news/contents/details/69458