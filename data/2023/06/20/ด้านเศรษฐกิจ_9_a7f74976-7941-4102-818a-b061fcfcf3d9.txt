รัฐบาลไทย-ข่าวทำเนียบรัฐบาล-ดีอีเอส ร่วมเวที APT Policy and Regulatory Forum ครั้งที่ 23 ณ สาธารณรัฐฟิจิ  


วันอังคารที่ 20 มิถุนายน 2566
ดีอีเอส ร่วมเวที APT Policy and Regulatory Forum ครั้งที่ 23 ณ สาธารณรัฐฟิจิ
ดีอีเอส ร่วมเวที APT Policy and Regulatory Forum ครั้งที่ 23 ณ สาธารณรัฐฟิจิ
วันนี้ (20 มิ.ย. 66) ดร.ณัฐพล ณัฏฐสมบูรณ์ รองปลัดกระทรวงดิจิทัลเพื่อเศรษฐกิจและสังคม  (ดีอีเอส)  ในฐานะหัวหน้าคณะผู้แทนไทยเข้าร่วมวาระการประชุมพิเศษระดับรัฐมนตรี ภายใต้การประชุม APT Policy and Regulatory Forum ของ Asia Pacific Telecommunity  ครั้งที่ 23 ระหว่าง วันที่ 20-22 มิถุนายน 2566 ณ เมืองนาดี สาธารณรัฐฟิจิ ซึ่งการประชุมดังกล่าวจัดขึ้นเพื่อเปิดโอกาสให้ผู้แทนระดับรัฐมนตรีได้ร่วมแลกเปลี่ยนมุมมอง วิสัยทัศน์ และการดำเนินการเพื่อปรับเปลี่ยนไปสู่ดิจิทัล โดยมีผู้แทนระดับรัฐมนตรีจากประเทศสมาชิก APT ที่เข้าร่วม ได้แก่ รัฐมนตรีด้าน ICT จากปาปัวนิวกินี Undersecretary จากกระทรวงสื่อสารและดิจิทัลของมาเลเซีย อธิบดีด้านกิจการต่างประเทศ กระทรวงการสื่อสารและกิจการภายในของประเทศญี่ปุ่น
ทั้งนี้ รองปลัดกระทรวงดีอีเอส ได้ร่วมนำเสนอพัฒนาการของประเทศไทย หัวข้อ Digital Transformation โดยเฉพาะการลงทุนโครงการโครงสร้างพื้นฐานสำคัญของไทย อาทิ เน็ตประชารัฐ Submarine Cable และ 5G รวมถึงแผนพัฒนารัฐบาลอิเล็กทรอนิกส์ของไทย ที่ต้องการยกระดับการให้บริการภาครัฐให้มีความสะดวก รวดเร็ว เข้าถึงได้ง่าย ตลอดจนการจัดการข้อมูลขนาดใหญ่
การประชุม PRF ถือเป็นการประชุมประจำปีที่รวมหน่วยงานนโยบาย หน่วยงานกำกับดูแล ของสมาชิก APT เพื่อร่วมแลกเปลี่ยน หารือ ในประเด็นการพัฒนาด้านดิจิทัลของภูมิภาคเอเชียแปซิฟิก จัดโดย APT และประเทศสมาชิก ซึ่งปีนี้ สาธารณรัฐฟิจิ เป็นเจ้าภาพจัดการประชุม
_____________________

ที่มา : https://www.thaigov.go.th/news/contents/details/69462