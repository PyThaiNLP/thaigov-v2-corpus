รัฐบาลไทย-ข่าวทำเนียบรัฐบาล-พ่อเมืองเลย บูรณาการภาคีเครือข่ายในพื้นที่ มอบหนังสืออนุญาตให้ใช้ประโยชน์ในที่ดินของรัฐเป็นการชั่วคราว มุ่งขจัดความยากจนฯ เพื่อพัฒนาคุณภาพชีวิตประชาชนอย่างยั่งยืน


วันจันทร์ที่ 19 มิถุนายน 2566
19/06/2566
พิมพ์
พ่อเมืองเลย บูรณาการภาคีเครือข่ายในพื้นที่ มอบหนังสืออนุญาตให้ใช้ประโยชน์ในที่ดินของรัฐเป็นการชั่วคราว มุ่งขจัดความยากจนฯ เพื่อพัฒนาคุณภาพชีวิตประชาชนอย่างยั่งยืน
พ่อเมืองเลย บูรณาการภาคีเครือข่ายในพื้นที่ มอบหนังสืออนุญาตให้ใช้ประโยชน์ในที่ดินของรัฐเป็นการชั่วคราว มุ่งขจัดความยากจนฯ เพื่อพัฒนาคุณภาพชีวิตประชาชนอย่างยั่งยืน
วันนี้ (19 มิ.ย. 66) นายทวี เสริมภักดีกุล ผู้ว่าราชการจังหวัดเลย เปิดเผยว่า รัฐบาลและกระทรวงมหาดไทย ได้ขับเคลื่อนแนวทางการขจัดความยากจนและพัฒนาคนทุกช่วงวัยอย่างยั่งยืนตามหลักปรัชญาของเศรษฐกิจพอเพียงผ่านกลไกศูนย์อำนวยการขจัดความยากจนและพัฒนาคนทุกช่วงวัยอย่างยั่งยืนตามหลักปรัชญาของเศรษฐกิจพอเพียง (ศจพ.) ซึ่งกระทรวงมหาดไทยได้เห็นชอบให้กรมที่ดินนำที่ดินสาธารณประโยชน์ประเภทที่ทำเลเลี้ยงสัตว์และที่ป่าช้า สาธารณประโยชน์ ที่ประชาชนเลิกใช้ประโยชน์ร่วมกัน และได้มีการออกหนังสือสำคัญสำหรับที่หลวงแล้ว เพื่อนำไปดำเนินการตามนโยบายการแก้ไขปัญหาความยากจน และขับเคลื่อนการดำเนินงานให้บรรลุเป้าหมาย โดยบูรณาการภาคีเครือข่ายในพื้นที่ร่วมขับเคลื่อนแก้ไขปัญหา ซึ่งตนได้เน้นย้ำในการสร้างความเข้าใจกับ ศจพ. ในทุกระดับว่า ““ความยากจน” คือ ความเดือดร้อนของประชาชนในทุกเรื่องที่ประชาชนไม่สามารถช่วยเหลือตนเองได้” โดยกรมการปกครองได้พัฒนาระบบ ThaiQM เป็นเครื่องมือสำรวจปัญหาความเดือดร้อนของประชาชนที่ไม่ได้จำกัดเพียงแค่มิติด้านรายได้เท่านั้น แต่ครอบคลุมถึง “ความเดือดร้อนทุกเรื่อง” เช่น บ้านที่อยู่อาศัยไม่มีทะเบียนบ้าน ปัญหายาเสพติด เงินกู้นอกระบบ การไม่ได้รับความเป็นธรรม ไม่มีเอกสารสิทธิ์ในที่ดินทำกิน หรือไม่มีความปลอดภัยในชีวิตและทรัพย์สิน เป็นต้น
“จังหวัดเลยได้ทำพิธีมอบหนังสืออนุญาตให้ใช้ประโยชน์ในที่ดินของรัฐเป็นการชั่วคราวตามโครงการบริหารจัดการการใช้ประโยชน์ในที่ดินสาธารณประโยชน์ที่มีการบุกรุกเพื่อขจัดความยากจนและพัฒนาชนบท โดยมี นางวราภรณ์ เสริมภักดีกุล นายกเหล่ากาชาดจังหวัดเลยและประธานแม่บ้านมหาดไทยจังหวัดเลย นายธวัชชัย บุญแก้ววรรณ เจ้าพนักงานที่ดินจังหวัดเลย นายประชา แสนกลาง นายอำเภอวังสะพุง นางสาวณิชกานต์ ดวงศรี นายกเทศมนตรีตำบลปากปวน ผู้บริหารองค์กรปกครองส่วนท้องถิ่น กำนัน ผู้ใหญ่บ้าน และหน่วยงานที่เกี่ยวข้องร่วมพิธี ซึ่งคณะกรรมการพิจารณาเพื่ออนุญาตให้ใช้ประโยชน์ในที่ดินของรัฐจังหวัดเลย มีมติออกหนังสืออนุญาตฉบับใหม่ให้กับทายาทโดยธรรมของผู้รับอนุญาตที่ถึงแก่กรรม ซึ่งได้แจ้งความประสงค์ขอใช้ประโยชน์ในที่ดิน จำนวน 32 ราย 35 แปลง และผู้ครอบครองใหม่ จำนวน 1 ราย 1 แปลง คือ 1) แปลง "ป่าเหล่าหลวงสาธารณประโยชน์" ตำบลปากปวน อำเภอวังสะพุง จังหวัดเลย จำนวน 11 ราย 12 แปลง 2) แปลง "ป่าเหล่าหลวงสาธารณประโยชน์" ตำบลปากปวน อำเภอวังสะพุง จังหวัดเลย จำนวน 9 ราย 11 แปลง 3) แปลง "สนามหญ้าบ้านไร่ทามสาธารณประโยชน์" ตำบลนาอาน อำเภอเมืองเลย จังหวัดเลย จำนวน 8 แปลง 8 ราย 4) แปลง "ที่ทำเลเลี้ยงสัตว์บ้านแหล่งควายสาธารณประโยชน์" ตำบลนาอาน อำเภอเมืองเลย จังหวัดเลย จำนวน 2 ราย 2 แปลง และ 5) แปลง "ชายตลิ่งน้ำเลยหลังตลาดเช้าเทศบาลเมืองเลย" ตำบลกุดป่อง อำเภอเมืองเลย จังหวัดเลย จำนวน 2 ราย 2 แปลง และออกหนังสืออนุญาตให้ผู้ครอบครองที่ดินรายใหม่ จำนวน 1 ราย 1 แปลง” นายทวี ฯ กล่าว
นายทวี เสริมภักดีกุล ผู้ว่าราชการจังหวัดเลย กล่าวเพิ่มเติมว่า การเข้าถึงสิทธิในการใช้ประโยชน์ในที่ดินเป็นเรื่องที่สำคัญมากในการแก้ไขปัญหาความยากจน เพราะที่ดินเป็นพื้นฐานของปัจจัย 4 ที่สำคัญ คือ ที่อยู่อาศัย อาหาร เครื่องนุ่งห่ม และยารักษาโรค ดังนั้นการแก้ไขปัญหาความยากจนอย่างยั่งยืนตามหลัก “ยาไทย” จะต้องให้คนจนหรือคนชายขอบจากการพัฒนาได้สิทธิในการทำกินและอยู่อาศัยบนที่ดินอย่างถูกต้องเสียก่อน ซึ่งกระทรวงมหาดไทยได้มอบนโยบายเน้นย้ำในเรื่องนี้กับกรมที่ดิน จังหวัด และอำเภอ ให้บูรณาการข้อมูลความทับซ้อนประเภทที่ดิน ปัญหาในการเข้าถึงสิทธิในการครองที่ดินต่าง ๆ ผ่านกลไกคณะกรรมการฯ ของจังหวัด ที่รับผิดชอบในที่ดินประเภทนั้น ๆ เพื่อแก้ไขปัญหา “ราษฎรรุกที่ดินหลวง และหลวงรุกที่ดินราษฎร” อย่างเป็นระบบและเป็นการแก้ไขปัญหาที่ยั่งยืนอย่างแท้จริง
นายทวี เสริมภักดีกุล ผู้ว่าราชการจังหวัดเลย กล่าวในช่วงสุดท้ายว่า จังหวัดเลยมุ่งมั่นในการแก้ไขปัญหาให้กับพี่น้องประชาชนในทุกเรื่อง เพื่อเป็นการอำนวยความสะดวกให้กับพี่น้องประชาชน รวมทั้งรับฟังปัญหาความเดือดร้อนของประชาชน โดยสามารถติดต่อผ่านสายด่วนศูนย์ดำรงธรรม 1567 เพื่อทางจังหวัดจะได้ดำเนินการให้ความช่วยเหลือในทุกด้านต่อไป

ที่มา : https://www.thaigov.go.th/news/contents/details/69427