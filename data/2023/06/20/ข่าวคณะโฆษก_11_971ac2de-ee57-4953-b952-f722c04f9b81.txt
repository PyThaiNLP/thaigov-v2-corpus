รัฐบาลไทย-ข่าวทำเนียบรัฐบาล-​ครม.อนุมัติหลักการลักษณะเหรียญกษาปณ์ที่ระลึก 130 ปี มหาวิทยาลัยราชภัฏพระนคร


วันอังคารที่ 20 มิถุนายน 2566
20/06/2566
พิมพ์
​ครม.อนุมัติหลักการลักษณะเหรียญกษาปณ์ที่ระลึก 130 ปี มหาวิทยาลัยราชภัฏพระนคร
​ครม.อนุมัติหลักการลักษณะเหรียญกษาปณ์ที่ระลึก 130 ปี มหาวิทยาลัยราชภัฏพระนคร
น.ส.ไตรศุลี ไตรสรณกุล รองโฆษกประจำสำนักนายกรัฐมนตรี กล่าวว่า ที่ประชุมคณะรัฐมนตรี(ครม.) วันที่ 20 มิ.ย. 66 ได้อนุมัติหลักการร่างกฎกระทรวงกำหนดลักษณะเหรียญกษาปณ์ที่ระลึก 130 ปี มหาวิทยาลัยราชภัฏพระนคร พ.ศ.... ตามที่มหาวิทยาลัยราชภัฏพระนครได้ขอความร่วมมือกรมธนารักษ์ จัดทำเหรียญกษาปณ์ที่ระลึก เพื่อน้อมสำนึกในพระมหากรุณาธิคุณพระบาทสมเด็จพระปรมินทรมหาจุฬาลงกรณ์ พระจุลจอมเกล้าเจ้าอยู่หัวที่ทรงสถานปนาโรงเรียนฝึกหัดอาจารย์ เมื่อวันที่ 12 ต.ค. 2435 และครบ 130 ปี เมื่อวันที่ 12 ต.ค. 2565
ทั้งนี้ กระทรวงการคลังได้ขอพระราชทานพระบรมราชานุญาติ จัดทำเหรียญกษาปณ์ที่ระลึกในโอกาสดังกล่าว และได้รับพระราชทานตามรูปแบบที่นำความกราบบังคมทูลประกอบพระราชวินิจฉัยแล้ว ซึ่งลักษณะของเหรียญกษาปณ์ที่ระลึกเป็นโลหะสีขาว (ทองแดงผสมนิกเกิล) ชนิดราคา 20 บาท  ด้านหน้าเป็นภาพพระบรมฉายาลักษณ์ พระบาทสมเด็จพระปรมินทรมหาจุฬาลงกรณ์ พระจุลจอมเกล้าเจ้าอยู่หัว และด้านหลังเป็นตราสัญลักษณ์ประจำมหาวิทยาลัยราชภัฏพระนคร มีข้อความ “๑๓๐ ปี มหาวิทยาลัยราชภัฏพระนคร ๑๒ ตุลาคม ๒๕๖๕” วงล้อมด้านบน และ ข้อความ “  ๒๐ บาท ประเทศไทย” อยู่วงล้อมด้านล่าง
สำหรับค่าใช้จ่ายในการจัดทำเหรียญกษาปณ์ที่ระลึกดังกล่าว มาจากทุนหมุนเวียนการบริหารจัดการเหรียญกษาปณ์ ทรัพย์สินมีค่าของรัฐ และการทำของ ประจำปีงบประมาณ พ.ศ. จึงเป็นการปฏิบัติราชการตามปกติ เพื่อให้เป็นตามมที่กฎหมายแม่บทได้บัญญัติอำนาจไว้ และไม่เข้าลักษณะการอนุมัติงานหรือโครงการ หรือมีผลเป็นการสร้างความผูกพันต่อ ครม. ชุดต่อไปตามมาตรา  169(1) ของรัฐธรรมนูญ

ที่มา : https://www.thaigov.go.th/news/contents/details/69464