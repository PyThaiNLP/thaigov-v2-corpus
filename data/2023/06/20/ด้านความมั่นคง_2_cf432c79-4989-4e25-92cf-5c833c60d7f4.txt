รัฐบาลไทย-ข่าวทำเนียบรัฐบาล-พ่อเมืองสุราษฎร์ฯ พุ่งเป้าพัฒนาคนรุ่นใหม่ผ่านกลไก "สภาเด็กและเยาวชน" เน้นย้ำ พลังเด็กและเยาวชนเป็นพลังที่สำคัญในการสร้างสังคมจังหวัดสุราษฎร์ธานีและสังคมไทยให้ดีขึ้น 


วันอังคารที่ 20 มิถุนายน 2566
19/06/2566
พิมพ์
พ่อเมืองสุราษฎร์ฯ พุ่งเป้าพัฒนาคนรุ่นใหม่ผ่านกลไก "สภาเด็กและเยาวชน" เน้นย้ำ พลังเด็กและเยาวชนเป็นพลังที่สำคัญในการสร้างสังคมจังหวัดสุราษฎร์ธานีและสังคมไทยให้ดีขึ้น
พ่อเมืองสุราษฎร์ฯ พุ่งเป้าพัฒนาคนรุ่นใหม่ผ่านกลไก "สภาเด็กและเยาวชน" เน้นย้ำ พลังเด็กและเยาวชนเป็นพลังที่สำคัญในการสร้างสังคมจังหวัดสุราษฎร์ธานีและสังคมไทยให้ดีขึ้น "ด้วยพลังคิดเชิงบวก" เพื่อให้บ้านเมืองมีความผาสุกอย่างยั่งยืน
วันนี้ (19 มิ.ย. 66) นายวิชวุทย์ จินโต ผู้ว่าราชการจังหวัดสุราษฎร์ธานี เปิดเผยว่า การพัฒนาศักยภาพเด็กและเยาวชนเป็นเป็นเป้าหมายสำคัญตามยุทธศาสตร์การพัฒนาจังหวัดสุราษฎร์ธานีในด้านการส่งเสริมการศึกษาควบคู่การพัฒนาคุณภาพชีวิตของประชาชน โดยพุ่งเป้าที่การพัฒนาความรู้คู่คุณธรรมและการใช้ชีวิตในสังคมให้กับเด็กและเยาวชน เพื่อสอดรับและดำเนินรอยตามคติธรรมคำสอนของหลวงพ่อพระธรรมโกศาจารย์ (เงื่อม อินฺทปญฺโญ) หรือ "พุทธทาสภิกขุ" บุคคลสำคัญของโลก แห่งสวนโมกขพลาราม ผู้มีชาติภูมิ ณ จังหวัดสุราษฎร์ธานี ที่เคยกล่าวไว้ว่า "ศีลธรรมของยุวชนคือสันติภาพของโลก" ขับเคลื่อนผ่านกิจกรรมต่าง ๆ ทั้งการเรียนการสอนในหลักสูตรของสถานศึกษาขั้นพื้นฐาน การสอดแทรกในกิจกรรมเวทีเยาวชนด้านต่าง ๆ โดยเฉพาะอย่างยิ่ง เวทีผู้นำเด็กและเยาวชน ซึ่งจังหวัดสุราษฎร์ธานีมีกลุ่มผู้นำเยาวชนที่เข้มแข็งมาเป็นระยะเวลายาวนานกว่า 17 ปี ตั้งแต่ปี พ.ศ. 2549 ก่อนมีการประกาศใช้พระราชบัญญัติส่งเสริมการพัฒนาเด็กและเยาวชนแห่งชาติ พ.ศ. 2550 นั่นคือ "สภาเด็กและเยาวชนจังหวัดสุราษฎร์ธานี"
"สภาเด็กและเยาวชนเป็นภารกิจสำคัญของรัฐบาล กระทรวงมหาดไทย กระทรวงการพัฒนาสังคมและความมั่นคงของมนุษย์ และทุกภาคีเครือข่ายทั้ง 7 ภาคี อันได้แก่ ภาคราชการ ภาคผู้นำศาสนา ภาควิชาการ ภาคเอกชน ภาคประชาสังคม ภาคประชาชน และภาคสื่อสารมวลชน ในการส่งเสริมการดำเนินงานเพื่อการพัฒนาเด็กและเยาวชนตามพระราชบัญญัติส่งเสริมการพัฒนาเด็กและเยาวชนแห่งชาติ พ.ศ. 2550 และที่แก้ไขเพิ่มเติม (ฉบับที่ 2) พ.ศ. 2560 ซึ่งได้กำหนดให้มีสภาเด็กและเยาวชนในทุกระดับขึ้น เพื่อเป็นศูนย์กลางประสานความร่วมมือของหน่วยงาน องค์กร ภาคีเครือข่ายในเด็กและเยาวชน บนพื้นฐานความเชื่อว่า เด็กและเยาวชนเป็นบุคคลที่มีศักยภาพที่ควรค่าแก่การได้รับการพัฒนาอย่างต่อเนื่องและเป็นหุ้นส่วนของสังคมในการมีบทบาทและมีส่วนร่วมคิด เสนอแนวทาง วางแผนและร่วมดำเนินการป้องกันแก้ไขปัญหา และจัดกิจกรรมต่าง ๆ เพื่อพัฒนาเด็กและเยาวชน ชุมชน และสังคม โดยเริ่มแรกในปี 2549 จังหวัดสุราษฎร์ธานีได้มอบหมายให้สำนักงานพัฒนาสังคมและความมั่นคงของมนุษย์จังหวัดสุราษฎร์ธานีเป็นหน่วยรับผิดชอบหลัก และต่อมาภายหลังกฎหมายส่งเสริมการพัฒนาเด็กและเยาวชนใช้บังคับ ได้มอบหมายให้บ้านพักเด็กและครอบครัวจังหวัดสุราษฎร์ธานี กรมกิจการเด็กและเยาวชน เป็นหน่วยงานรับผิดชอบ การจัดกิจกรรมสร้างสรรค์สำหรับเด็กและเยาวชนในทุกพื้นที่ 19 อำเภอของจังหวัดสุราษฎร์ธานี" นายวิชวุทย์ ฯ กล่าวในช่วงต้น
นายวิชวุทย์ จินโต ผู้ว่าราชการจังหวัดสุราษฎร์ธานี ได้กล่าวอีกว่า ในปี 2566 สภาเด็กและเยาวชนจังหวัดสุราษฎร์ธานี ได้หมดวาระลงตามบทบัญญัติกฎหมาย จังหวัดสุราษฎร์ธานีจึงจัดการเลือกตั้งสภาเด็กและเยาวชนจังหวัดสุราษฎร์ธานีชุดใหม่ ผ่านโครงการส่งเสริมและขับเคลื่อนงานสภาเด็กและเยาวชนระดับอำเภอ และการเลือกตั้งสภาเด็กและเยาวชนจังหวัดสุราษฎร์ธานี" เพื่อพัฒนาสภาเด็กและเยาวชนจาก 19 อำเภอให้มีศักยภาพ มีทักษะการเป็นผู้นำที่ดีตามวิถีประชาธิปไตย มีภูมิคุ้มกันป้องกันตนเอง เกิดทักษะด้านการคิดวิเคราะห์ ริเริ่มสร้างสรรค์ รู้รักษาวัฒนธรรม ยอมรับความหลากหลายของสังคม มีความภูมิใจในความเป็นไทย โดยได้จัดกิจกรรมระดมความคิดเห็นและฝึกปฏิบัติในหัวข้อ "การพัฒนาเด็กและเยาวชนในยุคเทคโนโลยีปัจจุบันและการผลิตสื่อสร้างสรรค์" อีกด้วย
"ทุกวันนี้เด็กและเยาวชนมีความสำคัญในทุกมิติ ทั้งด้านกฎหมาย คือพระราชบัญญัติส่งเสริมการพัฒนาเด็กและเยาวชน พุทธศักราช 2550 และพระราชบัญญัติส่งเสริมการพัฒนาเด็กและเยาวชน (ฉบับที่ 2) พุทธศักราช 2560 ซึ่งการที่เรื่องใดมีกฎหมายรองรับ จะทำให้การขับเคลื่อนงานถูกต้องตามเจตนารมณ์ของกฎหมาย แต่สิ่งที่เด็กและเยาวชนหนีไม่พ้นคือ "บริบทของภาคสังคม" โดยเฉพาะในทุกวันนี้ สังคมปัจจุบันบริบทภาคสังคมมุ่งไปที่เด็กและเยาวชนเป็นอย่างมาก เพราะทุกคนต่างมองว่าเด็กและเยาวชนเป็นคนรุ่นใหม่ที่จะมาแทนที่คนรุ่นเก่า แต่ทว่าโลกในวันนี้เป็นโลกแห่งการเรียนรู้ โลกแห่งการแข่งขัน เป็นพลวัตเปลี่ยนแปลงที่รวดเร็วมาก ซึ่งเด็กและเยาวชนจะต้องโตขึ้นอย่างรู้เท่าทันบริบทของสังคม" นายวิชวุทย์ ฯ กล่าวเน้นย้ำ
นายวิชวุทย์ จินโต ผู้ว่าราชการจังหวัดสุราษฎร์ธานี กล่าวเพิ่มเติมว่า เด็กและเยาวชนทุกคนมีความสำคัญ ทั้งที่อยู่ในพื้นที่หมู่บ้าน/ตำบล อยู่ในโรงเรียน ดังนั้น สภาเด็กและเยาวชนต้องช่วยกันคิดว่าทำอย่างไรให้บ้านเรามีความเป็นอยู่ที่ดีขึ้น ทำอย่างไรให้พ่อแม่พี่น้องในบ้านดีขึ้น เช่น น้อมนำพระราชดำริสมเด็จพระกนิษฐาธิราชเจ้า กรมสมเด็จพระเทพรัตนราชสุดา ฯ สยามบรมราชกุมารี ในการเสริมสร้างความมั่นคงด้านอาหาร ด้วยการปลูกพืชผักสวนครัว เลี้ยงเป็ด เลี้ยงไก่ เพื่อที่จะสามารถอยู่ได้อย่างไม่ลำบาก "พึ่งพาตนเองได้" ร่วมกับกำนัน ผู้ใหญ่บ้าน ผู้บริหารองค์กรปกครองส่วนท้องถิ่น ช่วยกันคิดว่าจะทำอะไรให้หมู่บ้าน/ชุมชน ตำบลของเรามีสิ่งต่าง ๆ ดีขึ้น แล้วเมื่อผู้นำสภาเด็กและเยาวชนเติบโตขึ้นเป็นผู้ใหญ่แล้ว เราก็จะได้เป็นผู้นำของคนในชุมชน/หมู่บ้าน ที่มุ่งแต่ประโยชน์ส่วนรวม ไม่คิดถึงประโยชน์ส่วนตัว เฉกเช่นผู้เคยทำหน้าที่เป็นคณะกรรมการสภาเด็กและเยาวชนที่ปัจจุบันไปประกอบอาชีพสายงานต่าง ๆ เพื่อพัฒนาประเทศชาติและสังคมไทยตามความรู้และทักษะความสนใจที่ได้เรียนรู้ บ่มเพาะ และสั่งสม
"เด็กและเยาวชน ๆ ทุกคนคือความหวังของพ่อแม่ ความหวังของญาติพี่น้องในฐานะคนในครอบครัว ที่จะเติบโตเป็นผู้นำชุมชน ผู้นำประเทศชาติ ดังนั้น ความหวังต่าง ๆ เหล่านี้อยู่ที่น้อง ๆ สภาเด็กและเยาวชนทุกคน ที่ต้องช่วยกันสร้างพื้นที่แห่งความคิดที่สร้างสรรค์ พื้นที่แห่งการเสริมสร้างพลังความรู้รักสามัคคี พื้นที่แห่งการหล่อหลอมความรักของคนในชาติ "เราต้องคิดให้ได้ คิดให้ไกล คิดให้กว้าง ภายใต้กรอบของกฎหมาย" โดยภาครัฐจะเป็นผู้สนับสนุนการดำเนินงานทั้งในด้านการบริหารจัดการ การสนับสนุนงบประมาณ และด้านอื่น ๆ เพื่อทำให้บทบาทของสภาเด็กและเยาวชนทุกระดับ เป็นพื้นที่แห่งการแสดงศักยภาพ พื้นที่แห่งการเสนอแนะแนวทางสร้างสรรค์สังคม อย่างมีส่วนร่วม เพื่อสังคม "สุราษฎร์ธานีเมืองคนดี" เป็นสังคมแห่งความสุขที่ยั่งยืนตลอดไป

ที่มา : https://www.thaigov.go.th/news/contents/details/69426