รัฐบาลไทย-ข่าวทำเนียบรัฐบาล-กรมทางหลวงชนบท ชวนรับลมชมนกนางนวล เช็กอินที่ดอนหอยหลอดและสักการบูชาศาลกรมหลวงชุมพรเขตอุดมศักดิ์ บนถนนสาย สส.2003 จังหวัดสมุทรสงคราม


วันอังคารที่ 20 มิถุนายน 2566
กรมทางหลวงชนบท ชวนรับลมชมนกนางนวล เช็กอินที่ดอนหอยหลอดและสักการบูชาศาลกรมหลวงชุมพรเขตอุดมศักดิ์ บนถนนสาย สส.2003 จังหวัดสมุทรสงคราม
ส่งเสริมเศรษฐกิจการท่องเที่ยวของประเทศ ช่วยกระจายรายได้และยกระดับคุณภาพชีวิตที่ดีให้กับประชาชน
กรมทางหลวงชนบท (ทช.) กระทรวงคมนาคม ส่งเสริมเศรษฐกิจการท่องเที่ยวของประเทศ ช่วยกระจายรายได้และยกระดับคุณภาพชีวิตที่ดีให้กับประชาชนในพื้นที่ เชิญชวนประชาชนเดินทางท่องเที่ยวบนถนนทางหลวงชนบทสาย สส.2003 จังหวัดสมุทรสงคราม พร้อมเช็กอินที่ “ดอนหอยหลอด” และสักการบูชา “ศาลกรมหลวงชุมพรเขตอุดมศักดิ์” สถานที่ชื่อดังของจังหวัด
ดอนหอยหลอดเป็นสันดอนตั้งอยู่บนปากแม่น้ำแม่กลอง เกิดจากการตกตะกอนของดินปนทราย หรือที่ชาวบ้านเรียกว่า “ทรายขี้เป็ด” มีบริเวณกว้างประมาณ 3 กิโลเมตร ยาว 5 กิโลเมตร ครอบคลุมพื้นที่ของดอนนอก ปากอ่าวแม่กลอง นอกจากนี้มีนกนางนวลจำนวนมากที่อพยพหนีหนาวมาอาศัยที่ดอนหอยหลอดโดยสามารถให้อาหารจำพวกแคบหมู ฝูงนกจะบินลงมาโฉบกินแบบใกล้ชิด นับเป็นเสน่ห์อย่างหนึ่งที่ทำให้นักท่องเที่ยวประทับใจและถ่ายภาพเก็บไว้อีกด้วย เยี่ยมชมได้ตั้งแต่ช่วงเดือนตุลาคม - เมษายน นอกจากนี้สามารถทำกิจกรรมหาหอยหลอด จะมีคนขับเรือพาไปยังจุดที่มีหอยอยู่เป็นจำนวนมาก พร้อมอุปกรณ์ปูนขาวและภาชนะสำหรับใส่หอย เป็นอีกทางเลือกหนึ่งสำหรับคนที่ชื่นชอบทำกิจกรรม และจุดสุดท้ายขอแนะนำให้แวะสักการะเสด็จเตี่ยที่ศาลกรมหลวงชุมพรเขตอุดมศักดิ์เพื่อความเป็นสิริมงคลก่อนเดินทางกลับ
การเดินทางมาดอนหอยหลอดมาจากกรุงเทพฯ แนะนำให้ใช้ ทล.35 (ถนนพระราม 2) ถึงทางแยกเข้าจังหวัดสมุทรสาคร ขับตรงเรื่อยมาจนถึง กม. ที่ 62 ให้เลี้ยวซ้ายและตรงไปตามถนนสาย สส.2003 ประมาณ 4 กิโลเมตร จะพบกับป้ายบอกทางหรือเลยมาอีกเล็กน้อย แล้วเลี้ยวซ้ายเข้าสู่ถนนราษฎร์ประสิทธิ์ก่อนข้ามสะพานพระพุทธเลิศหล้านภาลัย จากนั้นให้วิ่งตรงเข้ามาตามเส้นทางหลักจะพบที่จอดรถและศาลกรมหลวงชุมพรเขตอุดมศักดิ์ ทั้งนี้ ทช. ขอให้ประชาชนเดินทางท่องเที่ยวบนถนนทางหลวงชนบทอย่างอุ่นใจ และโปรดสังเกตป้ายจราจรในสายทาง เพื่อความสะดวกในการสัญจรและถึงที่หมายอย่างปลอดภัย

ที่มา : https://www.thaigov.go.th/news/contents/details/69447