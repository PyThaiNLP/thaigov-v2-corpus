รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯ ขับเคลื่อนควบคุมมาตรฐานสินค้าเกษตรและอาหารไทยให้ได้มาตรฐานระดับสากล พร้อมเพิ่มศักยภาพการส่งออกสินค้าเกษตรไทยตามมาตรฐานสากลสู่ตลาดโลก


วันอังคารที่ 20 มิถุนายน 2566
20/06/2566
พิมพ์
โฆษกรัฐบาลเผย นายกฯ ขับเคลื่อนควบคุมมาตรฐานสินค้าเกษตรและอาหารไทยให้ได้มาตรฐานระดับสากล พร้อมเพิ่มศักยภาพการส่งออกสินค้าเกษตรไทยตามมาตรฐานสากลสู่ตลาดโลก
โฆษกรัฐบาลเผย นายกฯ ขับเคลื่อนควบคุมมาตรฐานสินค้าเกษตรและอาหารไทยให้ได้มาตรฐานระดับสากล พร้อมเพิ่มศักยภาพการส่งออกสินค้าเกษตรไทยตามมาตรฐานสากลสู่ตลาดโลก
วันนี้ (20 มิถุนายน 2566) นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม มุ่งยกระดับคุณภาพสินค้าเกษตรและความปลอดภัยให้ได้มาตรฐานระดับสากล พัฒนาระบบการตรวจสอบสินค้าเกษตรก่อนส่งออก ปรับปรุงอาคารตรวจสอบรับรองสินค้าพืชแบบเบ็ดเสร็จ (One Stop Service) ด้วยความร่วมมือจากทุกหน่วยงานที่เกี่ยวข้อง พร้อมขยายศักยภาพการส่งออกสินค้าเกษตรไทยตามมาตรฐาน GAP GMP
โฆษกประจำสำนักนายกรัฐมนตรีกล่าวว่า กระทรวงเกษตรและสหกรณ์ ร่วมกับ กระทรวงคมนาคม พัฒนาระบบการตรวจสอบสินค้าเกษตรก่อนส่งออก โดยดำเนินการปรับปรุงอาคารตรวจสอบรับรองสินค้าพืชแบบเบ็ดเสร็จ (One Stop Service) กรมวิชาการเกษตร อาคารใหม่ ณ ด่านตรวจพืชท่าอากาศยานสุวรรณภูมิ อาคารคลังสินค้า 4 เขตปลอดอากร ท่าอากาศยานสุวรรณภูมิ จังหวัดสมุทรปราการ เพื่อตรวจสอบคุณภาพและมาตรฐานสินค้าทางการเกษตรก่อนส่งออกไปยังประเทศปลายทาง ซึ่งช่วยการแก้ปัญหาทั้งระบบ ลดเวลาในการตรวจสอบตามกระบวนการส่งออกให้รวมอยู่จุดเดียว และมีมาตรฐานในการตรวจสอบคุณภาพสินค้าเกษตรที่สอดคล้องกับความต้องการของประเทศคู่ค้า
ทั้งนี้ อาคารตรวจสอบรับรองสินค้าพืชแบบเบ็ดเสร็จ (One Stop Service) ช่วยลดระยะเวลาการให้บริการแก่ผู้ประกอบการในการตรวจสอบสินค้าพืชและออกใบรับรองสุขอนามัยพืชภายในอาคารเดียวกัน โดย 1 ชิปเม้นท์จะใช้เวลาในการตรวจสอบสินค้าพืชเพื่อออกใบรับรองสุขอนามัยพืชตามกระบวนการส่งออก 15 – 30 นาที ซึ่งคาดการณ์ว่า ผู้ประกอบการจะนำสินค้าเกษตรมาขอรับบริการตรวจและออกใบรับรองสุขอนามัยพืช เพิ่มขึ้นปีละไม่น้อยกว่า 80,000 ชิปเม้นท์ ทั้งนี้ กระทรวงเกษตรและสหกรณ์ อยู่ในระหว่างการหารือกับหน่วยงานด้านการเกษตรของประเทศปลายทาง เพื่อยกระดับความเชื่อมั่นในระบบการตรวจรับรองสินค้าเกษตรของไทย และก้าวสู่การเป็นศูนย์กลางรวบรวมผลผลิตและกระจายสินค้าเกษตรสู่ตลาด
นอกจากนี้ รัฐบาลโดยสำนักงานมาตรฐานสินค้าเกษตรและอาหารแห่งชาติ (มกอช.) ยังมุ่งผลักดันมาตรฐานสินค้าเกษตรให้ได้รับการยอมรับด้านคุณภาพ และความปลอดภัยตามมาตรฐานสากล และสามารถแข่งขันในเวทีระดับโลกได้ โดย มกอช. บูรณาการร่วมกับหน่วยงานที่เกี่ยวข้อง ขับเคลื่อนงานมาตรฐานคุณภาพ และความปลอดภัยในสินค้าเกษตรและอาหาร โดยสนับสนุนให้ผู้ผลิต/ผู้ประกอบการผลิตสินค้าเกษตรและอาหารที่ปลอดภัยและมีคุณภาพ รวมถึงส่งเสริมให้ตระหนักถึงความสำคัญของความปลอดภัยอาหารตลอดห่วงโซ่อาหาร และกระบวนการผลิตให้ได้มาตรฐานการปฏิบัติที่ดีทางการเกษตร (Good Agricultural Practices: GAP) พร้อมทั้งส่งเสริมพัฒนากระบวนการแปรรูปด้วยมาตรฐานการปฏิบัติที่ดีในการผลิตอาหาร (Good Manufacturing Practice: GMP) เพื่อสร้างมูลค่าเพิ่มให้สินค้า ยกระดับให้เกษตรกรสามารถสร้างรายได้และพึ่งพาตนเองได้มากขึ้น และสินค้ามีคุณภาพมาตรฐานเป็นที่ต้องการของตลาด
“นายกรัฐมนตรีขับเคลื่อนมาตรฐานสินค้าเกษตรและอาหารไทยอย่างต่อเนื่อง เป็นไปตามยุทธศาสตร์ชาติด้านการสร้างความสามารถในการแข่งขัน ทั้งด้านเกษตรปลอดภัย และการพัฒนาระบบนิเวศเกษตร รวมถึงการบูรณาการงานด้านมาตรฐานสินค้าเกษตรและอาหาร เพื่อยกระดับคุณภาพสินค้าเกษตรและอาหารของไทยให้ได้มาตรฐาน มีการรับรองคุณภาพและความปลอดภัยตามมาตรฐานสากล ซึ่งนายกรัฐมนตรีต้องการวางระบบที่ดีที่สุดให้พี่น้องเกษตรกร คงคุณค่า มาตรฐานสินค้าเกษตรและอาหารของไทยให้เป็นที่เชื่อมั่นของประเทศคู่ค้า เสริมสร้างศักยภาพ ขยายตลาดการส่งออกสินค้าเกษตรไทยสู่ต่างประเทศ” นายอนุชาฯ กล่าว

ที่มา : https://www.thaigov.go.th/news/contents/details/69434