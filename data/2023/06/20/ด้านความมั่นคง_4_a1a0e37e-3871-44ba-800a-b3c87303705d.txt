รัฐบาลไทย-ข่าวทำเนียบรัฐบาล-“ทุกข์ของประชาชนคือทุกข์ของคนมหาดไทย” เมืองแม่กลองลงพื้นที่เร่งให้การช่วยเหลือผู้ประสบเหตุไฟไหม้ ทั้งมิติยาฝรั่ง และยาไทย เพื่อบรรเทาความเดือดร้อน


วันจันทร์ที่ 19 มิถุนายน 2566
19/06/2566
พิมพ์
“ทุกข์ของประชาชนคือทุกข์ของคนมหาดไทย” เมืองแม่กลองลงพื้นที่เร่งให้การช่วยเหลือผู้ประสบเหตุไฟไหม้ ทั้งมิติยาฝรั่ง และยาไทย เพื่อบรรเทาความเดือดร้อน
จังหวัดสมุทรสงครามลงพื้นที่เร่งให้การช่วยเหลือผู้ประสบเหตุไฟไหม้ขณะหุงข้าวเตาฟืนเพื่อทำอาหารไปเลี้ยงสุนัขที่วัดใกล้บ้านในพื้นที่เมืองสมุทรสงคราม ด้านพ่อเมืองแม่กลอง เน้นย้ำ เร่งให้การช่วยเหลือโดยเร่งด่วน พร้อมสร้างการรับรู้การป้องกันเพลิงไหม้เชิงรุก
จังหวัดสมุทรสงครามลงพื้นที่เร่งให้การช่วยเหลือผู้ประสบเหตุไฟไหม้ขณะหุงข้าวเตาฟืนเพื่อทำอาหารไปเลี้ยงสุนัขที่วัดใกล้บ้านในพื้นที่เมืองสมุทรสงคราม ด้านพ่อเมืองแม่กลอง เน้นย้ำ เร่งให้การช่วยเหลือโดยเร่งด่วน พร้อมสร้างการรับรู้การป้องกันเพลิงไหม้เชิงรุกให้กับพี่น้องประชาชน
วันนี้ (19 มิ.ย. 66) นายสมนึก พรหมเขียว ผู้ว่าราชการจังหวัดสมุทรสงคราม เปิดเผยว่า ตนได้รับรายงานเหตุซึ่งหน่วยกู้ภัยมูลนิธิสรรพราเชนทร์ สมุทรสงคราม ได้รับแจ้งว่า เกิดเพลิงไหม้ที่บ้านของนางกล้วยไม้ คูณชาวเจริญ อายุ 72 ปี ตั้งอยู่เลขที่ 42 หมู่ที่ 4 ตำบลบางช้าง อำเภออัมพวา จังหวัดสมุทรสงคราม มีลักษณะตัวบ้านเป็นครึ่งปูนครึ่งไม้ ซึ่งเป็นครัวเรือนที่มีสมาชิกอยู่อาศัยเป็นครอบครัวใหญ่ ช่วงเวลาที่เกิดเหตุ คือ 17.00 น. โดยเทศบาลตำบลอัมพวา องค์การบริหารส่วนตำบลบางซ้าย และภาคีเครือข่ายได้ร่วมกันระงับเหตุจนเพลิงสงบลง และต่อมาได้รับรายงานเกิดเหตุเพลิงไหม้ซ้ำอีกครั้ง ในวันที่ 17 มิถุนายน 2566 เวลา 03.00 น. ซึ่งจากเหตุเพลิงไหม้ครั้งนี้ ส่งผลทำให้บ้านเรือนได้รับความเสียหายทั้งหลัง แต่ไม่มีผู้ได้รับบาดเจ็บและเสียชีวิต
“ภายหลังเกิดเหตุทางสำนักงานกองพิสูจน์หลักฐานตำรวจ ได้เข้าพิสูจน์หลักฐานตรวจสอบจุดเกิดเหตุเพื่อตรวจสอบสาเหตุเพลิงไหม้แล้ว ซึ่งตนได้กำชับให้ส่วนราชการและหน่วยงานที่เกี่ยวข้อง ลงพื้นที่ดำเนินการให้ความช่วยเหลือผู้ประสบเหตุอัคคีภัยโดยเร่งด่วน และได้มอบหมายสำนักงานป้องกันและบรรเทาสาธารณภัยจังหวัดสมุทรสงครามจัดทำคำสั่งประกาศภัยพิบัติโดยด่วน พร้อมทั้งประสานให้องค์การบริหารส่วนตำบลบางช้าง จัดเจ้าหน้าที่ตรวจสอบความเสียหายและให้ความช่วยเหลือผู้ประสบภัย ซึ่งขณะนี้อยู่ระหว่างการตรวจหาข้อมูลและประมาณการค่าเสียหายจากเหตุอัคคีภัยดังกล่าวตามระเบียบของทางราชการ” นายสมนึก พรหมเขียว ผู้ว่าราชการจังหวัดสมุทรสงคราม กล่าว
นายสมนึก พรหมเขียว ผู้ว่าราชการจังหวัดสมุทรสงคราม กล่าวต่ออีกว่า โดยเพื่อเป็นการบรรเทาความเดือดร้อนในเบื้องต้น ตนได้มอบหมายให้ นายศิริศักดิ์ ศิริมังคะลา รองผู้ว่าราชการจังหวัดสมุทรสงคราม พร้อมด้วย นางมณีรัตน์ พรหมเขียว นายกเหล่ากาชาดจังหวัดสมุทรสงครามและประธานชมรมแม่บ้านมหาดไทย ลงพื้นที่ตรวจเยี่ยมให้กำลังใจและมอบสิ่งของช่วยเหลือบ้านเรือนผู้ประสบเหตุอัคคีภัยในเบื้องต้น เป็นเสมือน “ยาฝรั่ง” ที่บรรเทาความเดือดร้อนชั่วคราวในฉับพลันทันด่วนก่อน โดยมี นายภราดล รุ่งโรจน์ธีระ หัวหน้าสำนักงานป้องกันและบรรเทาสาธารณภัยจังหวัดสมุทรสงคราม ผู้แทนพัฒนาสังคมและความมั่นคงของมนุษย์จังหวัดสมุทรสงคราม เจ้าหน้าที่ฝ่ายปกครองจังหวัดสมุทรสงคราม ผู้บริหารองค์กรปกครองส่วนท้องถิ่น กำนัน ผู้ใหญ่บ้าน และหน่วยงานที่เกี่ยวข้อง ร่วมลงพื้นที่ตรวจเยี่ยมให้กำลังใจ พร้อมมอบสิ่งของช่วยเหลือให้แก่ผู้ประสบเหตุอัคคีภัย อาทิ ถุงยังชีพและเงินช่วยเหลือของเหล่ากาชาดจังหวัดสมุทรสงคราม 5,000 บาท เงินช่วยเหลือของสำนักงานพัฒนาสังคมและความมั่นคงของมนุษย์จังหวัดสมุทรสงคราม 3,000 บาท ถุงยังชีพของสมาชิกชมรมแม่บ้านมหาดไทยพร้อมเสื้อผ้าเครื่องนุ่งห่ม และพัดลม 1 เครื่อง ถุงยังชีพของสำนักงานป้องกันและบรรเทาสาธารณภัยจังหวัดสมุทรสงคราม 2 ชุด พร้อมน้ำดื่ม 2 โหล และได้รับเมตตาจาก พระครูพิศิษฎ์ประชานาถ, ดร. รองเจ้าคณะอำเภออัมพวา เจ้าอาวาสวัดอินทาราม มอบข้าวสาร 2 กระสอบ และอาหารแห้ง 2 ชุด
“ในด้านยาไทย คือ ความยั่งยืนนั้น จังหวัดสมุทรสงครามได้ดำเนินการตามนโยบายของนายสุทธิพงษ์ จุลเจริญ ปลัดกระทรวงมหาดไทยที่ได้เน้นย้ำให้ผู้ว่าราชการจังหวัด นายอำเภอ ใช้กลไกทีมจังหวัด ทีมอำเภอ บูรณาการทีมที่เป็นทางการ คือ หัวหน้าส่วนราชการ ข้าราชการ กำนัน ผู้ใหญ่บ้าน คณะกรรมการหมู่บ้าน (กม.) องค์กรปกครองส่วนท้องถิ่น ฯลฯ และทีมจิตอาสาภาคีเครือข่ายในพื้นที่ ทั้งภาคราชการ ภาคผู้นำศาสนา ภาควิชาการ ภาคเอกชน ภาคประชาสังคม ภาคประชาชน และภาคสื่อสารมวลชน ประชุมหารือวางแผนแนวทางการให้ความช่วยเหลือพี่น้องประชาชนที่ได้รับความเดือดร้อนจากสถานการณ์ภัยนอกเหนือจากงบประมาณภาครัฐตามที่กฎหมายกำหนด อันจะเป็นการเสริมสร้างพลังความรัก ความสามัคคี ความเอื้ออาทรซึ่งกันและกันในยามที่พี่น้องประชาชนกำลังประสบความทุกข์จากภัยธรรมชาติ และสำหรับในด้านการเฝ้าระวังภัย ขอให้ได้บูรณาการทีมงานเครือข่ายอาสาสมัครเตือนภัย “มิสเตอร์เตือนภัย” เพื่อสังเกต ติดตาม เฝ้าระวังสภาพอากาศ และสถานการณ์ภัยในพื้นที่ เป็นภาคีในการแจ้งเหตุและรายงานไปยังสำนักงานป้องกันและบรรเทาสาธารณภัยจังหวัด พร้อมทั้งขอให้ส่วนราชการที่เกี่ยวข้องเตรียมพร้อมป้องกันและเฝ้าระวังอัคคีภัย โดยดำเนินมาตรการป้องกันภัยเชิงรุก ควบคู่กับการเผชิญเหตุที่เป็นระบบและมีประสิทธิภาพ และตรวจสอบวัสดุอุปกรณ์รับมืออัคคีภัยให้พร้อมใช้งานอยู่เสมอ เพื่อเข้าปฏิบัติการควบคุมและระงับเหตุเพลิงไหม้ได้ทันท่วงที รวมถึงให้การช่วยเหลือผู้ประสบภัยเป็นไปอย่างรวดเร็ว เพื่อลดความสูญเสียและให้ประชาชนมีความมั่นคงและปลอดภัย” นายสมนึก พรหมเขียว ผู้ว่าราชการจังหวัดสมุทรสงคราม กล่าวเพิ่มเติม
“ตนยังได้เน้นย้ำให้ทุกภาคส่วนได้ดำเนินการเชิงรุกในการสร้างการรับรู้และความเข้าใจแก่ประชาชนในพื้นที่ ให้เพิ่มความระมัดระวังในการประกอบกิจกรรมเกี่ยวกับไฟ พร้อมศึกษาวิธีป้องกันและระงับเหตุเพลิงไหม้ในเบื้องต้น รวมถึงเรียนรู้การอพยพออกจากอาคารที่เกิดเพลิงไหม้ จะทำให้สามารถเอาตัวรอดจากเหตุเพลิงไหม้ได้อย่างปลอดภัย อันจะเป็น “ยาไทย” ที่ยั่งยืน คือ ทำให้พี่น้องประชาชนตระหนักรู้และระมัดระวังไม่ให้เกิดเหตุ แต่ถ้าเกิดเหตุ ต้องปฏิบัติตนได้อย่างถูกวิธีเพื่อป้องกันผลกระทบที่อาจส่งผลต่อความเสียหายต่อชีวิตและทรัพย์สินจำนวนมาก ทั้งนี้ หากพี่น้องประชาชนพบเห็นหรือประสบเหตุอัคคีภัย สามารถแจ้งเหตุและขอความช่วยเหลือทางไลน์ “ปภ.รับแจ้งเหตุ1784” โดยเพิ่มเพื่อน Line ID @1784DDPM” รวมถึงสายด่วนนิรภัย1784 ตลอด 24 ชั่วโมง” นายสมนึก พรหมเขียว ผู้ว่าราชการจังหวัดสมุทรสงคราม กล่าวเน้นย้ำในช่วงท้าย

ที่มา : https://www.thaigov.go.th/news/contents/details/69428