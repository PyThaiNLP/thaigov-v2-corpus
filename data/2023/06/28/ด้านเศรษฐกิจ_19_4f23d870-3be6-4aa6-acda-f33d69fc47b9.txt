รัฐบาลไทย-ข่าวทำเนียบรัฐบาล-ปลัดเกษตรฯ หารือการจัดทำโครงการเพื่อขับเคลื่อนการบรรลุเป้าหมายตามยุทธศาสตร์ชาติ ประจำปีงบประมาณ พ.ศ. 2568 


วันพุธที่ 28 มิถุนายน 2566
ปลัดเกษตรฯ หารือการจัดทำโครงการเพื่อขับเคลื่อนการบรรลุเป้าหมายตามยุทธศาสตร์ชาติ ประจำปีงบประมาณ พ.ศ. 2568
ปลัดเกษตรฯ หารือการจัดทำโครงการเพื่อขับเคลื่อนการบรรลุเป้าหมายตามยุทธศาสตร์ชาติ ประจำปีงบประมาณ พ.ศ. 2568 มุ่งเน้นการส่งออกและนำสินค้าที่มีศักยภาพไปประชาสัมพันธ์ทั้งในและต่างประเทศเพิ่มมากขึ้น
นายประยูร อินสกุล ปลัดกระทรวงเกษตรและสหกรณ์ เป็นประธานการประชุมการจัดทำโครงการเพื่อขับเคลื่อนการบรรลุเป้าหมายตามยุทธศาสตร์ชาติ ประจำปีงบประมาณ พ.ศ. 2568 ของกระทรวงเกษตรและสหกรณ์ ณ ห้องประชุมกระทรวงเกษตรและสหกรณ์ และผ่านระบบ Zoom Meeting โดยได้มีการพิจารณา 1) โครงการสำคัญต่อเนื่อง ตั้งแต่ปีงบประมาณ 2565 - 2567 ภายใต้แผนแม่บทฯ ประเด็นการเกษตร 2) ข้อเสนอโครงการ ภายใต้แผนแม่บทฯ ประเด็นการเกษตร และ 3) ข้อเสนอโครงการ ภายใต้แผนแม่บทฯ ประเด็นอื่นที่เกี่ยวข้องกับกระทรวงเกษตรและสหกรณ์
ทั้งนี้ กระทรวงเกษตรและสหกรณ์ได้มุ่งเน้นการขับเคลื่อนการดำเนินงานในเรื่องการส่งเสริมด้านการส่งออกสินค้าเกษตรให้เพิ่มมากขึ้น โดยมอบหมายให้หน่วยงานด้านการผลิต ทั้งกรมส่งเสริมการเกษตร กรมการข้าว กรมประมง และกรมปศุสัตว์ ดำเนินโครงการที่จะสามารถนำสินค้าของไทยไปประชาสัมพันธ์ทั้งในและต่างประเทศให้เพิ่มมากขึ้น พร้อมมอบหมายหน่วยงานสนับสนุน อาทิ สำนักงานมาตรฐานสินค้าเกษตรและอาหารแห่งชาติ กรมวิชาการเกษตร กรมส่งเสริมสหกรณ์ และองค์การตลาดเพื่อเกษตรกร (อ.ต.ก.) จัดทำโครงการที่จะสนับสนุนหรือเป็นโครงการที่ดำเนินการควบคู่กันเพื่อส่งเสริมด้านการประชาสัมพันธ์สินค้าเกษตรต่อไป
นอกจากนี้ ที่ประชุมยังได้มีการหารือถึงสินค้าเกษตรที่ต้องการให้ปลูกเพื่อทดแทนการนำเข้า ได้แก่ มันฝรั่ง มันสำปะหลัง ข้าวสาลี ถั่วเหลือง กาแฟ และยูคาลิปตัส อีกทั้งยังมุ่งผลักดันการส่งออกสินค้าเกษตรที่มีศักยภาพ อาทิ อินทผลัม สละ เสาวรส ส้มโอ เนื้อเป็ด และปลานิล เป็นต้น โดยมอบหมายหน่วยงานที่เกี่ยวข้อง ดำเนินการในเรื่องหลักเกณฑ์และใบอนุญาตการส่งออกให้ถูกต้อง
ทั้งนี้ กระทรวงเกษตรฯ พร้อมที่จะขับเคลื่อนการดำเนินงานตามนโยบาย โดยเน้นย้ำโครงการของปี 2567 ที่ได้มีการนำเสนอสำนักงานสภาพัฒนาการเศรษฐกิจและสังคมแห่งชาติ (สศช.) ไปแล้วนั้น ให้หน่วยงานเตรียมดำเนินการหรืออาจจะต้องมีการนำมาปรับปรุงแก้ไขเพิ่มเติม และสำหรับปี 2568 ให้ปรับเปลี่ยนงบประมาณตามเศรษฐกิจและสังคม โดยมีเป้าหมายในการลดต้นทุนการผลิตและเพิ่มรายได้แก่เกษตรกร

ที่มา : https://www.thaigov.go.th/news/contents/details/69784