รัฐบาลไทย-ข่าวทำเนียบรัฐบาล-​โฆษกรัฐบาลเผย นายกฯ ยินดีที่ไทยได้รับเลือกเป็นเจ้าภาพจัดประชุม FIFA Congress 2024 เชื่อมั่นทำให้ไทยอยู่ในกระแสกลุ่มแฟนกีฬาฟุตบอล กระตุ้นเศรษฐกิจ 


วันอังคารที่ 27 มิถุนายน 2566
27/06/2566
พิมพ์
​โฆษกรัฐบาลเผย นายกฯ ยินดีที่ไทยได้รับเลือกเป็นเจ้าภาพจัดประชุม FIFA Congress 2024 เชื่อมั่นทำให้ไทยอยู่ในกระแสกลุ่มแฟนกีฬาฟุตบอล กระตุ้นเศรษฐกิจ
​โฆษกรัฐบาลเผย นายกฯ ยินดีที่ไทยได้รับเลือกเป็นเจ้าภาพจัดประชุม FIFA Congress 2024 เชื่อมั่นทำให้ไทยอยู่ในกระแสกลุ่มแฟนกีฬาฟุตบอล กระตุ้นเศรษฐกิจ พร้อมขอส่งแรงเชียร์ทีมวอลเลย์บอลสาวไทยในการแข่งขัน VNL ซึ่งไทยเป็นเจ้าภาพเช่นกันในสัปดาห์นี้
วันนี้ (27 มิถุนายน 2566) นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ยินดีที่ไทยได้รับเลือกเป็นเจ้าภาพจัดประชุมใหญ่ประจำปี ของสภาสหพันธ์ฟุตบอลนานาชาติ ในปี 2567 คาดการณ์ดึงดูดนักเตะชั้นนำ และผู้ร่วมงานหลายพันคนเดินทางมาไทย พร้อมส่งกำลังใจให้ทีมสาวไทยในการแข่งขันวอลเลย์บอลเนชั่นส์ลีก (Volleyball Nations League: VNL) ซึ่งกรุงเทพฯ ได้รับเลือกจากสหพันธ์วอลเลย์บอลนานาชาติ (FIVB) เป็นเจ้าภาพในสัปดาห์ที่ 3 ระหว่าง 27 มิถุนายน - 2 กรกฎาคม 2566 นี้
โฆษกประจำสำนักนายกรัฐมนตรีกล่าวว่า ที่ประชุมสภาสหพันธ์ฟุตบอลนานาชาติ หรือฟีฟ่า (Fédération Internationale de Football Association: FIFA) ประกาศเลือกประเทศไทย เป็นเจ้าภาพจัดการประชุมใหญ่สามัญในปี 2567 หรือ FIFA Congress 2024 ในวันที่ 17 พฤษภาคม 2567 ณ ศูนย์ประชุมแห่งชาติสิริกิติ์ และโรงแรมโดยรอบมากกว่า 30 แห่ง รวมถึงจะมีกิจกรรมพบปะระหว่างอดีตนักฟุตบอลระดับโลกกับเยาวชน รวมทั้งกิจกรรมอีกมากที่ FIFA จะใช้เสริมสร้างแนวทางการพัฒนา และการขับเคลื่อนด้านสังคมแก่เด็กและเยาวชน ที่ฟุตบอลจะสามารถเข้ามามีบทบาทได้ ทั้งนี้ สมาคมฟุตบอลแห่งประเทศไทยคาดว่า ประธาน FIFA พร้อมด้วยอดีตนักฟุตบอลระดับโลก และผู้แทนจาก 211 ประเทศ จะเดินทางมาเข้าร่วมหลายพันคน สามารถสร้างกระแสความนิยม สร้างประโยชน์ในประเทศไทยได้หลากหลายมิติ ทั้งธุรกิจโรงแรม ร้านอาหาร การท่องเที่ยว รวมถึงทางด้านวัฒนธรรม และด้านอื่น ๆ ซึ่งทุกภาคส่วนที่เกี่ยวข้องจะได้ร่วมกันต้อนรับในฐานะเจ้าบ้านที่ดี
นอกจากนี้ นายกรัฐมนตรียังยินดีที่ไทยได้รับเลือกจากสหพันธ์วอลเลย์บอลนานาชาติ (Fédération Internationale de Volleyball: FIVB) เป็นเจ้าภาพการแข่งขันวอลเลย์บอลเนชั่นส์ลีก (Volleyball Nations League: VNL) ในสัปดาห์ที่ 3 ของประเภททีมหญิง ระหว่างวันที่ 27 มิถุนายน - 2 กรกฎาคม 2566 ณ สนามกีฬาอินดอร์สเตเดียม หัวหมาก กรุงเทพฯ ซึ่งสัปดาห์นี้ทีมสาวไทยที่ปัจจุบันอยู่อันดับที่ 15 ของโลก จะลงแข่งขันกับทีมชั้นนำระดับโลกจากเนเธอร์แลนด์ ตุรกี ญี่ปุ่น และบราซิล เพื่อเก็บคะแนนสะสมคัดเลือกเข้ารอบ 8 ทีม ไปแข่งขันในสัปดาห์ที่ 4 ซึ่งเป็นสัปดาห์สุดท้ายที่เมืองอาร์ลิงตัน (Arlington) รัฐเท็กซัส ประเทศสหรัฐฯ ในวันที่ 12-16 กรกฎาคม 2566
“นายกรัฐมนตรียินดีที่ไทยได้รับเลือกเป็นเจ้าภาพในการจัดประชุม และการแข่งขันด้านกีฬาในหลายประเภทอย่างต่อเนื่อง แสดงถึงมาตรฐานการจัดการแข่งขันกีฬา และความพร้อมของไทย ทั้งทางด้านโครงสร้างพื้นฐาน และความสามารถของบุคลากรที่สามารถรองรับการดำเนินงาน เป็นเจ้าภาพที่ดี และสร้างความประทับใจให้กับผู้เข้าร่วมงานได้ โอกาสนี้ นายกฯ ยังขอส่งแรงเชียร์และเป็นกำลังใจให้วอลเลย์บอลหญิงทีมชาติไทยในการแข่งขัน VNL สัปดาห์นี้ เชื่อมั่นว่าจะทำผลงานได้อย่างเต็มที่ โดยผลงานที่ยอดเยี่ยมในปี 2565 ที่สามารถสร้างประวัติศาสตร์เป็นครั้งแรกผ่านเข้าไปแข่งขันรอบ 8 ทีมสุดท้ายได้นั้น สร้างความประทับใจ และความภาคภูมิใจให้แก่แฟนกีฬาชาวไทย” นายอนุชาฯ กล่าว

ที่มา : https://www.thaigov.go.th/news/contents/details/69743