รัฐบาลไทย-ข่าวทำเนียบรัฐบาล-รฟท. แจ้งความเอาผิดกลุ่มเยาวชน ที่รวมกลุ่มกันขว้างก้อนหิน ใส่ขบวนรถไฟ  372 ปราจีนบุรี - กรุงเทพ (สายตะวันออก)


วันพุธที่ 28 มิถุนายน 2566
รฟท. แจ้งความเอาผิดกลุ่มเยาวชน ที่รวมกลุ่มกันขว้างก้อนหิน ใส่ขบวนรถไฟ  372 ปราจีนบุรี - กรุงเทพ (สายตะวันออก)
จนก่อให้เกิดความอันตราย และเข้าข่ายทำลายทรัพย์สินของทางราชการ
นายเอกรัช ศรีอาระยันพงษ์ หัวหน้าสำนักงานผู้ว่าการ การรถไฟแห่งประเทศไทย (รฟท.) กระทรวงคมนาคม เปิดเผยว่า ช่วงเช้าวันที่ 27 มิ.ย. 66 รฟท. ได้รับรายงานเหตุบริเวณริมทางรถไฟ ใกล้ที่หยุดรถสุขุมวิท 71 พบกลุ่มเด็กและเยาวชน ได้รวมตัวกัน ขว้างก้อนหินใส่ขบวนรถไฟ ขบวนรถธรรมดาที่ 372 ปราจีนบุรี - กรุงเทพ (สายตะวันออก) ระหว่างทำขบวนถึงบริเวณชุมชนเพชรพระราม ก่อนถึงที่หยุดรถสุขุมวิท 71 สะพานข้ามคลองแสนแสบ ช่วงระหว่างสถานีหัวหมาก - คลองตัน
ทั้งนี้ นายสถานีคลองตัน จึงได้รีบแจ้งเจ้าหน้าที่ตำรวจในพื้นที่เข้ามาดูแล แต่เมื่อมาถึงกลุ่มเยาวชนได้หลบหนีเข้าไปในชุมชนเพชรพระราม ทำให้ไม่สามารถตรวจสอบได้ แต่อย่างไรก็ตามในครั้งนี้มีพลเมืองดีถ่ายคลิปไว้เป็นหลักฐานได้ ซึ่ง รฟท. จะร่วมประสานข้อมูลเพื่อเร่งสืบสวนต่อไป เพราะการกระทำดังกล่าว เข้าข่ายการทำลายทรัพย์สินของทางราชการ และก่อให้เกิดอันตรายระหว่างการเดินรถ อาจส่งผลต่อชีวิตและทรัพย์สินของประชาชนผู้ใช้บริการ และเจ้าหน้าที่ รฟท. ได้
นายเอกรัชกล่าวต่อว่า ในเบื้องต้น พบว่ากลุ่มเด็กและเยาวชน ได้ชอบรวมกลุ่มมานั่งเล่นริมทางรถไฟ และมักมีการขว้างก้อนหินใส่ขบวนรถไฟด้วยความคึกคะนองเป็นประจำ เฉลี่ย 2 เดือน ต่อ 1 ครั้ง โดยไม่ทราบเหตุผลของการขว้าง แต่ส่วนใหญ่จะเกิดในช่วงที่ขบวนรถไฟมีการเปิดหวูดสัญญาณ แจ้งเตือนประชาชนเด็กและเยาวชนที่อยู่ริมทางรถไฟ ป้องกันไม่ให้เกิดอันตรายระหว่างที่ขบวนรถไฟวิ่งผ่าน
อย่างไรก็ตาม เพื่อเป็นการเพิ่มความปลอดภัยในการให้บริการรถไฟแก่ผู้โดยสาร และป้องกันไม่ให้เกิดเหตุการณ์ดังกล่าวขึ้นอีกในอนาคต ทางนายสถานีรถไฟคลองตัน จึงได้เข้าแจ้งความร้องทุกข์ที่สถานีตำรวจมักกะสัน เพื่อให้ดำเนินคดีต่อผู้กระทำผิดอย่างเด็ดขาด รวมถึงผู้ปกครองยังอาจต้องร่วมรับโทษด้วย เนื่องจากการกระทำดังกล่าว มีหลักฐานเป็นคลิปวิดีโอที่เห็นใบหน้าผู้กระทำชัดเจน  และยังเป็นพฤติกรรมที่ก่อให้เกิดอันตรายต่อขบวนรถไฟ และอาจสร้างความเสียหายต่อชีวิตทรัพย์สินในอนาคตได้ พร้อมกันนี้ ยังได้ประสานไปยังสถานีตำรวจมักกะสัน เพื่อขอกำลังให้เข้ามาช่วยดูแลพื้นที่ดังกล่าวเพิ่มเติมในช่วงรถไฟผ่านด้วย
นอกจากนี้ รฟท. ยังขอความร่วมมือประชาชนที่อยู่ในพื้นที่ใกล้เคียง 2 ข้างทางรถไฟ ช่วยสอดส่องดูแล หากพบเหตุการณ์ผิดปกติ หรือพบบุคคลที่มีพฤติกรรม อาจก่อให้เกิดอันตรายต่อรถไฟ สามารถแจ้งมาได้ที่ศูนย์บริการลูกค้าสัมพันธ์ หมายเลขโทรศัพท์ 1690  หรือเฟซบุ๊ก แฟนเพจ ทีมพีอาร์การรถไฟแห่งประเทศไทย

ที่มา : https://www.thaigov.go.th/news/contents/details/69768