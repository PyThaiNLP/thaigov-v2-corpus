รัฐบาลไทย-ข่าวทำเนียบรัฐบาล-ชุดปฏิบัติการพิเศษกรมการปกครอง สนธิกำลังบุกจับกุม “ร้านตุ๊กตาคาราโอเกะ” ย่านบางมด พบการกระทำผิดฐานค้ามนุษย์และการกระทำผิดอื่น ๆ เน้นย้ำ ฝ่ายปกครองมุ่งมั่นปราบปรามการค้ามนุษย์


วันพุธที่ 28 มิถุนายน 2566
28/06/2566
พิมพ์
ชุดปฏิบัติการพิเศษกรมการปกครอง สนธิกำลังบุกจับกุม “ร้านตุ๊กตาคาราโอเกะ” ย่านบางมด พบการกระทำผิดฐานค้ามนุษย์และการกระทำผิดอื่น ๆ เน้นย้ำ ฝ่ายปกครองมุ่งมั่นปราบปรามการค้ามนุษย์
ชุดปฏิบัติการพิเศษกรมการปกครอง สนธิกำลังบุกจับกุม “ร้านตุ๊กตาคาราโอเกะ” ย่านบางมด พบการกระทำผิดฐานค้ามนุษย์และการกระทำผิดอื่น ๆ เน้นย้ำ ฝ่ายปกครองมุ่งมั่นปราบปรามการค้ามนุษย์ให้หมดสิ้นไปจากสังคมไทย
วันนี้ (28 มิ.ย. 66) เวลา 00.30 น. นายแมนรัตน์ รัตนสุคนธ์ อธิบดีกรมการปกครอง เปิดเผยว่า กรมการปกครอง ได้รับแจ้งจากองค์กรระหว่างประเทศด้านการต่อต้านการค้ามนุษย์ ว่ามีสถานประกอบการชื่อ “ร้านตุ๊กตาคาราโอเกะ” ตั้งอยู่ที่ ถนนพุทธบูชา แขวงบางมด เขตจอมทอง กรุงเทพฯ ได้เปิดให้บริการในลักษณะเป็นร้านคาราโอเกะ มีการรับพนักงานหญิงซึ่งเป็นบุคคลที่มีอายุต่ำกว่า 18 ปี เข้ามาทำงานภายในร้านและอาจมีพฤติการณ์เข้าข่ายการแสวงประโยชน์ทางเพศจากเด็ก
"กรมการปกครองจึงมอบหมายให้ชุดปฏิบัติการพิเศษกรมการปกครอง นำโดยนายรณรงค์ ทิพย์ศิริ ผู้ตรวจราชการกรมการปกครอง ปฏิบัติหน้าที่ผู้อำนวยการศูนย์ปฏิบัติการบังคับใช้กฎหมายพนักงานฝ่ายปกครอง สำนักการสอบสวนและนิติการ กรมการปกครอง พร้อมด้วยเจ้าหน้าที่ชุดปฏิบัติการพิเศษกรมการปกครอง เข้าทำการบุกตรวจค้นจับกุม สถานประกอบการชื่อ “ร้านตุ๊กตา คาราโอเกะ” โดยจากการตรวจสอบพบว่าสถานประกอบการแห่งนี้ มีการเปิดให้บริการในลักษณะสถานบริการ และมีการแอบแฝงการขายบริการทางเพศเด็กจริง จึงได้วางแผนตรวจสอบจับกุม" อธิบดีกรมการปกครอง กล่าว
ด้านนายรณรงค์ ทิพย์ศิริ ผู้ตรวจราชการกรมการปกครอง ปฏิบัติหน้าที่ผู้อำนวยการศูนย์ปฏิบัติการบังคับใช้กฎหมายพนักงานฝ่ายปกครอง สำนักการสอบสวนและนิติการ กรมการปกครอง กล่าวว่า จากการเข้าทำการตรวจสอบ จับกุม พบว่าสถานประกอบการดังกล่าว ไม่มีใบอนุญาตประกอบสถานบริการ ตามกฎหมายสถานบริการ และภายในร้านพบพนักงานหญิงบริการ จำนวน 13 คน ซึ่งเมื่อตรวจสอบเอกสารพบอายุต่ำสุดเพียง 16 ปี ให้บริการแบบนั่งปรนเปรอลูกค้า ในลักษณะแสวงหาประโยชน์ทางเพศรูปแบบอื่น รวมถึงมีการแอบแฝงการขายบริการทางเพศเด็กจริง "เข้าข่ายเป็นการค้ามนุษย์" จึงได้แจ้งข้อกล่าวหา ความผิดฐานค้ามนุษย์ คือ แสวงหาประโยชน์ทางเพศโดยมิชอบจากเด็ก และความผิดฐานตั้งสถานบริการโดยไม่ได้รับอนุญาต รวมถึงส่งเสริมหรือยินยอมให้เด็กประพฤติตนไม่สมควร และยังเป็นการฝ่าฝืนคำสั่ง คสช. ที่ 22/2558 เรื่องมาตรการในการป้องกันและแก้ไขปัญหาการแข่งรถและรถจักรยานยนต์ในทางและการควบคุมสถานบริการหรือสถานประกอบการที่เปิดให้บริการในลักษณะที่คล้ายกับสถานบริการ
"เบื้องต้นเจ้าหน้าที่ชุดปฏิบัติการพิเศษกรมการปกครองได้เข้าช่วยเหลือเหยื่อผู้เสียหาย จำนวน 2 คน พบเป็นเด็กอายุ 16 ปี จำนวน 1 คน อายุ 17 ปี จำนวน 1 คน และได้พาตัวไปเข้าสู่กระบวนการกลไกการส่งต่อระดับชาติ หรือ National Referral Machanism (NRM) สัมภาษณ์เพื่อคัดกรอง และคัดแยก โดยสหวิชาชีพ และเตรียมนำตัวส่งเข้าบ้านพักเด็กฯ เพื่อฟื้นฟูสภาพจิตใจ จากการตกเป็นผู้เสียหายจากการค้ามุษย์ ต่อไป" นายรณรงค์ฯ กล่าวเพิ่มเติม
นายแมนรัตน์ รัตนสุคนธ์ อธิบดีกรมการปกครอง กล่าวในช่วงท้ายว่า กรมการปกครอง มุ่งมั่นในการเสริมสร้างความผาสุกให้เกิดขึ้นในสังคมไทยตามนโยบายกระทรวงมหาดไทย พุ่งเป้าปราบปรามการกระทำความผิดที่เกี่ยวข้องกับการค้ามนุษย์ทุกรูปแบบ เพื่อไม่ให้คนไทยตกเป็นเหยื่อของการค้ามนุษย์ อันจะยังผลทำให้พี่น้องประชาชนคนไทยอยู่ในสังคมได้ด้วยความสุขที่ยั่งยืน โดยหากพี่น้องประชาชนมีเบาะแสการกระทำความผิดเกี่ยวกับการค้ามนุษย์ สามารถแจ้งร้องเรียนผ่านสายด่วนศูนย์ดำรงธรรม โทร. 1567 เพื่อเจ้าหน้าที่ดำเนินการอย่างทันท่วงที ทำให้การค้ามนุษย์หมดไปจากสังคมไทยอย่างสิ้นเชิง

ที่มา : https://www.thaigov.go.th/news/contents/details/69762