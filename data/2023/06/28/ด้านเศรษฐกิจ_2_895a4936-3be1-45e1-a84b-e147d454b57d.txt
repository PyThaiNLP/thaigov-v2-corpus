รัฐบาลไทย-ข่าวทำเนียบรัฐบาล-ปลัดฯ ณัฐพล ประชุมด่วน! ติดตามความคืบหน้าการรายงานข้อมูลกลางผ่านระบบ i-SingleForm กำชับให้ทุกหน่วยงานของ อก. เร่งรัดสถานประกอบการทั่วประเทศ


วันพุธที่ 28 มิถุนายน 2566
28/06/2566
พิมพ์
ปลัดฯ ณัฐพล ประชุมด่วน! ติดตามความคืบหน้าการรายงานข้อมูลกลางผ่านระบบ i-SingleForm กำชับให้ทุกหน่วยงานของ อก. เร่งรัดสถานประกอบการทั่วประเทศ
ปลัดฯ ณัฐพล ประชุมด่วน! ติดตามความคืบหน้าการรายงานข้อมูลกลางผ่านระบบ i-SingleForm กำชับให้ทุกหน่วยงานของ อก. เร่งรัดสถานประกอบการทั่วประเทศที่อยู่ในการกำกับรายงานข้อมูลตามที่กฎหมายกำหนดให้ครบ 100% ภายใน 30 มิถุนายนนี้
วันที่ 23 มิถุนายน 2566 ดร.ณัฐพล รังสิตพล ปลัดกระทรวงอุตสาหกรรม เป็นประธานการประชุมติดตามการดำเนินงานการรายงานข้อมูลกลางของกระทรวงอุตสาหกรรม (อก.) โดยมี นางสาวณัฏฐิญา เนตยสุภา รองปลัดกระทรวงอุตสาหกรรม (รปอ.)​ นายวิษณุ ทับเที่ยง หัวหน้าผู้ตรวจราชการกระทรวงอุตสาหกรรม (หน.ผตร.อก.)​ นายจุลพงษ์ ทวีศรี อธิบดีกรมโรงงานอุตสาหกรรม (อรอ.)​ นางสาวณิรดา วิสุทธิชาติธาดา ผู้ช่วยปลัดกระทรวงอุตสาหกรรม (ชปอ.) ผู้บริหารระดับสูง อุตสาหกรรมจังหวัดทั้ง 76 จังหวัด และเจ้าหน้าที่ที่เกี่ยวข้องจากทุกหน่วยงานในสังกัด อก. ร่วมประชุม ณ ห้องประชุมชุณหะวัณ ชั้น 3 และผ่านระบบ Zoom Meeting
ปลัดกระทรวงอุตสาหกรรม ได้ติดตามการรายงานข้อมูลต่อ อก. ผ่านขั้นตอนระบบการลงทะเบียนลูกค้า อก. (i-Industry) และระบบการรายงานข้อมูลกลาง (i-SingleForm) โดยเน้นย้ำให้ทุกหน่วยงานกำชับสถานประกอบการทั่วประเทศที่อยู่ในการกำกับของแต่ละหน่วยงาน ดำเนินการรายงานข้อมูลในระบบรายงานข้อมูลกลางของ อก. (i-SingleForm) ให้ถูกต้องครบถ้วน ตามข้อกำหนดของข้อมูลและภายในกรอบระยะเวลาตามที่กฎหมายกำหนด
ในส่วนของการรายงานข้อมูลกลางในเรื่องการรายงานการกักเก็บสิ่งปฏิกูลหรือวัสดุที่ไม่ใช้แล้วในบริเวณโรงงาน การรายงานการจัดการสิ่งปฏิกูลหรือวัสดุที่ไม่ใช้แล้วในบริเวณโรงงาน การรายงานการนำสิ่งปฏิกูลหรือวัสดุที่ไม่ใช้แล้วออกไปจัดการนอกบริเวณโรงงานนั้น ที่ต้องดำเนินการรายงานข้อมูลให้ครบถ้วนภายใน 30 มิถุนายนนี้ ได้กำชับทุกหน่วยงานเข้าไปชี้แจง แนะนำ พร้อมสร้างความเข้าใจกับทางผู้ประกอบการให้ปฏิบัติตามและรายงานข้อมูลให้ถูกต้องครบถ้วน ส่วนการรองรับปริมาณการเข้าระบบเพื่อรายงานข้อมูลที่มีจำนวนมาก ให้ทางกรมโรงงานอุตสาหกรรม เข้าไปดูแลระบบอย่างใกล้ชิด เพื่อไม่ให้เกิดปัญหาขึ้นในระหว่างการรายงานข้อมูล
รองปลัดฯ ณัฏฐิญา ได้ให้ข้อคิดเห็นเพิ่มเติมว่า การรายงานข้อมูลกลาง (i-SingleForm) ถือเป็นภารกิจที่ผู้ประกอบกิจการโรงงานจะต้องถือปฏิบัติตามกฎกระทรวงหรือประกาศกระทรวง โดยเน้นย้ำให้หน่วยงานสื่อสารให้กับผู้ประกอบการรับทราบว่า การรายงานข้อมูลในระบบฯ เป็นหน้าที่ที่ต้องปฏิบัติและเป็นข้อกฎหมาย หากไม่ปฏิบัติจะถือว่าเป็นความผิด

ที่มา : https://www.thaigov.go.th/news/contents/details/69754