รัฐบาลไทย-ข่าวทำเนียบรัฐบาล-นายกรัฐมนตรีเป็นประธานพิธีเจริญพระพุทธมนต์ เนื่องในโอกาสวันคล้ายวันสถาปนาสำนักนายกรัฐมนตรีครบรอบปีที่ 91


วันพุธที่ 28 มิถุนายน 2566
28/06/2566
พิมพ์
นายกรัฐมนตรีเป็นประธานพิธีเจริญพระพุทธมนต์ เนื่องในโอกาสวันคล้ายวันสถาปนาสำนักนายกรัฐมนตรีครบรอบปีที่ 91
นายกรัฐมนตรีเป็นประธานพิธีเจริญพระพุทธมนต์ เนื่องในโอกาสวันคล้ายวันสถาปนาสำนักนายกรัฐมนตรีครบรอบปีที่ 91
นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า วันนี้ (28 มิถุนายน 2566) เวลา 09.30 น. ณ ตึกภักดีบดินทร์ ทำเนียบรัฐบาล พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เป็นประธานในพิธีเจริญพระพุทธมนต์เนื่องในโอกาสวันคล้ายวันสถาปนาสำนักนายกรัฐมนตรี ครบรอบปีที่ 91 วันที่ 28 มิถุนายน 2566 โดยมี พลเอก อนุพงษ์ เผ่าจินดา รัฐมนตรีว่าการกระทรวงมหาดไทย นายอนุชา นาคาศัย รัฐมนตรีประจำสำนักนายกรัฐมนตรี คุณหญิงกัลยา โสภณพนิช รัฐมนตรีช่วยว่าการกระทรวงศึกษาธิการ เลขาธิการนายกรัฐมนตรี ที่ปรึกษานายกรัฐมนตรี ข้าราชการการเมืองในสังกัดสำนักนายกรัฐมนตรี ปลัดกระทรวง หัวหน้าส่วนราชการ รัฐวิสาหกิจ และองค์การมหาชนในสังกัดสำนักนายกรัฐมนตรีทุกหน่วยงาน ตลอดจนข้าราชการและเจ้าหน้าที่ที่เกี่ยวข้อง เข้าร่วมในพิธี
โอกาสนี้ นายกรัฐมนตรีจุดธูปเทียนบูชาพระรัตนตรัยและถวายตาลปัตรแด่พระสงฆ์ จำนวน 10 รูป เจ้าหน้าที่อาราธนาศีล พระสงฆ์ให้ศีล นายกรัฐมนตรีจุดเทียนน้ำมนต์ พระสงฆ์เจริญพระพุทธมนต์ จากนั้น นายกรัฐมนตรี รัฐมนตรี และตัวแทนผู้บริหารในสังกัดสำนักนายกรัฐมนตรี ถวายเครื่องไทยธรรมและปิ่นโต นายกรัฐมนตรีถวายผ้าไตร จำนวน 10 ไตร พระสงฆ์สวดอนุโมทนา นายกรัฐมนตรีกรวดน้ำ ต่อจากนั้น สมเด็จพระพุฒาจารย์ เจ้าอาวาสวัดไตรมิตรวิทยารามวรวิหาร
ประธานสงฆ์ ประพรมน้ำพระพุทธมนต์แก่ผู้เข้าร่วมพิธีเพื่อความเป็นสิริมงคล เป็นอันเสร็จพิธี

ที่มา : https://www.thaigov.go.th/news/contents/details/69760