รัฐบาลไทย-ข่าวทำเนียบรัฐบาล-ทส. ร่วมกับ ก.พ.ร. และสำนักงานตำรวจแห่งชาติ หารือแนวทางปฏิบัติเกี่ยวกับกฎหมายทรัพยากรธรรมชาติและสิ่งแวดล้อม ตามมาตรา 165 แห่ง พ.ร.บ. ตำรวจแห่งชาติ 2565


วันพุธที่ 28 มิถุนายน 2566
ทส. ร่วมกับ ก.พ.ร. และสำนักงานตำรวจแห่งชาติ หารือแนวทางปฏิบัติเกี่ยวกับกฎหมายทรัพยากรธรรมชาติและสิ่งแวดล้อม ตามมาตรา 165 แห่ง พ.ร.บ. ตำรวจแห่งชาติ 2565
ทส. ร่วมกับ ก.พ.ร. และสำนักงานตำรวจแห่งชาติ หารือแนวทางปฏิบัติเกี่ยวกับกฎหมายทรัพยากรธรรมชาติและสิ่งแวดล้อม ตามมาตรา 165 แห่ง พ.ร.บ. ตำรวจแห่งชาติ 2565
ทส. ร่วมกับ ก.พ.ร. และสำนักงานตำรวจแห่งชาติ หารือแนวทางปฏิบัติเกี่ยวกับกฎหมายทรัพยากรธรรมชาติและสิ่งแวดล้อม ตามมาตรา 165 แห่ง พ.ร.บ. ตำรวจแห่งชาติ 2565
วันที่ 27 มิถุนายน 2566 เวลา 14.00 น. นายจตุพร บุรุษพัฒน์ ปลัดกระทรวงทรัพยากรธรรมชาติและสิ่งแวดล้อม (ปกท.ทส.) พร้อมด้วย นางชญานันท์ ภักดีจิตต์ รองปลัดกระทรวงฯ เข้าร่วมการประชุมหารือการดำเนินการตามมาตรา 165 แห่งพระราชบัญญัติตำรวจแห่งชาติ พ.ศ. 2565 ร่วมกับ เลขาธิการ ก.พ.ร. และผู้ช่วยผู้บัญชาการตำรวจแห่งชาติ โดยมี นายวิษณุ เครืองาม รองนายกรัฐมนตรี เป็นประธาน ณ ห้องประชุม 301 ตึกบัญชาการ 1 ทำเนียบรัฐบาล กรุงเทพมหานคร โดยมีหน่วยงานที่เกี่ยวข้อง ได้แก่ ผู้แทนกรมป่าไม้ กรมอุทยานแห่งชาติ สัตว์ป่า และพันธุ์พืช และกรมทรัพยากรทางทะเลและชายฝั่ง เข้าร่วมการประชุม เพื่อร่วมกันพิจารณาถึงการดำเนินการให้หน่วยงานที่รับผิดชอบปฏิบัติการตามกฎหมายเกี่ยวกับทรัพยากรธรรมชาติและสิ่งแวดล้อม รับผิดชอบในการป้องกันและปราบปราม การสืบสวน และการสอบสวนการกระทำความผิดเกี่ยวกับกฎหมายนั้น ๆ ทั้งหมดหรือบางส่วน ตามที่จะได้ตกลงกัน โดยคำนึงถึงประสิทธิภาพและการบูรณาการในการปฏิบัติหน้าที่ และการแบ่งเบาภารกิจของสำนักงานตำรวจแห่งชาติ ตามที่มาตรา 165 แห่งพระราชบัญญัติตำรวจแห่งชาติ พ.ศ. 2565 กำหนดให้ดำเนินการภายใน 2 ปี นับแต่วันที่พระราชบัญญัติมีผลบังคับใช้ และให้ ก.พ.ร. รายงานคณะรัฐมนตรีทราบทุก 3 เดือน
โดยเบื้องต้น ที่ประชุมได้ข้อสรุปให้ส่วนราชการในสังกัด ทส. ที่รับผิดชอบปฏิบัติการตามกฎหมายเกี่ยวกับทรัพยากรธรรมชาติและสิ่งแวดล้อม ดำเนินการร่วมกับสำนักงานตำรวจแห่งชาติในการปฏิบัติการภารกิจฉุกเฉิน เร่งด่วน หรือปฏิบัติงานในพื้นที่เสี่ยง และเห็นควรให้รายงานผลการประชุมหารือในครั้งนี้ ให้คณะรัฐมนตรีทราบต่อไป ทั้งนี้ กฎหมายเกี่ยวกับทรัพยากรธรรมชาติและสิ่งแวดล้อม ตามที่กำหนดในมาตรา 165 ได้แก่ กฎหมายว่าด้วยป่าไม้ กฎหมายว่าด้วยป่าสงวนแห่งชาติ กฎหมายว่าด้วยอุทยานแห่งชาติ กฎหมายว่าด้วยการสงวนและคุ้มครองสัตว์ป่า กฎหมายว่าด้วยการส่งเสริมการบริหารจัดการทรัพยากรทางทะเลและชายฝั่ง กฎหมายว่าด้วยการประมง กฎหมายว่าด้วยการส่งเสริมและรักษาคุณภาพสิ่งแวดล้อม กฎหมายว่าด้วยน้ำบาดาล กฎหมายว่าด้วยเลื่อยโซ่ยนต์ และกฎหมายเกี่ยวกับทรัพยากรธรรมชาติและสิ่งแวดล้อมอื่น โดยพระราชบัญญัติตำรวจแห่งชาติ พ.ศ. 2565 มีผลบังคับใช้เมื่อวันที่ 17 ตุลาคม 2565

ที่มา : https://www.thaigov.go.th/news/contents/details/69750