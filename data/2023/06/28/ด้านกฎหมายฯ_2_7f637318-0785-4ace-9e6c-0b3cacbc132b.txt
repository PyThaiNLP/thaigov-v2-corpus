รัฐบาลไทย-ข่าวทำเนียบรัฐบาล-กระทรวงยุติธรรม เปิดหลักสูตรนักบริหารด้านสิทธิมนุษยชนระดับสูง (บสส.) รุ่นที่ ๑ มุ่งพัฒนาความร่วมมือระหว่างเจ้าหน้าที่รัฐ รัฐวิสาหกิจ เอกชน และภาคประชาสังคม


วันพุธที่ 28 มิถุนายน 2566
กระทรวงยุติธรรม เปิดหลักสูตรนักบริหารด้านสิทธิมนุษยชนระดับสูง (บสส.) รุ่นที่ ๑ มุ่งพัฒนาความร่วมมือระหว่างเจ้าหน้าที่รัฐ รัฐวิสาหกิจ เอกชน และภาคประชาสังคม
กระทรวงยุติธรรม เปิดหลักสูตรนักบริหารด้านสิทธิมนุษยชนระดับสูง (บสส.) รุ่นที่ ๑ มุ่งพัฒนาความร่วมมือระหว่างเจ้าหน้าที่รัฐ รัฐวิสาหกิจ เอกชน และภาคประชาสังคม
ในวันพุธที่ ๒๘ มิถุนายน ๒๕๖๖ เวลา ๐๙.๐๐ น. นายวิษณุ เครืองาม รองนายกรัฐมนตรี รักษาราชการแทน รัฐมนตรีว่าการกระทรวงยุติธรรม เป็นประธานในพิธีเปิดการฝึกอบรมหลักสูตรนักบริหารด้านสิทธิมนุษยชนระดับสูง (บสส.) รุ่นที่ ๑ และบรรยายพิเศษ เรื่อง “สิทธิมนุษยชนสําหรับผู้บริหารระดับสูง” โดยมี นางพงษ์สวาท กายอรุณสุทธิ์ ปลัดกระทรวงยุติธรรม นายวัลลภ นาคบัว รองปลัดกระทรวงยุติธรรม พันตำรวจโท ประวุธ วงศ์สีนิล รองปลัดกระทรวงยุติธรรม นายเรืองศักดิ์ สุวารี อธิบดีกรมคุ้มครองสิทธิและเสริภาพ และผู้บริหารระดับสูงจากทุกภาคส่วน เข้าร่วมฯ ณ ห้องวีนัส ชั้น ๓ โรงแรมมิราเคิล แกรนด์ คอนเวนชัน กรุงเทพฯ
อธิบดีกรมคุ้มครองสิทธิและเสรีภาพ กล่าวว่า การฝึกอบรมหลักสูตร นักบริหารด้านสิทธิมนุษยชนระดับสูง (บสส.) รุ่นที่ ๑ มีวัตถุประสงค์เพื่อสร้างและพัฒนาความร่วมมือระหว่างเจ้าหน้าที่รัฐ รัฐวิสาหกิจ เอกชนและภาคประชาสังคม โดยมีการศึกษาดูงานทั้งในและต่างประเทศ เพื่อสร้างเสริมประสบการณ์การแลกเปลี่ยนเรียนรู้ทั้งภายในและภายนอกห้องเรียน ให้เกิดความรู้ทักษะและเครือข่ายผู้บริหารด้านสิทธิมนุษยชน เพื่อนำไปปรับใช้ในการทำงานให้เกิดประโยชน์ต่อหน่วยงาน ชุมชน สังคมและประเทศชาติต่อไป
รองนายกรัฐมนตรีฯ กล่าวว่า สิทธิมนุษยชนอยู่ภายใต้กฎหมาย สิทธิมนุษยชนเป็นเรื่องของทุกคน พัฒนาการของสิทธิมนุษยชนเริ่มจากสิทธิอันชอบธรรมตามธรรมชาติ หรือ สิทธิพื้นฐานความเป็นมนุษย์ พัฒนาไปจนถึงสิทธิทางพลเมือง การพัฒนาองค์ความรู้ด้านสิทธิมนุษยชนมีความจำเป็นต้องเรียนรู้ร่วมกัน ร่วมคิด ร่วมแลกเปลี่ยนประสบการณ์ เพื่อต่อยอดองค์ความรู้ให้เข้าใจตรงกันและประสานความร่วมมือในการปฏิบัติงานด้านสิทธิมนุษยชนอย่างจริงจังและต่อเนื่อง เพื่อให้เกิดการเคารพสิทธิมนุษยชนในสังคมไทยได้อย่างกว้างขวาง เป็นรูปธรรม โดยลดการละเมิดสิทธิมนุษยชนอย่างต่อเนื่อง สร้างวัฒนธรรมการเคารพสิทธิมนุษยชนให้เกิดขึ้นในสังคมไทยได้อย่างเป็นรูปธรรมและยั่งยืน เพื่อให้เกิดการผลักดันกระบวนการเรียนรู้กับทุกภาคส่วน เกิดการประสานงานอย่างมีประสิทธิภาพ อันจะส่งผลให้ชุมชนและสังคมเกิดความสงบสุขได้อย่างยั่งยืน และหวังเป็นอย่างยิ่งว่าการฝึกอบรมครั้งนี้ จะทำให้ท่านทั้งหลายเป็นเครือข่ายในการปฏิบัติงานทางด้านสิทธิมนุษยชน และสามารถสร้างองค์กรต้นแบบด้านสิทธิมนุษยชนเป็นรูปธรรมได้อย่างมีประสิทธิภาพต่อไป

ที่มา : https://www.thaigov.go.th/news/contents/details/69771