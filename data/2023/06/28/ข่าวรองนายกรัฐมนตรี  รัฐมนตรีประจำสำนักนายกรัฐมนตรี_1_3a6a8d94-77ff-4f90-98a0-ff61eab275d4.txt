รัฐบาลไทย-ข่าวทำเนียบรัฐบาล-​รองนายกฯ สุพัฒนพงษ์ฯ หารือ รองเลขาฯ พรรคคอมมิวนิสต์จีนและผู้ว่าการมณฑลกวางตุ้ง พร้อมสนับสนุนความร่วมมือด้านพลังงานหมุนเวียน อุตสาหกรรม EV และแลกเปลี่ยนนวัตกรรม 


วันพุธที่ 28 มิถุนายน 2566
​รองนายกฯ สุพัฒนพงษ์ฯ หารือ รองเลขาฯ พรรคคอมมิวนิสต์จีนและผู้ว่าการมณฑลกวางตุ้ง พร้อมสนับสนุนความร่วมมือด้านพลังงานหมุนเวียน อุตสาหกรรม EV และแลกเปลี่ยนนวัตกรรม
รวมทั้ง พร้อมขยายความร่วมมือทางธุรกิจในพื้นที่ EEC และมณฑลกวางตุ้ง
วันนี้ (28 มิถุนายน 2566) เวลา 14.00 น. ณ ห้องรับรอง 2 ศูนย์ Energy Complex กระทรวงพลังงาน นายหวัง เหว่ยจง (H.E. Mr. Wang Weizhong) รองเลขาธิการพรรคคอมมิวนิสต์จีนและผู้ว่าการมณฑลกวางตุ้ง เข้าเยี่ยมคารวะ นายสุพัฒนพงษ์ พันธ์มีเชาว์ รองนายกรัฐมนตรีและรัฐมนตรีว่าการกระทรวงพลังงาน สรุปสาระสำคัญ ดังนี้
รองนายกรัฐมนตรีฯ ยินดีที่ได้พบและต้อนรับ รองเลขาธิการพรรคคอมมิวนิสต์จีนฯ เชื่อมั่นว่า การหารือในครั้งนี้จะช่วยกระชับความร่วมมือทางเศรษฐกิจระหว่างไทยและมณฑลกวางตุ้งให้แน่นแฟ้นยิ่งขึ้น พร้อมขอบคุณการถวายการต้อนรับที่อบอุ่นของมณฑลกวางตุ้งในโอกาส สมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี เสด็จพระราชดำเนินเยือน เมื่อต้นเดือนมิถุนายน 2566 นอกจากนี้ รองนายกรัฐมนตรีฯ ยินดีที่การแลกเปลี่ยนการเยือนระหว่างไทยและจีนได้กลับมาดำเนินต่อเนื่องอีกครั้งภายหลังการเปิดประเทศ โดยที่ผ่านมามีคณะผู้แทนไทยจำนวนมาก ทั้งจากภาครัฐและเอกชนได้เดินทางเยือนมณฑลกวางตุ้งตั้งแต่ต้นปีนี้ ซึ่งมีส่วนสำคัญในการสนับสนุนความสัมพันธ์ระหว่างทั้งสองฝ่าย โดยเฉพาะในด้านการค้า การลงทุน นวัตกรรม การท่องเที่ยว วัฒนธรรม และความสัมพันธ์ระหว่างประชาชน
รองเลขาธิการพรรคคอมมิวนิสต์จีนฯ ยินดีที่ได้พบกับรองนายกรัฐมนตรีฯ เพื่อเป็นโอกาสผลักดันความร่วมมือทางการค้าและการลงทุนระหว่างกัน โดยมณฑลกวางตุ้งเป็นหนึ่งในมณฑลของจีนที่มีความร่วมมือที่ใกล้ชิดกับไทยและเป็นพื้นที่เศรษฐกิจสำคัญของจีน พร้อมเชื่อมั่นว่าความร่วมมือที่ใกล้ชิดจะมีส่วนสำคัญในการส่งเสริมความสัมพันธ์ไทย – จีนให้ก้าวหน้าในระยะยาว โดยเฉพาะด้านพลังงานหมุนเวียน จีนเห็นถึงศักยภาพของไทยที่จะแลกเปลี่ยนองค์ความรู้ร่วมกันเพื่อการพัฒนาทางพลังงานที่ยั่งยืน และยังสามารถต่อยอดความร่วมมือไปสู่ระดับนานาชาติเพื่อรับมือกับการเปลี่ยนแปลงสภาพภูมิอากาศในอนาคต รวมไปถึงการพัฒนาเทคโนโลยีดิจิทัลและนวัตกรรมใหม่ ๆ ซึ่งจะช่วยเสริมสร้างความแข็งแกร่งให้กับภาคอุตสาหกรรมของทั้งสองประเทศ
ทั้งสองฝ่ายยังได้หารือประเด็นความร่วมมือที่สนใจร่วมกัน ดังนี้
ด้านการค้าการลงทุน ทั้งสองฝ่ายยินดีกับความก้าวหน้าในการขับเคลื่อนความร่วมมือในพื้นที่เขตพัฒนาพิเศษภาคตะวันออก (EEC) ของไทย โดยคณะผู้แทนของทั้งสองประเทศ มีแผนที่จะเดินทางไปยังไปมณฑลกวางตุ้ง และพื้นที่ EEC สนับสนุนการลงทุนในอุตสาหกรรมเป้าหมายระหว่างกัน ทั้งนี้ รองนายกรัฐมนตรีฯ ยืนยันความพร้อมของไทยที่จะรองรับการลงทุนในด้านต่าง ๆ ได้อีกมาก พร้อมเชิญชวนนักธุรกิจจีนร่วมลงทุนในพื้นที่ EEC เพิ่มเติม ขณะที่รองเลขาธิการพรรคคอมมิวนิสต์จีนฯ เชื่อมั่นและพร้อมสนับสนุนการขยายความร่วมมือเพิ่มเติมผ่านการส่งเสริมภาคธุรกิจจีนที่จะลงทุนในพื้นที่ EEC เพิ่มพูนขีดความสามารถทางเศรษฐกิจร่วมกัน
ด้านพลังงานและอุตสาหกรรม EV ไทยยินดีที่จะแลกเปลี่ยนประสบการณ์ร่วมกันกับมณฑลกวางตุ้งในด้านพลังงานหมุนเวียน (Renewable Energy) โดยเฉพาะ เทคโนโลยีพลังงานทดแทนและพลังงานที่ยั่งยืน รวมถึงความร่วมมือด้านอุตสาหกรรม EV ซึ่งรองนายกรัฐมนตรีฯ เชื่อมั่นว่าไทยจะเป็นศูนย์กลางอุตสาหกรรม EV ในภูมิภาค ASEAN และเน้นย้ำว่า ปัจจุบันไทยกำลังเปลี่ยนผ่านสู่สังคมและเศรษฐกิจคาร์บอนต่ำ รัฐบาลผลักดันนโยบาย 30@30 ซึ่งตั้งเป้าหมายว่า ภายในปี 2573 รถยนต์อย่างน้อย 30% ที่ผลิตในประเทศไทยจะเป็นรถยนต์ไฟฟ้า จึงเชื่อมั่นว่าจะเป็นประโยชน์ในการประสานความร่วมมือด้านพลังงานระหว่างกันได้มากขึ้น
โอกาสนี้ ทั้งสองฝ่ายได้เน้นย้ำถึงการสานต่อความร่วมมือในทุกมิติที่มีศักยภาพร่วมกัน โดยรองนายกรัฐมนตรีฯ ยืนยันว่า ไทยพร้อมประสานงานร่วมกับมณฑลกวางตุ้งอย่างใกล้ชิด เพื่อขับเคลื่อนธุรกิจและสร้างผลประโยชน์ที่เป็นรูปธรรมให้แก่ทั้งสองประเทศ

ที่มา : https://www.thaigov.go.th/news/contents/details/69788