รัฐบาลไทย-ข่าวทำเนียบรัฐบาล-รองปลัดกระทรวงเกษตรฯ ประชุมคณะอนุกรรมการส่งเสริมพัฒนาอาชีพและการตลาด ครั้งที่ 1/2566 


วันพุธที่ 28 มิถุนายน 2566
รองปลัดกระทรวงเกษตรฯ ประชุมคณะอนุกรรมการส่งเสริมพัฒนาอาชีพและการตลาด ครั้งที่ 1/2566
ประชุมคณะอนุกรรมการส่งเสริมพัฒนาอาชีพและการตลาด
นายสุรเดช สมิเปรม รองปลัดกระทรวงเกษตรและสหกรณ์ ได้รับมอบหมายจากปลัดกระทรวงเกษตรและสหกรณ์ เข้าร่วมประชุมคณะอนุกรรมการส่งเสริมพัฒนาอาชีพและการตลาด ครั้งที่ 1/2566 ในฐานะรองประธานอนุกรรมการ ทำหน้าที่ประธานในที่ประชุม ณ ห้องประชุมกระทรวงเกษตรและสหกรณ์ โดยที่ประชุมได้เห็นชอบพื้นที่เป้าหมายในการดำเนินการ ประจำปีงบประมาณ พ.ศ.2567 เพื่อให้การส่งเสริมพัฒนาอาชีพและการตลาดในรูปแบบชุมชน ในพื้นที่ที่คณะกรรมการนโยบายที่ดินแห่งชาติ (คทช.) ดำเนินการให้เป็นไปในทิศทางเดียวกันและมีเป้าหมายที่ชัดเจนร่วมกัน สนับสนุนการดำรงชีวิตของผู้ที่ได้รับการจัดที่ดินทำกินให้ชุมชนหรือที่อยู่อาศัย โดยมอบหมายหน่วยงานที่เกี่ยวข้องใช้ข้อมูลพื้นที่เป้าหมายที่กรมส่งเสริมสหกรณ์ ในฐานะฝ่ายเลขาฯ กำหนด จำนวน 40 พื้นที่ 26 จังหวัด เสนอเป็นพื้นที่เป้าหมายดำเนินการ ประจำปีงบประมาณ พ.ศ. 2567 ในการประกอบการวางแผนดำเนินการภายใต้กรอบกิจกรรม 6 ด้าน คณะอนุกรรมการส่งเสริมพัฒนาอาชีพและการตลาด ได้แก่ 1) ด้านการพัฒนาที่ดินและการใช้ประโยชน์ที่ดินบนพื้นฐานข้อมูล Zoning 2) ด้านพัฒนาแหล่งน้ำและการพัฒนาปัจจัยพื้นฐาน 3) ด้านการส่งเสริมและพัฒนาอาชีพ 4) ด้านการส่งเสริมการรวมกลุ่ม 5) ด้านการสนับสนุนการเข้าถึงแหล่งเงินทุน และ 6) ด้านการส่งเสริมและการจัดทำบัญชีครัวเรือน
นอกจากนี้ ที่ประชุมยังได้รับทราบผลการดำเนินงานของคณะอนุกรรมการส่งเสริมพัฒนาอาชีพและการตลาด ปีงบประมาณ พ.ศ. 2566 ภายใต้คณะกรรมการนโยบายที่ดินแห่งชาติ (คทช.) โดยในปีงบประมาณ พ.ศ.2558 – 2565 คณะอนุกรรมการจัดที่ดิน ได้ดำเนินการจัดราษฎรเข้าครอบครองทำประโยชน์ในพื้นที่เป้าหมายแล้ว จำนวน 338 พื้นที่ 67 จังหวัด 76,453 ราย 94,555 แปลง เนื้อที่ 523,165 ไร่ พร้อมจัดทำแผนงาน/กิจกรรม เพื่อดำเนินการในพื้นที่ คทช. จาก 12 หน่วยงานภายใต้คณะอนุกรรมการส่งเสริมพัฒนาอาชีพและการตลาด ประจำปีงบประมาณ พ.ศ.2566 ทั้งเรื่องการส่งเสริม สนับสนุนการรวมกลุ่มตามความต้องการของราษฎร เพื่อการจัดตั้งสหกรณ์/กลุ่มเกษตรกร รวมทั้งในพื้นที่ที่มีการจัดตั้งสหกรณ์แล้ว จัดทำแผนการส่งเสริมและพัฒนาสหกรณ์ ในการดำเนินธุรกิจ เพื่อประโยชน์แก่สมาชิกในการประกอบอาชีพ และการดำรงชีวิตตามความต้องการของสมาชิกและชุมชนในพื้นที่ ให้การสนับสนุนเจ้าหน้าที่ปฏิบัติงานที่สหกรณ์ในระยะแรก รวมถึงอาคารอเนกประสงค์ และสนับสนุนการเข้าถึงแหล่งเงินทุน
อีกทั้งยังได้รับทราบข้อมูลการสำรวจแผนการส่งเสริมพัฒนาอาชีพและการตลาด ประจำปีงบประมาณ พ.ศ. 2567 – 2568 ผลการหารือข้อเสนอแนะเกี่ยวกับการบริหารจัดการขยะ จากคณะกรรมาธิการป้องกันและบรรเทาผลกระทบจากภัยธรรมชาติและสาธารณภัย รวมถึงได้ร่วมกันพิจารณาแนวทางการสรรหาผู้ทรงคุณวุฒิเพื่อดำรงตำแหน่งอนุกรรมการฯ ต่อไป

ที่มา : https://www.thaigov.go.th/news/contents/details/69785