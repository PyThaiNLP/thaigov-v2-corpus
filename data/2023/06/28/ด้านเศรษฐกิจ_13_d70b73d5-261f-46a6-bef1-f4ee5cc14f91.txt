รัฐบาลไทย-ข่าวทำเนียบรัฐบาล-กรมทางหลวงชนบท เริ่มเข้าพื้นที่ก่อสร้างถนนสาย ฌ ผังเมืองรวมเมืองกาฬสินธุ์ เชื่อมโยงโครงข่ายคมนาคมให้สมบูรณ์


วันพุธที่ 28 มิถุนายน 2566
กรมทางหลวงชนบท เริ่มเข้าพื้นที่ก่อสร้างถนนสาย ฌ ผังเมืองรวมเมืองกาฬสินธุ์ เชื่อมโยงโครงข่ายคมนาคมให้สมบูรณ์
รองรับการเติบโตของเมืองและการท่องเที่ยว พร้อมสร้างการมีส่วนร่วมของประชาชน คาดแล้วเสร็จในปี 2568
กรมทางหลวงชนบท (ทช.) กระทรวงคมนาคม เริ่มเข้าพื้นที่ดำเนินโครงการก่อสร้างถนนสาย ฌ ผังเมืองรวมเมืองกาฬสินธุ์ จังหวัดกาฬสินธุ์ เพื่อยกระดับมาตรฐานทางเชื่อมโยงโครงข่ายคมนาคมให้สมบูรณ์ สนับสนุนการท่องเที่ยวของจังหวัด ประชาชนสามารถเดินทางได้อย่างสะดวกปลอดภัยมากยิ่งขึ้น คาดว่าจะดำเนินการก่อสร้างแล้วเสร็จในปี 2568
ถนนสายดังกล่าวเป็นถนนที่กำหนดให้ก่อสร้างใหม่ มีจุดเริ่มต้นโครงการบริเวณสามแยก ทล.213 (เดิมตัดกับ ทล.213 ตอนเลี่ยงเมือง) ไปทางทิศตะวันตกเฉียงเหนือ ตัดผ่านทุ่งนาและที่ว่าง กม. ที่ 1+514 ตัดกับถนนคอนกรีตเสริมเหล็กเดิมของ อบต.โพนทอง จากนั้นแนวถนนไปทางทิศตะวันตกเฉียงเหนือตัดผ่านทุ่งนาจนถึง กม. ที่ 2+449 ตัดกับถนนสาย กส.3063 จนถึงจุดสิ้นสุดโครงการบรรจบกับ ทล.227 เพื่อให้มีความสอดคล้องกับแผนการพัฒนาจังหวัดและแผนการพัฒนาของ ทช. ระยะทาง 2.88 กิโลเมตร เป็นถนนแบบคอนกรีตเสริมเหล็ก ขนาด 4 ช่องจราจร ผิวจราจรกว้างช่องละ 3.5 เมตร เกาะกลางกว้าง 3.2 เมตร ไหล่ทางกว้างข้างละ 3 เมตร มีทางเท้ากว้าง 2 เมตร พร้อมติดตั้งไฟฟ้าแสงสว่างและสิ่งอำนวยความสะดวก ใช้งบประมาณในการก่อสร้าง 199.850 ล้านบาท อย่างไรก็ตาม ก่อนดำเนินการก่อสร้าง ทช. ได้จัดประชุมการมีส่วนร่วมภาคประชาชน และลงนามบันทึกความร่วมมือ 3 ฝ่าย ระหว่าง ทช. ผู้รับจ้าง และประชาชน โดยมีการนำเสนอความเป็นมา ลักษณะของโครงการ ขั้นตอนการดำเนินงาน และรายงานผลการดำเนินงาน พร้อมทั้งได้มีการตอบข้อซักถาม รับฟังข้อเสนอแนะ ความคิดเห็นจากผู้นำชุมชน ประชาชน และหน่วยงานราชการที่เกี่ยวข้อง เพื่อเป็นการสร้างความเข้าใจให้กับประชาชน รวมถึงสอดคล้องกับความต้องการและเป็นประโยชน์ต่อประชาชนในพื้นที่ให้มากที่สุด

ที่มา : https://www.thaigov.go.th/news/contents/details/69773