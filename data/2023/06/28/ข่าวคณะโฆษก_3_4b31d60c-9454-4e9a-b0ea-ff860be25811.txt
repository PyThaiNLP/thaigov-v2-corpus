รัฐบาลไทย-ข่าวทำเนียบรัฐบาล-​โฆษกรัฐบาลเผยนายกฯ ยินดีที่สหรัฐฯ เจ้าภาพเอเปค 2023 มุ่งสานต่อ Bangkok Goals on BCG Economy ข้อริเริ่มจากการเป็นเจ้าภาพเอเปคของไทย มุ่งพัฒนาเศรษฐกิจอย่างยั่งยืน และครอบคลุม 


วันพุธที่ 28 มิถุนายน 2566
28/06/2566
พิมพ์
​โฆษกรัฐบาลเผยนายกฯ ยินดีที่สหรัฐฯ เจ้าภาพเอเปค 2023 มุ่งสานต่อ Bangkok Goals on BCG Economy ข้อริเริ่มจากการเป็นเจ้าภาพเอเปคของไทย มุ่งพัฒนาเศรษฐกิจอย่างยั่งยืน และครอบคลุม
​โฆษกรัฐบาลเผยนายกฯ ยินดีที่สหรัฐฯ เจ้าภาพเอเปค 2023 มุ่งสานต่อ Bangkok Goals on BCG Economy ข้อริเริ่มจากการเป็นเจ้าภาพเอเปคของไทย มุ่งพัฒนาเศรษฐกิจอย่างยั่งยืน และครอบคลุม
วันนี้ (28 มิถุนายน 2566) นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ยินดีที่สหรัฐอเมริกาเจ้าภาพการประชุมเอเปคปี 2023 ซึ่งเป็นเจ้าภาพต่อจากไทยปี 2022 สานต่อเป้าหมายกรุงเทพฯ ว่าด้วยเศรษฐกิจชีวภาพ เศรษฐกิจหมุนเวียน และเศรษฐกิจสีเขียว (Bangkok Goals on BCG Economy) ซึ่งนายกรัฐมนตรีเชื่อว่าเป็นแนวความคิดที่ริเริ่ม และประสบความสำเร็จในการเป็นเจ้าภาพของไทย เป็นประเด็นความท้าทายที่ถูกหยิบยกเพื่อสนับสนุนการขับเคลื่อนการเติบโตทางเศรษฐกิจอย่างสมดุล และเป็นมิตรต่อสิ่งแวดล้อม
โฆษกประจำสำนักนายกรัฐมนตรีกล่าวว่า การประชุมรัฐมนตรีการค้าเอเปค ซึ่งสหรัฐฯ เป็นเจ้าภาพระหว่างวันที่ 25-26 พฤษภาคม ที่ผ่านมา จัดขึ้น ณ เมืองดีทรอยต์ รัฐมิชิแกน ได้หารือเกี่ยวกับบทบาทของเอเปคในการสนับสนุนการค้าพหุภาคี การส่งเสริมการค้าที่ยั่งยืนและครอบคลุม ผ่านแนวทางที่เป็นรูปธรรมของเอเปค ซึ่งรวมถึงการสานต่อ Bangkok Goals on BCG Economy รวมถึงขับเคลื่อนวิสัยทัศน์ปุตราจายา ค.ศ. 2040 และแผนปฏิบัติการอาโอทีอาโรอา (Aotearoa Plan of Action) เพื่อรับมือกับความท้าทายด้านสิ่งแวดล้อมของโลก
นอกจากนี้ ในการประชุมรัฐมนตรีการค้าเอเปค สหรัฐฯ ในฐานะเจ้าภาพเอเปคปีนี้ให้ความสำคัญกับผลลัพธ์การประชุมเอเปคของไทย และสนับสนุนสมาชิกเอเปคในการสานต่อเป้าหมายกรุงเทพฯ ว่าด้วยเศรษฐกิจ BCG ผ่านวาระมาโนอา (Manoa Agenda for Sustainable and Inclusive Economies) ซึ่งผลักดันให้ที่ประชุมรัฐมนตรีเอเปคต่าง ๆ ร่วมกันสร้างผลลัพธ์ที่เกี่ยวเนื่องกับความยั่งยืนและครอบคลุม รวมถึงเสริมสร้างการมีส่วนร่วมกับผู้มีส่วนได้ส่วนเสีย
“นายกรัฐมนตรียินดีที่สหรัฐฯ และสมาชิกเอเปคทั้ง 21 เขตเศรษฐกิจ ยังคงมุ่งมั่นและเดินหน้าสานต่อตามเป้าหมายกรุงเทพฯ ว่าด้วยเศรษฐกิจ BCG ซึ่งถือเป็นความร่วมมือที่สำเร็จจากการเป็นเจ้าภาพเอเปคของไทย ถือเป็นข้อริเริ่มและความพยายามของไทยในการพัฒนาเศรษฐกิจอย่างยั่งยืน ครอบคลุม และให้ความสำคัญกับการมีส่วนร่วมของทุกภาคส่วน รวมถึงสะท้อนบทบาทสำคัญของไทย เพื่อนำพาเอเปคไปสู่การเจริญเติบโตที่สมดุล ครอบคลุม และยั่งยืน” นายอนุชาฯ กล่าว

ที่มา : https://www.thaigov.go.th/news/contents/details/69746