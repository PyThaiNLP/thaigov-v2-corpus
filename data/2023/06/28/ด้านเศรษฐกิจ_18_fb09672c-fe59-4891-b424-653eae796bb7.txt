รัฐบาลไทย-ข่าวทำเนียบรัฐบาล-รองปลัด ก.เกษตรฯ ให้โอวาทเยาวชนไทยและคณาจารย์ในโอกาสเข้าเยี่ยมคารวะ


วันพุธที่ 28 มิถุนายน 2566
รองปลัด ก.เกษตรฯ ให้โอวาทเยาวชนไทยและคณาจารย์ในโอกาสเข้าเยี่ยมคารวะ
รองปลัด ก.เกษตรฯ ให้โอวาทเยาวชนไทยและคณาจารย์ในโอกาสเข้าเยี่ยมคารวะหลังได้รับรางวัลจากการแข่งขันประกวดประดิษฐกรรมด้านวิทยาศาสตร์และวิศวกรรม Regeneron ISEF 2023 สหรัฐอเมริกา
นายเศรษฐเกียรติ กระจ่างวงษ์ รองปลัดกระทรวงเกษตรและสหกรณ์ได้ให้โอวาทและมอบของที่ระลึกแก่คณะนักเรียนและคณาจารย์ที่ได้เข้าเยี่ยมคารวะหลังได้รับรางวัลจากงานแข่งขันประกวดประดิษฐกรรมด้านวิทยาศาสตร์และวิศวกรรมThe Regeneron International Science and Engineer Fair 2023 สาขาAnimal Sciencesเพื่อเป็นขวัญและกำลังใจสำหรับความสำเร็จของทีมนักเรียนไทย รวมถึงเปิดโอกาสให้นักเรียนที่ได้รับรางวัลรับทราบถึงบทบาทของกระทรวงเกษตรและสหกรณ์ในการส่งเสริมการพัฒนางานวิจัยด้านเกษตรกรรม และการพัฒนาที่ยั่งยืนของประเทศไทยโดยมี ผศ.ดร. รวิน ระวิวงศ์ ผู้อำนวยการองค์การพิพิธภัณฑ์วิทยาศาสตร์แห่งชาติรศ.ดร.ธนัฏฐ์คุณ มงคลอัศวรัตน์ นายกสมาคมวิทยาศาสตร์แห่งประเทศไทยในพระบรมราชูปถัมภ์ และ ดร.เศรษฐพันธ์ กระจ่างวงษ์ อัครราชทูตที่ปรึกษา สำนักงานที่ปรึกษาด้านการอุดมศึกษา วิทยาศาสตร์ วิจัยและนวัตกรรม ประจำสถานเอกอัครราชทูต ณ กรุงวอชิงตัน เข้าร่วม ณ ห้องประชุมกระทรวงเกษตรและสหกรณ์
“ขอขอบคุณคณะนักเรียน คณะครูที่ปรึกษา ตลอดจนหน่วยงานที่เกี่ยวข้องของกระทรวงอุดมศึกษาฯ ที่ร่วมกันฝ่าฟันแก้ไขปัญหาต่าง ๆ รวมทั้งการสนับสนุนและเสริมสร้างศักยภาพให้เหล่าเยาวชนไทย ให้ได้เข้าร่วมการแข่งขันและได้รับรางวัลต่าง ๆมาในครั้งนี้ อีกทั้งยังสร้างภาพลักษณ์ที่ดีและชื่อเสียงให้กับประเทศไทย ซึ่งปัจจุบันไทยได้เข้าสู่สังคมผู้สูงอายุ ในส่วนภาคการเกษตรของไทยกำลังประสบกับสถานการณ์เช่นเดียวกัน ฉะนั้นนักเรียนทุกท่านเปรียบเสมือนเกษตรกรรุ่นใหม่ หรือ Young Smart Farmer การที่เยาวชนไทยศึกษาการจัดทำโครงงานวิจัยในครั้งนี้ องค์ความรู้ที่ได้มานั้น ล้วนเป็นประโยชน์ต่อการพัฒนาภาคการเกษตรของไทย จึงขอให้ทุกท่าน ขยัน อดทน มีวินัย อย่าหยุดพัฒนา และนำความรู้ที่ได้ไปต่อยอด ประยุกต์ใช้และพัฒนาภาคการเกษตร ซึ่งเป็นกำลังสำคัญแก่ประเทศชาติต่อไป” รองปลัดฯ กล่าว
สำหรับงานแข่งขันประกวดประดิษฐกรรมด้านวิทยาศาสตร์และวิศวกรรม The Regeneron International Science and Engineer Fair 2023 จัดขึ้นระหว่างวันที่ 13-19 พฤษภาคม 2566 ณ Kaybailey Hutchison Convention Center เมืองดัสลัส รัฐเท็กซัส สหรัฐอเมริกา มีเยาวชนไทยได้รับรางวัลรวม 10 รางวัล ซึ่งทีมนักเรียนไทยจากโรงเรียนกรุงเทพคริสเตียนวิทยาลัย สามารถคว้ารางวัลที่ 1 และรางวัลใหญ่ที่สุดของทั้ง 21 สาขา ได้แก่ “รางวัลสุดยอดนักวิทยาศาสตร์รุ่นเยาว์” จากโครงการ“การเพิ่มอัตราการรอดของแมลงช้างปีกใส (Mallada Basalis)จากพฤติกรรมการฟักและการเลือกกินอาหาร”และทีมนักเรียนไทยจากโรงเรียนดำรงราษฎร์สงเคราะห์ ได้รับรางวัลที่ 2 จากโครงาน”การตรวจสอบการเกิดโรคเพบรินในหนอนไหมระยะแรกเกิดโดยใช้พฤติกรรมเข้าหาแสง”รวมถึงทีมนักเรียนโรงเรียนกรุงเทพคริสเตียน (ทีม 2) ได้รับรางวัลที่ 3จากโครงงาน “การศึกษาปัจจัยที่มีผลต่อการเปลี่ยนแปลงรูปร่างของหนอนด้วงสาคู RhynchophorusFerrugineusร่วมกับการเสริมพืชอาหารก่อนการบริโภค เพื่อเพิ่มคุณค่าทางโภชนาการของโปรตีนทางเลือก”ซึ่งโครงงานดังกล่าวยังได้รับรางวัลที่ 2 ในสาขา Agriculture and Food Security อีกด้วย โดยทางสำนักงานที่ปรึกษาด้านการอุดมศึกษา วิทยาศาสตร์ วิจัยและนวัตกรรม ประจำสถานเอกอัครราชทูต ณ กรุงวอชิงตัน ได้สนับสนุนสมาคมวิทยาศาสตร์แห่งประเทศไทยในพระบรมราชูปถัมป์ และองค์การพิพิธภัณฑ์วิทยาศาสตร์แห่งชาติ (อวพช.) เพื่อนำคณะนักเรียนไทยเข้าร่วมประกวดแข่งขันกิจกรรมดังกล่าว

ที่มา : https://www.thaigov.go.th/news/contents/details/69783