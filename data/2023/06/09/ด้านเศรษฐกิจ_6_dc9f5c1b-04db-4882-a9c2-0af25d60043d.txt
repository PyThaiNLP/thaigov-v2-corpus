รัฐบาลไทย-ข่าวทำเนียบรัฐบาล-กรมเจ้าท่า บูรณาการคุมเข้มความปลอดภัยทางน้ำ กำชับผู้ประกอบการเรือต้องปลอดภัย อยู่ในสภาพพร้อมใช้งาน นักท่องเที่ยวต้องสวมใส่เสื้อชูชีพทุกครั้ง


วันศุกร์ที่ 9 มิถุนายน 2566
กรมเจ้าท่า บูรณาการคุมเข้มความปลอดภัยทางน้ำ กำชับผู้ประกอบการเรือต้องปลอดภัย อยู่ในสภาพพร้อมใช้งาน นักท่องเที่ยวต้องสวมใส่เสื้อชูชีพทุกครั้ง
...
กรมเจ้าท่า บูรณาการคุมเข้มความปลอดภัยทางน้ำ กำชับผู้ประกอบการเรือต้องปลอดภัย อยู่ในสภาพพร้อมใช้งาน นักท่องเที่ยวต้องสวมใส่เสื้อชูชีพทุกครั้ง
จากนโยบายรัฐบาล และกระทรวงคมนาคม มอบหมายให้กรมเจ้าท่า ดูแลความปลอดภัยและอำนวยความสะดวกให้กับประชาชนในการเดินทางทางน้ำทั่วประเทศ
สำนักงานเจ้าท่าภูมิภาคสาขาพัทยา งานตรวจการขนส่งทางน้ำ บูรณาการร่วมกับตำรวจท่องเที่ยว,เมืองพัทยา และหน่วยงานท่องเที่ยวและกีฬา ออกปฏิบัติการตรวจความปลอดภัยในการสัญจรทางน้ำในพื้นที่รับผิดชอบ ตามแผนยุทธศาสตร์เพื่อการยกระดับความปลอดภัยทางน้ำ (พัทยาโมเดล) บริเวณท่าเทียบเรือพัทยาใต้ โดยตรวจสอบ คุณสมบัติผู้ทำการในเรือ สภาพความปลอดภัยตัวเรือ ความดังของเสียงเครื่องยนต์เรือ เอกสารประจำเรือ และอุปกรณ์เพื่อความปลอดภัยประจำเรือว่ามีครบถ้วน อยู่ในสภาพพร้อมใช้งานหรือไม่ รวมถึงกฎหมายอื่นที่เกี่ยวข้องกับเจ้าหน้าที่ที่ร่วมปฏิบัติการในครั้งนี้ ซึ่งผลการตรวจไม่พบผู้กระทำผิดหรือทะเบียนเรือขาดอายุ
ทั้งนี้  กรมเจ้าท่า ได้กำชับเน้นย้ำเจ้าหน้าที่ให้ปฏิบัติตามมาตรการเพื่อความปลอดภัย เตรียมความพร้อมของเรือและคนเรือ รองรับการกลับมาท่องเที่ยวในเมืองพัทยาของนักท่องเที่ยวทั้งชาวไทยและชาวต่างชาติ ซึ่งได้รับความร่วมมือจากผู้ประกอบการเรือเป็นอย่างดี รวมถึงกำกับ ดูแลควบคุมการเดินเรือในบริเวณดังกล่าว โดยตรวจสอบการสวมใส่เสื้อชูชีพของนักท่องเที่ยวขณะสัญจรทางน้ำ รวมทั้งปฏิบัติตามคำแนะนำของเจ้าหน้าที่เพื่อความปลอดภัย และเป็นไปตามมาตรการของพัทยาโมเดล ภายใต้นโยบายของกรมเจ้าท่า และกระทรวงคมนาคม หากประชาชนท่านใดพบเห็นเหตุการณ์ความไม่ปลอดภัยทางน้ำ สามารถโทรแจ้งสายด่วนกรมเจ้าท่า 1199 ได้ตลอด 24 ชั่วโมง

ที่มา : https://www.thaigov.go.th/news/contents/details/69088