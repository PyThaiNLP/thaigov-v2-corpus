รัฐบาลไทย-ข่าวทำเนียบรัฐบาล-"รมว. สุชาติ" ปลื้ม JOB EXPO THAILAND 2023 คึกคัก คนหางานแห่ร่วมงานกว่าหมื่นคน  


วันศุกร์ที่ 9 มิถุนายน 2566
09/06/2566
พิมพ์
"รมว. สุชาติ" ปลื้ม JOB EXPO THAILAND 2023 คึกคัก คนหางานแห่ร่วมงานกว่าหมื่นคน
JOB EXPO THAILAND 2023 สุดคึกคัก ตอบโจทย์คนหางาน นักเรียน นักศึกษา ผู้สูงอายุ ผู้พิการ แห่สมัครงาน  ฝึกอาชีพ ชมนิทรรศการกว่า 1.2 หมื่นคน
JOB EXPO THAILAND 2023 สุดคึกคัก ตอบโจทย์คนหางาน นักเรียน นักศึกษา ผู้สูงอายุ ผู้พิการ แห่สมัครงาน  ฝึกอาชีพ ชมนิทรรศการกว่า 1.2 หมื่นคน
นายสุชาติ ชมกลิ่น รัฐมนตรีว่าการกระทรวงแรงงาน เปิดเผยถึงผลการจัดงาน JOB EXPO THAILAND 2023  ว่าการจัดงานวันแรกมีประชาชนกลุ่มเป้าหมาย อาทิ นักเรียน นักศึกษา ผู้สูงอายุ ผู้พิการ ทหารเตรียมปลดประจำการ ผู้ว่างงาน และผู้ที่กำลังมองหางานใหม่ เข้าร่วมงานจำนวน 11,750 คน แบ่งเป็น ผู้สมัครและสัมภาษณ์งานในประเทศ 3,796 คน รวม 5,524 ครั้ง ตำแหน่งงานที่ลงทะเบียนสมัครงานมากที่สุด 5 ลำดับแรก ได้แก่ พนักงานธุรการ พนักงานบัญชี พนักงานฝ่ายผลิต เจ้าหน้าที่ฝ่ายบุคคล และพนักงานตรวจสอบคุณภาพ ตามลำดับ ผู้ลงทะเบียนและสัมภาษณ์งานต่างประเทศ จำนวน 881 คน ผู้ร่วมกิจกรรมส่งเสริมการมีงานทำ และแนะแนวอาชีพ จำนวน 1,793 คน และผู้ชมนิทรรศการข้อมูลตลาดแรงงาน จำนวน 181 คน ซึ่งคาดว่าวันเสาร์ซึ่งเป็นวันสุดท้ายของการจัดงานจะมีผู้มาร่วมงานเป็นจำนวนมาก
“พล.อ.ประยุทธ์ จันทร์โอชา นายกรัฐมนตรี และ พล.อ.ประวิตร วงษ์สุวรรณ รองนายกฯ ตระหนักและให้ความสำคัญกับการมีงานทำของประชาชนทุกกลุ่มเป้าหมายในทุกช่วงวัย ด้วยการกำหนดยุทธศาสตร์ชาติระยะ 20 ปี ด้านการพัฒนาและเสริมสร้างศักยภาพทรัพยากรมนุษย์ ที่มีเป้าหมายในการพัฒนาคนในทุกมิติและทุกช่วงวัย ให้เป็นคนดี เก่ง และมีคุณภาพ เป็นพลเมืองที่ดีของชาติ มีสัมมาชีพตามความถนัดของตนเอง ซึ่งต้องขอบคุณทุกภาคส่วนที่เข้ามามีส่วนร่วมในการออกแบบอนาคตและการพัฒนาประเทศ ขับเคลื่อนเศรษฐกิจของประเทศให้กลับมาฟื้นตัวอีกครั้ง” รมว.แรงงาน กล่าว
ด้านนายไพโรจน์ โชติกเสถียร อธิบดีกรมการจัดหางาน กล่าวว่า  บรรยากาศภายในงานเป็นไปด้วยความคึกคัก โดยเฉพาะโซนนิทรรศการเทิดพระเกียรติศาสตร์แห่งพระราชา โครงการจิตอาสา 904 โคก หนอง นา โมเดล โซนคนไทยไม่ทิ้งกัน คนหางาน งานหาคน Job Matching ที่ประชาชนหนาแน่นเป็นพิเศษ โดยบริษัทที่มีผู้สัมภาษณ์งานมากที่สุด 5 ลำดับแรก ได้แก่ บริษัทเบอรี่ยุคเกอร์จำกัด (มหาชน) (Big C) บริษัทไทยน้ำทิพย์คอร์ปอเรชั่น จำกัด บริษัทเอก-ชัย ดิสทริบิวชั่น ซิสเท็ม จำกัด (โลตัส) บริษัทไมเนอร์อินเตอร์เนชั่นแนล จำ กัด (มหาชน) และบริษัทบุญรอดบริเวอรี่ จำกัด ตามลำดับ นอกจากนี้ในส่วนนายจ้าง สถานประกอบการ หรือคนหางานที่ไม่สามารถมาร่วมงานได้ กรมการจัดหางานมีการอำนวยความสะดวกในการสมัครและสัมภาษณ์งานออนไลน์ที่โซนกิจกรรม  Platform “ไทยมีงานทำ” โดยสามารถลงทะเบียนและเลือกตำแหน่งงานที่ต้องการสมัครงานได้ที่เว็บไซต์ jobit.doe.go.th/jobexpothailand2023 จากนั้นแสกน QR Code เพื่อแจ้งความประสงค์เข้ารับการสัมภาษณ์งานผ่าน google sheet
ขอเชิญชวนนักเรียน นักศึกษา ผู้สูงอายุ ผู้พิการ และประชาชนทุกคนที่ต้องการมีงานทำ มาร่วมงาน JOB EXPO THAILAND 2023  ที่ศูนย์นิทรรศการและการประชุมไบเทค บางนา กรุงเทพมหานคร Hall EH 100 -102 ระหว่างวันที่ 8 - 10 มิถุนายน 2566 เวลา 10.00 - 20.00 น. ทั้งนี้หากต้องการสอบถามข้อมูลเพิ่มเติมติดต่อที่ สายด่วนกระทรวงแรงงาน โทร 1506 กด 2 กรมการจัดหางาน

ที่มา : https://www.thaigov.go.th/news/contents/details/69099