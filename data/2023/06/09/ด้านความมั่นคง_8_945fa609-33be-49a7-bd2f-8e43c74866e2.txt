รัฐบาลไทย-ข่าวทำเนียบรัฐบาล-ก.แรงงาน มุ่งลดอุบัติเหตุจากการทำงานก่อสร้าง ดึงนายจ้าง ลูกจ้าง และเจ้าหน้าที่ความปลอดภัยร่วมสร้างมาตรการป้องกัน


วันศุกร์ที่ 9 มิถุนายน 2566
09/06/2566
พิมพ์
ก.แรงงาน มุ่งลดอุบัติเหตุจากการทำงานก่อสร้าง ดึงนายจ้าง ลูกจ้าง และเจ้าหน้าที่ความปลอดภัยร่วมสร้างมาตรการป้องกัน
ปลัดกระทรวงแรงงาน เป็นประธานเปิดกิจกรรมการวางมาตรการเชิงป้องกันเกี่ยวกับ
ความปลอดภัยในการทำงานก่อสร้าง สร้างองค์ความรู้และจิตสำนึกที่ดีด้านความปลอดภัย
แก่นายจ้าง ลูกจ้าง และจป. ในกิจการก่อสร้างกว่า 600 คน
ณ ห้องประชุมกองความปลอดภัยแรงงาน (ตลิ่งชัน)
วันนี้ (9 มิ.ย. 66) เวลา 13.30 น. นายบุญชอบ สุทธมนัสวงษ์ ปลัดกระทรวงแรงงาน เปิดเผยภายหลังเป็นประธานในพิธีเปิดกิจกรรมการวางมาตรการเชิงป้องกันเกี่ยวกับ
ความปลอดภัยในการทำงานก่อสร้างว่า กระทรวงแรงงานได้เล็งเห็นถึงสถานการณ์ด้านความ
ไม่ปลอดภัยในการทำงานที่เกิดขึ้นในสถานประกอบกิจการและงานก่อสร้างที่ปรากฏผ่านสื่อต่าง ๆ
เช่น ปั้นจั่นล้มทับคนงานเสียชีวิต โครงสร้างอาคารก่อสร้างพังทลาย การตกจากที่สูง หรือวัสดุ
ตกหล่นกระเด็นใส่คนงาน ซึ่งเกิดจากระบบความปลอดภัยพื้นฐานในการก่อสร้างถูกละเลย ขาดความเอาใจใส่ จากผู้ดำเนินการก่อสร้างรวมถึงผู้เกี่ยวข้องทุกภาคส่วนอย่างจริงจัง จึงทำให้ลูกจ้าง
จำนวนมาก มีความเสี่ยงต่อการเกิดอันตรายจากงานก่อสร้างเนื่องจากขาดความรู้ ความเข้าใจ และจิตสำนึกความปลอดภัยในการปฏิบัติอย่างถูกต้องเหมาะสม ส่งผลต่อภาพลักษณ์
การดำเนินงานด้านความปลอดภัยในงานก่อสร้างของประเทศไทย กระทรวงแรงงาน
โดยกรมสวัสดิการและคุ้มครองแรงงาน จึงจัดกิจกรรมดังกล่าวขึ้นเพื่อให้นายจ้าง ลูกจ้างรวมถึงเจ้าหน้าที่ความปลอดภัยในการทำงาน (จป.) ที่เกี่ยวข้องกับสถานประกอบกิจการประเภทก่อสร้าง ให้มีการพัฒนาองค์ความรู้ด้านความปลอดภัยในงานก่อสร้างอย่างถูกต้องและเป็นระบบ แลกเปลี่ยนเรียนรู้ประสบการณ์ด้านความปลอดภัยในการทำงาน สามารถนำองค์ความรู้ที่ได้รับไปดำเนินการด้านความปลอดภัย อาชีวอนามัย และสภาพแวดล้อมในการทำงานอย่างมีประสิทธิภาพ ซึ่งส่งผลให้สามารถป้องกันและลดอุบัติเหตุจากการทำงานลงได้
ด้าน นายสมพจน์ กวางแก้ว รองอธิบดีกรมสวัสดิการและคุ้มครองแรงงาน (กสร.)
กล่าวเพิ่มเติมว่า กรมฯ มีความมุ่งมั่นที่จะยกระดับการขับเคลื่อนการสร้างวัฒนธรรมเชิงป้องกัน
ในการทำงานก่อสร้างอย่างจริงจัง จึงจัดกิจกรรมการวางมาตรการเชิงป้องกันเกี่ยวกับ
ความปลอดภัยในการทำงานก่อสร้างครั้งนี้ขึ้น เพื่อให้ทุกภาคส่วนที่เกี่ยวข้องเกิดความตระหนักรู้และมีความรู้ความเข้าใจเรื่องความปลอดภัยในงานก่อสร้าง วิธีการปฏิบัติงาน/การออกแบบอุปกรณ์และเครื่องจักร รวมถึงปัญหาอุปสรรคและการแก้ไขเกี่ยวกับความปลอดภัยในการทำงานประเภทก่อสร้าง โดยมีนายจ้าง ลูกจ้าง และเจ้าหน้าที่ความปลอดภัยในการทำงาน (จป.)
ทุกระดับในกิจการก่อสร้างเข้าร่วมกิจกรรม จำนวนกว่า 600 คน

ที่มา : https://www.thaigov.go.th/news/contents/details/69095