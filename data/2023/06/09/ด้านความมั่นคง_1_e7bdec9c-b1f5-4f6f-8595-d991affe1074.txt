รัฐบาลไทย-ข่าวทำเนียบรัฐบาล-รมว. สุชาติ ส่ง ผู้ช่วย รมว. เปิดงาน JOB EXPO THAILAND 2023 “คนไทยมีงานทำ คนหางาน งานหาคน”


วันพฤหัสบดีที่ 8 มิถุนายน 2566
08/06/2566
พิมพ์
รมว. สุชาติ ส่ง ผู้ช่วย รมว. เปิดงาน JOB EXPO THAILAND 2023 “คนไทยมีงานทำ คนหางาน งานหาคน”
วันที่ 8 มิถุนายน 2566 เวลา 14.30 น. นายสุชาติ ชมกลิ่น รัฐมนตรีว่าการกระทรวงแรงงาน มอบหมาย นายสุรชัย ชัยตระกูลทอง ผู้ช่วยรัฐมนตรีประจำกระทรวงแรงงาน เป็นประธานในพิธีเปิดงาน JOB EXPO THAILAND 2023
โดยมีนายบุญชอบ สุทธมนัสวงษ์ ปลัดกระทรวงแรงงาน นายไพโรจน์ โชติกเสถียร อธิบดีกรมการจัดหางาน ผู้บริหารกระทรวงแรงงาน ร่วมพิธีเปิด ท่ามกลางผู้บริหารหน่วยงานภาครัฐ ภาคเอกชน และภาคีเครือข่ายที่ร่วมกันจัดงาน  ณ บริเวณเวทีกลาง Hall EH 100 -102 ศูนย์นิทรรศการและการประชุมไบเทค บางนา กรุงเทพมหานคร
นายสุรชัย ชัยตระกูลทอง ผู้ช่วยรัฐมนตรีประจำกระทรวงแรงงาน ได้กล่าวเปิดงาน JOB EXPO THAILAND 2023 ว่า จากสถานการณ์ปัจจุบันของประเทศไทยที่ต้องเผชิญกับความท้าทายในการพัฒนาหลายมิติ และการแพร่ระบาดของโรค COVID – 19 ถือเป็นตัวเร่งให้เกิดการ เปลี่ยนแปลงและพัฒนาด้านเทคโนโลยีดิจิทัลอย่างก้าวกระโดด ส่งผลต่อโครงสร้างพื้นฐานและระบบเศรษฐกิจยุคใหม่ โดยเฉพาะในภาคแรงงานที่เป็นกลไกสำคัญในการขับเคลื่อนเศรษฐกิจ จุดมุ่งหมายของการจัดงาน JOB EXPO THAILAND 2023 ในวันนี้ เป็นการตอบสนองกับยุทธศาสตร์ชาติ ทั้งในด้านการพัฒนาและเสริมสร้างศักยภาพทรัพยากรมนุษย์และด้านการปรับสมดุลและพัฒนาระบบการบริหารจัดการภาครัฐ โดยการพัฒนาแรงงานให้สอดคล้องกับความต้องการของภาคบริการและท่องเที่ยว ทำให้คนในวัยแรงงานสามารถทำงานได้ในภูมิลำเนาของตนเอง นอกจากนี้ยังมีโครงสร้างพื้นฐานที่อำนวยความสะดวกต่อการทำงานและเรียนรู้ทักษะใหม่ๆ ทำให้วัยแรงงานได้รับการยกระดับจากผู้ใช้แรงงาน เป็นผู้ใช้พลังสมอง ที่สามารถเข้าถึงแหล่งทุน นวัตกรรม เทคโนโลยี และข่าวสารข้อมูลได้สะดวก ทำให้ประชาชนทุกช่วงวัยและทุกคนอยู่อาศัยร่วมกันในประเทศอย่างมีความสุขที่ยั่งยืน มีทักษะในการทำงาน มีอาชีพ มีรายได้ที่มั่นคง ยั่งยืน และในขณะเดียวกันก็มีภาครัฐที่ทำงานเพื่อประชาชนอย่างสุจริต โปร่งใส่ และใส่ใจการบริการทำงานรวดเร็ว
ด้านนายไพโรจน์ โชติกเสถียร อธิบดีกรมการจัดหางาน ได้กล่าวรายงานว่าวัตถุประสงค์ของการจัดงาน JOB EXPO THAILAND 2023 ภายใต้ธีมงาน “คนไทยมีงานทำ คนหางาน งานหาคน” เป็นไปตามนโยบายของรัฐบาล ที่ตระหนักถึงความสำคัญของการมีงานทำของประชาชนทุกกลุ่มเป้าหมายในทุกช่วงวัย ไม่ว่าจะเป็นผู้จบการศึกษาใหม่  ผู้สูงอายุ ผู้พิการ ทหารเตรียมปลดประจำการ ผู้พ้นโทษ ผู้ว่างงาน และทุกคนที่ประสงค์มีงานทำ มีรายได้ โดยส่งเสริมการมีงานทำ และการจ้างงาน ยกระดับคุณภาพชีวิตแรงงาน ด้วยการเร่งรัดและผลักดันการขยายตลาดแรงงานไทยในต่างประเทศ กระตุ้น ส่งเสริม รักษาการจ้างงาน รวมถึงบริการจัดหางานออนไลน์ ส่งเสริมการประกอบอาชีพอิสระให้กลุ่มเป้าหมายที่มีความหลากหลายมากขึ้น สนับสนุนการรับงานไปทำที่บ้านแก่ผู้ว่างงาน โดยเน้นในสาขาที่ได้รับผลกระทบจากการแพร่ระบาดของโรคโควิด - 19 การพัฒนาทักษะฝีมือแรงงานทั้งแรงงานในระบบและนอกระบบ สอดคล้องกับกิจกรรมภายในงาน ที่ประกอบด้วย กิจกรรมเทิดพระเกียรติศาสตร์พระราชาตามหลักปรัชญาเศรษฐกิจพอเพียง โครงการจิตอาสา 904 (โคก หนอง นา) กิจกรรมขับเคลื่อนการจัดทำฐานช่องทางรวบรวมข้อมูลการจ้างงานและการพัฒนาทักษะฝีมือแรงงาน ด้วย Platform ไทยมีงานทำ กิจกรรมนัดพบแรงงานด้วยการนำตำแหน่งงาน จากหน่วยงานภาครัฐและเอกชนทั้งในประเทศและต่างประเทศมารองรับความต้องการมีงานทำของประชาชน กิจกรรมสร้างงาน พัฒนาอาชีพ เพื่อส่งเสริมและพัฒนาประชาชนให้ก้าวไปสู่การเป็น Start Up และการเป็นเจ้าของกิจการ
ภายในงาน ยังมีกิจกรรมต่างๆ ที่จะเป็นการส่งเสริมและพัฒนาศักยภาพทรัพยากรมนุษย์ให้พร้อมรับมือกับอุตสาหกรรม S-curve และ New-curve ซึ่งการจัดงานในครั้งนี้จะมีการจัดงานในพื้นที่ภูมิภาคอีก 3 แห่ง คือจังหวัดชลบุรี ภูเก็ต และนครราชสีมา สลับหมุนเวียนตลอดช่วงเดือนมิถุนายน พร้อมกันนี้ผู้ช่วยรัฐมนตรีประจำกระทรวงแรงงาน นำคณะผู้บริหารเดินเยี่ยมชมโซนต่างๆ ภายในงาน อาทิ โซนนิทรรศการเทิดพระเกียรติศาสตร์พระราชาตามหลักปรัชญาเศรษฐกิจพอเพียง โครงการจิตอาสา 904 (โคก หนอง นา) โซนประกันสังคม กับกิจกรรมฉีดวัคซีนไข้หวัดใหญ่ฟรี สำหรับประชาชนทุกกลุ่ม โซนไทยมีงานทำ รวบรวมตำแหน่งงานว่างทั่วประเทศ และลงทะเบียนสมัครงาน พร้อมสัมภาษณ์ผ่านทางออนไลน์
สำหรับกิจกรรมเด่นๆ ภายในงาน ตั้งแต่เวลา 10.00 น. – 20.00 น. ที่มีตลอด 3 วันงานนี้ วันที่ 8 มิถุนายน 2566
-    เสวนาในหัวข้อ “เปลี่ยนสิ่งที่ชอบให้กลายเป็นอาชีพได้อย่างไรในยุคดิจิทัล” โดยคุณนิว วรรณรัชต์ เจ้าของเพจ Go Alone Around
-    มินิคอนเสิร์ตจาก YOURMOOD
วันที่ 9 มิถุนายน 2566
-    เสวนาในหัวข้อ “การสร้างตัวตนสู่การสร้างรายได้บน TIKTOK แพลทฟอร์มยอดนิยมในปัจจุบัน”  โดยคุณชาติศักดิ์ มหาทา หรือเป็นที่รู้จักในชื่อ เอแคลร์ จือปาก
-    มินิคอนเสิร์ตจาก มีนตรา อินทิรา
วันที่ 10 มิถุนายน 2566
-    เสวนาในหัวข้อ “การเกษตรเพื่อความยั่งยืน” โดย ดร.เกริก มีมุ่งกิจ ปราชญ์ชาวบ้านเทพแห่งเกษตร
-    และ “สมัครงานอย่างไรถึงได้งาน” โดย คุณทัศไนย เหมือนเสน
-    มินิคอนเสิร์ตจาก ปราง ปรางทิพย์
สามารถไปร่วมโครงการดีๆ จากรัฐบาล จัดงานโดยกรมการจัดหางาน กระทรวงแรงงาน “Job Expo Thailand 2023 มหกรรมการจัดหางานครั้งยิ่งใหญ่ “คนไทยมีงานทำ คนหางาน งานหาคน” วันที่ 8-10 มิถุนายนนี้ ณ ไบเทค บางนา ฮอลล์ EH100-102”

ที่มา : https://www.thaigov.go.th/news/contents/details/69062