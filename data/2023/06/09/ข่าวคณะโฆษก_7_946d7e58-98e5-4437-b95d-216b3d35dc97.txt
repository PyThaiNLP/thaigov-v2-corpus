รัฐบาลไทย-ข่าวทำเนียบรัฐบาล-​โฆษกรัฐบาลเผยนายกฯ ชื่นชมทุกฝ่ายทำผลงานได้อย่างยอดเยี่ยมในอาเซียนพาราเกมส์ ครั้งที่ 12  เชื่อมั่นไทยจะทำหน้าที่เจ้าภาพจัดการแข่งขันครั้งต่อไปได้อย่างสมบูรณ์ และเป็นไปตามมาตรฐาน


วันศุกร์ที่ 9 มิถุนายน 2566
09/06/2566
พิมพ์
​โฆษกรัฐบาลเผยนายกฯ ชื่นชมทุกฝ่ายทำผลงานได้อย่างยอดเยี่ยมในอาเซียนพาราเกมส์ ครั้งที่ 12  เชื่อมั่นไทยจะทำหน้าที่เจ้าภาพจัดการแข่งขันครั้งต่อไปได้อย่างสมบูรณ์ และเป็นไปตามมาตรฐาน
​โฆษกรัฐบาลเผยนายกฯ ชื่นชมทุกฝ่ายทำผลงานได้อย่างยอดเยี่ยมในอาเซียนพาราเกมส์ ครั้งที่ 12  เชื่อมั่นไทยจะทำหน้าที่เจ้าภาพจัดการแข่งขันครั้งต่อไปได้อย่างสมบูรณ์ และเป็นไปตามมาตรฐาน
วันนี้ 9 มิถุนายน 2566 นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ติดตามการแข่งขันอาเซียนพาราเกมส์ ครั้งที่ 12 ณ กรุงพนมเปญ อย่างใกล้ชิด ซึ่งจะมีพิธีปิดวันนี้ในช่วงหัวค่ำ ชื่นชมความสำเร็จของทัพนักกีฬาไทยและผู้มีส่วนเกี่ยวข้องทุกคน
โฆษกประจำสำนักนายกรัฐมนตรี กล่าวว่า อาเซียนพาราเกมส์ ครั้งที่ 12 จัดขึ้นระหว่างวันที่ 3-9 มิถุนายน 2566 มีนักกีฬาและเจ้าหน้าที่จาก 11 ชาติอาเซียนส่งนักกีฬาเข้าร่วมแข่งขันเกือบ 3,000 คน โดยในพิธีเปิดเมื่อวันที่ 3 มิถุนายน 2566 แป๋ม มลฤดี เก่งพิลา เงือกสาวเจ้าของ 5 เหรียญทอง อาเซียนพาราเกมส์ ครั้งที่ 11 ที่ประเทศอินโดนีเซีย รับหน้าที่ถือธงไตรรงค์ นำขบวนทัพนักกีฬาไทยเข้าสู่สนามกีฬาแห่งชาติมรดก เตโช กรุงพนมเปญ โดยมีการแข่งขันทั้งสิ้น 13 ชนิดกีฬา และ 1 กีฬาสาธิต (อีสปอร์ต) ซึ่งคณะกรรมการพาราลิมปิกแห่งประเทศไทย ร่วมกับการกีฬาแห่งประเทศไทย (กกท.) และ 4 สมาคมกีฬาคนพิการ ประกอบด้วย สมาคมกีฬาคนพิการแห่งประเทศไทย ในพระบรมราชูปถัมภ์ สมาคมกีฬาคนพิการทางสมองแห่งประเทศไทย สมาคมกีฬาคนพิการทางปัญญาแห่งประเทศไทย และสมาคมกีฬาคนตาบอดแห่งประเทศไทย ร่วมส่งนักกีฬาตัวแทนไทยและเจ้าหน้าที่เข้าร่วมการแข่งขัน จำนวน 521 คน
โฆษกประจำสำนักนายกรัฐมนตรียังกล่าวเพิ่มเติมว่า สำหรับผลงานในอาเซียนพาราเกมส์ ครั้งที่ 12 นี้ นักกีฬาทีมชาติไทยประสบความสำเร็จอย่างสวยงานทำผลงานได้อย่างยอดเยี่ยม เป็นอันดับ 2 ของการแข่งขัน ด้วยผลงาน 126 เหรียญทอง 110 เหรียญเงิน 92 เหรียญทองแดง รวมทั้งสิ้น 328 เหรียญ ซึ่งเป็นไปตามเป้าหมายที่ตั้งไว้ โดยจังหวัดนครราชสีมา ในฐานะเจ้าภาพในการจัดการแข่งขันอาเซียนพาราเกมส์ ครั้งที่ 13 ในปี 2569 พร้อมทำหน้าที่เจ้าภาพการจัดการแข่งขัน เชื่อมั่นด้วยศักยภาพ ประสบการณ์ ความมุ่งมั่น และการเตรียมความพร้อมอย่างต่อเนื่อง จะสามารถทำหน้าที่เป็นเจ้าภาพได้อย่างสมบูรณ์ และเป็นไปตามมาตรฐาน
“นายกรัฐมนตรีขอบคุณนักกีฬาทุกคนที่เก็บตัวฝึกซ้อมมายาวนาน ด้วยความมุ่งมั่น อดทน และต่อเนื่อง ทำให้นักกีฬาไทยทำผลงานได้อย่างยอดเยี่ยมในเวทีระหว่างประเทศ ถือเป็นอีกหนึ่งความภาคภูมิใจของตนเอง และประเทศชาติ โดยนายกรัฐมนตรีชื่นชมนักกีฬา และผู้มีส่วนเกี่ยวข้องทุกคน ซึ่งอาเซียนพาราเกมส์ครั้งนี้นอกจากจะใช้เป็นเวทีแข่งขัน ยังถือเป็นการฝึกซ้อมเพื่อสร้างเสริมประสบการณ์การแข่งขัน เพื่อเป้าหมายใหญ่ต่อไปคือ พาราลิมปิก เกมส์ 2024 ที่ประเทศฝรั่งเศส ในปีหน้า” นายอนุชาฯ กล่าว

ที่มา : https://www.thaigov.go.th/news/contents/details/69091