รัฐบาลไทย-ข่าวทำเนียบรัฐบาล-กรมการขนส่งทางบก เผยสถิติยอดการจองหมายเลขทะเบียนรถยนต์ผ่านระบบอินเทอร์เน็ตหลังเปิดระบบให้ยืนยันตัวตนผ่านแอปพลิเคชัน ThaID ระหว่างวันที่ 1 - 7 มิถุนายน 2566 


วันศุกร์ที่ 9 มิถุนายน 2566
กรมการขนส่งทางบก เผยสถิติยอดการจองหมายเลขทะเบียนรถยนต์ผ่านระบบอินเทอร์เน็ตหลังเปิดระบบให้ยืนยันตัวตนผ่านแอปพลิเคชัน ThaID ระหว่างวันที่ 1 - 7 มิถุนายน 2566
มียอดจองหมายเลขทะเบียนรถกว่า 2,508 คัน
กรมการขนส่งทางบก เผยสถิติยอดการจองหมายเลขทะเบียนรถยนต์ผ่านระบบอินเทอร์เน็ตหลังเปิดระบบให้ยืนยันตัวตนผ่านแอปพลิเคชัน ThaID ระหว่างวันที่ 1 - 7 มิถุนายน 2566 มียอดจองหมายเลขทะเบียนรถกว่า 2,508 คัน
นายเสกสม อัครพันธุ์ รองอธิบดีกรมการขนส่งทางบก และโฆษกกรมการขนส่งทางบก กระทรวงคมนาคม เปิดเผยว่า หลังจากกรมการขนส่งทางบกได้พัฒนาระบบการจองหมายเลขทะเบียนรถยนต์ ผ่านระบบอินเทอร์เน็ตที่เว็บไซต์ https://reserve.dlt.go.th/reserve/ โดยเปิดระบบให้มีการยืนยันตัวตนผ่านแอปพลิเคชัน ThaID ก่อนจองหมายเลขทะเบียนรถ ตั้งแต่วันที่ 1 มิถุนายน 2566 เพื่อให้เป็นไปตามมาตรฐานของพระราชบัญญัติคุ้มครองข้อมูลส่วนบุคคล พ.ศ. 2562 หรือ PDPA (Personal Data Protection Act) และป้องกันการแอบอ้างชื่อบุคคลอื่นมาดำเนินการจองทะเบียนรถ ซึ่งอาจก่อให้เกิดความเสียหายกับข้อมูลส่วนบุคคลหรือสูญเสียทรัพย์ได้ โดยระหว่างวันที่ 1 - 7 มิถุนายน 2566 มีสถิติการดำเนินการจองหมายเลขทะเบียนรถยนต์ผ่านระบบการยืนยันตัวตนผ่านแอปพลิเคชัน ThaID สำเร็จทั้งหมด 2,508 หมายเลข โดยแบ่งตามประเภทดังนี้
แบ่งตามประเภทบุคคล
1. บุคคลทั่วไป 2,263 ราย
2. นิติบุคล/ชาวต่างชาติ 245 ราย
แบ่งตามประเภทรถ
1. รถยนต์นั่งส่วนบุคคลไม่เกิน 7 คน (รถเก๋ง หรือ รถกระบะ 4 ประตู) 2,633 คัน
2. รถยนต์นั่งส่วนบุคคลเกิน 7 คน (รถตู้) 38 คัน
3. รถยนต์บรรทุกส่วนบุคคล (รถกระบะบรรทุก หรือ รถกระบะ 2 ประตู) 82 คัน
สำหรับผู้ที่สนใจจองหมายเลขทะเบียนรถ สามารถดำเนินการลงทะเบียนด้วยตนเอง โดยการถ่ายภาพบัตรประจำตัวประชาชนและภาพใบหน้า ผ่านแอปพลิเคชัน ThaID ในโทรศัพท์มือถือของตนเอง กรณีนิติบุคคล/ชาวต่างชาติสามารถให้ผู้แทนนิติบุคคลหรือผู้แทนชาวต่างชาติลงทะเบียนผ่านแอปพลิเคชัน ThaID ได้เช่นกัน หลังจากนั้นให้เข้าเว็บไซต์ https://reserve.dlt.go.th/reserve/ เลือกเมนู “จองหมายเลขทะเบียน” ระบบจะเข้าสู่หน้ายืนยันตัวตน ให้ทำการยืนยันตัวตนโดยสแกน QR code ผ่านแอปพลิเคชัน ThaID เมื่อยืนยันตัวตนแล้วสามารถจองทะเบียนรถได้ตามปกติ โดยรถ 1 คัน สามารถจองได้ 1 หมายเลขทะเบียนเท่านั้น เมื่อจองหมายเลขทะเบียนรถยนต์ได้แล้ว จะสามารถจองหมายเลขทะเบียนได้ใหม่อีกครั้งหลังจาก 3 เดือน นับจากวันที่จองเลขทะเบียน โดยอ้างอิงจากเลขบัตรประจำตัวประชาชน และรายละเอียดของรถที่จองหมายเลขทะเบียนได้

ที่มา : https://www.thaigov.go.th/news/contents/details/69081