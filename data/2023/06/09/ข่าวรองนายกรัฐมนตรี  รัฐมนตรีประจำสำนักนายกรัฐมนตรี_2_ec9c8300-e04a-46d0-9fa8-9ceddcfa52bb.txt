รัฐบาลไทย-ข่าวทำเนียบรัฐบาล-"ธนกร" ติดตามความคืบหน้าการประชาสัมพันธ์ งานฉลองพระชนมายุ 8 รอบ สมเด็จพระอริยวงศาคตญาณ สมเด็จพระสังฆราช สกลมหาสังฆปริณายก 26 มิถุนายน 2566 


วันศุกร์ที่ 9 มิถุนายน 2566
09/06/2566
พิมพ์
"ธนกร" ติดตามความคืบหน้าการประชาสัมพันธ์ งานฉลองพระชนมายุ 8 รอบ สมเด็จพระอริยวงศาคตญาณ สมเด็จพระสังฆราช สกลมหาสังฆปริณายก 26 มิถุนายน 2566
"ธนกร" ติดตามความคืบหน้าการประชาสัมพันธ์
งานฉลองพระชนมายุ 8 รอบ สมเด็จพระอริยวงศาคตญาณ สมเด็จพระสังฆราช สกลมหาสังฆปริณายก 26 มิถุนายน 2566 เร่งหน่วยงานต่างๆสร้างการรับรู้พระกรณียกิจ หลักธรรมคำสอน สร้างการรับรู้ในวงกว้าง
วันนี้ (9 มิถุนายน 2566) เวลา 14.00 น. ณ ห้องประชุม 203 กรมประชาสัมพันธ์ นายธนกร วังบุญคงชนะ รัฐมนตรีประจำสำนักนายกรัฐมนตรี เป็นประธานการประชุมคณะกรรมการฝ่ายประชาสัมพันธ์ งานฉลองพระชนมายุ 8 รอบ สมเด็จพระอริยวงศาคตญาณ สมเด็จพระสังฆราช สกลมหาสังฆปริณายก  โดยมีกรรมการจากหน่วยงานภาครัฐ และสื่อมวลชน เข้าร่วม
นายธนกร กล่าวว่า การประชุมครั้งนี้เป็นการติดตามความคืบหน้าการประชาสัมพันธ์ งานฉลองพระชนมายุ 8 รอบ สมเด็จพระอริยวงศาคตญาณ สมเด็จพระสังฆราช สกลมหาสังฆปริณายก ซึ่งเหลือเวลาประมาณ 2 สัปดาห์ ก็จะถึงวันจัดงานพิธี ในวันที่ 26 มิถุนายน 2566 และขอให้ทุกฝ่ายที่มีส่วนเกี่ยวข้องเร่งเผยแพร่เนื้อหาที่เกี่ยวข้อง อาทิ หลักธรรมคำสอนของพระองค์ ตลอดจนพระกรณียกิจที่สำคัญ ซึ่งเป็นการส่งเสริมให้ประชาชนได้เกิดการรับรู้ในวงกว้าง
นายธนกร กล่าวเพิ่มเติมว่า ยังมีกิจกรรมเฉลิมพระเกียรติที่น่าสนใจ อาทิ โครงการบรรพชาอุปสมบทถวายพระกุศล สมเด็จพระอริยวงศาคตญาณ สมเด็จพระสังฆราช สกลมหาสังฆปริณายก ระหว่างวันที่ 15 มิถุนายน ถึงวันที่ 2 กรกฎาคม 2566 ณ วัดราชบพิธสถิตมหาสีมาราม โดยผู้ร่วมบรรพชาอุปสมบท เป็นข้าราชการ เจ้าหน้าที่ของหน่วยงานภาครัฐ ภาคเอกชน นักศึกษา และประชาชน จำนวน 97 คน โดยจะมีพิธีปลงผมและพิธีรับประทานผ้าไตรและเข้ารับประทานพระโอวาทจากสมเด็จพระอริยวงศาคตญาณ สมเด็จพระสังฆราช สกลมหาสังฆปริณายก ในวันศุกร์ที่ 16 มิถุนายน 2566 ตั้งแต่เวลา 8.30 น. เป็นต้นไปจนเสร็จพิธี ณ วัดราชบพิธสถิตสีมาราม และ ในวันเสาร์ที่ 17 มิถุนายน 2566  เวลา 8.30 น. เป็นต้นไป ประกอบพิธีบรรพชาอุปสมบทตามโครงการฯ ณ วัดราชบพิธสถิตสีมาราม วัดพระยายัง และวัดบุรณศิริมาตยาราม
นอกจากนี้ขอเชิญชวนหน่วยงานภาครัฐ ภาคเอกชน และประชาชน ร่วมพิธีทำบุญตักบาตรถวายพระกุศล งานฉลองพระชนมายุ 8 รอบ สมเด็จพระอริยวงศาคตญาณ สมเด็จพระสังฆราช สกลมหาสังฆ ปริณายก ในวันจันทร์ที่ 26 มิถุนายน 2566 เวลา 7.30 น. ณ วัดราชบพิธสถิตมหาสีมาราม
"ขอขอบคุณทุกฝ่ายที่ช่วยกันประชาสัมพันธ์และขอให้ดำเนินการต่อไปอย่างเข้มข้น ทั้งนี้คณะกรรมการได้จัดทำช่องทางให้ประชาชนติดตามข้อมูลข่าวสารและการจัดกิจกรรมต่างๆ ได้ที่เว็บไซต์ :  https://www.prd.go.th/th/page/item/index/id/85 โดยลิงค์เข้าไปที่เว็บไซต์ กรมประชาสัมพันธ์ :  www.prd.go.th และ Facebook 96 พรรษา สมเด็จพระสังฆราช สกลมหาสังฆปริณายก ซึ่งจะรวบรวมข้อมูลจากหน่วยงานที่เกี่ยวข้องที่น่าเชื่อถือมาให้ประชาชนรับรู้ และเชิญชวนประชาชนร่วมกิจกรรมต่าง ๆ เพื่อเฉลิมพระเกียรติสมเด็จพระอริยวงศาคตญาณ สมเด็จพระสังฆราช สกลมหาสังฆปริณายก" นายธนกร กล่าว

ที่มา : https://www.thaigov.go.th/news/contents/details/69090