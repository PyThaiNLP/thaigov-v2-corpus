รัฐบาลไทย-ข่าวทำเนียบรัฐบาล-พม. ส่งมอบเงินช่วยเหลือเยียวยาผู้เสียหายจากการค้ามนุษย์ ช่วยชาวเมียนมา 15 คน เริ่มต้นชีวิตใหม่อีกครั้ง


วันศุกร์ที่ 9 มิถุนายน 2566
พม. ส่งมอบเงินช่วยเหลือเยียวยาผู้เสียหายจากการค้ามนุษย์ ช่วยชาวเมียนมา 15 คน เริ่มต้นชีวิตใหม่อีกครั้ง
พม. ส่งมอบเงินช่วยเหลือเยียวยาผู้เสียหายจากการค้ามนุษย์ ช่วยชาวเมียนมา 15 คน เริ่มต้นชีวิตใหม่อีกครั้ง
วันนี้ (9 มิ.ย. 66) เวลา 08.45 น. ที่ห้องประชุม ชั้น 8 กระทรวงการพัฒนาสังคมและความมั่นคงของมนุษย์ (พม.) สะพานขาว กทม. นายอนุกูล ปีดแก้ว ปลัดกระทรวงการพัฒนาสังคมและความมั่นคงของมนุษย์ (ปลัด พม.) เป็นประธานในพิธีมอบเงินช่วยเหลือเยียวยา จำนวน 1,505,147 บาท ตามพระราชบัญญัติป้องกันและปราบปรามการค้ามนุษย์ พ.ศ. 2551 และที่แก้ไขเพิ่มเติม สำหรับผู้เสียหายจากการบังคับใช้แรงงานหรือบริการ สัญชาติเมียนมา จำนวน 15 ราย ซึ่งอยู่ในการคุ้มครองของสถานคุ้มครองสวัสดิภาพผู้เสียหายจากการค้ามนุษย์ จังหวัดปทุมธานี และสถานคุ้มครองสวัสดิภาพผู้เสียหายจากการค้ามนุษย์ (บ้านเกร็ดตระการ) จังหวัดนนทบุรี ทั้งนี้ เงินช่วยเหลือเยียวยา ดังกล่าวเป็นเงินค่าสินไหมทดแทน เงินค่าจ้างค่าแรงค้างจ่าย เงินช่วยเหลือจากกองทุนเพื่อการป้องกันและปราบปรามการค้ามนุษย์ เพื่อให้ผู้เสียหายทั้งหมดที่จะเดินทางกลับภูมิลำเนาที่เมียนมาในวันที่ 15 มิถุนายน 2566 ได้นำไปใช้จ่ายในการเริ่มต้นชีวิตใหม่หลังจากพ้นการคุ้มครอง
นายอนุกูล กล่าวว่า กระทรวง พม. เจ้าหน้าที่สถานคุ้มครองสวัสดิภาพผู้เสียหายจากการค้ามนุษย์ทุกคน ยินดีที่ได้ช่วยเหลือผู้เสียหายจากการค้ามนุษย์ทุกท่าน รวมถึงมูลนิธิไอเจเอ็ม (IJM) ที่เข้ามาช่วยเหลือในเรื่องล่ามแปลภาษา กฎหมาย และการเดินทางกลับภูมิลำเนา ทั้งนี้ ขอให้ทุกท่าน เมื่อกลับถึงภูมิลำเนา ขอให้ช่วยกันประชาสัมพันธ์บอกต่อให้พี่น้องชาวเมียนมาไม่ตกเป็นเหยื่อของกระบวนการค้ามนุษย์ซ้ำอีก เพราะอาจจะไม่ได้โชคดีเหมือนท่านในวันนี้ที่ได้รับความช่วยเหลือ และมีโอกาสได้กลับมาเริ่มต้นชีวิตใหม่ โดยขอให้ทุกท่านโชคดี เดินทางกลับบ้านโดยสวัสดิภาพ  ได้ไปหาครอบครัวและใช้ชีวิตอย่างมีความสุขอีกครั้ง
ในขณะที่ ตัวแทนผู้เสียหายจากการค้ามนุษย์ได้กล่าวขอบคุณกระทรวง พม. และหน่วยงานต่างๆ ที่เข้ามาให้ความช่วยเหลือ ซึ่งวันแรกที่เข้ามาอยู่ในสถานคุ้มครองฯ รู้สึกหดหู่ หมดกำลังใจ และขาดแรงใจในการใช้ชีวิต ซึ่งต้องขอขอบคุณเจ้าหน้าที่ศูนย์คุ้มครองฯ ที่คอยให้กำลังใจตลอด ทำให้กลับมามีพลังกาย พลังใจที่จะลุกขึ้นมาใช้ชีวิตต่อได้อีกครั้ง และขอบคุณที่ให้ความช่วยเหลือเป็นอย่างดี รู้สึกซาบซึ้งใจมาก
#ช่วย24ชั่วโมง #พม24ชม #ข่าวพม

ที่มา : https://www.thaigov.go.th/news/contents/details/69078