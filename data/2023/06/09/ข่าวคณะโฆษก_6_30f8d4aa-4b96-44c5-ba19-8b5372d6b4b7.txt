รัฐบาลไทย-ข่าวทำเนียบรัฐบาล-“ทิพานัน”เผยดัชนีเชื่อมั่นผู้บริโภคเดือนพ.ค.66 ปรับตัวดีขึ้นต่อเนื่อง 12 เดือน สูงสุดในรอบ 39 เดือน ชูมาตรการกระตุ้นเศรษฐกิจ “พล.อ.ประยุทธ์”สุดปัง ดันเศรษฐกิจไทยขาขึ้น


วันศุกร์ที่ 9 มิถุนายน 2566
09/06/2566
พิมพ์
“ทิพานัน”เผยดัชนีเชื่อมั่นผู้บริโภคเดือนพ.ค.66 ปรับตัวดีขึ้นต่อเนื่อง 12 เดือน สูงสุดในรอบ 39 เดือน ชูมาตรการกระตุ้นเศรษฐกิจ “พล.อ.ประยุทธ์”สุดปัง ดันเศรษฐกิจไทยขาขึ้น
“ทิพานัน”เผยดัชนีเชื่อมั่นผู้บริโภคเดือนพ.ค.66 ปรับตัวดีขึ้นต่อเนื่อง 12 เดือน สูงสุดในรอบ 39 เดือน ชูมาตรการกระตุ้นเศรษฐกิจ “พล.อ.ประยุทธ์”สุดปัง ดันเศรษฐกิจไทยขาขึ้น
วันนี้ (9 มิ.ย. 66) น.ส.ทิพานัน ศิริชนะ รองโฆษกประจำสำนักนายกรัฐมนตรี เปิดเผยว่า  ผลจากการที่พล.อ.ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ติดตามนโยบายเปิดประเทศ และมาตรการกระตุ้นเศรษฐกิจอย่างใกล้ชิด เพื่อฟื้นฟูเศรษฐกิจและยกระดับคุณภาพชีวิตของประชาชน เพิ่มขีดความสามารถการแข่งขันของประเทศ ท่ามกลางความท้าทายใหม่ๆ  ซึ่งผลของมาตรการต่างๆได้ผลิดอกออกผล โดยศูนย์พยากรณ์เศรษฐกิจและธุรกิจ มหาวิทยาลัยหอการค้าไทย ได้เปิดเผยดัชนีความเชื่อมั่นของผู้บริโภคเดือนพฤษภาคม 2566 พบว่าปรับตัวดีขึ้นจากระดับ 55.0 เป็น 55.7 ปรับตัวดีขึ้นต่อเนื่องเป็นเดือนที่ 12 และอยู่ในระดับสูงสุดในรอบ 39 เดือนนับตั้งแต่เดือนมีนาคม 2563 เป็นต้นมา เนื่องจากผู้บริโภครู้สึกว่าเศรษฐกิจเริ่มปรับตัวดีขึ้นหลังจากที่การท่องเที่ยวฟื้นตัวขึ้นอย่างชัดเจน ตลอดจนบรรยากาศการหาเสียงเลือกตั้งที่คึกคักทั่วประเทศ ส่งผลให้เกิดเม็ดเงินหมุนเวียนในประเทศมากขึ้นและกิจกรรมทางเศรษฐกิจในภูมิภาคต่างๆ ปรับตัวดีขึ้น
ทั้งนี้ ดัชนีความเชื่อมั่นเกี่ยวกับเศรษฐกิจโดยรวม ดัชนีความเชื่อมั่นเกี่ยวกับโอกาสหางานทำโดยรวม และดัชนีความเชื่อมั่นเกี่ยวกับรายได้ในอนาคตอยู่ที่ระดับ 50.2 52.8 และ 64.2 ตามลำดับ ปรับตัวดีขึ้นทุกรายการเมื่อเทียบกับดัชนีในเดือนเมษายน ที่อยู่ในระดับ 49.4 52.0 และ 63.6 ตามลำดับ
“สะท้อนนโยบายของรัฐบาลภายใต้การนำของพล.อ.ประยุทธ์เข้าเป้า ตรงจุดแนวโน้มการฟื้นตัวเศรษฐกิจจึงยังอยู่ในช่วงขาขึ้น โดยผ่านมาตรการต่างๆ เช่น โครงการบัตรสวัสดิการแห่งรัฐ ปี 2566 ที่เป็นมาตรการให้ความช่วยเหลือผู้ประกอบการ SMEs ผ่านโครงการค้ำประกันสินเชื่อ Portfolio Guarantee Scheme (PGS) ระยะที่ 10 และสินเชื่อสำหรับอาชีพอิสระ ที่ได้ช่วยประชาชนมีความเชื่อมั่นในการจับจ่ายใช้สอย ผู้ประกอบการเดินหน้าต่อ สร้างงาน สร้างอาชีพและช่วยประคับประคอง  โดยเฉพาะกลุ่มเปราะบาง ผู้มีรายได้น้อย เกษตรกรและประชาชนทุกกลุ่มอย่างทั่วถึง”น.ส.ทิพานัน กล่าว

ที่มา : https://www.thaigov.go.th/news/contents/details/69072