รัฐบาลไทย-ข่าวทำเนียบรัฐบาล-ปลัดฯ ณัฐพล เปิดงาน “อุตสาหกรรมแฟร์ปทุมธานี ” เล็งกระตุ้นเศรษฐกิจรอบพื้นที่นวนคร คาดสร้างเม็ดเงินกระจายสู่ชุมชนกว่า 2 ล้านบาท


วันอาทิตย์ที่ 4 มิถุนายน 2566
04/06/2566
พิมพ์
ปลัดฯ ณัฐพล เปิดงาน “อุตสาหกรรมแฟร์ปทุมธานี ” เล็งกระตุ้นเศรษฐกิจรอบพื้นที่นวนคร คาดสร้างเม็ดเงินกระจายสู่ชุมชนกว่า 2 ล้านบาท
ปลัดกระทรวงอุตสาหกรรม ณัฐพล เปิดงาน “อุตสาหกรรมแฟร์ปทุมธานี ” เล็งกระตุ้นเศรษฐกิจรอบพื้นที่นวนคร คาดสร้างเม็ดเงินกระจายสู่ชุมชนกว่า 2 ล้านบาท
เมื่อวันที่ 1 มิถุนายน 2566 ดร.ณัฐพล รังสิตพล ปลัดกระทรวงอุตสาหกรรม เป็นประธานในพิธีเปิดงานอุตสาหกรรมแฟร์ ปทุมธานี ณ อาคารนวพลาซ่า เขตส่งเสริมอุตสาหกรรมนวนคร อำเภอคลองหลวง จังหวัดปทุมธานี โดยมีนางสาวณัฏฐิญา เนตยสุภา รองปลัดกระทรวงอุตสาหกรรม นายวิษณุ ทับเที่ยง หัวหน้าผู้ตรวจราชการกระทรวงอุตสาหกรรม นายวีระกิตติ์ รันทกิจธนวิชญ์  ผู้ตรวจราชการกระทรวงอุตสาหกรรม นายใบน้อย สุวรรณชาตรี อธิบดีกรมส่งเสริมอุตสาหกรรม เข้าร่วมด้วย และมีนายอุดม สอนจิตต์ อุตสาหกรรมจังหวัดปทุมธานี ให้การต้อนรับ
ปลัดฯ ณัฐพล กล่าวว่า กระทรวงอุตสาหกรรม ได้ขับเคลื่อนนโยบาย MIND ใช้หัวและใจ ปั้นอุตสาหกรรมคู่ชุมชน ประกอบด้วย 4 มิติ ได้แก่ 1) ความสำเร็จทางธุรกิจ 2) การได้รับการยอมรับจากชุมชน 3) การดูแลรักษาสิ่งแวดล้อมที่ตอบโจทย์ไทยและประชาคมโลก และ 4) การกระจายรายได้สู่ชุมชน เพื่อเป็นกลไกขับเคลื่อนติดปีกภาคธุรกิจและอุตสาหกรรมให้มีขีดความสามารถในการแข่งขัน โดยคำนึงถึงสิ่งแวดล้อม สอดรับกับการเปลี่ยนแปลงของอุตสาหกรรม เทคโนโลยี และข้อตกลงที่เป็นกติกาใหม่ของโลก พร้อมกับการผลักดันให้เกิดผลสัมฤทธิ์ เพื่อให้ชุมชนรักโรงงาน โรงงานรักชุมชน และเกิดการกระจายรายได้สู่ชุมชนอย่างแท้จริง ซึ่งการจัดงานอุตสาหกรรมแฟร์ในครั้งนี้ นับเป็นหนึ่งนโยบายสำคัญที่กระทรวงอุตสาหกรรม ต้องการผลักดันให้เกิดกิจกรรมการกระตุ้นเศรษฐกิจในพื้นที่ รวมทั้งเพื่อแสดงศักยภาพของผู้ประกอบการ และผลิตภัณฑ์เด่นของแต่ละจังหวัดที่มีเอกลักษณ์ และยังเป็นการลดภาระค่าครองชีพให้แก่ประชาชน ช่วยกระตุ้นเศรษฐกิจพื้นที่ โดยนำสินค้าราคาพิเศษมาจำหน่ายให้กับประชาชนในราคาผู้ผลิตส่งตรงถึงผู้บริโภค และยังเป็นการเชื่อมโยงให้ภาคอุตสาหกรรมและชุมชนอยู่ร่วมกันอย่างเป็นมิตร
สำหรับงาน "อุตสาหกรรมแฟร์ ปทุมธานี" จัดขึ้นระหว่างวันที่ 1-2 มิถุนายน 2566 ณ อาคารนวพลาซ่า เขตส่งเสริมอุตสาหกรรมนวนคร อำเภอคลองหลวง จังหวัดปทุมธานี โดยเป็นการบูรณาการร่วมกัน ระหว่างสำนักงานอุตสาหกรรมจังหวัดปทุมธานี บริษัท นวนคร จำกัด พร้อมด้วยหน่วยงานภาครัฐและภาคเอกชนในพื้นที่ อาทิ สภาอุตสาหกรรมจังหวัดปทุมธานี หอการค้าจังหวัดปทุมธานี ภายในงานประกอบด้วย กิจกรรมจัดแสดงนวัตกรรมการผลิตของโรงงาน การจำหน่ายสินค้าผลิตภัณฑ์ชุมชนจากผู้ประกอบการวิสาหกิจชุมชนในพื้นที่ และจำหน่ายสินค้าราคาพิเศษจากโรงงาน จำนวนกว่า 80 บูธ คาดว่าจะมีผู้เข้าร่วมชมงานกว่า 5,000 คน เกิดการหมุนเวียนของเม็ดเงินที่กระจายสู่ชุมชนไม่ต่ำกว่า 2 ล้านบาท

ที่มา : https://www.thaigov.go.th/news/contents/details/68873