รัฐบาลไทย-ข่าวทำเนียบรัฐบาล-พ่อเมืองสุราษฎร์ฯ เผย อ.เกาะพะงัน ร่วมกับคณะสงฆ์ขับเคลื่อนภารกิจ 


วันเสาร์ที่ 3 มิถุนายน 2566
03/06/2566
พิมพ์
พ่อเมืองสุราษฎร์ฯ เผย อ.เกาะพะงัน ร่วมกับคณะสงฆ์ขับเคลื่อนภารกิจ
พ่อเมืองสุราษฎร์ฯ เผยอำเภอเกาะพะงัน ร่วมกับคณะสงฆ์ขับเคลื่อนภารกิจ "บำบัดทุกข์ บำรุงสุข" มอบชุดนักเรียน-ชุดลูกเสือ ให้กับนักเรียนผู้ขาดแคลนทุนทรัพย์ ตาม MOU การเกื้อหนุนระหว่างวัดและชุมชนให้มีความสุขอย่างยั่งยืน
วันนี้ (3 มิ.ย. 66) นายวิชวุทย์ จินโต ผู้ว่าราชการจังหวัดสุราษฎร์ธานี เปิดเผยว่า จังหวัดสุราษฎร์ธานี ให้ความสำคัญในการเสริมสร้างคุณภาพชีวิตที่ดีอย่างยั่งยืนให้กับพี่น้องประชาชน ด้วยการบูรณาการพลังความร่วมมือของภาคีเครือข่ายในพื้นที่ โดยเฉพาะอย่างยิ่งภาคีเครือข่ายภาคผู้นำศาสนา ซึ่งได้เน้นย้ำในที่ประชุมหัวหน้าส่วนราชการ และที่ประชุมนายอำเภอ ตลอดจนการประชุมคณะกรรมการชุดต่าง ๆ ของจังหวัด ให้ทุกส่วนราชการในพื้นที่ได้นำแนวทางตามบันทึกข้อตกลงความร่วมมือบทบาทในการเกื้อหนุนระหว่างวัดและชุมชนให้มีความสุขอย่างยั่งยืน ซึ่งได้รับเมตตาจากเจ้าประคุณสมเด็จพระมหาธีราจารย์ กรรมการมหาเถรสมาคม ประธานกรรมการฝ่ายสาธารณสงเคราะห์ของมหาเถรสมาคม ร่วมลงนาม กับกระทรวงมหาดไทยและสถาบันเทคโนโลยีพระจอมเกล้าเจ้าคุณทหารลาดกระบัง มาเป็นแนวทางในการมุ่งมั่นสร้างพลังการมีส่วนร่วม โดยมุ่งปลุกพลังความรู้รักสามัคคี ความเอื้ออาทร ประสานพลังความร่วมมือเพื่อสนับสนุนส่งเสริมบทบาทหน้าที่ซึ่งกันและกัน โดยใช้หลักแห่งความเมตตาธรรม คือความหวังดี ความปรารถนาดีต่อกัน ในการอนุเคราะห์ช่วยเหลือซึ่งกันและกันและบรรเทาทุกข์
"จากแนวทางการขับเคลื่อนดังกล่าวที่ตนได้ถือเป็นนโยบายที่สำคัญนั้น ซึ่งที่ทำการปกครองอำเภอเกาะพะงัน ได้จัดกิจกรรมมอบชุดนักเรียน-ชุดลูกเสือให้กับนักเรียน จำนวน 48 ราย ณ ที่ว่าการอำเภอเกาะพะงัน เพื่อช่วยเหลือนักเรียนที่ครอบครัวได้รับความเดือดร้อน ขาดแคลนทุนทรัพย์ ไม่มีเงินซื้อชุดนักเรียน-ชุดลูกเสือเพื่อให้ลูกหลานได้ใช้ในการศึกษาเล่าเรียน โดยได้รับความเมตตาจากพระครูวินัยธร สุรศักดิ์ ปญฺญาวโร เจ้าคณะตำบลบ้านใต้ ผู้แทนคณะสงฆ์อำเภอเกาะพะงัน พร้อมทั้งภาคีเครือข่ายภาคราชการ ซึ่งเป็นทีมอำเภอบำบัดทุกข์ บำรุงสุขแบบบูรณาการของอำเภอเกาะพะงัน คือ นายพงศักดิ์ หาญกล้า นายกเทศมนตรีตำบลเพชรพะงัน นายชัยนิมิตร ชมอินทร์ ผู้ใหญ่บ้าน หมู่ที่ 7 ตำบลเกาะพะงัน รวมถึงนายปราโมทย์ พิริยสถิต ผู้นำภาคศาสนาในพื้นที่ ได้ร่วมกับคณะครู และเจ้าหน้าที่จากหน่วยงานที่เกี่ยวข้องร่วมมอบชุดให้กับนักเรียน" ผู้ว่าฯ วิชวุทย์ กล่าวเน้นย้ำ
นายวิชวุทย์ จินโต ผู้ว่าราชการจังหวัดสุราษฎร์ธานี กล่าวต่ออีกว่า การดำเนินกิจกรรมในครั้งนี้ เป็นการพุ่งเป้าแก้ไขปัญหาความยากจนและความเดือดร้อนทุกเรื่องของพี่น้องประชาชน โดยใช้ฐานข้อมูลในระบบ ThaiQM ที่กรมการปกครองได้พัฒนาขึ้น ซึ่งทำให้การทำหน้าที่บำบัดทุกข์ บำรุงสุขให้กับพี่น้องประชาชน เป็นไปอย่างมีประสิทธิภาพและแม่นยำ สามารถเข้าถึงปัญหา และแก้ไขปัญหาแบบพุ่งเป้าได้อย่างแท้จริง ทั้งยังเป็นการบูรณาการภาคีเครือข่าย ซึ่งถือเป็นหัวใจที่สำคัญของการทำงานในปัจจุบัน เพราะเพียงลำพังแค่นายอำเภอ หรือปลัดอำเภอไม่กี่คน ไม่สามารถทำสิ่งเหล่านี้ได้สำเร็จถ้าขาดพลังของ "ทีม" ทั้งทีมที่เป็นทางการ คือผู้นำท้องที่ ผู้บริหารองค์กรปกครองส่วนท้องถิ่น ข้าราชการในพื้นที่ และทีมจิตอาสา ซึ่งมาจากภาคีเครือข่ายอื่น ๆ โดยในกิจกรรมครั้งนี้มีภาคีเครือข่ายภาคผู้นำศาสนาเป็นหลักชัย ดังนั้น จึงขอให้พี่น้องประชาชนชาวจังหวัดสุราษฎร์ธานี มั่นใจได้ว่าหน่วยงานราชการทุกหน่วย ข้าราชการทุกคน และองคาพยพทุกภาคีเครือข่ายในพื้นที่จังหวัดสุราษฎร์ธานีมีความมุ่งมั่นทำงานเพื่อพี่น้องประชาชนอย่างเต็มที่ เพราะเป็นหน้าที่ของพวกเราชาวมหาดไทยทุกคนในฐานะข้าราชการที่ดีในพระบาทสมเด็จพระเจ้าอยู่หัว และเพราะคำว่าสุราษฎร์ธานีนั้นหมายถึง "เมืองคนดี" ซึ่ง "คนดีสำคัญกว่าทุกสิ่ง" รวมถึงคำมั่นสัญญาที่จังหวัดสุราษฎร์ธานีได้ให้ไว้กับองค์การสหประชาชาติประจำประเทศไทย ร่วมกับท่านผู้ว่าราชการจังหวัดทุกจังหวัดลงนามประกาศเจตนารมณ์เพื่อประเทศไทยที่ยั่งยืน เพื่อ มุ่ง Change for Good ทำให้โลกใบเดียวของทุกคนมีอายุยืนยาวและประชาชนทุกคนมีความสุขอย่างยั่งยืน ตราบนานเท่านาน ด้วยแนวคิด “76 จังหวัด 76 คำมั่นสัญญา เพื่อการพัฒนา เพื่อความเท่าเทียม เพื่อความยั่งยืน โลกนี้เพื่อเรา”” ผู้ว่าฯ วิชวุทย์ กล่าวเพิ่มเติม
พระครูวินัยธร สุรศักดิ์ ปญฺญาวโร เจ้าคณะตำบลบ้านใต้ กล่าวว่า การดำเนินกิจกรรมตามบันทึกข้อตกลงความร่วมมือบทบาทในการเกื้อหนุนระหว่างวัดและชุมชนให้มีความสุขอย่างยั่งยืนในครั้งนี้ ก่อให้เกิดทิฏฐธัมมิกัตถะประโยชน์ อันหมายถึงประโยชน์ในปัจจุบัน ประกอบด้วย 1) อุฏฐานสัมปทา คือ ความถึงพร้อมในการขยันหา ทั้งในความรู้และการทำหน้าที่ 2) อารักขสัมปทา มีความพร้อมในการรักษาสิ่งต่าง ๆ ที่ได้มาโดยถูกวิธี รู้จักประหยัด รู้จักเก็บ อดออม 3) กัลยาณมิตตตา รู้จักคบคนดีเป็นมิตร 4) สมชีวิตา ประกอบสัมมาอาชีพ เลี้ยงชีวิตให้เหมาะสมกับฐานะ โดยอาศัยหลักคำสอนในทางพระพุทธศาสนาเป็นต้นทาง และให้คณะสงฆ์ได้เป็นผู้ชี้แนะ เป็นผู้นำ สร้างสังคมชุมชนให้เอื้อต่อการพัฒนาอย่างยั่งยืน
นายสุทธิพงษ์ ทองเรือง ปลัดอำเภอหัวหน้ากลุ่มงานบริหารงานปกครอง รักษาราชการแทนนายอำเภอเกาะพะงัน กล่าวว่า “ขอกราบขอบพระคุณอย่างสูงยิ่งในความเมตตาของพระเดชพระคุณ พระครูวินัยธร สุรศักดิ์ ปญฺญาวโร เจ้าคณะตำบลบ้านใต้ และขอขอบคุณ นายพงศักดิ์ หาญกล้า นายกเทศมนตรีตำบลเพชรพะงัน นายชัยนิมิตร ชมอินทร์ ผู้ใหญ่บ้าน ม.7 ตำบลเกาะพะงัน และนายปราโมทย์ พิริยสถิต ผู้นำภาคศาสนาในพื้นที่ ตลอดจนทุกภาคส่วนและทุกภาคีเครือข่ายที่ให้การสนับสนุนกิจกรรมดังกล่าวนี้ ซึ่งตนในฐานะประธานคณะขับเคลื่อนอำเภอ บำบัดทุกข์ บำรุงสุขแบบบูรณาการอย่างยั่งยืน ต้องขอขอบคุณแทนครอบครัวของนักเรียนเหล่านี้ที่ทำให้พวกเขาได้มีชุดนักเรียน ชุดลูกเสือใส่ไปเรียนหนังสือกับเพื่อน ๆ เพื่อพัฒนาความรู้และเป็นกำลังสำคัญให้กับท้องถิ่นเกาะพะงัน จังหวัดสุราษฎร์ธานี และประเทศชาติในอนาคต”

ที่มา : https://www.thaigov.go.th/news/contents/details/68861