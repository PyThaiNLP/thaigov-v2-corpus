รัฐบาลไทย-ข่าวทำเนียบรัฐบาล-คำกล่าวถวายราชสดุดีและกล่าวนำถวายพระพรชัยมงคล เนื่องในพิธีจุดเทียนถวายพระพรชัยมงคล สมเด็จพระนางเจ้าสุทิดา พัชรสุธาพิมลลักษณ พระบรมราชินี


วันเสาร์ที่ 3 มิถุนายน 2566
03/06/2566
พิมพ์
คำกล่าวถวายราชสดุดีและกล่าวนำถวายพระพรชัยมงคล เนื่องในพิธีจุดเทียนถวายพระพรชัยมงคล สมเด็จพระนางเจ้าสุทิดา พัชรสุธาพิมลลักษณ พระบรมราชินี
คำกล่าวถวายราชสดุดีและกล่าวนำถวายพระพรชัยมงคล
เนื่องในพิธีจุดเทียนถวายพระพรชัยมงคล
สมเด็จพระนางเจ้าสุทิดา พัชรสุธาพิมลลักษณ พระบรมราชินี
คำกล่าวถวายราชสดุดีและกล่าวนำถวายพระพรชัยมงคล
เนื่องในพิธีจุดเทียนถวายพระพรชัยมงคล
สมเด็จพระนางเจ้าสุทิดา พัชรสุธาพิมลลักษณ พระบรมราชินี
เนื่องในโอกาสวันเฉลิมพระชนมพรรษา ๓ มิถุนายน ๒๕๖๖
พลเอก ประยุทธ์ จันทร์โอชา ผู้กราบบังคมทูล
ณ มณฑลพิธีท้องสนามหลวง
วันเสาร์ที่ ๓ มิถุนายน พุทธศักราช ๒๕๖๖ เวลา ๑๙.๑๙ น.
ขอพระราชทานกราบบังคมทูลพระกรุณาทรงทราบฝ่าละอองธุลีพระบาท
เนื่องในศุภวาระแห่งวันเฉลิมพระชนมพรรษาของใต้ฝ่าละอองธุลีพระบาทที่เวียนมาบรรจบอีกคำรบหนึ่ง ในวันที่ ๓ มิถุนายน พุทธศักราช ๒๕๖๖ ข้าพระพุทธเจ้า พลเอก ประยุทธ์ จันทร์โอชานายกรัฐมนตรี พร้อมด้วยพสกนิกรชาวไทยทุกหมู่เหล่า ทั้งที่ได้มาพร้อมกันอยู่ ณ บริเวณมณฑลพิธีแห่งนี้ และที่อยู่ในสถานที่ต่าง ๆ ทั่วประเทศ ตลอดจนทั่วโลก ต่างมีความปลื้มปีติเป็นล้นพ้นที่ได้มาร่วมกันแสดงความจงรักภักดี และน้อมสำนึกในพระมหากรุณาธิคุณอันหาที่สุดมิได้ ในวันนี้
ข้าพระพุทธเจ้าต่างประจักษ์แจ้งว่า ตลอดระยะเวลาที่ผ่านมา ใต้ฝ่าละอองธุลีพระบาท ทรงปฏิบัติพระราชกรณียกิจเป็นอเนกประการ ทั้งโดยเสด็จพระบาทสมเด็จพระเจ้าอยู่หัว ไปในการพระราชพิธีสำคัญต่าง ๆ และการทรงงานสนองและสืบสานโครงการอันเนื่องมาจากพระราชดำริหลากหลายสาขา ในพื้นที่ต่าง ๆ ทั่วประเทศเพื่อการพัฒนาต่อยอด และอำนวยประโยชน์สุขแก่ราษฎร ด้วยพระราชวิริยอุตสาหะ และน้ำพระราชหฤทัยที่เปี่ยมล้นด้วยพระเมตตา นำมาซึ่งความผาสุกร่มเย็นของปวงประชา
และความเจริญรุ่งเรืองวัฒนาสถาพรของประเทศชาติสืบไป
ในวาระอันเป็นมิ่งมงคลยิ่งนี้ ข้าพระพุทธเจ้าขอพระราชทานพระราชานุญาตนำพสกนิกรทั้งหลายถวายพระพรชัยมงคล ดังต่อไปนี้
“ข้าพระพุทธเจ้าทั้งหลาย ขอพระราชทานถวายพระพรชัยมงคล ด้วยความจงรักภักดี ขออัญเชิญคุณพระศรีรัตนตรัย อานุภาพแห่งพระสยามเทวาธิราช และสรรพสิ่งศักดิ์สิทธิ์ในสากล โปรดอภิบาลบันดาลดลให้ใต้ฝ่าละอองธุลีพระบาท เจริญพระชนมายุยิ่งยืนนาน ทรงพระเกษมสำราญ พระเกียรติคุณแผ่ไพศาล สถิตเป็นมิ่งขวัญร่มเกล้า ของปวงข้าพระพุทธเจ้า และเหล่าพสกนิกรตราบกาลนิรันดร์”
ด้วยเกล้าด้วยกระหม่อม

ที่มา : https://www.thaigov.go.th/news/contents/details/68853