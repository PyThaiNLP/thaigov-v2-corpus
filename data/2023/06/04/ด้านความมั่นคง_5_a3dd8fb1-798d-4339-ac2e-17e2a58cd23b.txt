รัฐบาลไทย-ข่าวทำเนียบรัฐบาล-​JOB EXPO THAILAND 2023 ชวนคนหางานต่างประเทศเที่ยวโซน “คนไทยไม่ทิ้งกัน คนหางาน งานหาคน Job Matching”


วันอาทิตย์ที่ 4 มิถุนายน 2566
04/06/2566
พิมพ์
​JOB EXPO THAILAND 2023 ชวนคนหางานต่างประเทศเที่ยวโซน “คนไทยไม่ทิ้งกัน คนหางาน งานหาคน Job Matching”
กระทรวงแรงงาน โดยกรมการจัดหางาน เปิดโซน “คนไทยไม่ทิ้งกัน คนหางาน งานหาคน Job Matching” รองรับผู้ที่กำลังมองหางานต่างประเทศ พร้อมให้บริการ ลงทะเบียนแจ้งความประสงค์ไปทำงาน
สมัคร สัมภาษณ์ อบรมก่อนเดินทาง ที่ JOB EXPO THAILAND 2023 ไบเทคบางนา Hall EH 100 กรุงเทพฯ
นายสุชาติ ชมกลิ่น รัฐมนตรีว่าการกระทรวงแรงงาน เปิดเผยว่า กระทรวงแรงงาน โดยกรมการจัดหางาน กำหนดจัดงาน JOB EXPO THAILAND 2023  ภายใต้ธีมงาน “คนไทยมีงานทำ คนหางาน งานหาคน” ระหว่างวันที่ 8 – 10 มิถุนายน 2566 ณ ศูนย์นิทรรศการและการประชุมไบเทค บางนา Hall EH 100 – 102 กรุงเทพมหานคร ซึ่งหนึ่งไฮไลท์สำคัญที่ต้องกล่าวถึงคือโซน “คนไทยไม่ทิ้งกัน คนหางาน งานหาคน Job Matching” ที่ประกอบด้วยงานในประเทศ อย่างการให้บริการสมัครและสัมภาษณ์งานภายในงาน ควบคู่กับการสัมภาษณ์งานออนไลน์ผ่านระบบ Zoom โดยบริษัทภาคเอกชนที่มีชื่อเสียง จำนวน 397 แห่ง และงานต่างประเทศ  รวม 50,000 อัตรา ทั้งกรมการจัดหางานจัดส่ง และบริษัทเอกชนจัดส่ง บริการรับลงทะเบียนผู้ประสงค์ไปทำงานต่างประเทศ รับสมัครไปทำงานต่างประเทศโดยรัฐจัดส่ง และการรับสมัครงานโดยบริษัทจัดหางานฯ ที่จดทะเบียนกับกรมการจัดหางานถูกต้องตามกฎหมาย
“หลายปีที่ผ่านมาแรงงานไทยที่มีทักษะเป็นที่ต้องการในต่างประเทศอย่างมาก เนื่องจากหลายประเทศเข้าสู่สังคมผู้สูงอายุ ขาดแคลนแรงงานทักษะ จึงพร้อมให้ค่าตอบแทนที่สูง ทำให้ความนิยมไปทำงานต่างประเทศของคนไทยเพิ่มมากขึ้น ซึ่งรัฐบาลโดยการนำของพล.อ. ประยุทธ์ จันทร์โอชา นายกรัฐมนตรี ให้ความสำคัญกับการขยายตลาดแรงงานในต่างประเทศ เพื่อให้คนไทยมีโอกาสไปทำงานต่างประเทศได้อย่างถูกต้องตามกฎหมาย ได้รับสวัสดิการและความปลอดภัยในการทำงาน โซน“คนไทยไม่ทิ้งกัน คนหางาน งานหาคน Job Matching” จึงเป็นโซนกิจกรรมสำคัญที่กระทรวงแรงงานนำเสนอ สำหรับคนไทยที่กำลังมองหางานในต่างประเทศ ได้มารับคำแนะนำ และทราบกระบวนการไปทำงานอย่างถูกต้อง และรับบริการอันเป็นประโยชน์” รมว.แรงงาน กล่าว
ด้านนายไพโรจน์ โชติกเสถียร อธิบดีกรมการจัดหางาน กล่าวว่า สำหรับผู้ที่กำลังมองหางาน ต่างประเทศ สามารถร่วมกิจกรรมได้ที่โซน “คนไทยไม่ทิ้งกัน คนหางาน งานหาคน Job Matching” บริเวณ Hall EH 100 โดยมีกิจกรรมที่น่าสนใจอย่างการรับสมัครไปทำงานต่างประเทศที่จัดส่งโดยรัฐ อาทิ ญี่ปุ่น มาเลเซีย ไต้หวัน และสัมภาษณ์คนหางานเพื่อไปทำงานต่างประเทศ (อิสราเอล) การรับสมัครไปทำงานต่างประเทศโดยบริษัทจัดหางานฯที่จดทะเบียนกับกรมการจัดหางานถูกต้องตามกฎหมาย จำนวน 30 บริษัท ตำแหน่งงานร่วม 2,000 อัตรา โดยตำแหน่งงานที่ต้องการมากที่สุด ได้แก่ งานช่างเชื่อม ช่างทาสี ช่างไฟฟ้า ในเกาหลีใต้ ช่างเชื่อมหม้อไอน้ำ ประเทศออสเตรเลีย พนักงานการพยาบาล ในซาอุดีอาระเบีย เป็นต้น นอกจากนี้ยังมีการรับลงทะเบียนผู้ประสงค์จะไปทำงานต่างประเทศ และการให้คำแนะนำสำหรับผู้ที่ต้องการไปทำงานต่างประเทศ
ทั้งนี้ สามารถสอบถามรายละเอียดเพิ่มเติมได้ที่สำนักงานจัดหางานจังหวัดทุกจังหวัด สำนักงานจัดหางานกรุงเทพมหานคร พื้นที่ 1 – 10 หรือที่สายด่วนกระทรวงแรงงาน โทร 1506 กด 2 กรมการจัดหางาน

ที่มา : https://www.thaigov.go.th/news/contents/details/68867