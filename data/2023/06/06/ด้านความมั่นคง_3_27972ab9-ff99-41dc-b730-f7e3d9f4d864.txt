รัฐบาลไทย-ข่าวทำเนียบรัฐบาล-รมว.ทส. ผนึกกำลังทุกภาคส่วนร่วมปลูกต้นไม้ ลดโลกร้อน เนื่องในวันต้นไม้ประจำปีของชาติ 2566


วันจันทร์ที่ 5 มิถุนายน 2566
รมว.ทส. ผนึกกำลังทุกภาคส่วนร่วมปลูกต้นไม้ ลดโลกร้อน เนื่องในวันต้นไม้ประจำปีของชาติ 2566
รมว.ทส. ผนึกกำลังทุกภาคส่วนร่วมปลูกต้นไม้ ลดโลกร้อน เนื่องในวันต้นไม้ประจำปีของชาติ 2566
รมว.ทส. ผนึกกำลังทุกภาคส่วนร่วมปลูกต้นไม้ ลดโลกร้อน เนื่องในวันต้นไม้ประจำปีของชาติ 2566
วันที่ 4 มิถุนายน 2566 เวลา 15.00 น. นายวราวุธ ศิลปอาชา รัฐมนตรีว่าการกระทรวงทรัพยากรธรรมชาติและสิ่งแวดล้อม (รมว.ทส.) เป็นประธานฝ่ายคฤหัสถ์ ในพิธีเปิดงานวันต้นไม้ประจำปีของชาติ พ.ศ. 2566 โดยมี สมเด็จพระมหาวีรวงศ์ เลขานุการสมเด็จพระสังฆราช เป็นประธานฝ่ายสงฆ์ พร้อมด้วย นายจตุพร บุรุษพัฒน์ ปลัดกระทรวงทรัพยากรธรรมชาติและสิ่งแวดล้อม นายสุทธิพงษ์ จุลเจริญ ปลัดกระทรวงมหาดไทย นายสุรชัย อจลบุญ อธิบดีกรมป่าไม้ คณะผู้บริหาร ทส. รองผู้ว่าราชการจังหวัดปทุมธานี ตลอดจนจิตอาสาทั้งจากหน่วยงานภาครัฐ ภาคเอกชน และประชาชน เข้าร่วมงานกว่า 400 คน ณ สถานปฏิบัติธรรมสมเด็จพระสังฆราช (อมฺพรมหาเถร) คลอง 9 จังหวัดปทุมธานี โดยได้ร่วมกันปลูกต้นไม้กว่า 500 ต้น จำนวน 15 ชนิดพันธุ์ เพื่อสร้างความรักความหวงแหนต่อทรัพยากรป่าไม้ของชาติ การตระหนักถึงความสำคัญของการอนุรักษ์และฟื้นฟูทรัพยากรป่าไม้ให้มีความอุดมสมบูรณ์ ตลอดจนการเพิ่มคุณค่าของพื้นที่ป่าจากพันธุ์ไม้มีค่า และช่วยเพิ่มพื้นที่สีเขียว ลดผลกระทบจากการเปลี่ยนแปลงสภาพภูมิอากาศ ลดภาวะโลกร้อน รวมถึงช่วยลดมลภาวะอากาศจากฝุ่นละอองและหมอกควัน
นายวราวุธ กล่าวว่า วันต้นไม้ประจำปีของชาติ กำหนดขึ้นตามความเห็นชอบของคณะรัฐมนตรีเมื่อวันที่ 31 มกราคม 2532 ที่กำหนดให้ วันวิสาขบูชาของทุกปี เป็น วันต้นไม้ประจำปีของชาติ เพื่อปลูกจิตสำนึกให้ประชาชนทุกหมู่เหล่าได้เล็งเห็นถึงความสำคัญของการอนุรักษ์และฟื้นฟูทรัพยากรป่าไม้ของประเทศ รวมถึงการปลูกต้นไม้เพื่อเพิ่มพื้นที่สีเขียวให้กับชุมชน โดยเฉพาะการปลูกพันธุ์ไม้มีค่า เพื่อเพิ่มคุณค่าของพื้นที่ป่าไม้ ซึ่งกระทรวงทรัพยากรธรรมชาติและสิ่งแวดล้อม (ทส.) โดยกรมป่าไม้ ได้มีการจัดงานวันต้นไม้ประจำปีของชาติมาอย่างต่อเนื่องทุกปี และสถานที่จัดงานในครั้งนี้เป็นการร่วมกันเพิ่มพื้นที่สีเขียวให้กับสถานที่ที่เป็นมหามงคลอย่างยิ่ง เนื่องจากเป็นสถานปฏิบัติธรรม ที่จัดสร้างขึ้นโดยวัดราชบพิธสถิตมหาสีมาราม ราชวรวิหาร เนื่องในโอกาสฉลองพระชนมายุ 8 รอบ สมเด็จพระอริยวงศาคตญาณ สมเด็จพระสังฆราช สกลมหาสังฆปริณายก เพื่อให้เป็นรมณียสถานอันสัปปายะต่อการบำเพ็ญสมณธรรม และการเจริญจิตภาวนา รวมถึงเป็นศูนย์การเรียนรู้พุทธศาสนาสำหรับพุทธศาสนิกชนทั่วไป ทั้งยังได้อัญเชิญพระนามของสมเด็จพระอริยวงศาคตญาณ (อมฺพรมหาเถร) สมเด็จพระสังฆราช สกลมหาสังฆปริณายก เจ้าอาวาสวัดราชบพิธสถิตมหาสีมาราม ราชวรวิหาร ขนานนามว่า “สถานปฏิบัติธรรมสมเด็จพระสังฆราช (อมฺพรมหาเถร)”

ที่มา : https://www.thaigov.go.th/news/contents/details/68900