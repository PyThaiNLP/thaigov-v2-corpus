รัฐบาลไทย-ข่าวทำเนียบรัฐบาล-การประชุมระดับรัฐมนตรีขององค์การเพื่อความร่วมมือทางเศรษฐกิจและการพัฒนา (OECD) วันที่ 7 – 8 มิ.ย.2566 ณ กรุงปารีส สาธารณรัฐฝรั่งเศส


วันอังคารที่ 6 มิถุนายน 2566
06/06/2566
พิมพ์
การประชุมระดับรัฐมนตรีขององค์การเพื่อความร่วมมือทางเศรษฐกิจและการพัฒนา (OECD) วันที่ 7 – 8 มิ.ย.2566 ณ กรุงปารีส สาธารณรัฐฝรั่งเศส
นายอาคม เติมพิทยาไพสิฐ รมว.คลัง ร่วมการประชุมระดับรัฐมนตรีขององค์การเพื่อความร่วมมือทางเศรษฐกิจและการพัฒนา ระหว่างวันที่ 7 – 8 มิถุนายน 2566 ณ กรุงปารีส สาธารณรัฐฝรั่งเศส
นายพรชัย ฐีระเวช ผู้อำนวยการสำนักงานเศรษฐกิจการคลัง ในฐานะโฆษกกระทรวงการคลัง เปิดเผยว่า นายอาคม เติมพิทยาไพสิฐ รัฐมนตรีว่าการกระทรวงการคลัง จะเข้าร่วมการประชุมระดับรัฐมนตรี (Meeting of the Council at Ministerial Level 2023) ขององค์การเพื่อความร่วมมือทางเศรษฐกิจและการพัฒนา (Organisation for Economic Co-operation and Development: OECD) ระหว่างวันที่ 7 – 8 มิถุนายน 2566 ณ กรุงปารีส สาธารณรัฐฝรั่งเศส
การประชุมระดับรัฐมนตรีของ OECD มีวัตถุประสงค์เพื่อมุ่งเน้นไปที่การแสวงหาแนวทางร่วมกันจัดการกับความท้าทายต่อการปรับตัวทางเศรษฐกิจโดยรวมของสมาชิก และสร้างและรักษาความเป็นหุ้นส่วนกับประเทศต่าง ๆ ที่นอกเหนือจากการเป็นสมาชิก OECD โดยในปีนี้จัดขึ้นภายใต้หัวข้อหลัก คือ “Securing a Resilient Future: Shared Values and Global Partnerships” โดยมีหัวข้อการประชุมแบ่งออกเป็น (1) แนวโน้มเศรษฐกิจของ OECD (2) สถานการณ์ในประเทศยูเครน (3) การสร้างภูมิคุ้มกันทางเศรษฐกิจผ่านนโยบายการค้าระหว่างประเทศเพื่อการเติบโตที่ครอบคลุม (4) นวัตกรรมสำหรับเศรษฐกิจที่มีการปล่อยก๊าซเรือนกระจกสุทธิเป็นศูนย์ และ (5) สถานการณ์พลังงานในอนาคต โดยมีผู้เข้าร่วมการประชุมประกอบด้วยประเทศสมาชิก OECD และองค์กรระหว่างประเทศ โดย Mr. James Cleverly รัฐมนตรีว่าการกระทรวงการต่างประเทศของสหราชอาณาจักรในฐานะประธานการประชุมได้เชิญรัฐมนตรีว่าการกระทรวงการคลังเข้าร่วมในฐานะ Non Member ที่เป็นหุ้นส่วนระดับประเทศ นอกจากนี้รัฐมนตรีว่าการกระทรวงการคลังยังมีกำหนดการเข้าร่วมการประชุมย่อยภายใต้หัวข้อเรื่องภาษีและการพัฒนา ตามคำเชิญของสหราชอาณาจักรอีกด้วย
กองนโยบายเศรษฐกิจระหว่างประเทศ สำนักงานเศรษฐกิจการคลัง
โทร. 0-2273-9020 ต่อ 3681

ที่มา : https://www.thaigov.go.th/news/contents/details/68915