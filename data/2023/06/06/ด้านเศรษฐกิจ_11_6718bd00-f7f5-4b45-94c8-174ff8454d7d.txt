รัฐบาลไทย-ข่าวทำเนียบรัฐบาล-กรมศุลกากรจัดการประชุมอธิบดีศุลกากรอาเซียน ครั้งที่ 32 (32nd Meeting of the ASEAN Directors-General of Customs)


วันอังคารที่ 6 มิถุนายน 2566
06/06/2566
พิมพ์
กรมศุลกากรจัดการประชุมอธิบดีศุลกากรอาเซียน ครั้งที่ 32 (32nd Meeting of the ASEAN Directors-General of Customs)
วันนี้ (วันที่ 6 มิถุนายน 2566) เวลา 09.30 น.นายพชร อนันตศิลป์ อธิบดีกรมศุลกากร เป็นประธานในพิธีเปิดการประชุมอธิบดีศุลกากรอาเซียน ครั้งที่ 32 (32nd Meeting of the ASEAN Directors-General of Customs) ณ โรงแรมเคปดารา รีสอร์ท พัทยา จังหวัดชลบุรี
นายพชร อนันตศิลป์ อธิบดีกรมศุลกากร เปิดเผยว่า การประชุมอธิบดีศุลกากรอาเซียนครั้งที่ 32 จัดขึ้นระหว่างวันที่ 6 - 8 มิถุนายน 2566 ในรูปแบบผสม (Hybrid Meeting) ประกอบด้วยประเทศสมาชิกอาเซียนทั้ง 10 ประเทศ และเลขาธิการอาเซียน โดยมีวัตถุประสงค์เพื่อติดตามความคืบหน้าในการดำเนินการตามแผนยุทธศาสตร์การพัฒนาศุลกากรอาเซียนของคณะทำงานที่อยู่ภายใต้การกำกับดูแลของอธิบดีศุลกากรอาเซียน จำนวน 5 คณะทำงาน ได้แก่ คณะกรรมการประสานงานด้านศุลกากรอาเซียน (ASEAN Coordination Committee on Customs: CCC) คณะทำงานด้านการอำนวยความสะดวกทางการค้าและพิธีการศุลกากร (Customs Procedures and Trade Facilitation Working Group: CPTFWG) คณะทำงานด้านการป้องกันและปราบปรามทางศุลกากร (Customs Enforcement and Compliance Working Group: CECWG) คณะทำงานด้านการเสริมสร้างขีดความสามารถทางศุลกากร(Customs Capacity Building Working Group: CCBWG) และคณะทำงานด้านการพัฒนาระบบ ASEAN Single Window (ASEAN Single Window Steering Committee: ASWSC)
อธิบดีกรมศุลกากร กล่าวต่ออีกว่า นอกจากนี้ ได้มีการหารือร่วมกันระหว่างศุลกากรอาเซียนกับประเทศคู่เจรจา ได้แก่ ออสเตรเลีย จีน ญี่ปุ่น เกาหลีใต้ และองค์การศุลกากรโลก เพื่อแลกเปลี่ยนแนวปฏิบัติและประสบการณ์ในประเด็นที่เกี่ยวข้องกับศุลกากร รวมถึงการหารือร่วมกับตัวแทนจากภาคเอกชน ได้แก่ EU-ASEAN Business Council และ US-ASEAN Business Council เพื่อรับทราบประเด็นต่าง ๆ และข้อเสนอแนะจากภาคเอกชน โดยจะทำงานร่วมกันอย่างใกล้ชิด เพื่ออำนวยความสะดวกในการเคลื่อนย้ายสินค้า รวมทั้งเสริมสร้างความยืดหยุ่นของห่วงโซ่อุปทานในภูมิภาค อีกด้วย

ที่มา : https://www.thaigov.go.th/news/contents/details/68939