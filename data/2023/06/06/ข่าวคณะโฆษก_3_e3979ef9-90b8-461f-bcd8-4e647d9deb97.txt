รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯ ชื่นชมความสำเร็จนักกีฬาแบดมินตัน ขอบคุณการจัดการแข่งขัน Thailand Open 2023 ยินดี วิว กุลวุฒิ เจ้าของแชมป์ชายเดี่ยวสร้างชื่อให้ไทย 


วันอังคารที่ 6 มิถุนายน 2566
06/06/2566
พิมพ์
โฆษกรัฐบาลเผย นายกฯ ชื่นชมความสำเร็จนักกีฬาแบดมินตัน ขอบคุณการจัดการแข่งขัน Thailand Open 2023 ยินดี วิว กุลวุฒิ เจ้าของแชมป์ชายเดี่ยวสร้างชื่อให้ไทย
โฆษกรัฐบาลเผย นายกฯ ชื่นชมความสำเร็จนักกีฬาแบดมินตัน ขอบคุณการจัดการแข่งขัน Thailand Open 2023 ยินดี วิว กุลวุฒิ เจ้าของแชมป์ชายเดี่ยวสร้างชื่อให้ไทย
วันนี้ (6 มิถุนายน 2566) นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ขอบคุณทุกส่วนที่เกี่ยวข้องส่งผลให้ไทยจัดการแข่งขันได้อย่างดีตามมาตรฐานสากล ชื่นชมความสำเร็จของนักกีฬาทุกคน และ วิว กุลวุฒิ เจ้าของแชมป์ชายเดี่ยว Thailand Open 2023
โฆษกประจำสำนักนายกรัฐมนตรีเปิดเผยว่า ไทยเป็นเจ้าภาพจัดการแข่งขันแบดมินตัน TOYOTA GAZOO RACING Thailand Open 2023 (โตโยต้า กาซู เรซซิ่ง ไทยแลนด์ โอเพ่น 2023) ทัวร์นาเมนต์ระดับ HSBC BWF World Tour Super 500 ชิงถ้วยพระราชทานพระบาทสมเด็จพระเจ้าอยู่หัว ระหว่างวันที่ 30 พฤษภาคม – 4 มิถุนายน 2566 ที่ อินดอร์ สเตเดี้ยม หัวหมาก ซึ่งรายการนี้เป็นอีกหนึ่งรายการเก็บคะแนนสะสม ไปโอลิมปิกเกมส์ 2024 ที่กรุงปารีส ประเทศฝรั่งเศส
โดยผลการแข่งขันรายการนี้ วิว กุลวุฒิ วิทิตศานต์ นักกีฬาแบดมินตันชายเดี่ยวของไทย มือวางอันดับ 2 ของรายการ และมืออันดับ 5 ของโลก เป็นคนไทยคนแรกในรอบ 7 ปี ที่เป็นแชมป์ชายเดี่ยวในรายการนี้
“นายกรัฐมนตรีขอบคุณนักกีฬาทุกคนที่ทำหน้าที่ตัวแทนของประเทศไทยได้อย่างสมบูรณ์ แสดงความยินดีกับผู้ได้รับรางวัลทุกคน และขอบคุณหน่วยงานที่เกี่ยวข้องที่เป็นเจ้าภาพจัดการแข่งขันได้อย่างสมศักดิ์ศรีตามมาตรฐานสากล พร้อมกันนี้ขอเป็นกำลังใจให้นักกีฬาในการแข่งขันครั้งต่อไป” นายอนุชาฯ กล่าว

ที่มา : https://www.thaigov.go.th/news/contents/details/68919