รัฐบาลไทย-ข่าวทำเนียบรัฐบาล-กรมการขนส่งทางบก แนะนำประชาชนใช้บริการรถรับจ้างผ่านระบบอิเล็กทรอนิกส์ที่ถูกต้องตามกฎหมาย เพื่อความปลอดภัยในการเดินทาง 


วันอังคารที่ 6 มิถุนายน 2566
กรมการขนส่งทางบก แนะนำประชาชนใช้บริการรถรับจ้างผ่านระบบอิเล็กทรอนิกส์ที่ถูกต้องตามกฎหมาย เพื่อความปลอดภัยในการเดินทาง
...
กรมการขนส่งทางบก แนะนำประชาชนใช้บริการรถรับจ้างผ่านระบบอิเล็กทรอนิกส์ที่ถูกต้องตามกฎหมาย เพื่อความปลอดภัยในการเดินทาง
นายเสกสม อัครพันธุ์ รองอธิบดีกรมการขนส่งทางบก และโฆษกกรมการขนส่งทางบก  กระทรวงคมนาคม เปิดเผยว่า ตามที่กระทรวงคมนาคมออกกฎกระทรวงรถยนต์รับจ้างผ่านระบบอิเล็กทรอนิกส์ พ.ศ. 2564 เปิดโอกาสให้สามารถนำรถยนต์ส่วนบุคคลมาขึ้นทะเบียนเป็นรถสาธารณะให้บริการผู้โดยสารผ่านแอปพลิเคชันที่กรมการขนส่งทางบก (ขบ.) รับรอง เพื่อเป็นทางเลือกในการเดินทางของประชาชนและให้ภาครัฐสามารถควบคุม กำกับ ดูแลการให้บริการที่ปลอดภัย ขบ. แนะนำให้ใช้บริการรถรับจ้างผ่านแอปพลิเคชันที่ได้รับการรับรองและจดทะเบียนถูกต้องแล้วเท่านั้น เพื่อความปลอดภัยในการเดินทางรวมถึงได้รับบริการและราคาที่เป็นธรรม และกำชับผู้ที่นำรถยนต์มาให้บริการจะต้องจดทะเบียนเป็นรถยนต์รับจ้างผ่านระบบอิเล็กทรอนิกส์ ให้ถูกต้องตามกฎหมาย ประชาชนสามารถสังเกตตัวรถที่นำรถยนต์มาให้บริการว่าเป็นรถที่จดทะเบียนถูกต้องหรือไม่ โดยรถยนต์รับจ้างผ่านแอปพลิเคชัน (แท็กซี่) ต้องจดทะเบียนรถเป็นรถยนต์สาธารณะ (ป้ายเหลือง) ในส่วนของรถยนต์รับจ้างผ่านแอปพลิเคชัน (รถยนต์ส่วนบุคคล) ต้องจดทะเบียนเปลี่ยนประเภทเป็น “รถยนต์รับจ้างผ่านระบบอิเล็กทรอนิกส์” และติดสติกเกอร์สัญลักษณ์ทั้งด้านหน้าและด้านหลังรถที่เห็นได้ชัดเจน สำหรับรถจักรยานยนต์รับจ้างผ่านแอปพลิเคชันที่ถูกต้องตามกฎหมายต้องเป็นรถจักรยานยนต์สาธารณะ (ป้ายเหลือง) และคนขับจะต้องใส่เสื้อคลุมของแอปพลิเคชันเมื่อให้บริการด้วย
รองอธิบดีกรมการขนส่งทางบก กล่าวเพิ่มเติมว่า สำหรับขั้นตอนการนำรถมาจดทะเบียนเป็นรถรับจ้างผ่านระบบอิเล็กทรอนิกส์ ผู้ขับรถต้องมีใบอนุญาตขับรถสาธารณะและผ่านการตรวจสอบประวัติอาชญากรรมจากสำนักงานตำรวจแห่งชาติ โดย ขบ. ได้พัฒนาระบบการอบรมใบอนุญาตขับรถออนไลน์รองรับผู้ที่ต้องการขอรับใบอนุญาตขับรถสาธารณะ เข้าอบรมได้ที่เว็บไซต์ www.dlt-elearning.com ในหัวข้อ “อบรมขอรับใบอนุญาตขับรถสาธารณะ” หลังจากผ่านการอบรมแล้วให้จองคิวผ่าน DLT Smart Queue เพื่อยื่นคำขอทดสอบสมรรถภาพ และทดสอบข้อเขียน ณ สำนักงานขนส่ง และจะได้รับหนังสือสอบประวัติอาชญากรรมเพื่อนำไปยื่นที่สำนักงานตำรวจแห่งชาติ หลังจากผ่านการตรวจสอบประวัติอาชญากรรมแล้ว จึงจะได้รับใบอนุญาตขับรถยนต์สาธารณะ หลังจากนั้นต้องนำหลักฐาน ได้แก่ บัตรประจำตัวประชาชน ใบอนุญาตขับรถยนต์สาธารณะ หรือหนังสือรับรองผ่านการอบรมทดสอบ เพื่อขอรับใบอนุญาตขับรถยนต์สาธารณะที่ยังไม่สิ้นอายุ ใบคู่มือจดทะเบียนรถหรือสำเนา หนังสือรับรองการสังกัดแอปพลิเคชันหรือสำเนา หมายเลขโทรศัพท์ ยื่นขอความเห็นชอบที่กลุ่มวิชาการขนส่ง สำนักงานขนส่งกรุงเทพมหานครพื้นที่ 1 - 4 หรือสำนักการขนส่งผู้โดยสาร ขบ. เมื่อได้รับความเห็นชอบแล้วต้องนำรถเข้ารับการตรวจสภาพและดำเนินการจดทะเบียน ณ สำนักงานขนส่งที่รถนั้นจดทะเบียนอยู่ในเขตพื้นที่ความรับผิดชอบ
ทั้งนี้ ปัจจุบันมีแอปพลิเคชันที่ผ่านการรับรองจาก ขบ. แล้ว ได้แก่ ฮัลโหลภูเก็ต เซอร์วิส (Hello Phuket Service) บอนกุ (Bonku) เอเชีย แค็บ (Asia Cab) โรบินฮู้ด (Robinhood) แกร็บ (Grab) แอร์เอเชียซุปเปอร์แอป (Air Asia SuperApp) และล่าสุด ขบ. ให้การรับรองแอปพลิเคชัน โบลท์ (Bolt) เพิ่มอีก 1 ราย จึงทำให้มีแอปพลิเคชันที่ผ่านการรับรองถูกต้องตามกฎหมายแล้วทั้งสิ้น จำนวน 7 ราย

ที่มา : https://www.thaigov.go.th/news/contents/details/68940