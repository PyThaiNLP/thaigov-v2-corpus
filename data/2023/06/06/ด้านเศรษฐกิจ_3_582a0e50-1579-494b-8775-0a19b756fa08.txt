รัฐบาลไทย-ข่าวทำเนียบรัฐบาล-สรรพสามิต แจงเหตุเพลิงไหม้ พบความเสียหาย 1 ห้อง ไม่พบผู้ได้รับบาดเจ็บหรือเสียชีวิต


วันอังคารที่ 6 มิถุนายน 2566
06/06/2566
พิมพ์
สรรพสามิต แจงเหตุเพลิงไหม้ พบความเสียหาย 1 ห้อง ไม่พบผู้ได้รับบาดเจ็บหรือเสียชีวิต
วันที่ 5 มิ.ย.2566 เวลา 11.00 น. เกิดเหตุเพลิงไหม้ บริเวณชั้น 3 อาคารกรมสรรพสามิต ซึ่งทางเจ้าหน้าที่ดับเพลิงและกู้ภัยดุสิตเข้าทำการควบคุมสถานการณ์ได้อย่างรวดเร็ว สามารถควบคุมเพลิงสงบได้เป็นที่เรียบร้อย ภาย่ในเวลา 11.21 น.
นายเกรียงไกร พัฒนาภรณ์ รองอธิบดีกรมสรรพสามิต ในฐานะโฆษกกรมสรรพสามิต เปิดเผยว่า วันนี้ (5 มิถุนายน 2566) เมื่อเวลา 11.00 น. ได้เกิดเหตุเพลิงไหม้  บริเวณชั้น 3 อาคารกรมสรรพสามิต  ตั้งอยู่ที่ ถนนนครไชยศรี เขตดุสิต กรุงเทพฯ ซึ่งทางเจ้าหน้าที่ดับเพลิงและกู้ภัยดุสิต ได้เข้าทำการควบคุมสถานการณ์ได้อย่างรวดเร็ว สามารถควบคุมเพลิงสงบได้เป็นที่เรียบร้อย ภายในเวลา 11.21 น.
ทั้งนี้ ไม่มีผู้ได้รับบาดเจ็บหรือเสียชีวิตจากเหตุเพลิงไหม้ในครั้งนี้ สาเหตุเบื้องต้นพบว่าเป็นเหตุเพลิงไหม้บริเวณชั้น 3 พบความเสียหาย จำนวน 1 ห้อง โดยไม่ลุกลามไปยังชั้นอื่น ๆ ขณะนี้อยู่ระหว่างสอบสวนหาสาเหตุเพลิงไหม้ และจะแจ้งรายละเอียดให้ทราบต่อไป
สำหรับเหตุเพลิงไหม้ดังกล่าวไม่มีผลกระทบต่อการให้บริการประชาชนแต่อย่างใด กรมสรรพสามิตสามารถเปิดทำการได้ตามปกติในวันพรุ่งนี้ (6 มิถุนายน 2566)

ที่มา : https://www.thaigov.go.th/news/contents/details/68908