รัฐบาลไทย-ข่าวทำเนียบรัฐบาล-พม. พาเด็กถูกกระทำรุนแรงเข้าคุ้มครองพยาน พร้อมฟื้นฟูเยียวยาสภาพจิตใจอย่างใกล้ชิด


วันอังคารที่ 6 มิถุนายน 2566
พม. พาเด็กถูกกระทำรุนแรงเข้าคุ้มครองพยาน พร้อมฟื้นฟูเยียวยาสภาพจิตใจอย่างใกล้ชิด
พม. พาเด็กถูกกระทำรุนแรงเข้าคุ้มครองพยาน พร้อมฟื้นฟูเยียวยาสภาพจิตใจอย่างใกล้ชิด
เมื่อวันที่ 3 มิถุนายน 2566 นายอนุกูล ปีดแก้ว ปลัดกระทรวงการพัฒนาสังคมและความมั่นคงของมนุษย์ (ปลัด พม.) เปิดเผยว่า ขณะนี้ กระทรวง พม. ได้เร่งฟื้นฟูเยียวยาสภาพจิตใจเด็กทั้ง 9 คนที่ถูกกระทำความรุนแรงในสถานสงเคราะห์เด็กจังหวัดสระบุรี ภายใต้การดูแลอย่างใกล้ชิดของนักสังคมสงเคราะห์และนักจิตวิทยา ซึ่งก่อนหน้านี้ เมื่อวันที่ 30 พ.ค. 66 ได้พาไปพบจิตแพทย์ที่โรงพยาบาลเพื่อประเมินสภาพจิตใจ จากนั้น เมื่อวันที่ 1 มิ.ย. 66 สำนักงานคุ้มครองพยาน กรมคุ้มครองสิทธิและเสรีภาพ ได้พาเด็กทั้ง 9 ราย ไปคุ้มครองพยาน ซึ่งกระทรวง พม. ได้มอบหมายนักสังคมสงเคราะห์ช่วยให้คำแนะนำในการดูแลเด็กอย่างใกล้ชิด เพื่อลดผลกระทบต่อเด็กให้มากที่สุด
สำหรับการดำเนินคดีดังกล่าวเป็นไปตามประมวลกฎหมายวิธีพิจารณาความอาญา โดยมุ่งหมายมิให้เด็กอายุไม่เกิน 18 ปี ได้รับผลกระทบทั้งทางร่างกายและสภาวะทางจิตใจจากกระบวนการยุติธรรม ซึ่งตั้งแต่วันที่ 30 พ.ค. - 2 มิ.ย. 66 มีถามปากคำเด็ก และจัดกิจกรรมรับฟังเสียงเด็ก แทนการถามปากคำเด็ก โดยคัดกรองเด็กที่ได้รับความรุนแรง เพื่อลดความบอบช้ำทางจิตใจของเด็ก รวมจำนวนทั้งสิ้น 106 คน จากจำนวนเด็กทั้งหมด 169 คน อีกทั้งมีการสอบปากคำผู้ใหญ่อีก 12 คน
นายอนุกูล กล่าวเพิ่มเติมว่า ขณะนี้ เด็กส่วนใหญ่ในสถานสงเคราะห์ฯ มีสภาพจิตใจที่ดี สามารถใช้ชีวิตได้เป็นปกติ โดยเรามีทีมเยียวยาฟื้นฟูสภาพจิตใจที่มีนักสังคมสงเคราะห์และนักจิตวิทยาคอยดูแลและให้คำปรึกษาอย่างใกล้ชิด
#ช่วย24ชั่วโมง #พม24ชม #ข่าวพม

ที่มา : https://www.thaigov.go.th/news/contents/details/68923