รัฐบาลไทย-ข่าวทำเนียบรัฐบาล-ปลัด พม. ลงพื้นที่ จ.สระบุรี ย้ำชัดปฏิรูปสถานสงเคราะห์เด็กทั่วประเทศ


วันอังคารที่ 6 มิถุนายน 2566
ปลัด พม. ลงพื้นที่ จ.สระบุรี ย้ำชัดปฏิรูปสถานสงเคราะห์เด็กทั่วประเทศ
ปลัด พม. ลงพื้นที่ จ.สระบุรี ย้ำชัดปฏิรูปสถานสงเคราะห์เด็กทั่วประเทศ
เมื่อวันที่ 5 มิ.ย. 66 นายอนุกูล ปีดแก้ว ปลัดกระทรวงการพัฒนาสังคมและความมั่นคงของมนุษย์ (ปลัด พม.) เปิดเผยว่า วันนี้ ตนได้มาลงพื้นที่ตรวจเยี่ยมการดูแลเด็กในสถานสงเคราะห์เด็กหญิงจังหวัดสระบุรี ซึ่งได้เดินเยี่ยมเด็กอายุ 6 - 18 ปี ที่พักอาศัยอยู่ร่วมกันในอาคารนอนทั้ง 4 อาคาร พบว่า เด็กส่วนใหญ่มีสีหน้ายิ้มแย้ม มีสภาพจิตใจที่ดี และมีท่าทางการแสดงออกเป็นปกติ อีกทั้งได้พูดคุยกับเจ้าหน้าที่และพี่เลี้ยงเด็กเพื่อให้กำลังใจในการปฏิบัติหน้าที่ดูแลเด็กอย่างเป็นธรรม เป็นกลาง และไม่ใช้ความรุนแรง
นายอนกูล กล่าวต่อไปว่า สำหรับความคืบหน้าในการดำเนินคดี นั้น อยู่ระหว่างสอบข้อเท็จจริงเด็กตามประมวลกฎหมายวิธีพิจารณาความอาญา เป็นอำนาจของเจ้าหน้าที่ตำรวจ อัยการ และพนักงานสอบสวน ร่วมกับทีมสหวิชาชีพ และองค์กรพัฒนาเอกชน  ซึ่งจะต้องมีการย้ายเจ้าหน้าที่ที่เกี่ยวข้องทุกคนไปปฏิบัติงานชั่วคราวที่หน่วยงานสังกัดกระทรวง พม. ในพื้นที่ใกล้เคียง อีกทั้งขอให้เจ้าหน้าที่ทุกคนให้ความร่วมมือด้วยข้อมูลที่เป็นจริง เพราะความจริงจะช่วยแก้ไขทุกอย่าง เราต้องยืนตัวตรง ไม่ว่าจะเกิดอะไรขึ้น และขอให้เชื่อมั่นว่า กระทรวง พม. จะให้ความยุติธรรม เป็นกลางกับทุกคน
นายอนกูล กล่าวเพิ่มเติมว่า ในส่วนของกระทรวง พม. จะต้องปรับการทำงานใหม่ทั้งระบบของสถานสงเคราะห์เด็กทั่วประเทศ ตั้งแต่ทัศนคติของบุคลากร การทบทวนความรู้ความเข้าใจในการปฎิบัติงาน ระบบพัฒนาเด็ก การสร้างนักสังคมสงเคราะห์พันธุ์ใหม่  การดูแลสวัสดิการและสร้างสมดุลชีวิตกับงาน (Work-Life Balance) ให้กับพี่เลี้ยง สถานสงเคราะห์ต้องไร้ความรุนแรง และมีระบบสภาเด็กในสถานสงเคราะห์เพื่อการมีส่วนร่วมของเด็ก รวมถึงการรื้อระบบการขับเคลื่อนงานของคณะกรรมการคุ้มครองเด็กจังหวัดทั่วประเทศ นอกจากนี้ จะต้องเร่งประเมินเด็กที่มีครอบครัวและทำงานร่วมกัน เพื่อให้เด็กได้มีโอกาสอยู่กับครอบครัวมากที่สุด
#ช่วย24ชั่วโมง #พม24ชม #ข่าวพม

ที่มา : https://www.thaigov.go.th/news/contents/details/68927