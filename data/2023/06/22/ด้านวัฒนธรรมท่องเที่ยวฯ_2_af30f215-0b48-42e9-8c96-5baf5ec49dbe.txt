รัฐบาลไทย-ข่าวทำเนียบรัฐบาล-วธ. พร้อมขับเคลื่อน MOU ด้านวัฒนธรรมกับภาครัฐ เอกชน ทั้งในประเทศและต่างประเทศ เดินหน้าพัฒนางาน CCPOT เครือข่ายเมืองสร้างสรรค์ด้านภาพยนตร์ของยูเนสโก ร่วมพัฒนาเด็กไทยในศตวรรษที่ 21


วันพฤหัสบดีที่ 22 มิถุนายน 2566
วธ. พร้อมขับเคลื่อน MOU ด้านวัฒนธรรมกับภาครัฐ เอกชน ทั้งในประเทศและต่างประเทศ เดินหน้าพัฒนางาน CCPOT เครือข่ายเมืองสร้างสรรค์ด้านภาพยนตร์ของยูเนสโก ร่วมพัฒนาเด็กไทยในศตวรรษที่ 21
วธ. พร้อมขับเคลื่อน MOU ด้านวัฒนธรรมกับภาครัฐ เอกชน ทั้งในประเทศและต่างประเทศ เดินหน้าพัฒนางาน CCPOT เครือข่ายเมืองสร้างสรรค์ด้านภาพยนตร์ของยูเนสโก ร่วมพัฒนาเด็กไทยในศตวรรษที่ 21 เน้นเกิดประโยชน์แก่ประชาชนอย่างแท้จริง
วธ. พร้อมขับเคลื่อน MOU ด้านวัฒนธรรมกับภาครัฐ เอกชน ทั้งในประเทศและต่างประเทศ เดินหน้าพัฒนางาน CCPOT เครือข่ายเมืองสร้างสรรค์ด้านภาพยนตร์ของยูเนสโก ร่วมพัฒนาเด็กไทยในศตวรรษที่ 21 เน้นเกิดประโยชน์แก่ประชาชนอย่างแท้จริง
นางยุพา ทวีวัฒนะกิจบวร ปลัดกระทรวงวัฒนธรรม กล่าวเมื่อเร็วๆ นี้ ว่ากระทรวงวัฒนธรรม (วธ.) ได้จัดการประชุมคณะทำงานขับเคลื่อนการดำเนินงานภายใต้ข้อตกลงความร่วมมือ (MOU) ระหว่าง วธ.กับหน่วยงานต่างๆ เพื่อติดตามผลการดำเนินงาน และหารือแนวทางขับเคลื่อนการทำงานในอนาคต รวมทั้งปัญหาอุปสรรคและแผนการดำเนินงานในระยะถัดไปของหน่วยงานที่รับผิดชอบ เพื่อนำไปสู่แนวทางการแก้ไขและขับเคลื่อนการดำเนินงานภายใต้บันทึกข้อตกลงความร่วมมืออย่างต่อเนื่องและมีประสิทธิภาพต่อไป เพื่อให้เป็นไปตามนโยบายของ วธ. ในการปรับบทบาท เป็นกระทรวงสังคมกึ่งเศรษฐกิจ นำทุนทางวัฒนธรรม ประเพณี และวิถีชีวิตที่เป็นอัตลักษณ์ในท้องถิ่น สร้างงาน สร้างรายได้ เพิ่มมูลค่าทางเศรษฐกิจ และคุณค่าทางสังคม
นางยุพา กล่าวว่า สำหรับการทำบันทึกข้อตกลงความร่วมมือ (MOU) ระหว่าง วธ.กับหน่วยงานต่างๆ ทั้งภาครัฐ ภาคเอกชน ตั้งแต่ 1 ตุลาคม พ.ศ. 2563 ถึงปัจจุบัน มี MOU ขับเคลื่อนงานวัฒนธรรม ทั้งที่ วธ. เป็นหน่วยงานเจ้าภาพหลัก และหน่วยงานสนับสนุน 18 ฉบับ อาทิ บันทึกความเข้าใจระหว่างกระทรวงวัฒนธรรมและหน่วยงานภาคีว่าด้วยความร่วมมือในการส่งเสริมทางการตลาดผลิตภัณฑ์วัฒนธรรมชุมชนไทย (CCPOT) ,  บันทึกข้อตกลงความร่วมมือการขับเคลื่อนเมืองพัทยาสู่การเป็นเครือข่ายเมืองสร้างสรรค์ด้านภาพยนตร์ของยูเนสโกและเป็นศูนย์กลางอุตสาหกรรมภาพยนตร์ , บันทึกข้อตกลงยกระดับความร่วมมือการพัฒนาศักยภาพเด็กไทยในศตวรรษที่ 21 , บันทึกความเข้าใจความร่วมมือว่าด้วยการพัฒนาทุนทางวัฒนธรรมและระบบนิเวศนวัตกรรมวัฒนธรรมด้วยการวิจัยและนวัตกรรม , บันทึกความเข้าใจความร่วมมือ “การเชื่อมโยงข้อมูลและแลกเปลี่ยนข้อมูลเพื่อการผลิตและพัฒนากำลังคนของประเทศ” , บันทึกข้อตกลงความร่วมมือโครงการพัฒนาสินค้าด้านท่องเที่ยวเชิงสร้างสรรค์และวัฒนธรรม , บันทึกข้อตกลงว่าด้วยความร่วมมือดำเนิน “โครงการวัด ประชา รัฐ สร้างสุข” เป็นต้น
นอกจากนี้ วธ. อยู่ระหว่างประสานงานและเตรียมความพร้อมสำหรับการลงนามบันทึกข้อตกลงความร่วมมือ (MOU) เพื่อร่วมกันสนับสนุนการดำเนินงานด้านวัฒนธรรมกับหน่วยงานภายนอกของไทยและหน่วยงานในต่างประเทศ เพิ่มเติมอีก 3 ฉบับ ได้แก่ 1. บันทึกข้อตกลงความร่วมมือว่าด้วยการขับเคลื่อนการท่องเที่ยวชุมชนและเศรษฐกิจฐานราก 2. บันทึกความเข้าใจว่าด้วยความร่วมมือด้านภาพยนตร์ระหว่างทบวงกิจการภาพยนตร์แห่งสาธารณรัฐประชาชนจีนและกระทรวงวัฒนธรรมแห่งราชอาณาจักรไทย และ 3. บันทึกข้อตกลงความร่วมมือทางการท่องเที่ยว
“ได้มอบนโยบายให้บุคคลากรและหน่วยงานของ วธ. ที่เกี่ยวข้อง มุ่งเน้นการทำงานเชิงรุก ตั้งใจทำงานอย่างจริงจัง เพิ่มประสิทธิภาพการทำงาน ประสานงานและติดตามความคืบหน้าของผลการดำเนินงานกับหน่วยงานที่ทำ MOU ร่วมกันอย่างใกล้ชิด ผลักดันให้เกิดโอกาสพบปะหารือร่วมกันขับเคลื่อนงานอย่างต่อเนื่อง เพื่อให้เกิดงาน โครงการ และกิจกรรมต่างๆ ที่จะส่งผลประโยชน์แก่ประชาชนอย่างแท้จริง” ปลัด วธ. กล่าว

ที่มา : https://www.thaigov.go.th/news/contents/details/69552