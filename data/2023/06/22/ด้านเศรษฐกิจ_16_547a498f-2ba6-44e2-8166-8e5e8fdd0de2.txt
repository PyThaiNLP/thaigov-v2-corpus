รัฐบาลไทย-ข่าวทำเนียบรัฐบาล-เอกอัครราชทูตสาธารณรัฐแองโกลา ประจำประเทศไทย เข้าพบหารือรองปลัด กษ. เพื่อแสวงหาความร่วมมือด้านการเกษตร


วันพฤหัสบดีที่ 22 มิถุนายน 2566
เอกอัครราชทูตสาธารณรัฐแองโกลา ประจำประเทศไทย เข้าพบหารือรองปลัด กษ. เพื่อแสวงหาความร่วมมือด้านการเกษตร
เอกอัครราชทูตสาธารณรัฐแองโกลา ประจำประเทศไทย เข้าพบหารือรองปลัด กษ. เพื่อแสวงหาความร่วมมือด้านการเกษตร
ปลัดกระทรวงเกษตรและสหกรณ์ มอบหมายให้ นายเศรษฐเกียรติ กระจ่างวงษ์ รองปลัดกระทรวงเกษตรและสหกรณ์ เข้าหารือร่วมกับ นาย อากุชตีญู อังแดร ดือ การ์วาญู ฟือร์นังดึช (H.E. Mr. Agostinho Andre de Carvalho Fernandes)เอกอัครราชทูตสาธารณรัฐแองโกลา ประจำประเทศไทย ถิ่นพำนัก ณ กรุงฮานอย สาธารณรัฐสังคมนิยมเวียดนาม โดยมีผู้แทนหน่วยงานในสังกัดกระทรวงเกษตรและสหกรณ์ ได้แก่ กรมประมง กรมปศุสัตว์ กรมวิชาการเกษตร กรมส่งเสริมการเกษตร และสำนักการเกษตรต่างประเทศ เข้าร่วม ณ ห้องประชุมกระทรวงเกษตรและสหกรณ์
สำหรับการหารือในครั้งนี้ มีวัตถุประสงค์เพื่อส่งเสริมการค้าและแสวงหาความร่วมมือด้านการเกษตรระหว่างไทยกับสาธารณรัฐแองโกลา โดยฝ่ายแองโกลาชื่นชมภาคการเกษตรและการผลิตอาหารของไทย และประสงค์ที่จะเรียนรู้การทำการเกษตรในด้านต่าง ๆ ตลอดห่วงโซ่อุปทาน ตั้งแต่ต้นน้ำจนถึงปลายน้ำ รวมถึงการแปรรูป เพื่อผลิตอาหารให้เพียงพอต่อความต้องการภายในประเทศ เนื่องจากประเทศแองโกลามีทรัพยากรธรรมชาติและผลผลิตทางการเกษตร เช่น อ้อย (น้ำตาล) กาแฟ ฝ้าย และเกลือทะเล แต่ยังขาดองค์ความรู้ในการบริหารจัดการ ซึ่งฝ่ายไทยยินดีที่จะแบ่งปันองค์ความรู้ให้กับฝ่ายแองโกลา ทั้งนี้ ฝ่ายแองโกลาได้แจ้งว่า รัฐมนตรีช่วยว่าการกระทรวงการต่างประเทศของแองโกลาจะมีกำหนดเดินทางมาเยือนไทยในช่วงเดือนสิงหาคม-ตุลาคม 2566 และจะมีการจัดเวทีความร่วมมือทางเศรษฐกิจ (Economic Forum) เพื่อเชิญชวนภาคธุรกิจของไทยร่วมลงทุนในประเทศแองโกลาต่อไป
ทั้งนี้ มูลค่าการค้าสินค้าเกษตรระหว่างประเทศไทยกับสาธารณรัฐแองโกลา ในปี 2565 มีมูลค่าการส่งออกรวม 3,113  ล้านบาท สินค้าเกษตรส่งออกของไทยไปยังสาธารณรัฐแองโกลา 5 อันดับแรก ได้แก่ 1) ข้าวเจ้าขาวอื่น 5% 2) ข้าวเจ้าขาวอื่น 15% 3) ทูน่า 4) ข้าวเจ้าที่สีมาบ้างหรือสีทั้งหมด และ 5) ข้าวเจ้าขาวอื่น 100% โดยสินค้าที่ไทยนำเข้าจากสาธารณรัฐแองโกลาส่วนใหญ่ ได้แก่ น้ำมันปิโตรเลียมดิบ และเพชร เป็นต้น อนึ่ง ปัจจุบันแองโกลาเป็นผู้ซื้อข้าวขาวที่สำคัญที่สุดของไทย โดยคิดเป็น 14.3% ของการส่งออกข้าวของไทย รองลงมาคือญี่ปุ่น (10.9%) โมซัมบิก (8.6%) แคเมอรูน (7.6) และสหรัฐอเมริกา (6.4%)

ที่มา : https://www.thaigov.go.th/news/contents/details/69562