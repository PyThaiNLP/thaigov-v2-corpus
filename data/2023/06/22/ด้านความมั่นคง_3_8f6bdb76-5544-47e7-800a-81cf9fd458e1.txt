รัฐบาลไทย-ข่าวทำเนียบรัฐบาล-ปลัด มท. เปิดการแข่งขัน Beach Volleyball Chiang Mai PAO Cup 2023 ชื่นชม อบจ.เชียงใหม่ ต้นแบบการส่งเสริมกีฬาให้กับเยาวชน พร้อมเน้นย้ำ ต้องปลูกฝังให้เด็กและเยาวชนได้มาสัมผัส มาดูมาชม


วันพฤหัสบดีที่ 22 มิถุนายน 2566
22/06/2566
พิมพ์
ปลัด มท. เปิดการแข่งขัน Beach Volleyball Chiang Mai PAO Cup 2023 ชื่นชม อบจ.เชียงใหม่ ต้นแบบการส่งเสริมกีฬาให้กับเยาวชน พร้อมเน้นย้ำ ต้องปลูกฝังให้เด็กและเยาวชนได้มาสัมผัส มาดูมาชม
ปลัด มท. เปิดการแข่งขัน Beach Volleyball Chiang Mai PAO Cup 2023 ชื่นชม อบจ. เชียงใหม่ ต้นแบบการส่งเสริมกีฬาให้กับเยาวชน พร้อมเน้นย้ำ ต้องปลูกฝังให้เด็กและเยาวชนได้มาสัมผัส มาดู มาชม มาเรียนรู้ เพื่อส่งเสริมความเป็นเลิศของกีฬาวอลเลย์บอล
ปลัด มท. เปิดการแข่งขัน Beach Volleyball Chiang Mai PAO Cup 2023 ชื่นชม อบจ. เชียงใหม่ ต้นแบบการส่งเสริมกีฬาให้กับเยาวชน พร้อมเน้นย้ำ ต้องปลูกฝังให้เด็กและเยาวชนได้มาสัมผัส มาดู มาชม มาเรียนรู้ เพื่อส่งเสริมความเป็นเลิศของกีฬาวอลเลย์บอล และขยายผลสิ่งที่ดีไปยังพื้นที่ต่าง ๆ ทั่วประเทศ
วันนี้ (22 มิ.ย. 66) เวลา 10.00 น. ที่หาดแม่สา องค์การบริหารส่วนจังหวัดเชียงใหม่ ตำบลแม่สา อำเภอแม่ริม จังหวัดเชียงใหม่ นายสุทธิพงษ์ จุลเจริญ ปลัดกระทรวงมหาดไทยและอุปนายกสมาคมกีฬาวอลเลย์บอลแห่งประเทศไทยในพระบรมราชูปถัมภ์ เป็นประธานเปิดการจัดการแข่งขันวอลเลย์บอลชายหาด "Beach Volleyball Chiang Mai PAO Cup 2023" ครั้งที่ 1 โดยมี นายขจร ศรีชวโนทัย อธิบดีกรมส่งเสริมการปกครองท้องถิ่น นายอรรษิษฐ์ สัมพันธรัตน์ อธิบดีกรมการพัฒนาชุมชน นายศักดิ์ชัย คุณานุวัฒน์ชัยเดช รองผู้ว่าราชการจังหวัดเชียงใหม่ นายประจญ ปรัชญ์สกุล ที่ปรึกษานายกองค์การบริหารส่วนจังหวัดเชียงใหม่ นายพิชัย เลิศพงศ์อดิศร นายกองค์การบริหารส่วนจังหวัดเชียงใหม่ หัวหน้าส่วนราชการ นายภควัต ขันธหิรัญ นายอำเภอแม่ริม นายภิญโญ พัวศรีพันธุ์ นายอำเภอสันกำแพง นายสมทบ นันทะเสน นายกองค์การบริหารส่วนตำบลแม่สา นายวิวรรธน์ ไกรพิสิทธิ์กุล ประธานกรรมการบริหาร บริษัท ศรีนานาพร มาร์เก็ตติ้ง จำกัด (มหาชน) นายสุพจน์ ใช้บางยาง ผู้แทนนายกสมาคมกีฬาวอลเลย์บอลแห่งประเทศไทยในพระบรมราชูปถัมภ์ เจ้าหน้าที่ นักกีฬา และภาคีเครือข่าย ร่วมพิธีเป็นจำนวนมาก
นายสุทธิพงษ์ จุลเจริญ ปลัดกระทรวงมหาดไทย กล่าวว่า ขอชื่นชมและเป็นกำลังใจให้ท่านพิชัย เลิศพงศ์อดิศร นายกองค์การบริหารส่วนจังหวัดเชียงใหม่ ซึ่งท่านเป็นต้นแบบผู้นำองค์กรปกครองส่วนท้องถิ่น ทำเรื่องที่เป็นเรื่อง Amazing ที่ ทำให้จังหวัดเชียงใหม่มีชายหาด คือ หาดแม่สา และพัฒนาพื้นที่บริเวณนี้ให้กลายเป็นพื้นที่ที่สร้างสรรค์คุณประโยชน์ให้กับพี่น้องประชาชน รวมทั้งส่งเสริมให้ลูกหลานและคนทุกเพศทุกวัยได้สนใจในการกีฬา ดังที่องค์การบริหารส่วนจังหวัดเชียงใหม่ได้ส่งเสริมกีฬาฟุตบอล และกีฬาอื่น ๆ อย่างเต็มศักยภาพมาอย่างต่อเนื่อง ด้วยความมุ่งมั่นตั้งใจและจิตใจที่ดีงามของผู้นำ ที่มุ่งเน้นในการสร้างสรรค์สิ่งที่ดี Change for Good ให้เกิดขึ้นกับพื้นที่จังหวัดเชียงใหม่
"สิ่งที่เป็นตัวอย่างสำคัญขององค์การบริหารส่วนจังหวัดเชียงใหม่ ที่เป็นจุดเริ่มต้นของการริเริ่มการแข่งขันกีฬาวอลเลย์บอลชายหาดในครั้งนี้นั้น คือ การรังสรรค์พื้นที่สาธารณะประโยชน์ที่ไม่ได้ใช้ประโยชน์ ให้เกิดประโยชน์อย่างยั่งยืนกับพี่น้องประชาชน ด้วยการเนรมิตให้กลายเป็นพื้นที่สำหรับเล่นกีฬา สำหรับแข่งขันกีฬา และเป็นแหล่งท่องเที่ยวแห่งใหม่ อันสอดคล้องเชื่อมโยงกับภารกิจขององค์กรปกครองส่วนท้องถิ่นตามกฎหมายที่มีหน้าที่ในการดูแลสุขภาพอนามัยของพี่น้องประชาชน โดยสามารถขับเคลื่อนกิจกรรมที่สอดคล้องกับการดูแลสุขภาพอนามัยของประชาชนในตำบล/หมู่บ้านผ่านโรงพยาบาลส่งเสริมสุขภาพตำบล (รพ.สต.) ที่ได้รับการถ่ายโอนมายังองค์การบริหารส่วนจังหวัด เพื่อบริการดูแลพี่น้องประชาชน อันถือเป็นภาระหน้าที่ของพวกเราทุกคนที่เราจะต้องช่วยกันบำบัดทุกข์ บำรุงสุขให้กับพี่น้องประชาชน และขอให้องค์การบริหารส่วนจังหวัดเชียงใหม่ และองค์การบริหารส่วนตำบลแม่สา ได้น้อมนำพระราชดำริของสมเด็จพระกนิษฐาธิราชเจ้า กรมสมเด็จพระเทพรัตนราชสุดา ฯ สยามบรมราชกุมารี ผ่านโครงการอนุรักษ์พันธุกรรมพืชอันเนื่องมาจากพระราชดำริสมเด็จพระเทพรัตนราชสุดา ฯ สยามบรมราชกุมารี (อพ.สธ.) และการเสริมสร้างความมั่นคงด้านอาหาร ด้วยการปลูกไม้ยืนต้น เช่น ต้นหางนกยูง บริเวณริมแม่น้ำ และพื้นที่โดยรอบหาดแม่สา รวมทั้งเชิญชวนภาคีเครือข่ายมาช่วยกันเอามื้อสามัคคีปลูกพืชสมุนไพรเพิ่มเติม บริเวณพื้นที่โครงการ 1 อปท. 1 สวนสมุนไพรเฉลิมพระเกียรติ ด้านหน้าทางเข้าของหาดแม่สาแห่งนี้ ซึ่งจะทำให้เกิดการเพิ่มพูนสิ่งที่ดี สิ่งที่จะเป็นประโยชน์ให้กับชีวิตของพี่น้องประชาชน ได้มีคุณภาพชีวิตที่ดีอย่างยั่งยืน" นายสุทธิพงษ์ ฯ กล่าวในช่วงต้น
นายสุทธิพงษ์ จุลเจริญ ปลัดกระทรวงมหาดไทย กล่าวต่ออีกว่า ท่านพิชัย เลิศพงศ์อดิศร นายกองค์การบริหารส่วนจังหวัดเชียงใหม่ มุ่งหวังที่จะให้กีฬาวอลเลย์บอลและกีฬาประเภทต่าง ๆ ของจังหวัดเชียงใหม่ เป็นต้นทางในการพัฒนาไปสู่กีฬาอาชีพ ดังนั้น บทเรียนสำคัญของสมาคมวอลเลย์บอลแห่งประเทศไทยฯ ย้อนหลังไปเมื่อ 30 กว่าปีก่อนครั้งแรกตั้งโดยท่านพิศาล มูลศาสตรสาทร อดีตปลัดกระทรวงมหาดไทย อดีตผู้ว่าราชการจังหวัดอุดรธานี อดีตนายกสมาคมกีฬาวอลเลย์บอลแห่งประเทศไทย ได้ใช้กลวิธีการส่งเสริมความเป็นเลิศของกีฬาวอลเลย์บอล ด้วยการให้ท่านผู้ว่าราชการจังหวัด ท่านนายอำเภอ และท่านนายกสภาตำบล และกำนัน ผู้ใหญ่บ้าน ผู้อำนวยการโรงเรียน ช่วยกันพาลูกหลานนักเรียน นักศึกษา มาชมฟรี ซึ่งการส่งเสริมกีฬาวอลเลย์บอลที่ดี ต้องเริ่มตั้งแต่ปลูกฝังให้เด็กและเยาวชนได้มาสัมผัส มาดู มาชม มาเรียนรู้ เรื่องกติกามารยาท มีเวลา มีอุปกรณ์ในการฝึกซ้อม เพื่อให้พวกเขาได้มีโอกาสได้เล่น ได้สัมผัสด้วยตนเอง ก็จะเป็นคุณูปการที่ก่อให้เกิดความยั่งยืน เฉกเช่นที่สมาคมวอลเลย์บอลแห่งประเทศไทยฯ ภายใต้การนำของท่านนายกสมาคมฯ ตั้งแต่อดีตจนถึงปัจจุบัน คือ ท่านสมพร ใช้บางยาง ประสบความสำเร็จในการสร้างชื่อเสียงให้กับประเทศชาติ ทำให้นักกีฬาวอลเลย์บอลมีอาชีพ มีรายได้ในระดับสูงเพิ่มมากขึ้น ยังผลทำให้สามารถดูแลชีวิตความเป็นอยู่ของสมาชิกในครอบครัวได้ดีขึ้น
"ขอให้พวกเราทุกคนช่วยกันเป็นกำลังใจให้ท่านนายกองค์การบริหารส่วนจังหวัดเชียงใหม่ ท่านผู้บริหารองค์กรปกครองส่วนท้องถิ่นทุกคน และผู้นำท้องที่ผู้มีส่วนในการร่วมทำงานกับพี่น้องประชาชนและภาคีเครือข่าย ร่วมกันสนับสนุนให้กีฬาวอลเลย์บอลและกีฬาประเภทต่าง ๆ ได้เป็นส่วนหนึ่งของการพัฒนาทรัพยากรมนุษย์ นั่นคือ "ลูกหลานคนเชียงใหม่ของเรา" เพื่อให้คนที่มีไฟในการทำงาน ได้มีเชื้อเพลิงให้ไฟลุกไหม้ลุกโชน ทำงานอย่างไม่หยุดยั้ง ก่อให้เกิดการพัฒนากีฬาวอลเลย์บอลของจังหวัดเชียงใหม่และของประเทศไทยเราให้ยั่งยืนเพิ่มมากขึ้นสืบไป" นายสุทธิพงษ์ ฯ กล่าวในช่วงท้าย
นายพิชัย เลิศพงศ์อดิศร นายกองค์การบริหารส่วนจังหวัดเชียงใหม่ กล่าวว่า หาดแม่สา หรือ แม่สาบีช แห่งนี้ องค์การบริหารส่วนจังหวัดเชียงใหม่ได้สนับสนุนงบประมาณในการปรับภูมิทัศน์เพื่อดำเนินการจัดทำเป็นแหล่งท่องเที่ยวแห่งใหม่ของอำเภอแม่ริม ด้วยมีองค์ประกอบที่สวยงามเหมาะสม ตั้งอยู่ริมแม่น้ำปิง ทำให้มีบรรยากาศที่ร่มรื่นเหมาะแก่การเป็นแหล่งท่องเที่ยวและเป็นจุดพักผ่อนหย่อนใจที่สัมผัสใกล้ชิดธรรมชาติ
"การจัดการแข่งขันวอลเลย์บอลชายหาด Beach Volleyball Chiang Mai PAO Cup 2023 ครั้งที่ 1 มีวัตถุประสงค์เพื่อส่งเสริมและสนับสนุนให้เชียงใหม่เป็นเมืองแห่งการกีฬา และสนับสนุนความเป็นเลิศด้านกีฬาสู่มืออาชีพ ส่งเสริมและสนับสนุนการเล่นกีฬาและการออกกำลังกายของเยาวชนและประชาชนชาวจังหวัดเชียงใหม่ โดยเฉพาะวอลเลย์บอลชายหาดซึ่งเป็นกีฬายอดนิยมในระดับโลก รวมทั้งส่งเสริมและสนับสนุนการมีส่วนร่วมของชุมชน ในการร่วมชมร่วมเชียร์การแข่งขันกีฬา และร่วมเป็นเจ้าภาพที่ดีต้อนรับผู้มาเยือนจากทั่วทุกมุมโลก และส่งเสริมและสนับสนุนการกระตุ้นเศรษฐกิจชุมชน อันทำให้เกิดรายได้หมุนเวียนภายในท้องถิ่นและภายในจังหวัดเชียงใหม่ โดยแบ่งออกเป็น 3 รุ่น ได้แก่ รุ่นอายุไม่เกิน 16 ปี หญิง รุ่นโอเพ่นชาย และโอเพ่นหญิง จำนวนทีมที่เข้าแข่งขันทั้งสิ้น 48 ทีม โดยองค์การบริหารส่วนจังหวัดเชียงใหม่ ได้สนับสนุนเงินรางวัล คือ รุ่นอายุไม่เกิน 16 ปี หญิง 20,000 บาท 10,000 บาท และ 5,000 บาท และรุ่นโอเพ่นชาย และโอเพ่นหญิง 30,000 บาท 15,000 บาท และ 10,000 บาท" นายก อบจ.เชียงใหม่ กล่าวเพิ่มเติม

ที่มา : https://www.thaigov.go.th/news/contents/details/69543