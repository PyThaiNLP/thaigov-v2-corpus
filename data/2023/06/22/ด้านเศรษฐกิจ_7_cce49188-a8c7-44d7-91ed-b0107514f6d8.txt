รัฐบาลไทย-ข่าวทำเนียบรัฐบาล-กรมทางหลวงชนบท ขยายถนนสาย นศ.3053 อำเภอระโนด จังหวัดสงขลา กว่า 6 กิโลเมตร เสร็จสมบูรณ์


วันพฤหัสบดีที่ 22 มิถุนายน 2566
กรมทางหลวงชนบท ขยายถนนสาย นศ.3053 อำเภอระโนด จังหวัดสงขลา กว่า 6 กิโลเมตร เสร็จสมบูรณ์
รองรับปริมาณการจราจร ส่งเสริมเศรษฐกิจการขนส่งและการท่องเที่ยวในพื้นที่ เพื่อคุณภาพชีวิตที่ดีของประชาชน
กรมทางหลวงชนบท (ทช.) กระทรวงคมนาคม ดำเนินโครงการก่อสร้างขยายถนนทางหลวงชนบทสาย นศ.3053 แยก ทล.408 - เขตเทศบาลระโนด อำเภอระโนด จังหวัดสงขลา เสร็จสมบูรณ์ ถนนสายนี้ มีปริมาณการจราจรมากถึง 3,982 คัน/วัน เป็นเส้นทางที่ประชาชนใช้สัญจรระหว่างอำเภอระโนด จังหวัดสงขลา ไปยังอำเภอควนขนุน จังหวัดพัทลุง สนับสนุนการเดินทางรอบทะเลสาบสงขลา เชื่อมต่อกับถนนเฉลิมพระเกียรติ 80 พรรษาฯ (พท.5050) เพื่อไปยังสถานที่ท่องเที่ยว อาทิ วัดพะโคะ อุทยานนกน้ำทะเลน้อย รวมถึงเป็นเส้นทางคมนาคมขนส่งพืชผลทางการเกษตรที่สำคัญ เช่น ข้าว มะพร้าว ทั้งนี้ เพื่อเป็นการส่งเสริมเศรษฐกิจการขนส่งและการท่องเที่ยว ช่วยลดต้นทุนในการเดินทาง และประชาชนสามารถเดินทางได้อย่างสะดวกรวดเร็วปลอดภัยมากยิ่งขึ้น ทช. จึงได้ดำเนินโครงการก่อสร้างขยายถนนสายดังกล่าว โดยมีจุดเริ่มต้นบริเวณ ช่วง กม. ที่ 29+830 - 36+080 ระยะทาง 6.250 กิโลเมตร ก่อสร้างเป็นถนนลาดยางแบบแอสฟัลท์ติกคอนกรีต ขนาด 4 ช่องจราจร มีเกาะกลาง ผิวจราจรกว้าง 6.50 เมตร/ข้าง ไหล่ทางกว้าง 2.50 เมตร/ข้าง ก่อสร้างสะพาน 4 แห่ง ความยาว 89 เมตร พร้อมติดตั้งไฟฟ้าแสงสว่าง เครื่องหมายจราจรและสิ่งอำนวยความปลอดภัย ใช้งบประมาณ 190.219 ล้านบาท ปัจจุบันได้เปิดให้ประชาชนใช้สัญจรเรียบร้อยแล้ว

ที่มา : https://www.thaigov.go.th/news/contents/details/69539