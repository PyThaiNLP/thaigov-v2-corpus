รัฐบาลไทย-ข่าวทำเนียบรัฐบาล-ปลัดเกษตรฯ ยกขบวนเทคโนโลยีการผลิตข้าว ส่งต่อองค์ความรู้ให้แก่เกษตรกรภาคอีสาน 


วันพฤหัสบดีที่ 22 มิถุนายน 2566
ปลัดเกษตรฯ ยกขบวนเทคโนโลยีการผลิตข้าว ส่งต่อองค์ความรู้ให้แก่เกษตรกรภาคอีสาน
ใน “งานรณรงค์ถ่ายทอดเทคโนโลยีลดต้นทุนการผลิตด้านการเกษตร สำหรับเกษตรกรผู้ปลูกข้าว เนื่องในวันข้าวและชาวนาแห่งชาติ ประจำปี 2566” ณ Korat Hall ชั้น 4 เซ็นทรัล โคราช
นายประยูร อินสกุล ปลัดกระทรวงเกษตรและสหกรณ์ เปิดเผยภายหลังเป็นประธานพิธีเปิดงานรณรงค์ถ่ายทอดเทคโนโลยีลดต้นทุนการผลิตด้านการเกษตร สำหรับเกษตรกรผู้ปลูกข้าว เนื่องในวันข้าวและชาวนาแห่งชาติ ประจำปี 2566 พร้อมทั้งมอบรางวัลเกษตรกรดีเด่นและปัจจัยการผลิตแก่กลุ่มเกษตรกร โดยมีนายภูมิสิทธิ์ วังคีรี รองผู้ว่าราชการจังหวัดนครราชสีมา นายณัฏฐกิตติ์ ของทิพย์ อธิบดีกรมการข้าว นายอานนท์ นนทรีย์ รองอธิบดีกรมการข้าว และเจ้าหน้าที่ที่เกี่ยวข้องทั้งภาครัฐและเอกชน เข้าร่วม ซึ่งจัดขึ้นระหว่างวันที่ 22 - 23 มิถุนายน 2566 ณ Korat Hall ชั้น 4 ศูนย์การค้าเซ็นทรัล โคราช จังหวัดนครราชสีมา ว่า ตั้งแต่ปี พ.ศ. 2542 เป็นต้นมา คณะรัฐมนตรีมีมติเห็นชอบ กำหนดให้วันที่ 5 มิถุนายนของทุกปีเป็น “วันข้าวและชาวนาแห่งชาติ” โดยมีวัตถุประสงค์เพื่อให้ประชาชนสำนึกในพระมหากรุณาธิคุณ ของพระมหากษัตริย์ไทยทุกพระองค์ที่ได้ทรงทำนุบำรุงกิจการด้านข้าวมาโดยตลอด และรำลึกถึงความสำคัญของข้าวที่เป็นพืชอาหารหลัก ของคนไทยมาอย่างยาวนาน รวมทั้งชาวนาที่ได้ทุ่มเทเสียสละแรงกาย แรงใจ ปลูกข้าวให้คนไทยได้มีอาหารบริโภคอย่างอุดมสมบูรณ์ตลอดมา ซึ่ง “ชาวนา” ถือเป็นอาชีพที่มีบทบาทสำคัญในการสร้างความมั่นคงทางอาหารให้กับประเทศ จึงจำเป็นต้องมีการสนับสนุน และส่งเสริมให้มีศักยภาพ
“ขณะนี้ได้มอบหมายให้ทุกหน่วยงานในสังกัดกระทรวงเกษตรและสหกรณ์ ปรับลดขั้นตอนการดำเนินงานและระยะเวลาให้รวดเร็วมากยิ่งขึ้น เพื่ออำนวยความสะดวกให้กับเกษตรกรและผู้ประกอบการ โดยเฉพาะขั้นตอนการอนุมัติ อนุญาตต่าง ๆ ที่เกี่ยวเนื่องกับการส่งออกสินค้าเกษตร ทั้งข้าว ยางพารา และผลไม้ เป็นต้น ทั้งนี้ เกษตรกรต้องพร้อมรับการเปลี่ยนแปลง เรียนรู้เทคโนโลยีนวัตกรรมใหม่ ๆ เพื่อช่วยลดต้นทุน เพิ่มผลผลิต และจำเป็นต้องมีการพัฒนาทักษะดิจิทัล (Digital Skills) โดยมีเป้าหมายยกระดับให้ชาวนาเป็นผู้ผลิต แปรรูป และขายเองได้ นอกจากนี้ ยังต้องส่งเสริมการแปรรูปเพื่อสร้างมูลค่าเพิ่ม และผลักดันการค้าขายข้าวเพื่อการส่งออกให้มากขึ้นด้วย” ปลัดเกษตรฯ กล่าว
ทั้งนี้ กระทรวงเกษตรและสหกรณ์ โดยกรมการข้าว เป็นหน่วยงานที่ดูแลรับผิดชอบงานด้านการผลิตข้าวและการพัฒนาชาวนาของประเทศทั้งระบบ มีการกำหนดยุทธศาสตร์ข้าวไทย ปี 2563 - 2567 เพื่อให้เกิดความชัดเจนในการดำเนินงานและเป็นประโยชน์ต่อชาวนามากที่สุด โดยมุ่งเน้นให้ชาวนามีความเข้มแข็ง พึ่งพาตนเองได้ อยู่ดีมีสุข บริหารจัดการด้านการผลิตข้าวให้มีประสิทธิภาพ ตรงตามความต้องการของตลาด มีการวิจัยและพัฒนาพันธุ์ข้าว รวมทั้งการผลิตข้าวให้สามารถแข่งขันได้ ขณะเดียวกันต้องส่งเสริม สนับสนุนการแปรรูปผลิตภัณฑ์ให้มีมูลค่าสูง ตามความต้องการของตลาด เพื่อสร้างรายได้ให้ชาวนาอย่างยั่งยืนด้วย ซึ่งการจัดงานฯ ในวันนี้ ถือเป็นโอกาสอันดีที่ชาวนา เกษตรกร และประชาชนที่สนใจจะได้รับองค์ความรู้จากการถ่ายทอดเทคโนโลยีที่เกี่ยวข้องกับการผลิตและแปรรูปข้าว สามารถนำกลับไปประยุกต์ใช้ให้เหมาะสมกับการทำนาของตนเองได้
ด้าน นายณัฏฐกิตติ์ ของทิพย์ อธิบดีกรมการข้าว กล่าวเพิ่มเติมว่า กิจกรรมที่น่าสนใจภายในงานจะมีการนำนิทรรศการด้านข้าวต่าง ๆ มากมายมาจัดแสดง อาทิ นิทรรศการเทิดพระเกียรติ 91 พรรษา นิทรรศการและสาธิตด้านการลดต้นทุนการผลิตข้าว การสาธิตจัดแสดงนวัตกรรมข้าวในรูปแบบต่าง ๆ และยังมีการนำเทคโนโลยีการผลิตข้าว รวมไปถึงเทคโนโลยีอัจฉริยะต่าง ๆ มาจัดแสดงและสาธิตองค์ความรู้ เพื่อถ่ายทอด
ให้ผู้ที่สนใจนำกลับไปปรับใช้ในการปฏิบัติจริงได้ ตลอดจนกิจกรรมให้ร่วมสนุกชิงรางวัลมากมาย อาทิ กิจกรรมประกวดหนุ่มข้าวเหนียวสาวข้าวหอม กิจกรรมการประกวดสุนทรพจน์ กิจกรรมการประกวดภาพถ่าย ระบายสี กิจกรรมการประกวดจัดสวนถาด กรมการข้าวจึงขอเชิญชวนเกษตรกรและประชาชนที่สนใจเข้าร่วมชมงานได้ตั้งแต่บัดนี้จนถึงวันที่ 23 มิถุนายน 2566 ณ Korat Hall ชั้น 4 ศูนย์การค้าเซ็นทรัล โคราช จังหวัดนครราชสีมา นอกจากนี้ยังมีการถ่ายทอดสดบรรยากาศ กิจกรรมภายในงาน ผ่าน Facebook Fanpage : Rice news Channel อีกด้วย

ที่มา : https://www.thaigov.go.th/news/contents/details/69550