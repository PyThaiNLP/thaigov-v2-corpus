รัฐบาลไทย-ข่าวทำเนียบรัฐบาล-การประชุมคณะทำงานเจ้าหน้าที่อาวุโสอาเซียนด้านกฎหมายเพื่อจัดทำสนธิสัญญาอาเซียนว่าด้วยการส่งผู้ร้ายข้ามแดน ครั้งที่ ๕


วันพฤหัสบดีที่ 22 มิถุนายน 2566
22/06/2566
พิมพ์
การประชุมคณะทำงานเจ้าหน้าที่อาวุโสอาเซียนด้านกฎหมายเพื่อจัดทำสนธิสัญญาอาเซียนว่าด้วยการส่งผู้ร้ายข้ามแดน ครั้งที่ ๕
การประชุมคณะทำงานเจ้าหน้าที่อาวุโสอาเซียนด้านกฎหมายเพื่อจัดทำสนธิสัญญาอาเซียนว่าด้วยการส่งผู้ร้ายข้ามแดน ครั้งที่ ๕ (The 5th ASLOM Working Group Meeting on Extradition Treaty: ASLOM WG on AET)
เมื่อวันที่ ๑๙ - ๒๑ มิถุนายน ๒๕๖๖ กระทรวงยุติธรรมในฐานะเจ้าหน้าที่อาวุโสอาเซียนด้านกฎหมาย (ASEAN Senior Law Official : ASLOM) ประเทศไทย เป็นเจ้าภาพจัดการประชุมคณะทำงานเจ้าหน้าที่อาวุโสอาเซียนด้านกฎหมาย เพื่อจัดทำสนธิสัญญาอาเซียนว่าด้วยการส่งผู้ร้ายข้ามแดน ครั้งที่ ๕ โดยมี พันตำรวจโท ประวุธ วงศ์สีนิล รองปลัดกระทรวงยุติธรรม ทำหน้าที่ ASLOM ประเทศไทย เป็นประธานพิธีเปิดการประชุมฯ ณ โรงแรม เดอะ เบอร์เคลีย์ ประตูน้ำ ถนนราชปรารภ กรุงเทพมหานคร และมี นายจุมพล พันธุ์สัมฤทธิ์ รองอัยการสูงสุด ทำหน้าที่ประธานการประชุม และนางสาวสมใจ เกษรศิริเจริญ อธิบดีอัยการ สำนักงานต่างประเทศ สำนักงานอัยการสูงสุด ทำหน้าที่หัวหน้าคณะผู้แทนไทย พร้อมด้วยผู้แทนจากหน่วยงานด้านกฎหมายและกระบวนการยุติธรรมของประเทศสมาชิกอาเซียน สำนักเลขาธิการอาเซียน และสาธารณรัฐประชาธิปไตยติมอร์-เลสเต ในฐานะผู้สังเกตการณ์ เข้าร่วมการประชุมฯ ในโอกาสนี้
การประชุมฯ ครั้งนี้ ที่ประชุมได้พิจารณาทบทวนร่างสนธิสัญญาอาเซียนว่าด้วยการส่งผู้ร้ายข้ามแดน (ASEAN Extradition Treaty) (ร่างแรก) ในข้อบทสำคัญ อาทิ อารัมภบท เงื่อนไขในการส่งผู้ร้ายข้ามแดน ความผิดที่สามารถส่งผู้ร้ายข้ามแดน หลักเกณฑ์การส่งผู้ร้ายข้ามแดน เหตุปฏิเสธชนิดบังคับ เป็นต้น ทั้งนี้ ที่ประชุมยังเห็นพ้องในการขยายแผนงานการจัดทำสนธิสัญญาฯ เพิ่มเติม เพื่อให้การเจรจาสนธิสัญญาฉบับนี้มีความสมบูรณ์ ครอบคลุม และเป็นประโยชน์ร่วมกันมากยิ่งขึ้น ซึ่งจะนำเสนอที่ประชุม ASLOM ครั้งที่ ๒๒ ณ สาธารณรัฐแห่งสหภาพเมียนมา พิจารณาให้ความเห็นชอบต่อไป นอกจากนี้ สาธารณรัฐฟิลิปปินส์ได้เสนอเป็นเจ้าภาพจัดการประชุม ASLOM WG on AET ครั้งที่ ๖ ซึ่งมีกำหนดจัดขึ้นประมาณเดือนกันยายน ๒๕๖๖
การเป็นเจ้าภาพจัดการประชุม ASLOM WG on AET ของกระทรวงยุติธรรมในครั้งนี้ ไม่เพียงแต่จะทำให้ฝ่ายไทยได้แสดงบทบาทนำประเทศสมาชิกอาเซียนในการเจรจา หารือ และแลกเปลี่ยนประเด็นในข้อบทต่าง ๆ ของร่างสนธิสัญญาฯ แต่ยังมีส่วนสำคัญในการผลักดันประเด็นที่เป็นผลประโยชน์ของประเทศ และผลประโยชน์ร่วมกันที่จะได้จากการดำเนินความร่วมมือภายใต้สนธิสัญญาฯ โดยเฉพาะอย่างยิ่ง การตอบสนองต่อกระบวนการยุติธรรมและการบังคับใช้กฎหมายอาญาให้มีประสิทธิภาพ การร่วมมือกันในการป้องกันและปราบปรามอาชญากรรม รวมถึงยังเป็นการสร้างหลักประกันถึงความยุติธรรมระหว่างประเทศในการพิจารณาและการลงโทษ ซึ่งถือเป็นส่วนสำคัญในการขับเคลื่อนภูมิภาคอาเซียนไปสู่การบรรลุเป้าหมายด้านกฎหมายและกระบวนการยุติธรรมตามที่ได้กำหนดไว้ร่วมกัน

ที่มา : https://www.thaigov.go.th/news/contents/details/69548