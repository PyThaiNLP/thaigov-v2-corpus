รัฐบาลไทย-ข่าวทำเนียบรัฐบาล-ปลัดฯ ณัฐพล นั่งหัวโต๊ะระดมสมองทีม MIND เตรียมแผนขับเคลื่อน งบปี 2568 เล็งเป้าหมายตามยุทธศาสตร์ชาติ สู่อุตสาหกรรมดี อยู่คู่กับชุมชนอย่างยั่งยืน


วันพฤหัสบดีที่ 22 มิถุนายน 2566
22/06/2566
พิมพ์
ปลัดฯ ณัฐพล นั่งหัวโต๊ะระดมสมองทีม MIND เตรียมแผนขับเคลื่อน งบปี 2568 เล็งเป้าหมายตามยุทธศาสตร์ชาติ สู่อุตสาหกรรมดี อยู่คู่กับชุมชนอย่างยั่งยืน
ปลัดกระทรวงอุตสาหกรรม ณัฐพล นั่งหัวโต๊ะระดมสมองทีม MIND เตรียมแผนขับเคลื่อน งบปี 2568 เล็งเป้าหมายตามยุทธศาสตร์ชาติ สู่อุตสาหกรรมดี อยู่คู่กับชุมชนอย่างยั่งยืน
วันที่ 20 มิถุนายน 2566 ดร.ณัฐพล รังสิตพล ปลัดกระทรวงอุตสาหกรรม เป็นประธานการประชุมหารือแนวทางการจัดทำโครงการเพื่อขับเคลื่อนการบรรลุเป้าหมายตามยุทธศาสตร์ชาติ ประจำปีงบประมาณ พ.ศ.2568 ของกระทรวงอุตสาหกรรม โดยมีนางสาวณัฏฐิญา เนตยสุภา นายเอกภัทร วังสุวรรณ รองปลัดกระทรวงอุตสาหกรรม นายวิษณุ ทับเที่ยง หัวหน้าผู้ตรวจราชการกระทรวงอุตสาหกรรม คณะผู้บริหารกระทรวงอุตสาหกรรม (อก.) และผู้อำนวยการสถาบันเครือข่ายของกระทรวงอุตสาหกรรม ร่วมประชุม ณ ห้องประชุม อก.1 ชั้น 2 อาคารสำนักงานปลัดกระทรวงอุตสาหกรรม
นายจักรพันธ์ เด่นดวงบริพันธ์ ผู้อำนวยการกองยุทธศาสตร์และแผนงาน สำนักงานปลัดกระทรวงอุตสาหกรรม ได้แจ้งให้ที่ประชุมทราบถึงการดำเนินการจัดทำโครงการเพื่อขับเคลื่อนการบรรลุเป้าหมายตามยุทธศาสตร์ชาติ ปี 2568 โดยสำนักงานสภาพัฒนาการเศรษฐกิจและสังคมแห่งชาติ (สคช.)ได้แจ้งทุกหน่วยงานเพื่อพิจารณาความเกี่ยวข้องตามเป้าหมายแผนแม่บทย่อย (Y1) ทั้ง 140 เป้าหมาย และเปิดให้หน่วยงานต่าง ๆ จัดทำข้อเสนอโครงการฯ (X) และนำเข้าในระบบ eMENSCR ภายในเดือนสิงหาคม 2566 และได้รายงานความเชื่อมโยง 6 ยุทธศาสตร์ชาติ (Z) ภายใต้ 23 แผนแม่บท 85 แผนแม่บทย่อย ใน 140 เป้าหมาย และดำเนินการทำ โครงการฯ (X)  เพื่อให้สอดคล้องกับแผนแม่บทย่อย ทั้งนี้ ในปี 2568 อก. ได้จัดทำแผนให้มีความสอดคล้องทั้งหมด 12 แผนแม่บท 31 แผนแม่บทย่อย 36 เป้าหมาย สู่อุตสาหกรรมดี อยู่คู่กับชุมชนอย่างยั่งยืน ชุมชนรักโรงงาน โรงงานรักชุมชน และสร้างการกระจายรายได้สู่ชุมชน
ปลัดกระทรวงอุตสาหกรรม ได้ให้ข้อเสนอแนะการพัฒนาอุตสาหกรรม S-Curve ในพื้นที่จังหวัด และในพื้นที่ EEC โดยที่ผ่านมางานของสำนักงานอุตสาหกรรมจังหวัด (สอจ.) จะมุ่งเน้นการส่งเสริมเกษตรอุตสาหกรรม ผ้าพื้นเมือง ซึ่งเป็นไปตามนโยบายของจังหวัด หรือ งาน OTOP งานมาตรฐานผลิตภัณฑ์ชุมชน (มผช.) ดังนั้น จึงขอให้พิจารณาเป้าหมายหลักของการมุ่งพัฒนาอุตสาหกรรมเป้าหมาย (S-Curve) ด้วย  พร้อมเน้นย้ำให้ทุกหน่วยงานให้ความสำคัญกับการบริหารจัดการภาครัฐด้วยระบบดิจิทัล และฝากเรื่องการของบประมาณในการดำเนินการต่าง ๆ ควรมีการวางแผนการใช้จ่ายให้มีความเหมาะสม เพื่อให้การทำงานเป็นไปตามเป้าหมายและมีประสิทธิภาพมากยิ่งขึ้น รวมถึงเรื่องการลงตรวจโรงงานของส่วนกลางและส่วนภูมิภาคด้วย
ด้าน รองปลัดฯ ณัฏฐิญา กล่าวเสริมว่า ในการจัดทำโครงการฯ (X) ควรตอบโจทย์แผนแม่บทย่อย (Y1) ทั้งแผนหลักหรือแผนสนับสนุน รวมทั้งสอดคล้องและมีความชัดเจนในแผนแม่บทย่อยนั้น ๆ ส่วนเรื่องงบประมาณ แต่ละหน่วยงานควรเลือกลงรายละเอียดของโครงการว่าจะนำไปใส่ไว้ใน แผนบูรณาการหรือแผนยุทธศาสตร์ ทั้งนี้ ในส่วนของ อก. ที่เป็นเจ้าภาพหลักในแผนบูรณาการ เรื่องที่ 4 อุตสาหกรรมและบริการแห่งอนาคต ดังนั้น หน่วยงานต่าง ๆ ควรพิจารณาเสนอโครงการเพื่อให้สอดคล้องกับเรื่องนี้ด้วยเช่นกัน

ที่มา : https://www.thaigov.go.th/news/contents/details/69533