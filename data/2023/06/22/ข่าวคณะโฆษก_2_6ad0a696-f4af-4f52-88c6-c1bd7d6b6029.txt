รัฐบาลไทย-ข่าวทำเนียบรัฐบาล-​โฆษกรัฐบาลเผย นายกฯ ยินดีไทยติดอันดับ 2 ปลายทางยอดนิยมของนักท่องเที่ยวทั่วโลกจาก Agoda ส่วนกรุงเทพฯ คว้าอันดับ 1 เมืองที่มีการจองเข้าพักมากที่สุด ด้าน Klook 


วันพฤหัสบดีที่ 22 มิถุนายน 2566
22/06/2566
พิมพ์
​โฆษกรัฐบาลเผย นายกฯ ยินดีไทยติดอันดับ 2 ปลายทางยอดนิยมของนักท่องเที่ยวทั่วโลกจาก Agoda ส่วนกรุงเทพฯ คว้าอันดับ 1 เมืองที่มีการจองเข้าพักมากที่สุด ด้าน Klook
​โฆษกรัฐบาลเผย นายกฯ ยินดีไทยติดอันดับ 2 ปลายทางยอดนิยมของนักท่องเที่ยวทั่วโลกจาก Agoda ส่วนกรุงเทพฯ คว้าอันดับ 1 เมืองที่มีการจองเข้าพักมากที่สุด ด้าน Klook เผยยอดจองกิจกรรมในไทยขยายตัวกว่า 1,200% สะท้อนศักยภาพด้านการท่องเที่ยวไทย
วันนี้ (22 มิถุนายน 2566) นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ยินดีที่ประเทศไทยยังคงเป็นจุดหมายปลายทางยอดนิยมของนักท่องเที่ยวต่างชาติอย่างต่อเนื่อง โดยผลสำรวจในช่วง 5 เดือนแรก (มกราคม – พฤษภาคม) ของปี 2566 ไทยยังคงได้รับความสนใจจากนักท่องเที่ยวเป็นอันดับต้น ๆ บนหลายแพลตฟอร์มด้านการท่องเที่ยว ทั้ง Agoda และ Klook สอดคล้องกับจำนวนนักท่องเที่ยวต่างชาติเที่ยวไทยสะสม 5 เดือน กว่า 10.6 ล้านคน สะท้อนศักยภาพด้านการท่องเที่ยวไทย และการดำเนินมาตรการส่งเสริมการท่องเที่ยวที่มีประสิทธิภาพของรัฐบาล
โฆษกประจำสำนักนายกรัฐมนตรีกล่าวว่า Agoda แพลตฟอร์มดิจิทัลด้านการท่องเที่ยวระดับโลก เผยสถิติข้อมูลนักท่องเที่ยวบนแพลตฟอร์มในช่วง 5 เดือนแรกของปี 2566 พบว่า การท่องเที่ยวโดยรวมของไทยฟื้นตัวได้รวดเร็วกว่าประเทศอื่น จากการที่ไทยเปิดประเทศเร็ว โดยเฉพาะการเปิดรับนักท่องเที่ยวจีน ประกอบกับไทยมีเที่ยวบินรองรับนักท่องเที่ยวเพียงพอ โดยประเทศไทยได้รับความนิยมจากนักท่องเที่ยวทั่วโลกเป็นอันดับ 2 รองจากญี่ปุ่น และมีนักท่องเที่ยวเดินทางภายในประเทศมากที่สุดเป็นอันดับที่ 4 รองจากสหรัฐอเมริกา ญี่ปุ่น และมาเลเซีย นอกจากนี้ กรุงเทพฯ ยังเป็นเมืองท่องเที่ยวที่มีการจองเข้าพักบนแพลตฟอร์มมากที่สุดในโลก โดย Agoda เชื่อมั่นว่า กรุงเทพฯ สามารถพัฒนาเป็น Silicon Valley หรือศูนย์กลางเทคโนโลยีของเอเชียได้ ซึ่งจะดึงดูดนักท่องเที่ยวกลุ่มใหม่ ๆ และสนับสนุนให้มีการจัดกิจกรรมที่ทำให้ไทยเป็นที่รู้จักไปทั่วโลก
โฆษกประจำสำนักนายกรัฐมนตรียังกล่าวเพิ่มเติมถึงความร่วมมือระหว่างการท่องเที่ยวแห่งประเทศไทย (ททท.) กับ Klook แพลตฟอร์มการท่องเที่ยวชั้นนำของเอเชีย ในการดำเนินกิจกรรมทางการตลาดภายใต้แคมเปญ “Let Your Journey be THAI” โดยส่งเสริมต่างชาติให้เดินทางมาเที่ยวไทย ผ่านการประชาสัมพันธ์ 5F Soft Power ซึ่งได้รับผลตอบรับเป็นอย่างดีจากนักท่องเที่ยว โดยในช่วง 5 เดือนแรกของปี 2566 ยอดนักท่องเที่ยวต่างชาติจองกิจกรรมในไทยเพิ่มขึ้นกว่าร้อยละ 1,200 จากช่วงเดียวกันของปี 2565 โดย ฮ่องกง ไต้หวัน สิงคโปร์ เกาหลีใต้ และมาเลเซีย มีการจองกิจกรรมไทยบนแพลตฟอร์ม Klook มากที่สุดเป็น 5 อันดับแรก กิจกรรมยอดนิยม ได้แก่ ทัวร์แบบ Day trip กิจกรรมชมความสวยงามของเมืองไทย และสปา เป็นต้น
“นายกรัฐมนตรีขอบคุณการทำงานร่วมกันของทุกภาคส่วน ตามแนวนโยบายของรัฐบาลในการผลักดันการฟื้นตัวของภาคการท่องเที่ยว ส่งผลให้ประเทศไทยมีการฟื้นตัวของการท่องเที่ยวในภาพรวมเร็วกว่าประเทศอื่น ๆ และเป็นสัญญาณบวกต่อการฟื้นฟูการเติบโตทางเศรษฐกิจของประเทศ ทั้งนี้ รัฐบาลพร้อมเดินหน้าขับเคลื่อนความร่วมมือกับทุกภาคส่วน ในการส่งเสริมและดึงดูดให้เกิดการท่องเที่ยวในประเทศไทยมากขึ้น พร้อมยกระดับอุตสาหกรรมการท่องเที่ยวไทยให้เติบโตได้อย่างยั่งยืน ท่ามกลางกระแสโลกที่เปลี่ยนแปลงอยู่ตลอดเวลา” นายอนุชาฯ กล่าว

ที่มา : https://www.thaigov.go.th/news/contents/details/69525