รัฐบาลไทย-ข่าวทำเนียบรัฐบาล-กระทรวงเกษตรฯ เผยความคืบหน้าโครงการ “นำร่อง” การแก้ไขปัญหาทางด้านการเกษตร โดยน้อมนำแนวพระราชดำริไปปรับใช้ในพื้นที่อำเภอบ้านหมี่ จังหวัดลพบุรี


วันพุธที่ 21 มิถุนายน 2566
กระทรวงเกษตรฯ เผยความคืบหน้าโครงการ “นำร่อง” การแก้ไขปัญหาทางด้านการเกษตร โดยน้อมนำแนวพระราชดำริไปปรับใช้ในพื้นที่อำเภอบ้านหมี่ จังหวัดลพบุรี
กระทรวงเกษตรฯ เผยความคืบหน้าโครงการ “นำร่อง” การแก้ไขปัญหาทางด้านการเกษตร โดยน้อมนำแนวพระราชดำริไปปรับใช้ในพื้นที่อำเภอบ้านหมี่ จังหวัดลพบุรี
นายพีรพันธ์ คอทอง รองปลัดกระทรวงเกษตรและสหกรณ์ เปิดเผยภายหลังเป็นประธานการประชุมติดตามความก้าวหน้าการดำเนินงานโครงการ “นำร่อง” การแก้ไขปัญหาทางด้านการเกษตร โดยน้อมนำแนวพระราชดำริไปปรับใช้ในพื้นที่อำเภอบ้านหมี่ จังหวัดลพบุรี ณ ห้องประชุมกระทรวงเกษตรและสหกรณ์ และผ่านระบบออนไลน์ Zoom Meeting ว่า กระทรวงเกษตรและสหกรณ์มีนโยบายขับเคลื่อนโครงการ “นำร่อง” การแก้ไขปัญหาทางด้านการเกษตร โดยน้อมนำแนวพระราชดำริไปปรับใช้ในพื้นที่อำเภอบ้านหมี่ จังหวัดลพบุรี เพื่อช่วยเหลือผู้ประสบอุทกภัยโดยบูรณาการร่วมกับหน่วยงานในสังกัดกระทรวงเกษตรและสหกรณ์ที่เกี่ยวข้องกับการดำเนินงานโครงการอันเนื่องมาจากพระราชดำริ โดยนำองค์ความรู้ด้านเกษตรที่จะเป็นประโยชน์ต่อเกษตรกรไปเผยแพร่และต่อยอดสู่การปฏิบัติให้เป็นรูปธรรม ซึ่งกำหนดพื้นที่เป้าหมายนำร่องในตำบลหนองเมือง และตำบลพุคา อำเภอบ้านหมี่ จังหวัดลพบุรี ดังนั้น เพื่อให้การดำเนินงานขับเคลื่อนโครงการดังกล่าวฯ เกิดการบูรณาการจากทุกภาคส่วนเป็นไปอย่างมีประสิทธิผลและเป็นรูปธรรม จึงแต่งตั้งคณะทำงานขับเคลื่อนโครงการ "นำร่อง"การแก้ไขปัญหาด้านการเกษตร โดยน้อมนำแนวพระราชดำริปรับใช้ในพื้นที่อำเภอบ้านหมี่ จังหวัดลพบุรี โดยมีเกษตรและสหกรณ์จังหวัดลพบุรี เป็นประธานคณะทำงาน
สำหรับความคืบหน้าการดำเนินงานล่าสุด มี 2 ตำบลที่มีการการขยายผลโครงการดังกล่าว ได้แก่ ตำบลหนองเมือง ได้ขยายผลโครงการอันเนื่องมาจากพระราชดำริ 3 โครงการ ได้แก่ 1) โครงการแปลงข้าวสาธิต มีการทำนาผ่านแปลงสาธิต จำนวน 3.2 ไร่ โดยทำนาเปียกสลับแห้ง ปรับดินตามค่าวิเคราะห์ดิน ควบคุมน้ำผ่านระบบชลประทาน และนำฟางมาเป็นอาหารปลา รวมถึงใช้เป็นปุ๋ยหมักในแปลงนา โดยบูรณาการร่วมกับศูนย์เมล็ดพันธุ์ข้าวลพบุรี ศูนย์วิจัยข้าวลพบุรี สถานีพัฒนาที่ดินลพบุรี สศก.7 โครงการชลประทาน รวมถึงโครงการส่งน้ำและบำรุงรักษาช่องแค 2) โครงการเกษตรเพื่ออาหารกลางวัน ดำเนินการในพื้นที่โรงเรียนวัดหนอนเมือง (ครู 15 คน นักเรียน 180 คน) โดยหน่วยงานในสังกัดกระทรวงเกษตรและสหกรณ์ ได้แก่ สำนักงานเกษตรจังหวัดลพบุรี สำนักงานประมงจังหวัดลพบุรี สำนักงานปศุสัตว์ลพบุรี และสำนักงานตรวจบัญชีสหกรณ์จังหวัดลพบุรี ได้ให้ส่งเสริมองค์ความรู้การปลูกผักยกแคร่ การแปรรูปผลิตภัณฑ์จากหม่อน การเลี้ยงไก่ไข่ (สนับสนุนจากศูนย์พัฒนาปศุสัตว์ตามพระราชดำริ อ.ด่านซ้าย จ.เลย จำนวน 50 ตัว) ปลา และกบ เพื่อนำมาประกอบอาหารกลางวันแก่เด็กนักเรียน และแบ่งจำหน่ายเป็นทุนหมุนเวียนบางส่วน ซึ่งกบมีขนาด 3 - 4 ตัว/กิโลกรัม รวมถึงให้ความรู้การจัดตั้งสหกรณ์ในโรงเรียน การจัดทำบัญชีฟาร์มและบัญชีต้นกล้าเศรษฐกิจพอเพียง เพื่อสร้างวินัยทางการเงินให้แก่นักเรียน 3) โครงการเกษตรกรต้นแบบ ส่งเสริมเกษตรกรต้นแบบตามหลัก “ทฤษฎีใหม่” จัดสรรพื้นที่เกษตรกรขนาดเล็กให้มีการบริหารจัดการที่ดินให้เกิดประโยชน์สูงสุด โดยสำนักงานปศุสัตว์จังหวัดลพบุรี ได้ลงพื้นที่เตรียมความพร้อมแปลงของเกษตรกร และสังเกตสภาพพื้นที่ให้เตรียมรับไก่ไข่ที่สนับสนุนจากศูนย์พัฒนาปศุสัตว์ตามพระราชดำริ อ.ด่านซ้าย จ.เลย จำนวน 60 ตัว
นอกจากนี้ ตำบลพุคา ได้มีการต่อยอดโครงการอันเนื่องมาจากพระราชดำริ จำนวน 6 ด้าน ดังนี้ 1) ด้านการผลิต (ดิน-น้ำ) โดยจัดทำปฏิทินการปลูกพืช เพื่อวางแผนการจัดการน้ำในช่วงฤดูฝน ภายใต้โครงการชลประทานการบริหารจัดการน้ำในช่วงการเพาะปลูกฤดูฝน (นาปี พ.ศ. 2566) 2) ด้านพืช ดำเนินการปลูกข้าว รูปแบบการทำนาเปียกสลับแห้ง และสาธิตการใส่ปุ๋ยตามค่าวิเคราะห์ดิน ปลูกพริก พลิกชีวิต (แปลงสาธิต) รวมถึงส่งเสริมการปลูกผักแบบแพลอยน้ำ การผลิตพืชปลอดภัย และพัฒนาต้นแบบระบบ สูบน้ำพลังงานแสงอาทิตย์ โดยบูรณาการร่วมกับศูนย์เมล็ดพันธุ์ข้าวลพบุรี ศูนย์วิจัยข้าวลพบุรี สถานีพัฒนาที่ดินลพบุรี สศก.7 โครงการชลประทาน รวมถึงโครงการส่งน้ำและบำรุงรักษาช่องแค 3) ด้านประมง โดยสำนักงานประมงจังหวัดลพบุรี ตรวจสอบคุณภาพน้ำและอัตราการเจริญเติบโตของปลาตะเพียนขาว จำนวน 3 บ่อ ผลอยู่ในเกณฑ์ดี 4) ด้านปศุสัตว์ โดยสำนักงานปศุสัตว์จังหวัดลพบุรี ให้ความรู้โรคระบาดสัตว์ที่อาจเกิดระหว่างช่วงน้ำท่วม และลงพื้นที่มอบแร่ธาตุ และเวชภัณฑ์ ให้แก่ อบต. พุคา เพื่อส่งมอบให้เกษตรกรผู้เลี้ยงสัตว์ 5) ด้านการรวมกลุ่ม โดยสำนักงานตรวจบัญชีลพบุรี ได้แนะนำการจัดทำบัญชีวิสาหกิจชุมชน ทั้ง 2 กลุ่ม ได้แก่ กลุ่มหน่อไม้อัด หน่อไม้ดอง และกลุ่มพริกแกงแววพุคา 6) สร้างอาชีพเสริม โดยสำนักงานเกษตรและสหกรณ์จังหวัดลพบุรี อบรมถ่ายทอดองค์ความรู้การแปรรูปผลิตภัณฑ์ทางการเกษตรให้แก่เกษตรกรตำบลพุคา และสอบถามความต้องการของพื้นที่เพื่อกำหนดหลักสูตรฝึกอาชีพ โดยดำเนินการร่วมกับศูนย์ AIC
สำหรับโครงการนำร่องการแก้ไขปัญหาทางด้านการเกษตร โดยน้อมนำแนวพระราชดำริมาปรับใช้ในพื้นที่อำเภอบ้านหมี่ จังหวัดลพบุรี มีระยะเวลาดำเนินการช่วงเดือนมีนาคม – ธันวาคม 2566 ซึ่งโครงการนำร่องนี้ จะมีการเรียนรู้ทั้งภาคทฤษฎีและฝึกปฏิบัติ ให้ความรู้เชิงบูรณาการผสมผสานการเรียนรู้จากพื้นที่จริง อีกทั้งจะเป็นการจุดประกายความคิดที่จะสามารถนำผลสำเร็จของโครงการฯ ไปใช้ในพื้นที่อุทกภัยอื่นได้ โดยคาดว่าการดำเนินโครงการดังกล่าว จะสามารถแก้ไขปัญหาทางด้านการเกษตรและให้เกษตรกรมีชีวิตความเป็นอยู่ที่ดีขึ้น มีความมั่นคงในอาชีพ ทำให้มีแหล่งสำรองอาหารชุมชนได้อย่างพอเพียง สามารถพึ่งพาตนเองได้ระหว่างที่ประสบอุทกภัย เป็นภูมิคุ้มกันรองรับผลกระทบการเปลี่ยนแปลงสภาพภูมิอากาศและส่งเสริมการพัฒนาผลิตภาพทางการเกษตร
ทั้งนี้ อำเภอบ้านหมี่ จังหวัดลพบุรี มีพื้นที่ทำการเกษตร จำนวน 272,349 ไร่ คิดเป็นร้อยละ 80.15 ของพื้นที่ทั้งหมด เป็นพื้นที่นา 200,830 ไร่ พื้นที่ไม้ผล/ไม้ยืนต้น 4,665 ไร่ พืชไร่/พืชผัก 37,875 ไร่ และเกษตรอื่น ๆ 28,979 ไร่ โดยในปี 2565 ที่ผ่านมา อำเภอบ้านหมี่ถูกประกาศให้เป็นเขตพื้นที่ประสบสาธารณภัยฯ มีพื้นที่ได้รับผลกระทบ 11 ตำบล 73 หมู่บ้าน มีเกษตรกรได้รับความเสียหาย 10 ตำบล 70 หมู่บ้าน

ที่มา : https://www.thaigov.go.th/news/contents/details/69523