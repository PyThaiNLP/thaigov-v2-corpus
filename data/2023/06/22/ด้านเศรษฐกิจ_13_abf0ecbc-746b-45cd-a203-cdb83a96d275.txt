รัฐบาลไทย-ข่าวทำเนียบรัฐบาล-สรรพสามิตเร่งปรับเปลี่ยนเดินหน้ายกระดับการทำงานมาตรฐานสากลทั้งระบบ เดินหน้าขับเคลื่อนสู่องค์กรภาครัฐต้นแบบด้าน ESG


วันพฤหัสบดีที่ 22 มิถุนายน 2566
22/06/2566
พิมพ์
สรรพสามิตเร่งปรับเปลี่ยนเดินหน้ายกระดับการทำงานมาตรฐานสากลทั้งระบบ เดินหน้าขับเคลื่อนสู่องค์กรภาครัฐต้นแบบด้าน ESG
ดร.เอกนิติ นิติทัณฑ์ประภาศ อธิบดีกรมสรรพสามิต เป็นประธานเปิดงาน “EASE Excise Showcase Day” พร้อมด้วยคณะผู้บริหารระดับสูง และที่ปรึกษาโครงการฯ ร่วมกิจกรรมการนำเสนอผลงานของ EASE Excise Showcase 16 โปรเจกต์
ดร.เอกนิติ นิติทัณฑ์ประภาศ อธิบดีกรมสรรพสามิต เป็นประธานเปิดงาน “EASE Excise Showcase Day” พร้อมด้วยคณะผู้บริหารระดับสูง และที่ปรึกษาโครงการฯ ร่วมกิจกรรมการนำเสนอผลงานของ EASE Excise Showcase 16 โปรเจกต์ เพื่อยกระดับการทำงานที่ขับเคลื่อนจากกลยุทธ์ EASE Excise สู่การปฏิบัติ และต่อยอด รองรับเทรนด์โลกในเรื่องการลดภาวะก๊าซเรือนกระจก พร้อมทั้งปรับเปลี่ยนกระบวนการทำงานเดินหน้าสู่มาตรฐานสากล เพิ่มขีดความสามารถทางการแข่งขันให้ประเทศ อีกทั้งใช้นโยบายภาษีส่งเสริมสนับสนุนเศรษฐกิจของประเทศ เดินหน้าประเทศไทยสู่ความยั่งยืน
EASE Excise Showcase 16 โปรเจคนี้ ได้มีการรับฟัง pain point จากทั้งภายในองค์กร ประกอบด้วยผู้บริหาร และเจ้าหน้าที่กรมสรรพสามิต อีกทั้งภายนอกองค์กร อาทิ ผู้ประกอบการ หน่วยงานที่เกี่ยวข้อง เป็นต้น เพื่อให้เกิดการพัฒนาผลิตภัณฑ์ ยกระดับการบริการ สู่การทำงานอย่างมีประสิทธิภาพร่วมกัน รวมถึงการขับเคลื่อนตามนโยบายเรื่องภาษีในมิติ ESG รองรับเทรนด์การเปลี่ยนแปลงของโลก ณ อาคารอเนกประสงค์ กรมสรรพสามิต เมื่อเร็ว ๆ นี้
ภายในงาน มีการนำเสนอโครงการต่าง ๆ แบ่งเป็น 4 ด้าน ได้แก่
1) ยกระดับสินค้าที่จัดเก็บภาษีสรรพสามิตตามแนวทาง ESG และ BCG (ESG/BCG Focus) ประกอบด้วย โครงการปรับโครงสร้างภาษีแอลกอฮอล์เพื่อส่งเสริมการผลิต Bio-Ethylene โครงการปรับปรุงพิกัดอัตราภาษีสินค้าเครื่องดื่มเทียมสุรา โครงการปรับโครงสร้างภาษี Battery และโครงการศึกษาแนวทางการจัดเก็บภาษี Carbon Tax
2) ยกระดับการพัฒนาบุคลากรให้เกิดความคล่องตัว (Agile way of working) ประกอบด้วย โครงการนำกระบวนการคิดเชิงออกแบบมาใช้ในการจัดโครงสร้างองค์กรใหม่ โครงการโรงเรียนสรรพสามิต และโครงการขับเคลื่อนสู่การเป็นองค์กรแห่งนวัตกรรม (Innovation Culture)
3) ยกระดับมาตรฐานการให้บริการ (Standardization) ประกอบด้วย โครงการพัฒนาระบบการตอบ   ข้อหารือ โครงการทบทวนขั้นตอนการอนุญาตนำเข้าสุราเพื่อนำไปสู่คู่มือการทบทวนกฎหมาย (Regulatory Guillotine) โครงการพัฒนาระบบปราบปรามผู้กระทำผิดผ่านเครือข่ายออนไลน์ โครงการปรับปรุงระบบคืนภาษีน้ำมัน โครงการปรับปรุงระบบราคาขายปลีกแนะนำ โครงการวางแผน ESG กรมสรรพสามิต และโครงการขับเคลื่อนองค์กรด้วยการใช้ข้อมูล (Data Driven Organization)
4) ยกระดับการให้บริการแบบไร้รอยต่อ (End to End Service) ประกอบด้วย โครงการยกระดับการให้บริการของกรมสรรพสามิตด้วย UX & Service Journey Design และโครงการสร้าง Paperless service center
ซึ่งโครงการทั้งหมดนี้จะทำให้การดำเนินงาน และการให้บริการของกรมสรรพสามิต ผู้ประกอบการผู้เสียภาษี และหน่วยงานที่เกี่ยวข้อง มีความสะดวก รวดเร็ว มีประสิทธิภาพมากยิ่งขึ้น มีผลิตภัณฑ์ที่ตอบโจทย์ตามเทรนด์เพิ่มขึ้น ทำให้ผู้มีส่วนได้ส่วนเสียได้ประโยชน์ร่วมกันภายใต้มิติ ESG และเดินหน้าประเทศไทยสู่ความยั่งยืน

ที่มา : https://www.thaigov.go.th/news/contents/details/69553