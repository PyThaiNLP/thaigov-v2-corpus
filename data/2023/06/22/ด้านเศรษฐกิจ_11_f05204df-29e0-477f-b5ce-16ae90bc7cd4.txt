รัฐบาลไทย-ข่าวทำเนียบรัฐบาล-ไทย-มาเลเซียติดตามความคืบหน้าโครงการพัฒนาลุ่มน้ำโก-ลก ครั้งที่ 17


วันพฤหัสบดีที่ 22 มิถุนายน 2566
ไทย-มาเลเซียติดตามความคืบหน้าโครงการพัฒนาลุ่มน้ำโก-ลก ครั้งที่ 17
ไทย-มาเลเซียติดตามความคืบหน้าโครงการพัฒนาลุ่มน้ำโก-ลก ครั้งที่ 17
นายเศรษฐเกียรติ กระจ่างวงษ์ รองปลัดกระทรวงเกษตรและสหกรณ์ เป็นประธานการประชุมคณะกรรมการดำเนินงานร่วม ไทย-มาเลเซีย โครงการพัฒนาลุ่มน้ำโก-ลก ครั้งที่ 17 (The 17th Meeting of the Thailand-Malaysia Joint Steering Committee (JSC) on the Development of the Golok River Basin)โดยมีดาโต๊ะ ฮาจิรอสลี บินอีซา(Dato' Haji Rosli Bin Isa)อธิบดีกระทรวงทรัพยากรธรรมชาติ สิ่งแวดล้อม และการเปลี่ยนแปลงสภาพภูมิอากาศ หัวหน้าคณะฝ่ายมาเลเซียนายวิทยา แก้วมี รองอธิบดีกรมชลประทาน พร้อมด้วยผู้แทนจากกรมชลประทาน สำนักการเกษตรต่างประเทศในฐานะฝ่ายเลขานุการ และคณะกรรมการดำเนินงานโครงการพัฒนาลุ่มน้ำโก-ลก ไทย-มาเลเซีย ฝ่ายไทย เข้าร่วมการประชุม ณ ห้องประชุม 134 กระทรวงเกษตรและสหกรณ์ และผ่านระบบZoom Meeting โดยที่ประชุมรับทราบความก้าวหน้าการดำเนินงานในการพัฒนาลุ่มน้ำโก-ลก ไทยและมาเลเซีย ภายใต้โครงการฯ ที่ทั้งสองฝ่ายดำเนินการร่วมกัน ซึ่งรายงานโดยฝ่ายเลขานุการคณะกรรมการของทั้งสองฝ่าย และมอบหมายให้คณะทำงานทางวิชาการร่วมไทย-มาเลเซีย ในการปรับปรุงปากแม่น้ำโก-ลก (Thailand-Malaysia Joint Technical Working Group on the Golok River Mouth Improvement Project: JTWG) และคณะทำงานประเมินผลการสำรวจร่วมโครงการปรับปรุงปากแม่น้ำโก-ลก (Joint Evaluation Team on Golok River Mouth Improvement Project: JET) หารือและดำเนินการในส่วนที่เกี่ยวข้องต่อไป อาทิ ในการสำรวจ ติดตาม และประเมินผลบริเวณปากแม่น้ำโก-ลก เพื่อวิเคราะห์ปรากฏการณ์การเปลี่ยนแปลงบริเวณปากแม่น้ำ การทับถมของตะกอน และการกัดเซาะบริเวณปลายคันกันคลื่นของฝั่งไทย ทั้งนี้ ฝ่ายมาเลเซียจะเป็นเจ้าภาพจัดการประชุมคณะกรรมการดำเนินงานร่วมไทย - มาเลเซีย โครงการพัฒนาลุ่มน้ำโก-ลก ครั้งที่ 18 ณ เมืองปีนัง ประเทศมาเลเซีย ในเดือนพฤศจิกายน 2568 และฝ่ายไทย โดยกรมชลประทานจะเป็นเจ้าภาพจัดการประชุมคณะทำงานทางวิชาการร่วมไทย-มาเลเซีย ในการปรับปรุงปากแม่น้ำโก-ลก ครั้งที่ 39 ในเดือนสิงหาคม หรือเดือนกันยายน 2566 ณ จังหวัดภูเก็ต ประเทศไทย
ทั้งนี้ โครงการพัฒนาลุ่มน้ำโก-ลกเป็นโครงการความร่วมมือระหว่างประเทศไทยและมาเลเซีย เพื่อก่อสร้างคันกันคลื่นป้องกันทรายทับถมปากแม่น้ำ เพิ่มเสถียรภาพด้านพรมแดน บรรเทาอุทกภัยในลุ่มน้ำโก-ลก รักษาร่องน้ำของแม่น้ำโก-ลก สำหรับเดินเรือ และส่งเสริมการประมง

ที่มา : https://www.thaigov.go.th/news/contents/details/69549