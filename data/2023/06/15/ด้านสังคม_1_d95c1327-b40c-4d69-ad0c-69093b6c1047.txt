รัฐบาลไทย-ข่าวทำเนียบรัฐบาล-พม. หนุน IYF จัดค่ายเยาวชนนานาชาติ 2023 มุ่งพัฒนาศักยภาพ ปลูกฝังจิตอาสา


วันพฤหัสบดีที่ 15 มิถุนายน 2566
พม. หนุน IYF จัดค่ายเยาวชนนานาชาติ 2023 มุ่งพัฒนาศักยภาพ ปลูกฝังจิตอาสา
พม. หนุน IYF จัดค่ายเยาวชนนานาชาติ 2023 มุ่งพัฒนาศักยภาพ ปลูกฝังจิตอาสา
วันนี้ (15 มิ.ย. 66) เวลา 10.00 น. นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานในพิธีเปิด "ค่ายเยาวชนนานาชาติ" 2023 IYF World Camp Thailand จัดโดยมูลนิธิเยาวชนสัมพันธ์นานาชาติ (International Youth Fellowship - IYF) ประจำประเทศไทย ซึ่งมี นายอภิสิทธิ์ เวชชาชีวะ อดีตนายกรัฐมนตรี ร่วมกล่าวแสดงความยินดี ดร.ฮักเชิล คิม ผู้ก่อตั้งมูลนิธิ IYF ประจำประเทศไทย กล่าวทักทาย และนายพงศธร กาญจนะจิตรา รองผู้ว่าราชการจังหวัดปทุมธานี กล่าวต้อนรับ ณ อาคารกิติยาคาร มหาวิทยาลัยธรรมศาสตร์ ศูนย์รังสิต จังหวัดปทุมธานี ทั้งนี้ นักเรียนระดับชั้นมัธยมศึกษาตอนปลายและนักศึกษาระดับมหาวิทยาลัยทั่วประเทศ ที่เข้าร่วมกว่า 3,000 คน จะได้มีโอกาสแลกเปลี่ยนเรียนรู้วิชาการ ภาษา และวัฒนธรรม เพื่อพัฒนาตนเอง มีการทำกิจกรรมอย่างสร้างสรรค์  มีการเปิดโลกทัศน์สากล ด้วยการรับฟังประสบการณ์ด้านจิตอาสาจากเหล่าอาสาสมัครทั้งจากประเทศไทยและต่างประเทศ ที่เคยไปใช้ชีวิตการเป็นอาสาสมัครในต่างแดน รวมถึงการพัฒนาจิตใจและกรอบความคิด (Mindset) เพื่อสร้างจิตใจของการเป็นผู้นำในอนาคต
นายจุติ กล่าวว่า อยากบอกให้ทุกท่านที่มาเข้าร่วมค่ายครั้งนี้ ได้เข้าใจว่า โลกนี้ ความสุขและความทุกข์อยู่ที่ใจตนเอง ไม่ต้องไปแสวงหาที่อื่น ขอให้แสวงหาตนเองให้พบ ให้รู้ว่าสิ่งที่ทำให้เกิดความสุขคืออะไร และทำในสิ่งที่เกิดความสุขและเป็นผู้ให้ที่ดี เมื่อเป็นผู้ให้ที่ดีแล้ว เชื่อว่าทุกอย่างจะลงตัว วันนี้ มีประเด็นที่อยากแชร์ คือ พรแสวงสำคัญมากกว่าพรสวรรค์ ความอัจฉริยะและการตั้งใจทำงานหนัก ย่อมจะส่งผลสำเร็จ และความดีย่อมชนะความชั่วเสมอ คนที่คิดบวก ย่อมชนะคนที่คิดลบ ผู้ให้ย่อมจะชนะผู้รับ แต่ในขณะเดียวกัน ต้องเป็นคนที่มีสติ และมีเป้าหมายที่ชัดเจน
สำหรับแนวทางปฏิบัติในการพัฒนาทุนมนุษย์กับคนรุ่นใหม่นั้นสำคัญ สิ่งที่เรามุ่งเน้นคือให้มีความคิดในเรื่องของจิตใจเป็นเรื่องที่สำคัญ ส่วนเทคโนโลยีในปัจจุบัน มีทั้งโทษและประโยชน์ เราต้องทำอย่างไรที่จะให้เด็กมีความคิด มีความแยกผิด - ถูกได้ ครอบครัวมีความสุข สังคมมีความสุข อีกทั้ง IYF มีงานด้านวิชาการที่ต้องช่วยกันผลักดันไปทีละก้าว ทีละขั้นตอน โดยจะมีการขยายผลหรือข้อปรับปรุงต่อไป ทั้งนี้ กระทรวง พม. เปิดกว้างสำหรับทุกคนที่มีความหลากหลาย เพราะโลกมีความหลากหลายคือจุดแข็ง เราพยายามอบรมบ่มเพาะเยาวชนให้รู้จักใช้ทักษะในการฟังให้เป็น การฟังให้ได้ประโยชน์ และยอมรับความหลากหลายและสร้างสรรค์ผลงาน ทำให้เราแตกต่างได้ แต่ต้องไม่ให้แตกแยก
นายอภิสิทธิ์ กล่าวเพิ่มเติมว่า ขอแสดงความยินดีกับการทำงานของ IYF ตลอดกว่า 20 ปีที่ผ่านมา และมีการจัดค่ายเยาวชนมาอย่างต่อเนื่องถึง 14 ครั้ง ซึ่งแสดงให้เห็นถึงความมุ่งมั่นตั้งใจพัฒนาเยาวชนในประเทศไทย ปัจจุบันเยาวชนทุกคนตระหนักดีว่า ยุคปัจจุบันมีความก้าวล้ำด้านเทคโนโลยี และมีความพร้อมด้านวัตถุมากมาย แต่สิ่งหนึ่งที่ในประเทศต่างๆ ที่แม้จะมีความเจริญก้าวหน้า กลับพบว่าคนในสังคมไม่ได้มีความสุขเพิ่มขึ้นตามรายได้ เราจึงต้องมีความพร้อมด้านจิตใจในการเผชิญความเปลี่ยนแปลง ซึ่งเป็นสิ่งที่ IYF กำลังทำอยู่ และการศึกษาที่ดีที่สุดคือการมีส่วนร่วมในการทำกิจกรรมร่วมกัน
#ช่วย24ชั่วโมง #พม24ชม #ข่าวพม

ที่มา : https://www.thaigov.go.th/news/contents/details/69282