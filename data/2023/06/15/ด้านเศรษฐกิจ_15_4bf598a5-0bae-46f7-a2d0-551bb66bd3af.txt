รัฐบาลไทย-ข่าวทำเนียบรัฐบาล-รองปลัด.กษ. เป็นประธานการประชุมคณะกรรมการแก้ไขปัญหาความเดือดร้อนของมวลชน กระทรวงเกษตรและสหกรณ์ ครั้งที่ 1/2566


วันพฤหัสบดีที่ 15 มิถุนายน 2566
รองปลัด.กษ. เป็นประธานการประชุมคณะกรรมการแก้ไขปัญหาความเดือดร้อนของมวลชน กระทรวงเกษตรและสหกรณ์ ครั้งที่ 1/2566
รองปลัด.กษ. เป็นประธานการประชุมคณะกรรมการแก้ไขปัญหาความเดือดร้อนของมวลชน กระทรวงเกษตรและสหกรณ์ ครั้งที่ 1/2566
เมื่อวันพฤหัสบดีที่ 15 มิถุนายน 2566 เวลา 09.30 น. นายเศรษฐเกียรติ กระจ่างวงษ์ รองปลัดกระทรวงเกษตรและสหกรณ์ ได้รับมอบหมายจากปลัดกระทรวงเกษตรและสหกรณ์ เป็นประธานการประชุมคณะกรรมการแก้ไขปัญหาความเดือดร้อนของมวลชน กระทรวงเกษตรและสหกรณ์ ครั้งที่ 1/2566 ณ ห้องประชุม 14034 ชั้น 4 กระทรวงเกษตรและสหกรณ์ และผ่านสื่ออิเล็กทรอนิกส์ Zoom Meeting ซึ่งมีประเด็นสำคัญ ดังนี้
1. ที่ประชุมรับทราบมติคณะรัฐมนตรี เมื่อวันที่ 7 มีนาคม 2566 เรื่องขออนุมัติจ่ายเงินชดเชยพิเศษแทนการจัดสรรที่ดินแปลงอพยพเป็นกรณีพิเศษให้แก่ราษฎรที่ได้รับผลกระทบจากการก่อสร้างโครงการฝายราศีไศลในเขตท้องที่จังหวัดสุรินทร์ ซึ่งสืบเนื่องมาจากมติที่ประชุมคณะกรรมการแก้ไขปัญหาความเดือดร้อนของมวลชน กระทรวงเกษตรและสหกรณ์ ครั้งที่ 3/2565 เมื่อวันที่ 21 ตุลาคม 2565 ที่เห็นชอบให้มีการจัดหาที่ดินแปลงใหม่ให้ผู้ได้รับผลกระทบเข้าอยู่อาศัยและทำกินได้ จำนวน 1,590 ราย รวมพื้นที่ทั้งหมด 17,896-1-91 ไร่ หากไม่สามารถจัดหาที่ดินให้ได้ ขอให้จ่ายเงินชดเชยค่าที่ดินเป็นกรณีพิเศษแก่ผู้มีสิทธิในอัตราไร่ละ 80,800 บาท รวมเป็นเงินทั้งสิ้น  1,340,876,000 บาท ซึ่งคณะรัฐมนตรีเมื่อวันที่ 7 มีนาคม 2566 เห็นชอบตามความเห็นของสำนักงบประมาณ และให้กระทรวงเกษตรและสหกรณ์ (กรมชลประทาน) และหน่วยงานที่เกี่ยวข้องรับความเห็นของกระทรวงการคลัง สำนักงานปลัดสำนักนายกรัฐมนตรี สำนักงานสภาพัฒนาการเศรษฐกิจและสังคม และสำนักงานคณะกรรมการนโยบายที่ดินแห่งชาติ รวมทั้งข้อสังเกตของสำนักงานคณะกกฤษฎีกาไปพิจารณาดำเนินการต่อไป
2. ที่ประชุมพิจารณาและเห็นชอบแนวทางการปฏิบัติตามมติคณะรัฐมนตรี เมื่อวันที่ 7 มีนาคม 2566 เรื่องขออนุมัติจ่ายเงินชดเชยพิเศษแทนการจัดสรรที่ดินแปลงอพยพเป็นกรณีพิเศษให้แก่ราษฎรที่ได้รับผลกระทบจากการก่อสร้างโครงการฝายราษีไศลในเขตท้องที่จังหวัดสุรินทร์ โดยเห็นควรมีคำสั่งคณะกรรมการแก้ไขปัญหาความเดือดร้อนมวลชน กระทรวงเกษตรและสหกรณ์ ที่ …. /2566 ลงวันที่ .. มิถุนายน 2566 เรื่อง แต่งตั้งคณะอนุกรรมการพิจารณากำหนดอัตราการจ่ายเงินชดเชยพิเศษแทนการจัดสรรที่ดินแปลงอพยพกรณีราษฎรได้รับผลกระทบจากการก่อสร้างโครงการฝายราษีไศล ตามที่กรมชลประทานเสนอ ซึ่งประกอบด้วย อธิบดีกรมชลประทาน เป็นประธาน รองอธิบดีกรมชลประทานที่ได้รับมอบหมาย เป็นรองประธาน ผู้แทนสำนักงานอัยการสูงสุด ผู้แทนสำนักงานคณะกรรมการกฤษฎีกาผู้แทนสำนักงบประมาณ ผู้แทนกรมธนารักษ์ ผู้แทนสำนักงานสภาพัฒนาการเศรษฐกิจและสังคมแห่งชาติ ผู้แทนสมัชชาเกษตรกรภาคอีสาน ผู้แทนสมาพันธ์เกษตรกรอีสาน เป็นอนุกรรมการ และผู้อำนวยการสำนักกฎหมายและที่ดิน กรมชลประทาน เป็นอนุกรรมการและเลขานุการ ให้มีหน้าที่และอำนาจพิจารณาอัตราเงินชดเชยเท่าที่จำเป็นอย่างเหมาะสมและครอบคลุมทุกมิติตามขั้นตอนของกฎหมาย ระเบียบ ข้อบังคับ และมติคณะรัฐมนตรีที่เกี่ยวข้อง เชิญผู้แทนส่วนราชการ รัฐวิสาหกิจ หน่วยงานของรัฐหรือหน่วยงานอื่นที่เกี่ยวข้องเข้าร่วมประชุม ชี้แจงข้อเท็จจริง รวมทั้งจัดส่งเอกสารที่เกี่ยวข้องเพื่อใช้ประกอบการพิจารณาดำเนินการ และรายงานผลการดำเนินงานต่อคณะกรรมการแก้ไขปัญหาความเดือดร้อนของมวลชนกระทรวงเกษตรและสหกรณ์ ซึ่งที่ประชุมมีมติให้เพิ่มเติม ผู้แทนสำนักปลัดสำนักนายกรัฐมนตรี ผู้แทนกระทรวงเกษตรและสหกรณ์ ผู้แทนกระทรวงมหาดไทย และผู้แทนกรมบัญชีกลาง เป็นอนุกรรมการด้วย
3. ผู้แทนสำนักงานคณะกรรมการกฤษฎีกา และผู้แทนสำนักปลัดสำนักนายกรัฐมนตรี เห็นควรให้กรมชลประทาน เร่งดำเนินการตามมติคณะรัฐมนตรี เมื่อวันที่ 18 พฤษภาคม 2564 เรื่อง อนุมัติจ่ายเงินค่าทดแทนให้แก่ราษฎรที่ได้รับผลกระทบจากโครงการฝายหัวนา ซึ่งมีมติให้กระทรวงเกษตรและสหกรณ์ (กรมชลประทาน) ร่วมกับกระทรวงมหาดไทย กระทรวงทรัพยากรธรรมชาติและสิ่งแวดล้อม สำนักงานคณะกรรมการกฤษฎีกา และหน่วยงานที่เกี่ยวข้อง พิจารณากำหนดหลักเกณฑ์กลางในการให้ความช่วยเหลือผู้ที่ได้รับผลกระทบจากโครงการชลประทานของรัฐในกรณีต่าง ๆ กรณีที่ดินไม่มีเอกสารสิทธิ รวมทั้งกำหนดประเภทและวิธีการคำนวณอัตราค่าใช้จ่ายที่เกี่ยวข้อง และให้นำเสนอคณะรัฐมนตรีพิจารณาต่อไป เพื่อให้การให้ความช่วยเหลือผู้ที่ได้รับผลกระทบจากโครงการชลประทานต่าง ๆ ของรัฐมีบรรทัดฐานเดียวกันและเกิดความเหมาะสมเป็นธรรมกับทุกฝ่ายด้วย

ที่มา : https://www.thaigov.go.th/news/contents/details/69296