รัฐบาลไทย-ข่าวทำเนียบรัฐบาล-ผู้ว่าฯ สุราษฎร์ธานี เน้นย้ำฝ่ายปกครองลงพื้นที่เชิงรุกสร้างการรับรู้ “แอปพลิเคชัน “ThaiD”” ในสถานศึกษา โรงพยาบาล และโรงแรม เพื่อให้ประชาชนทุกพื้นที่ได้เข้าถึงบริการภาครัฐอย่างเท่าเ


วันพฤหัสบดีที่ 15 มิถุนายน 2566
15/06/2566
พิมพ์
ผู้ว่าฯ สุราษฎร์ธานี เน้นย้ำฝ่ายปกครองลงพื้นที่เชิงรุกสร้างการรับรู้ “แอปพลิเคชัน “ThaiD”” ในสถานศึกษา โรงพยาบาล และโรงแรม เพื่อให้ประชาชนทุกพื้นที่ได้เข้าถึงบริการภาครัฐอย่างเท่าเ
ผู้ว่าฯ สุราษฎร์ธานี เน้นย้ำฝ่ายปกครองลงพื้นที่เชิงรุกสร้างการรับรู้ “แอปพลิเคชัน “ThaiD”” ในสถานศึกษา โรงพยาบาล และโรงแรม เพื่อให้ประชาชนทุกพื้นที่ได้เข้าถึงบริการภาครัฐอย่างเท่าเทียม เกิดประโยชน์สูงสุดกับประชาชน
วันนี้ (15 มิ.ย. 66) นายวิชวุทย์ จินโต ผู้ว่าราชการจังหวัดสุราษฎร์ธานี เปิดเผยว่า กระทรวงมหาดไทยได้มีนโยบายในการส่งเสริมการขับเคลื่อนการพัฒนาการบริการภาครัฐให้กับพี่น้องประชาชน โดยเฉพาะอย่างยิ่งในงานด้านทะเบียนราษฎรซึ่งที่ผ่านมาพี่น้องประชาชนจะต้องเดินทางด้วยตนเองเพื่อเข้ารับบริการ ทำให้ต้องใช้ระยะเวลาในการเดินทางไปยังสำนักทะเบียนอำเภอและสำนักทะเบียนท้องถิ่น และเมื่อไปถึงยังต้องกดบัตรคิวเพื่อรอรับบริการ จึงเป็นที่มาของการพัฒนาบริการด้วยการนำเทคโนโลยีสารสนเทศมาใช้ให้เกิดประโยชน์ในงานทะเบียนราษฎร์ ด้านการพิสูจน์และยืนยันตัวตนเพื่อเข้ารับบริการหรือการทำธุรกรรมกับหน่วยงานต่าง ๆ โดยเชื่อมโยงฐานข้อมูลทะเบียนราษฎร์ร่วมกับหน่วยงานภาครัฐ โดยใช้ “แอปพลิเคชัน “ThaiD” (ไทยดี)” ซึ่งสามารถลงทะเบียนผ่านโทรศัพท์มือถือสมาร์ทโฟน เพื่อรับบริการได้ทันที นับเป็นมิติใหม่แห่งการทำธุรกรรมภาครัฐและภาคเอกชน ผ่านช่องทางดิจิทัลให้สะดวก รวดเร็ว และปลอดภัย และยังช่วยลดภาระค่าใช้จ่ายแก่ประชาชนไม่ต้องเสียเวลาในการเดินทางมาติดต่อที่สำนักงานอีกด้วย
“เพื่อให้พี่น้องประชาชนชาวจังหวัดสุราษฎร์ธานี ตลอดจนภาคีเครือข่ายของกระทรวงมหาดไทยในพื้นที่ ได้รับรู้รับทราบและใช้ประโยชน์ผ่านแอปพลิเคชันไทยดี “Thai Digital Identity (ThaID)” อย่างแพร่หลาย ทั่วถึง เป็นการอำนวยความสะดวกพี่น้องประชาชนในการติดต่อราชการอย่างสะดวกรวดเร็ว สนับสนุนการพัฒนาเศรษฐกิจดิจิทัล จังหวัดสุราษฎร์ธานี โดยนายอำเภอนำทีมปลัดอำเภอ และภาคีเครือข่าย ได้ร่วมลงพื้นที่เชิงรุกสร้างการรับรู้ตามสถานศึกษา สถานพยาบาล และสถานประกอบการโรงแรมในพื้นที่จังหวัดสุราษฎร์ธานีอย่างต่อเนื่อง อาทิ ที่อำเภอเมืองสุราษฎร์ธานี ทีมปลัดอำเภอลงพื้นที่ประชาสัมพันธ์การใช้งานแอปพลิเคชัน ThaiD พร้อมแนะนำวิธีการลงทะเบียน ให้กับคณะครูและนักเรียนระดับชั้นมัธยมศึกษาที่ 4 และ 5 โรงเรียนสุราษฎร์ธานี รวมกว่า 1,000 คน และที่อำเภอพนม นายสุเชาว์ ทูโมสิก นายอำเภอพนม พร้อมด้วยฝ่ายปกครอง ลงพื้นที่ประชาสัมพันธ์และแนะนำให้นักศึกษาวิทยาลัยเกษตรและเทคโนโลยีสุราษฎร์ธานี เพื่อลงทะเบียนใช้งานแอปพลิเคชัน ThaiD แนะนำวิธีการลงทะเบียน และแจ้งประโยชน์ของแอปพลิเคชันให้แก่นักศึกษาและครูอาจารย์ รวมถึงเจ้าหน้าที่ของวิทยาลัย พร้อมกับเชิญชวนทุกภาคส่วน ร่วมประชาสัมพันธ์ให้ประชาชนในพื้นที่ได้ลงทะเบียนใช้งานแอปพลิเคชันดังกล่าว หรือที่อำเภอเกาะพะงัน ฝ่ายปกครองได้ร่วมลงพื้นที่ประชาสัมพันธ์การใช้งานแอปพลิเคชัน ThaiD ให้พยาบาล บุคลากรโรงพยาบาลพะงัน อินเตอร์เนชั่นแนล รวมถึงผู้ประกอบการธุรกิจโรงแรมในพื้นที่ ด้วยการแนะนำวิธีการติดตั้งและวิธีการลงทะเบียน พร้อมเชิญชวนช่วยกันเป็นกระบอกเสียงขยายผลการลงทะเบียนไปยังสมาชิกในครอบครัว รวมทั้งที่อำเภอชัยบุรี ฝ่ายปกครองได้ลงพื้นที่เพื่อประชาสัมพันธ์การลงทะเบียนใช้งานแอปพลิเคชัน ThaiD ให้แก่คณะครูและนักเรียนทั้งในระดับชั้นประถมศึกษาและมัธยมศึกษา ณ โรงเรียนบ้านปลายศอก อำเภอชัยบุรี ที่อำเภอวิภาวดี ฝ่ายปกครองบูรณาการทีมลงพื้นที่เพื่อประชาสัมพันธ์การลงทะเบียนใช้งานแอปพลิเคชัน ThaiD ให้แก่คณะครูและนักเรียนโรงเรียนวัดโพธิ์น้อย หมู่ที่ 7 ตำบลตะกุกใต้ และที่อำเภอพุนพิน ทีมอำเภอได้ลงพื้นที่เพื่อประชาสัมพันธ์การลงทะเบียนใช้งานแอปพลิเคชัน ThaiD ให้แก่ข้าราชการทหาร บุคลากรและเจ้าหน้าที่ กองบิน 7” นายวิชวุทย์ จินโต ผู้ว่าราชการจังหวัดสุราษฎร์ธานี กล่าว
นายวิชวุทย์ จินโต ผู้ว่าราชการจังหวัดสุราษฎร์ธานี กล่าวทิ้งท้ายว่า จังหวัดสุราษฎร์ธานี มีความมุ่งมั่นในการส่งเสริมพัฒนาการบริการภาครัฐให้กับประชาชน และพร้อมเดินหน้าขยายผลการเป็นดิจิทัลไอดีไปยังทุกครอบครัวในทุกชุมชนทุกพื้นที่ จึงขอเชิญชวนส่วนราชการ องค์กรปกครองส่วนท้องถิ่น กำนัน ผู้ใหญ่บ้าน หน่วยงานภาครัฐและเอกชน รวมถึงภาคีเครือข่ายทุกภาคส่วน ร่วมกันสร้างการรับรู้ในสิทธิของพี่น้องประชาชน ด้วยการประชาสัมพันธ์ให้ประชาชนในพื้นที่ลงทะเบียนใช้งานแอปพลิเคชันไทยดี “ThaiD” โดยสามารถลงทะเบียนได้ด้วยตนเอง ด้วยการดาวน์โหลดแอปพลิเคชัน Thai Digital Identity (ThaiD) หรือ ไทยดี ได้ทั้งระบบ Google Play และ iOS ใช้เพียงบัตรประจำตัวประชาชนและการตรวจสอบภาพใบหน้าเพื่อยืนยัน หรือติดต่อขอลงทะเบียนกับเจ้าหน้าที่ ณ ที่ว่าการอำเภอทั้ง 19 แห่งของจังหวัดสุราษฎร์ธานี หรือที่ว่าการอำเภอทั้ง 878 อำเภอทั่วประเทศ

ที่มา : https://www.thaigov.go.th/news/contents/details/69291