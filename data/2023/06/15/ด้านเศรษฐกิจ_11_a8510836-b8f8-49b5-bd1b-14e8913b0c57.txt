รัฐบาลไทย-ข่าวทำเนียบรัฐบาล-กรมการขนส่งทางราง ลงพื้นที่ตรวจเช็คความพร้อมรถไฟฟ้าสายสีเหลืองทั้ง 23 สถานี สถิติ New High! ยอดผู้โดยสารทดลองใช้บริการสายสีเหลืองพุ่งเกินครึ่งแสน


วันพฤหัสบดีที่ 15 มิถุนายน 2566
กรมการขนส่งทางราง ลงพื้นที่ตรวจเช็คความพร้อมรถไฟฟ้าสายสีเหลืองทั้ง 23 สถานี สถิติ New High! ยอดผู้โดยสารทดลองใช้บริการสายสีเหลืองพุ่งเกินครึ่งแสน
....
นายพิเชฐ คุณาธรรมรักษ์ อธิบดีกรมการขนส่งทางราง กระทรวงคมนาคม เปิดเผยว่า จากการเปิดให้ประชาชนทดลองใช้บริการรถไฟฟ้าสายสีเหลืองทั้ง  22 สถานี ระหว่างสถานีภาวนา ถึงสถานีสำโรง และขยายระยะเวลาให้บริการเป็น 06.00 - 20.00 น. ทำให้เมื่อวานนี้ (14 มิถุนายน 2566) มีประชาชนมาใช้บริการสูงเป็นสถิติจำนวน 50,670 คน-เที่ยว รวม 12 วัน (ตั้งแต่ 3 มิถุนายน 2566 วันแรกของการเปิดทดลองใช้บริการ ถึง 14 มิถุนายน 2566) มีประชาชนที่มาทดลองใช้บริการรถไฟฟ้าโมโนเรลสายสีเหลืองรวมทั้งสิ้นจำนวน 399,886 คน-เที่ยว ซึ่งถือว่าเป็นการตอบรับที่ดีมาก และจากการเปิดทดลองพบว่าการดำเนินการเป็นไปด้วยความเรียบร้อยไม่พบปัญหาและอุปสรรคแต่อย่างใด  แต่ยังคงต้องมีการปรับระบบเพื่อให้สามารถรองรับผู้โดยสารได้อย่างเหมาะสม และให้การบริการเป็นไปด้วยความเรียบร้อย
นายพิเชฐฯ กล่าวต่อว่า กรมการขนส่งทางราง ได้ลงพื้นที่สำรวจความพร้อมด้านการบริการรถไฟฟ้าสายสีเหลือง ช่วงลาดพร้าว - สำโรง ที่สถานีลาดพร้าว (YL01) สำหรับการเปิดการเดินรถเสมือนจริง (Trial Run) ตลอดสาย จำนวน 23 สถานี เพื่อตรวจเช็คความพร้อมก่อนเปิดให้บริการประชาชนเต็มทั้งสาย โดยจากการลงพื้นที่ตรวจความพร้อมในการให้บริการของ ขร. ร่วมกับ รฟม. บริษัท อีสเทิร์น บางกอกโมโนเรล จำกัด (EBM) ผู้ให้บริการเดินรถไฟฟ้าสายสีเหลือง และบริษัทที่ปรึกษาโครงการ (PCYL) พบว่า ที่สถานีลาดพร้าว (YL01) โครงสร้างอาคารสถานีหลักและทางเดินเชื่อมกับสถานีลาดพร้าวของรถไฟฟ้าสายสีน้ำเงินแล้วเสร็จ พร้อมติดตั้งสิ่งอำนวยความสะดวกต่าง ๆ ทั้งลิฟต์ บันได้เลื่อน ตู้จำหน่ายบัตรโดยสารแล้ว โดยอยู่ระหว่างการเก็บรายละเอียดงานโครงสร้างและทดสอบระบบ ซึ่ง ขร. ได้เร่งรัดให้ รฟม. EBM ดำเนินการให้แล้วเสร็จตามมาตรฐานความปลอดภัยทั้งสถานีลาดพร้าวและสถานีอื่นๆ ที่ยังไม่สมบูรณ์ เพื่อพร้อมให้บริการเต็มทั้งสายในวันที่ 19 มิถุนายน 2566 นี้ ทั้งนี้ ในส่วนของอาคารจอดแล้วจรของสถานีศรีเอี่ยม (YL17) ที่มีจำนวน 7 ชั้น รองรับรถยนต์ได้ประมาณ 2,800 คัน ตั้งอยู่บนถนนศรีนครินทร์ บริเวณทางแยกต่างระดับศรีเอี่ยม ปัจจุบันสามารถใช้บริการได้บางส่วน ซึ่งจะทยอยเปิดให้ครบในเร็ว ๆ นี้  ขณะที่อาคารจอดแล้วจรบริเวณสถานีลาดพร้าว จะใช้ร่วมกับอาคารจอดแล้วจร 9 ชั้น ของรถไฟฟ้าสายสีน้ำเงิน ปัจจุบันอยู่ระหว่างการปรับปรุงทางเชื่อมทั้งฝั่งทิศเหนือและทิศใต้กับอาคารสถานีลาดพร้าว (YL01) เพื่อเตรียมรองรับการให้บริการในอนาคตต่อไป และส่วนของความพร้อมของศูนย์ควบคุมการเดินรถ (OCC) และความพร้อมในการให้บริการเดินรถไฟฟ้าสายสีเหลืองจำนวนทั้งหมด 30 ขบวน ปัจจุบันได้มีการทดสอบการเดินรถจากสถานีลาดพร้าว - สถานีสำโรง ครบทุกขบวนแล้ว ซึ่งไม่พบปัญหาอุปสรรคแต่อย่างใด ประชาชนผู้ใช้บริการต่างประทับใจในการโดยสารและความสะดวกรวดเร็ว ทั้งนี้ ในกรณี กรณีเกิดเหตุฉุกเฉินในขบวนรถผู้โดยสารสามารถติดต่อมายังศูนย์ควบคุมการเดินรถได้ทันที โดย รฟม. EBM และบริษัทที่ปรึกษา PCYL จะมีการร่วมประชุมเป็นระยะ เพื่อประเมินและตรวจสอบความปลอดภัยก่อนการเปิดให้บริการตลอดสายต่อไป
นายพิเชฐฯ กล่าวทิ้งท้ายว่า ประชาชนท่านใดที่ได้ร่วมทดลองการให้บริการรถไฟฟ้าโมโนเรลสายสีเหลืองแล้ว สามารถบอกเล่าความรู้สึกหรือข้อคิดเห็นได้ที่ Facebook Fanpage : กรมการขนส่งทางราง กระทรวงคมนาคม เพื่อที่กรมฯ จะนำข้อมูลที่ได้ไปประสานให้ผู้ให้บริการดำเนินการปรับปรุงแก้ไข และขอเชิญชวนประชาชนที่ยังไม่เคยได้ทดลองการให้บริการสายสีเหลือง มาร่วมกันทดลองและสัมผัสประสบการกับรถไฟฟ้าโมโนเรลสายแรกของประเทศ ขร. เชื่อมั่นว่า การเปิดให้บริการรถไฟฟ้าสายสีเหลือง รวมทั้งสายสีต่าง ๆ ที่กำลังจะเปิดให้บริการในอนาคต จะมีส่วนช่วยแก้ปัญหาการจราจรติดขัด ลดการปล่อยมลพิษ รวมทั้งทำให้ประชาชนได้รับความสะดวก รวดเร็ว ประหยัด และปลอดภัย สร้างความสุขในการเดินทางระบบรางให้กับคนไทย

ที่มา : https://www.thaigov.go.th/news/contents/details/69279