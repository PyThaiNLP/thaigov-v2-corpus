รัฐบาลไทย-ข่าวทำเนียบรัฐบาล-​นายอภัยฯ เป็นประธานในการประชุมคณะกรรมการคุ้มครองพันธุ์พืช ครั้งที่ 2/2566


วันพฤหัสบดีที่ 15 มิถุนายน 2566
​นายอภัยฯ เป็นประธานในการประชุมคณะกรรมการคุ้มครองพันธุ์พืช ครั้งที่ 2/2566
​นายอภัยฯ เป็นประธานในการประชุมคณะกรรมการคุ้มครองพันธุ์พืช ครั้งที่ 2/2566
วันที่ ๑๕ มิถุนายน ๒๕๖๖ เวลา ๐๙.๓๐ น. นายอภัย สุทธิสังข์ รองปลัดกระทรวงเกษตรและสหกรณ์ เป็นประธานในการประชุมคณะกรรมการคุ้มครองพันธุ์พืช ครั้งที่ ๒/๒๕๖๖ ณ ห้องประชุม ๑๒๓ ชั้น ๒ กระทรวงเกษตรและสหกรณ์ และผ่านสื่ออิเล็กทรอนิกส์ด้วยระบบ Zoom Meeting โดยที่ประชุมคณะกรรมการคุ้มครองพันธุ์พืช มีมติเห็นชอบ ให้ออกกฎหมายลำดับรองเกี่ยวกับการใช้จ่ายเงินกองทุนคุ้มครองพันธุ์พืช จำนวน ๒ ฉบับ คือ
๑) ประกาศคณะกรรมการคุ้มครองพันธุ์พืช เรื่องแนวทางหลักเกณฑ์ เงื่อนไข และลำดับความสำคัญของการใช้จ่ายเงินกองทุนคุ้มครองพันธุ์พืช พ.ศ. .... และ
๒) ระเบียบคณะกรรมการคุ้มครองพันธุ์พืชว่าด้วยการแบ่งผลประโยชน์ระหว่างผู้ซึ่งอนุรักษ์หรือพัฒนาพันธุ์พืชพื้นเมืองเฉพาะถิ่น พ.ศ. .... เห็นชอบให้แต่งตั้งอนุกรรมการคุ้มครองพันธุ์พืช จำนวน ๒๖ ท่าน เพื่อให้มีหน้าที่เสนอแนะและให้ความเห็นในการออกกฎกระทรวงและประกาศพระราชบัญญัติคุ้มครองพันธุ์พืช พ.ศ. ๒๕๔๒ และพิจารณาข้อมูลพืชเกี่ยวกับการคุ้มครองพันธุ์พืชใหม่ พันธุ์พืชพื้นเมืองเฉพาะถิ่น พันธุ์พืชพื้นเมืองทั่วไปและพันธุ์พืชป่า และแต่งตั้งกรรมการในคณะกรรมการกองทุนคุ้มครองพันธุ์พืช จำนวน ๗ ท่าน เพื่อดำเนินการเกี่ยวกับการออกกฎหมายลำดับรอง และการจัดสรรเงินกองทุนให้เป็นไปตามวัตถุประสงค์
นอกจากนั้นได้พิจารณาเพิกถอนหนังสือสำคัญแสดงการจดทะเบียนพันธุ์พืชใหม่ ตามมาตรา ๓๙ และ ๔๐ จำนวน ๑ ฉบับ และพิจารณาเรื่องการขอปรับปรุงข้อมูลของพันธุ์ข้าว “หอมแม่โจ้ ๙” หรือ “จัสมินแม่โจ้ ๕๕๕” การขอยกเลิกความคุ้มครองพันธุ์พืชใหม่และการยกเลิกการยื่นคำขอจดทะเบียนพันธุ์พืชใหม่ ตามพระราชบัญญัติคุ้มครองพันธุ์พืช พ.ศ. ๒๕๔๒ ของกรมวิชาการเกษตร การยกเลิกหรือถอดการแจ้งเก็บ จัดหา หรือรวบรวมพันธุ์พืชพื้นเมืองทั่วไปและพันธุ์พืชป่าตามมาตรา ๕๓ แห่งพระราชบัญญัติคุ้มครองพันธุ์พืช พ.ศ. ๒๕๔๒ ทั้งนี้ ฝ่ายเลขานุการแจ้งเรื่องเพื่อทราบของความก้าวหน้าผลการประชุมชี้แจงทำความเข้าใจและรับฟังความคิดเห็นต่อการเตรียมความพร้อม กรณีเข้าเป็นภาคีอนุสัญญา UPOV ในการเจรจาเข้าร่วมความตกลง CPTPP ต่อไป

ที่มา : https://www.thaigov.go.th/news/contents/details/69297