รัฐบาลไทย-ข่าวทำเนียบรัฐบาล-ฝนทิ้งช่วง – ภัยแล้งจากเอลนีโญ ลากยาวถึงต้นปี 67 กษ. เร่งประเมินสถานการณ์รับมือล่วงหน้า


วันพฤหัสบดีที่ 15 มิถุนายน 2566
ฝนทิ้งช่วง – ภัยแล้งจากเอลนีโญ ลากยาวถึงต้นปี 67 กษ. เร่งประเมินสถานการณ์รับมือล่วงหน้า
.....
กระทรวงเกษตรและสหกรณ์ (กษ.) ห่วงสถานการณ์ฝนทิ้งช่วง เนื่องจากปริมาณฝนจะน้อยกว่าค่าปกติ 5% และสภาวะเอลนีโญ ตามที่กรมอุตุนิยมวิทยาคาดการณ์ว่า จะเริ่มขึ้นในเดือนก.ค. 66 และต่อเนื่องจนถึงเดือนก.พ. 67 พร้อมเน้นย้ำให้กรมชลประทาน ติดตามและเฝ้าระวังสถานการณ์น้ำที่จะได้รับผลกระทบจากฝนทิ้งช่วง ทั้งการอุปโภคบริโภค รักษาระบบนิเวศ ภาคเกษตร และภาคอุตสาหกรรม โดยเฉพาะพื้นที่เสี่ยงขาดแคลนน้ำซึ่งคาดการณ์ไว้ล่วงหน้า โดยดำเนินการตามแผนป้องกันและช่วยเหลือประชาชนที่กำหนดไว้
.
สำหรับการเตรียมพร้อมรับสถานการณ์ฝนทิ้งช่วงนั้น กรมชลประทาน ได้ให้โครงการชลประทานทั่วประเทศ ประชาสัมพันธ์แก่เกษตรกรให้ทยอยเพาะปลูกตามปริมาณฝนที่ตกในพื้นที่ โดยใช้น้ำฝนเป็นหลัก ใช้น้ำชลประทานเสริม และควบคุมการเพาะปลูกให้เป็นไปตามแผน เตรียมความพร้อมส่งน้ำแบบประณีตตามรอบเวรแต่ละพื้นที่ เพื่อให้มีน้ำเพียงพอต่อการใช้ในทุกภาค
.
รวมถึงเตรียมเครื่องจักร เครื่องมือ เครื่องสูบน้ำและรถบรรทุกน้ำ จำนวน 5,382 หน่วย เพื่อสนับสนุนและช่วยเหลือประชาชนโดยทันที และขอความร่วมมือให้ทุกภาคส่วนใช้น้ำอย่างประหยัดและเกิดประโยชน์สูงสุด เพื่อให้มีน้ำสำรองไว้ใช้มากที่สุด
#ไทยคู่ฟ้า #สื่อสารรัฐบาลไทย
-------------------

ที่มา : https://www.thaigov.go.th/news/contents/details/69269