รัฐบาลไทย-ข่าวทำเนียบรัฐบาล-กรมทางหลวงชนบท ก่อสร้างถนนทางเข้าพื้นที่สถานีเกษตรหลวงอินทนนท์ จังหวัดเชียงใหม่


วันอังคารที่ 27 มิถุนายน 2566
กรมทางหลวงชนบท ก่อสร้างถนนทางเข้าพื้นที่สถานีเกษตรหลวงอินทนนท์ จังหวัดเชียงใหม่
เสร็จสมบูรณ์ ยกระดับคุณภาพชีวิตให้ประชาชนและนักท่องเที่ยวสามารถเดินทางได้อย่างสะดวกปลอดภัยในทุกฤดูกาล
กรมทางหลวงชนบท (ทช.) กระทรวงคมนาคม ดำเนินโครงการก่อสร้างถนนสายแยก ทล.1009 - บ้านแม่แอบ อำเภอจอมทอง จังหวัดเชียงใหม่ เสร็จสมบูรณ์ เพื่อสนับสนุนการดำเนินงานของสถานีเกษตรหลวงอินทนนท์ ยกระดับการคมนาคมให้ประชาชนสามารถขนส่งผลผลิตทางการเกษตร อาทิ ลูกพลับ ข้าวโพด ผักเมืองหนาว
ได้อย่างรวดเร็วทันเวลาในทุกฤดูกาล ลดต้นทุนในการขนส่ง บรรเทาความเดือดร้อนให้ประชาชนมีคุณภาพชีวิตที่ดีอย่างยั่งยืน รวมทั้งส่งเสริมเศรษฐกิจการท่องเที่ยวในพื้นที่ เนื่องจากสามารถใช้เป็นเส้นทางเดินทางสู่ดอยอินทนนท์ได้อีกด้วย กระทรวงคมนาคมมอบหมายให้ ทช. พิจารณาดำเนินการสนับสนุนการปรับปรุงถนนในพื้นที่โครงการหลวง เพื่อสนับสนุนภารกิจของมูลนิธิโครงการหลวง บรรเทาความเดือดร้อนให้แก่ประชาชน เนื่องจากพื้นที่โครงการหลวงส่วนใหญ่ตั้งอยู่บริเวณภาคเหนือตอนบน เส้นทางบางส่วนเป็นถนนดินลูกรังและมีทางคับแคบ ส่งผลให้การคมนาคมขนส่งเป็นไปด้วยความยากลำบากโดยเฉพาะในช่วงฤดูฝน เกษตรกรไม่สามารถลำเลียงผลผลิตออกสู่ตลาดได้ทันเวลา ทช. จึงได้ดำเนินการโครงการก่อสร้างถนนสายดังกล่าว โดยมีจุดเริ่มต้นบริเวณบ้านสบแอบ กม. ที่ 0+000 และสิ้นสุดโครงการบริเวณบ้านป่าแขม กม. ที่ 10+985 รวมระยะทาง 10.985 กิโลเมตร ก่อสร้างเป็นถนนผิวจราจรแบบคอนกรีตเสริมเหล็ก กว้าง 4 เมตร พร้อมสะพานคอนกรีตเสริมเหล็ก 4 แห่ง รางระบายน้ำคอนกรีตเสริมเหล็กบริเวณสองข้างทาง รวมทั้งติดตั้งป้ายเครื่องหมายจราจรและอุปกรณ์ความปลอดภัย งบประมาณ 85.204 ล้านบาท

ที่มา : https://www.thaigov.go.th/news/contents/details/69713