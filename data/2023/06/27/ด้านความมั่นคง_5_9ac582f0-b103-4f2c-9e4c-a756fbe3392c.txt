รัฐบาลไทย-ข่าวทำเนียบรัฐบาล-"ชลบุรี ถังขยะเปียกลดโลกร้อน 100%" ผู้ว่าฯ เมืองชล เผย ทวนสอบ "ถังขยะเปียกลดโลกร้อน" พบทุกครัวเรือนเป้าหมายใช้งานจริง เกิดประโยชน์กับทรัพยากรดินและชีวิต 


วันอังคารที่ 27 มิถุนายน 2566
27/06/2566
พิมพ์
"ชลบุรี ถังขยะเปียกลดโลกร้อน 100%" ผู้ว่าฯ เมืองชล เผย ทวนสอบ "ถังขยะเปียกลดโลกร้อน" พบทุกครัวเรือนเป้าหมายใช้งานจริง เกิดประโยชน์กับทรัพยากรดินและชีวิต
"ชลบุรี ถังขยะเปียกลดโลกร้อน 100%" ผู้ว่าฯ เมืองชล เผย ทวนสอบ "ถังขยะเปียกลดโลกร้อน" พบทุกครัวเรือนเป้าหมายใช้งานจริง เกิดประโยชน์กับทรัพยากรดินและชีวิต พร้อมเชิญชวนคนไทยร่วมจัดทำถังขยะเปียกลดโลกร้อน และสร้างความตระหนักรู้วันดินโลก
"ชลบุรี ถังขยะเปียกลดโลกร้อน 100%" ผู้ว่าฯ เมืองชล เผย ทวนสอบ "ถังขยะเปียกลดโลกร้อน" พบทุกครัวเรือนเป้าหมายใช้งานจริง เกิดประโยชน์กับทรัพยากรดินและชีวิต พร้อมเชิญชวนคนไทยร่วมจัดทำถังขยะเปียกลดโลกร้อน และสร้างความตระหนักรู้วันดินโลก (World Soil Day 2022) เพื่อความยั่งยืนของโลกใบเดียวนี้
วันนี้ (27 มิ.ย. 66) นายธวัชชัย ศรีทอง ผู้ว่าราชการจังหวัดชลบุรี เปิดเผยว่า จังหวัดชลบุรีร่วมให้การต้อนรับคณะผู้ประเมินโครงการถังขยะเปียกลดโลกร้อน นำโดยนางสุจิตรา ศรีนาม ที่ปรึกษาปลัดกระทรวงมหาดไทย พร้อมคณะทำงาน ลงพื้นที่ชลบุรีเพื่อทวนสอบโครงการถังขยะเปียกลดโลกร้อนในพื้นที่เป้าหมาย
นางสุจิตรา ศรีนาม ที่ปรึกษาปลัดกระทรวงมหาดไทย กล่าวว่า ในวันนี้ คณะทำงานได้ลงพื้นที่ทวนสอบโครงการถังขยะเปียกลดโลกร้อน จำนวน 2 พื้นที่ คือ 1) พื้นที่องค์การบริหารส่วนตำบลหนองเสือช้าง อำเภอหนองใหญ่ ในหมู่ที่ 1 หมู่ที่ 4 และหมู่ที่ 5 และ 2) พื้นที่เทศบาลตำบลคลองตำหรุ อำเภอเมืองชลบุรี หมู่ที่ 1 หมู่ที่ 2 และ หมู่ที่ 3 โดยกำหนดเป้าหมายการทวนสอบตามโครงการฯ จำนวน 50 ครัวเรือน แต่ได้เข้าทวนสอบจริง จำนวน 76 ครัวเรือน มากกว่าเป้าหมาย 26 ครัวเรือน พบว่า ทุกครัวเรือนได้มีการติดตั้งและใช้งานถังขยะเปียกลดโลกร้อนจริงทั้งหมด
นายธวัชชัย ศรีทอง ผู้ว่าราชการจังหวัดชลบุรี กล่าวว่า การจัดทำโครงการถังขยะเปียกลดโลกร้อน เป็นการส่งเสริมให้แต่ละครัวเรือนช่วยเติมเต็มกระบวนการสร้างความสมดุลให้แก่ระบบนิเวศ กล่าวคือ 1) มีการจัดการขยะเศษอาหาร ที่ช่วยลดปริมาณขยะต้นทางและทำให้เกิดสุขอนามัยที่ดี 2) ลดการปนเปื้อนของขยะเปียกกับเศษวัสดุและของเหลือใช้อื่น ๆ ทำให้สะดวกในการคัดแยก ไปจนถึงเกิดการลดปริมาณขยะในชุมชน 3) เพิ่มรายได้จากการแยกขยะที่ไม่ปนเปื้อนออกไปขายที่ธนาคารขยะ 4) ลดภาระทางงบประมาณขององค์กรปกครองส่วนท้องถิ่นในการเก็บ ขน และบริหารจัดการขยะ ทำให้สามารถนำงบประมาณไปใช้ในด้านอื่น ๆ ที่มีความจำเป็นมากกว่าในการพัฒนาคุณภาพชีวิตประชาชน 5) ได้สารบำรุงดินหรือปุ๋ยหมักไว้ใช้ในครัวเรือน ช่วยเพิ่มความอุดมสมบูรณ์ของดิน ทำให้มีพืชผักที่ปลอดภัยไว้รับประทานในครัวเรือน ลดรายจ่ายหรือสร้างรายได้อีกทางหนึ่ง 6) ลดการปล่อยก๊าซเรือนกระจก (Greenhouse Gases) สู่ชั้นบรรยากาศ และ 7) มีรายได้จากการขายคาร์บอนเครดิตภาคสมัครใจกลับคืนสู่ท้องถิ่น ซึ่งปรากฏอย่างชัดแจ้งเป็นครั้งแรกของประเทศไทย ที่เมื่อวันที่ 21 มิถุนายน 2566 จังหวัดนำร่องทั้ง 4 จังหวัด คือ จังหวัดลำพูน สมุทรสงคราม เลย และอำนาจเจริญ ได้ประกาศความสำเร็จจากการจัดการขยะอาหารจากครัวเรือน เพื่อรับมือการเปลี่ยนแปลงสภาพภูมิอากาศ และบรรลุเป้าหมายประเทศไทยที่ยั่งยืน (MOI’s Success on Food Waste Management for Climate Action and a Commitment to Sustainable Thailand) โดยท่านสุทธิพงษ์ จุลเจริญ ปลัดกระทรวงมหาดไทย และ ดร.วันดี กุญชรยาคง จุลเจริญ นายกสมาคมแม่บ้านมหาดไทย ได้เป็นประธานการประกาศความสำเร็จ โดยได้รับเกียรติจาก นายกฤษณ์ จิตต์แจ้ง กรรมการผู้จัดการ บมจ.ธนาคารกสิกรไทย (KBANK) และคุณกีต้า ซับบระวาล ผู้ประสานงานสหประชาชาติประจำประเทศไทย พร้อมคณะผู้แทนหน่วยงานใน UN ร่วมพิธีดังกล่าว
"กระทรวงมหาดไทยมีนโยบายที่ชัดเจนในการขับเคลื่อนประเทศไทยไปสู่การบรรลุเป้าหมายการพัฒนาที่ยั่งยืน (UN SDGs) ในทุกมิติ ซึ่งเมื่อวันที่ 6 มิ.ย. 65 ที่ผ่านมา นายสุทธิพงษ์ จุลเจริญ ปลัดกระทรวงมหาดไทย พร้อมด้วย ดร.วันดี กุญชรยาคง จุลเจริญ นายกสมาคมแม่บ้านมหาดไทย ผู้บริหารกระทรวงมหาดไทย และผู้ว่าราชการจังหวัดทุกจังหวัด ร่วมลงนามในการประกาศเจตนารมณ์เพื่อประเทศไทยยั่งยืน ด้วยแนวคิด "76 จังหวัด 76 คำมั่นสัญญา เพื่อการพัฒนาที่ยั่งยืน" ณ ศูนย์ประชุมสหประชาชาติประจำประเทศไทย ร่วมกับผู้ประสานงานองค์การสหประชาชาติประจำประเทศไทย ซึ่งจังหวัดชลบุรี ได้เป็นส่วนหนึ่งในการตอบสนองต่อการขับเคลื่อนประเทศไทยไปสู่เป้าหมายการพัฒนาที่ยั่งยืนทั้ง 17 ข้อ มาประยุกต์ใช้ โดยเฉพาะอย่างยิ่ง "ถังขยะเปียกลดโลกร้อน" ซึ่งช่วยให้เกิดการพัฒนาสิ่งแวดล้อม อีกทั้งยังช่วยสร้างงาน สร้างอาชีพ สร้างรายได้ และมีส่วนทำให้เกิดการสร้างความมั่นคงทางอาหารตามหลัก "พึ่งพาตนเอง" เป็นการปลูกฝังให้คนในชุมชนมีจิตสำนึกที่ดีในการรักษาทรัพยากรธรรมชาติ ทั้งดิน แหล่งน้ำ ป่า รวมถึงระบบนิเวศตามหลักธรรมชาติด้วย
ผวจ.ชลบุรี เน้นย้ำว่า สิ่งสำคัญที่สุด คือ ประโยชน์ที่ใกล้ตัวเรา นั่นคือ เราได้ปุ๋ยอินทรีย์จากการทำถังขยะเปียกลดโลกร้อน เราได้คืนแร่ธาตุ คืนความอุดมสมบูรณ์ให้แก่ดิน ผ่านกระบวนการย่อยสลายด้วยกรรมวิธีทางธรรมชาติ ซึ่งเราสามารถนำปุ๋ยเหล่านี้ไปบำรุงดินให้ดินเลี้ยงพืช เป็นทางเลือกที่ Win - Win กับทุกฝ่าย ก่อให้เกิดผลดีต่อทั้งตัวเอง ครัวเรือน คนในชุมชน สังคม และก็โลกใบเดียวของเรา สำหรับผลการลงพื้นที่ทวนสอบโครงการถังขยะเปียกลดโลกร้อน ในวันนี้พบว่ามีการดำเนินการติดตั้งและใช้ถังขยะเปียกลดโลกร้อนฯ จริงครบทุกครัวเรือน ซึ่งเป็นเรื่องที่น่ายินดีกับชาวชลบุรีเป็นอย่างยิ่ง
"ขอเชิญชวนพี่น้องประชาชนทุกท่านมาร่วมเป็นส่วนหนึ่งในการรณรงค์ให้เกิดการรักษาความอุดมสมบูรณ์ของดิน เพราะดินเป็นแหล่งกำเนิดก่อเกิดอาหาร (Soils, where food begins) ทำให้แผ่นดินไทยเป็นผืนเเผ่นดินทอง ง่าย ๆ ด้วยการจัดทำถังขยะเปียกลดโลกร้อนและใช้ให้เกิดประโยชน์อย่างแท้จริง เพื่อร่วมช่วยกันขับเคลื่อนประเทศไทยไปสู่ความยั่งยืนกับชาวชลบุรีและกระทรวงมหาดไทย" ผวจ.ชลบุรี กล่าวในช่วงท้าย
#WorldSoilDay #วันดินโลก #soilswherefoodbegins #Soils4Nurition #MOI #กระทรวงมหาดไทย #บำบัดทุกข์บำรุงสุข #SDGsforAll #ChangeforGood

ที่มา : https://www.thaigov.go.th/news/contents/details/69740