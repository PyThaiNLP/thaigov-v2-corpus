รัฐบาลไทย-ข่าวทำเนียบรัฐบาล-ปลัดกระทรวงกลาโหม ให้การต้อนรับ พลตรี Pablo Mandac Lorenzo (พาโบล แมนแด๊ก ลอเร็นโซ) ผู้ช่วยรัฐมนตรีว่าการกระทรวงกลาโหมสาธารณรัฐฟิลิปปินส์


วันอังคารที่ 27 มิถุนายน 2566
ปลัดกระทรวงกลาโหม ให้การต้อนรับ พลตรี Pablo Mandac Lorenzo (พาโบล แมนแด๊ก ลอเร็นโซ) ผู้ช่วยรัฐมนตรีว่าการกระทรวงกลาโหมสาธารณรัฐฟิลิปปินส์
​ในวันอังคารที่ 27 มิถุนายน 2566 เวลา 09.00 นาฬิกา พลเอก สนิธชนก  สังขจันทร์ ปลัดกระทรวงกลาโหม ให้การต้อนรับ พลตรี Pablo Mandac Lorenzo (พาโบล แมนแด๊ก ลอเร็นโซ) ผู้ช่วยรัฐมนตรีว่าการกระทรวงกลาโหมสาธารณรัฐฟิลิปปินส์ ณ ห้องพระบารมีปกเกล้า กระทรวงกลาโหม
ในโอกาสเดินทางมาเยือนประเทศไทยเพื่อเข้าร่วมการประชุมคณะกรรมาธิการร่วมว่าด้วยความร่วมมือทางทหารระหว่าง กระทรวงกลาโหมไทย กับ กระทรวงกลาโหมสาธารณรัฐฟิลิปปินส์ ครั้งที่ 4 ซึ่งการประชุม ฯ
จะเป็นการกระชับความสัมพันธ์และแลกเปลี่ยนความคิดเห็นเกี่ยวกับความร่วมมือด้านความมั่นคงในภูมิภาค
​ทั้งนี้ในการเข้าพบ ปลัดกระทรวงกลาโหมได้ชื่นชมความสัมพันธ์อันดีระหว่างไทยกับสาธารณรัฐฟิลิปปินส์ ที่ดำเนินมาอย่างราบรื่นและใกล้ชิด โดยปีนี้ครบรอบ 74 ปี ของการสถาปนาความสัมพันธ์ทางการทูต นอกจากนี้ทั้งสองประเทศยังมีการพัฒนาความสัมพันธ์ในหลาย ๆ ด้าน อาทิ ด้านเศรษฐกิจ สังคม วัฒนธรรม และการแลกเปลี่ยนการเยือนของผู้บังคับบัญชาระดับสูง ตลอดจนการมีแนวคิดและทัศนคติที่คล้ายคลึงกัน โดยเฉพาะด้านประชาธิปไตยและการส่งเสริมสิทธิมนุษยชน
​สำหรับความร่วมมือทางทหารของทั้งสองประเทศ มีการพัฒนาระหว่างกันอย่างต่อเนื่องในทุกมิติ อาทิ ด้านการแลกเปลี่ยนที่นั่งศึกษา ด้านการข่าว การแลกเปลี่ยนการเยือนและด้านอุตสาหกรรมป้องกันประเทศ รวมถึงมีกลไกความร่วมมือทางทหารระหว่างกัน ดังนั้นในโอกาสเข้าพบครั้งนี้จึงหวังว่าทั้งสองกองทัพจะสามารถพัฒนาความร่วมมือให้ก้าวหน้ามากยิ่งขึ้น

ที่มา : https://www.thaigov.go.th/news/contents/details/69711