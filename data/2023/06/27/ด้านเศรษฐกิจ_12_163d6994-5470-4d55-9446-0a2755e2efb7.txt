รัฐบาลไทย-ข่าวทำเนียบรัฐบาล-บีโอไอปลื้มทุนเยอรมนี - ฝรั่งเศส สนใจลงทุนอุตสาหกรรมยานยนต์ อีวี ในไทย


วันอังคารที่ 27 มิถุนายน 2566
บีโอไอปลื้มทุนเยอรมนี - ฝรั่งเศส สนใจลงทุนอุตสาหกรรมยานยนต์ อีวี ในไทย
บีโอไอปลื้มทุนเยอรมนี - ฝรั่งเศส สนใจลงทุนอุตสาหกรรมยานยนต์ อีวี ในไทย
บีโอไอปลื้มทุนเยอรมนี - ฝรั่งเศส
สนใจลงทุนอุตสาหกรรมยานยนต์ อีวี ในไทย
บีโอไอเผยความสำเร็จกิจกรรมชักจูงการลงทุนในประเทศเยอรมนี – ฝรั่งเศส ระหว่างวันที่ 18 - 23 มิ.ย. 66 เจาะกลุ่มอุตสาหกรรมชิ้นส่วนยานยนต์ไฟฟ้าและชิ้นส่วนยานยนต์ (อีวี) อุตสาหกรรมอิเล็กทรอนิกส์ รวมไปถึงอุตสาหกรรมการแพทย์และบริการด้านสุขภาพ หลายรายสนใจขยายลงทุนในไทยป้อนตลาดกลุ่มลูกค้าเอเชีย ล่าสุดบีโอไอ เตรียมจัดทัพโรดโชว์เมืองฉงชิ่งและเฉิงตู เมืองสำคัญ ทางตะวันตกของประเทศจีน ระหว่างวันที่ 27 มิ.ย. – 1 ก.ค. 66 เพื่อดึงอุตสาหกรรมยานยนต์ไฟฟ้าชั้นนำมาลงทุนในไทยอย่างต่อเนื่อง
นายวิรัตน์ ธัชศฤงคารสกุล รองเลขาธิการคณะกรรมการส่งเสริมการลงทุน (บีโอไอ) เปิดเผยถึงความสำเร็จจากการเดินสายเพื่อชักจูงการลงทุน ณ ประเทศสหพันธ์สาธารณรัฐเยอรมนี และสาธารณรัฐฝรั่งเศส ระหว่างวันที่ 18 – 23 มิถุนายน 2566 ว่าได้รับการตอบรับที่ดีจากนักลงทุนต่างชาติในอุตสาหกรรมยานยนต์ไฟฟ้า และชิ้นส่วนยานยนต์ (อีวี) อุตสาหกรรมอิเล็กทรอนิกส์ รวมไปถึงอุตสาหกรรมการแพทย์และบริการด้านสุขภาพ ที่เป็นผู้ประกอบการขนาดใหญ่ และ SMEs แสดงความสนใจเลือกบริษัทผู้ผลิต (Sourcing) ในไทยผลิตสินค้าป้อนลูกค้าเชีย
“การเดินสายชักจูงการลงทุนในครั้งนี้ถือว่าได้รับการตอบรับที่ดีจากนักลงทุนจากเยอรมันและฝรั่งเศส
ที่สนใจในการขยายฐานการผลิต รวมไปถึงการหาบริษัท ผู้รับจ้างผลิตเพื่อป้อนตลาดลูกค้าที่อยู่ในภูมิภาคเอเชีย นอกจากนี้ประเทศไทยเป็นเสมือนเซฟโซนของนักลงทุนต่างชาติ โดยก่อนหน้านี้บีโอไอได้มีการนำคณะออกไปโรดโชว์ ที่ญี่ปุ่น สหรัฐอเมริกา จีนและเกาหลีใต้ ได้รับเสียงสะท้อนกลับมาจากนักลงทุนมองว่าประเทศไทยมีโครงสร้างพื้นฐาน บุคลากร รวมถึงมีอุตสาหกรรมสนับสนุนที่แข็งแกร่ง” นายวิรัตน์ กล่าวย้ำ
สำหรับการจัดกิจกรรมชักจูงการลงทุนในครั้งนี้ บีโอไอได้จัดสัมมนาในฝรั่งเศส หัวข้อ “Business and Investment Opportunities in Thailand’s Electric Mobility Sector” โดยร่วมมือกับบิสเนส ฟรานซ์ (Business France) หน่วยงานภาครัฐด้านการค้าและการลงทุนของฝรั่งเศส ซึ่งมีหน้าที่ให้การสนับสนุนบริษัทฝรั่งเศสที่จะออกไปดำเนินธุรกิจในต่างประเทศ และให้คำปรึกษาแก่นักลงทุนต่างชาติที่จะลงทุนในประเทศฝรั่งเศส บริษัทในเครือข่ายบิสเนส ฟรานซ์ ส่วนใหญ่เป็นกลุ่ม SMEs ในอุตสาหกรรมต่าง ๆ โดยเป็นผู้ผลิตชิ้นส่วนยานยนต์ เป็นหลัก การบรรยายได้เน้นให้ข้อมูลการลงทุนและโอกาสในการร่วมมือทางธุรกิจกับบริษัทไทย รวมถึงเปิดการเจรจาธุรกิจและให้คำปรึกษาด้านการลงทุนเป็นรายบริษัท
สหพันธ์สาธารณรัฐเยอรมนี และสาธารณรัฐฝรั่งเศส ถือเป็นหุ้นส่วนทางยุทธศาสตร์ที่สำคัญ ที่ได้พัฒนาความสัมพันธ์และความร่วมมือมายาวนาน โดยเกือบครึ่งปีแรกปี 2566 (3 มกราคม – 21 มิถุนายน) พบว่ามีการขอรับการส่งเสริมการลงทุนจากเยอรมนี 12 โครงการ มูลค่ากว่า 5,900 ล้านบาท ส่วนใหญ่อยู่ในอุตสาหกรรมเครื่องจักรและยานยนต์ สำหรับฝรั่งเศส มีการขอรับการส่งเสริมการลงทุน 6 โครงการ มูลค่ากว่า 2,900 ล้านบาท
ล่าสุดนายนฤตม์ เทอดสถีรศักดิ์ เลขาธิการคณะกรรมการส่งเสริมการลงทุน (บีโอไอ) เตรียมนำทัพโรดโชว์เมืองฉงชิ่ง และเมืองเฉิงตู ซึ่งเป็นเมืองสำคัญทางทิศตะวันตกของ สาธารณรัฐประชาชนจีน ระหว่างวันที่ 27 มิถุนายน – 1 กรกฎาคม 2566  โดยเป็นการเดินสายโรดโชว์ที่ประเทศจีนครั้งที่ 2 ของบีโอไอในช่วงครึ่งแรกของปี 2566 เพื่อดึงดูดการลงทุนที่มีศักยภาพในจีน โดยเฉพาะอุตสาหกรรมยานยนต์ไฟฟ้าให้เข้ามาลงทุนในประเทศไทยอย่างต่อเนื่อง

ที่มา : https://www.thaigov.go.th/news/contents/details/69732