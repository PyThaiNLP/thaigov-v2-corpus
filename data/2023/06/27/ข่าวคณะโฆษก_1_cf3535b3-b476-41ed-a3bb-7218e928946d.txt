รัฐบาลไทย-ข่าวทำเนียบรัฐบาล-​โฆษกรัฐบาลเผย นายกฯ ชื่นชมการจัดการประชุมผู้ประกอบการชาวจีนโลก ครั้งที่ 16 ประสบผลสำเร็จ ตอกย้ำความสัมพันธ์ทางการค้า ไทย-จีน ที่แนบแน่น ไทยประกาศจุดแข็งสำหรับนักลงทุนจีน 


วันอังคารที่ 27 มิถุนายน 2566
27/06/2566
พิมพ์
​โฆษกรัฐบาลเผย นายกฯ ชื่นชมการจัดการประชุมผู้ประกอบการชาวจีนโลก ครั้งที่ 16 ประสบผลสำเร็จ ตอกย้ำความสัมพันธ์ทางการค้า ไทย-จีน ที่แนบแน่น ไทยประกาศจุดแข็งสำหรับนักลงทุนจีน
​โฆษกรัฐบาลเผย นายกฯ ชื่นชมการจัดการประชุมผู้ประกอบการชาวจีนโลก ครั้งที่ 16 ประสบผลสำเร็จ ตอกย้ำความสัมพันธ์ทางการค้า ไทย-จีน ที่แนบแน่น ไทยประกาศจุดแข็งสำหรับนักลงทุนจีน เชื่อมั่นดึงเงินลงทุนมหาศาลเข้าประเทศ
วันนี้ (27 มิถุนายน 2566) นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรีเปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ชื่นชมการจัดการประชุมผู้ประกอบการชาวจีนโลก ครั้งที่ 16 (The 16th World Chinese Entrepreneurs Convention : WCEC) จัดขึ้นได้อย่างยิ่งใหญ่ มีนักธุรกิจเชื้อสายจีนและนักธุรกิจชาวจีนโพ้นทะเลจากทั่วโลกกว่า 4,000 คน จาก 50 ประเทศทั่วโลก เชื่อมั่นเป็นโอกาสสำคัญต่อยอดเชื่อมโยงเครือข่าย แลกเปลี่ยนข้อมูล และโอกาสทางธุรกิจ
โฆษกประจำสำนักนายกรัฐมนตรีกล่าวว่า การประชุม WCEC ครั้งนี้ นับเป็นช่องทางสำคัญที่นักธุรกิจชาวจีนจะได้รับทราบพัฒนาการทางเศรษฐกิจของไทย และโอกาสในการลงทุนในปัจจุบัน ซึ่งรัฐบาลไทยโดยกระทรวงพาณิชย์มุ่งขยายความสัมพันธ์ทางเศรษฐกิจเพื่อประโยชน์ร่วมกันของทั้งสองประเทศมาอย่างต่อเนื่อง ซึ่งรวมถึงการขยายความร่วมมือในมิติต่าง ๆ สอดคล้องกับข้อริเริ่ม Belt and Road จัดทำ mini FTA ซึ่งปัจจุบันกระทรวงพาณิชย์ลงนาม 3 ฉบับลงนามกับจีน ประกอบด้วย 1. มณฑลไห่หนาน 2. มณฑลกานซู่ และ 3.เมืองเซินเจิ้น และในเดือนสิงหาคมจะลงนามเพิ่มกับมณฑลยูนนานของจีนต่อไป ซึ่งจะเป็นส่วนช่วยเพิ่มมูลค่าการค้าระหว่างกันได้มหาศาลในอนาคต
โอกาสนี้ สำนักงานคณะกรรมการส่งเสริมการลงทุน (BOI) ได้ร่วมเสวนาเกี่ยวกับภาวะเศรษฐกิจและการลงทุนของประเทศไทยในงานดังกล่าว โดยได้หยิบยกจุดแข็งของประเทศไทยเพื่อดึงดูดการลงทุนจากจีน ทั้งความได้เปรียบเรื่องจุดศูนย์กลางของภูมิภาค มีความพร้อมทางโครงสร้างพื้นฐาน โดยเฉพาะเขตเศรษฐกิจพิเศษภาคตะวันออก (EEC) มีห่วงโซ่อุปทานที่ครบวงจรในอุตสาหกรรมยานยนต์และอิเล็กทรอนิกส์ มีบุคลากรและสภาพแวดล้อมที่เอื้อต่อการลงทุน มีมาตรการและสิทธิประโยชน์ทางภาษีที่จูงใจนักลงทุน รวมถึงมีความสัมพันธ์ที่ดีต่อทุกประเทศ ปลอดภัยจากความขัดแย้งและภัยพิบัติ โดยข้อมูลจากหอการค้าไทย-จีน ยังพบว่า นักลงทุนจีนให้ความสนใจลงทุนในไทย โดยเฉพาะยานยนต์ไฟฟ้า (EV) คาดว่าช่วงจัดงานมีเงินสะพัดเศรษฐกิจไทย 500 ล้านบาท และมีเป้าหมายดึงต่างชาติมาลงทุนเพิ่มขึ้น จะสร้างมูลค่าทางเศรษฐกิจกว่า 1 แสนล้านบาท
“นายกรัฐมนตรีชื่นชมการจัดการประชุมนักธุรกิจชาวจีนโลกครั้งที่ 16 ที่ไทยเป็นเจ้าภาพในปีนี้ รัฐบาลเดินหน้าฟื้นฟู พัฒนาตัวเลขทางเศรษฐกิจในทุกช่องทางที่มีโอกาส ด้วยความสัมพันธ์ทวิภาคีไทย-จีนที่แนบแน่นทำให้เห็นแนวทางทางธุรกิจ การค้า และการลงทุน อีกมาก มั่นใจว่าการประชุมครั้งนี้จะช่วยเพิ่มมิติของความเชื่อมโยงระหว่างกัน ซึ่งจะนำไปสู่ความมั่นคง มั่งคั่ง และยั่งยืนยิ่งขึ้นต่อทั้งสองประเทศ” นายอนุชาฯ กล่าว

ที่มา : https://www.thaigov.go.th/news/contents/details/69700