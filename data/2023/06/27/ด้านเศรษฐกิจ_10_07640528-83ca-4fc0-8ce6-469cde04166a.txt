รัฐบาลไทย-ข่าวทำเนียบรัฐบาล-โอกาสพิเศษกลับมาอีกครั้ง รฟท. เปิดจองตั๋วขบวนรถพิเศษนำเที่ยวรถจักรไอน้ำเส้นทางประวัติศาสตร์ กรุงเทพ - อยุธยา - กรุงเทพ


วันอังคารที่ 27 มิถุนายน 2566
โอกาสพิเศษกลับมาอีกครั้ง รฟท. เปิดจองตั๋วขบวนรถพิเศษนำเที่ยวรถจักรไอน้ำเส้นทางประวัติศาสตร์ กรุงเทพ - อยุธยา - กรุงเทพ
เฉลิมพระเกียรติพระบาทสมเด็จพระเจ้าอยู่หัว เริ่มจำหน่ายตั๋วโดยสาร วันที่  28 มิถุนายน 2566 เป็นต้นไป
นายเอกรัช ศรีอาระยันพงษ์ หัวหน้าสำนักงานผู้ว่าการ การรถไฟแห่งประเทศไทย (รฟท.) กระทรวงคมนาคม เปิดเผยว่า เนื่องในโอกาสมหามงคลวันเฉลิมพระชนมพรรษา พระบาทสมเด็จพระเจ้าอยู่หัว 28 กรกฎาคม 2566 รฟท. ได้จัดขบวนรถพิเศษนำเที่ยวรถจักรไอน้ำเส้นทางประวัติศาสตร์ ระหว่างกรุงเทพถึงจังหวัดพระนครศรีอยุธยา เพื่อเป็นการแสดงออกถึงความจงรักภักดีและสำนึกในพระมหากรุณาธิคุณที่ได้ทรงปฏิบัติพระราชกรณียกิจนานัปการเพื่อประโยชน์สุขแห่งอาณาราษฎร พร้อมกับเปิดโอกาสให้ประชาชน ได้ร่วมเป็นส่วนหนึ่งในการเดินทางย้อนอดีตบนเส้นทางรถไฟสายดังกล่าว เริ่มเปิดจำหน่ายตั๋วโดยสารพร้อมกันทั่วประเทศ วันที่ 28 มิถุนายน 2566 ตั้งแต่เวลา 08.30 น. เป็นต้นไป
สำหรับการจัดขบวนรถพิเศษนำเที่ยวรถจักรไอน้ำเส้นทางประวัติศาสตร์ กรุงเทพ - อยุธยา - กรุงเทพ รฟท. ได้นำหัวรถจักรไอน้ำ รุ่นแปซิฟิก หมายเลข 824 และ 850 รุ่นหลังสงครามโลกครั้งที่ 2 ผลิตโดยบริษัท นิปปอน ชาร์เรียว จำกัด ซึ่งปัจจุบันได้เก็บรักษาและซ่อมบำรุงอยู่ที่โรงรถจักรธนบุรีมาให้บริการลากจูง ขบวนที่ 901/902  ออกจากสถานีกรุงเทพ (หัวลำโพง) เวลา 08.10 น. ถึงสถานีอยุธยา เวลา 10.20 น. จากนั้นนักท่องเที่ยวมีเวลาเดินทางไหว้พระขอพรสิ่งศักดิ์สิทธิ์ และท่องเที่ยวโบราณสถานที่ทรงคุณค่าทางประวัติศาสตร์ หรือร้านอาหารแบบผสมผสานกับบรรยากาศความเป็นเมืองเก่าของจังหวัดพระนครศรีอยุธยา โดยใช้เวลาประมาณ 6 ชั่วโมง และเดินทางกลับออกจากสถานีอยุธยา เวลา 16.40 น. ถึงกรุงเทพ เวลา 18.55 น.
ทั้งนี้ ขบวนรถจะออกจากสถานีกรุงเทพ (หัวลำโพง) และหยุดรับ-ส่งผู้โดยสารที่สถานีสามเสน บางซื่อ และรังสิต ซึ่งนักท่องเที่ยวสามารถขึ้น/ลงตามสถานีดังกล่าวได้ ขณะเดียวกันประชาชนทั่วไปที่ไม่ได้เดินทางแต่อาศัยอยู่ใกล้เคียงเส้นทางรถไฟสายกรุงเทพ – อยุธยา สามารถร่วมบันทึกความทรงจำ ถ่ายภาพหัวรถจักรไอน้ำในเส้นทางที่ขบวนรถวิ่งผ่านได้เช่นกัน
สำหรับอัตราค่าโดยสาร รถธรรมดาชั้น 3 ไป - กลับ ผู้ใหญ่/เด็ก ราคา 299 บาท และตู้โดยสารปรับอากาศ (รถโอทอป) ราคา 799 บาท บริการอาหารว่างและน้ำดื่มทั้งเที่ยวไป - กลับ ผู้สนใจสามารถติดต่อซื้อตั๋วโดยสารและสำรองที่นั่งล่วงหน้า(สูงสุด 30 วัน) ด้วยระบบ D-Ticket หรือที่สถานีรถไฟทุกแห่งทั่วประเทศ สอบถามข้อมูลเพิ่มเติมที่ศูนย์บริการข้อมูลลูกค้าสัมพันธ์ หมายเลขโทรศัพท์ 1690 ตลอด 24 ชั่วโมง หรือเฟซบุ๊ก แฟนเพจ ทีมพีอาร์การรถไฟแห่งประเทศไทย

ที่มา : https://www.thaigov.go.th/news/contents/details/69722