รัฐบาลไทย-ข่าวทำเนียบรัฐบาล-ครม. รับทราบรายงานการเบิกจ่าย งบฯ และการใช้จ่ายภาครัฐ ปีงบประมาณ 2566 (ต้นปีงบประมาณ - 31 มี.ค.  2566) เบิกจ่ายแล้วร้อยละ 53.37 


วันอังคารที่ 27 มิถุนายน 2566
27/06/2566
พิมพ์
ครม. รับทราบรายงานการเบิกจ่าย งบฯ และการใช้จ่ายภาครัฐ ปีงบประมาณ 2566 (ต้นปีงบประมาณ - 31 มี.ค.  2566) เบิกจ่ายแล้วร้อยละ 53.37
ครม. รับทราบรายงานการเบิกจ่าย งบฯ และการใช้จ่ายภาครัฐ ปีงบประมาณ 2566 (ต้นปีงบประมาณ - 31 มี.ค.  2566) เบิกจ่ายแล้วร้อยละ 53.37
นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี แถลงมติคณะรัฐมนตรี (27  มิถุนายน 2566) รับทราบผลการประชุมคณะกรรมการติดตามเร่งรัดการเบิกจ่ายงบฯ และการใช้จ่ายภาครัฐ ครั้งที่ 1/2566  มีการรายงานการเบิกจ่ายงบประมาณและการใช้จ่ายภาครัฐ  ตั้งแต่ต้นปีงบประมาณ -31 มีนาคม 2566  ดังนี้
1. ภาพรวมการเบิกจ่ายเงินประจําปีงบประมาณ 2566  ตั้งแต่ต้นปีงบประมาณ ถึงวันที่ 31 มี.ค. 2566  มีการเบิกจ่ายแล้ว จํานวน 1,955,667 ล้านบาท  จากวงเงินงบประมาณ/แผนการใช้จ่ายทั้งสิ้น 3,664,673 ล้านบาท คิดเป็นร้อยละ 53.37  สรุปรายละเอียด ดังนี้
-งบฯ ประจําปีงบประมาณ 2566  เบิกจ่ายแล้ว  1,691,980  ล้านบาท คิดเป็นร้อยละ 53.12
-เงินกันไว้เบิกเหลื่อมปี  เบิกจ่ายแล้ว 103,443 ล้านบาท  คิดเป็นร้อยละ 54.34
-เงินลงทุนของรัฐวิสาหกิจ (ไม่รวมเงินงบฯ)    เบิกจ่ายแล้ว 111,385 ล้านบาท คิดเป็นร้อยละ 50.07
-โครงการภายใต้ พ.ร.ก. ให้อํานาจกระทรวงการคลังกู้เงิน เพื่อแก้ไขปัญหา เยียวยา และฟื้นฟูเศรษฐกิจ และสังคม ที่ได้รับผลกระทบจากโควิด-19 พ.ศ. 2563  (กรอบวงเงิน 1 ล้านล้านบาท)   เบิกจ่ายแล้ว 421  ล้านบาท คิดเป็นร้อยละ 51.34
-โครงการภายใต้ พ.ร.ก. ให้อํานาจกระทรวงการคลังกู้เงินเพื่อแก้ไข ปัญหา เยียวยา และฟื้นฟูเศรษฐกิจและสังคม ที่ได้รับผลกระทบจากโควิด-19 เพิ่มเติม พ.ศ. 2564 (กรอบวงเงิน 5 แสนล้านบาท) เบิกจ่ายแล้ว 48,438 ล้านบาท คิดเป็นร้อยละ 73.34
ทั้งนี้ ปีงบประมาณ  2566  มีโครงการลงทุนที่มูลค่าโครงการตั้งแต่ 1,000 ล้านบาท ขึ้นไป รวม 112 โครงการ มูลค่าโครงการทั้งหมด 2.68 ล้านล้านบาท เบิกจ่ายแล้ว  68,817 ล้านบาท คิดเป็นร้อยละ 46.12  ของแผนการใช้จ่ายเงิน (1 ตุลาคม 2565 - 31  มีนาคม 2566)
2 . ผลการเบิกจ่ายเงินงบฯ รายจ่าย (จากระบบ GFMIS)
2.1 ผลการเบิกจ่ายเงินงบฯ รายจ่าย  เบิกจ่ายแล้ว จํานวน 1.69 พันล้านบาท คิดเป็นร้อยละ 53.12 สูงกว่าเป้าหมายร้อยละ 52 ใช้จ่ายแล้ว (ก่อหนี้ผูกพันแล้ว) จํานวน 1.87  พันล้านบาท คิดเป็นร้อยละ 58.74  สูงกว่าเป้าหมายร้อยละ 56.24   ดังนี้
-รายจ่ายประจํา  เบิกจ่ายแล้ว 1,459,291 ล้านบาท (ร้อยละ 57.88)  ใช้จ่ายแล้ว (ก่อหนี้ผูกพันแล้ว  จำนวน 1,472,082  ล้านบาท (ร้อยละ 58.39)
-รายจ่ายลงทุน   เบิกจ่ายแล้ว 232,689 ล้านบาท (ร้อยละ 35.05)  ใช้จ่ายแล้ว (ก่อหนี้ผูกพันแล้ว 398,695 ล้านบาท (ร้อยละ 60.06)
2.2  งบฯ ที่กันไว้เบิกเหลื่อมปี  เบิกจ่ายแล้ว จํานวน 103,443 ล้านบาท คิดเป็นร้อยละ 54.34   มีการใช้จ่ายแล้ว (ก่อหนี้ผูกพันแล้ว) จํานวน 104,774 ล้านบาท คิดเป็นร้อยละ 55.04
กรมบัญชีกลางรับข้อสังเกตกรณีการอุทธรณ์ที่ไม่สมเหตุผล ทําให้หน่วยงานของรัฐเสียโอกาส จากการดําเนินโครงการล่าช้า ควรกําหนดมาตรการลงโทษโดยขึ้น Blacklist ผู้อุทธรณ์ หรือฟ้องร้องเรียกค่าเสียหายจากผู้อุทธรณ์กรณีดังกล่าว
3. การเบิกจ่ายงบลงทุนของรัฐวิสาหกิจ
3.1 รัฐวิสาหกิจมีผลการเบิกจ่ายงบ ลงทุนจํานวน 77,154 ล้านบาท  จากแผนการเบิกจ่าย 67,628 ล้านบาท คิดเป็นร้อยละ 114 ของแผนการเบิกจ่าย โดยรัฐวิสาหกิจปีงบฯ มีผลการเบิกจ่าย 55,003 ล้านบาท จากแผนการเบิกจ่าย 50,381 ล้านบาท คิดเป็นร้อยละ 109  และรัฐวิสาหกิจปีปฏิทินมีผลการเบิกจ่าย  22,151 ล้านบาท จากแผนการเบิกจ่าย  17,247 ล้านบาท คิดเป็น ร้อยละ 128
3.2 ผลการดําเนินการตามมาตรการเร่งรัดการเบิกจ่ายงบลงทุนของรัฐวิสาหกิจ เช่น (1) รัฐวิสาหกิจปีงบฯ และรัฐวิสาหกิจปีปฏิทินส่วนใหญ่มีการลงนามในสัญญาแล้ว คิดเป็นมูลค่ามากกว่าร้อยละ 80 และร้อยละ 65 ของกรอบงบลงทุน ตามลําดับ และ (2) รัฐวิสาหกิจส่วนใหญ่ มีประมาณการการเบิกจ่ายงบลงทุนในไตรมาสที่ 4 สูงกว่าร้อยละ 35 ของกรอบงบลงทุน แต่พบว่ามีรัฐวิสาหกิจปีงบฯ จํานวน 20 แห่งที่มีผลการเบิกจ่ายงบลงทุนในรอบ 6  เดือนแรกต่ำกว่าร้อยละ 35 ของกรอบงบลงทุน และมีประมาณการการเบิกจ่ายงบลงทุนในไตรมาสที่ 4 สูงกว่าร้อยละ 35 ของกรอบงบลงทุน
4. โครงการลงทุนที่มีมูลค่าตั้งแต่ 1,000 ล้านบาทขึ้นไป ของส่วนราชการและรัฐวิสาหกิจ มีจํานวน 112 โครงการ มูลค่ารวม 2.68 ล้านล้านบาท มีวงเงินเบิกจ่ายลงทุนในปี 2566 จํานวน 149,203 ล้านบาท โดยโครงการที่รัฐดําเนินการเอง 87 โครงการ ซึ่งมีการลงนามในสัญญาแล้ว 35 โครงการและโครงการร่วมลงทุนระหว่างรัฐและเอกชน 25 โครงการ มีการลงนามในสัญญาแล้ว 25 โครงการ
5. การเบิกจ่ายโครงการภายใต้ พ.ร.ก. ให้อํานาจกระทรวงการคลังกู้เงินฯ พ.ศ. 2563  (กรอบวงเงิน 1 ล้านล้านบาท) ได้อนุมัติ 1,087 โครงการ วงเงิน  982,228 ล้านบาท .โดยมีการเบิกจ่ายแล้วทั้งสิ้น 950,557 ล้านบาท คิดเป็นร้อยละ 97 ของวงเงินอนุมัติ ทั้งนี้  คาดว่าจะคงเหลือเงินกู้ ที่จะนําส่งคืนคลังเป็นรายได้แผ่นดิน จํานวน  13,896 ล้านบาท
6. การเบิกจ่ายโครงการภายใต้ พ.ร.ก. ให้อํานาจกระทรวงการคลังกู้เงินฯ เพิ่มเติม พ.ศ. 2564 (กรอบวงเงิน 5 แสนล้านบาท) อนุมัติโครงการ จํานวน 2,445 โครงการ วงเงิน  499,736 ล้านบาท โดยหน่วยงานเบิกจ่ายแล้วทั้งสิ้น 474,737 ล้านบาท คิดเป็นร้อยละ 95 ของวงเงินอนุมัติ คงเหลือโครงการที่อยู่ระหว่างการเบิกจ่าย จํานวน 190 โครงการ วงเงิน 43,604 ล้านบาท เบิกจ่ายแล้ว 34,573 ล้านบาท และในปีงบประมาณ 2566 มีแผนการเบิกจ่าย วงเงินรวม  66,045 ล้านบาท  ในส่วนโครงการที่พบปัญหาอุปสรรคในขั้นตอนของการดำเนินโครงการ ส่งผลให้เกิดความล่าช้าและไม่สามารถดำเนินโครงการได้ทันตามระยะเวลาที่คณะรัฐมนตรีอนุมัติ  ได้มีการขยายระยะเวลาดําเนินโครงการ และเร่งรัดดําเนินโครงการให้แล้วเสร็จต่อไป
/////

ที่มา : https://www.thaigov.go.th/news/contents/details/69724