รัฐบาลไทย-ข่าวทำเนียบรัฐบาล-เตือน ! ระวังมิจฉาชีพแอบอ้างเป็นผู้จัดการ ธ.ก.ส. หลอกลวงให้ลงทุน


วันอังคารที่ 27 มิถุนายน 2566
27/06/2566
พิมพ์
เตือน ! ระวังมิจฉาชีพแอบอ้างเป็นผู้จัดการ ธ.ก.ส. หลอกลวงให้ลงทุน
ธ.ก.ส. เตือน! ระวังมิจฉาชีพแอบอ้างเป็นผู้จัดการ ธ.ก.ส. ชักชวนให้ลงทุน โดยใช้ชื่อและภาพผู้จัดการ ยืนยัน ! ธ.ก.ส. ไม่มีส่วนเกี่ยวข้องกับการกระทำดังกล่าวและไม่มีนโยบายชักชวนให้ลงทุน โดยการโอนเงินเข้าบัญชีเพื่อทำภารกิจแล้วรับเงินปันผล
ธ.ก.ส. เตือน! ระวังมิจฉาชีพแอบอ้างเป็นผู้จัดการ ธ.ก.ส. ชักชวนให้ลงทุน โดยใช้ชื่อและภาพผู้จัดการ ยืนยัน ! ธ.ก.ส. ไม่มีส่วนเกี่ยวข้องกับการกระทำดังกล่าวและไม่มีนโยบายชักชวนให้ลงทุน โดยการโอนเงินเข้าบัญชีเพื่อทำภารกิจแล้วรับเงินปันผล ซึ่ง ธ.ก.ส. พร้อมแจ้งความเอาผิดผู้หลอกลวงต่อไป
นายไพศาล หงษ์ทอง ผู้ช่วยผู้จัดการและโฆษกธนาคารเพื่อการเกษตรและสหกรณ์การเกษตร (ธ.ก.ส.) เปิดเผยว่า ด้วยขณะนี้มีกลุ่มผู้ไม่หวังดีแอบอ้างเป็นนายฉัตรชัย ศิริไล ผู้จัดการ ธ.ก.ส. ชักชวนผู้อื่นให้ลงทุน โดยให้เพิ่มเพื่อนผ่านทาง Line ID : dr.chatchaicirilai และหลอกให้โอนเงินลงทุนเข้าระบบล่วงหน้าเข้าบัญชีธนาคารอาคารสงเคราะห์พร้อมแสดงหลักฐานการโอนเงิน เมื่อดำเนินตามขั้นตอนดังกล่าวแล้วมิจฉาชีพจะให้กรอกจำนวนเงินลงทุนและแนบหลักฐานการโอนเงินในลิงก์ https:coupangjob66.com/index/user/login.html แล้วผู้เสียหายจะได้รับเงินปันผลคืน โดยในครั้งแรก ๆ มิจฉาชีพได้หลอกให้ลงทุนในจำนวนเงินที่น้อยแต่ได้ผลตอบแทนสูง และชักชวนให้ผู้เสียหายเข้ากลุ่ม Line OpenChat เพื่อลงทุนต่อ และในการลงทุนครั้งต่อ ๆ ไป มิจฉาชีพจะหลอกให้ทำภารกิจเพื่อถอนเงินคืน และใช้ข้ออ้างว่า หากทำภารกิจไม่สำเร็จจะไม่สามารถถอนเงินได้ ทำให้ผู้เสียหายหลงเชื่อและสูญเสียเงินเป็นจำนวนมาก ธ.ก.ส. จึงขอเรียนว่า ธ.ก.ส. ไม่มีส่วนเกี่ยวข้องกับการกระทำดังกล่าว อีกทั้งธนาคารไม่มีนโยบายในการชักชวนให้ลงทุนผ่านการโอนเงินทำภารกิจและให้เงินปันผลสูง จึงขอให้เกษตรกรลูกค้าและประชาชนทั่วไปอย่าหลงเชื่อบริษัทหรือบุคคลที่มีพฤติการณ์ดังกล่าว
ทั้งนี้ ลูกค้าสามารถติดตามข้อมูลและข่าวสารด้านผลิตภัณฑ์และบริการที่ถูกต้องได้ผ่านช่องทางการสื่อสารหลักของธนาคาร ได้แก่ เว็บไซต์ www.baac.or.th Facebook Page “ธกส BAAC Thailand” “ธกส บริการด้วยใจ” และ LINE Official Account : @baacfamily พร้อมกันนี้ ธ.ก.ส. ขอย้ำเตือนให้ลูกค้าทุกท่านเพิ่มความระมัดระวังมากยิ่งขึ้นในการติดต่อหรือทำธุรกรรมออนไลน์ เนื่องด้วยปัจจุบันมิจฉาชีพมีรูปแบบการหลอกลวงที่หลากหลาย ดังนั้น หากไม่แน่ใจโปรดติดต่อโดยตรงที่ธนาคาร หรือสอบถามรายละเอียดเพิ่มเติมได้ที่ 02 555 0555 *3 ได้ตลอด 24 ชั่วโมง ซึ่งธนาคารจะดําเนินการเอาผิดตามขั้นตอนทางกฎหมายกับผู้ที่หลอกลวงในลักษณะดังกล่าวต่อไป

ที่มา : https://www.thaigov.go.th/news/contents/details/69726