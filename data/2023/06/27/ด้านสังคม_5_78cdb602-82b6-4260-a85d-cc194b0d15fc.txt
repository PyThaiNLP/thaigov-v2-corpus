รัฐบาลไทย-ข่าวทำเนียบรัฐบาล-พม. จับมือ บริษัท ยาพร้อม จำกัด ลงนาม MOU ส่งเสริมสนับสนุนและพัฒนานวัตกรรมด้านสุขภาพ เพื่อดูแลส่งเสริมสุขภาพและอำนวยความสะดวกผู้สูงอายุ


วันอังคารที่ 27 มิถุนายน 2566
พม. จับมือ บริษัท ยาพร้อม จำกัด ลงนาม MOU ส่งเสริมสนับสนุนและพัฒนานวัตกรรมด้านสุขภาพ เพื่อดูแลส่งเสริมสุขภาพและอำนวยความสะดวกผู้สูงอายุ
พม. จับมือ บริษัท ยาพร้อม จำกัด ลงนาม MOU ส่งเสริมสนับสนุนและพัฒนานวัตกรรมด้านสุขภาพ เพื่อดูแลส่งเสริมสุขภาพและอำนวยความสะดวกผู้สูงอายุ
วันนี้ (27 มิ.ย. 66) เวลา 09.30 น. นายอนุกูล ปีดแก้ว ปลัดกระทรวงการพัฒนาสังคมและความมั่นคงของมนุษย์ (ปลัด พม.) เป็นประธานในพิธีลงนามบันทึกข้อตกลงความร่วมมือ “โครงการส่งเสริมสนับสนุนและพัฒนานวัตกรรมด้านสุขภาพเพื่อดูแลส่งเสริมสุขภาพและอำนวยความสะดวกให้แก่ผู้สูงอายุ” โดยนางสาวแรมรุ้ง วรวัธ อธิบดีกรมกิจการผู้สูงอายุ กระทรวง พม. และนางสาวสิริน ฉัตรวิชัย ประธานกรรมการ บริษัท ยาพร้อม จำกัด ร่วมลงนาม พร้อมทั้งเปิดตัวแพลตฟอร์มเภสัชออนไลน์ “ยาพร้อม ซิกต์ตี้พลัส” โดยมี คณะผู้บริหารกระทรวง พม. และ ดร.กริชผกา บุญเฟื่อง รองผู้อำนวยการด้านระบบนวัตกรรม สำนักงานนวัตกรรมแห่งชาติ (องค์การมหาชน) และนางสาวอนุสรี ทับสุวรรณ ประธานสถาบันอนุสรีรวมใจให้กัน เข้าร่วม ณ บริเวณโถงชั้น 1 อาคารกรมพัฒนาสังคมและสวัสดิการ กระทรวง พม. สะพานขาว กทม.
นายอนุกูล กล่าวว่า บันทึกข้อตกลงความร่วมมือ “โครงการส่งเสริมสนับสนุนและพัฒนานวัตกรรมด้านสุขภาพเพื่อดูแลส่งเสริมสุขภาพและอำนวยความสะดวกให้แก่ผู้สูงอายุ” เป็นการพัฒนาคุณภาพชีวิตของผู้สูงอายุทั้งในมิติด้านสุขภาพ เทคโนโลยีและนวัตกรรม โดยความร่วมมือระหว่างภาครัฐ โดยกรมกิจการผู้สูงอายุ (ผส.) กระทรวง พม. และ ภาคธุรกิจเอกชน โดยบริษัท ยาพร้อม จำกัด เพื่อให้เกิดการพัฒนานวัตกรรมด้านสุขภาวะสำหรับผู้สูงอายุเพื่อรองรับสังคมผู้สูงอายุ อีกทั้งขยายเครือข่ายผู้ให้บริการด้านสุขภาวะในกลุ่มผู้สูงอายุ และเผยแพร่องค์ความรู้ด้านสิทธิและสวัสดิการสำหรับผู้สูงอายุ ผ่านแพลตฟอร์มเภสัชออนไลน์ “ยาพร้อม ซิกต์ตี้พลัส” ใน Line OA บนโทรศัพท์มือถือ ซึ่งเป็นช่องทางให้ผู้สูงอายุสามารถเข้าถึงการบริการด้านสุขภาพได้ง่าย สะดวก รวดเร็ว มีความปลอดภัย และช่วยลดความเสี่ยงด้านสุขภาพ ด้วยการได้รับยาหรือการรักษาได้อย่างทันท่วงที
นางสาวแรมรุ้ง กล่าวว่า สถิติผู้สูงอายุในประเทศไทย (ข้อมูล ณ วันที่ 30 ธันวาคม 2565) พบว่ามีผู้สูงอายุจำนวนทั้งสิ้น 12,698,362 คน โดยมีผู้สูงอายุที่มีความยากจนในระบบบริหารจัดการข้อมูลการพัฒนาคนแบบชี้เป้า (TPMAP) จำนวนทั้งสิ้น 7,780,031 คน และในจำนวนนี้ มีผู้สูงอายุที่มีปัญหาด้านสุขภาพ จำนวน 162,272 คน นอกจากนี้ ข้อมูลการประเมินและคัดกรองสุขภาพเบื้องต้นของผู้สูงอายุ (ADL) พบว่า มีผู้สูงอายุติดเตียง จำนวน 41,424 คน มีผู้สูงอายุติดบ้าน จำนวน 195,864 คน และมีผู้สูงอายุติดสังคม จำนวน 7,252,333 คน ซึ่งบันทึกความร่วมมือครั้งนี้ กระทรวง พม. โดย ผส. จะบูรณาการความร่วมมือกับบริษัท ยาพร้อม จำกัด โดยพัฒนาแพลตฟอร์มนวัตกรรมด้านสุขภาวะผู้สูงอายุเชื่อมต่อเครือข่ายผู้ให้บริการด้านสุขภาวะสำหรับผู้สูงอายุ และเพิ่มประสิทธิภาพผู้ให้บริการดูแล เช่น ร้านยา เภสัชกร ผู้ดูแล และวิสาหกิจเริ่มต้นด้านสุขภาพ รวมถึงการเผยแพร่สิทธิและสวัสดิการด้านผู้สูงอายุ การพัฒนานวัตกรรมการป้องกันเชิงสุขภาวะผู้สูงอายุ โดยเฉพาะนวัตกรรมผลิตภัณฑ์การบริการ และสินค้าที่ผู้สูงอายุมีความต้องการ โดยใช้ระบบนวัตกรรมเชิงข้อมูล (Data - Driven Innovation)
นางสาวสิริน กล่าวว่า แพลตฟอร์มเภสัชออนไลน์ “ยาพร้อม ซิกต์ตี้พลัส” มุ่งช่วยเหลือประชาชนให้สามารถเข้าถึงปัจจัยขั้นพื้นฐานด้านสุขภาพได้ง่ายขึ้น และครอบคลุมการดูแลสุขภาพและการรักษาอาการเจ็บป่วยเบื้องต้นที่ต้องการปรึกษาเภสัชกร อาทิ ระบบให้บริการแบบ Realtime ระหว่างเภสัชกรกับคนไข้ทั้งรูปแบบ Chat / Voice / Video และการบันทึก OPD Card สำหรับประวัติการรักษา ด้วยระบบรองรับหลายภาษา สำหรับฟีเจอร์ใหม่ในแพลตฟอร์ม ยาพร้อม “ซิกซ์ตี้พลัส บริการผู้สูงอายุ” เป็นการใช้เทคโนโลยีและนวัตกรรมเพื่อการส่งเสริมการดูแลสุขภาพผู้สูงวัย และการเปลี่ยนผ่านสู่สังคมสูงวัยอัจฉริยะ (Smart Aging Society) เพื่อการเป็นสังคมสูงอายุอย่างมีคุณภาพ นอกจากนี้ แพลตฟอร์ม ยาพร้อม มีเครือข่ายผู้ให้บริการครอบคลุมร้านขายยากว่า 650 แห่ง ผ่านเภสัชกรมืออาชีพ รวมถึงพาร์ทเนอร์ผู้ให้บริการการขนส่งที่พร้อมจัดส่งเวชภัณฑ์ และเวชสำอางค์ภายใน 1 ชั่วโมง หากมีอาการเจ็บป่วยสามารถปรึกษาเภสัชกรออนไลน์ฟรีกับแพลตฟอร์มยาพร้อม โดยสอบถามข้อมูลเพิ่มเติมได้ที่ Line ID @yaphrom หรือ www. yaphrom.co.th โทร. 02-115-1613 และ 083- 011-5740
#ช่วย24ชั่วโมง #พม24ชม #ข่าวพม

ที่มา : https://www.thaigov.go.th/news/contents/details/69730