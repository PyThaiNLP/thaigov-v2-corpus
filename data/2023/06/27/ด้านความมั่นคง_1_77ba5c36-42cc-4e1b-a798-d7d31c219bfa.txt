รัฐบาลไทย-ข่าวทำเนียบรัฐบาล-การเรียกกำลังพลสำรองของสำนักงานปลัดกระทรวงกลาโหม เข้ารับราชการทหารเพื่อตรวจสอบ ประจำปี ๒๕๖๖


วันอังคารที่ 27 มิถุนายน 2566
การเรียกกำลังพลสำรองของสำนักงานปลัดกระทรวงกลาโหม เข้ารับราชการทหารเพื่อตรวจสอบ ประจำปี ๒๕๖๖
เมื่อวันเสาร์ที่ ๒๔ มิถุนายน ๒๕๖๖ เวลา ๐๙๓๐ นาฬิกา พลเอก สิทธิพร มุสิกะสิน.รองปลัดกระทรวงกลาโหม ผู้แทนปลัดกระทรวงกลาโหม เป็นประธานพิธีเปิดการเรียกกำลังพลสำรองของสำนักงานปลัดกระทรวงกลาโหม เข้ารับราชการทหารเพื่อตรวจสอบ ประจำปี ๒๕๖๖
ณ อาคารอเนกประสงค์ สำนักงานปลัดกระทรวงกลาโหมพื้นที่ศรีสมาน จังหวัดนนทบุรี
สำนักงานปลัดกระทรวงกลาโหม โดย กรมการสรรพกำลังกลาโหม ได้มีคำสั่งเรียกกำลังพลสำรองที่มีความรู้ ความชำนาญเฉพาะทาง ที่สมัครใจและผ่านการคัดเลือกจากหน่วยกำลังพลสำรองของสำนักงานปลัดกระทรวงกลาโหม จำนวน ๓ หน่วย รวมทั้งสิ้น ๒๘ นาย เข้ารับราชการทหารเพื่อตรวจสอบ กำหนด ๑ วัน ในวันเสาร์ที่ ๒๔ มิถุนายน ๒๕๖๖ โดยมีรายละเอียดดังนี้
๑) กรมเทคโนโลยีสารสนเทศและอวกาศกลาโหม เป็นกำลังพลสำรองที่ปฏิบัติงานในด้านนโยบายและแผน รวมทั้ง ด้านวิทยาการของศูนย์ไซเบอร์ กรมเทคโนโลยีสารสนเทศและอวกาศกลาโหม ประเภทนายทหารสัญญาบัตร จำนวน ๒ นาย
๒) ศูนย์อำนวยการสร้างอาวุธ ศูนย์การอุตสาหกรรมป้องกันประเทศและพลังงานทหาร เป็นกำลังพลสำรองชุดบรรเทาสาธารณภัยในกองร้อยรักษาการณ์ ประเภทนายทหารสัญญาบัตร จำนวน ๑ นาย,.ประเภทนายทหารประทวน จำนวน ๒ นาย และ ประเภทพลทหาร จำนวน ๘ นาย
๓) สำนักงานแพทย์ สำนักงานสนับสนุน สำนักงานปลัดกระทรวงกลาโหม เป็นกำลังพลสำรองชุดแพทย์ทหารเผชิญเหตุ (M-MERT).เหล่าแพทย์ ประเภทนายทหารสัญญาบัตร จำนวน ๙ นาย และประเภทนายทหารประทวน จำนวน ๖ นาย
การเรียกกำลังพลสำรองฯ ดังกล่าว มีวัตถุประสงค์และความมุ่งหมาย เพื่อให้การเตรียมกำลังและการใช้กำลังของหน่วยกำลังพลสำรองของสำนักงานปลัดกระทรวงกลาโหมมีความพร้อมทางบัญชีบรรจุกำลังตั้งแต่ยามปกติ รวมถึงอบรมและบรรยายเรื่องที่กำลังพลสำรองควรทราบ ชี้แจงและทบทวนหน้าที่ของกำลังพลสำรอง พร้อมทั้งกระตุ้นเตือน ปลูกจิตสำนึก อุดมการณ์หน้าที่ของตนในการรับใช้ชาติ ตลอดจนเป็นการจัดเตรียมกำลังพลสำรองที่มีความรู้ ความชำนาญเฉพาะทางและหรือมีคุณสมบัติตรงตามที่สำนักงานปลัดกระทรวงกำหนด เพื่อใช้ในกรณีเกิดภาวะไม่ปกติ เช่น ภาวะสงคราม ภาวะฉุกเฉิน หรือภัยพิบัติต่างๆ ให้สามารถตอบสนองได้ทันท่วงที กำลังพลสำรองจะเป็นกำลังสำคัญในการเสริมสร้างความมั่นคงและความปลอดภัยของประเทศ และสามารถทำการฝึกร่วม และปฏิบัติงานในตำแหน่งสำคัญ เพื่อทดแทนทหารประจำการได้อย่างมีประสิทธิภาพในการปกป้องคุ้มครองเอกราชอธิปไตย และผลประโยชน์ของชาติต่อไป

ที่มา : https://www.thaigov.go.th/news/contents/details/69703