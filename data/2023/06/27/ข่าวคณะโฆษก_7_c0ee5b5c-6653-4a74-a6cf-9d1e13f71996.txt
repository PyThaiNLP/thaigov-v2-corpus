รัฐบาลไทย-ข่าวทำเนียบรัฐบาล-ครม. รับทราบการดำเนินโครงการจัดสร้างสวนป่า “เบญจกิติ” เสร็จสมบูรณ์แล้ว ส่งมอบให้กทม.ดูแลต่อ ให้เป็น สวนสาธารณะ สถานที่ท่องเที่ยวเชิงนิเวศ สร้างความน่าอยู่ให้กับกรุงเทพมหานคร


วันอังคารที่ 27 มิถุนายน 2566
27/06/2566
พิมพ์
ครม. รับทราบการดำเนินโครงการจัดสร้างสวนป่า “เบญจกิติ” เสร็จสมบูรณ์แล้ว ส่งมอบให้กทม.ดูแลต่อ ให้เป็น สวนสาธารณะ สถานที่ท่องเที่ยวเชิงนิเวศ สร้างความน่าอยู่ให้กับกรุงเทพมหานคร
ครม. รับทราบการดำเนินโครงการจัดสร้างสวนป่า “เบญจกิติ” เสร็จสมบูรณ์แล้ว ส่งมอบให้กทม.ดูแลต่อ ให้เป็น สวนสาธารณะ สถานที่ท่องเที่ยวเชิงนิเวศ สร้างความน่าอยู่ให้กับกรุงเทพมหานคร
นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี แถลงมติคณะรัฐมนตรี (27  มิถุนายน 2566)  รับทราบการดำเนินโครงการจัดสร้างสวนป่า “เบญจกิตติ" ระยะที่ 2-3   ซึ่งกรมธนารักษ์ได้นำส่งเงินคงเหลือจากการจัดสร้างสวนป่า“เบญจกิติ” จำนวน 3,250,281.53 บาท คืน กระทรวงการคลัง เป็นรายได้แผ่นดินแล้ว
ทั้งนี้  มติคณะรัฐมนตรี (27 พฤษภาคม 2540) อนุมัติให้ กระทรวงการคลังใช้เงินจากรายได้แผ่นดินที่โรงงานยาสูบต้องนำส่งคลัง เพื่อเป็นค่าก่อสร้างสวนสาธารณะ “เบญจกิติ” โดยการก่อสร้างแบ่งเป็น 2 ส่วน ได้แก่ ส่วนที่ 1 การจัดสร้างสวนน้ำ และส่วนที่ 2 การจัดสร้างสวนป่า โดยเมื่อการสร้างสวนสาธารณะทั้ง 2 ส่วนเสร็จและมีเงินคงเหลือ ให้กรมธนารักษ์นำส่งคืนกระทรวงการคลังเป็นรายได้แผ่นดินต่อไป และต่อมา คณะรัฐมนตรีได้มีมติ ( 8 มีนาคม 2559 ) เห็นชอบในหลักการโครงการจัดสร้าง สวนป่า “เบญจกิติ” วงเงินจัดสร้าง 950 ล้านบาท แบ่งการดำเนินการเป็น 3 ระยะ  โดยสวนป่า “เบญจกิติ” ระยะที่ 1 แล้วเสร็จเมื่อวันที่ 2  สิงหาคม 2559   ระยะที่  2  เมื่อเดือนธันวาคม 2564 และระยะที่  3 เมื่อเดือนธันวาคม 2564  โดยมีพิธีเปิดสวนป่า ระยะที่ 2 และ 3 ในสวนสาธารณะ “เบญจกิติ” เพื่อเฉลิมพระเกียรติ สมเด็จพระนางเจ้าสิริกิติ์ฯ พระบรมราชชนนีพันปีหลวง เนื่องในโอกาสมหามงคลเฉลิมพระชนมพรรษา 90 พรรษา 12 สิงหาคม 2565 เมื่อวันที่  3 สิงหาคม 2565
ทั้งนี้ ในปัจจุบันรัฐบาลได้ส่งมอบพื้นที่สวนป่าดังกล่าวให้กรุงเทพมหานครเป็นผู้ดูแลแล้ว ซึ่งสวนป่า “เบญจกิตติ” เป็นพื้นที่สีเขียวใจกลางกรุงเทพมหานคร และเป็นสวนสาธารณะ สวนสุขภาพ และออกกำลังกาย เป็นสถานที่ท่องเที่ยวเชิงนิเวศที่ดึงดูดนักท่องเที่ยวชาวไทยและต่างชาติ สร้างความน่าอยู่ให้กับกรุงเทพมหานคร ซึ่งเป็นไปตามเป้าหมาย และวัตถุประสงค์ของโครงการจัดสร้างสวนป่าเบญจกิตติตามนโยบายของรัฐบาล เพื่อเพิ่มคุณภาพชีวิตที่ดีขึ้นให้กับประชาชน ///

ที่มา : https://www.thaigov.go.th/news/contents/details/69725