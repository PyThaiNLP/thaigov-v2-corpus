รัฐบาลไทย-ข่าวทำเนียบรัฐบาล-ปลัดเกษตรฯ เผยข่าวดี คปก. ขยายเวลายื่นขอรับมรดกสิทธิ/การจัดการที่ดินแทนที่


วันอังคารที่ 27 มิถุนายน 2566
ปลัดเกษตรฯ เผยข่าวดี คปก. ขยายเวลายื่นขอรับมรดกสิทธิ/การจัดการที่ดินแทนที่
กรณีเกษตรกรเสียชีวิต เป็นระยะเวลา 1 ปี จนถึง 16 ก.ค. 2567
นายประยูร อินสกุล ปลัดกระทรวงเกษตรและสหกรณ์ เปิดเผยภายหลังได้รับมอบหมายจากรัฐมนตรีว่าการกระทรวงเกษตรและสหกรณ์ ให้เป็นประธานการประชุมคณะกรรมการปฏิรูปที่ดินเพื่อเกษตรกรรม (คปก.) ครั้งที่ 3/2566 ณ ห้องประชุมไชยยงค์ ชูชาติ สำนักงานการปฏิรูปที่ดินเพื่อเกษตรกรรม ว่า ที่ประชุมได้เห็นชอบอนุมัติขยายเวลาในการยื่นขอรับมรดกสิทธิ/การจัดการที่ดินแทนที่ กรณีเกษตรกรเสียชีวิต โดยขยายเวลาออกไปอีกเป็นระยะเวลา 1 ปี นับแต่วันที่ 16 กรกฎาคม 2566 จนถึง 16 กรกฎาคม 2567 เนื่องจากยังมีทายาทที่ไม่สามารถยื่นคำขอรับการจัดที่ดินแทนที่ได้ทันภายในวันที่ 16 กรกฎาคม 2566 นี้ เพื่อให้สำนักงานการปฏิรูปที่ดินเพื่อเกษตรกรรม (ส.ป.ก.) ได้ทำการประชาสัมพันธ์ สร้างการรับรู้ รวมถึงเพื่อเสนอแนวทางหลักเกณฑ์ การกำหนดราคาค่าชดเชย การจัดการทรัพย์สิน หนี้สินของเกษตรกรที่เสียชีวิต กรณีนำที่ดินแปลงดังกล่าวกลับคืนมาดำเนินการปฏิรูปที่ดินเพื่อเกษตรกรรมต่อไป
“การประชุมในวันนี้ มีสาระสำคัญเกี่ยวกับการพิจารณาขยายเวลาในการยื่นขอรับมรดกสิทธิ/การจัดการที่ดินแทนที่ กรณีที่เกษตรกรเสียชีวิต โดยจะขยายเวลาออกไปอีกเป็นระยะเวลา 1 ปี ไปจนถึงวันที่ 16 กรกฎาคม 2567 เพื่อประโยชน์ของทายาทเกษตรกรที่ไม่สามารถยื่นคำขอรับการจัดที่ดินแทนที่ได้ทันภายในวันที่ 16 กรกฎาคม 2566 ขณะเดียวกัน หากทายาทไม่ประสงค์จะขอรับมรดกสิทธิ/การจัดการที่ดินแทนที่ฯ แล้ว ส.ป.ก. จะได้ดำเนินการนำที่ดินแปลงดังกล่าวมาจัดสรรเพื่อให้เกษตรกรรายอื่นได้เข้าใช้ประโยชน์ต่อไป” ปลัดเกษตรฯ กล่าว
สำหรับการพัฒนาโครงสร้างพื้นฐาน คปก. อนุมัติโครงการและใช้เงินกองทุนการปฏิรูปที่ดินเพื่อเกษตรรรม เพื่อเป็นค่าใช้จ่ายพัฒนาโครงสร้างพื้นฐานในพื้นที่ที่จัดให้เกษตรกรสภาประชาชน 4 ภาค ตำบลเสมา อำเภอสูงเนิน จังหวัดนครราชสีมา สำหรับการสร้างถนนคอนกรีตเสริมเหล็ก ที่บ้านโสกแจ้ง หมู่ที่ 8 ตำบลเสมา อำเภอสูงเนิน จังหวัดนครราชสีมา และสำหรับสร้างบ่อบาดาลและระบบ สูบน้ำโซล่าเซลล์เพื่อการเกษตร รวมไปถึงการอนุมัติก่อสร้างถนนสายซอยผิวจราจรหินคลุกในแปลงเกษตรกรรมเกษตรกรสภาประชาชน 4 ภาค ตำบลกลัดหลวง และตำบลเขากระปุก อำเภอท่ายาง จังหวัดเพชรบุรี นอกจากนั้น ยังอนุญาตให้สำนักงานพระพุทธศาสนาแห่งชาติใช้ที่ดินเพื่อสร้างวัดถ้ำคีรีบรรพต ในเขตปฏิรูปที่ดินจังหวัดขอนแก่น และสร้างวัดจิตประชาสามัคคี ในเขตปฏิรูปที่ดินจังหวัดอุดรธานีด้วย
ด้าน ดร.วิณะโรจน์ ทรัพย์ส่งสุข เลขาธิการ ส.ป.ก. กล่าวว่า “ในการประชุม คปก. ครั้งนี้มีการเห็นชอบในโครงการต่าง ๆ ไม่ว่าจะเป็นการพัฒนาโครงสร้างพื้นฐาน โดยอนุมัติการสร้างถนน สร้างบ่อบาดาลและระบบสูบน้ำโซล่าเซลล์เพื่อการเกษตรในพื้นที่ ที่จัดให้เกษตรกรสภาประชาชน 4 ภาค จ.นครราชสีมา และ จ.เพชรบุรี ที่สำคัญในเรื่องของการขยายเวลาในการยื่นขอรับมรดกสิทธิ/การจัดการที่ดินแทนที่ กรณีที่เกษตรกรเสียชีวิต โดยจะขยายเวลาออกไปอีกเป็นระยะเวลา 1 ปี ไปจนถึงวันที่ 16 กรกฎาคม 2567 เพื่อประโยชน์ของทายาทเกษตรกร และลดข้อจำกัดอันเป็นอุปสรรคในการปฏิบัติงาน เช่น เรื่องการจัดการทรัพย์สิน หนี้สินของเกษตรกรผู้เสียชีวิต รวมทั้งเพื่อแก้ไขปัญหาที่จะเกิดขึ้นภายใต้หลักการจัดที่ดินของ ส.ป.ก. ให้เป็นประโยชน์สูงสุดแก่ทุกฝ่าย โดยคำนึงถึงเกษตรกรเป็นหลัก”

ที่มา : https://www.thaigov.go.th/news/contents/details/69733