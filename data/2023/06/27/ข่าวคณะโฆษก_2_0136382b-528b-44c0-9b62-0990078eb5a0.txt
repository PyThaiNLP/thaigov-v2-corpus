รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯ ผลักดันนโยบายขยายตลาดแรงงานในต่างประเทศ เน้นการเจรจาข้อตกลงจัดส่งแรงงานภาคเกษตรตามฤดูกาลร่วมกับเมืองท้องถิ่นของสาธารณรัฐเกาหลี 


วันอังคารที่ 27 มิถุนายน 2566
27/06/2566
พิมพ์
โฆษกรัฐบาลเผย นายกฯ ผลักดันนโยบายขยายตลาดแรงงานในต่างประเทศ เน้นการเจรจาข้อตกลงจัดส่งแรงงานภาคเกษตรตามฤดูกาลร่วมกับเมืองท้องถิ่นของสาธารณรัฐเกาหลี
ขยายโอกาสการทำงานของแรงงานไทยในประเภทวีซ่า E-8 (เกษตรตามฤดูกาล)
วันนี้ (วันที่ 27 มิถุนายน 2566) นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ขอบคุณกระทรวงแรงงานที่ดำเนินการตามแนวนโยบายของรัฐบาล โดยได้หาลู่ทางขยายตลาดแรงงานในต่างประเทศให้มากขึ้น ซึ่งในวันที่ 26 - 28 มิถุนายน 2566 จะเจรจาและลงนามในบันทึกความเข้าใจด้านการจัดส่งแรงงานภาคเกษตรตามฤดูกาล ร่วมกับเมืองท้องถิ่นของสาธารณรัฐเกาหลี เพื่อขยายตลาดแรงงานวีซ่าชนิด E-8 หรือ แรงงานตามฤดูกาล
โฆษกประจำสำนักนายกรัฐมนตรี กล่าวว่า การลงนามบันทึกความเข้าใจในครั้งนี้ จะส่งผลให้แรงงานไทยสามารถไปทำงานที่สาธารณรัฐเกาหลีได้ง่ายขึ้น และได้รับข้อยกเว้นบางประการสำหรับวีซ่าระยะสั้น เช่น ไม่ต้องทดสอบภาษาเกาหลี และกรมการจัดหางานไทยทำหน้าที่โดยตรง ตั้งแต่รับสมัคร คัดเลือก รวมถึงการจัดส่งแรงงานตามฤดูกาล ทำให้ไม่เสียค่าใช้จ่ายในการดำเนินการเพิ่มเติมนอกจากค่าจัดส่งแรงงานพื้นฐาน ซึ่งคาดว่าการขยายตลาดแรงงานไทยไปยังสาธารณรัฐเกาหลีในครั้งนี้ จะช่วยเพิ่มโอกาสให้แรงงานไทยสามารถไปทำงานที่สาธารณรัฐเกาหลีได้อย่างถูกกฎหมายมากขึ้น ลดปัญหาการว่างงานตามฤดูกาลในประเทศไทย จากที่ผ่านมาทางรัฐบาลไทยและรัฐบาลสาธารณรัฐเกาหลี ได้เจรจาเพื่อขยายตลาดแรงงานอย่างต่อเนื่อง และประสบความสำเร็จในการเปิดตลาดแรงงานกับสมาคมอู่ต่อเรือของสาธารณรัฐเกาหลี โดยจัดส่งแรงงานไทยไปทำงานด้วยวีซ่า E-7 (วีซ่าทักษะฝืมือ)
ทั้งสองฝ่ายได้ร่วมกันกำหนดให้องค์กรปกครองส่วนท้องถิ่นของสาธารณรัฐเกาหลี จำนวน 1 อำเภอ เป็นอำเภอนำร่องในการลงนามในบันทึกข้อตกลงจัดส่งแรงงานภาคเกษตรตามฤดูกาล โดยแรงงานไทยต้องมีคุณสมบัติเบื้องต้นคือ สัญชาติไทย อายุ 25 – 45 ปี และขึ้นทะเบียนเป็นเกษตรกรหรือมีประสบการณ์งานเกษตร 1 ปีขึ้นไป โดยกรมการจัดหางานจะแจ้งรายละเอียดและเงื่อนไขอื่น ๆ หลังจากมีการลงนาม MOU ร่วมกับทางการสาธารณรัฐเกาหลีในวันที่ 26 มิถุนายน 2566 ต่อไป ทั้งนี้ ผู้ที่สนใจสามารถติดตามข่าวสารจากกรมการจัดหางานได้ที่เว็บไซต์ doe.go.th หรือเว็บไซต์กองบริหารแรงงานไทยไปต่างประเทศ doe.go.th/overseas หรือสายด่วนกระทรวงแรงงาน โทร. 1506 กด 2 กรมการจัดหางาน
“นายกรัฐมนตรี เชื่อมั่นในทักษะฝีมือของแรงงานไทย และต้องการปกป้องดูแลให้เดินทางไปทำงานต่างประเทศอย่างถูกกฎหมายได้รับการคุ้มครอง จึงได้ผลักดันนโยบายในการขยายตลาดแรงงานในต่างประเทศมากขึ้น ในหลากหลายประเทศ และประเภทงาน เพื่อเพิ่มโอกาสให้แรงงานไทย ได้พัฒนาทักษะฝีมือ มีงานทำที่เหมาะสม และได้พัฒนามีชีวิตความเป็นอยู่เพื่อตนเองและครอบครัว” นายอนุชาฯ กล่าว

ที่มา : https://www.thaigov.go.th/news/contents/details/69701