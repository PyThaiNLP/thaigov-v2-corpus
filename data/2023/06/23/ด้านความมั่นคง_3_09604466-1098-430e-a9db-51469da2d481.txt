รัฐบาลไทย-ข่าวทำเนียบรัฐบาล-พ่อเมืองสิงห์บุรี รวมพลังภาคีเครือข่าย จัดกิจกรรมสร้างความตระหนักรู้ในการฟื้นฟูและอนุรักษ์ทรัพยากรดิน เนื่องในวันดินโลก (World Soil Day 2022) “เพราะ อาหาร ก่อกำเนิด เกิดจากดิน” 


วันศุกร์ที่ 23 มิถุนายน 2566
23/06/2566
พิมพ์
พ่อเมืองสิงห์บุรี รวมพลังภาคีเครือข่าย จัดกิจกรรมสร้างความตระหนักรู้ในการฟื้นฟูและอนุรักษ์ทรัพยากรดิน เนื่องในวันดินโลก (World Soil Day 2022) “เพราะ อาหาร ก่อกำเนิด เกิดจากดิน”
พ่อเมืองสิงห์บุรี รวมพลังภาคีเครือข่าย จัดกิจกรรมสร้างความตระหนักรู้ในการฟื้นฟูและอนุรักษ์ทรัพยากรดิน เนื่องในวันดินโลก (World Soil Day 2022) “เพราะ อาหาร ก่อกำเนิด เกิดจากดิน” เน้นย้ำการสร้างความมั่นคงด้านอาหาร เพื่อคุณภาพชีวิตที่ดีอย่างยั่งยืน
เมื่อวันที่ 22 มิ.ย. 66 นายสุพจน์ ยศสิงห์คำ ผู้ว่าราชการจังหวัดสิงห์บุรี เผยว่า จังหวัดสิงห์บุรีมีความแน่วแน่แก้ไขในสิ่งที่ผิด จึงได้จับมือกับภาคีเครือข่ายจัดกิจกรรมสร้างความตระหนักรู้ในการฟื้นฟูและอนุรักษ์ทรัพยากรดิน เนื่องในวันดินโลก (World Soil Day 2022) ภายใต้หัวข้อ “Soils, where food begins : อาหาร ก่อกำเนิด เกิดจากดิน” โดยกิจกรรมจัดขึ้นที่โรงเรียนวัดสังฆราชาวาส อำเภอเมืองสิงห์บุรี จังหวัดสิงห์บุรี ซึ่งมีหัวหน้าสำนักงานจังหวัด หัวหน้าส่วนราชการ นายอำเภอ ผู้บริหารองค์กรปกครองส่วนท้องถิ่น เจ้าหน้าที่ หน่วยงาน ภาคเอกชน เยาวชน และประชาชนเข้าร่วมกิจกรรมเป็นจำนวนมาก
นายสุพจน์ ยศสิงห์คำ ผู้ว่าราชการจังหวัดสิงห์บุรี กล่าวว่า ดินเป็นทรัพยากรที่มีประโยชน์มากมายมหาศาลต่อมนุษย์และสิ่งมีชีวิต ทั้งด้านเกษตรกรรม ด้านปศุสัตว์ เป็นแหล่งที่อยู่อาศัยของมนุษย์และสิ่งมีชีวิตทุกชีวิตบนโลก ที่สำคัญดินยังเป็นแหล่งกำเนิดอาหารกว่าร้อยละ 95 ของอาหารทั้งหมดบนโลก ถ้าดินมีคุณภาพดี ย่อมผลิตพืชผลอาหารที่มีคุณค่าทางโภชนาการ สร้างความมั่นคงทางอาหาร และสร้างสิ่งแวดล้อมที่ดีให้กับทุกคน แต่ปัจจุบันความอุดมสมบูรณ์ของดินเป็นสิ่งที่มนุษย์กำลังมองข้ามไป การใช้สารเคมีในการทำเกษตร การเผาเศษซากเพื่อปรับสภาพดิน การตัดไม้ทำลายป่า รวมไปถึงการขยายตัวของเมือง ทำให้เกิดการเสื่อมถอยของความอุดมสมบูรณ์ของดินและส่งผลกระทบต่อเนื่องไปยังความมั่นคงทางอาหาร ซึ่งกระทรวงมหาดไทยได้ให้ความสำคัญอย่างยิ่งในการขับเคลื่อนเป้าหมายการพัฒนาที่ยั่งยืน (UN SDGs) เป็นหัวใจหลัก และตระหนักถึงความสำคัญในการบรรลุเป้าหมายการพัฒนาที่ยั่งยืนทั้ง 17 ข้อ โดยเฉพาะอย่างยิ่งการพัฒนาคุณภาพชีวิตของพี่น้องประชาชน โดยน้อมนำหลักปรัชญาของเศรษฐกิจพอเพียงของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร ที่สามารถช่วยให้ประชาชนเกิดการพึ่งพาตนเองได้ ช่วยพัฒนาให้พี่น้องประชาชนให้สามารถดำรงชีวิตได้อย่างมีคุณภาพ มั่นคง และยั่งยืนตามเจตนารมณ์ที่กระทรวงมหาดไทย ผู้ว่าราชการจังหวัดทุกจังหวัด ร่วมลงนามประกาศเจตนารมณ์เพื่อประเทศไทยที่ยั่งยืนกับสหประชาชาติประจำประเทศไทย มุ่ง Change for Good ทำให้โลกใบเดียวของทุกคนมีอายุยืนยาวตราบนานเท่านาน ด้วยแนวคิด “76 จังหวัด 76 คำมั่นสัญญา เพื่อการพัฒนา” เพื่อความเท่าเทียม เพื่อความยั่งยืน “โลกนี้เพื่อเรา”
นายสุพจน์ ยศสิงห์คำ ผู้ว่าราชการจังหวัดสิงห์บุรี กล่าวต่อว่า เนื่องในโอกาสวันดินโลก ซึ่งตรงกับวันที่ 5 ธันวาคมของทุกปี กระทรวงมหาดไทยได้กำหนดให้เดือนมิถุนายน - กรกฎาคม 2566 เป็นเดือนแห่งการสร้างความตระหนักรู้ (Awareness months) เพื่อแสดงออกถึงเจตนารมณ์ในการฟื้นฟูและอนุรักษ์ทรัพยากรดินที่เป็นรูปธรรม เพื่อให้เกิดการขยายผลการสร้างความยั่งยืนเชิงประจักษ์ อันเป็นการสร้างรากฐานด้านความมั่นคงทางด้านอาหารอย่างยั่งยืนในทุกพื้นที่ จังหวัดสิงห์บุรีได้นำแนวคิดดังกล่าวมาประยุกต์จัดกิจกรรมสร้างความตระหนักรู้ในการฟื้นฟูและอนุรักษ์ทรัพยากรดิน อาทิ กิจกรรมการทำปุ๋ยอินทรีย์เพื่อบำรุงดิน กิจกรรมทำน้ำหมักชีวภาพ และการน้อมนำแนวพระราชดำริของสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี โครงการ "บ้านนี้มีรัก ปลูกผักกินเอง" และ "ทางนี้มีผล ผู้คนรักกัน" มาปลูกพืชผักสวนครัวช่วยสร้างความมั่นคงด้านอาหาร ส่งผลให้เกิดการพัฒนา 4 ด้าน หรือ Four better ประกอบด้วย Better Production (การผลิตที่ดี) Better Nutrition (โภชนาการที่ดี) Better Environment (สิ่งแวดล้อมที่ดี) Better Life (ชีวิตที่ดี) และทำให้คนในชุมชนได้มีรากฐานการใช้ชีวิตได้อย่างมั่นคง และสามารถเจริญเติบโตได้ทั้งทางร่างกาย และจิตใจ และขยายผลไปสู่ระดับชุมชน หมู่บ้าน อำเภอ จังหวัด และประเทศ ตามลำดับ นอกจากนี้การบูรณาการภาคีเครือข่ายที่จะ Change for Good ปลูกฝังสิ่งดีๆ ให้กับเยาวชนและการรวมพลังกันคิด ช่วยกันแก้ปัญหาของคนในพื้นที่ จะทำให้เกิดความรักความสามัคคีของคนในชุมชน เมื่อดินดี อาหารดี คนดี ชุมชมดี ก่อให้เกิดการพัฒนาชีวิตที่ดี นำไปสู่การเป็นหมู่บ้านที่ยั่งยืนได้ในเร็ววัน
“ขอเชิญชวนพี่น้องประชาชนและภาคีเครือข่ายทุกภาคส่วน ร่วมกันตระหนักถึงความสำคัญของดิน หันมาอนุรักษ์ทรัพยากรดิน ฟื้นฟูดินให้กลับมาอุดมสมบูรณ์ เพื่อที่จะช่วยสร้างความมั่นคงทางอาหารอย่างยั่งยืน ภายใต้แนวคิด “Soils, where food begins: อาหาร ก่อกำเนิด เกิดจากดิน” และช่วยกันดูแลรักษาสิ่งแวดล้อม หลอมรวมสร้างพลังความรัก สามัคคี รักษาขนบธรรมเนียมภูมิปัญญาวิถีชีวิตดั้งเดิมถ่ายทอดสู่รุ่นลูกหลานและคนทั่วไป ผ่านกระบวนการที่สมาชิกของหมู่บ้านได้ร่วมคิด ร่วมทำ ร่วมแก้ปัญหา เพื่อพัฒนาคุณภาพชีวิตของพี่น้องชาวสิงห์บุรี ให้มีคุณภาพชีวิตที่ยั่งยืนตลอดไป” นายสุพจน์ฯ กล่าวย้ำในช่วงท้าย
#WorldSoilDay #วันดินโลก #soilswherefoodbegins #Soils4Nutrition #FAO #GlobalSoilPartnership
#MOI #กระทรวงมหาดไทย #บำบัดทุกข์บำรุงสุข #SDGsforAll #ChangeforGood

ที่มา : https://www.thaigov.go.th/news/contents/details/69591