รัฐบาลไทย-ข่าวทำเนียบรัฐบาล-กระทรวงเกษตรฯ ร่วมกับภาคเอกชน หารือแนวทางการส่งเสริมการปลูกมันฝรั่งภายในประเทศ เดินหน้า "ขยายพื้นที่ปลูก เพิ่มผลผลิต ทดแทนการนำเข้า"


วันศุกร์ที่ 23 มิถุนายน 2566
กระทรวงเกษตรฯ ร่วมกับภาคเอกชน หารือแนวทางการส่งเสริมการปลูกมันฝรั่งภายในประเทศ เดินหน้า "ขยายพื้นที่ปลูก เพิ่มผลผลิต ทดแทนการนำเข้า"
กระทรวงเกษตรฯ ร่วมกับภาคเอกชน หารือแนวทางการส่งเสริมการปลูกมันฝรั่งภายในประเทศ เดินหน้า "ขยายพื้นที่ปลูก เพิ่มผลผลิต ทดแทนการนำเข้า"
นายสุรเดช สมิเปรม รองปลัดกระทรวงเกษตรและสหกรณ์ พร้อมด้วย นายอภัย สุทธิสังข์ รองปลัดกระทรวงเกษตรและสหกรณ์ ได้รับมอบหมายจากปลัดกระทรวงเกษตรและสหกรณ์ (นายประยูร อินสกุล) ให้เป็นประธานร่วมในการประชุมหารือแนวทางการส่งเสริมการปลูกมันฝรั่งภายในประเทศ ร่วมกับ บริษัท เป๊ปซี่-โคล่า (ไทย) เทรดดิ้ง จำกัด โดยมี ผู้แทนจากหน่วยงานในสังกัดที่เกี่ยวข้อง อาทิ กรมส่งเสริมการเกษตร กรมชลประทาน กรมวิชาการเกษตร กรมพัฒนาที่ดิน สำนักงานเศรษฐกิจการเกษตร สำนักแผนงานและโครงการพิเศษ (สป.กษ.) สำนักงานเลขานุการคณะกรรมการส่งเสริมและพัฒนาระบบเกษตรพันธสัญญา (สป.กษ.) เข้าร่วมประชุม ณ ห้องประชุมกระทรวงเกษตรและสหกรณ์
นายสุรเดช เปิดเผยว่า ตามที่ปลัดกระทรวงเกษตรและสหกรณ์ได้มีนโยบายขับเคลื่อนตลาดนำการผลิตสินค้าเกษตรรายสินค้า โดยการส่งเสริมการผลิตสินค้าเกษตรทดแทนการนำเข้า (ข้าวสาลี มันฝรั่ง กาแฟ ยูคาลิปตัส) เพื่อทดแทนการนำเข้าผลผลิตจากต่างประเทศ ที่ประชุมจึงได้หารือร่วมกับภาคเอกชนถึงแนวทางการส่งเสริมการปลูกมันฝรั่งภายในประเทศ โดยมีเป้าหมายการขยายพื้นที่ปลูกมันฝรั่งปีละ 10,000 ไร่ในพื้นที่ 9 จังหวัด ประกอบด้วย เชียงใหม่ เชียงราย ลำปาง ตาก ลำพูน แม่ฮ่องสอน พะเยา สกลนคร และ นครพนม เบื้องต้นจากการสำรวจความต้องการเพื่อเตรียมความพร้อมการขยายพื้นที่ปลูกมันฝรั่งในประเทศ ได้พื้นที่ 3,990 ไร่ โดยได้มอบหมายให้กรมส่งเสริมการเกษตรดำเนินการประเมินศักยภาพพื้นที่ในการปลูกมันฝรั่งร่วมกับภาคเอกชน และวางแผนพื้นที่ให้เหมาะสมต่อไป
นอกจากนี้ที่ประชุมมีความเห็นร่วมกันในแนวทางการเพิ่มผลผลิตมันฝรั่งต่อไร่ จากเดิม 3.5 ตันต่อไร่ เพิ่มเป็น 5 ตันต่อไร่ โดยมอบหมายให้หน่วยงานในสังกัดให้ความรู้ด้านวิชาการกับเกษตรกร ตั้งแต่ขั้นตอนการเตรียมดิน การส่งเสริมการไถกลบตอซังเพื่อรักษาคุณภาพดิน ตลอดจนการดูแลเพาะปลูกที่เหมาะสม
ทั้งนี้ จากการประชุมคณะอนุกรรมการจัดการการผลิตและการตลาดกระเทียม หอมแดง หอมหัวใหญ่ และมันฝรั่ง ครั้งที่ 1/2566 เมื่อวันที่ 20 มิถุนายน 2566 ที่ผ่านมา ที่ประชุมมีมติเห็นชอบกําหนดราคาซื้อขายมันฝรัั่งขั้นต่ำ ในช่วงฤดูฝนอยู่ที่ 14 บาท ต่อกิโลกรัม และฤดูหนาวอยู่ที่ 11 บาทต่อกิโลกรัม (ฤดูกาลปกติ) รวมทั้งพิจารณาการทำเกษตรพันธสัญญา และ (ร่าง) เกษตรพันธสัญญาที่เกษตรกรดำเนินการกับบริษัทด้วย

ที่มา : https://www.thaigov.go.th/news/contents/details/69608