รัฐบาลไทย-ข่าวทำเนียบรัฐบาล-หนุนชาวนา ปลูกข้าวแบบเปียกสลับแห้ง ได้รักษ์โลก ได้รายได้


วันศุกร์ที่ 23 มิถุนายน 2566
หนุนชาวนา ปลูกข้าวแบบเปียกสลับแห้ง ได้รักษ์โลก ได้รายได้
.....
กระทรวงเกษตรและสหกรณ์ ส่งเสริมชาวนาปลูกข้าวแบบเปียกสลับแห้ง เพื่อลดก๊าซมีเทนในดิน ซึ่งจะช่วยลดการปล่อยก๊าซเรือนกระจก รวมถึงใช้เทคโนโลยีเกษตรอัจฉริยะในการปลูกข้าว เช่น ปรับระดับพื้นที่นาด้วยระบบเลเซอร์ ทำให้การจัดการน้ำแบบเปียกสลับแห้งมีประสิทธิภาพมากยิ่งขึ้น เป็นการทำนาแบบรักษ์โลก รักสิ่งแวดล้อม ชาวนาสามารถนำคาร์บอนเครดิตที่ได้จากการปลูกข้าวแบบเปียกสลับแห้งไปขายเพื่อก่อให้เกิดรายได้อีกทางหนึ่งด้วย
.
ทั้งนี้ คาร์บอนเครดิต เป็นสิทธิที่เกิดจากการลดปริมาณการปล่อยก๊าซคาร์บอนไดออกไซด์ หรือก๊าซเรือนกระจกสู่สิ่งแวดล้อม ซึ่งสามารถวัดปริมาณและสามารถนำไปซื้อขายในตลาดซื้อขายคาร์บอนเครดิตได้ โดยการซื้อขายคาร์บอนเครดิต สามารถดำเนินการได้ 2 รูปแบบ ได้แก่ ซื้อขายผ่านแพลตฟอร์มตลาดซื้อขาย (Trading Platform) หรือ ศูนย์ซื้อขายคาร์บอนเครดิตที่ตั้งขึ้นอย่างเป็นทางการ โดย เปิดบัญชี T-VER credit กับองค์การบริหารจัดการก๊าซเรือนกระจก (องค์การมหาชน) และซื้อขายในระบบทวิภาค (Over-the-counter: OTC) ซึ่งเป็นการตกลงกันระหว่างผู้ต้องการซื้อและผู้ขายโดยตรง
.
#ไทยคู่ฟ้า #สื่อสารรัฐบาลไทย
-------------------

ที่มา : https://www.thaigov.go.th/news/contents/details/69569