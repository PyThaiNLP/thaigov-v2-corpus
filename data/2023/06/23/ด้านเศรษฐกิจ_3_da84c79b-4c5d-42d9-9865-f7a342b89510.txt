รัฐบาลไทย-ข่าวทำเนียบรัฐบาล-ปลัดฯ ณัฐพล ร่วมงาน “Automotive Summit Appreciation Night 2023” พร้อมแสดงความยินดีแก่ สถาบันยานยนต์ ในโอกาสครบรอบ 25 ปี และงานสัมมนาวิชาการออโต้โมทีฟฯ


วันศุกร์ที่ 23 มิถุนายน 2566
23/06/2566
พิมพ์
ปลัดฯ ณัฐพล ร่วมงาน “Automotive Summit Appreciation Night 2023” พร้อมแสดงความยินดีแก่ สถาบันยานยนต์ ในโอกาสครบรอบ 25 ปี และงานสัมมนาวิชาการออโต้โมทีฟฯ
ปลัดกระทรวงอุตสาหกรรม ณัฐพล ร่วมงาน “Automotive Summit Appreciation Night 2023” พร้อมแสดงความยินดีแก่ สถาบันยานยนต์ ในโอกาสครบรอบ 25 ปี และงานสัมมนาวิชาการออโต้โมทีฟ ซัมมิท ครบรอบ 10 ปี
เมื่อวันที่ 21 มิถุนายน 2566 เวลา 18.30 น. ดร.ณัฐพล รังสิตพล ปลัดกระทรวงอุตสาหกรรม เข้าร่วมงาน “Automotive Summit Appreciation Night 2023” สัมมนาวิชาการออโต้โมทีฟ ซัมมิท ครบรอบ 10 ปี และกล่าวแสดงความยินดีแก่ สถาบันยานยนต์ ในโอกาสครบรอบ 25 ปี ณ ห้อง SILK 3 ศูนย์นิทรรศการและการประชุมไบเทค บางนา โดยมี นายอนุสรณ์ เนื่องผลมาก ประธานกรรมการสถาบันยานยนต์  ดร. เกรียงศักดิ์ วงศ์พร้อมรัตน์ ผู้อำนวยการสถาบันยานยนต์ คณะกรรมการสถาบันยานยนต์ ผู้บริหารองค์กรภาคราชการ ภาคการศึกษา ผู้บริหาร อาร์เอ็กซ์ เทรดเด็กซ์ ผู้บริหารบริษัทยานยนต์และชิ้นส่วนยานยนต์ ให้การต้อนรับ
ปลัดกระทรวงอุตสาหกรรม กล่าวว่า สถาบันยานยนต์ นับเป็นหน่วยงานภายใต้การกำกับดูแลของกระทรวงอุตสาหกรรม จากการที่รัฐบาลได้มอบหมายให้สถาบันยานยนต์เป็นกลไกลหลักของรัฐ ที่ช่วยสนับสนุนการขับเคลื่อนการพัฒนาอุตสาหกรรมยานยนต์ มีหน้าที่สำคัญในการเสริมสร้างศักยภาพของผู้ประกอบการ ดำเนินการด้านการทดสอบและพัฒนาผลิตภัณฑ์ ทำให้เกิดการพัฒนาเทคโนโลยี และยกระดับมาตรฐานการผลิตให้สูงขึ้น รวมทั้งส่งเสริมการพัฒนาบุคลากรให้มีคุณภาพ เพื่อรองรับการขยายตัวของอุตสาหกรรมยานยนต์
กระทรวงอุตสาหกรรม เล็งเห็นความสำคัญเรื่องการลดปริมาณมลพิษจากรถยนต์สันดาปภายในรถรุ่นใหม่ โดยมอบหมายให้ สำนักงานมาตรฐานผลิตภัณฑ์อุตสาหกรรม (สมอ.) วางแผนปรับมาตรฐานการปล่อยมลพิษจากยูโร 4 ที่ใช้ในปัจจุบัน เป็นมาตรฐานยูโร 5 และยูโร 6 ในอนาคตอันใกล้นี้ รวมทั้งส่งเสริมให้มีโครงสร้างพื้นฐานด้านการตรวจสอบรับรองที่มีความพร้อม เช่น ศูนย์ทดสอบยานยนต์และยางล้อแห่งชาติ (ATTRIC) และสนับสนุนการการจัดตั้งศูนย์ทดสอบแบตเตอรี่ยานยนต์ไฟฟ้า ซึ่งดำเนินงานโดยสถาบันยานยนต์ เพื่อสนับสนุนนโยบายรัฐบาลด้าน EV ให้เกิดการผลิตและการใช้ยานยนต์ไฟฟ้าในประเทศ เป็นไปตามเป้าหมายการผลิตและการใช้ยานยนต์ไร้มลพิษ หรือ Zero Emission Vehicle (ZEV) ตามนโยบาย 30@30 ลดการใช้น้ำมัน ลดปริมาณการปล่อยไอเสีย รวมทั้งลดฝุ่น PM 2.5 ซึ่งเป็นหนึ่งกลไกในการนำพาประเทศไทยเข้าสู่สังคมคาร์บอนต่ำ
นอกจากนี้ไป สถาบันยานยนต์จะนำพาอุตสาหกรรมยานยนต์ไปสู่เทคโนโลยีการผลิตยานยนต์แห่งอนาคต การยกระดับขีดความสามารถของผู้ประกอบการชิ้นส่วนยานยนต์ไทย พัฒนาและส่งเสริมให้เกิดนวัตกรรมใหม่ ๆ ดำเนินการด้านการทดสอบยานยนต์และชิ้นส่วนยานยนต์อย่างครบวงจร เพื่อผลักดันให้ประเทศไทยก้าวสู่การเป็นฐานการผลิตยานยนต์ไฟฟ้าและชิ้นส่วนที่สำคัญของโลก ได้อย่างมีศักยภาพและเป็นที่ยอมรับในระดับสากล
สุดท้ายนี้ ปลัดฯ ได้กล่าวเชิญชวนให้ผู้ประกอบการยานยนต์เข้ามาใช้บริการทดสอบยานยนต์และยางล้อ ที่ได้รับมาตรฐานสากล R117, R41, R51, R13, R13H, R79 และการทดสอบตามมาตรฐานผลิตภัณฑ์อุตสาหกรรมของไทย (มอก.) ณ สนามทดสอบ ศูนย์ทดสอบยานยนต์และยางล้อแห่งชาติ (ATTRIC) อ.สนามชัยเขต จ.ฉะเชิงเทรา

ที่มา : https://www.thaigov.go.th/news/contents/details/69567