รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯ มอบหมายหน่วยงานที่เกี่ยวข้องดูแล เยียวยาครอบครัวผู้เสียชีวิตและผู้ได้รับบาดเจ็บ รวมทั้งสภาพจิตใจนักเรียนและครูรร.ราชวินิต มัธยม จากเหตุการณ์ถังดับเพลิงระเบิด 


วันศุกร์ที่ 23 มิถุนายน 2566
23/06/2566
พิมพ์
โฆษกรัฐบาลเผย นายกฯ มอบหมายหน่วยงานที่เกี่ยวข้องดูแล เยียวยาครอบครัวผู้เสียชีวิตและผู้ได้รับบาดเจ็บ รวมทั้งสภาพจิตใจนักเรียนและครูรร.ราชวินิต มัธยม จากเหตุการณ์ถังดับเพลิงระเบิด
โฆษกรัฐบาลเผย นายกฯ มอบหมายหน่วยงานที่เกี่ยวข้องดูแล เยียวยาครอบครัวผู้เสียชีวิตและผู้ได้รับบาดเจ็บ รวมทั้งสภาพจิตใจนักเรียนและครูรร.ราชวินิต มัธยม จากเหตุการณ์ถังดับเพลิงระเบิด กำชับเร่งหาสาเหตุ เพื่อป้องกันไม่ให้เกิดเหตุการณ์ดังกล่าวขึ้นอีก
วันนี้ (23 มิ.ย. 66) นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ให้หน่วยงานที่เกี่ยวข้องดูแล เยียวยาครอบครัวผู้เสียชีวิตและผู้ได้รับบาดเจ็บ รวมถึงสภาพจิตใจของนักเรียนและครูโรงเรียนราชวินิต มัธยม จากเหตุการณ์ถังดับเพลิงที่ใช้ในการสาธิตวิธีการดับเพลิงเกิดการระเบิดเมื่อช่วงสายของวันนี้
นายอนุชาฯ กล่าวว่า เมื่อเวลาประมาณ 13.30 น. ที่ผ่านมา นายกรัฐมนตรีได้มอบให้นางสาวตรีนุช เทียนทอง รัฐมนตรีว่าการกระทรวงศึกษาธิการ และตน ลงพื้นที่เกิดเหตุโรงเรียนราชวินิต มัธยม ซึ่งเบื้องต้นทราบว่า อุบัติเหตุครั้งนี้เกิดจากถังดับเพลิงที่ใช้ในการสาธิตวิธีการดับเพลิงเกิดการระเบิด โดยโรงเรียนราชวินิต มัธยม ได้ประสานกับทางกรุงเทพมหานคร เพื่อเข้ามาทำการสาธิตวิธีการดับเพลิงให้แก่นักเรียน หลังจากเหตุการณ์ที่เกิดขึ้น ได้มีหน่วยงานที่เกี่ยวข้องแจ้งกับครอบครัวผู้ได้รับบาดเจ็บและครอบครัวผู้เสียชีวิตถึงขั้นตอน วิธีการในการได้รับการเยียวยา และการให้ความช่วยเหลือต่าง ๆ แล้ว
“นายกรัฐมนตรีได้กำชับหน่วยงานที่เกี่ยวข้องเร่งตรวจสอบ หาสาเหตุและข้อเท็จจริงของการเกิดอุบัติเหตุในครั้งนี้ เพื่อสร้างความปลอดภัย ป้องกันไม่ให้เกิดเหตุการณ์ดังกล่าวขึ้นอีก พร้อมขอให้ทุกฝ่ายหลีกเลี่ยงการเผยแพร่ข้อมูลภาพผู้เสียชีวิตบนสื่อสังคมออนไลน์ เพื่อให้เกียรติแก่ครอบครัวผู้เสียชีวิตด้วย” นายอนุชาฯ กล่าว

ที่มา : https://www.thaigov.go.th/news/contents/details/69601