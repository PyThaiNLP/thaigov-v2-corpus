รัฐบาลไทย-ข่าวทำเนียบรัฐบาล-ผู้ว่าฯ ชุมพร ระดมจิตอาสาเร่งทำความสะอาดชายหาด จากปรากฏการณ์น้ำแดง มุ่งมั่นทำความดีด้วยหัวใจ เพื่อคืนความสวยงามกลับคืนสู่ "หาดทุ่งวัวแล่น"


วันศุกร์ที่ 23 มิถุนายน 2566
23/06/2566
พิมพ์
ผู้ว่าฯ ชุมพร ระดมจิตอาสาเร่งทำความสะอาดชายหาด จากปรากฏการณ์น้ำแดง มุ่งมั่นทำความดีด้วยหัวใจ เพื่อคืนความสวยงามกลับคืนสู่ "หาดทุ่งวัวแล่น"
ผู้ว่าฯ ชุมพร ระดมจิตอาสาเร่งทำความสะอาดชายหาด จากปรากฏการณ์น้ำแดง มุ่งมั่นทำความดีด้วยหัวใจ เพื่อคืนความสวยงามกลับคืนสู่ "หาดทุ่งวัวแล่น"
วันนี้ (23 มิ.ย. 66) นายวิสาห์ พูลศิริรัตน์ ผู้ว่าราชการจังหวัดชุมพร เปิดเผยว่า จากปรากฏการณ์น้ำแดงที่จังหวัดชุมพร ทำให้ปลาและสัตว์น้ำขึ้นมาตายเกยหาดจำนวนมาก ที่หาดทุ่งวัวแล่น หมู่ 8 ตำบลสะพลี อำเภอปะทิว จังหวัดชุมพร ดังที่ปรากฏตามข่าวเมื่อวานนี้ โดยในวันนี้ประชาชนจิตอาสาได้ร่วมกันทำความสะอาดชายหาด เพื่อสร้างความเป็นระเบียบเรียบร้อยและเพื่อความสวยงามให้กลับคืนสู่ชายหาดทุ่งวัวเเล่น ซึ่งจิตอาสาจังหวัดชุมพรได้ดำเนินกิจกรรมภายใต้แนวคิด "เราทำความ ดี ด้วยหัวใจ" มาอย่างต่อเนื่อง
นายวิสาห์ พูลศิริรัตน์ ผู้ว่าราชการจังหวัดชุมพร กล่าวว่า เมื่อช่วงค่ำชาวสวนในพื้นที่บริเวณดังกล่าวได้ออกมาเก็บซากปลาเเละสาหร่ายไปทำปุ๋ยหมัก และปุ๋ยอินทรีย์ส่วนหนึ่ง เเละในช่วงเช้าวันนี้ นายเจริญโชค พรหมชุติมา นายอำเภอปะทิว ได้เชิญชวนจิตอาสาในพื้นที่ เข้าร่วมกิจกรรมจิตอาสาพัฒนาปรับภูมิทัศน์และทำความสะอาดชายหาด เพื่อเป็นการดูแลรักษาสภาพแวดล้อมและอนุรักษ์พื้นที่ชายฝั่งทะเลให้กลับมาสะอาดสวยงามดังเดิม พร้อมทั้งสร้างความเชื่อมั่นให้กับนักท่องเที่ยวที่จะเข้ามาที่หาดทุ่งวัวแล่น เพื่อสร้างภาพลักษณ์ที่ดีเเละประสบการณ์ที่น่าประทับใจให้แก่กลุ่มนักท่องเที่ยว ควบคู่กับการกระตุ้นเศรษฐกิจในพื้นที่ต่อไป
"พระบาทสมเด็จพระเจ้าอยู่หัวทรงพระกรุณาโปรดเกล้าโปรดกระหม่อม ให้หน่วยราชการในพระองค์ 904 ร่วมกันจัดโครงการจิตอาสาพระราชทานตามแนวพระราชดำริเพื่อเป็นการเฉลิมพระเกียรติและแสดงความสำนึกในพระมหากรุณาธิคุณ ของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร และสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ที่ทรงประกอบพระราชกรณียกิจนานัปการ เพื่อประโยชน์สุขของประชาชน ทั้งนี้ เพื่อให้ประชาชนมีความสมัครสมานสามัคคี มีความสุขและประเทศชาติมีความมั่นคงอย่างยั่งยืน โดยในระยะเริ่มแรก พระบาทสมเด็จพระเจ้าอยู่หัวได้มีพระราชปณิธานในการบำเพ็ญประโยชน์พื้นที่ชุมชนโดยรอบพระราชวังดุสิต เป็นการทำความ ดีด้วยหัวใจ ถวายเป็นพระราชกุศลแด่พระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร โดยหน่วยทหารมหาดเล็กราชวัลลภรักษาพระองค์ หน่วยทหารรักษาพระองค์ ข้าราชบริพารในพระองค์ฯ ร่วมกับประชาชนจิตอาสา “เราทำความ ดี ด้วยหัวใจ” ร่วมกันดูแลและพัฒนารักษาพื้นที่จากชุมชนเล็ก ๆ รอบพระราชวังดุสิตขยายสู่พื้นที่โดยรวมของประเทศในการพัฒนาอย่างมั่นคงและยั่งยืนสืบไป การทำความสะอาดหาดทุ่งวัวแล่นในวันนี้ จึงเกิดจากความตั้งใจของพี่น้องชาวจังหวัดชุมพรที่สมัครใจมาช่วยทำความสะอาด เสียสละเวลา แรงกาย แรงใจ และสติปัญญาในการทำงานที่เป็นสาธารณประโยชน์ เพื่อพัฒนาพื้นที่ที่เป็นแหล่งท่องเที่ยวให้สามารถอยู่ได้อย่างยั่งยืน" นายวิสาห์ พูลศิริรัตน์ ผู้ว่าราชการจังหวัดชุมพร กล่าวเน้นย้ำ
ผู้ว่าราชการจังหวัดชุมพร กล่าวทิ้งท้ายว่า หาดทุ่งวัวเเล่น ตั้งอยู่ที่ตำบลสะพลี ห่างจากตัวจังหวัดชุมพร ไปตามถนนสายชุมพร-หาดทุ่งวัวแล่น เป็นชายหาดที่สวยงาม เป็นแหล่งท่องเที่ยวที่ขึ้นชื่อของอำเภอปะทิว เป็นชายหาดที่มีเม็ดทรายสีขาวนวลละเอียดทอดตัวยาวสุดสายตา ลักษณะเป็นชายหาดน้ำตื้นค่อย ๆ ลาดเอียงลงทีละน้อย เหมาะแก่การเล่นน้ำเป็นที่นิยมของนักท่องเที่ยว ส่วนทางด้านใต้ของหาดติดภูเขาจะเป็นหาดที่มีหินอยู่มากมาย ทั้งนี้ ประชาชนจิตอาสาได้ร่วมกับส่วนราชการในจังหวัดชุมพร องค์กรปกครองส่วนท้องถิ่น สถานศึกษา ภาคเอกชน ภาคประชาชนจิตอาสา ร่วมกันเก็บขยะและปรับภูมิทัศน์โดยรอบ ระยะทางประมาณ 16 กิโลเมตร จึงขอขอบคุณทุกภาคส่วนเเละประชาชนจิตอาสาที่ได้ช่วยกันทำความสะอาดคืนความสวยงามให้แก่ชายหาดแห่งนี้ อีกทั้งยังเป็นการร่วมอนุรักษ์สิ่งแวดล้อมและทรัพยากรธรรมชาติ จัดการขยะอินทรีย์นำไปใช้ประโยชน์เป็นปุ๋ยหมักบำรุงดิน เพื่อเพิ่มเเร่ธาตุอาหารให้แก่พืช เเละช่วยลดการปล่อยก๊าซคาร์บอนไดออกไซด์ หรือก๊าซไข่เน่า จากการเน่าเสียของสัตว์น้ำ ซึ่งส่งผลต่อสภาวะโลกร้อน โดยเป็นความมุ่งมั่นที่เรากระทรวงมหาดไทยทุกคนตั้งใจจะ Change for Good เพื่อขับเคลื่อนทุกพื้นที่ไปสู่เป้าหมายการพัฒนาที่ยั่งยืน (SDGs) ร่วมกับองค์การสหประชาชาติ (UN) ต่อไป

ที่มา : https://www.thaigov.go.th/news/contents/details/69595