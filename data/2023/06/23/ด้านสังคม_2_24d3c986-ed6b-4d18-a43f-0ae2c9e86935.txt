รัฐบาลไทย-ข่าวทำเนียบรัฐบาล-โฆษก สธ.เผย สถาบันดังสหรัฐฯ ตัดเกรดระบบสุขภาพไทย ให้คะแนนสูงเป็นลำดับต้นๆ ของโลก


วันศุกร์ที่ 23 มิถุนายน 2566
โฆษก สธ.เผย สถาบันดังสหรัฐฯ ตัดเกรดระบบสุขภาพไทย ให้คะแนนสูงเป็นลำดับต้นๆ ของโลก
โฆษกกระทรวงสาธารณสุข เผยสถาบันคลังสมองในสหรัฐอเมริกา (Atlantic Council) ประกาศดัชนีว่าด้วยเสรีภาพและความมั่งคั่งของ 164 ประเทศทั่วโลก โดยไทยได้คะแนนด้านสุขภาพสูงถึง 90.9 คะแนน สะท้อนถึงความเข้มแข็งของระบบสาธารณสุขไทยยังเป็นลำดับต้นๆ ของโลก
วันนี้ (23 มิถุนายน 2566) ที่กระทรวงสาธารณสุข จ.นนทบุรี นพ.รุ่งเรือง กิจผาติ หัวหน้าที่ปรึกษาระดับกระทรวง (นายแพทย์ทรงคุณวุฒิระดับ 11) และโฆษกกระทรวงสาธารณสุข เปิดเผยว่า ระบบสาธารณสุขของประเทศไทยได้รับการยกย่องจากทั่วโลกอย่างต่อเนื่อง และได้รับความไว้วางใจในการเป็นผู้นำด้านการพัฒนาระบบสาธารณสุข ทั้งในระดับโลกและในระดับภูมิภาค อาทิ การได้รับเกียรติให้เป็นชาติต้นแบบจัดการโควิด 19 ยอดเยี่ยม การได้รับความเชื่อมั่นให้เป็นที่ตั้งของสำนักงานเลขาธิการศูนย์อาเซียนด้านการรับมือกับภาวะฉุกเฉินทางสาธารณสุขและโรคอุบัติใหม่ (ASEAN Centre for Public Health Emergencies and Emerging Diseases: ACPHEED) เป็นต้น
ล่าสุด ผู้บริหารกระทรวงสาธารณสุขและบุคลากรทุกท่านได้รับทราบข้อมูลที่น่ายินดีเกี่ยวกับระบบสาธารณสุขของประเทศไทย โดยเมื่อวันที่ 15 มิถุนายนที่ผ่านมา สถาบัน Atlantic Council ซึ่งเป็นสถาบันคลังสมองในสหรัฐอเมริกา ได้ประกาศดัชนีว่าด้วยเสรีภาพและความมั่งคั่งของ 164 ประเทศทั่วโลก โดยประเทศไทยมีคะแนนด้านสุขภาพสูงถึง 90.9 คะแนน สะท้อนว่าระบบสุขภาพไทยยังยอดเยี่ยมเป็นลำดับต้นๆ ของโลก และได้รับ
ความเชื่อมั่นในระดับสากล ซึ่งทั้งหมดนี้เป็นผลลัพธ์จากการทำงานของบุคลากรในกระทรวงสาธารณสุข และความร่วมแรงร่วมใจของประชาชนและภาคส่วนที่เกี่ยวข้อง ซึ่งกระทรวงสาธารณสุขเชื่อมั่นว่า “ประเทศจะดีได้ เมื่อคนไทยสุขภาพดี” นพ.รุ่งเรืองกล่าวในตอนท้าย
************************************************* 23 มิถุนายน 2566

ที่มา : https://www.thaigov.go.th/news/contents/details/69596