รัฐบาลไทย-ข่าวทำเนียบรัฐบาล-รองปลัดฯ ณัฏฐิญา นั่งหัวโต๊ะดึงทุกหน่วยงาน สปอ. แนะแนวทาง สอจ. ทั่วประเทศ นำเสนอ Flagship เด่น สู่การขับเคลื่อนโครงการสำคัญตามยุทธศาสตร์ชาติ ปี 2568


วันศุกร์ที่ 23 มิถุนายน 2566
23/06/2566
พิมพ์
รองปลัดฯ ณัฏฐิญา นั่งหัวโต๊ะดึงทุกหน่วยงาน สปอ. แนะแนวทาง สอจ. ทั่วประเทศ นำเสนอ Flagship เด่น สู่การขับเคลื่อนโครงการสำคัญตามยุทธศาสตร์ชาติ ปี 2568
รองปลัดกระทรวงอุตสาหกรรม ณัฏฐิญา นั่งหัวโต๊ะดึงทุกหน่วยงาน สปอ. แนะแนวทาง สอจ. ทั่วประเทศ นำเสนอ Flagship เด่น สู่การขับเคลื่อนโครงการสำคัญตามยุทธศาสตร์ชาติ ปี 2568 เพื่อยกระดับอุตสาหกรรมดี อยู่คู่ชุมชนอย่างยั่งยืน
วันที่ 22 มิถุนายน 2566 นางสาวณัฏฐิญา เนตยสุภา รองปลัดกระทรวงอุตสาหกรรม เป็นประธานการประชุมชี้แจงการจัดทำโครงการเพื่อขับเคลื่อนการบรรลุเป้าหมายตามยุทธศาสตร์ชาติ ประจำปีงบประมาณ พ.ศ.2568 ของสำนักงานปลัดกระทรวงอุตสาหกรรม โดยมีนายวิษณุ ทับเที่ยง หัวหน้าผู้ตรวจราชการกระทรวงอุตสาหกรรม นายเดชา จาตุธนานันท์ นายวีระกิตติ์ รันทกิจธนวิชญ์ นายทาวัน ทวีถาวรสวัสดิ์ นายภาสกร ชัยรัตน์ ผู้ตรวจราชการกระทรวงอุตสาหกรรม (ผตร.อก.) นางสาวณิรดา วิสุทธิชาติธาดา ผู้ช่วยปลัดกระทรวงอุตสาหกรรม ผู้อำนวยการกองต่าง ๆ รองประธานกลุ่มตรวจราชการที่ 1-6 และเจ้าหน้าที่สำนักงานปลัดกระทรวงอุตสาหกรรม (สปอ.) ร่วมประชุม ณ ห้องประชุมชุณหะวัณ ชั้น 3 อาคารสำนักงานปลัดกระทรวงอุตสาหกรรม และผ่านระบบ ZOOM  Meeting
นายจักรพันธ์ เด่นดวงบริพันธ์ ผู้อำนวยการกองยุทธศาสตร์และแผนงาน สำนักงานปลัดกระทรวงอุตสาหกรรม ได้แจ้งให้ที่ประชุมทราบถึงการดำเนินการจัดทำโครงการเพื่อขับเคลื่อนการบรรลุเป้าหมายตามยุทธศาสตร์ชาติ ปี 2568 โดยสำนักงานสภาพัฒนาการเศรษฐกิจและสังคมแห่งชาติ (สคช.)ได้แจ้งทุกหน่วยงานเพื่อพิจารณาความเกี่ยวข้องตามเป้าหมายแผนแม่บทย่อย (Y1) ทั้ง 140 เป้าหมาย และเปิดให้หน่วยงานต่าง ๆ จัดทำข้อเสนอโครงการฯ (X) และนำเข้าในระบบ eMENSCR ภายในเดือนสิงหาคม 2566 และได้รายงานความเชื่อมโยง 6 ยุทธศาสตร์ชาติ (Z) ภายใต้ 23 แผนแม่บท 85 แผนแม่บทย่อย ใน 140 เป้าหมายแผนย่อย (Y1) และดำเนินการทำโครงการฯ (X)  เพื่อให้สอดคล้องกับแผนแม่บทย่อย ทั้งนี้ ในปี 2567 อก. ได้จัดทำแผนให้มีความสอดคล้องทั้งหมด 9 แผนแม่บท 39 โครงการ  เกี่ยวข้องกับเป้าหมายแผนแม่บทย่อย (Y1) 21 เป้าหมาย และในปี 2568 อก. ได้จัดทำแผนให้มีความสอดคล้องทั้งหมด 11 แผนแม่บท 18 แผนแม่บทย่อย 19 เป้าหมาย สู่อุตสาหกรรมดี อยู่คู่กับชุมชนอย่างยั่งยืน ชุมชนรักโรงงาน โรงงานรักชุมชน และสร้างการกระจายรายได้สู่ชุมชน
รองปลัดฯ ณัฏฐิญา ได้ชี้แจงให้ที่ประชุมรับทราบถึงประเด็นสำคัญของการจัดทำโครงการให้สอดคล้องตามเป้าหมายยุทธศาสตร์ชาติ ประจำปีงบประมาณ พ.ศ.2568 โดยขอให้หน่วยงานในสังกัด สปอ.ร่วมกันจัดทำโครงการฯ Flagship (X) เพื่อขับเคลื่อนตามยุทธศาสตร์ชาติ ปี 2568 เชื่อมโยงกับ 6 ยุทธศาสตร์ชาติ (Z) ภายใต้ 23 แผนแม่บท (Y) 85 แผนแม่บทย่อย ใน 140 เป้าหมายแผนย่อย (Y1) โดยย้ำให้โครงการที่นำเสนอมีความสอดคล้องกับแผนแม่บทย่อย (Y1)  ซึ่ง อก. เป็นเจ้าภาพ 4 ประเด็น คือ เรื่องที่ 3 การเกษตร เรื่องที่ 4 อุตสาหกรรมและบริการแห่งอนาคต เรื่องที่ 8 ผู้ประกอบการและวิสาหกิจขนาดกลางและขนาดย่อม เรื่องที่ 18 การเติบโตอย่างยั่งยืน อย่างไรก็ดี ปลัดกระทรวงอุตสาหกรรม (ปกอ.) ได้เน้นย้ำให้ทุกหน่วยงานให้ความสำคัญในเรื่องที่ 4 อุตสาหกรรมและบริการแห่งอนาคต ซึ่งเป็นเป้าหมายหลักของกระทรวงฯ ที่นำไปสู่การพัฒนาอุตสาหกรรม S-Curve เช่น อุตสาหกรรมยานยนต์ไฟฟ้า อุตสาหกรรมชีวภาพ เป็นต้น โดยได้มอบหมายให้สำนักงานเศรษฐกิจอุตสาหกรรม (สศอ.) ทำการศึกษา วิเคราะห์ และชี้เป้าแผนรายจังหวัดของอุตสาหกรรม S-Curve แล้ว ทั้งนี้ หน่วยงานต่าง ๆ ที่จะเสนอโครงการฯ (X) สามารถศึกษาข้อมูลจาก 11 แผนแม่บท (Y) ที่ทางได้นำเสนอ และพิจารณาว่าเรื่องใดในพื้นที่สามารถสอดรับและเชื่อมโยงกับเป้าหมายแผนแม่บทย่อย (Y1) ได้ และขอให้ส่งร่างข้อเสนอโครงการ (X) ให้ทาง กยผ.สปอ. ภายในวันที่ 30 มิถุนายน 2566 เพื่อดำเนินการต่อไป

ที่มา : https://www.thaigov.go.th/news/contents/details/69582