รัฐบาลไทย-ข่าวทำเนียบรัฐบาล-รมว.สุชาติ ส่งเลขาฯ เปิดงาน Job Expo Phuket 2023 พบกับตำแหน่งงานว่างกว่า 30,000 อัตรา


วันศุกร์ที่ 23 มิถุนายน 2566
23/06/2566
พิมพ์
รมว.สุชาติ ส่งเลขาฯ เปิดงาน Job Expo Phuket 2023 พบกับตำแหน่งงานว่างกว่า 30,000 อัตรา
วันที่ 23 มิถุนายน 2566 นายสุชาติ ชมกลิ่น รัฐมนตรีว่าการกระทรวงแรงงาน มอบหมายให้ ดร. สุเทพ
ชิตยวงษ์ เลขานุการรัฐมนตรีว่าการกระทรวงแรงงาน ลงพื้นที่เปิดงาน Job Expo Phuket 2023 “สร้างคน สร้างงาน สร้างอาชีพ เมืองไข่มุกอันดามัน อย่างมีคุณภาพ”
โดยมี นายสันติ นันตสุวรรณ รองอธิบดีกรมการจัดหางาน กล่าวรายงาน และนายดนัย สุนันทารอด รองผู้ว่าราชการจังหวัดภูเก็ต ให้การต้อนรับท่ามกลางแขกผู้มีเกียรติและประชาชนผู้เข้าร่วมงาน ณ ศูนย์การค้าเซ็นทรัลภูเก็ต
ดร. สุเทพ ชิตยวงษ์ เลขานุการรัฐมนตรีว่าการกระทรวงแรงงาน เปิดเผยว่า กระทรวงแรงงาน ส่งเสริมให้ประชาชนมีงานทำ มีรายได้เลี้ยงดูตนเองและครอบครัว โดยเตรียมและพัฒนากำลังแรงงาน สร้างการรับรู้แนวโน้มความต้องการแรงงานในพื้นที่ เพื่อให้เกิดการจ้างงานที่มั่นคง สอดคล้องกับยุทธศาสตร์ชาติ ที่กำหนดให้มีการพัฒนาระบบบริหารจัดการแบบบูรณาการอย่างต่อเนื่องเพื่อเพิ่มประสิทธิภาพการให้บริการที่สามารถตอบสนองความต้องการของประชาชนได้อย่างสะดวก รวดเร็ว และเป็นที่พึงพอใจ พร้อมเปิดโลกอาชีพเตรียมความพร้อมให้นักเรียน นักศึกษา ก่อนเข้าสู่ตลาดแรงงาน ยกระดับการพัฒนาฝีมือแรงงาน Up-skill, Re-skill, New skill ที่จำเป็นในโลกของการทำงาน
“ผมขอขอบคุณ หน่วยงานภาคีเครือข่ายทั้งภาครัฐและเอกชนในจังหวัดภูเก็ตที่ร่วมแรงร่วมใจจัดงานนี้ขึ้น เพื่อเป็นอีกแนวทางหนึ่งในการขับเคลื่อนการเสริมสร้างความสามารถของประเทศ ในยุคแห่งการฟื้นฟู เยียวยา และสร้างความพร้อมในการรับมือการเปลี่ยนแปลงและแสวงหาโอกาสจากการเป็นสังคมผู้สูงวัย ภัยโรคระบาด COVID-19 ให้ภาครัฐสามารถตอบสนองต่อการเปลี่ยนแปลงบริบททางเศรษฐกิจ สังคม และเทคโนโลยีอย่างทันเวลามีประสิทธิภาพ” ดร. สุเทพ กล่าว
ด้านนายสันติ นันตสุวรรณ รองอธิบดีกรมการจัดหางาน กล่าวว่า กรมการจัดหางาน โดยสำนักงานจัดหางานจังหวัดภูเก็ตเล็งเห็นถึงความสำคัญการเตรียมพร้อมด้านกำลังแรงงาน การพัฒนาศักยภาพทรัพยากรมนุษย์ การสร้างโอกาสและความเสมอภาคทางสังคม จึงจัดงาน Job Expo Phuket 2023 ขึ้นระหว่างวันที่ 23 - 24 มิถุนายน 2566 ตั้งแต่เวลา 10.00 -18.00 น. ณ บริเวณลาน Public House Central Festival (ลานลม) ชั้น 1 และ Floresta Mini Convention Hall ชั้น 2 ศูนย์การค้าเซ็นทรัลภูเก็ต เพื่อสร้างโอกาสให้ผู้สมัครงาน นายจ้างหรือสถานประกอบการได้พบกันและพิจารณาคัดเลือกกันโดยตรง ประหยัดเวลา ลดค่าใช้จ่ายของทั้งสองฝ่าย โดยกิจกรรมภายในงาน ประกอบด้วย บูธนายจ้างสถานประกอบการชั้นนำในจังหวัดภูเก็ตและจังหวัดข้างเคียง จำนวน 80 แห่ง ควบคู่การรับสมัครงานออนไลน์ จำนวน 150 แห่ง ทั้งงานพาร์ทไทม์ งานสำหรับผู้สูงอายุ งานสำหรับ
ผู้พิการ และงานสำหรับนักศึกษาจบใหม่ หน่วยงานภาครัฐและรัฐวิสาหกิจ โดยมีตำแหน่งว่างกว่า 30,000 อัตรา และยังมีการรับสมัครงานเพื่อไปทำงานต่างประเทศ จำนวนกว่า 1,700 อัตรา อาทิ เกาหลีใต้ มาเลเซีย ซาอุดิอาระเบีย ออสเตรเลีย ญี่ปุ่น นอกจากนี้ยังมีกิจกรรมหลักที่น่าสนใจ ได้แก่ นิทรรศการเฉลิมพระเกียรติศาสตร์พระราชา กิจกรรมรับสมัครงานจากนายจ้างสถานประกอบการ หาคนที่ใช่ ได้งานที่ชอบ Job Matching กิจกรรมรวมใจ สร้างงาน พัฒนาอาชีพ เป็นกิจกรรมที่ส่งเสริมและพัฒนาให้ประชาชนก้าวไปสู่ Start Up การเป็นเจ้าของกิจการด้วยตนเอง มีกิจกรรมสาธิตพร้อมฝึกปฏิบัติการประกอบอาชีพอิสระ จำนวน 20 อาชีพ อาทิ การทำผ้าบาติก กระเป๋าผ้าปาเต๊ะ ห่อหมกภูเก็ต หมี่หุ้นกระดูกหมู เป็นต้น การจัดนิทรรศการเปิดโลกอาชีพในภาคธุรกิจท่องเที่ยวและบริการ โดยเป็นการจัดนิทรรศการการจำลองโลกแห่งการทำงาน โลกอาชีพ และกิจกรรมอื่นๆอีกมากมาย
ทั้งนี้ผู้สนใจเข้าร่วมงานสามารถลงทะเบียนสมัครงานล่วงหน้าที่เว็บไซต์ jobit.doe.go.th/
jobexpophuket2023 และสอบถามรายละเอียดเพิ่มเติมได้ที่ สำนักงานจัดหางานจังหวัดภูเก็ต หมายเลขโทรศัพท์ 0 7621 9660-1 หรือ 0 7621 2814 หรือ Facebook Fanpage สำนักงานจัดหางานจังหวัดภูเก็ต และสำหรับประชาชนทางภาคอีสานที่สนใจ สามารถเข้าร่วมงาน Job Expo Korat 2023 ได้ที่จังหวัดนครราชสีมา ระหว่างวันที่ 28 - 29 มิถุนายน 2566 ณ โคราชฮอลล์ ชั้น 4 ศูนย์การค้าเซ็นทรัลพลาซ่า นครราชสีมา

ที่มา : https://www.thaigov.go.th/news/contents/details/69604