รัฐบาลไทย-ข่าวทำเนียบรัฐบาล-กรมการจัดหางาน ลงพื้นที่นนทบุรี กวาดล้างคนต่างชาติแย่งอาชีพคนไทย


วันศุกร์ที่ 23 มิถุนายน 2566
23/06/2566
พิมพ์
กรมการจัดหางาน ลงพื้นที่นนทบุรี กวาดล้างคนต่างชาติแย่งอาชีพคนไทย
อธิบดีกรมการจัดหางาน สั่งกวาดล้างคนต่างชาติแย่งอาชีพคนไทย บริเวณถนนบางกรวย-ไทรน้อย จังหวัดนนทบุรี เผยปีงบ 66 ดำเนินคดีต่างชาติแย่งอาชีพคนไทยแล้ว 1,408 คน
นายไพโรจน์ โชติกเสถียร อธิบดีกรมการจัดหางาน เปิดเผยว่า กรมการจัดหางานได้รับแจ้งว่าพบคนต่างชาติตระเวนขายปลาหมึกย่างด้วยรถจักรยานยนต์พ่วงข้าง และเร่ขายถั่ว บริเวณร้านอาหารริมถนนบางกรวย-ไทรน้อย จังหวัดนนทบุรี ตั้งแต่แยกบางพลูเป็นต้นไป จึงมอบหมายสำนักงานจัดหางานจังหวัดนนทบุรีลงพื้นที่ตรวจสอบ ปรากฏว่า  ไม่พบคนต่างชาติทำงานเร่ขายสินค้าบริเวณดังกล่าว เจ้าหน้าที่จึงพูดคุยสอบถามร้านค้าบริเวณใกล้เคียงทราบว่ามีคนต่างชาติคล้ายคนสัญชาติเวียดนามและอินเดียตระเวนขายสินค้าบริเวณดังกล่าวจริง แต่พบเห็นได้เป็นบางวัน ไม่สามารถระบุเวลาได้ จึงกำชับให้เจ้าหน้าที่สำนักงานจัดหางานจังหวัดนนทบุรีลงพื้นที่เพื่อตรวจสอบอีกครั้ง
นายไพโรจน์ กล่าวต่อไปว่า แรงงานต่างชาติที่เข้ามาทำงานในประเทศไทย จะต้องปฏิบัติตามกฎหมายของประเทศไทย ต้องมีนายจ้าง แรงงานเหล่านี้ไม่สามารประกอบอาชีพอิสระ หรือเป็นแรงงานนอกระบบได้ เพราะจะเป็นการแย่งอาชีพคนไทย ตามพระราชกำหนดการบริหารจัดการการทำงานของคนต่างด้าว พ.ศ. 2560 และที่แก้ไขเพิ่มเติม คนต่างด้าวที่ทำงานโดยไม่มีใบอนุญาตทำงานหรือทำงานนอกเหนือจากที่มีสิทธิจะทำได้ มีโทษปรับตั้งแต่ 5,000 – 50,000 บาท และถูกส่งกลับประเทศต้นทาง รวมถึงห้ามขอใบอนุญาตทำงานเป็นเวลา 2 ปี นับตั้งแต่วันที่ได้รับโทษ และนายจ้าง/สถานประกอบการที่รับคนต่างด้าวที่ไม่มีใบอนุญาตทำงานเข้าทำงาน หรือให้คนต่างด้าวทำงานนอกเหนือจากที่มีสิทธิ มีโทษปรับตั้งแต่ 10,000 – 100,000 บาท ต่อคนต่างด้าวที่จ้างหนึ่งคน หากกระทำผิดซ้ำต้องระวางโทษจำคุกไม่เกิน 1 ปี หรือปรับตั้งแต่ 50,000 – 200,000 บาท ต่อคนต่างด้าวที่จ้างหนึ่งคน และห้ามจ้างคนต่างด้าวทำงานเป็นเวลา 3 ปี โดยปีงบประมาณ พ.ศ. 2566 (1 ต.ค. 65 - 22 มิ.ย. 66) มีการตรวจสอบคนต่างชาติทั่วประเทศ จำนวน 409,426 คน ดำเนินคดีคนต่างชาติ จำนวน 2,944 คน ในจำนวนนี้เป็นการดำเนินคดีคนต่างชาติที่แย่งอาชีพคนไทย 1,408 คน ซึ่งอาชีพที่พบคนต่างชาติแย่งอาชีพมากที่สุด ได้แก่ งานเร่ขายสินค้า งานตัดผมหรืองานเสริมสวย และงานนวดไทย ตามลำดับ
“กรมการจัดหางานจะใช้มาตรการลงพื้นที่สุ่มตรวจโดยไม่แจ้งล่วงหน้า ร่วมกับลงพื้นที่ตรวจสอบตามที่ได้รับแจ้งเบาะแสร้องทุกข์จากประชาชน โดยขอฝากประชาสัมพันธ์ไปยังผู้ที่พบเห็นการจ้างคนต่างชาติทำงานโดยผิดกฎหมาย หรือพบคนต่างชาติลักลอบทำงานโดยผิดกฎหมาย ให้ช่วยกันแจ้งมาที่กองทะเบียนจัดหางานกลางและคุ้มครองคนหางาน กรมการจัดหางาน อาคารกระทรวงแรงงาน ชั้น 4 โทร. 023541729 หรือที่สำนักงานจัดหางานจังหวัดทุกจังหวัด สำนักงานจัดหางานกรุงเทพมหานครพื้นที่ 1-10 หรือ ที่สายด่วนกระทรวงแรงงาน โทร.1506 กด 2 กรมการจัดหางาน หรือสายด่วน 1694 กรมการจัดหางาน” อธิบดีกรมการจัดหางาน กล่าว

ที่มา : https://www.thaigov.go.th/news/contents/details/69609