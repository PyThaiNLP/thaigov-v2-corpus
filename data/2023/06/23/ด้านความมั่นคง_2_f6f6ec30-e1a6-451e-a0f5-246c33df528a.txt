รัฐบาลไทย-ข่าวทำเนียบรัฐบาล-จังหวัดจันทบุรีชื่นชมพลเมืองดี เก็บกำไลทองคำหนัก 2 บาท ส่งมอบคืนเจ้าของ พร้อมปฏิเสธไม่รับค่าตอบแทน ด้านพ่อเมืองจันทบุรี มอบเกียรติบัตรยกย่องเชิดชูเกียรติ ยกย่องเป็นแบบอย่างที่ดี


วันศุกร์ที่ 23 มิถุนายน 2566
23/06/2566
พิมพ์
จังหวัดจันทบุรีชื่นชมพลเมืองดี เก็บกำไลทองคำหนัก 2 บาท ส่งมอบคืนเจ้าของ พร้อมปฏิเสธไม่รับค่าตอบแทน ด้านพ่อเมืองจันทบุรี มอบเกียรติบัตรยกย่องเชิดชูเกียรติ ยกย่องเป็นแบบอย่างที่ดี
จังหวัดจันทบุรีชื่นชมพลเมืองดี เก็บกำไลทองคำหนัก 2 บาท ส่งมอบคืนเจ้าของ พร้อมปฏิเสธไม่รับค่าตอบแทน ด้านพ่อเมืองจันทบุรี มอบเกียรติบัตรยกย่องเชิดชูเกียรติ ยกย่องเป็นแบบอย่างที่ดีในสังคมไทย
เมื่อวันที่ 22 มิ.ย. 66 นายมนต์สิทธิ์ ไพศาลธนวัฒน์ ผู้ว่าราชการจังหวัดจันทบุรี เปิดเผยว่า เมื่อวันที่ 19 มิ.ย. ที่ผ่านมา ได้นำหัวหน้าส่วนราชการที่เกี่ยวข้อง ผู้นำท้องถิ่น ผู้นำท้องที่ ผู้นำชุมชน ร่วมเป็นเกียรติและสักขีพยานในการมอบเกียรติบัตรยกย่องเชิดชูเกียรติ ชื่นชมนางเฉลิมรัตน์ จันทสร ที่เก็บทรัพย์สินมีค่ากำไลทองคำน้ำหนัก 2 บาท ได้ที่สำนักงานขนส่งจังหวัดจันทบุรี เมื่อปลายเดือนพฤษภาคมที่ผ่านมา ณ บ้านเลขที่ 40/1 หมู่ 2 ตำบลมาบไพ อำเภอขลุง จังหวัดจันทบุรี ซึ่งนางเฉลิมรัตน์ จันทสร กล่าวว่า เมื่อตนเก็บทรัพย์สินได้ก็ตั้งใจจะนำไปคืนแก่เจ้าของ และไม่ได้หวังสิ่งตอบแทน
นายมนต์สิทธิ์ ไพศาลธนวัฒน์ ผู้ว่าราชการจังหวัดจันทบุรี กล่าวว่า กระทรวงมหาดไทยให้ความสำคัญกับ “การทำความดีโดยมิได้หวังสิ่งตอบแทน” และด้วยพระบาทสมเด็จพระเจ้าอยู่หัว ทรงมีพระราโชบายในการส่งเสริมให้ประชาชนมีจิตอาสา “เราทำความ ดี ด้วยหัวใจ” ดังนั้น จึงเป็นหน้าที่ของกระทรวงมหาดไทย ที่จะร่วมเชิดชูเกียรติแก่พลเมืองดี ที่มีหัวใจซื่อสัตย์ และมีจิตสาธารณะ เพื่อส่งเสริมให้ประชาชนได้เห็นตัวอย่างที่ดีและศรัทธาในการทำความดีโดยไม่หวังผลตอบแทน เพื่อทำให้สังคมไทยเป็นสังคมแห่งการบำเพ็ญประโยชน์ สังคมแห่งการทำความ ดี ด้วยหัวใจ ทำให้สังคมไทยเป็นสังคมที่น่าอยู่
นายมนต์สิทธิ์ฯ กล่าวต่ออีกว่า เหตุการณ์ดังกล่าวเกิดขึ้นจากการที่นางเฉลิมรัตน์ จันทสร อายุ 44 ปี ได้เดินทางไปติดต่อราชการที่สำนักงานขนส่งจังหวัดจันทบุรี แล้วพบกำไลทองคำตกภายในสำนักงานขนส่งจังหวัดฯ จึงแจ้งเจ้าหน้าที่ประชาสัมพันธ์ประกาศหาเจ้าของและส่งมอบคืนแก่เจ้าของที่ได้ทำของมีค่าหล่นหาย ซึ่งเจ้าของทรัพย์สินได้มอบเงินจำนวนหนึ่งเพื่อเป็นค่าตอบแทนให้แก่นางเฉลิมรัตน์ฯ ที่เก็บทรัพย์สินมีค่าได้ แต่นางเฉลิมรัตน์ฯ ปฏิเสธไม่รับค่าตอบแทนนั้น เพราะคิดว่าการทำความดีไม่จำเป็นต้องหวังสิ่งตอบแทน และเข้าใจความรู้สึกเดือดร้อนใจของเจ้าของทรัพย์สิน โดยถือเป็นการทำบุญทำกุศลที่ตนเองและครอบครัวปฏิบัติเป็นประจำตามหลักพุทธศาสนา ซึ่งการกระทำดังกล่าวของนางเฉลิมรัตน์ ฯ เมื่อเจ้าหน้าที่ทราบก็ได้แสดงความชื่นชม และมีเจ้าหน้าที่ที่มีส่วนเกี่ยวข้องได้รายงานมาให้ตนได้รับทราบ ในฐานะผู้ว่าราชการจังหวัด จึงขอชื่นชมและเชิดชูเกียรติแก่พลเมืองดี ด้วยการมอบเกียรติบัตรยกย่องเชิดชูเกียรติในการทำความดีโดยมิได้หวังสิ่งตอบแทนเพื่อเป็นแบบอย่างแก่บุคคลทั่วไป และเป็นเกียรติแก่ครอบครัววงศ์ตระกูล โดยนางเฉลิมรัตน์ฯ อาศัยอยู่กับสามีที่บ้านมาบไพ อ.ขลุง จ.จันทบุรี ประกอบอาชีพเกษตรกรรมทำสวนผลไม้ มีบุตรสาว 2 คน บุตรสาวคนโตมีครอบครัวแล้ว ส่วนบุตรสาวคนเล็กอายุ 17 ปี กำลังศึกษาอยู่ที่โรงเรียนเบญจมานุสรณ์ อ.เมืองจันทบุรี จ.จันทบุรี
“การทำความดีโดยการเก็บของได้และส่งคืนเจ้าของ เป็นสิ่งที่ควรสร้างการรับรู้ และควรแชร์ส่งไปในโลกออนไลน์ เพื่อให้คนในสังคมได้รับรู้ในวงกว้าง และร่วมชื่นชมคนดีในสังคมของเรา ที่สำคัญ คือ การทำความดีสามารถทำได้ทุกที่ จากตัวอย่างข้างต้นผู้ใหญ่ในสังคมหรือผู้ปกครองสามารถนำไปปรับสอนปลูกฝังให้แก่เด็กและเยาวชน เพื่อให้ทุกคนเติบโตเป็นผู้ใหญ่ที่มีความเสียสละ อันจะเป็นกำลังทรัพยากรบุคคลที่มีคุณภาพ เพื่อร่วมกันขับเคลื่อนพัฒนาประเทศไทยให้มีความผาสุกอย่างยั่งยืน” ผวจ.จันทบุรี กล่าวทิ้งท้าย

ที่มา : https://www.thaigov.go.th/news/contents/details/69590