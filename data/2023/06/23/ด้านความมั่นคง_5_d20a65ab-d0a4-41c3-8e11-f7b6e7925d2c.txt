รัฐบาลไทย-ข่าวทำเนียบรัฐบาล-ผู้ว่าฯ ชุมพร เร่งหาสาเหตุปลาตายเกลื่อนหาดทุ่งวัวแล่น พร้อมแจ้งเตือนประชาชนห้ามจับปลามาบริโภคเพราะอาจเสี่ยงอันตราย และกำชับหน่วยที่เกี่ยวข้องเร่งสร้างการรับรู้ สร้างการมีส่วนร่วม


วันศุกร์ที่ 23 มิถุนายน 2566
23/06/2566
พิมพ์
ผู้ว่าฯ ชุมพร เร่งหาสาเหตุปลาตายเกลื่อนหาดทุ่งวัวแล่น พร้อมแจ้งเตือนประชาชนห้ามจับปลามาบริโภคเพราะอาจเสี่ยงอันตราย และกำชับหน่วยที่เกี่ยวข้องเร่งสร้างการรับรู้ สร้างการมีส่วนร่วม
ผู้ว่าฯ ชุมพร เร่งหาสาเหตุปลาตายเกลื่อนหาดทุ่งวัวแล่น พร้อมแจ้งเตือนประชาชนห้ามจับปลามาบริโภคเพราะอาจเสี่ยงอันตราย และกำชับหน่วยที่เกี่ยวข้องเร่งสร้างการรับรู้ สร้างการมีส่วนร่วมช่วยกันอนุรักษ์สิ่งแวดล้อม เพื่อให้ทุกคนได้อยู่คู่กับโลกใบนี้อย่างยืนยาว
เมื่อวันที่ 22 มิ.ย. 66 ที่หาดทุ่งวัวแล่น หมู่ 8 ตำบลสะพลี อำเภอปะทิว จังหวัดชุมพร นายวิสาห์ พูลศิริรัตน์ ผู้ว่าราชการจังหวัดชุมพร เปิดเผยว่า จากปรากฏการณ์น้ำแดงที่จังหวัดชุมพร ทำให้ปลาและสัตว์น้ำ ขึ้นมาตายเกยหาดทุ่งวัวแล่นจำนวนมาก ตนพร้อมด้วยประมงจังหวัดชุมพร นายอำเภอปะทิว และนายกองค์การบริหารส่วนตำบลสะพลี จึงได้ลงพื้นที่เพื่อตรวจสอบกรณีปรากฏการณ์ดังกล่าว
นายวิสาห์ พูลศิริรัตน์ ผู้ว่าราชการจังหวัดชุมพร กล่าวว่า ปรากฏการณ์ดังกล่าว เป็นปรากฏการณ์ปกติ ที่ชาวบ้านอำเภอปะทิว เรียกกันว่า “ปลาตายน้ำแดง” เกิดจากแพลงก์ตอนบลูม ซึ่งมักเกิดตอนต้นฤดูฝน เมื่อน้ำจืดลงทะเลเป็นจำนวนมาก พาธาตุอาหารลงทะเล ทำให้เกิดความหนาแน่นของแพลงก์ตอน ส่งผลให้สิ่งแวดล้อมในทะเลเปลี่ยนรวดเร็ว ทำให้ปลาขาดออกซิเจน เป็นสาเหตุทำให้ปลาตายและถูกน้ำทะเลซัดมาเกยที่หาด โดยในปีนี้มีความรุนแรงกว่าปกติ ซึ่งอาจเกี่ยวข้องกับภาวะโลกร้อน ทำให้น้ำทะเลมีอุณหภูมิสูงขึ้น ดังปรากฏในสื่อโซเชียลจำนวนมาก
นายวิสาห์ พูลศิริรัตน์ ผู้ว่าราชการจังหวัดชุมพร กล่าวเพิ่มเติมอีกว่า หลังจากเกิดเหตุ ตนได้สั่งการให้ ฝ่ายปกครองอำเภอ ประมงอำเภอ องค์กรปกครองส่วนท้องถิ่น กำนัน ผู้ใหญ่บ้าน และหน่วยงานที่เกี่ยวข้อง เร่งจัดเก็บปลาที่ตาย บริเวณหาดทุ่งวัวแล่นและนำไปกำจัดอย่างถูกวิธี เพื่อป้องกันปัญหาน้ำเน่าเสียและส่งกลิ่นเหม็น ที่จะส่งผลกระทบต่อสิ่งแวดล้อม ทำให้เกิดความสูญเสียทางเศรษฐกิจ พร้อมให้หน่วยงานที่เกี่ยวข้องกับสิ่งแวดล้อมทางทะเล เร่งดำเนินการตรวจสอบหาสาเหตุ ประเมินความรุนแรงของเหตุการณ์ และประเมินความสูญเสียของสัตว์น้ำ "ขอเน้นย้ำให้พี่น้องประชาชนที่มาเก็บปลา อย่าเพิ่งนำไปบริโภค ซึ่งเสี่ยงเกิดอันตราย เพราะยังไม่ทราบว่าเป็นแพลงก์ตอนบลูมชนิดใด อาจจะเป็นอันตรายกับผู้บริโภค ซึ่งจังหวัดชุมพร ได้ประสานให้ศูนย์วิจัยประมงชายฝั่ง มาเก็บตัวอย่างน้ำและปลาไปตรวจสอบแล้ว ซึ่งต้องรอผลตรวจว่าเป็นแพลงก์ตอนชนิดที่กินได้หรือไม่ แต่หากนำไปทำปุ๋ยหมักสามารถทำได้ และเป็นประโยชน์ด้วย ทั้งนี้ ได้กำชับให้ทุกหน่วยงานเร่งประชาสัมพันธ์สร้างการรับรู้ผ่านทุกช่องทางสื่อสาร พร้อมทั้ง สร้างความตระหนักในการอนุรักษ์สิ่งแวดล้อมและทรัพยากรธรรมชาติให้พี่น้องประชาชนมีส่วนร่วมลดสภาวะโลกร้อน ดังที่กระทรวงมหาดไทยได้ขับเคลื่อนเป้าหมายการพัฒนาที่ยั่งยืน (UN SDGs) ร่วมกับองค์การสหประชาชาติ เพื่อให้ทุกคนได้อยู่คู่กับโลกใบนี้ มีโลกที่สดใสตลอดไปอย่างยั่งยืน"

ที่มา : https://www.thaigov.go.th/news/contents/details/69593