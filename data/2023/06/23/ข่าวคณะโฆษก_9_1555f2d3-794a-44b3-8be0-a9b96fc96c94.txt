รัฐบาลไทย-ข่าวทำเนียบรัฐบาล-​โฆษกรัฐบาลเผย นายกฯ เสียใจกับผู้สูญเสียและบาดเจ็บ จากกรณีซ้อมแผนอพยพหนีไฟ ที่ รร.ราชวินิต มัธยม กำชับให้ตรวจสอบข้อเท็จจริง-ให้หน่วยงานผู้รับผิดชอบมีมาตรการที่ปลอดภัย 


วันศุกร์ที่ 23 มิถุนายน 2566
23/06/2566
พิมพ์
​โฆษกรัฐบาลเผย นายกฯ เสียใจกับผู้สูญเสียและบาดเจ็บ จากกรณีซ้อมแผนอพยพหนีไฟ ที่ รร.ราชวินิต มัธยม กำชับให้ตรวจสอบข้อเท็จจริง-ให้หน่วยงานผู้รับผิดชอบมีมาตรการที่ปลอดภัย
​โฆษกรัฐบาลเผย นายกฯ เสียใจกับผู้สูญเสียและบาดเจ็บ จากกรณีซ้อมแผนอพยพหนีไฟ ที่ รร.ราชวินิต มัธยม กำชับให้ตรวจสอบข้อเท็จจริง-ให้หน่วยงานผู้รับผิดชอบมีมาตรการที่ปลอดภัย
วันที่ 23 มิถุนายน 2566 นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม รับทราบกรณีเหตุถังแก๊สระเบิดภายในโรงเรียนราชวินิต มัธยม ถนนพิษณุโลก เมื่อช่วงสายวันนี้ (23 มิ.ย. 66) ส่งผลให้มีผู้ได้รับบาดเจ็บ 5 ราย และในที่เกิดเหตุมีผู้เสียชีวิตยืนยันจำนวน 1 ราย เป็นเด็กนักเรียนชาย โดยนายกรัฐมนตรีแสดงความเสียใจกับผู้สูญเสียและผู้บาดเจ็บทุกราย กำชับให้ตรวจสอบข้อเท็จจริง และให้หน่วยงานผู้รับผิดชอบ มีมาตรการที่ปลอดภัย
นายอนุชาฯ กล่าวว่า ศูนย์เฉพาะกิจ Fire rescue ได้รายงานเหตุถังแก๊สระเบิดภายในโรงเรียนราชวินิต มัธยม ถนนพิษณุโลก ลักษณะที่เกิดเหตุเป็นลักษณะของการซ้อมแผนอพยพหนีไฟ ถังแก๊สได้เกิดระเบิดขึ้น จุดเกิดเหตุส่งผลให้มีผู้ได้รับบาดเจ็บ 5 ราย และในที่เกิดเหตุมีผู้เสียชีวิตยืนยันจำนวน 1 ราย เป็นเด็กนักเรียนชาย โดยหน่วยงานสำนักป้องกันและบรรเทาสาธารณภัย กทม. เป็นหน่วยงานที่เข้าไปทำการซ้อมแผนอพยพหนีไฟในครั้งนี้
“ล่าสุดขณะนี้ กรมป้องกันและบรรเทาสาธารณภัย (ปภ.) ได้จัดส่งเจ้าหน้าที่ไปยังจุดเกิดเหตุ และผู้กำกับการสถานีตำรวจนครบาลนางเลิ้ง ได้อยู่ที่เกิดเหตุแล้ว กำลังรวบรวมหลักฐาน เพื่อหาสาเหตุที่แท้จริงต่อไป” นายอนุชาฯ กล่าว

ที่มา : https://www.thaigov.go.th/news/contents/details/69587