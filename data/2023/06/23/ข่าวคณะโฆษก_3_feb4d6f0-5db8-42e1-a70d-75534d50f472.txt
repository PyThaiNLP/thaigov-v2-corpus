รัฐบาลไทย-ข่าวทำเนียบรัฐบาล-​โฆษกรัฐบาลเผย นายกฯ ยินดี แนวโน้มตลาดเครื่องสำอางไทยเติบโตต่อเนื่อง คาดปี 2573 มีมูลค่า 3.23 แสนล้านบาท พร้อมยกระดับอุตสาหกรรมเครื่องสำอาง 


วันศุกร์ที่ 23 มิถุนายน 2566
23/06/2566
พิมพ์
​โฆษกรัฐบาลเผย นายกฯ ยินดี แนวโน้มตลาดเครื่องสำอางไทยเติบโตต่อเนื่อง คาดปี 2573 มีมูลค่า 3.23 แสนล้านบาท พร้อมยกระดับอุตสาหกรรมเครื่องสำอาง
สู่ตลาด Bio Based Beauty ปลอดภัย ใส่ใจสิ่งแวดล้อม
วันนี้ (23 มิถุนายน 2566) นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม รับทราบรายงานวิเคราะห์แนวโน้มตลาดเครื่องสำอางไทย และยินดีเป็นอย่างยิ่งที่อุตสาหกรรมเครื่องสำอางไทยมีแนวโน้มฟื้นตัวและเติบโตได้ดีภายหลังสถานการณ์โควิด - 19 ยอดปี 2565 ส่งออกเครื่องสำอางมีมูลค่ากว่า 8.27 หมื่นล้านบาท เพิ่มขึ้น 15.6% YOY
โฆษกประจำสำนักนายกรัฐมนตรี กล่าวว่า ศูนย์วิจัย Krungthai COMPASS วิเคราะห์แนวโน้มตลาดเครื่องสำอางของไทย มีแนวโน้มเติบโตหลังเปิดประเทศ โดยมีอัตราการเติบโตปี 2565 – 2573 เฉลี่ยร้อยละ 5 ต่อปี และในปี 2573 คาดว่าจะมีมูลค่ากว่า 3.23 แสนล้านบาท เพิ่มขึ้นประมาณ 1.5 เท่า จากปี 2565 โดยเครื่องสำอางที่ผลิตส่วนใหญ่ร้อยละ 72 เป็นการจำหน่ายในประเทศ และอีกร้อยละ 28 เป็นการส่งออกตลาดที่สำคัญ ได้แก่ อาเซียน ญี่ปุ่น ออสเตรเลีย เกาหลีใต้ และจีน ซึ่งในช่วง 4 เดือนแรก (มกราคม – เมษายน) ของปี 2566 ไทยส่งออกเครื่องสำอางกว่า 2.82 หมื่นล้านบาท เพิ่มขึ้นถึงร้อยละ 11.9 เมื่อเทียบกับช่วงเดียวกันของปี 2565 และคาดการณ์ภาพรวมในปี 2566 – 2567 ตลาดส่งออกเครื่องสำอางของไทยมีโอกาสขยายตัวต่อเนื่องที่ร้อยละ 12.4 และ 14.8 ตามลำดับ สะท้อนว่าเครื่องสำอางของไทยเป็นที่ต้องการในตลาดต่างประเทศ
โฆษกประจำสำนักนายกรัฐมนตรี กล่าวถึงการวิเคราะห์ทางการตลาด ซึ่งแนวโน้มผู้บริโภคในยุคหลังโควิด-19 หันมาให้ความสำคัญกับสิ่งแวดล้อมและความปลอดภัยของผลิตภัณฑ์มากขึ้น ทำให้ผู้ประกอบการเครื่องสำอางต้องปรับตัวมากขึ้น และพัฒนาผลิตภัณฑ์โดยใช้วัตถุดิบที่มีส่วนผสมจากธรรมชาติ หรือ Bio Based Beauty ซึ่งประเทศไทยมีความพร้อม เนื่องจากเป็นผู้ผลิตสินค้าเกษตรสำคัญเป็นลำดับต้นของโลก และรัฐบาลมีนโยบายสนับสนุน เนื่องจากเป็นหนึ่งในอุตสาหกรรมเป้าหมาย (S-Curve) ในกลุ่มผลิตภัณฑ์ชีวภาพ โดยศูนย์วิจัย Krungthai COMPASS ประเมินว่า ในปี 2573 ตลาด Bio Based Beauty ในไทยจะมีมูลค่าสูงถึงประมาณ 2.17 หมื่นล้านบาท เติบโตเฉลี่ยร้อยละ 13 ต่อปี จากปี 2565 และจะสามารถเพิ่มอัตรากำไรสุทธิของผู้ประกอบการผลิตเครื่องสำอางได้ถึงร้อยละ 15 จากการผลิตเครื่องสำอางทั่วไปซึ่งอยู่ที่ร้อยละ 5
“นายกรัฐมนตรีชื่นชมการพัฒนาในภาคอุตสาหกรรมของไทย ซึ่งรวมถึงอุตสาหกรรมเครื่องสำอาง เห็นแนวโน้มฟื้นตัวอย่างต่อเนื่อง แข็งแกร่ง ส่วนหนึ่งเป็นความสำเร็จจากการดำเนินนโยบายของรัฐบาล สนับสนุนการยกระดับและเพิ่มขีดความสามารถในการแข่งขันให้กับภาคอุตสาหกรรมของประเทศ พร้อมเพิ่มโอกาสในการขยายการส่งออกและลดต้นทุนการนำเข้าวัตถุดิบ ผ่านการใช้สิทธิประโยชน์ทางการค้าผ่านความตกลงการค้าเสรี (FTA) กับหลายประเทศ ทั้งนี้ ต้องขอบคุณทุกหน่วยงานที่เกี่ยวข้อง ที่ได้ร่วมกันผลักดันโอกาสจากนโยบายของรัฐบาล โดยนายกรัฐมนตรีเชื่อมั่นว่า ด้วยศักยภาพและความพร้อมของไทย จะส่งเสริมให้ภาคอุตสาหกรรมไทยเติบโตได้อย่างเข้มแข็ง มั่นคง และเป็นส่วนสำคัญในการผลักดันการฟื้นตัวทางเศรษฐกิจโดยรวมของประเทศ” นายอนุชาฯ กล่าว

ที่มา : https://www.thaigov.go.th/news/contents/details/69570