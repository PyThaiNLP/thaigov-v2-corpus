รัฐบาลไทย-ข่าวทำเนียบรัฐบาล-กรมทางหลวงชนบท ชวนท่องเที่ยวชมเมืองชุมพรแบบ 360 องศา เต็มอิ่มกับธรรมชาติ


วันศุกร์ที่ 23 มิถุนายน 2566
กรมทางหลวงชนบท ชวนท่องเที่ยวชมเมืองชุมพรแบบ 360 องศา เต็มอิ่มกับธรรมชาติ
สักการพระมหาโพธิสัตว์อวโลกิเตศวร บนจุดชมวิวเขามัทรี ผ่านถนนสาย ชพ.4017 แยก ทล.4098
กรมทางหลวงชนบท (ทช.) กระทรวงคมนาคม เชิญชวนประชาชนและนักท่องเที่ยวขึ้นเขามัทรี ชมวิวทิวทัศน์แบบ 360 องศา ชมธรรมชาติ เที่ยวเกาะ สักการะสิ่งศักดิ์สิทธิ์และแหล่งท่องเที่ยวบนถนนสาย ชพ.4017 แยก ทล.4098 จังหวัดชุมพร
จุดชมวิวเขามัทรี บนเส้นทางชุมพร - ปากน้ำ - หาดทราย สามารถชมวิวทิวทัศน์ได้รอบเมืองมองเห็นชายหาดของทะเลชุมพรและเกาะ เช่น เกาะมัตโพน เกาะเสม็ด เกาะมัตรา อีกทั้งมองเห็นปากน้ำชุมพร ชุมชนปากน้ำ หมู่บ้านชาวประมง และวิถีชีวิตของชาวประมง ด้านบนมีพระมหาโพธิสัตว์อวโลกิเตศวร หรือ พระโพธิสัตว์กวนอิม ที่ประชาชนนิยมมาสักการบูชาขอพร โดยในช่วงเย็นจะมองเห็นพระอาทิตย์ที่สวยงาม มีร้านกาแฟและรังนกสินค้าขึ้นชื่อของจังหวัดชุมพร จุดชมวิวเขามัทรีเปิดให้ขึ้นชมตั้งแต่เวลา 06.00 - 19.00 น. นอกจากนี้ มีหาดภราดรภาพ เต็มไปด้วยความร่มรื่นของทิวมะพร้าวที่ยืนต้นเรียงรายริมชายทะเล มีร้านอาหารและหมู่บ้านชาวประมงตั้งอยู่ใกล้ ๆ สามารถเดินชมวิถีชีวิต ถ่ายรูปเก็บไว้เป็นที่ระลึกจากนั้นเดินทางมายังศาลกรมหลวงชุมพรเขตอุดมศักดิ์ องค์บิดาของทหารเรือไทย หรือที่เรียกว่า “เสด็จเตี่ย” บริเวณหาดทรายรี และมีเรือรบหลวงพระร่วงจำลอง ที่หันหน้าออกสู่ทะเล หาดทรายรีเป็นอีกหนึ่งหาดยอดนิยม บริเวณรอบ ๆ จะมีที่พัก ร้านอาหาร และจุดเช็กอินถ่ายรูปพักผ่อน นอกจากนี้ บนถนนสาย ชพ.4017 มีอุทยานแห่งชาติหมู่เกาะชุมพร แหล่งท่องเที่ยวทางธรรมชาติ ที่มีกิจกรรรมให้ทำมากมาย เช่น เส้นทางเดินศึกษาธรรมชาติป่าชายเลน ล่องเรือ พายเรือ ดำน้ำชมปะการัง และมีเกาะมากกว่า 40 เกาะ
การเดินทางมาจุดชมวิวเขามัทรี จังหวัดชุมพร สามารถใช้เส้นทางจากตัวเมืองชุมพรใช้เส้นทาง ทล.4001 เข้าสู่ ทล.4119 และ ทล.4098 ประมาณ 14.7 กิโลเมตร หรือใช้เส้นทางถนนสาย ชพ.4017 แยก ทล.4098 - บ้านหาดทรายรี ผ่านอุทยานแห่งชาติหมู่เกาะชุมพร หาดทรายรี ศาลกรมหลวงชุมพรเขตอุดมศักดิ์ หาดภราดรภาพและบรรจบที่เขามัทรี ทั้งนี้ หากต้องการสอบถามข้อมูลในการเดินทางติดต่อได้ที่แขวงทางหลวงชนบทชุมพร โทร. 0 7763 0210

ที่มา : https://www.thaigov.go.th/news/contents/details/69581