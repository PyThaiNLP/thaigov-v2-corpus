รัฐบาลไทย-ข่าวทำเนียบรัฐบาล-รองโฆษกรัฐบาล นางสาวรัชดาฯ ย้ำต่างชาติทำงานนวดที่จีน “ผิดกฎหมาย” ต้องโทษ ถูกจับ และปรับ เตือนประชาชนอย่าหลงเชื่อนายหน้า


วันศุกร์ที่ 23 มิถุนายน 2566
23/06/2566
พิมพ์
รองโฆษกรัฐบาล นางสาวรัชดาฯ ย้ำต่างชาติทำงานนวดที่จีน “ผิดกฎหมาย” ต้องโทษ ถูกจับ และปรับ เตือนประชาชนอย่าหลงเชื่อนายหน้า
รองโฆษกรัฐบาล นางสาวรัชดาฯ ย้ำต่างชาติทำงานนวดที่จีน “ผิดกฎหมาย” ต้องโทษ ถูกจับ และปรับ เตือนประชาชนอย่าหลงเชื่อนายหน้า
วันนี้ (23 มิถุนายน 2566) นางสาวรัชดา ธนาดิเรก รองโฆษกประจำสำนักนายกรัฐมนตรี เปิดเผยว่า ขอย้ำเตือนสร้างการรับรู้ให้ประชาชนต่อกรณีที่ยังมีผู้หลงผิดไปทำงานนวดที่จีน ซึ่งรัฐบาลจีนไม่มีนโยบายให้ชาวต่างชาติประกอบอาชีพนวด หากถูกจับได้ จะถูกปรับ ถูกกักขัง และส่งตัวกลับไทย
ต่อกรณีที่มีคนไทยหลายรายถูกมิจฉาชีพชักชวนให้ไปทำงานนวด หรือ ผู้สอนนวดในประเทศจีน นั้น กระทรวงการต่างประเทศ และหน่วยงานที่เกี่ยวข้องจึงมีการแจ้งเตือนประชาชน ย้ำเตือนว่า “รัฐบาลจีนไม่มีนโยบายให้ชาวต่างชาติมาประกอบอาชีพนวด” ขอให้ระมัดระวัง ไม่ให้ถูกหลอกโดยนายหน้า หรือมิจฉาชีพ ซึ่งเมื่อถูกทางการจีนจับได้ต้องถูกปรับด้วยจำนวนเงินที่สูงถึงห้าหมื่นบาท หรืออาจถูกกักขัง และส่งตัวกลับไทย ดังนั้น ต้องตรวจสอบความน่าเชื่อถือของนายหน้า งานที่ทำ รายละเอียดสัญญาจ้างให้ดี ไม่หลงเชื่อคำชวนด้วยวาจาโดยไม่มีเอกสารลายลักษณ์อักษร เพราะจะไม่สามารถเรียกร้องได้ตามกฎหมาย
“ขอย้ำเตือนสร้างการรับรู้ รวมทั้งเตือนภัยแก่ผู้ต้องการไปทำงานต่างประเทศ ชาวต่างชาติทำงานนวดที่จีนไม่ได้ ผิดกฎหมาย ขอย้ำว่าต้องตรวจสอบติดต่อการทำงานต่างประเทศจากหน่วยงานที่น่าเชื่อถือ อย่าหลงเชื่อนายหน้า หากหลงเชื่อนายหน้าเถื่อนแล้ว มีกรณีที่เคยเกิดขึ้น เช่น นายจ้างยึดหนังสือเดินทาง เงินเดือนและค่าล่วงเวลาไม่เป็นไปตามที่ตกลง สภาพความเป็นอยู่ไม่เหมาะสม และที่สำคัญ คือ หากถูกจับในข้อหาลักลอบทำงาน จะถูกปรับ ถูกกักขัง และส่งตัวกลับไทย” นางสาวรัชดาฯ กล่าว
ทั้งนี้ หากคนไทยตกทุกข์ได้ยากหรือต้องการขอความช่วยเหลือให้ติดต่อ สถานทูต/สถานกงสุลไทยในต่างประเทศ

ที่มา : https://www.thaigov.go.th/news/contents/details/69580