รัฐบาลไทย-ข่าวทำเนียบรัฐบาล-รองปลัดกระทรวงเกษตรและสหกรณ์ลงพื้นที่ตรวจเยี่ยมและให้คำแนะนำในการปฏิบัติงานสวนยางพาราและสหกรณ์ชาวสวนบ้านโคกเคียน จำกัด จังหวัดนราธิวาส 


วันพฤหัสบดีที่ 1 มิถุนายน 2566
รองปลัดกระทรวงเกษตรและสหกรณ์ลงพื้นที่ตรวจเยี่ยมและให้คำแนะนำในการปฏิบัติงานสวนยางพาราและสหกรณ์ชาวสวนบ้านโคกเคียน จำกัด จังหวัดนราธิวาส
ตรวจเยี่ยมและให้คำแนะนำในการปฏิบัติงานสวนยางพารา
เมื่อวันที่ 31 พ.ค. 66 นายเศรษฐเกียรติ กระจ่างวงษ์ รองปลัดกระทรวงเกษตรและสหกรณ์ พร้อมด้วยผู้แทนการยางแห่งประเทศไทย และผู้แทนหน่วยงาน/ส่วนราชการที่เกี่ยวข้องในพื้นที่ ได้ลงพื้นที่ตรวจเยี่ยมและให้คำแนะนำในการปฏิบัติงานเพื่อบริหารจัดการโรคใบร่วงชนิดใหม่ ณ สวนยางพาราของนายสุวิทย์ เพชรเกลี้ยง ต.ศาลาใหม่ อ.ตากใบ จ.นราธิวาส โดยเป็นสวนยางพาราต้นแบบที่มีการบริหารจัดการโรคใบร่วงชนิดใหม่ ด้วยปุ๋ยอินทรีย์ร่วมกับน้ำหมักชีวภาพ และมีการทำการเกษตรแบบผสมผสานควบคู่ไปกับการปลูกยางพารา ได้แก่ การปลูกโกโก้ในสวนยางพารา และการเลี้ยงไก่เนื้อ ทั้งนี้ รองปลัดฯ ได้กล่าวชื่นชมและสนับสนุนให้มีการทำการเกษตรแบบผสมผสานควบคู่ไปกับการปลูกยางพาราดังกล่าว พร้อมทั้งมีข้อเสนอแนะให้ทดลองเลี้ยงแพะซึ่งถือเป็นสัตว์เศรษฐกิจที่มีมูลค่าสูงในพื้นที่ เพื่อส่งเสริมให้เกษตรกรมีช่องทางรายได้เพิ่มขึ้น และมีทุนหมุนเวียนในการทำการเกษตร โดยมอบหมายให้หน่วยงาน/ส่วนราชการที่เกี่ยวข้องในพื้นที่พิจารณาความเป็นไปได้ในการทดลองดำเนินการตามข้อเสนอแนะดังกล่าว
จากนั้นรองปลัดกระทรวงเกษตรและสหกรณ์ และคณะ ได้ลงพื้นที่ตรวจเยี่ยมและให้คำแนะนำในการปฏิบัติงานสหกรณ์ชาวสวนบ้านโคกเคียน จำกัด ต.โคกเคียน อ.ระแงะ จ.นราธิวาส และได้รับฟังการบรรยาย เรื่อง “โคกเคียนโมเดล” โดยนายณัฐกิตติ์ ปิ่นทอง ประธานกรรมการ ได้นำเสนอรูปแบบการบริหารจัดการสหกรณ์เพื่อช่วยเหลือเกษตรกรสวนยางพารา โดยนำองค์ความรู้ด้านการเกษตรและเทคโนโลยีที่ทันสมัยมาประยุกต์ใช้ ได้แก่ การพัฒนาระบบตรวจสอบพิกัดและพื้นที่การปลูกยางพาราของเกษตรกรที่เป็นสมาชิกของสหกรณ์ พร้อมทั้งได้ร่วมลงพื้นที่ตรวจเยี่ยมสวนยางพาราต้นแบบ ที่มีการปลูกพืชชนิดอื่นแซมการปลูกยางพารา เช่น พริกไทย เพื่อเป็นช่องทางรายได้เสริมให้แก่เกษตรกร ทั้งนี้ รองปลัดฯ ได้กล่าวชื่นชมการดำเนินงานของสหกรณ์ชาวสวนบ้านโคกเคียน จำกัด และมีข้อเสนอแนะให้ขยายผลและต่อยอดการดำเนินงานไปยังสหกรณ์อื่น ๆ ต่อไป

ที่มา : https://www.thaigov.go.th/news/contents/details/68760