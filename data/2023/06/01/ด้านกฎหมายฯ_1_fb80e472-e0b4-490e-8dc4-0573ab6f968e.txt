รัฐบาลไทย-ข่าวทำเนียบรัฐบาล-กระทรวงยุติธรรม โดยกรมคุ้มครองสิทธิฯ จัดประชุมคณะกรรมการป้องกันและปราบปรามการทรมานและการกระทำให้บุคคลสูญหาย ครั้งที่ ๑/๒๕๖๖ 


วันพฤหัสบดีที่ 1 มิถุนายน 2566
01/06/2566
พิมพ์
กระทรวงยุติธรรม โดยกรมคุ้มครองสิทธิฯ จัดประชุมคณะกรรมการป้องกันและปราบปรามการทรมานและการกระทำให้บุคคลสูญหาย ครั้งที่ ๑/๒๕๖๖
กระทรวงยุติธรรม โดยกรมคุ้มครองสิทธิฯ จัดประชุมคณะกรรมการป้องกันและปราบปรามการทรมานและการกระทำให้บุคคลสูญหาย ครั้งที่ ๑/๒๕๖๖
เมื่อวันพุธที่ ๓๑ พฤษภาคม ๒๕๖๖ เวลา ๑๐.๐๐-๑๒.๐๐ น. กระทรวงยุติธรรม โดยกรมคุ้มครองสิทธิและเสรีภาพ (สำนักงานป้องกันและปราบปรามการทรมานและการกระทำให้บุคคลสูญหาย) จัดประชุมคณะกรรมการป้องกันและปราบปรามการทรมานและการกระทำให้บุคคลสูญหาย ครั้งที่ ๑/๒๕๖๖ ณ ห้องประชุม ๕๐๑ ชั้น ๕ ตึกบัญชาการ ๑ ทำเนียบรัฐบาล และผ่านทางระบบ Cisco Webex Meetings โดยมี นายวิษณุ เครืองาม รองนายกรัฐมนตรี รักษาราชการแทนรัฐมนตรีว่าการกระทรวงยุติธรรม เป็นประธาน นางพงษ์สวาท กายอรุณสุทธิ์ ปลัดกระทรวงยุติธรรม เป็นรองประธาน นายเรืองศักดิ์ สุวารี อธิบดีกรมคุ้มครองสิทธิและเสรีภาพ นายเกิดโชค เกษมวงศ์จิตร รองอธิบดีกรมคุ้มครองสิทธิและเสรีภาพ นางสาวนรีลักษณ์ แพไชยภูมิ ผู้อำนวยการกองสิทธิมนุษยชนระหว่างประเทศ ปฏิบัติหน้าที่ผู้อำนวยการสำนักงานป้องกันและปราบปรามการทรมานและการกระทำให้บุคคลสูญหาย  และคณะเจ้าหน้าที่จากสำนักงานป้องกันและปราบปรามการทรมานและการกระทำให้บุคคลสูญหาย เป็นฝ่ายเลขานุการการประชุมฯ
ในการประชุมฯ ดังกล่าว ที่ประชุมได้รับทราบร่วมกันถึง (๑) สถานะและสาระสำคัญของพระราชบัญญัติฯ (๒) ผลการดำเนินงานของคณะกรรมการจัดการเรื่องราวร้องทุกข์กรณีถูกกระทำทรมานและถูกบังคับให้หายสาบสูญ และคณะอนุกรรมการฯ (๓) ผลการดำเนินงานของคณะกรรมการขับเคลื่อนการดำเนินงานตามร่างพระราชบัญญัติป้องกันและปราบปรามการทรมานและการกระทำให้บุคคลสูญหาย พ.ศ. ....  และ (๔) ผลการรับเรื่องร้องเรียนเกี่ยวกับความผิดตามพระราชบัญญัติฯ จากหน่วยงานที่เกี่ยวข้อง
นอกจากนั้น ที่ประชุมได้ร่วมกันพิจารณา (๑) การดำเนินการต่อกรณีเรื่องค้างการพิจารณาจากคณะกรรมการจัดการเรื่องราวร้องทุกข์กรณีถูกกระทำทรมานและถูกบังคับให้หายสาบสูญ และคณะอนุกรรมการฯ (๒) การพิจารณาแนวทางการปฏิบัติงานตามพระราชบัญญัติฯ ได้แก่ ร่างระเบียบคณะกรรมการฯ ว่าด้วยการบันทึกภาพและเสียงในขณะจับและควบคุม การแจ้งการควบคุมตัว การบันทึกข้อมูลเกี่ยวกับผู้ถูกควบคุมตัว ร่างแบบบันทึกข้อมูลเกี่ยวกับผู้ถูกควบคุมตัวตามมาตรา ๒๓ แห่ง พ.ร.บ.ฯ  ระบบรับแจ้งการควบคุมตัว การแต่งตั้งคณะอนุกรรมการภายใต้คณะกรรมการฯ  การมอบหมายหน่วยงานให้ดำเนินการตามพระราชบัญญัติฯ รวมถึงได้มีการหารือถึงปัญหา อุปสรรค และข้อท้าทายในการดำเนินงานตามพระราชบัญญัติฯ ด้วย ทั้งนี้ ที่ประชุมมีมติให้ฝ่ายเลขานุการดำเนินการยกร่างคำสั่งแต่งตั้งคณะอนุกรรมการฯ และจัดประชุมเพื่อพิจารณาปรับแก้แนวทางการดำเนินงานตามพระราชบัญญัติฯ ในรายละเอียดต่อไป

ที่มา : https://www.thaigov.go.th/news/contents/details/68758