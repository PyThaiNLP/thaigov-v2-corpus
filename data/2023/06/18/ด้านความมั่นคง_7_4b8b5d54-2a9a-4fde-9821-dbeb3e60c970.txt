รัฐบาลไทย-ข่าวทำเนียบรัฐบาล-ผู้ว่าฯ นครพนม ปลุก Passion คนมหาดไทย นำทีมนายอำเภอ-ปลัดอำเภอลงพื้นที่ขับเคลื่อน "หมู่บ้านยั่งยืน (Sustainable Village)" เข้าถึงประชาชนด้วยหัวใจบำบัดทุกข์ บำรุงสุข


วันเสาร์ที่ 17 มิถุนายน 2566
17/06/2566
พิมพ์
ผู้ว่าฯ นครพนม ปลุก Passion คนมหาดไทย นำทีมนายอำเภอ-ปลัดอำเภอลงพื้นที่ขับเคลื่อน "หมู่บ้านยั่งยืน (Sustainable Village)" เข้าถึงประชาชนด้วยหัวใจบำบัดทุกข์ บำรุงสุข
ผู้ว่าฯ นครพนม ปลุก Passion คนมหาดไทย นำทีมนายอำเภอ-ปลัดอำเภอลงพื้นที่ขับเคลื่อน "หมู่บ้านยั่งยืน (Sustainable Village)" เข้าถึงประชาชนด้วยหัวใจบำบัดทุกข์ บำรุงสุข
วันนี้ (17 มิ.ย. 66) เวลา 13.00 น. นายวันชัย จันทร์พร ผู้ว่าราชการจังหวัดนครพนม นำคณะหัวหน้าส่วนราชการร่วมประชุมซักซ้อมแนวทางการปฏิบัติงานตามอำนาจหน้าที่ให้กับนายอำเภอเรณูนคร และปลัดอำเภอเรณูนคร ในการขับเคลื่อนโครงการ "หมู่บ้านยั่งยืน (Sustainable Village)" พร้อมลงพื้นที่เสริมสร้างพลังความเป็นคนมหาดไทยในบทบาทหน้าที่ของปลัดอำเภอผู้ประสานงานประจำตำบล โดยมีกำนัน ผู้ใหญ่บ้าน คณะกรรมการหมู่บ้าน (กม.) ร่วมลงพื้นที่ ณ บ้านนาบัว หมู่ที่ 5 ตำบลโคกหินแฮ่ อำเภอเรณูนคร จังหวัดนครพนม
นายวันชัย จันทร์พร ผู้ว่าราชการจังหวัดนครพนม กล่าวว่า โครงการ "หมู่บ้านยั่งยืน (Sustainable Village)" เป็นโครงการตามพระดำริสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา พี่กระทรวงมหาดไทยขอรับพระราชทานมาเป็นแนวทางการดำเนินงานเพื่อบำบัดทุกข์ บำรุงสุขให้กับพี่น้องประชาชนในทุกพื้นที่ อันเป็นหน้าที่ที่สำคัญที่สุดของการเป็นคนมหาดไทย คือ การทำให้พี่น้องประชาชนคนไทยมีคุณภาพชีวิตที่ดีอย่างยั่งยืน โดยมี "ทีมอำเภอ" มีนายอำเภอเป็นผู้นำการบูรณาการ และมีปลัดอำเภอเป็นผู้นำทีมในระดับตำบล โดยกระทรวงมหาดไทยได้เน้นย้ำให้จังหวัดนครพนมเร่งสร้างการรับรู้ความเข้าใจถึงการทำหน้าที่ของปลัดอำเภอผู้เป็น "ผู้ช่วยนายอำเภอ" ในการบำบัดทุกข์ บำรุงสุขให้กับพี่น้องประชาชน เป็นผู้นำทีมการแก้ไขปัญหาและทำงานให้กับพื้นที่ มีทีมข้าราชการ กำนัน ผู้ใหญ่บ้าน ผู้บริหารองค์กรปกครองส่วนท้องถิ่น และคณะกรรมการหมู่บ้าน เป็นทีมงานของปลัดอำเภอ
"การลงพื้นที่ในวันนี้เป็นความมุ่งมั่นตั้งใจของจังหวัดนครพนมในการกระตุ้น Passion ปลุกความเป็นคนมหาดไทยให้กับปลัดอำเภอผู้ประสานงานประจำตำบล ซึ่งเป็นผู้นำทีมตำบล (T-CAST) และทีมหมู่บ้าน (V-CAST) นำทีมกำนัน ผู้ใหญ่บ้าน บูรณาการความร่วมมือกับผู้บริหารองค์กรปกครองส่วนท้องถิ่น และ 7 ภาคีเครือข่าย ทั้งภาคราชการ ภาคผู้นำศาสนา ภาควิชาการ ภาคเอกชน ภาคประชาสังคม ภาคประชาชน และภาคสื่อสารมวลชน ให้กลายเป็น "ทีมงานแห่งความยั่งยืน" พัฒนาคุณภาพชีวิตของประชาชนในทุกหมู่บ้าน โดยพิจารณานำสภาพปัญหา 5 มิติ ในฐานข้อมูล ThaiQM ซึ่งได้แก่ ปัญหาด้านที่อยู่อาศัย การศึกษา รายได้ การเข้าถึงบริการภาครัฐ และการสาธารณสุข รวมถึงปัญหาความเดือดร้อนของประชาชนทุกเรื่อง และพุ่งเป้าการให้ความช่วยเหลือกลุ่มเปราะบางในพื้นที่ โดยใช้กลไกคณะกรรมการหมู่บ้าน (กม.) และการมีส่วนร่วมของประชาชนคนในคุ้ม ในหมู่บ้าน เป็นหลัก พร้อมดำเนินกิจกรรมสร้างความมั่นคงทางอาหาร ลดรายจ่ายในครัวเรือนตามพระราชดำริสมเด็จพระกนิษฐาธิราชเจ้า กรมสมเด็จพระเทพรัตนราชสุดา ฯ สยามบรมราชกุมารี "บ้านนี้มีรัก ปลูกผักกินเอง" และเสริมสร้างความรักความสามัคคี รู้จักแบ่งปัน ในหมู่บ้านชุมชน "ทางนี้มีผล ผู้คนรักกัน" เป็นการส่งเสริมให้เกิดการพัฒนาที่ยั่งยืนในหมู่บ้าน ชุมชน รวมไปถึงการส่งเสริมให้มีการบริหารจัดการขยะตั้งแต่ต้นทาง คือ ครัวเรือน มีการจัดทำถังขยะเปียกลดโลกร้อน และในชุมชนมีการถ่ายทอด สืบสานส่งต่อขนบ ธรรมเนียม ประเพณี ศิลปวัฒนธรรมของพื้นที่ไปยังเด็กและเยาวชนคนรุ่นต่อไป" นายวันชัย ฯ กล่าวเน้นย้ำ
นายวันชัย จันทร์พร ผู้ว่าราชการจังหวัดนครพนม กล่าวเพิ่มเติมว่า ในการลงพื้นที่วันนี้ ยังได้มีการประชาสัมพันธ์สร้างการรับรู้การใช้งานแอปพลิเคชั่น ThaiD (ไทยดี) ให้ประชาชนในพื้นที่ได้รับทราบ และดาวน์โหลดไว้ใช้งาน อันจะเป็นการอำนวยความสะดวก ลดค่าใช้จ่ายให้กับประชาชนในการดำเนินธุรกรรมภาครัฐ พร้อมทั้งได้เน้นย้ำกับพี่น้องประชาชนทุกครัวเรือน ให้เห็นนายอำเภอ ปลัดอำเภอ ตลอดจนข้าราชการทุกคนเป็นเหมือนญาติพี่น้องที่พร้อมจะดูแลช่วยเหลือพี่น้องประชาชนทุกคน ในทุกโอกาส เพราะพี่น้องประชาชนทุกคนเป็นญาติผู้ใหญ่ของข้าราชการ และข้าราชการคือผู้ใช้เงินภาษีของประชาชนเป็นเงินเดือน ที่พร้อมจะทำงานรับใช้ประชาชนตลอด 24 ชั่วโมง และยึดประชาชนเป็นหัวใจการทำงาน

ที่มา : https://www.thaigov.go.th/news/contents/details/69357