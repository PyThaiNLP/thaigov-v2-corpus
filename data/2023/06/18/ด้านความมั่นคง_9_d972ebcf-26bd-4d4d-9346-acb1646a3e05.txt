รัฐบาลไทย-ข่าวทำเนียบรัฐบาล-สืบสานพระปณิธานสมเด็จพระศรีนครินทราบรมราชชนนี จังหวัดนครพนมนำหน่วยแพทย์ พอ.สว. ออกให้บริการประชาชนในพื้นที่ห่างไกล สร้างสุขภาพดีอย่างยั่งยืนให้ประชาชน


วันเสาร์ที่ 17 มิถุนายน 2566
17/06/2566
พิมพ์
สืบสานพระปณิธานสมเด็จพระศรีนครินทราบรมราชชนนี จังหวัดนครพนมนำหน่วยแพทย์ พอ.สว. ออกให้บริการประชาชนในพื้นที่ห่างไกล สร้างสุขภาพดีอย่างยั่งยืนให้ประชาชน
สืบสานพระปณิธานสมเด็จพระศรีนครินทราบรมราชชนนี จังหวัดนครพนมนำหน่วยแพทย์ พอ.สว. ออกให้บริการประชาชนในพื้นที่ห่างไกล สร้างสุขภาพดีอย่างยั่งยืนให้ประชาชน
วันนี้ (17 มิ.ย. 66) นายวันชัย จันทร์พร ผู้ว่าราชการจังหวัดนครพนม เป็นประธานเปิดโครงการหน่วยแพทย์เคลื่อนที่ มูลนิธิแพทย์อาสาสมเด็จพระศรีนครินทราบรมราชชนนี (พอ.สว.) โดยมี หัวหน้าส่วนราชการ นายอำเภอเรณูนคร บุคลากรทางการแพทย์ ตำรวจตระเวนชายแดน เหล่ากาชาดจังหวัดนครพนม ชมรมแม่บ้านมหาดไทยจังหวัดนครพนม หน่วยงานที่เกี่ยวข้อง รวมกว่า 50 คน ร่วมออกให้บริการพี่น้องประชาชนในพื้นที่ ณ วัดบัวขาว หมู่ที่ 5 บ้านนาเลียง ตำบลนาบัว อำเภอเรณูนคร จังหวัดนครพนม
"จังหวัดนครพนม ได้รับพระราชทานพระมหากรุณาธิคุณให้เป็นจังหวัด พอ.สว. ลำดับที่ 6 เมื่อปี 2512 และมีการให้บริการแก่ประชาชนมาอย่างต่อเนื่องจนถึงปัจจุบันเป็นเวลา 54 ปีแล้ว ซึ่งโครงการในครั้งนี้ จัดขึ้นเพื่อสำนึกในพระกรุณาธิคุณ สมเด็จพระเจ้าน้องนางเธอ สมเด็จเจ้าฟ้าฯ กรมพระศรีสวางควัฒน วรขัตติยราชนารี พระผู้ทรงแบ่งเบาพระราชภาระของพระบาทสมเด็จพระเจ้าอยู่หัว ในการสืบสาน รักษา และต่อยอด พระราชปณิธานแห่งองค์สมเด็จพระศรีนครินทราบรมราชชนนี ในการดูแลรักษาและให้คำปรึกษา ด้านสุขภาพอนามัยและการสาธารณสุขให้กับประชาชนในพื้นที่ห่างไกล" นายวันชัย ฯ กล่าว
นายวันชัย จันทร์พร ผู้ว่าราชการจังหวัดนครพนม กล่าวว่า การออกหน่วยแพทย์เคลื่อนที่ในครั้งนี้ ได้จัดให้มีบริการทางการแพทย์ ทั้งแพทย์แผนปัจจุบัน และแพทย์แผนไทย เช่น การตรวจคัดกรองภาวะสุขภาพ การรักษาทางทันตกรรม การบริการนวดเพื่อบำบัดรักษา และมีบริการแจกยาสามัญประจำบ้าน เพื่อช่วยเหลือในการรักษาพยาบาล ป้องกันโรค และฟื้นฟูสุขภาพอนามัยของประชาชนในท้องถิ่นทุรกันดาร ให้ได้รับบริการอย่างสะดวก รวดเร็ว ทั่วถึง และพัฒนาคุณภาพชีวิตให้ดียิ่งขึ้น
"จังหวัดนครพนมมีความมุ่งมั่นในการน้อมนำพระราชดำริของพระบาทสมเด็จพระเจ้าอยู่หัวและพระบรมวงศานุวงศ์ทุกพระองค์ พระผู้ทรงมุ่งมั่นในการบำบัดทุกข์ บำรุงสุขให้กับประชาชนคนไทยได้มีคุณภาพชีวิตที่ดีอย่างยั่งยืน ด้วยการส่งเสริมด้านการสาธารณสุข และการดูแลสุขภาพพื้นฐาน โดยเฉพาะอย่างยิ่ง การน้อมนำหลักปรัชญาของเศรษฐกิจพอเพียงไปสู่การปฏิบัติเป็นวิถีชีวิตของพี่น้องประชาชน ทำให้พี่น้องประชาชนทุกคนสามารถพึ่งพาตนเองได้ อาทิ การน้อมนำพระราชดำริเสริมสร้างความมั่นคงด้านอาหารในสมเด็จพระกนิษฐาธิราชเจ้า กรมสมเด็จพระเทพรัตนราชสุดา ฯ สยามบรมราชกุมารี ด้วยการปลูกพืชผักสวนครัว พืชสมุนไพร เป็นอาหาร เป็นยารักษาโรค อันจะทำให้ประชาชนได้มีสุขภาพที่ดี ด้วยพืชพันธุ์ธัญญาหารภายในรั้วบ้าน ภายในครัวเรือน ยังผลทำให้มีสุขภาพดี และมีคุณภาพชีวิตที่ดีอย่างยั่งยืน" นายวันชัย ฯ กล่าวในช่วงท้าย
กองสารนิเทศ สป.มท.
ครั้งที่ 570/2566  วันที่ 17 มิ.ย. 2566

ที่มา : https://www.thaigov.go.th/news/contents/details/69359