รัฐบาลไทย-ข่าวทำเนียบรัฐบาล-สมเด็จพระสังฆราช เสด็จเป็นองค์ประธานพิธีรับประทานผ้าไตรและขอประทานพระโอวาทในโครงการบรรพชาอุปสมบท 97 รูป ถวายพระกุศล เนื่องในโอกาสฉลองพระชนมายุ 8 รอบ 26 มิถุนายน 2566


วันเสาร์ที่ 17 มิถุนายน 2566
17/06/2566
พิมพ์
สมเด็จพระสังฆราช เสด็จเป็นองค์ประธานพิธีรับประทานผ้าไตรและขอประทานพระโอวาทในโครงการบรรพชาอุปสมบท 97 รูป ถวายพระกุศล เนื่องในโอกาสฉลองพระชนมายุ 8 รอบ 26 มิถุนายน 2566
สมเด็จพระอริยวงศาคตญาณ สมเด็จพระสังฆราช สกลมหาสังฆปริณายก เสด็จเป็นองค์ประธานพิธีรับประทานผ้าไตรและขอประทานพระโอวาทในโครงการบรรพชาอุปสมบท 97 รูป ถวายพระกุศล เนื่องในโอกาสฉลองพระชนมายุ 8 รอบ 26 มิถุนายน 2566
เมื่อวันที่ 16 มิ.ย. 66 เวลา 13.00 น. ที่วัดราชบพิธสถิตมหาสีมาราม เขตพระนคร กรุงเทพฯ เจ้าพระคุณสมเด็จพระอริยวงศาคตญาณ สมเด็จพระสังฆราช สกลมหาสังฆปริณายก เสด็จเป็นองค์ประธานพิธีรับประทานผ้าไตรและขอประทานพระโอวาทในโครงการบรรพชาอุปสมบท 97 รูป ถวายพระกุศล สมเด็จพระอริยวงศาคตญาณ สมเด็จพระสังฆราช สกลมหาสังฆปริณายก เนื่องในโอกาสฉลองพระชนมายุ 8 รอบ 26 มิถุนายน 2566 โดยมี นายอนุชา นาคาศัย รัฐมนตรีประจำสำนักนายกรัฐมนตรี กราบทูลถวายรายงาน นายสุทธิพงษ์ จุลเจริญ ปลัดกระทรวงมหาดไทย พร้อมด้วยผู้บริหารระดับสูง ผู้แทนส่วนราชการ และผู้เข้าร่วมโครงการอุปสมบท ฯ ร่วมพิธี
การนี้ เจ้าพระคุณสมเด็จพระอริยวงศาคตญาณ สมเด็จพระสังฆราช สกลมหาสังฆปริณายก โปรดประทานพระโอวาทความตอนหนึ่งว่า "การบรรพชาอุปสมบทในพระพุทธศาสนา นับเป็นกุศลอันยิ่งใหญ่ เพราะก่อนจะเข้ามาเป็นพระภิกษุในพระธรรมวินัย ผู้ขอบวชต้องตั้งจิตไว้ที่ “ศรัทธา” อันแน่วแน่มั่นคงต่อพระรัตนตรัย เล็งเห็นประโยชน์ของการสละบ้านเรือน ออกมาครองเพศบรรพชิต ผู้มีวิถีปฏิบัติในทางขัดเกลากิเลส จึงขอให้ทุกท่านทำความเข้าใจในเจตนารมณ์ของบรรพชาอุปสมบท ให้ถ่องแท้ กระทั่งซาบซึ้งแน่วแน่ถึงคุณประโยชน์ของการออกจากกาม ที่เรียกว่าการบำเพ็ญ “เนกขัมมะ” ว่าเป็นการปลดเปลื้องตนออกจากโลกียวิสัย ไปสู่การศึกษาขัดเกลาทางพระพุทธศาสนา อันจัดเป็นความดีอย่างแท้จริง สมด้วยพระพุทธอุทาน ในวันที่ทรงอธิษฐานเพศบรรพชิต ก่อนเสด็จออกมหาภิเนษกรมณ์ว่า “สาธุ โข ปพฺพชฺชา” ซึ่งแปลว่า “การบวชดีนักแล” อาตมภาพได้ทราบว่าโครงการนี้จะได้จัดให้ท่านจะ “บวชเรียน” คือ บวชแล้วมีการศึกษาเล่าเรียนพระธรรมวินัย ตลอดจนวิชาความรู้ต่าง ๆ ซึ่งช่วยจรรโลงพระพุทธศาสนา เป็นเครื่องรับประกันว่า ท่านจะไม่เสียเวลาเปล่า หากแต่จะได้สติปัญญา เป็นสมบัติล้ำค่าประดับตนไว้ตลอดไป เพราะฉะนั้น ขอให้ผู้ขอบวชจงตั้งใจพากเพียรประพฤติตนอยู่ในกรอบของพระธรรมวินัยอย่างเคร่งครัด ตลอดเวลาที่อยู่ในสมณเพศ ถึงแม้บวชอยู่เพียงชั่วระยะเวลาอันสั้น แต่บุญกุศลก็ย่อมบังเกิดขึ้นได้อย่างมหาศาล และนั่นย่อมเป็นของขวัญอันล้ำค่าสูงสุด ที่อาตมภาพขออนุโมทนาสาธุการอย่างจริงใจ
อนึ่ง เมื่อเวลา 08.30 น. ที่วัดราชบพิธสถิตมหาสีมาราม เขตพระนคร กรุงเทพฯ เจ้าประคุณสมเด็จพระมหาวีรวงศ์ เลขานุการสมเด็จพระสังฆราช ผู้ช่วยเจ้าอาวาสวัดราชบพิธสถิตมหาสีมาราม เป็นประธานฝ่ายสงฆ์ นายอนุชา นาคาศัย รัฐมนตรีประจำสำนักนายกรัฐมนตรี เป็นประธานฝ่ายฆราวาส นายสุทธิพงษ์ จุลเจริญ ปลัดกระทรวงมหาดไทย และคณะผู้บริหาร พร้อมครอบครัวผู้ร่วมโครงการ ฯ ร่วมอนุโมทนาในพิธีปลงผมตามโครงการบรรพชาอุปสมบท 97 รูป ถวายพระกุศล สมเด็จพระอริยวงศาคตญาณ สมเด็จพระสังฆราช สกลมหาสังฆปริณายก เนื่องในโอกาสฉลองพระชนมายุ 8 รอบ 26 มิถุนายน 2566 ด้วยความปลาบปลื้มตื้นตันใจของผู้เข้าร่วมโครงการและครอบครัว
นายสุทธิพงษ์ จุลเจริญ ปลัดกระทรวงมหาดไทย เปิดเผยว่า คณะกรรมการอำนวยการจัดงานฉลองพระชนมายุ 8 รอบ สมเด็จพระอริยวงศาคตญาณ สมเด็จพระสังฆราช สกลมหาสังฆปริณายก จัดโครงการบรรพชาอุปสมบท 97 รูป ถวายพระกุศล สมเด็จพระอริยวงศาคตญาณ สมเด็จพระสังฆราช สกลมหาสังฆปริณายก เนื่องในโอกาสฉลองพระชนมายุ 8 รอบ 26 มิถุนายน 2566 ขึ้นระหว่างวันที่ 15 มิถุนายน - 1 กรกฎาคม 2566 มีผู้เข้าร่วมโครงการฯ จำนวน 97 คน จากภาคีเครือข่ายต่าง ๆ ทั้งข้าราชการ พนักงานราชการ ลูกจ้างประจำจากหน่วยงานภาครัฐ ผู้แทนภาคเอกชน นักศึกษา และประชาชน โดยกำหนดจัดพิธีบรรพชาอุปสมบท ในวันเสาร์ที่ 17 มิถุนายน 2566 ณ วัดราชบพิธสถิตมหาสีมาราม วัดบุรณศิริมาตยาราม และวัดพระยายัง โดยกำหนดลาสิกขา ในวันเสาร์ที่ 1 กรกฎาคม 2566
“สมเด็จพระอริยวงศาคตญาณ สมเด็จพระสังฆราช สกลมหาสังฆปริณายก ทรงเจริญพระชนมายุ 8 รอบ 96 พรรษา ในวันที่ 26 มิถุนายน 2566 ซึ่งเพื่อเป็นการฉลองพระเดชพระคุณที่ทรงมีต่อพระบวรพุทธศาสนา คณะสงฆ์ ประเทศชาติ และประชาชน ให้สมพระเกียรติ จึงเป็นที่มาของการจัดโครงการบรรพชาอุปสมบท 97 รูป ถวายพระกุศล สมเด็จพระอริยวงศาคตญาณ สมเด็จพระสังฆราช สกลมหาสังฆปริณายก เนื่องในโอกาสมหามงคลดังกล่าว และเพื่อเป็นการส่งเสริมให้ประชาชนจากภาคส่วนต่าง ๆ ทั้งภาครัฐ ภาคเอกชน และประชาชน ได้มีส่วนร่วมในโครงการ รวมทั้งศึกษาพระธรรมวินัยและปฏิบัติสมณธรรม เรียนรู้หลักการตามพระพุทธศาสนา ในการนำมาใช้เป็นหลักประพฤติปฏิบัติในชีวิตประจำวัน และการปฏิบัติงานอันจะเป็นประโยชน์ต่อสังคมและประเทศชาติสืบไป” นายสุทธิพงษ์ฯ กล่าว
นายสุทธิพงษ์ จุลเจริญ ปลัดกระทรวงมหาดไทย กล่าวเพิ่มเติมว่า เนื่องในโอกาสสมเด็จพระอริยวงศาคตญาณ สมเด็จพระสังฆราช สกลมหาสังฆปริณายก ทรงเจริญพระชนมายุ 8 รอบ 96 พรรษา 26 มิถุนายน 2566 กระทรวงมหาดไทย ขอเชิญชวนพี่น้องประชาชน พุทธศาสนิกชน ตลอดจนภาคีเครือข่ายทั่วประเทศ ได้ร่วมกันน้อมจิตน้อมใจปฏิบัติบูชา ด้วยการทำความดี เจริญด้วยศีล สมาธิ ปัญญา เข้าวัดทำบุญตักบาตรร่วมกับครอบครัว เพื่อความเป็นสิริมงคลของชีวิต ในฐานะเป็นพุทธศาสนิกชน เพื่อเป็นการร่วมกันน้อมถวายเป็นพระกุศล แด่เจ้าพระคุณสมเด็จพระสังฆราช เนื่องในวาระอันเป็นมงคลดังกล่าว ตลอดเดือนมิถุนายน 2566 โดยพร้อมเพรียงกัน

ที่มา : https://www.thaigov.go.th/news/contents/details/69351