รัฐบาลไทย-ข่าวทำเนียบรัฐบาล-อำเภอนาดี บูรณาการทีมอำเภอและภาคีเครือข่าย พุ่งเป้าช่วยเหลือผู้สูงอายุ ผู้พิการ และผู้ยากไร้ในพื้นที่ พร้อมทั้งส่งเสริมน้อมนำหลักปรัชญาของเศรษฐกิจพอเพียง หนุนเสริม 


วันเสาร์ที่ 17 มิถุนายน 2566
17/06/2566
พิมพ์
อำเภอนาดี บูรณาการทีมอำเภอและภาคีเครือข่าย พุ่งเป้าช่วยเหลือผู้สูงอายุ ผู้พิการ และผู้ยากไร้ในพื้นที่ พร้อมทั้งส่งเสริมน้อมนำหลักปรัชญาของเศรษฐกิจพอเพียง หนุนเสริม
อำเภอนาดี บูรณาการทีมอำเภอและภาคีเครือข่าย พุ่งเป้าช่วยเหลือผู้สูงอายุ ผู้พิการ และผู้ยากไร้ในพื้นที่ พร้อมทั้งส่งเสริมน้อมนำหลักปรัชญาของเศรษฐกิจพอเพียง หนุนเสริม "การพึ่งพาตนเอง" เพื่อเสริมสร้างคุณภาพชีวิตที่ดีอย่างยั่งยืนในทุกครัวเรือน
วันนี้ (17 มิ.ย. 66) นายธรรมรัฏฐ์ งามแสง นายอำเภอนาดี เปิดเผยว่า อำเภอนาดีมุ่งมั่นในการขับเคลื่อนภารกิจในการดูแลพี่น้องประชาชนด้วย passion หลักการที่สำคัญในการ "บำบัดทุกข์ บำรุงสุข" ตามนโยบายกระทรวงมหาดไทย และจังหวัดปราจีนบุรี เพื่อให้พี่น้องประชาชนได้มีชีวิตความเป็นอยู่ที่ดีด้วยการบูรณาการหน่วยงานที่เกี่ยวข้องในลักษณะ "ทีมอำเภอ" พุ่งเป้าบูรณาการน้อมนำหลักปรัชญาของเศรษฐกิจพอเพียงให้เกิดการมีส่วนร่วมในกิจกรรมสาธารณประโยชน์ที่ส่งผลต่อการสร้างสังคมที่เข้มแข็ง ด้วยการเสริมสร้างพลังความรัก ความสามัคคี ความเอื้อเฟื้อเผื่อแผ่ช่วยเหลือเกื้อกูลกัน ด้วยความเสียสละ มีจิตอาสา สร้างความเข้มแข็งตั้งแต่ระดับครัวเรือนสู่ระดับชุมชนขยายผลมายังระดับอำเภอต่อไป
"ทางอำเภอนาดีได้บูรณาการทีมลงพื้นที่ตรวจเยี่ยมให้กำลังใจครัวเรือนผู้สูงอายุ ผู้พิการ และผู้ยากไร้ในพื้นที่ หมู่ที่ 4 บ้านเสี้ยว ตำบลนาดี อำเภอนาดี ได้แก่ 1. น.ส.กุลธิดา บ้านเลขที่ 127 2. นายสรรศักดิ์ 3. นายทัศนัย บ้านเลขที่ 63 และ 4. นายอดิศักดิ์ บ้านเลขที่ 89 พร้อมทั้งได้มอบเครื่องอุปโภค บริโภค เพื่อบรรเทาความเดือดร้อนในเบื้องต้น แบบ "ยาฝรั่ง" และได้สอบถามถึงการช่วยเหลือจากหน่วยงานรัฐ พบว่าผู้สูงอายุได้รับบัตรผู้สูงอายุแล้ว ผู้พิการได้รับบัตรคนพิการแล้ว และผู้ยากไร้ได้มีหน่วยงานต่าง ๆ เข้าให้ความช่วยเหลือ โดยมีสาธารณสุขอำเภอนาดี พัฒนาการอำเภอนาดี เกษตรอำเภอนาดี ท้องถิ่นอำเภอนาดี นายกเทศบาลตำบลนาดี อสม. กำนัน และผู้ใหญ่บ้าน ฯลฯ ร่วมออกตรวจเยี่ยมและหาแนวทางในการช่วยเหลือในทุกมิติ" นายอำเภอนาดี กล่าว
นายธรรมรัฏฐ์ งามแสง นายอำเภอนาดี กล่าวต่ออีกว่า เพื่อทำให้ประชาชนในพื้นที่ได้รับการแก้ไขปัญหาความเดือดร้อนที่จะส่งผลดีต่อสุขภาพอนามัยของประชาชนในระยะยาวอย่างยั่งยืน สะท้อนหลักการนำทฤษฎี "มิติยาฝรั่ง" คือ การทำให้ประชาชนอยู่รอด สามารถพึ่งพาตนเองได้ หมั่นลงพื้นที่ไปเยี่ยมเยียนให้กำลังใจพี่น้องประชาชน และส่งเสริมการน้อมนำพระราชดำริสมเด็จพระกนิษฐาธิราชเจ้า กรมสมเด็จพระเทพรัตนราชสุดา ฯ สยามบรมราชกุมารี ด้านความมั่นคงทางอาหาร ด้วยการปลูกพืชปลูกผัก ไม้ผล เพื่อมีพืชผักสวนครัว พืชสมุนไพรไว้บริโภค เป็นการลดรายจ่ายภายในครัวเรือนและยังเป็นการสร้างเสริมรายได้ให้กับครัวเรือน รวมทั้งจัดทำถังขยะเปียกลดโลกร้อน และมีการบริหารจัดการขยะตั้งแต่ต้นทางในทุกครัวเรือน
“อำเภอนาดี มุ่งมั่นในการส่งเสริมกระบวนการมีส่วนร่วมผ่านกระบวนการเรียนรู้ของชุมชน การบริหารจัดการชุมชน เพื่อสร้างพลังชุมชนให้เข้มแข็งและสามารถพึ่งตนเองได้อย่างยั่งยืน ตามเป้าหมายการพัฒนาที่ยั่งยืน (UN SDGs) ที่ผู้ว่าราชการจังหวัดทุกจังหวัดได้ร่วมประกาศกับองค์การสหประชาชาติประจำประเทศไทย เพื่อมุ่งมั่นในการเสริมสร้างคุณประโยชน์ในทุกมิติทำให้พี่น้องประชาชนได้มีคุณภาพชีวิตที่ดีอย่างยั่งยืนตลอดไป" นายอำเภอนาดี กล่าวในช่วงท้าย

ที่มา : https://www.thaigov.go.th/news/contents/details/69356