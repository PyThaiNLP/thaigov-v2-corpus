รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯ ติดตามแนวทางการส่งเสริมการท่องเที่ยว ควบคู่การดูแลและพัฒนา “เกาะกระดาน” ฟื้นฟูธรรมชาติอย่างสมดุล ยั่งยืน ยินดีนักท่องเที่ยวให้ความสนใจต่อเนื่อง 


วันอาทิตย์ที่ 18 มิถุนายน 2566
18/06/2566
พิมพ์
โฆษกรัฐบาลเผย นายกฯ ติดตามแนวทางการส่งเสริมการท่องเที่ยว ควบคู่การดูแลและพัฒนา “เกาะกระดาน” ฟื้นฟูธรรมชาติอย่างสมดุล ยั่งยืน ยินดีนักท่องเที่ยวให้ความสนใจต่อเนื่อง
โฆษกรัฐบาลเผย นายกฯ ติดตามแนวทางการส่งเสริมการท่องเที่ยว ควบคู่การดูแลและพัฒนา “เกาะกระดาน” ฟื้นฟูธรรมชาติอย่างสมดุล ยั่งยืน ยินดีนักท่องเที่ยวให้ความสนใจต่อเนื่อง หลังได้รับการจัดอันดับให้เป็นชายหาดที่ดีที่สุดในโลก
วันนี้ (18 มิ.ย. 66) นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ติดตามการดำเนินงานของหน่วยงานที่เกี่ยวข้องในการส่งเสริมและพัฒนาเกาะกระดาน จังหวัดตรัง อย่างยั่งยืน และยินดีที่เกาะกระดานได้รับความนิยมจากนักท่องเที่ยวทั้งชาวไทยและชาวต่างชาติอย่างต่อเนื่อง ภายหลังได้รับการจัดอันดับจาก เว็บไซต์ World beach guide ให้เป็นชายหาดที่ดีที่สุดในโลก ประจำปี 2566 ทั้งนี้ นายกรัฐมนตรีขอให้หน่วยงานที่เกี่ยวข้อง ดูแล อำนวยความสะดวก และรักษาความปลอดภัยแก่นักท่องเที่ยว
โฆษกประจำสำนักนายกรัฐมนตรี กล่าวว่า ภายหลังเกาะกระดาน ซึ่งเป็น 1 ใน 7 เกาะที่อยู่ในความดูแลของอุทยานแห่งชาติหาดเจ้าไหม จังหวัดตรัง ได้รับการจัดอันดับให้เป็นชายหาดที่ดีที่สุดในโลก ประจำปี 2566 จากเว็บไซต์ World beach guide ทำให้ตั้งแต่เดือนเมษายน 2566 เป็นต้นมา มีนักท่องเที่ยวทั้งชาวไทยและชาวต่างชาติเดินทางมาท่องเที่ยวยังเกาะกระดานจำนวนมากกว่า 2,000 คนต่อวัน สร้างรายได้กว่า 3 ล้านบาทต่อวัน ซึ่งมากเป็น 6 เท่าของรายได้ช่วงก่อนเกิดสถานการณ์โควิด-19 ที่มีรายได้เพียงวันละประมาณ 5 แสนบาท และยังส่งผลให้การท่องเที่ยวโดยรวมของจังหวัดตรังคึกคักเพิ่มขึ้นกว่าร้อยละ 50 ซึ่งเป็นส่วนสำคัญในการสนับสนุนการขยายตัวของภาคการท่องเที่ยวของประเทศ
โฆษกประจำสำนักนายกรัฐมนตรี กล่าวเพิ่มเติมว่า จำนวนนักท่องเที่ยวที่เพิ่มขึ้น ทำให้มีความกังวลเกี่ยวกับผลกระทบที่อาจเกิดขึ้นต่อสิ่งแวดล้อมบนเกาะกระดาน โดยหน่วยงานที่เกี่ยวข้องได้ร่วมกันวางแนวทางเพื่อส่งเสริมการท่องเที่ยวควบคู่ไปกับการอนุรักษ์สิ่งแวดล้อม โดยจังหวัดตรังได้จัดแต่งตั้งคณะทำงานบริหารจัดการแหล่งท่องเที่ยว “เกาะกระดาน” เพื่อให้การบริหารจัดการและบูรณาการการท่องเที่ยวเป็นไปอย่างมีประสิทธิภาพเกิดความยั่งยืน นอกจากนี้ ทางอุทยานแห่งชาติหาดเจ้าไหมได้วางแนวทางฟื้นฟูทรัพยากรธรรมชาติบนเกาะกระดาน และเกาะอื่น ๆ ในความดูแล โดยจะทำการปิดการท่องเที่ยวและพักแรม ตั้งแต่วันที่ 1 มิถุนายน ถึง 30 กันยายน 2566 เพื่อให้ทรัพยากรธรรมชาติได้ฟื้นตัว รวมทั้งคำนึงถึงความปลอดภัยเนื่องจากเป็นช่วงฤดูมรสุม
“นายกรัฐมนตรีขอบคุณความร่วมมือ ร่วมใจจากทุกภาคส่วน ซึ่งเป็นส่วนสำคัญในการขับเคลื่อนการฟื้นตัวของภาคการท่องเที่ยวตามแนวนโยบายของรัฐบาล ด้วยศักยภาพของสถานที่ท่องเที่ยวไทยที่สะท้อนจากการได้รับจัดอันดับความสวยงามระดับต้นๆ ของโลก รวมทั้งประเทศไทยยังเป็นจุดหมายปลายทางยอดนิยมของนักท่องเที่ยวต่างชาติจากทั่วโลกมาโดยตลอด ทั้งนี้ นายกรัฐมนตรีเน้นย้ำการวางแนวทางส่งเสริมการท่องเที่ยวควบคู่กับการดูแลและฟื้นฟูธรรมชาติอย่างต่อเนื่อง เพื่อสร้างสมดุล และความยั่งยืนของทรัพยากรธรรมชาติให้กับแหล่งท่องเที่ยวต่อไป” นายอนุชาฯ กล่าว

ที่มา : https://www.thaigov.go.th/news/contents/details/69364