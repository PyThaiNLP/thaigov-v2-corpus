รัฐบาลไทย-ข่าวทำเนียบรัฐบาล-ผู้ว่าฯ กำแพงเพชร รวมพลังภาคีเครือข่าย สร้างฝายชะลอน้ำในพื้นที่อุทยานแห่งชาติ มุ่งมั่นเป้าหมายสร้างฝาย 418 แห่ง ขับเคลื่อนวันดินโลก “กำแพงเพชรร่วมใจสร้างฝายคืนความชุ่มชื้นให้ผืนป่า


วันเสาร์ที่ 17 มิถุนายน 2566
17/06/2566
พิมพ์
ผู้ว่าฯ กำแพงเพชร รวมพลังภาคีเครือข่าย สร้างฝายชะลอน้ำในพื้นที่อุทยานแห่งชาติ มุ่งมั่นเป้าหมายสร้างฝาย 418 แห่ง ขับเคลื่อนวันดินโลก “กำแพงเพชรร่วมใจสร้างฝายคืนความชุ่มชื้นให้ผืนป่า
ผู้ว่าฯ กำแพงเพชร รวมพลังภาคีเครือข่าย สร้างฝายชะลอน้ำในพื้นที่อุทยานแห่งชาติ มุ่งมั่นเป้าหมายสร้างฝาย 418 แห่ง ขับเคลื่อนกิจกรรมวันดินโลก “กำแพงเพชรร่วมใจสร้างฝายคืนความชุ่มชื้นให้ผืนป่า (Check Dam)” เพื่อฟื้นคืนผืนป่าของประเทศไทย
ผู้ว่าฯ กำแพงเพชร รวมพลังภาคีเครือข่าย สร้างฝายชะลอน้ำในพื้นที่อุทยานแห่งชาติ มุ่งมั่นเป้าหมายสร้างฝาย 418 แห่ง ขับเคลื่อนกิจกรรมวันดินโลก “กำแพงเพชรร่วมใจสร้างฝายคืนความชุ่มชื้นให้ผืนป่า (Check Dam)” เพื่อฟื้นคืนผืนป่าของประเทศไทยให้กลับมาอุดมสมบูรณ์อย่างยั่งยืน
วันนี้ (17 มิ.ย. 66) ที่หน่วยพิทักษ์อุทยานแห่งชาติคลองลานที่ คล.1 (แม่พืช) หมู่ที่ 8 บ้านแม่พืช-แปลงสี่ ต.คลองลานพัฒนา อ.คลองลาน จ.กำแพงเพชร นายชาธิป รุจนเสรี ผู้ว่าราชการจังหวัดกำแพงเพชร เปิดเผยว่า จังหวัดกำแพงเพชร จัดกิจกรรม “ก่อสร้างฝายต้นน้ำลำธาร (Check Dam)” ตามโครงการกำแพงเพชรร่วมใจสร้างฝายคืนความชุ่มชื้นให้ผืนป่า เพื่ออนุรักษ์และฟื้นฟูต้นน้ำลำธารและป่าไม้นานาชนิด สร้างความชุ่มชื้นให้กับผืนป่า และฟื้นคืนให้ทุกพื้นที่ในประเทศไทยกลับมาเป็นพื้นที่สีเขียวที่อุดมสมบูรณ์อย่างยั่งยืน โดยมี นายบุญช่วย หอมยามเย็น รองผู้ว่าราชการจังหวัด นายธีรศักดิ์ ลิขิต นายอำเภอคลองลาน หัวหน้าส่วนราชการ องค์กรปกครองส่วนท้องถิ่น คณะครูและนักเรียนโรงเรียนในสังกัดองค์การบริหารส่วนจังหวัดกำแพงเพชร หน่วยงานทั้งภาครัฐและเอกชน สื่อมวลชน และประชาชนจิตอาสา รวมกว่า 500 คน ร่วมกิจกรรม
นายชาธิป รุจนเสรี ผู้ว่าราชการจังหวัดกำแพงเพชร กล่าวว่า กิจกรรม “ก่อสร้างฝายต้นน้ำลำธาร (Check Dam)” เป็นการน้อมนำแนวพระราชดำริของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร ในการพัฒนาและฟื้นฟูป่าไม้มาสู่การปฏิบัติ ด้วยการใช้ทรัพยากรที่เอื้ออำนวยสัมพันธ์ซึ่งกันและกันให้เกิดประโยชน์สูงสุด ซึ่งพระองค์ทรงตระหนักถึงความอยู่รอดของป่าไม้ โดยมี “น้ำ” อันเป็นองค์ประกอบสำคัญ จึงได้มีโครงการในพระราชดำริที่เกี่ยวเนื่องกับการบริหารจัดการน้ำจำนวนมาก สอดแทรกอยู่ในโครงการพระราชดำริกว่า 4,741 โครงการ ซึ่งทั้งหมดมุ่งเน้นไปที่การอนุรักษ์และฟื้นฟูทรัพยากรธรรมชาติซึ่งเป็นส่วนสำคัญของสิ่งมีชีวิตทุกชนิดบนโลก รวมถึงการอนุรักษ์พื้นที่ป่าไม้ ด้วยการใช้วิธีทางธรรมชาติ คือ ฝายกั้นน้ำ (Check Dam) หรือ ฝายชะลอความชุ่มชื้น เพื่อชะลอและกักเก็บน้ำไม่ให้น้ำไหลออกจากพื้นที่ สร้างความชุ่มชื้นให้แก่ป่าไม้และเพิ่มพื้นที่สีเขียวให้มากยิ่งขึ้น นับเป็นการอนุรักษ์ทรัพยากรป่าไม้และความหลากหลายทางพันธุ์พืชและพันธุ์สัตว์อย่างยั่งยืน
“โครงการกำแพงเพชรร่วมใจสร้างฝายคืนความชุ่มชื้นให้ผืนป่า โดยกำหนดให้เริ่มการก่อสร้างฝายต้นน้ำในพื้นที่ป่าต้นน้ำลำธาร เริ่มตั้งแต่ บริเวณอุทยานแห่งชาติคลองลาน อุทยานแห่งชาติคลองวังเจ้า อุทยานแห่งชาติแม่วงก์ และเขตรักษาพันธุ์สัตว์ป่าเขาสนามเพรียง โดยโครงการนี้ มีจุดประสงค์เพื่อสร้างความตระหนักรู้ถึงความสำคัญของทรัพยากรดิน น้ำ ป่า ให้แก่พี่น้องประชาชน ขับเคลื่อนกิจกรรมวันดินโลก (World Soil Day) “อาหารก่อกำเนิดเกิดจากดิน” รวมถึงการเปิดโอกาสให้ประชาชนทุกคนได้ร่วมกันอนุรักษ์และพัฒนาฟื้นฟูต้นน้ำลำธารและป่าไม้ ซึ่งเป็นทรัพยากรที่สำคัญที่สุดของโลก เป็นจุดเริ่มต้นของชีวิตทั้งมนุษย์และสัตว์ และยังเป็นแหล่งขยายพันธุ์สัตว์ป่า โดยเฉพาะอย่างยิ่งสัตว์น้ำ สัตว์ครึ่งบกครึ่งน้ำ และยังเป็นแหล่งต้นน้ำลำธารที่สมบูรณ์ เอื้ออำนวยแหล่งน้ำแก่พี่น้องประชาชนในพื้นที่อีกด้วย” นายชาธิปฯ กล่าว
นายชาธิป รุจนเสรี ผู้ว่าราชการจังหวัดกำแพงเพชร กล่าวเพิ่มเติมว่า การก่อสร้างฝายต้นน้ำลำธาร หรือฝายชะลอน้ำ (Check Dam) ตามแนวพระราชดำริ นอกจากจะเป็นการสร้างความชุ่มชื้นความอุดมสมบูรณ์ให้กับพื้นที่ป่าแล้ว ยังเป็นหนึ่งในแผนการแก้ไขปัญหาไฟป่าและหมอกควัน เนื่องจากป่าในจังหวัดกำแพงเพชร ส่วนใหญ่เป็นป่าเบญจพรรณผสมป่าไผ่ ซึ่งมีสภาพแห้งแล้งและติดไฟง่าย ทำให้เกิดไฟป่าลุกลามได้ง่ายอยู่บ่อยครั้ง เป็นการแก้ไขปัญหามลพิษหมอกควันและฝุ่นละอองขนาดเล็ก (PM 2.5) ซึ่งส่งผลกระทบโดยตรงต่อสิ่งแวดล้อม เศรษฐกิจ และสุขภาพประชาชนทั้งในเขตพื้นที่จังหวัดและใกล้เคียง
“จังหวัดกำแพงเพชร จะเริ่มดำเนินการก่อสร้างฝายในรูปแบบจิตอาสา โดยไม่ใช้งบประมาณของทางราชการ ซึ่งจะอาศัยการร่วมแรงร่วมใจกันของหน่วยงานทั้งภาครัฐและเอกชน รวมทั้งภาคีเครือข่ายทุกภาคส่วน โดยจะเริ่ม Kick off สร้างฝายคืนความชุ่มชื้นให้ผืนป่า (Check Dam) กระจายไปตามเขตอุทยานแห่งชาติในพื้นที่ต่าง ๆ โดยมีพื้นที่เป้าหมายดำเนินการ จำนวน 418 แห่งในจังหวัดกำแพงเพชร จึงขอเชิญชวนหน่วยงานภาครัฐ ภาคเอกชน องค์กร กลุ่มบุคคล รวมถึงพี่น้องประชาชนจิตอาสา ร่วมกันเป็นส่วนหนึ่งในการอนุรักษ์สิ่งแวดล้อม ทรัพยากรป่าไม้และต้นน้ำลำธาร เพื่อให้ทุกพื้นที่ป่าของประเทศไทยกลับมาอุดมสมบูรณ์อย่างยั่งยืน ทั้งนี้ ผู้ที่สนใจร่วมกิจกรรมหรือประสงค์ร่วมสนับสนุนในการจัดสร้างฝายคืนความชุ่มชื้นให้ผืนป่า (Check Dam) ตามโครงการกำแพงเพชรร่วมใจสร้างฝายคืนความชุ่มชื่นให้ผืนป่า (Check Dam) สามารถติดต่อสอบถามได้ที่ สำนักงานทรัพยากรธรรมชาติและสิ่งแวดล้อมจังหวัดกำแพงเพชร หรือเขตอุทยานแห่งชาติทุกแห่งของจังหวัดกำแพงเพชร” นายชาธิป ฯ กล่าวในช่วงท้าย
#WorldSoilDay #วันดินโลก #GlobalSoilPartnership #SEPtoSDGs #Change for Good

ที่มา : https://www.thaigov.go.th/news/contents/details/69355