รัฐบาลไทย-ข่าวทำเนียบรัฐบาล-ข่าวปลอม!! “เพจออมสินเพื่อนนักสู้” ธ.ออมสิน ให้กู้เงินส่วนบุคคล สูงสุดหนึ่งแสนบาท ระบาดหนัก 


วันเสาร์ที่ 3 มิถุนายน 2566
ข่าวปลอม!! “เพจออมสินเพื่อนนักสู้” ธ.ออมสิน ให้กู้เงินส่วนบุคคล สูงสุดหนึ่งแสนบาท ระบาดหนัก
ข่าวปลอม!! “เพจออมสินเพื่อนนักสู้” ธ.ออมสิน ให้กู้เงินส่วนบุคคล สูงสุดหนึ่งแสนบาท ระบาดหนัก
กระทรวงดิจิทัลเพื่อเศรษฐกิจและสังคม (ดีอีเอส) พบโจรไซเบอร์ปั่นข่าวปลอมสัปดาห์ล่าสุด ประชาชนแห่ให้ความสนใจและหลงเชื่อ “เพจออมสินเพื่อนนักสู้” ซึ่งแอบอ้างชื่อธนาคารออมสินปล่อยเงินกู้ส่วนบุคคล วงเงิน 100,000 บาท ดอกเบี้ยต่ำ ขึ้นอันดับ 1 ระวัง! ถูกหลอก ให้กู้เงินวอนตรวจสอบให้ดี อย่าหลงเชื่อ SMS  เพจ เว็บไซต์ปลอมพร้อมย้ำเป็นข้อมูลเท็จ
นายเวทางค์ พ่วงทรัพย์ รองปลัดกระทรวงดิจิทัลเพื่อเศรษฐกิจและสังคม (ดีอีเอส) ในฐานะโฆษกกระทรวงฯฝ่ายข้าราชการประจำ กล่าวถึง ผลการมอนิเตอร์และรับแจ้งข่าวปลอมของศูนย์ต่อต้านข่าวปลอม ระหว่างวันที่ 26 พฤษภาคม – 1 มิถุนายน 2566 พบข้อความที่เข้ามาทั้งหมด 3,177,311 ข้อความ โดยมีข้อความที่ต้องดำเนินการตรวจสอบ (Verify) ทั้งสิ้น 217 ข้อความ ทั้งนี้ช่องทางที่มีการพบเบาะแสมากที่สุด คือ ข้อความที่มาจาก Social Listening จำนวน 184 ข้อความ ตามมาด้วยการแจ้งเบาะแสผ่าน Line Official จำนวน 33 ข้อความ รวมเรื่องที่ต้องดำเนินการตรวจสอบทั้งหมด 158 เรื่อง และจากการประสานงานกับหน่วยงานที่เกี่ยวข้อง ได้รับผลการตรวจสอบกลับ90 เรื่อง
ทั้งนี้ ดีอีเอส ได้แบ่งข่าวปลอมที่ได้รับความสนใจเป็น 4 กลุ่ม ประกอบด้วย
กลุ่มที่ 1 : นโยบายรัฐบาล ข่าวสารทางราชการ ความสงบเรียบร้อยของสังคม ขัดศีลธรรมอันดี และความมั่นคงภายในกระเทศ จำนวน 64 เรื่อง อาทิ รัฐบาลชวนประชาชนใช้สิทธิบัตรทอง รับยาคุมกำเนิดไม่เกิน 3 แผงต่อครั้ง  เป็นต้น
กลุ่มที่ 2 : ผลิตภัณฑ์สุขภาพ วัตถุอันตราย เครื่องสำอาง รวมถึงสินค้าและบริการที่ผิดกฎหมาย จำนวน 73 เรื่อง อาทิถ้าดื่มน้ำเย็นติดต่อกันทุกวัน จะทำให้ปวดหลัง ปวดเอว ปวดตามข้อ ท้องอืด ท้องเฟ้อ และไอบ่อยเป็นต้น
กลุ่มที่ 3 : ภัยพิบัติ จำนวน 8 เรื่อง อาทิ ประกาศ ช่วงต้นเดือนจะมีพายุ 2 ลูก แต่จะอยู่ลูกละฝั่งกัน ซึ่งมีผลกระทบต่อประเทศไทย ทั้ง 2 ลูก เป็นต้น
กลุ่มที่ 4 : เศรษฐกิจ จำนวน 13 เรื่อง อาทิ ตลาดหลักทรัพย์แห่งประเทศไทย ร่วมกับนิคมอุสาหกรรม WHA GROUP เปิดให้ลงทุน เริ่มต้นที่ 350 - 500 หน่วย เป็นต้น ทั้งนี้ ประเด็นข่าวที่เกี่ยวกับโควิด-19 จำนวน 3 เรื่อง
อย่างไรก็ตาม เมื่อพิจารณาจากข่าวปลอมที่ได้รับความสนใจในลำดับต้นๆ ในสัปดาห์ล่าสุดนี้ พบว่าส่วนใหญ่เป็นข่าวด้านกลุ่มผลิตภัณฑ์เพื่อสุขภาพ รองลงมากลุ่มนโยบายรัฐบาล ข่าวสารทางราชการและกลุ่มเศรษฐกิจตามลำดับ
สำหรับข่าวที่ได้รับความสนใจและประชาชนเข้ามามีส่วนร่วม (Engagement) มากที่สุด 10 อันดับ ได้แก่
อันดับที่ 1 : เรื่อง กู้ออมสินส่วนบุคคล วงเงิน 100,000 บาท ผ่านเพจออมสินเพื่อนนักสู้
อันดับที่ 2 : เรื่อง เปิดพัดลมจ่อตัวทำให้เกิดภาวะร่างกายขาดน้ำ เหนื่อยง่าย อิดโรย
อันดับที่ 3 : เรื่อง ถ้าตับทำงานหนักจะมีปัญหาเกี่ยวกับการนอนไม่หลับ
อันดับที่ 4 : เรื่อง กรมการจัดหางาน รับสมัครงานจำนวนมาก ทำงาน 1 - 2 ชม. ครบ 10 วัน รับ 10,000 บาท
อันดับที่ 5 : เรื่อง พบสารไตรโคลซานในลิปสติก ยาสีฟันและสบู่ ทำให้หัวใจเต้นช้าลงและดื้อยา
อันดับที่ 6 : เรื่อง ก.การคลังเตรียมแจกเงินอีก 1,000 บาท เข้าบัตรปชช. แบบ Smart Card ทั่วประเทศ
อันดับที่ 7 : เรื่อง ตลาดหลักทรัพย์ฯ เปิดสอนหลักสูตรการลงทุนหุ้นออนไลน์ฟรี
อันดับที่ 8 : เรื่อง รัฐบาลแจกเบี้ยผู้สูงอายุ โอนทันที 3,000 บาท
อันดับที่ 9 : เรื่อง AOT เปิดตลาดนักลงทุนไทย ชวนเทรดและลงทุนหุ้น
อันดับที่ 10 : เรื่องทำธุระกรมที่ดิน มี SMS แจ้งชื่อ ได้จองคิวที่กรมที่ดิน และให้กดยืนยันคิวทำให้เงินสูญหาย
พร้อมกันนี้ นายเวทางค์ ยังขอความร่วมมือประชาชน ตรวจสอบให้รอบด้าน อย่าหลงเชื่อในข้อความเชิญชวนต่าง ๆ โดยเฉพาะเรื่องการหลอกลวงให้กู้เงิน หลอกลงทุน ให้สินเชื่อต่าง ๆ ของมิจฉาชีพที่ปลอมเป็นธนาคารหรือผู้ให้บริการทางการเงินต่าง ๆ เลือกแชร์ข้อมูลที่เป็นประโยชน์และถูกต้อง มีสติ รู้เท่าทันข่าวปลอม และสามารถติดตามแจ้งเบาะแสข่าวปลอม ผ่านช่องทางศูนย์ต่อต้านข่าวปลอมได้ที่ไลน์@antifakenewscenter เว็บไซต์https://www.antifakenewscenter.com/ ทวิตเตอร์ https://twitter.com/AFNCThailand และช่องทางโทรศัพท์โทรสายด่วน GCC 1111 ต่อ 87 ตลอด 24 ชั่วโมง
____________

ที่มา : https://www.thaigov.go.th/news/contents/details/68841