รัฐบาลไทย-ข่าวทำเนียบรัฐบาล-พ่อเมืองสองแคว เชิญชวนนักเรียน นักศึกษา ประชาชนทั่วไป ร่วมการประกวดภาพถ่าย ในหัวข้อ “พิษณุโลกใส่ผ้าไทยได้ทุกวัยและทุกวัน” ชิงเงินรางวัลรวมมูลค่า 50,000 บาท


วันเสาร์ที่ 3 มิถุนายน 2566
03/06/2566
พิมพ์
พ่อเมืองสองแคว เชิญชวนนักเรียน นักศึกษา ประชาชนทั่วไป ร่วมการประกวดภาพถ่าย ในหัวข้อ “พิษณุโลกใส่ผ้าไทยได้ทุกวัยและทุกวัน” ชิงเงินรางวัลรวมมูลค่า 50,000 บาท
พ่อเมืองสองแคว เชิญชวนนักเรียน นักศึกษา ประชาชนทั่วไป ร่วมการประกวดภาพถ่าย ในหัวข้อ “พิษณุโลกใส่ผ้าไทยได้ทุกวัยและทุกวัน” ชิงเงินรางวัลรวมมูลค่า 50,000 บาท
เมื่อวันที่ 2 มิ.ย. 66 นายภูสิต สมจิตต์ ผู้ว่าราชการจังหวัดพิษณุโลก เปิดเผยว่า จังหวัดพิษณุโลก ได้น้อมนำแนวพระดำริของสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา ที่ทรงมุ่งมั่นในการช่วยเหลือพสกนิกรของพระองค์ท่าน ให้มีอาชีพ มีรายได้ โดยอาศัยภูมิปัญญาของบรรพบุรุษในท้องถิ่นของตนเอง อีกทั้งกระตุ้นให้เกิดกระแสนิยมการสวมใส่ชุดผ้าไทย จึงเป็นที่มาของพระดำริ “ผ้าไทยใส่ให้สนุก” เป็นเครื่องมือในการส่งเสริมและพัฒนาทักษะในด้านงานหัตถศิลป์หัตถกรรม อาชีพช่างทอผ้าและผู้ประกอบการ OTOP ด้านผ้าไทย ให้สามารถพัฒนารูปแบบการย้อมผ้า ถักทอผ้า ตัดเย็บเสื้อผ้า ให้มีความทันสมัยตามแฟชั่นนิยม สอดคล้องกับความต้องการของประชาชนผู้บริโภคในปัจจุบัน ด้วยการออกแบบลวดลายต่อยอดภูมิปัญญาของบรรพบุรุษ จากลายดั้งเดิมให้เป็นลายที่มีสีสันและรูปลักษณ์หลากหลายที่มีความทันสมัย โดยพระราชทานลายผ้าเพื่อให้ช่างทอผ้าทุกกลุ่ม ทุกเทคนิคทั่วประเทศ อาทิ ลายขอเจ้าฟ้าสิริวัณณวรีฯ ลายขิดนารีรัตนราชกัญญา และล่าสุด คือ ลายดอกรักราชกัญญา เพื่อให้ช่างทอผ้าและผู้ประกอบการผ้าไทย นำไปสร้างสรรค์ชิ้นงานเพื่อสร้างงาน สร้างอาชีพ สร้างรายได้ สร้างคุณภาพชีวิตที่ดีอย่างยั่งยืน ซึ่งได้รณรงค์ส่งเสริมและผลักดันกระตุ้นให้เกิดกระแสความนิยมชมชอบการสวมใส่ผ้าไทยให้เข้าถึงพี่น้องประชาชน โดยมีข้าราชการเป็นผู้นำในการสวมใส่ผ้าไทย อันสอดคล้องตามมติคณะรัฐมนตรี เมื่อวันที่ 9 มิถุนายน 2563 และเพื่อเป็นการกระตุ้นเศรษฐกิจฐานรากสร้างรายได้ให้กับสมาชิกกลุ่มทอผ้าในชุมชนผ่านการรณรงค์และประชาสัมพันธ์ในทุกช่องทาง ทำให้เกิดความตื่นตัวในการสวมใส่ผ้าไทยของประชาชนทุกช่วงวัย ทุกสาขาอาชีพ
“เพื่อเป็นการกระตุ้นส่งเสริมให้เกิดความคึกคักและการสร้างสรรค์งานผ้าไทยที่หลากหลาย จังหวัดพิษณุโลก จึงได้ดำเนินกิจกรรมรับสมัครผลงานภาพถ่าย ภายใต้แนวคิด “พิษณุโลกใส่ผ้าไทยได้ทุกวัยและทุกวัน” แบ่งการประกวดเป็น 4 ประเภท คือ ประเภทที่ 1 ระดับประถมศึกษา ประเภทที่ 2 ระดับมัธยมศึกษาหรือเทียบเท่า ประเภทที่ 3 ระดับอุดมศึกษาหรือเทียบเท่า และประเภทที่ 4 บุคคลทั่วไป ชิงเงินรางวัลรวมมูลค่า 50,000 บาท จำแนกเป็น รางวัลชนะเลิศ เงินรางวัล 5,000 บาท, รางวัลรองชนะเลิศ อันดับ 1 เงินรางวัล 3,000 บาท, รางวัลรองชนะเลิศ อันดับ 2 เงินรางวัล 2,000 บาท, และรางวัลชมเชยอีกจำนวน 20 รางวัล รางวัลละ 500 บาท รวมมูลค่า 10,000 บาท ในทุกประเภทการประกวด” นายภูสิตฯ กล่าวเน้นย้ำ
นายภูสิต สมจิตต์ ผู้ว่าราชการจังหวัดพิษณุโลก กล่าวเพิ่มเติมว่า สำหรับผู้สนใจเข้าร่วมการประกวด มีขั้นตอนการสมัคร ดังนี้ 1) ผู้เข้าประกวดต้องโพสต์รูปภาพบนแพลตฟอร์มเฟซบุ๊ก (Facebook) โดยสวมใส่ชุดผ้าไทย ผ้าพื้นเมือง ไม่จำกัดสี/ลวดลาย/แหล่งผลิต พร้อมติดแฮชแท็ก (Hashtag) #พิษณุโลกใส่ผ้าไทยได้ทุกวัยและทุกวัน และตั้งค่าโพสต์ให้เป็นสาธารณะ โดยโพสต์ได้ตั้งแต่วันที่ 15 มิถุนายน - 31 กรกฎาคม 2566 ทั้งนี้ผู้สมัครสามารถส่งผลงานเข้าร่วมประกวดได้มากกว่า 1 โพสต์ โดยกำหนดให้ 1 โพสต์ต่อ 1 ภาพ 2) ผู้เข้าประกวดต้องสมัครเข้าร่วมการประกวดผ่านระบบ Google Form ระหว่างวันที่ 15 มิถุนายน - 31 กรกฎาคม 2566 โดยต้องกรอกข้อมูลลิงก์ (Link URL) ของโพสต์รูปภาพที่ส่งเข้าประกวด และข้อมูลอื่น ๆ ให้ถูกต้อง ครบถ้วน 3) ผู้เข้าประกวดเชิญชวนประชาชนทั่วไป กดไลค์ (Like) และแชร์ (Share) ในโพสต์ที่ส่งเข้าประกวด โดยการตัดสินการประกวดคณะกรรมการจะนับผลรวมจำนวนการกดไลค์และแชร์ของโพสต์ที่ส่งเข้าประกวด ถึงวันที่ 15 สิงหาคม 2566 เวลา 12.00 น. และประกาศรายชื่อผู้ที่ได้รับรางวัล ภายในวันที่ 22 สิงหาคม 2566 โดยสามารถสอบถามรายละเอียดเพิ่มเติมได้ที่ สำนักงานพัฒนาชุมชนจังหวัดพิษณุโลก โทร. 0-5528-2359 หรือทางเพจ Facebook “ผ้าไทยใส่ให้สนุก พิษณุโลก”

ที่มา : https://www.thaigov.go.th/news/contents/details/68849