รัฐบาลไทย-ข่าวทำเนียบรัฐบาล-“ทิพานัน”เผยผลสำเร็จ Thailand Travel Mart Plus ผู้ประกอบการไทย-เทศแห่เข้าร่วมสูงกว่าปี 65 ผู้ประกอบการธุรกิจนำเที่ยวจาก 50 ประเทศทั่วโลก เข้าร่วมเพิ่มร้อยละ 35 


วันเสาร์ที่ 3 มิถุนายน 2566
03/06/2566
พิมพ์
“ทิพานัน”เผยผลสำเร็จ Thailand Travel Mart Plus ผู้ประกอบการไทย-เทศแห่เข้าร่วมสูงกว่าปี 65 ผู้ประกอบการธุรกิจนำเที่ยวจาก 50 ประเทศทั่วโลก เข้าร่วมเพิ่มร้อยละ 35
“ทิพานัน”เผยผลสำเร็จ Thailand Travel Mart Plus ผู้ประกอบการไทย-เทศแห่เข้าร่วมสูงกว่าปี 65 ผู้ประกอบการธุรกิจนำเที่ยวจาก 50 ประเทศทั่วโลก เข้าร่วมเพิ่มร้อยละ 35 สะท้อนนโยบายเปิดประเทศของและมาตรการกระตุ้นท่องเที่ยว ของ“พล.อ.ประยุทธ์”
วันนี้ (3 มิ.ย. 66) น.ส.ทิพานัน ศิริชนะ รองโฆษกประจำสำนักนายกรัฐมนตรี เปิดเผยว่า พล.อ.ประยุทธ์ จันนทร์โอชา นายกรัฐมนตรีและรัฐมนตรีว่าการกระทรวงกลาโหม รับทราบและยินดีผลสำเร็จของงาน Thailand Travel Mart Plus ถือเป็นหนึ่งในงานส่งเสริมการขายลักษณะ B2B ด้านการท่องเที่ยวที่ใหญ่ที่สุดในประเทศไทย และเป็นเวทีสำคัญในการเจรจาธุรกิจระหว่างผู้ประกอบการธุรกิจท่องเที่ยวไทยกับผู้ประกอบการนำเที่ยวจากต่างประเทศ ที่ศูนย์การประชุมแห่งชาติสิริกิติ์ กรุงเทพฯ ซึ่งจัดขึ้นระหว่างวันที่ 31 พฤษภาคม – 2 มิถุนายน 2566  ที่ผ่านมาภายใต้แนวคิด “Visit Thailand Year 2023 : Amazing New Chapters”
น.ส.ทิพานัน กล่าวว่า ในงานมีผู้ประกอบการด้านการท่องเที่ยวของประเทศไทยและกลุ่มประเทศอนุภูมิภาคลุ่มน้ำโขง (Seller) เข้าร่วมงาน จำนวนทั้งสิ้น 435 ราย เพิ่มขึ้นร้อยละ 60.7 จากปีที่แล้ว และมีสัดส่วนผู้ประกอบการรายใหม่ที่เข้าร่วมเป็นครั้งแรก ร้อยละ 35 ขณะที่ผู้ประกอบการธุรกิจนำเที่ยวจาก 50 ประเทศทั่วโลก (Buyer) เข้าร่วมทั้งสิ้น 374 ราย เพิ่มขึ้นร้อยละ 35 เมื่อเทียบกับปี 2565 โดยมีสัดส่วนผู้ประกอบการรายใหม่ร้อยละ 42 ซึ่งคาดว่าจะทำให้มีการเจรจาธุรกิจในงานกว่า 11,760 นัดหมาย
“จากผลสำเร็จดังกล่าว ทำให้รัฐบาลเชื่อมั่นว่าภาพรวมรายได้ตลาดต่างประเทศจะบรรลุเป้าหมาย 1.5 ล้านล้านบาท ภายในปี 2566 ถือเป็นสัญญาณที่ดี ที่การท่องเที่ยวไทยฟื้นตัวและกลับมาเติบโตอย่างต่อเนื่อง ธุรกิจท่องเที่ยวและธุรกิจที่เกี่ยวเนื่อง เกิดการขับเคลื่อนเศรษฐกิจในหลายสาขา ธุรกิจเอสเอ็มอีภาคท่องเที่ยวฟื้นตัว  สะท้อนถึงผลสำเร็จอย่างเป็นรูปธรรม จากการขับเคลื่อนนโยบายเปิดประเทศของพล.อ.ประยุทธ์ ละมาตรการกระตุ้นเศรษฐกิจและกระตุ้นการท่องเที่ยว ประกอบกับการพัฒนาโครงสร้างพื้นฐานด้านคมนาคม ที่สะดวกรวดเร็ว เชื่อมโยงเครือข่ายดึงดูดนักท่องเที่ยวมาประเทศไทย สร้างรายได้มหาศาล”น.ส.ทิพานัน กล่าว

ที่มา : https://www.thaigov.go.th/news/contents/details/68837