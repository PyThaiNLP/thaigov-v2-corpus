รัฐบาลไทย-ข่าวทำเนียบรัฐบาล-บสย. - ชาญอิสสระ จัดโครงการ CSR แจกกล้าไม้ ชวนคนเมืองเพิ่มพื้นที่สีเขียว


วันศุกร์ที่ 2 มิถุนายน 2566
02/06/2566
พิมพ์
บสย. - ชาญอิสสระ จัดโครงการ CSR แจกกล้าไม้ ชวนคนเมืองเพิ่มพื้นที่สีเขียว
บสย. - ชาญอิสสระ จัดโครงการ CSR ร่วมแจกกล้าไม้มงคล จำนวน 300 กล้า เนื่องในโอกาสวันต้นไม้ประจำปีของชาติ ซึ่งตรงกับวันที่ 3 มิถุนายน และวันสิ่งแวดล้อมโลก ปี 2566 ตรงกับวันที่ 5 มิถุนายนของทุกปี เพื่อให้ประชาชนนำไปปลูกช่วยลดปัญหาภาวะโลกร้อน
นายสิทธิกร ดิเรกสุนทร กรรมการและผู้จัดการทั่วไป บรรษัทประกันสินเชื่ออุตสาหกรรมขนาดย่อม (บสย.) และคณะผู้บริหาร พร้อมด้วย นางอรพรรณ อรุณรังสิกุล รองกรรมการผู้จัดการ บริษัท ร่วมอิสสระ จำกัด จัดโครงการ CSR ร่วมแจกกล้าไม้มงคล จำนวน 300 กล้า เนื่องในโอกาสวันต้นไม้ประจำปีของชาติ ซึ่งตรงกับวันที่ 3 มิถุนายน และวันสิ่งแวดล้อมโลก ปี 2566 ตรงกับวันที่ 5 มิถุนายนของทุกปี เพื่อให้ประชาชนนำไปปลูกช่วยลดปัญหาภาวะโลกร้อน และเพิ่มพื้นที่สีเขียวให้สิ่งแวดล้อม เมื่อวันที่ 2 มิถุนายน 2566 ณ ลานพลาซ่า ชั้น 1 อาคารชาญอิสสระทาวเวอร์ 2
สำหรับในปีนี้ บสย. ได้รับการสนับสนุน “ต้นยอ” จากกรมป่าไม้ จำนวน 300 กล้า สรรพคุณเป็นยารักษาโรคได้ ช่วยเสริมสิริมงคลแก่เจ้าบ้าน และสมาชิกในบ้านตามความเชื่อ โดย บสย. นำมาแจกจ่ายให้กับประชาชนทั่วไปและชุมชนใกล้เคียง เพื่อส่งเสริมการมีส่วนร่วมในการดูแลสิ่งแวดล้อม ซึ่งเป็นส่วนหนึ่งของนโยบาย ESG ที่ บสย. มุ่งมั่นดำเนินธุรกิจโดยให้ความสำคัญทั้งในด้านสิ่งแวดล้อม สังคม และธรรมาภิบาล เพื่อเดินหน้าสู่การเป็นองค์กรผู้นำด้าน ESG ของประเทศตามเป้าหมายการพัฒนาแห่งสหัสวรรษ Sustainable Development Goals (SDGs) การสร้างมาตรฐานชีวิตความเป็นอยู่ของประชาชนขององค์การสหประชาชาติ (UN)
ทั้งนี้ บสย. ยังสนับสนุน SMEs สู่ธุรกิจ ESG และ BCG ที่เป็นมิตรต่อสิ่งแวดล้อม ภายใต้โครงการค้ำประกันสินเชื่อ “บสย. SMEs เข้มแข็ง” (PGS 10) กับผลิตภัณฑ์ Smart Green วงเงินค้ำประกันต่อรายไม่เกิน 40 ล้านบาท รวมทุกสถาบันการเงิน ฟรีค่าธรรมเนียมค้ำประกัน 4 ปีแรก และค้ำประกันสูงสุด 10 ปี สอบถามรายละเอียดเพิ่มเติมได้ที่ บสย. Call Center 0-2890-9999 และสำนักงานเขตทั้ง 11 แห่ง ทั่วประเทศ

ที่มา : https://www.thaigov.go.th/news/contents/details/68820