รัฐบาลไทย-ข่าวทำเนียบรัฐบาล-อยู่ไกล...ไปร่วมงานไม่ได้ ไม่ต้องเสียใจ! JOB EXPO THAILAND 2023 ชวนคนหางานลงทะเบียนนัดสัมภาษณ์งานออนไลน์


วันศุกร์ที่ 2 มิถุนายน 2566
02/06/2566
พิมพ์
อยู่ไกล...ไปร่วมงานไม่ได้ ไม่ต้องเสียใจ! JOB EXPO THAILAND 2023 ชวนคนหางานลงทะเบียนนัดสัมภาษณ์งานออนไลน์
กรมการจัดหางาน เปิดอีก 1 ไฮไลท์ของมหกรรมจัดหางาน  JOB EXPO THAILAND 2023  นัดสัมภาษณ์งานออนไลน์ อำนวยความสะดวกให้คนหางานจากทั่วประเทศ ที่ไบเทคบางนา วันที่ 8 – 10 มิถุนายน 2566
นายไพโรจน์ โชติกเสถียร อธิบดีกรมการจัดหางาน เปิดเผยว่า กระทรวงแรงงาน โดยกรมการจัดหางาน กำหนดจัดงาน JOB EXPO THAILAND 2023  ภายใต้ธีมงาน “คนไทยมีงานทำ คนหางาน งานหาคน” ระหว่างวันที่ 8 – 10 มิถุนายน 2566 ณ ศูนย์นิทรรศการและการประชุมไบเทค บางนา Hall EH 100 – 102 กรุงเทพมหานคร โดยความพิเศษของการจัดงานในครั้งนี้ คือการนำตำแหน่งงานจากหลากหลายภาคส่วนทั้งในประเทศและต่างประเทศ กว่า 500,000 อัตรา มาเตรียมไว้รองรับผู้สมัครงานจากทั่วประเทศ รวมทั้งการเชิญชวนบริษัทภาคเอกชนร่วม 400 แห่ง มารับสมัครและสัมภาษณ์งานภายในงาน อย่างไรก็ตามกรมการจัดหางานยังคำนึงถึงคนหางานที่อยู่ห่างไกล หรือไม่สะดวกมาร่วมงานในวันเวลาดังกล่าว จึงจัดให้มีการนัดสัมภาษณ์งานออนไลน์ ผ่านระบบ Zoom โดยบริษัทภาคเอกชนชั้นนำที่มีชื่อเสียง อาทิ บริษัท กลุ่มเซ็นทรัล จำกัด บริษัท เอก-ชัย ดิสทริบิวชั่น ซีสเท็ม จำกัด (โลตัส) บริษัท เบอร์ลี่ยุคเกอร์ จำกัด (มหาชน) (BIG C) บริษัทไมเนอร์ อินเตอร์เนชั่นแนล จำกัด (มหาชน) บริษัท บุญรอดบริเวอรี่ จำกัด บริษัท ไทยน้ำทิพย์ คอร์ปอเรชั่น จำกัด บริษัท ฟอร์ท คอร์ปอเรชั่น จำกัด (มหาชน) บริษัท ไทยเบฟเวอเรจ จำกัด (มหาชน) บริษัท หัวเว่ย เทคโนโลยี (ประเทศไทย) จำกัด เป็นต้น ซึ่งพร้อมให้บริการสัมภาษณ์งานออนไลน์วันละ 6 บริษัท ตลอด 3 วัน ตั้งแต่เวลา 10.30 – 17.30 น.
นายไพโรจน์ กล่าวต่อไปว่า สำหรับผู้ที่สนใจสัมภาษณ์งานผ่านระบบออนไลน์สามารถลงทะเบียนและเลือกตำแหน่งงานที่ต้องการสมัครงานได้ที่เว็บไซต์ jobit.doe.go.th/jobexpothailand2023 โดยมีขั้นตอน ง่ายๆ เพียงเข้าสู่หน้าเว็บไซต์ - กำหนดรหัส – กรอกข้อมูลส่วนตัว - เลือกงานที่ต้องการ จากนั้นแสกน QR Code เพื่อแจ้งความประสงค์เข้ารับการสัมภาษณ์งานผ่าน google sheet โดยสามารถตรวจสอบวัน-เวลา เข้าสัมภาษณ์งานผ่านระบบ (ZOOM) ได้ในวันพุธที่ 7 มิถุนายน 2566 ในส่วนคนหางานและนายจ้างที่มีข้อมูลอยู่ในระบบไทยมีงานทำ สามารถ log in เข้าลิงค์ job expo ด้วย username /password เลขบัตรประชาชน หรือเลขนิติบุคคลได้เลย โดยไม่ต้องลงทะเบียนใหม่
ทั้งนี้ สามารถสอบถามรายละเอียดเพิ่มเติมได้ที่สำนักงานจัดหางานจังหวัดทุกจังหวัด สำนักงานจัดหางานกรุงเทพมหานคร พื้นที่ 1 – 10 หรือที่สายด่วนกระทรวงแรงงาน โทร 1506 กด 2 กรมการจัดหางาน

ที่มา : https://www.thaigov.go.th/news/contents/details/68805