รัฐบาลไทย-ข่าวทำเนียบรัฐบาล-ผู้ตรวจฯ ทาวัน ตรวจเยี่ยม สอจ.พิจิตร และตรวจติดตามสถานประกอบการเหมืองแร่ ตามโครงการ “เหมืองแร่ดีคู่ชุมชน” 


วันศุกร์ที่ 2 มิถุนายน 2566
02/06/2566
พิมพ์
ผู้ตรวจฯ ทาวัน ตรวจเยี่ยม สอจ.พิจิตร และตรวจติดตามสถานประกอบการเหมืองแร่ ตามโครงการ “เหมืองแร่ดีคู่ชุมชน”
ผู้ตรวจราชการกระทรวงอุตสาหกรรม ทาวัน ตรวจเยี่ยม สอจ.พิจิตร และตรวจติดตามสถานประกอบการเหมืองแร่ ตามโครงการ “เหมืองแร่ดีคู่ชุมชน”
วันที่ 30 - 31 พฤษภาคม 2566 นายทาวัน ทวีถาวรสวัสดิ์ ผู้ตรวจราชการกระทรวงอุตสาหกรรม ได้เข้าตรวจเยี่ยมสำนักงานอุตสาหกรรมจังหวัดพิจิตร (สอจ.พิจิตร) โดยมีนายชัยทัต สมิตินนท์ อุตสาหกรรมจังหวัดพิจิตร (อสจ.พิจิตร) และเจ้าหน้าที่ให้การต้อนรับ ผู้ตรวจราชการฯ ได้เน้นย้ำให้บูรณาการทำงานให้สอดรับกับนโยบาย MIND “ใช้หัวและใจปั้นอุตสาหกรรมคู่ชุมชน” ทั้ง 4 มิติ ประกอบด้วย ความสำเร็จทางธุรกิจ ดูแลสังคม ชุมชน และสิ่งแวดล้อม รวมถึงการกระจายรายได้ให้กับประชาชนเพื่อความเป็นอยู่ที่ดีขึ้น โดยเฉพาะอย่างยิ่งการให้คำปรึกษาแนะนำแก่ผู้ประกอบการในพื้นที่ให้ประกอบกิจการให้เป็นไปตามกฎหมาย ไม่สร้างผลกระทบต่อสิ่งแวดล้อมและประชาชนในพื้นที่
นอกจากนี้ ทางคณะฯ  เข้าตรวจเยี่ยมบริษัท อัครา รีซอร์เซส จำกัด (มหาชน) เหมืองแร่ทองคำ ซึ่งครอบคลุมพื้นที่ 2 จังหวัด ได้แก่ พิจิตร และเพชรบูรณ์  โดยมีคณะเจ้าหน้าที่จากบริษัทฯ ให้การต้อนรับพร้อมพาเยี่ยมชมเหมืองแร่ทองคำ ซึ่งกลับมาเปิดดำเนินการเหมืองทองอีกครั้ง เมื่อวันที่ 23 มีนาคม 2566 ที่ผ่านมา หลังปิดเหมืองไปนานกว่า 6 ปี โดยบริษัทฯ มีกรอบการพัฒนาชุมชนและสังคมอย่างยั่งยืน (CSR) 4 ด้าน คือ 1)การพัฒนาอย่างยั่งยืน เพิ่มพื้นที่สีเขียว สร้างงาน สร้างอาชีพ ยกระดับเกษตรกรรมท้องถิ่น 2)การยกระดับการศึกษา 3)สุขภาพดีถ้วนหน้า และ4)น้ำเพื่อชีวิต เพื่อการเข้าถึงน้ำสะอาดของชุมชม การจัดการน้ำเพื่อการเกษตรแบบมีส่วนร่วม โดยผู้ตรวจราชการฯ ได้เน้นย้ำให้บริษัทฯ ดำเนินการตามแนวทางการพัฒนาชุมชนรอบเหมืองแร่อย่างต่อเนื่อง โดยเฉพาะการพัฒนาแหล่งน้ำเพื่อการเกษตร การอุปโภค และบริโภค รวมถึงการสร้างงานสร้างอาชีพ สร้างรายได้ให้แก่คนในชุมชน โดยใช้กลไกคณะกรรมการกองทุนฯ เหมืองแร่ เป็นเครื่องมือในการบริหารเพื่อให้เกิดประโยชน์สูงสุด ตามความต้องการของชุมชน ประกอบกับการนำมาตรการส่งเสริมการลงทุนเพื่อพัฒนาชุมชนและสังคมของBOI เข้ามาช่วยขับเคลื่อนโครงการต่าง ๆ ของ บริษัทฯ ด้วยอีกช่องทางหนึ่ง

ที่มา : https://www.thaigov.go.th/news/contents/details/68801