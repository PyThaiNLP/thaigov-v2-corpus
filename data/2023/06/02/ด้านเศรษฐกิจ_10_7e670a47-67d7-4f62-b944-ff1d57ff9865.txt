รัฐบาลไทย-ข่าวทำเนียบรัฐบาล-EXIM BANK ประกาศปรับอัตราดอกเบี้ย คงจุดยืนอัตราดอกเบี้ยเงินกู้ลูกค้ารายย่อยชั้นดีต่ำที่สุดในระบบ


วันศุกร์ที่ 2 มิถุนายน 2566
02/06/2566
พิมพ์
EXIM BANK ประกาศปรับอัตราดอกเบี้ย คงจุดยืนอัตราดอกเบี้ยเงินกู้ลูกค้ารายย่อยชั้นดีต่ำที่สุดในระบบ
EXIM BANK ประกาศปรับอัตราดอกเบี้ย Prime Rate 0.25% ต่อปี จาก 6.25% ต่อปี เป็น 6.50% ต่อปี ซึ่งยังคงเป็นอัตราดอกเบี้ยเงินกู้ลูกค้ารายย่อยชั้นดีที่ต่ำที่สุดในระบบ มีผลตั้งแต่วันที่ 6 มิถุนายน 2566 เป็นต้นไป
ดร.รักษ์ วรกิจโภคาทร กรรมการผู้จัดการ ธนาคารเพื่อการส่งออกและนำเข้าแห่งประเทศไทย (EXIM BANK) เปิดเผยว่า ตามที่คณะกรรมการนโยบายการเงิน (กนง.) มีมติให้ปรับขึ้นอัตราดอกเบี้ยนโยบาย 0.25% ต่อปี จาก 1.75% เป็น 2.00% ต่อปี อันเนื่องมาจากเศรษฐกิจไทยที่มีแนวโน้มขยายตัวต่อเนื่องจากภาคการท่องเที่ยวและการบริโภคภาคเอกชน ขณะที่การส่งออกสินค้ามีแนวโน้มฟื้นตัวอย่างค่อยเป็นค่อยไป ประกอบกับแนวโน้มเงินเฟ้อที่ยังอยู่ในระดับสูง เพื่อให้การดำเนินงานของ EXIM BANK สอดคล้องกับทิศทางของเศรษฐกิจและแนวโน้มเงินเฟ้อและสนับสนุนการดำเนินนโยบายการเงินของธนาคารแห่งประเทศไทย (ธปท.) ซึ่งจะช่วยให้การฟื้นตัวของเศรษฐกิจไทยเป็นไปอย่างมีเสถียรภาพ EXIM BANK จึงประกาศปรับอัตราดอกเบี้ย Prime Rate 0.25% ต่อปี จาก 6.25% ต่อปี เป็น 6.50% ต่อปี ซึ่งยังคงเป็นอัตราดอกเบี้ยเงินกู้ลูกค้ารายย่อยชั้นดีที่ต่ำที่สุดในระบบ มีผลตั้งแต่วันที่ 6 มิถุนายน 2566 เป็นต้นไป
“EXIM BANK ในฐานะสถาบันการเงินเฉพาะกิจของรัฐที่มีภารกิจขับเคลื่อนยุทธศาสตร์การค้าและการลงทุนระหว่างประเทศ ยังดำเนินบทบาทธนาคารเพื่อการพัฒนาโดยไม่ทิ้งคนตัวเล็ก ดูแลช่วยเหลือผู้ประกอบการ SMEs และกลุ่มเปราะบางด้วยมาตรการและโปรโมชันพิเศษอย่างต่อเนื่อง เพื่อสนับสนุนให้สามารถปรับตัวและรับมือกับสภาวะเศรษฐกิจและแข่งขันได้ในเวทีการค้าโลกยุคใหม่ที่เต็มไปด้วยโอกาสใหม่ ๆ และปัจจัยท้าทายที่ต้องบริหารจัดการอย่างรู้เท่าทันด้วยเครื่องมือทางการเงินครบวงจร” ดร.รักษ์ กล่าว

ที่มา : https://www.thaigov.go.th/news/contents/details/68819