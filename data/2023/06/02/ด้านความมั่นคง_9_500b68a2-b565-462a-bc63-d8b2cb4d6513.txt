รัฐบาลไทย-ข่าวทำเนียบรัฐบาล-เริ่มแล้ว กระทรวงมหาดไทย ผนึกกำลังราชสีห์รุ่นใหม่จัดกิจกรรมนำรณรงค์ “ดีเดย์” เดือนแห่งการสร้างความตระหนักรู้วันดินโลก (World Soil Day 2022)


วันศุกร์ที่ 2 มิถุนายน 2566
02/06/2566
พิมพ์
เริ่มแล้ว กระทรวงมหาดไทย ผนึกกำลังราชสีห์รุ่นใหม่จัดกิจกรรมนำรณรงค์ “ดีเดย์” เดือนแห่งการสร้างความตระหนักรู้วันดินโลก (World Soil Day 2022)
เริ่มแล้ว กระทรวงมหาดไทย ผนึกกำลังราชสีห์รุ่นใหม่จัดกิจกรรมนำรณรงค์ “ดีเดย์” เดือนแห่งการสร้างความตระหนักรู้วันดินโลก (World Soil Day 2022) ภายใต้แนวคิด Great food from good soils for better life awareness months ในเดือน มิ.ย. – ก.ค. 66
เริ่มแล้ว กระทรวงมหาดไทย ผนึกกำลังราชสีห์รุ่นใหม่จัดกิจกรรมนำรณรงค์ “ดีเดย์” เดือนแห่งการสร้างความตระหนักรู้วันดินโลก (World Soil Day 2022) ภายใต้แนวคิด Great food from good soils for better life awareness months ในเดือน มิ.ย. – ก.ค. 66 พร้อมเชิญชวนพี่น้องประชาชนร่วมแสดงเจตนารมณ์ในการรักษาความอุดมสมบูรณ์ของทรัพยากรดินเพื่อความยั่งยืนของชีวิต
วันนี้ (2 มิ.ย. 66) ที่กระทรวงมหาดไทย นายสุทธิพงษ์ จุลเจริญ ปลัดกระทรวงมหาดไทย ได้กล่าวถึง กิจกรรมการรณรงค์สร้างความตระหนักรู้ถึงคุณค่าของทรัพยากรดิน ภายใต้แนวคิด Great food from good soils for better life awareness months ในเดือน มิ.ย. – ก.ค. 66 เมื่อวันที่ 1 มิ.ย. 66 ที่ผ่านมา ซึ่งกระทรวงมหาดไทย และทุกจังหวัดทั่วประเทศ ได้มีการประกาศเจตนารมณ์ ในการขับเคลื่อนประเทศไทยที่ยั่งยืน ด้านการฟื้นฟู และอนุรักษ์ทรัพยากรดิน เนื่องในโอกาสวันที่ 5 ธันวาคม วันดินโลก (World Soil Day) ปี 2565 (WSD 2022) ภายใต้แนวคิด อาหารก่อกำเนิดเกิดจากดิน “Soils, where food begins.” ซึ่งเป็นวันสำคัญที่น่าภาคภูมิใจของคนไทยทุกคน ที่นักปฐพีวิทยาทั่วโลก 60,000 คน ต่างร่วมเฉลิมฉลองเป็นประจำทุกปี เพื่อเชิดชูพระอัจฉริยภาพด้านการอนุรักษ์ และพัฒนาทรัพยากรดินขององค์พระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร โดยงานวันดินโลกนี้ เริ่มกิจกรรมด้วยพลังคนรุ่นใหม่มหาดไทย ที่มีทีม Change for Good (MOI CFG) ร่วมกับภาคีวิชาการสถาบันเทคโนโลยีพระจอมเกล้าเจ้าคุณทหารลาดกระบัง (สจล.) และการทำงานร่วมกับคณะสงฆ์ และพลัง บวร ทั่วประเทศ
““เราจะสืบสาน รักษา และต่อยอด และครองแผ่นดินโดยธรรม เพื่อประโยชน์สุขแห่งอาณาราษฎรตลอดไป” พระปฐมบรมราชโองการของพระบาทสมเด็จพระเจ้าอยู่หัว ในพระราชพิธีบรมราชาภิเษก เมื่อวันที่ 4 พฤษภาคม 2562 สะท้อนถึงพระราชปณิธานอันแน่วแน่ในการทรงงาน เพื่อจะสืบสาน รักษา และต่อยอด โครงการอันเนื่องมาจากพระราชดำริ และแนวพระราชดำริต่าง ๆ ของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร และสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง และเพื่อเป็นการสานพลังใจพสกนิกรชาวไทยทุกหมู่เหล่า กระทรวงมหาดไทยมีความตั้งใจที่จะทำให้แผ่นดินไทย เป็น “แผ่นดินทอง” ทำให้แผ่นดินมาตุภูมิของเราเป็นแผ่นดินที่อุดมสมบูรณ์ เป็นแหล่งก่อกำเนิดของอาหารเพื่อมวลมนุษยชาติอย่างต่อเนื่องตลอดไป เพื่อแสดงความจงรักภักดีและน้อมรำลึกในพระมหากรุณาธิคุณอันหาสุดมิได้ ด้วยจิตใจอันดีงาม ซึ่งแสดงออกด้วยความจงรักภักดี ความรักเทิดทูน ความกตัญญูกตเวทีต่อสถาบันพระมหากษัตริย์” ปลัดกระทรวงมหาดไทย กล่าว
ปลัดกระทรวงมหาดไทย กล่าวต่ออีกว่า ตลอดระยะเวลาที่ผ่านมา ตั้งแต่กระทรวงมหาดไทย และทุกจังหวัดได้ประกาศเจตนารมณ์ขับเคลื่อนประเทศไทยที่ยั่งยืน โดยมีคุณกีต้า ซับบระวาล ผู้ประสานงานสหประชาชาติ ประจำประเทศไทย (UN) ร่วมเป็นสักขีพยาน ทุกพื้นที่ได้มีการขับเคลื่อนกิจกรรมที่สอดคล้องกับเป้าหมายการพัฒนาที่ยั่งยืน (SDGs) ทั้ง 17 ข้อ อาทิ การสร้างความมั่นคงทางอาหาร ผ่านโครงการ “บ้านนี้มีรัก ปลูกผักกินเอง” และ “ทางนี้มีผลผู้คนรักกัน” ตามแนวพระราชดำริสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี การรณรงค์เชิญชวนคนไทยสวมใส่ผ้าไทย ในทุกโอกาส ซึ่งเป็นการสนับสนุนผู้ประกอบการผ้าไทยในท้องถิ่นที่มีกระบวนการผลิตที่เป็นมิตรต่อสิ่งแวดล้อมตั้งแต่ต้นน้ำไปจนถึงปลายน้ำ การจัดทำถังขยะเปียกลดโลกร้อน และการส่งเสริมการคัดแยกขยะอย่างถูกวิธี ที่มุ่งลดปริมาณคาร์บอนไดออกไซด์สุทธิเป็นศูนย์ภายในปี ค.ศ. 2065 – 2070 ตามแนวนโยบายแผนพลังงานชาติ (Policy Direction) การขับเคลื่อนแนวทางขจัดความยากจนและพัฒนาคนทุกช่วงวัยอย่างยั่งยืนตามหลักปรัชญาของเศรษฐกิจพอเพียงของศูนย์อำนวยการขจัดความยากจนและพัฒนาคนทุกช่วงวัยอย่างยั่งยืนตามหลักปรัชญาของเศรษฐกิจพอเพียง โดยใช้ข้อมูลจากระบบ ThaiQM และ TPMAP และโครงการหนึ่งตำบล หนึ่งหมู่บ้านยั่งยืน (Sustainable Village) เป็นโครงการเพื่อเฉลิมพระเกียรติ สมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา เนื่องในโอกาสทรงเจริญพระชนมายุครบ 3 รอบ 36 พรรษา เป็นต้น
“สิ่งที่เป็นปัจจัยพื้นฐานของการดำรงชีวิต คือ อาหาร ซึ่งร้อยละ 95 ของอาหารที่โลกนี้ผลิตขึ้น เกิดจากดิน ดังนั้น การที่เราจะได้อาหารที่ดี ปลอดภัย ได้รับสารอาหารครบถ้วนล้วนมาจากดินที่อุดมสมบูรณ์ (Great food from good soils for better life.) กิจกรรมการรณรงค์สร้างความตระหนักรู้เนื่องในโอกาสวันดินโลก ประจำปี 2565 ภายใต้แนวคิด อาหารก่อกำเนิดเกิดจากดิน เป็นการเริ่มต้นของการรณรงค์เน้นย้ำในห้วงเดือนแห่งการสร้างความตระหนักรู้ในการวางรากฐานสู่ความยั่งยืน มีกิจกรรมต่าง ๆ ประกอบด้วย 1) การประชุมเชิงปฏิบัติการฯ 2) การบรรยาย โดยวิทยากรรับเชิญ 3) กิจกรรมแข่งขันจัดทำสื่อประชาสัมพันธ์ (ประเภท อินโฟกราฟิก) เกี่ยวกับดิน 4) กิจกรรมการรณรงค์สร้างความตระหนักรู้ถึงความสำคัญของทรัพยากรดิน ภายใต้แนวคิด Soils, where food begins. 5) กิจกรรมเกมและคำถามเกี่ยวกับดิน และ 6) กิจกรรมนิทรรศการเกี่ยวกับดิน ผ่านคลิปวิดีโอสั้น ใน 8 หัวข้อ ได้แก่ หัวข้อที่ 1 “ดิน” เป็นรากฐานสำคัญของทุกสิ่งมีชีวิตบนโลก” หัวข้อที่ 2 “ความอุดมสมบูรณ์ของดินกำลังเป็นสิ่งที่มนุษย์มองข้ามไป” หัวข้อที่ 3 สุขภาพของดินที่ดี ทำให้เราสุขภาพดี ปลอดภัย และได้รับสารอาหารที่ครบถ้วน หัวข้อที่ 4 ดินของเราได้รับผลกระทบจากการใช้งานของเรา หัวข้อที่ 5 กว่าร้อยละ 33 ของดินบนโลกอยู่ในสภาวะเสื่อมโทรม หัวข้อที่ 6 ดินสามารถกักเก็บและรีไซเคิล สารอาหารที่เราต้องการที่จำเป็นต่อการดำรงชีพ หัวข้อที่ 7 อาหารก่อกำเนิด เกิดจากดิน และหัวข้อที่ 8 ภารกิจของกระทรวงมหาดไทยที่เกี่ยวข้องกับคุณภาพดินและคุณภาพชีวิตของประชาชน”  ปลัดกระทรวงมหาดไทย กล่าวเน้นย้ำ
ปลัดกระทรวงมหาดไทย กล่าวเพิ่มเติมว่า ในระหว่างวันที่ 22 พฤษภาคม – 2 มิถุนายน 2566 เป็นห้วงของการเสริมสร้างทักษะและฝึกประสบการณ์จริง (Learning by Doing) ของข้าราชการบรรจุใหม่ของสำนักงานปลัดกระทรวงมหาดไทย จำนวน 106 คน ประกอบด้วย ตำแหน่ง นักวิเคราะห์นโยบายและแผนปฏิบัติการ นักวิชาการพัสดุปฏิบัติการ และนายช่างไฟฟ้าปฏิบัติงาน ซึ่งกลุ่มข้าราชการบรรจุใหม่จะได้รับประสบการณ์จากการหมุนเวียนเรียนรู้งานจากหน่วยงานภายในสังกัดสำนักงานปลัดกระทรวงมหาดไทย ส่วนกลาง หนึ่งในเรื่องสำคัญ คือ การสื่อสารสังคม ข้าราชการกระทรวงมหาดไทยทุกคนถือเป็นนักสื่อสาร ที่จะนำเรื่องราวดี ๆ ของกระทรวงมหาดไทยไปแบ่งปันและบอกต่อให้ทุกคนได้รู้ เสริมสร้างภาพลักษณ์ที่ดีให้แก่องค์กร และสร้างการมีส่วนร่วมในกิจกรรมร่วมกับพี่น้องประชาชน กิจกรรมในวันนี้เป็นกิจกรรมที่น่าชื่นชม เพราะเป็นสิ่งที่ผมเน้นย้ำอยู่เสมอว่า “ผู้ใต้บังคับบัญชาที่ดี คือ ผู้ที่สามารถโน้มน้าวให้ผู้บังคับบัญชาทำตามสิ่งที่พวกเขาต้องการได้” ประกอบกับการบูรณาการกันร่วมกันระหว่างหน่วยงานในสังกัดกระทรวงมหาดไทย ทั้งกรมการปกครอง และกรมการพัฒนาชุมชน โดยกลุ่มพี่เลี้ยงและวิทยากรที่มาบรรยายได้จัดกิจกรรมซึ่งเป็นบรรยากาศการต้อนรับข้าราชการใหม่สู่ครอบครัวมหาดไทย ผ่านการรณรงค์สร้างความตระหนักรู้เนื่องในโอกาสวันดินโลก ประจำปี 2565 ในบริเวณภายในและบริเวณรอบรั้วกระทรวงมหาดไทย” ปลัดกระทรวงมหาดไทย กล่าวเน้นย้ำในช่วงท้าย
ปลัดกระทรวงมหาดไทย กล่าวในช่วงท้ายว่า สิ่งสำคัญของความสำเร็จ คือ การทำงานเป็นทีม (Teamwork) ดังนั้น ทรัพยากรมนุษย์ ถือเป็นส่วนสำคัญในกระบวนการ งาน งบ ระบบ คน ของทุกองค์กร ซึ่งแต่ละองค์กรก็มีหลักในการดำรงตน หรือ หลักครองตน ครองคน ครองงาน สิ่งเหล่านี้เป็นเรื่องราวที่กลุ่มข้าราชการบรรจุใหม่ จะต้องเรียนรู้และเติบโตเป็นข้าราชการที่ดีในพระบาทสมเด็จพระเจ้าอยู่หัว ท้ายนี้ ขอเชิญชวนให้ทุกท่านมาร่วมกิจกรรมรณรงค์สร้างความตระหนักรู้ในทรัพยากรดินภายใต้แนวคิด อาหารก่อกำเนิดเกิดจากดิน หรือ Soils, where food Begins. ร่วมกับกระทรวงมหาดไทย เพียงเล่าเรื่องราวการอนุรักษ์และฟื้นฟูทรัพยากรดิน ภายในครัวเรือน ชุมชน หรือ ที่ทำงาน ผ่านสื่อสังคมออนไลน์ (Social Media) พร้อมติดแฮชแท็ก (Hashtag) #WorldSoilDay #วันดินโลก #soilswherefoodbegins #Soils4Nutrition #FAO #MOI #กระทรวงมหาดไทย #บำบัดทุกข์บำรุงสุข #SDGsforAll #ChangeforGood และตั้งค่าโพสต์เป็นสาธารณะ เพื่อร่วมแสดงเจตนารมณ์ในการรักษาความอุดมสมบูรณ์ของทรัพยากรดิน และการฟื้นฟู และพัฒนาดิน สู่การเป็นแหล่งสร้างอาหารที่มีคุณภาพ สอดคล้องกับเป้าหมายการพัฒนาที่ยั่งยืน (SDGs)

ที่มา : https://www.thaigov.go.th/news/contents/details/68826