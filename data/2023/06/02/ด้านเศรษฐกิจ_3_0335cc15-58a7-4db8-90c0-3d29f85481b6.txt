รัฐบาลไทย-ข่าวทำเนียบรัฐบาล-รองปลัดฯ สุรพล นั่งหัวโต๊ะประชุมคณะกรรมการเทคโนโลยีสารสนเทศ อก. ถกแนวทางการดำเนินงานด้วยระบบดิจิทัลในการจัดการครุภัณฑ์ การจดทะเบียนชาวไร่อ้อย


วันศุกร์ที่ 2 มิถุนายน 2566
02/06/2566
พิมพ์
รองปลัดฯ สุรพล นั่งหัวโต๊ะประชุมคณะกรรมการเทคโนโลยีสารสนเทศ อก. ถกแนวทางการดำเนินงานด้วยระบบดิจิทัลในการจัดการครุภัณฑ์ การจดทะเบียนชาวไร่อ้อย
รองปลัดฯ สุรพล นั่งหัวโต๊ะประชุมคณะกรรมการเทคโนโลยีสารสนเทศ อก. ถกแนวทางการดำเนินงานด้วยระบบดิจิทัลในการจัดการครุภัณฑ์ การจดทะเบียนชาวไร่อ้อย และสำรวจความพร้อมรัฐบาลดิจิทัลของหน่วยงานภาครัฐประจำปี 2566
วันที่ 1 มิถุนายน 2566 เวลา 10.00 น. ดร.สุรพล ชามาตย์ รองปลัดกระทรวงอุตสาหกรรม (รปอ.) เป็นประธานการประชุมคณะกรรมการเทคโนโลยีสารสนเทศกระทรวงอุตสาหกรรม (อก.) ครั้งที่ 3/2566 โดยมีนางสาวณิรดา วิสุทธิชาติธาดา ผู้ช่วยปลัดกระทรวงอุตสาหกรรม นายดุสิต อนันตรักษ์ ผู้อำนวยการศูนย์เทคโนโลยีสารสนเทศและการสื่อสาร นายจักรพันธ์ เด่นดวงบริพันธ์ ผู้อำนวยการกองยุทธศาสตร์และแผนงาน และคณะกรรมการฯ เข้าร่วมประชุม ณ ห้องประชุมชุณหะวัณ ชั้น 3 อาคาร สำนักงานปลัดกระทรวงอุตสาหกรรม (สปอ.) และผ่านช่องทางออนไลน์ (ZOOM)
สำหรับวาระการประชุม ในครั้งนี้ สำนักงานคณะกรรมการอ้อยและน้ำตาลทราย (สอน.) ได้นำเสนอผ่าน KM Sharing x CIO Meeting (KMCI) ครั้งที่ 3/2566 ถึงขั้นตอนการจดทะเบียนชาวไร่อ้อยแบบดิจิทัล โดย ผศ.ดร.ปิติณัตต์ ตรีวงศ์ ผู้ช่วยศาสตราจารย์ ภาควิชาเทคโนโลยีวิศวกรรมเครื่องต้นกำลัง มหาวิทยาลัยเทคโนโลยีพระจอมเกล้าพระนครเหนือ เป็นผู้รับผิดชอบระบบพร้อมนำเสนอ ทั้งนี้ ระบบการจดทะเบียนชาวไร่อ้อยแบบดิจิทัล มีวัตถุประสงค์ เพื่อส่งเสริมให้การทำงานของหน่วยงานภาครัฐมีประสิทธิภาพและประสิทธิผลมากยิ่งขึ้น รวมถึงลดความยุ่งยาก ลดขั้นตอนและระยะเวลาในการพิจารณา ด้วยการปรับเปลี่ยนโครงสร้างและกระบวนงานการจดทะเบียนชาวไร่อ้อยใหม่ให้เป็นดิจิทัล ลดระยะเวลาในการจดทะเบียนให้แก่เกษตรกรชาวไร่อ้อยและหัวหน้ากลุ่มเกษตรชาวไร่อ้อย และเพื่อไม่ต้องให้มีการเรียกสำเนาเอกสารที่ทางราชการออกให้จากประชาชน ผู้ที่สามารถใช้งานระบบได้ในปัจจุบัน ประกอบด้วย 3 กลุ่ม คือ เจ้าหน้าที่ลงทะเบียน ทำหน้าที่จัดการข้อมูลพื้นฐานเกษตรกร จดทะเบียนชาวไร่อ้อยและหัวหน้ากลุ่มชาวไร่อ้อย พิมพ์บัตรประจำตัวเกษตรกร และตรวจสอบข้อมูลที่ดิน เจ้าหน้าที่สมาคม ทำหน้าที่จัดการข้อมูลสมาชิกสมาคม ดูข้อมูลสมาชิก เพิ่ม ลด แก้ไขข้อมูลสมาชิก และนายทะเบียนทำหน้าที่เพิ่มรอบจดทะเบียน อนุมัติ อนุญาต การขึ้นทะเบียนชาวไร่อ้อยและหัวหน้ากลุ่มชาวไร่อ้อย ซึ่งเป็นเรื่องที่มีความสำคัญ และเป็นหนึ่งในกิจกรรม Agenda ของกระทรวงอุตสาหกรรม ที่ต้องการนำข้อมูลมาช่วยในการวิเคราะห์ประมวลผลเพื่อแก้ไขปัญหาที่ส่งผลกระทบต่อภาคประชาชนโดยเฉพาะปัญหาเรื่องฝุ่น PM2.5 จากการเผาไร่อ้อย
ทั้งนี้ สำนักงานมาตรฐานผลิตภัณฑ์อุตสาหกรรมนำเสนอระบบ E-PASADU ในการบริหารจัดการครุภัณฑ์ไปประยุกต์ใช้ในหน่วยงานสังกัด อก. นอกจากนี้ ทางศูนย์เทคโนโลยีสารสนเทศ สปอ. ได้แจ้งเรื่องชุดข้อมูลของหน่วยงานภายในสังกัด อก. เพื่อใช้ในการแลกเปลี่ยนเชื่อมโยงภายใน อก. (DATA LAKE) และสถานการณ์การให้บริการเว็บเซอร์วิสของระบบ i-Industry และเรื่องการตอบแบบสำรวจระดับความพร้อมรัฐบาลดิจิทัลของหน่วยงานภาครัฐประจำปี 2566

ที่มา : https://www.thaigov.go.th/news/contents/details/68799