รัฐบาลไทย-ข่าวทำเนียบรัฐบาล-กรมเจ้าท่า จัดโครงการอบรมเครือข่ายอาสาวารี ประจำปี 2566 รุ่นที่ 42 จังหวัดอุบลราชธานี 


วันพฤหัสบดีที่ 1 มิถุนายน 2566
กรมเจ้าท่า จัดโครงการอบรมเครือข่ายอาสาวารี ประจำปี 2566 รุ่นที่ 42 จังหวัดอุบลราชธานี
...
กรมเจ้าท่า จัดโครงการอบรมเครือข่ายอาสาวารี ประจำปี 2566 รุ่นที่ 42 จังหวัดอุบลราชธานี
กรมเจ้าท่า โดยสำนักความปลอดภัยและสิ่งแวดล้อมทางน้ำ กระทรวงคมนาคม จัดโครงการอบรมเครือข่ายอาสาวารี ประจำปี 2566 รุ่นที่ 42 จังหวัดอุบลราชธานี โดยมีนายกริชเพชร ชัยช่วย ผู้ตรวจราชการกระทรวงคมนาคม รักษาราชการแทนอธิบดีกรมเจ้าท่า เป็นประธานฯ นายชลธี ยังตรง ผู้ว่าราชการจังหวัดอุบลราชธานี กล่าวต้อนรับ นายภูริพัฒน์ ธีระกุลพิศุทธิ์ รองอธิบดีกรมเจ้าท่า (ด้านปลอดภัย) กล่าวรายงาน พร้อมด้วยนายสุริยา กิตติมณฑล ผู้อำนวยการสำนักงานเจ้าท่าภูมิภาคที่ 7 นายพิทักษ์ วัฒนพงษ์พิศาล ผู้อำนวยการสำนักความปลอดภัยและสิ่งแวดล้อมทางน้ำ นายวิบูลย์ ธีรภาพสกุลวงศ์ ผู้อำนวยการสำนักมาตรฐานเรือ นายชาญยุทธ์ ชื่นตา ผู้อำนวยการเจ้าท่าภูมิภาคสาขาอุบลราชธานี นายโอฬาร เต็งรัง รักษาการในตำแหน่งหัวหน้ากลุ่มตรวจการเดินเรือ และนายสุวรรณ บุญจูง นายกองค์การบริหารส่วนตำบลกุดลาดพร้อม เครือข่ายภาคประชาชน และหน่วยงานท้องถิ่น เข้าร่วมอบรมจำนวน 120 คน  ในวันพฤหัสบดีที่ 1 มิถุนายน 2566  ณ โรงแรมสุนีย์ แอนด์ คอนเวชั่น เซ็นเตอร์ อำเภอเมือง จังหวัดอุบลราชธานี
กรมเจ้าท่า กระทรวงคมนาคม ในฐานะเป็นองค์กรที่มุ่งพัฒนาระบบการขนส่งทางน้ำและพาณิชยนาวี ให้ปลอดภัย สะดวกและมีประสิทธิภาพ ตามมาตรฐานสากล มีแนวคิดสร้างเครือข่ายให้กว้างขวางมากขึ้น ด้วยการเพิ่มเป้าหมาย และขยายวัตถุประสงค์นำเครือข่ายออกไปสู่ภาคประชาชน หรือองค์กรต่างๆ โดยเปิดโอกาสให้ประชาชน องค์กรต่างๆ เข้ามามีส่วนร่วมปฏิบัติงานกับกรมเจ้าท่า โดยเมื่อปี 2553 กรมเจ้าท่า ได้จัดให้มีการฝึกอบรมหลักสูตร “อาสาวารี” ภาคประชาชนขึ้น เพื่อปลูกฝังคุณธรรม จริยธรรม และจิตสำนึก ความเป็นอาสาสมัคร จิตสาธารณะ การเสียสละ ทำงานเพื่อประโยชน์ส่วนรวม โดยไม่หวังสิ่งตอบแทน พร้อมเป็นตัวแทน “เจ้าท่า”ในการปกปักษ์รักษาแหล่งน้ำอันเป็นสาธารณสมบัติ ของชาติที่อยู่ในความดูแลของกรมเจ้าท่า การทำงานร่วมกันในการเฝ้าระวังการเกิดอุบัติเหตุอันอาจเกิดจากการใช้เรือ และท่าเทียบเรือ การสัญจรทางน้ำ การแจ้งเหตุเกี่ยวกับมลภาวะ การกระทำสิ่งล่วงล้ำลำน้ำและผู้ละเมิดกฎหมายเกี่ยวกับการเดินเรือ โดยมีผู้ผ่านการอบรมมาแล้ว ทั้งสิ้น 6,671 คน
ดังนั้น เพื่อให้การสร้างเครือข่าย “อาสาวารี” ภาคประชาชนเป็นไปอย่างต่อเนื่องมีการพัฒนาอย่างเป็นรูปธรรม ตามวัตถุประสงค์ สำนักความปลอดภัยและสิ่งแวดล้อมทางน้ำ กรมเจ้าท่า จึงได้จัดการฝึกอบรมโครงการเครือข่าย “อาสาวารี” รุ่นที่ 42  ขึ้น โดยมีหัวข้อในการอบรมจะประกอบด้วย สาธิตการช่วยเหลือผู้ประสบภัยทางน้ำ , การปฐมพยาบาลเบื้องต้น การช่วยฟื้นคืนชีพ บรรยายด้านกฎ ระเบียบ ข้อบังคับการเดินเรือในลำแม่น้ำ บรรยายด้านสิ่งแวดล้อมทางน้ำ ด้านการใช้วิทยุสื่อสาร การแจ้งเหตุทางน้ำ และความปลอดภัย ในการเดินเรือ อันเป็นการสร้างเครือข่ายภาคประชาชนในพื้นที่จังหวัดอุบลราชธานี อีกทั้งยังเป็นการเพิ่มกำลังคน ในการช่วยปฏิบัติภารกิจของกรมเจ้าท่าเป็นการสร้างเครือข่ายอาสาวารีที่ยั่งยืนต่อไป

ที่มา : https://www.thaigov.go.th/news/contents/details/68788