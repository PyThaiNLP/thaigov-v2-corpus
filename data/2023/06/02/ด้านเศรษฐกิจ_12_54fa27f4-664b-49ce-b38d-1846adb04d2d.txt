รัฐบาลไทย-ข่าวทำเนียบรัฐบาล-บขส. พร้อมอำนวยความสะดวกประชาชนเดินทางช่วงวันหยุด 3 - 5 มิถุนายน 2566 สั่งคุมเข้มมาตรการความปลอดภัยรถโดยสาร - สถานีขนส่งฯ 


วันศุกร์ที่ 2 มิถุนายน 2566
บขส. พร้อมอำนวยความสะดวกประชาชนเดินทางช่วงวันหยุด 3 - 5 มิถุนายน 2566 สั่งคุมเข้มมาตรการความปลอดภัยรถโดยสาร - สถานีขนส่งฯ
....
นายสัญลักข์ ปัญวัฒนลิขิต กรรมการผู้จัดการใหญ่ บริษัท ขนส่ง จำกัด (บขส.) กระทรวงคมนาคม เปิดเผยว่า ในช่วงวันหยุดสุดสัปดาห์นี้ มีวันหยุดติดต่อกัน 3 วัน (ระหว่างวันที่ 3 - 5 มิถุนายน 2566) บขส. คาดการณ์ว่าจะมีประชาชนเดินทางเพิ่มขึ้นจากช่วงเวลาปกติที่มีผู้โดยสารใช้บริการวันละกว่า 25,000 - 30,000 คน จึงได้กำชับไปยังหน่วยงานที่เกี่ยวข้องให้เตรียมความพร้อมในการอำนวยความสะดวกประชาชนเดินทางในช่วงเวลาดังกล่าว ทั้งในส่วนของรถโดยสาร พนักงานขับรถ และสถานีขนส่งผู้โดยสาร ในส่วนของความปลอดภัย เนื่องจากช่วงนี้เริ่มเข้าสู่ฤดูฝน ได้กำชับให้พนักงานขับรถ เพิ่มความระมัดระวังในการขับขี่และให้ตรวจสภาพความพร้อมของรถโดยสารและพนักงานประจำรถก่อนให้บริการ สำหรับเส้นทางที่มีระยะทางเกินกว่า 400 กิโลเมตร จัดให้มีพนักงานขับรถ 2 คน มีระบบ GPS ควบคุมความเร็วในการขับขี่ ไม่เกิน 90 กิโลเมตร/ชั่วโมง นอกจากนี้ บขส. มีประกันภัยทุกที่นั่ง ซึ่งผู้โดยสารจะได้รับความคุ้มครองตลอดการเดินทาง รวมทั้งเพื่อเป็นการปฏิบัติตามมาตรการสาธารณสุข เพื่อป้องกันการแพร่ระบาดของโรคติดเชื้อไวรัสโคโรนา 2019 (COVID-19) บขส. ยังคงขอความร่วมมือผู้โดยสารสวมหน้ากากอนามัย หรือหน้ากากผ้าขณะใช้บริการบนรถโดยสารและภายในสถานีขนส่งด้วย
กรรมการผู้จัดการใหญ่ บขส. กล่าวด้วยว่า ในวันหยุดยาวนี้ บขส. ได้มอบส่วนลดค่าโดยสาร 5% (ไม่รวมค่าธรรมเนียม) และคะแนนสะสมคูณ 2 ให้กับผู้โดยสารที่เป็นสมาชิก บขส. Card และจองตั๋วโดยสารผ่านช่องทางออนไลน์บน Application : E-ticket Website บขส. : https://tcl99web.transport.co.th และเดินทางในช่วงวันที่ 3 - 9 มิถุนายน 2566 ส่วนลูกค้าสมาชิก บขส. Card ที่จองตั๋วโดยสารหน้าช่องขายตั๋ว สามารถใช้สิทธิ์ส่วนลดค่าโดยสารได้เช่นกัน ทั้งนี้ ผู้ที่สนใจสามารถสมัครเป็นสมาชิก บขส. Card โดยไม่เสียค่าใช้จ่าย ผ่านทาง Application : E-ticket หรือ Website บขส. สอบถามข้อมูลการเดินทางเพิ่มเติมได้ที่ บขส. Call Center 1490

ที่มา : https://www.thaigov.go.th/news/contents/details/68822