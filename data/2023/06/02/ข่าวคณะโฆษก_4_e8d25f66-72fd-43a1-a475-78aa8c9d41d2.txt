รัฐบาลไทย-ข่าวทำเนียบรัฐบาล-ฤกษ์ดี 3 มิ.ย.นี้ เริ่มเปิดให้ประชาชนทดลองนั่งรถไฟฟ้าสายสีเหลืองฟรี  คาดให้บริการเชิงพาณิชย์เดือน ก.ค. เติมเต็มโครงข่ายรถไฟฟ้า กทม.-ปริมณฑลเปิดบริการรวมแล้ว 12 เส้นทาง  242 กม. 


วันศุกร์ที่ 2 มิถุนายน 2566
02/06/2566
พิมพ์
ฤกษ์ดี 3 มิ.ย.นี้ เริ่มเปิดให้ประชาชนทดลองนั่งรถไฟฟ้าสายสีเหลืองฟรี  คาดให้บริการเชิงพาณิชย์เดือน ก.ค. เติมเต็มโครงข่ายรถไฟฟ้า กทม.-ปริมณฑลเปิดบริการรวมแล้ว 12 เส้นทาง  242 กม.
ฤกษ์ดี 3 มิ.ย.นี้ เริ่มเปิดให้ประชาชนทดลองนั่งรถไฟฟ้าสายสีเหลืองฟรี  คาดให้บริการเชิงพาณิชย์เดือน ก.ค. เติมเต็มโครงข่ายรถไฟฟ้า กทม.-ปริมณฑลเปิดบริการรวมแล้ว 12 เส้นทาง  242 กม. เหลืออยู่ระหว่างก่อสร้าง 5 โครงการ ระยะทาง 105 กม.
น.ส.ไตรศุลี ไตรสรณกุล รองโฆษกประจำสำนักนายกรัฐมนตรี กล่าวว่า ตั้งแต่วันที่ 3 มิ.ย. 66 การรถไฟฟ้าขนส่งมวลชนแห่งประเทศไทย (รฟม.) และเอกชนผู้รับสัมปทานโครงการ จะเริ่มเปิดให้ประชาชนทดลองใช้บริการฟรี สำหรับรถไฟฟ้ามหานคร สายสีเหลือง (ลาดพร้าว-สำโรง) ซึ่งในช่วงสัปดาห์แรกจะเปิดให้ทดลองก่อน 13 สถานี ระหว่างสถานีสำโรง ถึงสถานีหัวหมาก จากนั้นจะทยอยเปิดให้ทดลองครบทั้ง 23 สถานี รวมระยะทาง 30.40 กม. ภายในสัปดาห์ที่ 2 ของการเปิดทดลอง
ทั้งนี้ จะเปิดให้ประชาชนทดลองใช้บริการฟรีไปจนถึงวันที่ 30 มิ.ย. 66  โดยระยะแรกของการทดลองจะให้บริการระหว่าง 6.00-21.00น. จากนั้นจะทยอยขยายเวลาไปถึง 24.00 น. ซึ่งการให้ประชาชนได้ทดลองใช้บริการ ถือเป็นการทดสอบการเดินรถเสมือนจริง (Trial Run) โดยจะมีออกตั๋วโดยสารที่เครื่องจำหน่ายอัตโนมัติจริง แต่ยังไม่ต้องชำระเงินจริง จากนั้นนำตั๋วโดยสารไปแตะผ่านประตูทางเข้าสู่ระบบรถไฟฟ้าต่อไป
น.ส.ไตรศุลี กล่าวว่า สำหรับการให้บริการเชิงพาณิชย์ เริ่มเก็บค่าโดยสารสำหรับรถไฟฟ้าสายสีเหลืองตามกำหนดการจะเริ่มตั้งแต่เดือน ก.ค. 66 เป็นต้นไป ซึ่งเมื่อให้บริการเต็มรูปแบบแล้วจะเติมเต็มโครงข่ายรถไฟฟ้าในกรุงเทพฯ-ปริมณฑล เพิ่มความสะดวกสบายแก่ประชาชนยิ่งขึ้น เนื่องจากรถไฟฟ้าสายสีเหลือง ซึ่งเป็นรถไฟฟ้าระบบโมโนเรล มีแนวเส้นทางผ่านย่านที่อยู่อาศัยและย่านธุรกิจสำคัญๆ คือเริ่มต้นที่แยกรัชดา-ลาดพร้าว วิ่งไปตามถนนลาดพร้าว จนถึงแยกบางกะปิ และเลี้ยวขวาไปตามถนนศรีนครินทร์ ผ่านแยกศรีนุช ศรีอุดม ศรีเอี่ยม จนถึงแยกศรีเทพา เลี้ยวขวาเข้าสู่ถนนเทพารักษ์ ไปสิ้นสุดที่จุดตัดถนนสุขุมวิท ที่สถานีสำโรง
นอกจากนี้ จะทำให้ทั่วกรุงเทพฯ-ปริมณฑลมีโครงข่ายรถไฟฟ้าเปิดให้บริการรวมแล้วทั้งสิ้น 12 เส้นทาง ระยะทางรวม 242.34 กม. จากปัจจุบันที่เปิดให้บริการอยู่ 11 เส้นทาง ระยะทาง 211.94 กม. และจะทำให้ยังเหลือโครงการที่อยู่ระหว่างการก่อสร้าง 5 โครงการ ระยะทางรวม 105.4 กม. ซึ่งแต่ละโครงการมีความคืบหน้าการก่อสร้าง ณ สิ้นเดือนเม.ย. 66 ดังนี้ 1) สายสีชมพู เส้นทางแคลาย-มีนบุรี ระยะทาง 30.50 กม. ความก้าวหน้าการก่อสร้างรวมร้อยละ 96.43  2)สายสีชมพู ส่วนต่อขยายช่วงสถานีศรีรัช-เมืองทองธานี ระยะทาง 3 กม. ความคืบหน้าโครงการโดยรวมร้อยละ 20.41
3) สายสีส้ม ช่วงศูนย์วัฒนธรรมฯ-มีนบุรี ระยะทาง 22.50 กม. งานโยธาคืบหน้าร้อยละ 99.85 4)แอร์พอร์ตลิงค์ ช่วงพญาไท-ดอนเมือง ระยะทาง 21.80 กม. ปัจจุบันอยู่ระหว่างการรื้อย้ายสาธารณูปโภคและเวนคืนที่ดิน และ 5)สายสีม่วง ช่วงเตาปูน-ราษฎร์บูรณะ(วงแหวนกาญจนาภิเษก) ระยะทาง 23.60 กม. ความคืบหน้างานโยธาร้อยละ 10.41

ที่มา : https://www.thaigov.go.th/news/contents/details/68797