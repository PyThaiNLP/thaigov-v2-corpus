รัฐบาลไทย-ข่าวทำเนียบรัฐบาล-จังหวัดระยองน้อมนำแนวพระดำริ “ผ้าไทยใส่ให้สนุก” มุ่งส่งเสริม อนุรักษ์ พัฒนา “ผ้าตากะหมุก” ให้เป็น Sustainable Fashion สร้างรายได้สร้างอาชีพให้กับชุมชน พร้อมเชิญชวนส่งผลงานประกวด


วันศุกร์ที่ 2 มิถุนายน 2566
02/06/2566
พิมพ์
จังหวัดระยองน้อมนำแนวพระดำริ “ผ้าไทยใส่ให้สนุก” มุ่งส่งเสริม อนุรักษ์ พัฒนา “ผ้าตากะหมุก” ให้เป็น Sustainable Fashion สร้างรายได้สร้างอาชีพให้กับชุมชน พร้อมเชิญชวนส่งผลงานประกวด
จังหวัดระยองน้อมนำแนวพระดำริ “ผ้าไทยใส่ให้สนุก” มุ่งส่งเสริม อนุรักษ์ พัฒนา “ผ้าตากะหมุก” ให้เป็น Sustainable Fashion สร้างรายได้สร้างอาชีพให้กับชุมชน พร้อมเชิญชวนผู้ประกอบการ OTOP ผ้าและเครื่องหัตถกรรมทั่วประเทศ ร่วมส่งผลงานเข้าประกวดลายผ้าพระราชทาน
จังหวัดระยองน้อมนำแนวพระดำริ “ผ้าไทยใส่ให้สนุก” มุ่งส่งเสริม อนุรักษ์ พัฒนา “ผ้าตากะหมุก” ให้เป็น Sustainable Fashion สร้างรายได้สร้างอาชีพให้กับชุมชน พร้อมเชิญชวนผู้ประกอบการ OTOP ผ้าและเครื่องหัตถกรรมทั่วประเทศ ร่วมส่งผลงานเข้าประกวดลายผ้าพระราชทาน “ดอกรักราชกัญญา” ภายใน 4 ส.ค. 66 ณ สำนักงานพัฒนาชุมชนจังหวัด/อำเภอ ทั่วประเทศ
วันนี้ (2 มิ.ย.2566) นายไตรภพ วงศ์ไตรรัตน์ ผู้ว่าราชการจังหวัดระยอง เผยว่า จังหวัดระยองให้ความสำคัญในการส่งเสริมและอนุรักษ์ผ้าไทย โดยน้อมนำพระดำริ “ผ้าไทยใส่ให้สนุก” มาเป็นแนวทางในการส่งเสริมการพัฒนาผู้ประกอบการผ้าในพื้นที่ให้เล็งเห็นถึงความสำคัญของการสร้างความยั่งยืนต่อสิ่งแวดล้อมผ่านผืนผ้าไทย ตามแนวพระดำริ “Sustainable Fashion” โดยในวันนี้ ตนได้มอบหมายให้ นางประภา ปานนิตยกุล พัฒนาการจังหวัดระยองและเจ้าหน้าที่สำนักงานพัฒนาชุมชนจังหวัดระยอง ได้ลงพื้นที่ศูนย์อนุรักษ์ผ้าพื้นถิ่นระยอง (ผ้าตากะหมุก) หมู่ที่ 3 ต.เพ อ.เมืองระยอง จ.ระยอง เพื่อติดตามการทอผ้าลายตากะหมุกและการทอผ้ามัดหมี่ไหม ไหมแกมฝ้าย และผ้าพิมพ์ ย้อมสีธรรมชาติลายขอพระราชทาน สมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา เพื่อเตรียมความพร้อมเข้าร่วมประกวดผ้าลายพระราชทาน “ลายดอกรักราชกัญญา” ในช่วงเดือนสิงหาคม 2566
นายไตรภพ วงศ์ไตรรัตน์ ผู้ว่าราชการจังหวัดระยอง กล่าวว่า สมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา ทรงมีพระวิริยะอุตสาหะและพระราชปณิธานอันแน่วแน่ในการบำเพ็ญพระราชกรณียกิจ เพื่อบำบัดทุกข์ บำรุงสุข แก่อาณาประชาราษฎร์ ด้วยการแบ่งเบาพระราชภาระของพระบาทสมเด็จพระเจ้าอยู่หัว และสมเด็จพระนางเจ้าฯ พระบรมราชินี และเพื่อสืบสานรักษาและต่อยอดพระบรมราชปณิธานของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร และสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ที่ทั้งสองพระองค์ทรงรักษาไว้ซึ่งสมบัติทางวัฒนธรรมโดยเฉพาะอย่างยิ่งงานหัตถกรรม หัตถศิลป์ โดยทรงใช้พระอัจฉริยภาพในด้านแฟชั่นและด้านการอนุรักษ์สิ่งแวดล้อมและพระราชทานโครงการ “ผ้าไทยใส่ให้สนุก” เพื่อพัฒนาลวดลายผ้าให้สอดคล้องกับความต้องการของตลาด พร้อมทั้งทรงเน้นย้ำถึงการพัฒนาผลิตภัณฑ์ผ้าที่ใส่ใจสิ่งแวดล้อม (Sustainable Fashion) ด้วยการใช้สีธรรมชาติ ซึ่งจะส่งผลให้เกิดความปลอดภัยต่อผู้บริโภค ช่วยต่อลมหายใจผืนผ้าไทยด้วยการปลุกพลังช่างทอผ้าในแต่ละท้องถิ่นให้ตั้งใจพัฒนางานให้เกิดการเพิ่มมูลค่า เพิ่มคุณค่า โดยยังคงไว้ซึ่งอัตลักษณ์ของผ้าแต่ละท้องถิ่น ซึ่งการใช้ทรัพยากรธรรมชาติมาเป็นวัสดุในการทำสีย้อมผ้านอกจากจะเป็นการสืบสาน รักษา ภูมิปัญญาและอัตลักษณ์ของบรรพบุรุษให้คงอยู่ เป็นการเสริมสร้างพลังความรู้รักสามัคคี ในการหวงแหนและทำให้ศิลปวัฒนธรรมเอกลักษณ์ของพื้นที่ ได้สร้างงาน สร้างอาชีพ สร้างรายได้ อย่างมั่นคงและยั่งยืน
“จังหวัดระยองได้นำแนวทางนโยบายของกระทรวงมหาดไทยในการน้อมนำพระดำริ "ผ้าไทยใส่ให้สนุก" ในสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา ขับเคลื่อนและส่งเสริมการใช้ผ้าไทยร่วมกับหัวหน้าส่วนราชการ ผู้นำท้องถิ่น ผู้นำภาคเอกชน และภาคีเครือข่ายทุกภาคส่วนในพื้นที่ เพื่อจูงใจให้พี่น้องประชาชนในทุกพื้นที่หันมาสวมใส่ผ้าไทยในทุกโอกาส ซึ่งจะเป็นการส่งเสริมให้ช่างทอผ้าและผู้ประกอบการผ้าไทย ได้เกิดการสร้างงาน สร้างอาชีพ สร้างรายได้ จากภูมิปัญญาที่สืบสานมาจากบรรพบุรุษผสมผสานต่อยอดด้วยหลักวิชาการแฟชั่นสมัยใหม่ ถักทอ ตัดเย็บ ออกแบบ ชุดผ้าไทยให้มีความสวยงาม หลากหลายสไตล์ตามความต้องการของคนทุกช่วงวัย ทำให้เกิดเม็ดเงินหมุนเวียนภายในชุมชน ภายในประเทศ” นายไตรภพฯ กล่าว
ด้าน คุณจิรพันธุ์ สัมภาวะผล ประธานศูนย์อนุรักษ์ผ้าพื้นถิ่นระยอง (ผ้าตากะหมุก) ได้กล่าวว่า “ลายผ้าตากะหมุก” เป็นลายผ้าที่ได้มีลวดลายอันเป็นอัตลักษณ์ เป็นมรดกภูมิปัญญาที่โดดเด่นทรงคุณค่าประจำถิ่นและเป็นส่วนหนึ่งของวิถีชีวิตของชาวจังหวัดระยอง ทั้งนี้ทางกลุ่มฯ ได้เพิ่มเติมทักษะการทอผ้าด้วยวิธีมัดหมี่และการย้อมสีธรรมชาติ เพื่อพัฒนาต่อยอดลวดลายผ้าให้มีมูลค่าและคุณค่า ส่งเสริมอาชีพให้ประชาชนในจังหวัดระยองสามารถมีอาชีพมั่นคง มั่งคั่ง และยั่งยืน เพื่อปลูกจิตสำนึกให้กับประชาชนในท้องถิ่นเกิดความตระหนัก และเข้ามามีส่วนร่วมในการอนุรักษ์ฟื้นฟูสืบสานภูมิปัญญา และคุณค่าความหลากหลายทางวัฒนธรรม และช่วยสร้างอาชีพสร้างรายได้ให้กับกลุ่มผู้ผลิตผู้ประกอบการ OTOP สร้างรายได้ให้อีกด้วย
นายไตรภพ วงศ์ไตรรัตน์ ผู้ว่าราชการจังหวัดระยอง กล่าวเพิ่มเติมว่า “ผ้าตากะหมุก” เป็นอัตลักษณ์ผ้าพื้นถิ่นเมืองระยองที่มีคุณค่า เป็นการส่งเสริมสนับสนุนให้ประชาชนระดับท้องถิ่นและระดับจังหวัดเกิดความรัก หวงแหน และเข้ามามาส่วนร่วมในการอนุรักษ์ฟื้นฟูให้คงอยู่ต่อไป จึงขอเชิญชวนชาวระยองและทุกคนร่วมกันใช้และสวมใส่ผ้าไทยเพื่อเป็นการส่งเสริมและเผยแพร่อัตลักษณ์ผ้าไทยให้ดำรงคงอยู่ และยังได้ต่อยอดพัฒนา ผ้าไทยให้เป็นที่นิยม สู่สากล สามารถใส่ได้ทุกเพศ ทุกวัยและทุกวันเพื่อให้รายได้กลับสู่ชุมชน อันจะเป็นการยกระดับคุณภาพชีวิตและสร้างความสุขอย่างยั่งยืน
“ขอเชิญชวนพี่น้องกลุ่มผู้ผลิต ผู้ประกอบการ OTOP ประเภทผ้าและเครื่องแต่งกาย ช่างทอผ้าและงานหัตถกรรมชาวจังหวัดระยองและทั่วประเทศ สมัครเข้าร่วมการประกวดลายผ้าพระราชทาน "ผ้าลายดอกรักราชกัญญา" เพื่อพัฒนาผลิตภัณฑ์ภูมิปัญญาผ้าไทยและงานหัตถกรรมชุมชน ซึ่งเปิดรับสมัครวันที่ 1 พฤษภาคม- 4 สิงหาคม 2566 ณ สำนักงานพัฒนาชุมชนจังหวัดและอำเภอทั่วประเทศ” นายไตรภพฯ กล่าวในช่วงท้าย

ที่มา : https://www.thaigov.go.th/news/contents/details/68829