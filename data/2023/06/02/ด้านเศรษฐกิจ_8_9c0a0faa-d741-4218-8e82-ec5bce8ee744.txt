รัฐบาลไทย-ข่าวทำเนียบรัฐบาล-ไอแบงก์ เชื่อมั่น Power of Ecosystem ของ SABUY อนุมัติหนุนเงินทุน เพื่อก้าวสู่การสร้างธุรกิจครบวงจร


วันศุกร์ที่ 2 มิถุนายน 2566
02/06/2566
พิมพ์
ไอแบงก์ เชื่อมั่น Power of Ecosystem ของ SABUY อนุมัติหนุนเงินทุน เพื่อก้าวสู่การสร้างธุรกิจครบวงจร
ธนาคารอิสลามแห่งประเทศไทย (ไอแบงก์) ลงนามในสัญญาสนับสนุนทางการเงินให้กับ บริษัท สบาย เทคโนโลยี จำกัด (มหาชน) (SABUY) บริษัทผู้สร้างแพลตฟอร์มทางธุรกิจครบวงจรโดยการเชื่อมต่อเทคโนโลยีทุกมิติ ในวงเงินรวม 900 ล้านบาท
ธนาคารอิสลามแห่งประเทศไทย (ไอแบงก์) ลงนามในสัญญาสนับสนุนทางการเงินให้กับ บริษัท สบาย เทคโนโลยี จำกัด (มหาชน) (SABUY) บริษัทผู้สร้างแพลตฟอร์มทางธุรกิจครบวงจรโดยการเชื่อมต่อเทคโนโลยีทุกมิติ ในวงเงินรวม 900 ล้านบาท โดยมี ดร.ทวีลาภ ฤทธาภิรมย์ กรรมการและผู้จัดการ ธนาคารอิสลามแห่งประเทศไทย และนายชูเกียรติ รุจนพรพจี ประธานเจ้าหน้าที่บริหาร บริษัท สบาย เทคโนโลยี จำกัด (มหาชน) ร่วมกัน ทำพิธีลงนามร่วมกัน พร้อมด้วย นายวิสุทธ์ บริบูรณ์ รองกรรมการผู้จัดการธนาคาร ผู้บริหารสายงานธุรกิจรายย่อย ปฏิบัติหน้าที่ รองกรรมการผู้จัดการ  ผู้บริหารสายงานธุรกิจ และนายวิรัช มรกตกาล ประธานเจ้าหน้าที่บริหารกลุ่มงานพาณิชย์ บริษัท สบาย เทคโนโลยี จำกัด (มหาชน) ร่วมเป็นสักขีพยาน ณ ธนาคารอิสลามแห่งประเทศไทย สำนักงานใหญ่ อาคารนวม กรุงเทพฯ
ดร.ทวีลาภ ฤทธาภิรมย์ กรรมการและผู้จัดการ ธนาคารอิสลามแห่งประเทศไทย (ไอแบงก์) กล่าวว่า “ไอแบงก์  ขอขอบคุณ บริษัท สบาย เทคโนโลยี จำกัด (มหาชน) ที่ให้ความไว้วางใจใช้บริการสินเชื่อธุรกิจของไอแบงก์ ซึ่งถือเป็นจุดเริ่มต้นของการเป็นพันธมิตรร่วมกัน เรามองเห็นทิศทางการดำเนินธุรกิจของ บมจ. สบาย เทคโนโลยีที่ชัดเจนในรูปแบบธุรกิจของบริษัทมีจุดมุ่งหมายสำคัญในการพัฒนาเพื่อก้าวไปสู่การเป็นบริษัทเทคโนโลยีที่มีแพลตฟอร์มทางธุรกิจครบวงจร รวมถึงการให้บริการทางด้านการเงิน (Financial Technology) เพื่อคนไทยในทุกรูปแบบ ในฐานะที่ไอแบงก์เป็นธนาคารที่ดำเนินธุรกิจตามหลักศาสนาอิสลาม (ชะรีอะฮ์) เรามุ่งหวังที่จะสร้างความก้าวหน้าทางเทคโนโลยีทำให้พี่น้องมุสลิมมีความสะดวกสบายขึ้น โดยในอนาคตเราอาจจะสร้างโอกาสทางธุรกิจร่วมกันเพื่อตอบโจทย์ความต้องการและมอบประสบการณ์ที่ดีให้แก่ลูกค้าธนาคารผ่านเทคโนโลยีด้านการเงินที่เปลี่ยนแปลงอย่างไม่หยุดนิ่งที่ไม่เพียงแค่การให้บริการทางการเงินผ่านแอปพลิเคชันเท่านั้น แต่ยังรวมไปถึงบริการทางการเงินในวิถีชีวิตลูกค้าที่เป็นไปตามหลักชะรีอะฮ์อย่างครอบคลุม”
นายชูเกียรติ รุจนพรพจี ประธานเจ้าหน้าที่บริหาร บริษัท สบาย เทคโนโลยี จำกัด (มหาชน) กล่าวเสริมในพิธีร่วมลงนามในสัญญาสนับสนุนทางการเงินกับไอแบงก์ว่า “ทางกลุ่มบริษัท สบาย ขอขอบคุณไอแบงก์ที่ให้ความเชื่อมั่นในศักยภาพการดำเนินธุรกิจและมองเห็นแนวทางการบริหารและทิศทางธุรกิจของเราอย่างชัดเจน จึงได้รับการอนุมัติในให้การสนับสนุนทางการเงินกับกลุ่มสบายฯ โดยเงินทุนดังกล่าวนี้จะเป็นส่วนหนึ่งที่สำคัญในการเสริมความแข็งแกร่ง และเติมเต็มให้กับ Ecosystem ของกลุ่มสบายฯ ได้เป็นอย่างดี นอกจากนั้นแล้วการลงนามในครั้งนี้ยังถือเป็นก้าวแรกของความร่วมมือระหว่างกันต่อไปในอนาคต โดยเราเชื่อว่าจะมีความร่วมมือกันที่หลากหลายเพิ่มมากยิ่งขึ้นภายใต้แพลตฟอร์มทางธุรกิจของสบายครับ”

ที่มา : https://www.thaigov.go.th/news/contents/details/68809