รัฐบาลไทย-ข่าวทำเนียบรัฐบาล-โฆษกรัฐบาลเผย รัฐบาลส่งเสริมศักยภาพอาหารไทย จัดมหกรรมอาหาร “Amazing Thai Taste Festival” ใน 3 จังหวัด ระยอง – เชียงใหม่ - อุดรธานี ดึงดูดนักท่องเที่ยวทั้งในและต่างประเทศ 


วันศุกร์ที่ 2 มิถุนายน 2566
02/06/2566
พิมพ์
โฆษกรัฐบาลเผย รัฐบาลส่งเสริมศักยภาพอาหารไทย จัดมหกรรมอาหาร “Amazing Thai Taste Festival” ใน 3 จังหวัด ระยอง – เชียงใหม่ - อุดรธานี ดึงดูดนักท่องเที่ยวทั้งในและต่างประเทศ
โฆษกรัฐบาลเผย รัฐบาลส่งเสริมศักยภาพอาหารไทย จัดมหกรรมอาหาร “Amazing Thai Taste Festival” ใน 3 จังหวัด ระยอง – เชียงใหม่ - อุดรธานี ดึงดูดนักท่องเที่ยวทั้งในและต่างประเทศ กระตุ้นเศรษฐกิจและการท่องเที่ยวเชิงอาหาร (Gastronomy Tourism)
วันนี้ (2 มิถุนายน 2566) นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม สนับสนุนกิจกรรมส่งเสริมการท่องเที่ยวไทย กำหนดอาหารไทยเป็น Soft Power ที่สำคัญในการดึงดูดนักท่องเที่ยว โดยการท่องเที่ยวแห่งประเทศไทย (ททท.) ร่วมกับภาคเอกชน ได้จัดงานมหกรรมอาหาร “Amazing Thai Taste Festival” ใน 3 จังหวัด ได้แก่ ระยอง เชียงใหม่ และอุดรธานี ช่วงเดือนมิถุนายน – สิงหาคม 2566 นี้ ประชาชนเข้าร่วมงานฟรี พร้อมเชื่อมั่นว่าจะกระตุ้นให้เกิดการเดินทางท่องเที่ยวในแต่ละพื้นที่ไม่น้อยกว่า 40,000 คน สร้างรายได้หมุนเวียนภายในประเทศได้ถึง 50 ล้านบาท
โฆษกประจำสำนักนายกรัฐมนตรี กล่าววว่า งานมหกรรมอาหาร Amazing Thai Taste Festival ได้จัดต่อเนื่องมาตั้งแต่ปี 2558 ซึ่งผ่านมานักท่องเที่ยวทั้งชาวไทยและต่างชาติ รวมไปถึงกลุ่มที่ชื่นชอบการท่องเที่ยวเชิงอาหาร (Food Lover) ให้ความสนใจต่อเนื่องและเข้าร่วมเพิ่มขึ้นทุกปี โดยในปี 2566 นี้ ททท. นำเสนองานภายใต้แนวคิด “Food Lover Paradise สวรรค์ของนักกินในดินแดนที่เต็มไปด้วยของอร่อย” ซึ่งมีกำหนดจัดงานใน 3 จังหวัด ดังนี้
- จังหวัดระยอง ระหว่างวันที่ 3 - 5 มิถุนายน 2566 เวลา 16.00 – 23.00 น. ณ ศูนย์การค้าเซ็นทรัลระยอง
- จังหวัดเชียงใหม่ ระหว่างวันที่ 28 - 30 กรกฎาคม 2566 เวลา 16.00 – 23.00 น. ณ ศูนย์การค้าเซ็นทรัลเฟสติวัล เชียงใหม่
- จังหวัดอุดรธานี ระหว่างวันที่ 25 - 27 สิงหาคม 2566 เวลา 16.00 – 23.00 น. ณ ศูนย์การค้าเซ็นทรัลอุดรธานี
ทั้งนี้ ภายในงานจะรวบรวมร้านอาหารอร่อยจากทั่วประเทศ กิจกรรมสาธิตการสอนทำอาหารโดยเชฟที่มีชื่อเสียง เชฟชุมชน และเชฟรุ่นใหม่ ซึ่งจะใช้แหล่งวัตถุดิบจากพื้นที่แหล่งธรรมชาติต้นกำเนิดของอาหารตามภูมิภาคต่าง ๆ ที่มีความหลากหลาย โดยมีทั้งร้านอาหารประจำท้องถิ่น อาหารเพื่อสุขภาพ สตรีทฟู้ดไปจนถึงระดับมิชลินสตาร์ (Michelin Star) เพื่อให้นักท่องเที่ยวได้สัมผัสอาหารไทยและอาหารท้องถิ่นที่มีเอกลักษณ์ รวมไปถึงการจัดงานเสวนาและพูดคุยด้านการท่องเที่ยวเชิงอาหารจากกูรูด้านอาหารในท้องถิ่น นำเสนอเส้นทางท่องเที่ยวต้นกำเนิดแห่งวัตถุดิบใน 3 จังหวัดที่จัดงานและจังหวัดใกล้เคียง พร้อมทั้งความบันเทิงด้วยการจัดคอนเสิร์ตจากศิลปินมากมาย ซึ่งประชาชนที่สนใจสามารถติดตามรายละเอียดเพิ่มเติมได้ที่ Facebook Fanpage : Amazing Thai Taste Festival หรือ TAT Contact Center โทร. 1672
“นายกรัฐมนตรีขอบคุณหน่วยงานที่เกี่ยวข้องที่กำหนดแนวทางส่งเสริมอาหารไทยให้เป็นที่นิยมต่อเนื่อง งานดังกล่าวจะช่วยสร้างการรับรู้ถึงอาหารไทย 1 ใน Soft Power ที่สำคัญ ย้ำถึงเอกลักษณ์ประเทศที่มีความอุดมสมบูรณ์และหลากหลายทางวัฒนธรรมอาหาร สามารถต่อยอดสู่การเดินทางท่องเที่ยวเชิงอาหาร (Gastronomy Tourism) ซึ่งนายกรัฐมนตรีเชื่อมั่นว่า อาหารไทยมีศักยภาพและความโดดเด่นที่สามารถนำมาสร้างมูลค่าเพิ่มได้ ทั้งในเชิงวัฒนธรรมและเชิงการตลาด ยกระดับ เสริมคุณค่าสู่สากลได้อีกด้วย” นายอนุชาฯ กล่าว

ที่มา : https://www.thaigov.go.th/news/contents/details/68796