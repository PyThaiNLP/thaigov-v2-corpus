รัฐบาลไทย-ข่าวทำเนียบรัฐบาล-อธิบดีกรมการจัดหางาน หารือ ทูตแรงงานเมียนมา หลังครม.เห็นชอบตามมติเมื่อวันที่ 30 พ.ค. 66 พร้อมหาแนวทางการเข้ามาทำงานตาม MOU ของหญิงชาวเมียนมา


วันศุกร์ที่ 2 มิถุนายน 2566
02/06/2566
พิมพ์
อธิบดีกรมการจัดหางาน หารือ ทูตแรงงานเมียนมา หลังครม.เห็นชอบตามมติเมื่อวันที่ 30 พ.ค. 66 พร้อมหาแนวทางการเข้ามาทำงานตาม MOU ของหญิงชาวเมียนมา
วันที่ 2 มิถุนายน 2566 นายไพโรจน์ โชติกเสถียร อธิบดีกรมการจัดหางาน ให้การต้อนรับ Mr.Thurein Tun และ Mr. Paye Sone Hein อัครราชทูตที่ปรึกษาด้านแรงงาน สอท.เมียนมา ประจำประเทศไทย (Labour Attache)
ในโอกาสเยี่ยมคารวะเพื่อแนะนำตัวและหารือแนวทางการดำเนินการตามมติคณะรัฐมนตรี เมื่อวันที่ 30 พฤษภาคม 2566 ที่ผ่อนผันให้คนต่างด้าว 3 สัญชาติ (กัมพูชา ลาว และเมียนมา) ที่เข้ามาทำงานตาม MOU ที่วาระการจ้างงานครบกำหนด 4 ปี (ระหว่างวันที่ 1 มกราคม 2565 - 31 กรกฎาคม 2566) สามารถอยู่ในราชอาณาจักรเป็นกรณีพิเศษและทำงานเป็นการชั่วคราวถึงวันที่ 31 กรกฎาคม 2566  และขยายเวลาให้คนต่างด้าว 4 สัญชาติ (กัมพูชา ลาว เมียนมา และเวียดนาม) ซึ่งไม่สามารถจัดทำหนังสือเดินทางหรือเอกสารใช้แทนหนังสือเดินทาง และประทับตราอนุญาตให้อยู่ในราชอาณาจักรได้ทัน ภายในวันที่ 15 พฤษภาคม 2566 ให้อยู่ในราชอาณาจักรเป็นกรณีพิเศษและทำงานเป็นการชั่วคราว ถึงวันที่ 31 กรกฎาคม 2566
นายไพโรจน์ กล่าวว่า ในวันนี้ได้มีการหารือข้อราชการร่วมกับอัครราชทูตแรงงานฯ เกี่ยวกับประเด็นที่ทางการเมียนมามีการพิจารณาเงื่อนไขการอนุญาตให้แรงงานเข้ามาทำงานในประเทศไทยตาม MOU โดยกำหนดให้การเดินทางเข้ามาทำงานของแรงงานหญิง แต่ละครั้ง กลุ่มหนึ่งต้องมีผู้หญิงเดินทางร่วมกัน 5 คนขึ้นไป ซึ่งอาจกระทบต่อนายจ้างบางกลุ่ม อาทิ SME และกลุ่มงานบ้าน จึงต้องเจรจาหาทางออกร่วมกันเพื่อมมิให้ขัดต่อการดำเนินการของประเทศต้นทาง ในขณะที่ฝ่ายไทยสามารถบริหารจัดการแรงงานต่างด้าวต่อไปได้
สำหรับนายจ้าง/สถานประกอบการ และแรงงานต่างด้าว ที่ต้องการสอบถามข้อมูลเพิ่มเติมสามารถติดต่อได้ที่สำนักงานจัดหางานจังหวัดทุกจังหวัด สำนักงานจัดหางานกรุงเทพมหานครพื้นที่ 1 – 10 หรือที่สายด่วนกระทรวงแรงงาน โทร.1506 กด 2 กรมการจัดหางาน หรือสายด่วนกรมการจัดหางาน โทร. 1694

ที่มา : https://www.thaigov.go.th/news/contents/details/68821