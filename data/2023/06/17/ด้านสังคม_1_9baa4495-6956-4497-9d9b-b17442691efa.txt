รัฐบาลไทย-ข่าวทำเนียบรัฐบาล-ดีอีเอส จับตาข่าวปลอม “สุขภาพ-สินเชื่อออนไลน์” พุ่งไม่หยุด!! หลอกไม่เลิก เตือนอย่าเชื่อเด็ดขาด


วันเสาร์ที่ 17 มิถุนายน 2566
ดีอีเอส จับตาข่าวปลอม “สุขภาพ-สินเชื่อออนไลน์” พุ่งไม่หยุด!! หลอกไม่เลิก เตือนอย่าเชื่อเด็ดขาด
ดีอีเอส จับตาข่าวปลอม “สุขภาพ-สินเชื่อออนไลน์” พุ่งไม่หยุด!! หลอกไม่เลิก เตือนอย่าเชื่อเด็ดขาด
กระทรวงดิจิทัลเพื่อเศรษฐกิจและสังคม (ดีอีเอส) พบข่าวปลอมสุขภาพกระแสแรงต่อเนื่อง ประชาชนหลงเชื่อและแชร์ข้อมูลสุขภาพ โดยเฉพาะ “ปั่นหูหลังอาบน้ำ ระวังเป็นเชื้อรา” มากสุด ทำคนตื่นตระหนก รองลงมา “เพจออมสิน-เพื่อนผู้เริ่มประกอบการ” ปล่อยสินเชื่ออาชีพอิสระ  และเจ้าหน้าที่กฟภ. ติดต่อให้รับเงินค่าคืน ข้อมูลเท็จ ไม่เป็นความจริงเตือนประชาชนเช็คข้อมูลให้ครบทุกด้านเลือกเชื่อ เลือกแชร์
นายเวทางค์ พ่วงทรัพย์ รองปลัดกระทรวงดิจิทัลเพื่อเศรษฐกิจและสังคม (ดีอีเอส) ในฐานะโฆษกกระทรวงฯฝ่ายข้าราชการประจำ กล่าวถึง ผลการมอนิเตอร์และรับแจ้งข่าวปลอมของศูนย์ต่อต้านข่าวปลอม ระหว่างวันที่ 9 - 15 มิถุนายน 2566 พบข้อความที่เข้ามาทั้งหมด 3,236,913 ข้อความ โดยมีข้อความที่ต้องดำเนินการตรวจสอบ (Verify) ทั้งสิ้น 212 ข้อความ ทั้งนี้ช่องทางที่มีการพบเบาะแสมากที่สุด คือ ข้อความที่มาจาก Social Listening จำนวน 166 ข้อความ ตามมาด้วยการแจ้งเบาะแสผ่าน Line Official จำนวน 44 ข้อความ การแจ้งเบาะแสผ่าน Website 2 ข้อความ รวมเรื่องที่ต้องดำเนินการตรวจสอบทั้งหมด 159 เรื่อง และจากการประสานงานกับหน่วยงานที่เกี่ยวข้อง ได้รับผลการตรวจสอบกลับมาแล้ว 89 เรื่อง
ทั้งนี้ ดีอีเอส ได้แบ่งข่าวปลอมที่ได้รับความสนใจเป็น 4 กลุ่ม ประกอบด้วย
กลุ่มที่ 1 : นโยบายรัฐบาล ข่าวสารทางราชการ ความสงบเรียบร้อยของสังคม ขัดศีลธรรมอันดี และความมั่นคงภายในกระเทศ จำนวน 60 เรื่อง อาทิ ผู้ได้สิทธิสวัสดิการบัตรใหม่ที่ยังไม่ได้ยืนยันตัวตนที่ธนาคาร สามารถไปยืนยันตัวตนได้ถึง 26 มิ.ย. นี้ เพื่อรับสิทธิค่ารูดสินค้าย้อนหลัง 900 บาท เป็นต้น
กลุ่มที่ 2 : ผลิตภัณฑ์สุขภาพ วัตถุอันตราย เครื่องสำอาง รวมถึงสินค้าและบริการที่ผิดกฎหมาย จำนวน 62 เรื่อง อาทิดื่มแอลกอฮอล์มากเกินไป ส่งผลให้เกิดกลุ่มผิดปกติทางระบบประสาทแบบเฉียบพลัน และอาจทำให้ความจำเสื่อมได้เป็นต้น
กลุ่มที่ 3 : ภัยพิบัติ จำนวน 10 เรื่อง อาทิ เตือนน้ำท่วมใหญ่ พายุเข้าพัดถล่มไทยทั่วประเทศ มรสุมฝนรุนแรง สูงสุด80% ของพื้นที่ เป็นต้น
กลุ่มที่ 4 : เศรษฐกิจ จำนวน 27 เรื่อง อาทิ ปตท. เปิดลงทุนซื้อหุ้นน้ำมัน ราคาพื้นฐาน 187 บาท ผ่านเพจ Get Market เป็นต้นโดยมี ประเด็นข่าวที่เกี่ยวกับโควิด-19 จำนวน 2 เรื่อง
สำหรับข่าวปลอม และข่าวบิดเบือนที่มีการแชร์วนซ้ำบ่อยที่สุดในรวม 10 ลำดับ  ได้แก่
อันดับที่ 1 : ปั่นหูหลังอาบน้ำ ระวังเป็นเชื้อรา
อันดับที่ 2 : ออมสินสร้างงานสร้างอาชีพ by gsb ผ่านเพจออมสิน-เพื่อนผู้เริ่มประกอบการ
อันดับที่ 3 : เจ้าหน้าที่กฟภ .ติดต่อปชช. ให้รับเงินที่จ่ายค่าไฟเกิน
อันดับที่ 4 : โครงการไทยมีงานทำ จากกรมการจัดหางาน รับสมัครคนมีเวลาว่าง จำนวนจำกัด
อันดับที่ 5 : สร้อยข้อมือแม่เหล็ก ช่วยให้ระบบไหลเวียนเลือดดี ลดอาการปวดตามข้อและร่างกายป้องกันเซลล์มะเร็ง
อันดับที่ 6 : ทฤษฎีความร้อนบำบัดโดยก้อนถ่านหุงต้มสามารถรักษาโรคมะเร็งได้ทุกระยะและทุกอวัยวะของร่างกาย
อันดับที่ 7 : การอั้นปัสสาวะในเพศชายช่วยลดต่อมลูกหมากโต ส่วนในเพศหญิงช่วยลดโรคช้ำรั่ว
อันดับที่ 8 : มาตรการคืนเงินประกันมิเตอร์ไฟฟ้าเร่งด่วน ลงทะเบียนจนท. ที่ลิงก์ w-vth.cc
อันดับที่ 9 : หมากพลูต้านมะเร็ง ช่วยลดกลิ่นปาก
อันดับที่ 10 : โปรตีนจากอกไก่ปั่นไข่ขาวเป็นอาหารเลี้ยงเซลล์มะเร็ง
“จาก 10 อันดับ พบข่าวเกี่ยวกับสุขภาพมากถึง 6 อันดับ โดยส่วนใหญ่เป็นประเด็นใกล้ตัว ทั้งปัญหาสุขภาพที่คนวิตกกังวล ยาหรือผลิตภัณฑ์สุขภาพที่อยู่ในชีวิตประจำวัน ตลอดจนการรับมือกับเหตุการณ์ที่อาจเกิดขึ้นในสังคมจึงคาดว่าอาจเป็นเหตุผลส่วนหนึ่งที่ทำให้เข้าถึงความสนใจของผู้รับข่าวสาร” นายเวทางค์ กล่าว
พร้อมกันนี้ นายเวทางค์ ยังขอความร่วมมือประชาชน ตรวจสอบให้รอบด้าน อย่าหลงเชื่อในข้อความเชิญชวนต่าง ๆ โดยเฉพาะเรื่องปัญหาเกี่ยวกับสุขภาพ และเรื่องการหลอกลวงให้กู้เงิน หลอกลงทุน ให้สินเชื่อต่าง ๆ ของมิจฉาชีพที่ปลอมเป็นธนาคาร เลือกแชร์ข้อมูลที่เป็นประโยชน์และถูกต้อง มีสติ รู้เท่าทันข่าวปลอม และสามารถติดตามแจ้งเบาะแสข่าวปลอม ผ่านช่องทางศูนย์ต่อต้านข่าวปลอมได้ที่ไลน์ @antifakenewscenter เว็บไซต์https://www.antifakenewscenter.com/ ทวิตเตอร์ https://twitter.com/AFNCThailand และช่องทางโทรศัพท์โทรสายด่วน GCC 1111 ต่อ 87 ตลอด 24 ชั่วโมง
_______________

ที่มา : https://www.thaigov.go.th/news/contents/details/69349