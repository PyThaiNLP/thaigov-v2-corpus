รัฐบาลไทย-ข่าวทำเนียบรัฐบาล-กษ. ชี้แจงกรณีชาวสวนทุเรียนถูกสวมสิทธิ์ใบ GAP


วันศุกร์ที่ 30 มิถุนายน 2566
30/06/2566
พิมพ์
กษ. ชี้แจงกรณีชาวสวนทุเรียนถูกสวมสิทธิ์ใบ GAP
กรมวิชาการเกษตร ยืนยันสั่งฟ้องผู้ส่งออก-ล้ง ที่ร่วมทำผิดสวมสิทธิ์ทุเรียน
จากกรณีที่มีการตรวจพบว่า ใบ GAP ของชาวสวนทุเรียนบางแห่งถูกนำไปใช้โดยที่เจ้าของสวนไม่ทราบ ทำให้ผู้ประกอบการล้งไม่สามารถนำทุเรียนที่รอการส่งออกขายไปต่างประเทศได้ เนื่องจากใบ GAP ไม่ตรงกันกับทุเรียนนั้น น.ส.ญาณธิชา บัวเผื่อน อดีตโฆษก กมธ.วิสามัญพิจารณาศึกษาปัญหาราคาพืชผลทางการเกษตรตกต่ำ สภาฯ เรียกร้องให้กรมวิชาการเกษตร เร่งตรวจสอบและหาคำตอบถึงที่มาของปัญหา โดยเฉพาะกรณีจับทุเรียนเถื่อนที่ จ.สระแก้ว พบว่าเป็นการนำใบ GAP ของชาวสวนทุเรียน อ.ขุนหาญ จ.ศรีสะเกษ มาแอบอ้าง หมายความว่าใบ GAP ของชาวสวนดังกล่าวถูกสวมสิทธิ์ใช่หรือไม่ โดยตั้งข้อสังเกตว่าแม้ที่ผ่านมาจะมีการแก้ปัญหา แต่ยังมีเหตุการณ์แบบเดียวกันเกิดขึ้นในทุกปี จึงตั้งข้อสังเกตว่าคนกลุ่มนี้รู้ช่องทางทำกินจากเอกสารทางราชการใช่หรือไม่ พร้อมตั้งคำถามว่ากรมวิชาการเกษตร จะดำเนินการเรื่องนี้อย่างไรนั้น
วันที่ 30 มิถุนายน 2566 นายระพีภัทร์ จันทรศรีวงศ์  อธิบดีกรมวิชาการเกษตร ชี้แจงว่า กรมวิชาการเกษตร ได้ดำเนินคดีกับผู้กระทำผิด ดังนี้
1. มอบอำนาจให้หัวหน้าด่านตรวจพืชนครพนม ไปแจ้งความร้องทุกข์ต่อพนักงานสอบสวน สถานีตำรวจภูธรเมือง นครพนม จ.นครพนม ให้ดำเนินคดีบริษัทผู้ส่งออก ฐานแจ้งข้อความอันเป็นเท็จต่อเจ้าหน้าที่ เพื่อให้ได้รับรองสุขอนามัยพืช (ส่งออกทุเรียน) ซึ่งอาจทำให้ผู้อื่นหรือประชาชนเสียหาย ตามมาตรา 137 แห่งประมวลกฎหมายอาญา
2. กรมวิชาการเกษตรออกคำสั่ง “ระงับหนังสือสำคัญแสดงการจดทะเบียนเป็นผู้ส่งผลทุเรียนสดออกไปนอกราชอาณาจักร, ทะเบียน DU” (ระงับบริษัทผู้ส่งออกที่กระทำความผิด)
3. กรมวิชาการเกษตรออกคำสั่ง “ระงับหนังสือสำคัญแสดงการขึ้นทะเบียนโรงงานผลิตสินค้าพืช, ทะเบียน DOA” (ระงับล้งที่กระทำความผิด)
นอกจากนี้ ยังได้สั่งการให้ ผอ.สคว. กำชับให้ด่านตรวจพืชทุกด่านที่ทำหน้าที่ออกใบรับรองสุขอนามัยพืช (พ.ก.7) เพิ่มความเข้มงวดในการตรวจสอบใบรับรองแหล่งผลิตพืช (GAP) ให้ถูกต้อง หากตรวจสอบพบว่าผู้ส่งออก หรือ โรงคัดบรรจุ (ล้ง) มีเจตนาแจ้งหรือให้ข้อมูลกับทางราชการในการออกใบรับรองสุขอนามัยพืช (พ.ก. 7) อันเป็นเท็จ ให้ทุกด่านตรวจพืช ดำเนินการตามกฎหมายอย่างเคร่งครัดและรอบคอบ ซึ่งกรมวิชาการเกษตรได้แนะนำวิธีการรับรองการใช้ GAP เพื่อป้องกันการสวมสิทธิ์ไว้แล้ว
ขณะเดียวกันได้ย้ำขอให้พี่น้องเกษตรกรเก็บรักษาใบ GAP ไว้อย่างดี ใบรับรอง GAP มีค่าอย่าให้ใครนำมาใช้สวมสิทธิ์ รวมถึงหนังสือสำคัญแสดงการขึ้นทะเบียนโรงงาน (ล้ง, ใบ DOA) ของท่านไม่สามารถให้เช่าใช้แทนกันได้ โดยหากไม่ปฏิบัติตามกรมวิชาการเกษตรสามารถระงับใช้หรือเพิกถอนใบ GAP/GMP หรือหนังสือสำคัญการขึ้นทะเบียนล้งได้

ที่มา : https://www.thaigov.go.th/news/contents/details/69845