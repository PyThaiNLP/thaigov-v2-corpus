รัฐบาลไทย-ข่าวทำเนียบรัฐบาล-พ่อเมืองชัยนาท “แก้ไขในสิ่งผิด” จัดกิจกรรมรณรงค์วินัยจราจรให้กับผู้ใช้รถใช้ถนน สร้างความตระหนักรู้ถึงความเสียหายของชีวิตและทรัพย์สิน และเสริมสร้างวัฒนธรรมความปลอดภัยการใช้รถใช้ถนน


วันศุกร์ที่ 30 มิถุนายน 2566
30/06/2566
พิมพ์
พ่อเมืองชัยนาท “แก้ไขในสิ่งผิด” จัดกิจกรรมรณรงค์วินัยจราจรให้กับผู้ใช้รถใช้ถนน สร้างความตระหนักรู้ถึงความเสียหายของชีวิตและทรัพย์สิน และเสริมสร้างวัฒนธรรมความปลอดภัยการใช้รถใช้ถนน
พ่อเมืองชัยนาท “แก้ไขในสิ่งผิด” จัดกิจกรรมรณรงค์วินัยจราจรให้กับผู้ใช้รถใช้ถนน สร้างความตระหนักรู้ถึงความเสียหายของชีวิตและทรัพย์สิน และเสริมสร้างวัฒนธรรมความปลอดภัยในการใช้รถใช้ถนนร่วมกันอย่างยั่งยืน
เมื่อวันที่ 29 มิ.ย. 66 นายนที มนตริวัต ผู้ว่าราชการจังหวัดชัยนาท เปิดเผยว่า จังหวัดชัยนาทบูรณาการทุกภาคส่วนที่มีส่วนเกี่ยวข้อง ลงพื้นที่จัดกิจกรรมการรณรงค์วินัยจราจรและกวดขันวินัยจราจร เพื่อให้ประชาชนผู้ใช้รถใช้ถนน สร้างวินัยจราจร โดยเน้นย้ำผู้ขับขี่ และซ้อนท้ายรถจักรยานยนต์ต้องสวมหมวกนิรภัย 100% และรณรงค์หยุดรถให้คนข้ามทางม้าลาย เพื่อลดความสูญเสีย ณ บริเวณแยกถนนวงษ์โต หลังศาลากลางจังหวัดชัยนาท โดยมีส่วนราชการเข้าร่วมกิจกรรมดังกล่าว ประกอบไปด้วย ตำรวจภูธรจังหวัดชัยนาท สำนักงานป้องกันและบรรเทาสาธารณภัยจังหวัดชัยนาท สำนักงานประชาสัมพันธ์จังหวัดชัยนาท สำนักงานคณะกรรมการกำกับและส่งเสริมการประกอบธุรกิจประกันภัยจังหวัดชัยนาท สำนักงานขนส่งจังหวัดชัยนาท ที่ทำการปกครองอำเภอเมืองชัยนาท สำนักงานสาธารณสุขจังหวัดชัยนาท และชมรมเมาไม่ขับจังหวัดชัยนาท เข้าร่วมกิจกรรม
นายนที มนตริวัต ผู้ว่าราชการจังหวัดชัยนาท กล่าวว่า กระทรวงมหาดไทยน้อมนำพระบรมราโชวาท "ประเทศชาติมั่นคง ประชาชนมีความสุข แก้ไขในสิ่งผิด สืบสานในพระราชปณิธาน ภายใต้ปรัชญาของเศรษฐกิจพอเพียง" ของพระบาทสมเด็จพระเจ้าอยู่หัว มาปรับใช้ในการดำเนินงาน ซึ่งจังหวัดชัยนาทได้น้อมนำพระบรมราโชวาทดังกล่าวมาปรับใช้ โดยการลงพื้นที่กวดขันวินัยจราจร “แก้ไขในสิ่งผิด” ของพี่น้องประชาชนผู้ใช้รถใช้ถนนที่ในบางครั้งอาจละเมิดวินัยจราจร อาทิ ขับขี่ยานพาหนะเร็วเกินกำหนด ฝ่าฝืนสัญญาณไฟจราจร ไม่หยุดรถให้คนข้ามทางม้าลาย ขับย้อนศร จอดในที่ห้ามจอด ไม่สวมหมวกนิรภัย ไม่คาดเข็มขัดนิรภัย ซึ่งตนได้กำชับและสั่งการไปยังนายอำเภอ ผู้นำชุมชน กำนันและผู้ใหญ่บ้าน ประสานงานหน่วยงานที่เกี่ยวข้องเข้ามามีส่วนดำเนินการป้องกันและลดอุบัติเหตุทางถนน พร้อมใช้มาตรการทางสังคมและชุมชนอย่างเคร่งครัด เพื่อป้องปรามและตักเตือนบุคคลที่มีพฤติกรรมเสี่ยง อันอาจก่อให้เกิดอุบัติเหตุทางถนน
“อุบัติเหตุทางถนนเป็นสาเหตุการเสียชีวิตของคนไทยในอันดับต้น ๆ ก่อให้เกิดความสูญเสียทางเศรษฐกิจ ส่งผลต่อการพัฒนาประเทศ โดยเฉพาะช่วงเทศกาลต่าง ๆ สถิติความสูญเสียเกิดจากอุบัติเหตุทางถนนเพิ่มสูงขึ้น จนทางรัฐบาลต้องกำหนดให้เป็นวาระแห่งชาติที่ทุกภาคส่วนต้องร่วมขับเคลื่อนไปสู่เป้าหมายในการลดความสูญเสียจากอุบัติเหตุให้เหลือน้อยที่สุด” นายนทีฯ กล่าวเน้นย้ำ
ผู้ว่าราชการจังหวัดชัยนาท กล่าวต่ออีกว่า กิจกรรมในวันนี้จังหวัดชัยนาทได้มีการประชาสัมพันธ์และรณรงค์การบังคับใช้กฎหมายการจราจรโดยมีการรณรงค์มาอย่างต่อเนื่อง เพื่อสร้างความตระหนักถึงความปลอดภัยในการใช้รถใช้ถนน พร้อมทั้งขอความร่วมมือประชาชนปฏิบัติตามกฎจราจร เพื่อความปลอดภัยในการเดินทาง โดยตนได้กล่าวชื่นชมกับผู้ที่สวมหมวกนิรภัย และเน้นย้ำในเรื่องของการมีวินัยจราจร สวมหมวกกันน็อค 100% ทั้งจังหวัดชัยนาท โดยมีความห่วงใยต่อความปลอดภัยในชีวิต และทรัพย์สินของประชาชน และขอความร่วมมือผู้ขับขี่และผู้ซ้อนท้าย สวมใส่หมวกกันน็อกและล็อคสายรัดใต้คางให้กระชับคางทุกครั้ง เมื่อขับขี่รถจักรยานยนต์ เพื่อป้องกันอุบัติเหตุทางถนน พร้อมทั้งรณรงค์การหยุดรถให้คนเดินถนนได้ข้ามถนนอย่างปลอดภัยบนทางม้าลาย และหลีกเลี่ยงพฤติกรรมเสี่ยง ที่จะนำไปสู่การเกิดอุบัติเหตุทางถนน
“ขอรณรงค์ให้พี่น้องประชาชนคนไทยทุกคนมีสติในการใช้รถใช้ถนน พร้อมร่วมกันสร้างวัฒนธรรมความปลอดภัยให้เป็นวิถีและพฤติกรรมการดำรงชีวิตบนความปลอดภัยร่วมกันอย่างยั่งยืน” นายนที มนตริวัต ผู้ว่าราชการจังหวัดชัยนาท กล่าวทิ้งท้าย
กองสารนิเทศ สป.มท.
ครังที่ 625/2566  วันที่ 29 มิ.ย. 2566

ที่มา : https://www.thaigov.go.th/news/contents/details/69849