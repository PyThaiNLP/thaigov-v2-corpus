รัฐบาลไทย-ข่าวทำเนียบรัฐบาล-สธ. เผย เหตุแผ่นดินไหว จ.พิษณุโลก สถานพยาบาลได้รับผลกระทบ 2 แห่ง แต่ไม่ส่งผลโครงสร้างหลัก ยังให้บริการได้ปกติ


วันพฤหัสบดีที่ 29 มิถุนายน 2566
สธ. เผย เหตุแผ่นดินไหว จ.พิษณุโลก สถานพยาบาลได้รับผลกระทบ 2 แห่ง แต่ไม่ส่งผลโครงสร้างหลัก ยังให้บริการได้ปกติ
ผู้ตรวจราชการกระทรวงสาธารณสุข เขตสุขภาพที่ 2 เผย สถานการณ์แผ่นดินไหวที่ จังหวัดพิษณุโลกมีสถานพยาบาล 2 แห่งได้รับผลกระทบ ส่วนใหญ่เกิดรอยร้าวตามผนังอาคาร ฝ้าเพดาน และบริเวณพื้น แต่ไม่ส่งผลต่อโครงสร้างหลัก ยังสามารถให้บริการได้ตามปกติ
วันนี้ (29 มิถุนายน 2566) นายแพทย์ภาณุมาศ ญาณเวทย์สกุล ผู้ตรวจราชการกระทรวงสาธารณสุข เขตสุขภาพที่ 2 ให้สัมภาษณ์กรณีเกิดแผ่นดินไหวที่จังหวัดพิษณุโลก ว่า นายแพทย์สาธารณสุขจังหวัดพิษณุโลก ได้ลงพื้นที่ตรวจสอบ พบมีสถานพยาบาลได้รับผลกระทบ 2 แห่ง ได้แก่ โรงพยาบาลบางกระทุ่ม ตำบลไผ่ล้อม อำเภอบางกระทุ่ม และโรงพยาบาลส่งเสริมสุขภาพตำบลไผ่ล้อม ได้ประสานผู้ว่าราชการจังหวัดพิษณุโลก สำนักงานโยธาธิการและผังเมืองจังหวัด และกองแบบแผน กรมสนับสนุนบริการสุขภาพ เข้าตรวจสอบโครงสร้างอย่างละเอียด เพื่อความปลอดภัยของผู้ป่วยและเจ้าหน้าที่ ซึ่งจากการประเมินเบื้องต้น ไม่มีผลกระทบต่อโครงสร้างหลัก ส่วนใหญ่เกิดรอยร้าวตามผนังอาคาร ฝ้าเพดาน และบริเวณพื้น ส่วนเครื่องมือ ครุภัณฑ์ทางการแพทย์ และสาธารณูปโภค ไม่ได้รับความเสียหาย ยังสามารถให้บริการได้ตามปกติ โดยจัดพื้นที่ปลอดภัยไว้บริการ และสำนักงานสาธารณสุขจังหวัดพิษณุโลกยังได้ให้ความรู้ประชาชนในการป้องกันตนเองจากแผ่นดินไหวด้วย
******************************************* 29 มิถุนายน 2566

ที่มา : https://www.thaigov.go.th/news/contents/details/69830