รัฐบาลไทย-ข่าวทำเนียบรัฐบาล-กรมทางหลวงชนบท สร้างถนนสาย นม.5042 จังหวัดนครราชสีมา เพิ่มศักยภาพการคมนาคมระหว่างอำเภอ


วันศุกร์ที่ 30 มิถุนายน 2566
กรมทางหลวงชนบท สร้างถนนสาย นม.5042 จังหวัดนครราชสีมา เพิ่มศักยภาพการคมนาคมระหว่างอำเภอ
ส่งเสริมการขนส่งสินค้าทางการเกษตรเพื่อคุณภาพชีวิตที่ดีของประชาชน คืบหน้ากว่า 82% คาดแล้วเสร็จในเดือนกรกฎาคม 2566
กรมทางหลวงชนบท (ทช.) กระทรวงคมนาคม โดยสำนักงานทางหลวงชนบทที่ 5 (นครราชสีมา) ดำเนินโครงการก่อสร้างถนนทางหลวงชนบทสาย นม.5042 แยกทางหลวงชนบท นม.4035 - บ้านหนองไผ่ อำเภอจักราช จังหวัดนครราชสีมา ทช. ได้ขยายความกว้างถนน/สะพาน และดำเนินการขุดกัดพื้นทาง/ไหล่ทาง ด้วยวิธี Pavement In-Place Recycling ผิวจราจรกว้าง 7 เมตร ไหล่ทางกว้าง 2.5 เมตร/ข้าง พร้อมตีเส้นจราจร ติดตั้งป้ายอำนวยความปลอดภัย รวมระยะทาง 4.550 กิโลเมตร งบประมาณ 44.990 ล้านบาท ปัจจุบันคืบหน้าไปแล้วกว่า 82% คาดแล้วเสร็จในเดือนกรกฎาคม 2566 เพื่อเพิ่มศักยภาพการคมนาคมระหว่างอำเภอ ส่งเสริมเศรษฐกิจการขนส่งสินค้าทางการเกษตร ยกระดับคุณภาพชีวิตที่ดีให้กับประชาชน สายทางดังกล่าวเป็นเส้นทางลัดเชื่อมระหว่างอำเภอจักราช กับอำเภอหนองบุญมาก จังหวัดนครราชสีมา และเป็นเส้นทางที่ผ่านสถานที่ราชการ สถานศึกษา หมู่บ้าน และพื้นที่ทางการเกษตรอีกด้วย

ที่มา : https://www.thaigov.go.th/news/contents/details/69851