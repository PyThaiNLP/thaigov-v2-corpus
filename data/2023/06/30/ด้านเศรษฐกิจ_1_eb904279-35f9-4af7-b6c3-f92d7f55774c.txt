รัฐบาลไทย-ข่าวทำเนียบรัฐบาล-กรมทางหลวงขยายทางคู่ขนานมอเตอร์เวย์ ตอนต่างระดับบางพระ - ต่างระดับหนองขาม แล้วเสร็จ พัฒนาโครงข่ายระบบการจราจรและขนส่งของ จ.ชลบุรี


วันศุกร์ที่ 30 มิถุนายน 2566
กรมทางหลวงขยายทางคู่ขนานมอเตอร์เวย์ ตอนต่างระดับบางพระ - ต่างระดับหนองขาม แล้วเสร็จ พัฒนาโครงข่ายระบบการจราจรและขนส่งของ จ.ชลบุรี
....
กรมทางหลวง กระทรวงคมนาคม โดยสำนักก่อสร้างทางที่ 2 ได้ดำเนินโครงการก่อสร้างขยายทางหลวงหมายเลข 3701 สายทางคู่ขนานทางหลวงพิเศษระหว่างเมืองหมายเลข 7 สายชลบุรี - พัทยา ตอนต่างระดับบางพระ – ต่างระดับหนองขาม แล้วเสร็จ ระหว่าง กม.80+000 - กม.113+500 ระยะทางยาวประมาณ 33.50 กิโลเมตร ในพื้นที่ อำเภอศรีราชา  จังหวัดชลบุรี  ตามแผนโครงการพัฒนาเครือข่ายและระบบบริหารขนส่งสินค้าและบริการของกรมทางหลวง  และเป็นการพัฒนาโครงสร้างพื้นฐานตามยุทธศาสตร์การพัฒนาระเบียงเศรษฐกิจภาคตะวันออก (EEC)
ทางคู่ขนานของทางหลวงพิเศษระหว่างเมืองหมายเลข 7 ได้แก่ ทางหลวงแผ่นดินหมายเลข 3701 ซึ่งเป็นทางบริการด้านซ้ายทาง และทางหลวงหมายเลข 3702 เป็นทางบริการด้านขวาทาง สภาพลักษณะคันทางเดิมเป็นแบบ 2 ช่องจราจร เป็นทางหลวงสายสำคัญรองรับการจราจรเชื่อมโยงพื้นที่ที่ตั้งนิคมอุตสาหกรรมหลายแห่ง มีการขยายตัวของนิคมอุตสาหกรรมและการสัญจรผ่านของประชาชน ทำให้การจราจรผ่านเส้นทางช่วงนี้มีความหนาแน่น ไม่คล่องตัว เพื่อให้ได้รับความสะดวกรวดเร็วในการเดินทาง และเพื่อรองรับพื้นที่เขตเศรษฐกิจภาคตะวันออก กรมทางหลวงจึงได้ดำเนินการก่อสร้างขยายเป็นมาตรฐานทางชั้นพิเศษขนาด 3 ช่องจราจร ตลอดโครงการ ช่องจราจรกว้างช่องละ 3.50 เมตร ไหล่ทางด้านในกว้าง 2 เมตร ทางเท้าด้านนอกกว้าง 3.5 เมตร ผิวจราจรแบบแอสฟัลท์คอนกรีต รวมงานติดตั้งไฟฟ้าแสงสว่างบนทางหลวงและอุปกรณ์อำนวยความปลอดภัย ปรับปรุงระบบระบายน้ำและขยายสะพานจำนวน 6 แห่ง งบประมาณ 657  ล้านบาท
เนื่องด้วยเส้นทางดังกล่าวเป็นเส้นทางหลักในการเดินทางเข้าจังหวัดระยอง - จันทบุรี - ตราด ซึ่งมีปริมาณการเดินทางและการขนส่งเพิ่มขึ้นทุกปี ดังนั้น โครงการก่อสร้างดังกล่าวจะทำให้มีระบบทางหลวงที่ทันสมัย ปลอดภัย มีประสิทธิภาพ สามารถกระจายความเจริญและการพัฒนาสู่ภูมิภาค รองรับการพัฒนาเศรษฐกิจในอนาคต ส่งเสริมการพัฒนาอุตสาหกรรมและการท่องเที่ยว ช่วยลดต้นทุนและประหยัดเวลาในการเดินทางและการขนส่ง
กรมทางหลวงขอความร่วมมือผู้ใช้ทางปฏิบัติตาม “ชีวิตวิถีใหม่ ขับขี่อย่างปลอดภัย ไร้อุบัติเหตุ” ขับขี่ด้วยความระมัดระวังเพื่อความปลอดภัยของตัวท่านและผู้ร่วมทาง ประชาชนสามารถสอบถามเส้นทางการเดินทางได้ที่ สายด่วนกรมทางหลวง โทร 1586 (โทรฟรีทุกเครือข่ายตลอด 24 ชั่วโมง)

ที่มา : https://www.thaigov.go.th/news/contents/details/69844