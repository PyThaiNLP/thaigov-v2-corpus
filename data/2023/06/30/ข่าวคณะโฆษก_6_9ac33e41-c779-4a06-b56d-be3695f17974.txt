รัฐบาลไทย-ข่าวทำเนียบรัฐบาล-“ทิพานัน” เผย  ICBC มองไทยน่าลงทุนอันดับต้นๆของโลก สะท้อนผลสำเร็จนโยบายและมาตรการส่งเสริมการลงทุนของ “พล.อ.ประยุทธ์”


วันศุกร์ที่ 30 มิถุนายน 2566
30/06/2566
พิมพ์
“ทิพานัน” เผย  ICBC มองไทยน่าลงทุนอันดับต้นๆของโลก สะท้อนผลสำเร็จนโยบายและมาตรการส่งเสริมการลงทุนของ “พล.อ.ประยุทธ์”
“ทิพานัน” เผย  ICBC มองไทยน่าลงทุนอันดับต้นๆของโลก สะท้อนผลสำเร็จนโยบายและมาตรการส่งเสริมการลงทุนของ “พล.อ.ประยุทธ์”
วันที่ 30 มิถุนายน 2566 น.ส.ทิพานัน ศิริชนะ รองโฆษกประจำสำนักนายกรัฐมนตรี กล่าวถึงกรณีที่นายหลี เสี่ยวปอ นายกสมาคมการค้าวิสาหกิจจีน-ไทย และประธานเจ้าหน้าที่บริหาร ธนาคาร ICBC ระบุประเทศไทยมีความน่าสนใจลงทุนอันดับต้นๆ ของโลก เนื่องจากด้านต่างประเทศมีความแข็งแกร่ง มีทุนสำรองสูงอันดับที่14 ของโลก ควบคุมอัตราแลกเปลี่ยน และลดความเสี่ยงอัตราแลกเปลี่ยนให้นักลงทุนต่างชาติได้ พร้อมทั้งเชื่อว่าจีน ยังให้ความสำคัญกับการเข้ามาลงทุนในไทยอย่างต่อเนื่อง ถือเป็นเรื่องที่น่ายินดี ที่ผู้บริหารระดับสูงธนาคารพาณิชย์ชั้นนำของจีนให้ความเชื่อมั่นกับประเทศไทย
น.ส.ทิพานัน กล่าวว่า สะท้อนผลสำเร็จของการการเตรียมพร้อมประเทศไทยเพื่อดึงดูดการลงทุนจากต่างประเทศ จากนโยบายและมาตรการส่งเสริมการลงทุนต่างๆ โดยเฉพาะในพื้นที่ EEC การก่อสร้างโครงสร้างพื้นฐาน และการพัฒนาระบบโลจิสติกส์ต่างๆ ซึ่งเป็นผลจากความมุ่งมั่นและเร่งขับเคลื่อนจาก พล.อ.ประยุทธ์ จันทร์โอชา นายกรัฐมนตรี และรัฐมนตรีว่าการกระทรวงกลาโหม
“ความเชื่อมั่นของผู้บริหารของธนาคารพาณิชย์ชั้นนำ  ที่มองเห็นศักยภาพของประเทศไทย เป็นอันดับต้นๆของโลก ช่วยสร้างโอกาสให้กับประเทศไทย เป็นที่สนใจของประเทศต่างๆในโลก ดึงดูดการลงทุนและเม็ดเงินมูลค่ามหาศาล เกิดการจ้างงานและการกระจายรายได้ เพื่อการเติบโตของเศรษฐกิจไทย และคุณภาพชีวิตที่ดีขึ้นของคนไทย”น.ส.ทิพานัน กล่าว

ที่มา : https://www.thaigov.go.th/news/contents/details/69840