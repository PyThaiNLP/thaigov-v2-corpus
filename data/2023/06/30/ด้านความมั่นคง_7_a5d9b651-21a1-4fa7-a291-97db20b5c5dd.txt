รัฐบาลไทย-ข่าวทำเนียบรัฐบาล-กระทรวงแรงงาน เตือน คนไทยไปทำงานถูกต้อง แต่หลบหนีการทำงาน มีสิทธิ์ถูกยกเลิกวีซ่า จับส่งกลับ ติดแบล็คลิสต์


วันศุกร์ที่ 30 มิถุนายน 2566
30/06/2566
พิมพ์
กระทรวงแรงงาน เตือน คนไทยไปทำงานถูกต้อง แต่หลบหนีการทำงาน มีสิทธิ์ถูกยกเลิกวีซ่า จับส่งกลับ ติดแบล็คลิสต์
นายสุชาติ ชมกลิ่น รัฐมนตรีว่าการกระทรวงแรงงาน เปิดเผยว่า กระทรวงแรงงานได้รับข้อมูลกรณีแรงงานไทยเดินทางไปทำงานถูกกฎหมาย ด้วยวีซ่าทักษะฝีมือ (E- 7) แต่กลับหลบหนีไม่ทำงานตามสัญญาจ้างจนถูกจับกุมและส่งกลับประเทศ นั้น
ผมขอฝากความห่วงใยไปยังคนไทยทุกคนที่มีโอกาสได้ไปทำงานอย่างถูกต้องที่เกาหลีใต้ว่า หากเกิดปัญหาในการทำงาน หรือประสบปัญหาขณะทำงานอยู่ในเกาหลีใต้ สามารถปรึกษาสำนักงานแรงงานไทยในกรุงโซลให้ช่วยเหลือได้ อย่าเลือกทำผิดกฎหมายโดยหลบหนีนายจ้าง เพราะแรงงานที่ไปทำงานถูกต้องจะได้รับสิทธิประโยชน์ตามที่กฎหมายกำหนด อาทิ เงินเดือน สวัสดิการ สิทธิ์ในการดูแลรักษา โดยขณะนี้กระทรวงแรงงานได้รับแจ้งความต้องการจากบริษัทจัดหางานฯ ที่จะพาแรงงานไทยไปทำงานอู่ต่อเรือ ในสาขาช่างเชื่อม ช่างทาสี และช่างไฟฟ้าแล้ว  จำนวน 4,698 อัตรา  จัดส่งไปแล้ว จำนวน 791 อัตรา อยู่ระหว่างประกาศรับสมัคร 943 อัตรา อัตราค่าจ้าง 2.3 ล้าน - 3.0 ล้านวอน/เดือน หรือประมาณ 70,000 - 108,000 บาทต่อเดือน
“การไปทำงานต่างประเทศ ไม่ว่าประเทศใดต้องเคารพกฎหมายของประเทศนั้น หากไปทำงานแล้วไม่ปฏิบัติตามสัญญาจ้าง ลักลอบหลบหนีเป็นผีน้อย จะทำให้เสียโอกาสในการทำงาน นายจ้างมีสิทธิ์แจ้งยกเลิกวีซ่าทำงาน ถูกดำเนินคดีตามพระราชบัญญัติคนเข้าเมืองสาธารณรัฐเกาหลี และถูกส่งกลับประเทศต้นทาง พร้อมขึ้นบัญชีดำไม่อนุญาตให้เดินทางกลับเข้าสาธารณรัฐเกาหลีอีก” รมว.แรงงาน กล่าว
ด้านนายไพโรจน์ โชติกเสถียร อธิบดีกรมการจัดหางาน กล่าวว่า เกาหลีใต้มีการกำหนดอัตราโทษสำหรับแรงงานต่างชาติที่ทำงานโดยไม่ได้รับใบอนุญาตทำงาน มีโทษจำคุกไม่เกิน 5 ปี หรือปรับตั้งแต่ 2,000 ถึง 100,000 บาท หรือ ทั้งจำทั้งปรับ หากไม่ทำงานตามประเภท หรือลักษณะงาน และกับนายจ้าง ณ ท้องที่ และตามที่ได้รับอนุญาต ปรับไม่เกิน 20,000 บาท ไม่มีใบอนุญาตทำงานอยู่กับตัวระหว่างทำงาน เพื่อแสดงต่อพนักงานเจ้าหน้าที่ หรือนายทะเบียน ปรับไม่เกิน 10,000 บาท และหากพำนักอาศัยผิดกฎหมายเกิดระยะเวลากำหนด มีโทษปรับตั้งแต่ 2 ล้านวอน – 30 ล้านวอน หรือประมาณ 54,000 – 810,000 บาท และถูกเพิ่มความเข้มงวดในการห้ามเดินทางกลับเข้าสาธารณรัฐเกาหลี จนถึงขึ้นบัญชีดำไม่อนุญาตเดินทางเข้าประเทศอีก

ที่มา : https://www.thaigov.go.th/news/contents/details/69852