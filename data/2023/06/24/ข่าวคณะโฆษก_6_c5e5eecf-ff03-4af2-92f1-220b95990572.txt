รัฐบาลไทย-ข่าวทำเนียบรัฐบาล-“ทิพานัน” โชว์รัฐบาล “พล.อ.ประยุทธ์” พัฒนาระบบประกันสังคมให้ทันสมัย ตอบโจทย์ทุกกลุ่ม ปรับแก้ระบบพร้อมโอนจ่ายแบบตรงเดือนแล้ว ทำให้เงินบำนาญชราภาพเดือนมิ.ย.ได้รับ2เดือน ทันที


วันเสาร์ที่ 24 มิถุนายน 2566
24/06/2566
พิมพ์
“ทิพานัน” โชว์รัฐบาล “พล.อ.ประยุทธ์” พัฒนาระบบประกันสังคมให้ทันสมัย ตอบโจทย์ทุกกลุ่ม ปรับแก้ระบบพร้อมโอนจ่ายแบบตรงเดือนแล้ว ทำให้เงินบำนาญชราภาพเดือนมิ.ย.ได้รับ2เดือน ทันที
“ทิพานัน” โชว์รัฐบาล “พล.อ.ประยุทธ์” พัฒนาระบบประกันสังคมให้ทันสมัย ตอบโจทย์ทุกกลุ่ม ปรับแก้ระบบพร้อมโอนจ่ายแบบตรงเดือนแล้ว ทำให้เงินบำนาญชราภาพเดือนมิ.ย.ได้รับ2เดือน ทันที
วันที่ 24 มิถุนายน 2566 น.ส.ทิพานัน ศิริชนะ รองโฆษกประจำสำนักนายกรัฐมนตรี เปิดเผยว่า นายสุชาติ ชมกลิ่น รัฐมนตรีว่าการกระทรวงแรงงาน ได้แจ้งข่าวดีว่า สำนักงานประกันสังคม ขณะนี้ได้พัฒนาระบบการจ่ายประโยชน์ทดแทนบำนาญชราภาพ หรือเงินบำนาญชราภาพ ตามนโยบายของพล.อ.ประยุทธ์  จันทร์โอชา นายกรัฐมนตีและรัฐมนตรีว่าการกระทรวงกลาโหม  โดยเปลี่ยนแปลงระบบให้ผู้ประกันตน ได้รับสิทธิรวดเร็วยิ่งขึ้น จากเดิมที่โอนเงินของเดือนที่ได้รับรับสิทธิในเดือนถัดไป เปลี่ยนเป็นโอนเงินตรงเดือน หรือ “แบบจ่ายเดือนตรงเดือน” ในวันที่ 25 ของทุกเดือน หากวันที่ 25 ตรงกับวันหยุดราชการ สำนักงานประกันสังคมจะโอนเงินให้ ในวันทำการก่อนวันหยุดราชการ โดยเริ่มตั้งแต่เดือนมิถุนายน 2566 เป็นต้นไป
น.ส.ทิพานัน กล่าวว่า ทั้งนี้จึงทำให้ผู้ที่มีสิทธิรับบำนาญชราภาพเดิม ได้รับเงินบำนาญชราภาพเมื่อวันที่ 23 มิถุนายน2566 ที่ผ่านมาเป็นจำนวน 2 เดือน คือ สิทธิของเดือนพฤษภาคม - มิถุนายน 2566  ซึ่งหลังจากนั้นก็จะเข้าสู่ระบบปกติ และสำหรับผู้มีสิทธิรับบำนาญชราภาพรายใหม่ที่ได้รับการอนุมัติภายในวันที่ 4 ของเดือน จะได้รับสิทธิในงวดเดือนนั้น แต่หากมีการอนุมัติหลังวันที่ 4 ของเดือน จะได้รับสิทธิในเดือนถัดไปรวมงวดเดือนปัจจุบันอีกด้วย
“รัฐบาลภายใต้การนำของพล.อ.ประยุทธ์  จันทร์โอชา นายกรัฐมนตีและรัฐมนตรีว่าการกระทรวงกลาโหม ห่วงใยและให้ความสำคัญกับผู้ประกันตน ยังได้ปรับปรุงแก้ไขสิทธิประโยชน์ของผู้ประกันตน โดยมติครม.วันที่ 10 พฤษภาคม 2565 ได้อนุมัติร่าง พ.ร.บ.ประกันสังคม (ฉบับที่ ..) พ.ศ. …. โดยปรับปรุงแก้ไขสิทธิประโยชน์กองทุนประกันสังคมกรณีชราภาพ ให้ผู้ประกันตนสามารถนำเงินกรณีชราภาพบางส่วนออกมาใช้ก่อน 3 รูปแบบ ‘ขอเลือก ขอคืน และขอกู้’ ขณะเดียวกันยังได้เพิ่มสิทธิประโยชน์กรณีอื่นๆ เช่น เพิ่มเงินทดแทนกรณีขาดรายได้จากการทุพพลภาพ เพิ่มการจ่ายเงินสงเคราะห์การหยุดงานเพื่อคลอดบุตร และขยายอายุขั้นสูงของผู้ประกันตนที่เป็นลูกจ้าง จากเดิมอายุ 60 ปีบริบูรณ์ เป็น 65 ปีบริบูรณ์ เพื่อพัฒนาระบบประกันสังคมให้ทันสมัย สอดคล้องกับสถานการณ์ตอบโจทย์ของทุกกลุ่ม เพื่อยกระดับคุณภาพชีวิตผู้ประกันตนให้ดีขึ้น ”น.ส.ทิพานัน ระบุ

ที่มา : https://www.thaigov.go.th/news/contents/details/69623