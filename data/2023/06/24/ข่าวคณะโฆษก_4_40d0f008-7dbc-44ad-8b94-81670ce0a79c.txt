รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯ สนับสนุนการดึงดูดการลงทุนจากต่างประเทศ จัด Road show ประชาสัมพันธ์การลงทุนในไทยต่อเนื่อง กำชับวางแนวทางรักษาฐานการผลิตเดิม ส่งเสริมการลงทุนใหม่ และพัฒนาพื้นที่นิคมฯ ให้รองรับอย่างครอบคลุม


วันเสาร์ที่ 24 มิถุนายน 2566
24/06/2566
พิมพ์
โฆษกรัฐบาลเผย นายกฯ สนับสนุนการดึงดูดการลงทุนจากต่างประเทศ จัด Road show ประชาสัมพันธ์การลงทุนในไทยต่อเนื่อง กำชับวางแนวทางรักษาฐานการผลิตเดิม ส่งเสริมการลงทุนใหม่ และพัฒนาพื้นที่นิคมฯ ให้รองรับอย่างครอบคลุม
โฆษกรัฐบาลเผย นายกฯ สนับสนุนการดึงดูดการลงทุนจากต่างประเทศ จัด Road show ประชาสัมพันธ์การลงทุนในไทยต่อเนื่อง กำชับวางแนวทางรักษาฐานการผลิตเดิม ส่งเสริมการลงทุนใหม่ และพัฒนาพื้นที่นิคมฯ ให้รองรับอย่างครอบคลุม
วันที่ 24 มิถุนายน 2566 นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ชื่นชมความร่วมมือระหว่างหน่วยงานด้านการลงทุน ในการจัดกิจกรรม Road show แบบทีมไทยแลนด์ จัดกิจกรรมส่งเสริมการลงทุนจากต่างประเทศ นำเสนอมาตรการส่งเสริมการลงทุน แสดงศักยภาพและความพร้อมของไทยในการรองรับการลงทุน สอดคล้องตามแนวนโยบายที่รัฐบาลผลักดันมาโดยตลอด ในการสนับสนุนการลงทุนจากต่างประเทศ เพื่อเป็นส่วนหนึ่งในการฟื้นฟูและขับเคลื่อนเศรษฐกิจของประเทศ
โฆษกประจำสำนักนายกรัฐมนตรี กล่าวว่า คณะกรรมการส่งเสริมการลงทุน (BOI) การนิคมอุตสาหกรรมแห่งประเทศไทย (กนอ.) และภาคเอกชนไทย ร่วมเดินทาง Road show เพื่อจัดกิจกรรมส่งเสริมการลงทุนอย่างต่อเนื่อง โดยที่ผ่านมา ในเดือนเมษายน 2566 ได้เดินทาง Road show เมืองธุรกิจสำคัญหลายแห่งของสาธารณรัฐประชาชนจีน และในเดือนพฤษภาคม 2566 ได้เดินทาง Road show กรุงโซล สาธารณรัฐเกาหลี ซึ่งได้รับกระแสตอบรับเป็นอย่างดีจากนักธุรกิจทั้งสองประเทศ โดยเฉพาะอย่างยิ่งในกลุ่มอุตสาหกรรมยานยนต์ไฟฟ้าและชิ้นส่วนอิเล็กทรอนิกส์ ซึ่งมองไทยเป็นเป้าหมายลำดับแรกในภูมิภาค โดยผลลัพธ์คาดว่าจะมีการลงทุนจากจีนไม่น้อยกว่า 2 หมื่นล้านบาท และจากเกาหลีใต้ไม่น้อยกว่า 2 พันล้านบาท นอกจากนี้ ในเดือนมิถุนายน 2566 เตรียมเดินทาง Road show ประเทศญี่ปุ่น เพื่อดึงดูดนักลงทุนเข้ามาลงทุนในไทยมากขึ้น โดยการเดินทาง Road show จะมีการจัดกิจกรรม นำเสนอมาตรการส่งเสริมการลงทุนของ BOI มาตรการสนับสนุนอื่น ๆ ของภาครัฐ และนำเสนอความพร้อมของนิคมอุตสาหกรรมไทยในการรองรับการลงทุน เพิ่มความเชื่อมั่นในการลงทุน
โฆษกประจำสำนักนายกรัฐมนตรี กล่าวถึงยุทธศาสตร์การส่งเสริมการลงทุนใหม่ของ BOI ส่งเสริมให้นักลงทุนรายใหม่เข้ามาลงทุนในไทย ควบคู่ไปกับการส่งเสริมให้มีการรักษาฐานการผลิตเดิมและขยายการลงทุนอย่างต่อเนื่อง รวมถึงมีมาตรการส่งเสริมการย้ายฐานธุรกิจแบบครบวงจร เพื่อดึงดูดการย้ายฐานการผลิตมายังประเทศไทย ขณะเดียวกัน กนอ. เดินหน้าพัฒนาพื้นที่นิคมอุตสาหกรรมรองรับการลงทุนอย่างต่อเนื่อง ผ่านการขยายพื้นที่นิคมอุตสาหกรรมเดิมและตั้งนิคมอุตสาหกรรมใหม่ รวม 22 นิคมอุตสาหกรรม โดยเชื่อมั่นว่าแนวโน้มการลงทุนในไทยจะขยายตัวตามการฟื้นตัวทางเศรษฐกิจ
“นายกรัฐมนตรีสนับสนุนการทำงานเชิงรุกอย่างต่อเนื่องของหน่วยงานที่เกี่ยวข้อง ส่งเสริม และดึงดูดการลงทุนจากต่างชาติ ผ่านการเดินทาง Road show ซึ่งเป็นการประชาสัมพันธ์สร้างการรับรู้ถึงแนวทางและมาตรการการส่งเสริมการลงทุนของไทย รวมถึงศักยภาพของประเทศไทยในการรองรับการลงทุน ทั้งนี้ นายกรัฐมนตรีเชื่อมั่นว่า ประเทศไทยมีเสน่ห์ดึงดูดนักลงทุน ทั้งที่ตั้งซึ่งมีศักยภาพ สภาพทางภูมิศาสตร์เป็นศูนย์กลางของภูมิภาค มีความพร้อมในด้านโครงสร้างพื้นฐาน และระบบสาธารณูปโภค ประกอบกับมาตรการสนับสนุนการลงทุนจากรัฐบาล ล้วนเป็นส่วนสำคัญในการดึงดูดการลงทุนในระยะยาว” นายอนุชาฯ กล่าว

ที่มา : https://www.thaigov.go.th/news/contents/details/69616