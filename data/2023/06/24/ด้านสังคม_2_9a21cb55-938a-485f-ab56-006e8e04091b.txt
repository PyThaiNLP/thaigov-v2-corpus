รัฐบาลไทย-ข่าวทำเนียบรัฐบาล-ดีอีเอส เตือน!! หลอกไม่หยุด มิจฉาชีพชวนซื้อกองทุน ตลาดหลักทรัพย์ฯ - ก.ล.ต. ย้ำเตือนเจออย่าหลงเชื่อเด็ดขาด


วันเสาร์ที่ 24 มิถุนายน 2566
ดีอีเอส เตือน!! หลอกไม่หยุด มิจฉาชีพชวนซื้อกองทุน ตลาดหลักทรัพย์ฯ - ก.ล.ต. ย้ำเตือนเจออย่าหลงเชื่อเด็ดขาด
ดีอีเอส เตือน!! หลอกไม่หยุด มิจฉาชีพชวนซื้อกองทุน
ตลาดหลักทรัพย์ฯ - ก.ล.ต. ย้ำเตือนเจออย่าหลงเชื่อเด็ดขาด
กระทรวงดิจิทัลเพื่อเศรษฐกิจและสังคม (ดีอีเอส) พบโจรไซเบอร์แสบ! ปั่นข่าวปลอม สุดสัปดาห์ ล่าสุดประชาชนแห่ให้ความสนใจและหลงเชื่อ “ตลาดหลักทรัพย์ฯ กับ ก.ล.ต.” เปิดซื้อกองทุน เริ่มต้น 1,000 บาท ขึ้นแท่นอันดับ 1 ระวัง! ถูกหลอกให้ลงทุน อย่าหลงเชื่อ SMS เพจเว็บไซต์ปลอม พร้อมย้ำเป็นข้อมูลเท็จ
นายเวทางค์ พ่วงทรัพย์ รองปลัดกระทรวงดิจิทัลเพื่อเศรษฐกิจและสังคม (ดีอีเอส) ในฐานะโฆษก กระทรวงฯฝ่ายข้าราชการประจำ กล่าวถึง ผลการมอนิเตอร์และรับแจ้งข่าวปลอมของศูนย์ต่อต้านข่าวปลอม ระหว่างวันที่ 16 - 22 มิถุนายน 2566 พบข้อความที่เข้ามาทั้งหมด 3,243,068 ข้อความ โดยมีข้อความที่ต้องดำเนินการตรวจสอบ(Verify) ทั้งสิ้น 241 ข้อความ ทั้งนี้ช่องทางที่มีการพบเบาะแสมากที่สุด คือ ข้อความที่มาจาก Social Listening จำนวน 206ข้อความ ตามมาด้วยการแจ้งเบาะแสผ่าน Line Official จำนวน 35 ข้อความ รวมเรื่องที่ต้องดำเนินการตรวจสอบทั้งหมด 161 เรื่อง และจากการประสานงานกับหน่วยงานที่เกี่ยวข้อง ได้รับผลการตรวจสอบกลับมาแล้ว 98 เรื่อง
ทั้งนี้ ดีอีเอส ได้แบ่งข่าวปลอมที่ได้รับความสนใจเป็น 4 กลุ่ม ประกอบด้วย
กลุ่มที่ 1 : นโยบายรัฐบาล ข่าวสารทางราชการ ความสงบเรียบร้อยของสังคม ขัดศีลธรรมอันดี และความมั่นคงภายในกระเทศ จำนวน 68 เรื่อง อาทิ รัฐฯ เตรียมแจกเงินยังชีพผู้สูงอายุเพิ่ม 3,000 บาท เริ่ม  10 ก.ค. 66 นี้ เป็นต้น
กลุ่มที่ 2 : ผลิตภัณฑ์สุขภาพ วัตถุอันตราย เครื่องสำอาง รวมถึงสินค้าและบริการที่ผิดกฎหมาย จำนวน 56 เรื่อง อาทิเป็นเบาหวานหากไม่รักษา เสี่ยงโรคหัวใจอัมพาตไตพิการ ตามัวตาบอด เป็นต้น
กลุ่มที่ 3 : ภัยพิบัติ จำนวน 11 เรื่อง อาทิ พายุถล่มตั้งแต่มิ.ย. ถึงสิ้นเดือนฝนตกหนัก สัญญานเตือนมหาอุทกภัย รับมือทั่วประเทศ และปีนี้น้ำท่วมใหญ่ เป็นต้น
กลุ่มที่ 4 : เศรษฐกิจ จำนวน 26 เรื่อง อาทิ ธ.ก.ส. เปิดตัวโครงการมีหนี้นอกบอก ธ.ก.ส. ให้เกษตรกรลูกค้าและคนในครอบครัวที่มีหนี้นอกระบบ ลงทะเบียนขอเงินทุน ดอกเบี้ยผ่อนปรน เป็นต้น โดยมี ประเด็นข่าวที่เกี่ยวกับโควิด-19 จำนวน 1 เรื่อง
อย่างไรก็ตาม เมื่อพิจารณาจากข่าวปลอมที่ได้รับความสนใจในลำดับต้นๆ ในสัปดาห์ล่าสุดนี้ พบว่าส่วนใหญ่เป็นข่าวด้านกลุ่มนโยบายรัฐบาล ข่าวสารทางราชการ รองลงมาเป็นกลุ่มผลิตภัณฑ์เพื่อสุขภาพและกลุ่มเศรษฐกิจตามลำดับ
สำหรับข่าวปลอม และข่าวบิดเบือนที่มีการแชร์วนซ้ำบ่อยที่สุดในรวม 10 ลำดับ  ได้แก่
อันดับที่ 1 : เรื่อง ตลาดหลักทรัพย์ฯ กับ ก.ล.ต. เปิดให้ซื้อกองทุน
อันดับที่ 2 : เรื่อง คนชรากินปาท่องโก๋ที่ใส่แอมโมเนียมไบคาร์บอเนต ทำให้ไตทำงานหนัก
อันดับที่ 3 : เรื่อง บ้านปู ร่วมกับ ก.ล.ต. เปิดโอกาสฝากหุ้นระยะยาว ปันผลกำไรมากกว่า 3%
อันดับที่ 4 : เรื่อง ขยับนิ้วช่วยเช็กเส้นเลือดสมอง
อันดับที่ 5 : เรื่อง ต่างหูเเม่เหล็ก ช่วยลดน้ำหนัก ล้างสารพิษใน 7 วัน
อันดับที่ 6 : เรื่อง ONLINE SHOP สอนสร้างรายได้ รับรองโดยกรมพัฒนาธุรกิจการค้า และกรมการจัดหางาน
อันดับที่ 7 : เรื่อง การบินไทยฉลองครบรอบ 63 ปี มอบคูปองเที่ยวบิน และบัตรของขวัญฟรี ผ่าน SMS
อันดับที่ 8 : เรื่อง กรมการจัดหางาน รับพนักงานทำงานออนไลน์ รายได้ 650 บาทต่อวัน
อันดับที่ 9 : เรื่อง ชาวอ. กงไกรลาศ จ. สุโขทัย ที่มีหนี้ของธ.ก.ส. , ธ. ออมสิน และธ. กรุงไทย จะถูกเคลียร์ให้เป็นศูนย์
อันดับที่ 10 : เรื่อง ไทยเตรียมหุ้นร่วง หลังพบ ก.ล.ต. อาจจะมีส่วนช่วยคดีหุ้น ITV
“นอกจากนี้ ขอฝากเตือนประชาชนเรื่องมิจฉาชีพที่ยังมีการหลอกลวงอย่างต่อเนื่อง                ควรตรวจสอบข้อมูลให้รอบด้าน อย่าหลงเชื่อในข้อความเชิญชวนต่าง ๆ โดยเฉพาะเรื่องการหลอกลวงให้ลงทุน ให้สินเชื่อต่าง ๆของมิจฉาชีพที่ปลอมตัวเป็นผู้ให้บริการทางการเงินต่าง ๆ เลือกแชร์ข้อมูลที่เป็นประโยชน์และถูกต้อง มีสติ รู้เท่าทันข่าวปลอม โดยสามารถติดตามแจ้งเบาะแสข่าวปลอม ผ่านช่องทาง ของศูนย์ต่อต้านข่าวปลอมได้ที่ไลน์@antifakenewscenter เว็บไซต์ https://www.antifakenewscenter.com/ ทวิตเตอร์https://twitter.com/AFNCThailand และช่องทางโทรศัพท์โทรสายด่วน GCC 1111 ต่อ 87 ตลอด 24 ชั่วโมง”นายเวทางค์ กล่าว
_______________

ที่มา : https://www.thaigov.go.th/news/contents/details/69622