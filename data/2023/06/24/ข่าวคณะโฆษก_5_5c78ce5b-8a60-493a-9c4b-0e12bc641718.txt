รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯ ส่งเสริมการจัดงาน STARTUP x INNOVATION THAILAND EXPO 2023 (SITE 2023) เชื่อมั่น Startup ขับเคลื่อนเทคโนโลยีและนวัตกรรมขยายโอกาสทางเศรษฐกิจสู่สากล 


วันเสาร์ที่ 24 มิถุนายน 2566
24/06/2566
พิมพ์
โฆษกรัฐบาลเผย นายกฯ ส่งเสริมการจัดงาน STARTUP x INNOVATION THAILAND EXPO 2023 (SITE 2023) เชื่อมั่น Startup ขับเคลื่อนเทคโนโลยีและนวัตกรรมขยายโอกาสทางเศรษฐกิจสู่สากล
โฆษกรัฐบาลเผย นายกฯ ส่งเสริมการจัดงาน STARTUP x INNOVATION THAILAND EXPO 2023 (SITE 2023) เชื่อมั่น Startup ขับเคลื่อนเทคโนโลยีและนวัตกรรมขยายโอกาสทางเศรษฐกิจสู่สากล
วันที่ 24 มิถุนายน 2566 นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ส่งเสริมความร่วมมือของทุกภาคส่วนในการจัดงาน STARTUP x INNOVATION THAILAND EXPO 2023 (SITE 2023) ระหว่างวันที่ 22 – 24 มิถุนายน 2566 นี้ ณ ห้องบอลรูม 1 - 4 ศูนย์การประชุมแห่งชาติสิริกิติ์ (เว็บไซต์ https://site.nia.or.th/about/) แสดงศักยภาพด้านเทคโนโลยีและนวัตกรรม เชื่อมั่นกลุ่ม Startup ไทยมีศักยภาพ พร้อมเติบโตขยายโอกาสทางเศรษฐกิจอย่างก้าวหน้าสู่สากล
โฆษกประจำสำนักนายกรัฐมนตรีเปิดเผยว่า งาน SITE 2023 เป็นความร่วมมือจากหลายภาคส่วน เช่น สำนักงานนวัตกรรมแห่งชาติ (องค์การมหาชน) (NIA) กระทรวงการอุดมศึกษา วิทยาศาสตร์ วิจัยและนวัตกรรม สำนักงานคณะกรรมการส่งเสริมการลงทุน (BOI) สภาหอการค้าแห่งประเทศไทย รวมทั้งภาครัฐและภาคเอกชนอื่น ๆ ซึ่งจัดขึ้นภายใต้แนวคิด INNOVATION PARTNERSHIP - TOGETHER WE GROW ร่วมสร้าง “หุ้นส่วนนวัตกรรม” เพื่อรองรับการเติบโตของ Startup และธุรกิจนวัตกรรม สร้างความเข้มแข็งในระบบนิเวศนวัตกรรมไทยและขับเคลื่อนประเทศไทยสู่การเป็นชาตินวัตกรรม โดยมี 5 โซนหลักที่น่าสนใจภายในงาน ได้แก่
- โซน NIA Groom Grant Growth : นำเสนอการดำเนินงานของสำนักงานนวัตกรรมแห่งชาติ (องค์การมหาชน) ซึ่งส่งเสริมและพัฒนาผู้ประกอบการไทยทั้ง Startup และ SMEs
- โซน Award, SPACE-F, STEAM : จัดแสดงสินค้าและนวัตกรรมของ Startup ที่ได้รับรางวัล
- โซน กพร. - นวัตกรรมภาครัฐ/Innovation Service : นำเสนอหน่วยงานภาครัฐที่ให้การส่งเสริมและสนับสนุนด้านการลงทุนให้กับ Startup
- โซน เยี่ยมชมสินค้าและนวัตกรรมจาก Startup : จัดแสดงสินค้าและนวัตกรรมที่ออกจำหน่ายในตลาดจริง
- โซน สินค้าหรือนวัตกรรมที่ได้รับทุนจาก TED FUND และสินค้าที่ผ่านการคัดเลือกจากโครงการนิลมังกรของ NIA : จัดแสดงรวบรวมผลงานและสินค้าที่มีศักยภาพจากการประกวดสุดยอดธุรกิจนวัตกรรม
“นายกรัฐมนตรีเชื่อมั่นว่าการจัดกิจกรรมสนับสนุนนี้ สามารถจุดประกายองค์ความรู้ แนวคิดในการสร้างสรรค์เทคโนโลยีและนวัตกรรมใหม่ ๆ รวมทั้ง จะช่วยเพิ่มโอกาสทางการค้า และต่อยอดทางธุรกิจให้ Startup ที่มีศักยภาพ โดยรัฐบาลและหน่วยงานที่เกี่ยวข้องพร้อมให้การสนับสนุนเพื่อเพิ่มโอกาสการแข่งขันในระดับสากล ทั้งยังเป็นการสร้างชื่อเสียงของประเทศ และเป็นอีกช่องทางในการพัฒนาเศรษฐกิจประเทศ” นายอนุชาฯ กล่าว

ที่มา : https://www.thaigov.go.th/news/contents/details/69617