รัฐบาลไทย-ข่าวทำเนียบรัฐบาล-"เมืองเพชร จัดกิจกรรมเสริมสร้างพลังเยาวชนถ่ายทอดความสำคัญสถาบันหลักของชาติ" ผู้ว่าฯ เพชรบุรี มอบโล่รางวัลและเกียรติบัตรแก่เยาวชนผู้เข้าประกวดสุนทรพจน์ และการประกวดคลิปวิดีโอเยาวชน


วันเสาร์ที่ 24 มิถุนายน 2566
24/06/2566
พิมพ์
"เมืองเพชร จัดกิจกรรมเสริมสร้างพลังเยาวชนถ่ายทอดความสำคัญสถาบันหลักของชาติ" ผู้ว่าฯ เพชรบุรี มอบโล่รางวัลและเกียรติบัตรแก่เยาวชนผู้เข้าประกวดสุนทรพจน์ และการประกวดคลิปวิดีโอเยาวชน
"เมืองเพชร จัดกิจกรรมเสริมสร้างพลังเยาวชนถ่ายทอดความสำคัญสถาบันหลักของชาติ" ผู้ว่าฯ เพชรบุรี มอบโล่รางวัลและเกียรติบัตรแก่เยาวชนผู้เข้าประกวดสุนทรพจน์ และการประกวดคลิปวิดีโอเยาวชนในระบอบประชาธิปไตย
วันนี้ (24 มิ.ย. 66) นายณัฏฐชัย นำพูลสุขสันติ์ ผู้ว่าราชการจังหวัดเพชรบุรีในฐานะผู้อำนวยการรักษาความมั่นคงภายในจังหวัดเพชรบุรี (ผอ.รมน.จ.เพชรบุรี) เปิดเผยว่า จังหวัดเพชรบุรี โดยกองอำนวยการรักษาความมั่นคงภายในจังหวัด ได้ดำเนินกิจกรรมเพื่อเสริมสร้างความตระหนักและการมีส่วนร่วมในกิจกรรมที่เกี่ยวกับสถาบันหลักของชาติ อันประกอบด้วย สถาบันชาติ ศาสนา และพระมหากษัตริย์ ผ่านการถ่ายทอดองค์ความรู้ทางประวัติศาสตร์และค่านิยม ทัศนคติ ตลอดจนแนวความคิดและมุมมองในการเสริมสร้างพลังความรักสามัคคีที่สร้างสรรค์ให้กับเด็กและเยาวชนในพื้นที่จังหวัดเพชรบุรีอย่างต่อเนื่อง ด้วยมุ่งหวังให้เกิดพลังอันบริสุทธิ์ในการนำเสนอแนวความคิดและกิจกรรมที่เป็นวิธีคิด วิธีปฏิบัติอย่างสร้างสรรค์เพื่อเสริมสร้างการรับรู้และความเข้าใจที่ถูกต้องของสถาบันหลักของชาติในปัจจุบัน
"จังหวัดเพชรบุรี ได้จัดพิธีมอบรางวัลเชิดชูเกียรติ การประกวดกล่าวสุนทรพจน์ "เยาวชนรักสถาบันหลักของชาติ" และการประกวดคลิปวิดีโอ "เยาวชนในระบอบประชาธิปไตย" ณ อาคารสโมสรนายทหาร มณฑลทหารบกที่ 15 จังหวัดเพชรบุรี โดยมี พันเอก กรกานต์ นาเวชวนิชกุล รองผู้อำนวยการรักษาความมั่นคงภายในจังหวัดเพชรบุรี ฝ่ายทหาร หัวหน้าส่วนราชการ เจ้าหน้าที่ คณะครู และนักเรียน ร่วมกิจกรรมและร่วมแสดงความยินดี ซึ่งกิจกรรมในครั้งนี้ เป็นการเปิดโอกาสให้เด็กและเยาวชน นักเรียน นักศึกษา ได้ใช้ความรู้ความสามารถและทักษะด้านการพูดต่อหน้าชุมชน และทักษะด้านการผลิตสื่อประชาสัมพันธ์ในรูปแบบวิดีทัศน์ ได้นำเสนอข้อมูลที่เกี่ยวข้องกับการเทิดทูนไว้ซึ่งสถาบันหลักของชาติ อันเป็นการริเริ่มสร้างสรรค์จากความคิดและทัศนคติที่เกิดจากตัวเด็กและเยาวชนเอง ซึ่งพบว่า น้อง ๆ ทุกคนและผู้เข้าแข่งขันทุกทีมต่างมีความเข้าใจและนำเสนอถ่ายทอดความรู้สึกที่มีต่อสถาบันหลักของชาติ ด้วยการร้อยเรียงเรื่องราว พรรณนา อรรถาธิบายได้อย่างลึกซึ้ง สัมผัสได้ถึงความรู้สึกจากหัวใจ และเทคนิคลีลาการนำเสนอที่น่าสนใจแทบทั้งสิ้น" ผู้ว่าฯ ณัฏฐชัย กล่าวเน้นย้ำ
นายณัฏฐชัย นำพูลสุขสันติ์ ผู้ว่าราชการจังหวัดเพชรบุรี กล่าวเพิ่มเติมว่า ขอแสดงความยินดีและชื่นชมนักเรียนที่ร่วมแสดงความสามารถทั้งกิจกรรมการประกวดกล่าวสุนทรพจน์ "เยาวชนรักสถาบัน" และการประกวดคลิปวิดีโอ "เยาวชนในระบอบประชาธิปไตย" พร้อมทั้งขอบคุณทุกฝ่ายที่ร่วมกันส่งเสริมให้เด็กและเยาวชนได้ตระหนักและมีส่วนร่วมในกิจกรรมที่เกี่ยวกับสถาบันหลักของชาติ ซึ่งจะส่งผลให้ประเทศชาติมีความมั่นคง เยาวชนหวงแหนแผ่นดิน รักชาติ รักบ้านเมือง ทั้งนี้ ทุกสิ่งที่ถูกร้อยเรียงและถกแถลงกล่าวสุนทรพจน์ของน้อง ๆ ทุกคน ล้วนแสดงออกถึงความรักชาติ รักสถาบัน สะท้อนความรู้สึกให้ผู้เข้าร่วมกิจกรรมทุกคนได้ซาบซึ้งและนับเป็นการแสดงออกที่สื่อสารให้ทุกคนได้รับรู้ว่า "เยาวชนเพชรบุรี รักเทิดทูน สถาบันหลักของชาติอย่างไรบ้าง" และได้ขอให้ รอง ผอ.รมน.จ.เพชรบุรี ฝ่ายทหาร หัวหน้าส่วนราชการ ผู้บริหารโรงเรียน และคณะครู ได้นำองค์ความรู้และการนำเสนอของน้อง ๆ ที่เข้าร่วมกิจกรรม ขยายผลถ่ายทอดไปยังเด็ก เยาวชน นักเรียน นักศึกษา ในสถานศึกษาและทุกช่องทางสื่อสาร เพื่อร่วมกันเผยแพร่สร้างการรับรู้สิ่งเหล่านี้ไปยังทุกภาคส่วน ให้ได้ร่วมรับฟังความคิดเห็นเหล่านี้ เพื่อร่วมกันจรรโลงบ้านจรรโลงเมือง สร้างความรัก ความสามัคคี ความกตัญญูกตเวทีให้เกิดขึ้นกับประเทศชาติและสถาบันหลักของชาติอย่างยั่งยืนตลอดไป

ที่มา : https://www.thaigov.go.th/news/contents/details/69627