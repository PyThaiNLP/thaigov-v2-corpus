รัฐบาลไทย-ข่าวทำเนียบรัฐบาล-จังหวัดนนทบุรี ปล่อยแถวปฏิบัติการระดมกวาดล้างยาเสพติดเนื่องในวันต่อต้านยาเสพติดโลก 26 มิถุนายน 2566 พร้อมทั้งสร้างการรับรู้ทุกช่องทางเพื่อป้องกันการแพร่ระบาดยาเสพติด


วันเสาร์ที่ 24 มิถุนายน 2566
24/06/2566
พิมพ์
จังหวัดนนทบุรี ปล่อยแถวปฏิบัติการระดมกวาดล้างยาเสพติดเนื่องในวันต่อต้านยาเสพติดโลก 26 มิถุนายน 2566 พร้อมทั้งสร้างการรับรู้ทุกช่องทางเพื่อป้องกันการแพร่ระบาดยาเสพติด
จังหวัดนนทบุรี ปล่อยแถวปฏิบัติการระดมกวาดล้างยาเสพติดเนื่องในวันต่อต้านยาเสพติดโลก 26 มิถุนายน 2566 พร้อมทั้งสร้างการรับรู้ทุกช่องทางเพื่อป้องกันการแพร่ระบาดยาเสพติด สร้างสังคมนนทบุรีเป็นสังคมปลอดยาเสพติดอย่างยั่งยืน
เมื่อวันที่ 23 มิ.ย. 66 นายสุธี ทองแย้ม ผู้ว่าราชการจังหวัดนนทบุรี เปิดเผยว่า จังหวัดนนทบุรีมีความมุ่งมั่นในการขับเคลื่อน “แก้ไขปัญหายาเสพติด” ที่เป็นวาระแห่งชาติ และเป็นนโยบายที่สำคัญของกระทรวงมหาดไทยในการใช้ทุกกลไกในระดับพื้นที่ ทั้งนายอำเภอ ปลัดอำเภอ กำนัน ผู้ใหญ่บ้าน คณะกรรมการหมู่บ้าน (กม.) พร้อมทั้งบูรณาการหน่วยงานที่เกี่ยวข้อง ทั้งทหาร ตำรวจ และอาสาสมัครต่าง ๆ ได้ร่วมกันประกาศสงครามกับยาเสพติดอย่างจริงจัง ต่อเนื่อง และเต็มสติกำลัง เพื่อแก้ปัญหาอย่างเป็นรูปธรรมและยั่งยืน เพราะปัญหายาเสพติดถือเป็นภัยคุกคามต่อความมั่นคงของชาติ ดังพระราชเสาวนีย์ของสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ที่พระราชทานพระราชดำรัสถึงโทษภัยของยาเสพติดว่า “ยาเสพติดทำให้คนกลายเป็นสัตว์ สัตว์ซึ่งฆ่าได้กระทั่งแม่ของตนเอง สัตว์ซึ่งฆ่าได้กระทั่งลูกของตนเอง ซึ่งสัตว์ในโลกนี้มีลักษณะอย่างนี้หายากมาก” ด้วยการบูรณาการทุกภาคส่วนพุ่งเป้าแก้ปัญหาอย่างเข้มข้น
"จังหวัดนนทบุรีได้ทำการปล่อยแถวระดมกวาดล้างยาเสพติดเนื่องในวันต่อต้านยาเสพติดโลก 26 มิถุนายน 2566 โดยสนธิกำลังข้าราชการตำรวจ ทหาร เจ้าหน้าที่ราชทัณฑ์ อาสาสมัครรักษาดินแดน กำนัน ผู้ใหญ่บ้าน รวมกว่า 390 นาย เพื่อร่วมใจกันสร้างหมู่บ้านและชุมชนมั่งคงปลอดภัยยาเสพติด 9 ขั้นตอน คือ เข้าปิดล้อมตรวจค้น จัดระเบียบสังคม ตรวจสถานบริการ สถานประกอบการที่มีลักษณะคล้ายสถานบริการ ร้านเกมส์ บูรณาการตั้งด่านค้นหาผู้เสพ ผู้เกี่ยวข้องกับยาเสพติด ไม่ว่าจะทางตรงหรือทางอ้อม โดยมุ่งหวังเป็นการป้องกันและแก้ไขปัญหายาเสพติดให้หมดสิ้นไป ทำให้การดำรงชีวิตความเป็นอยู่ของพี่น้องประชาชนดีขึ้นและมีความสุขอย่างยั่งยืน สอดคล้องกับนโยบายนนทบุรี 6 ดี ร่วมแก้ไขปัญหายาเสพติด" ผวจ.นนทบุรี กล่าว
นายสุธี ทองแย้ม ผู้ว่าราชการจังหวัดนนทบุรี กล่าวเพิ่มเติมว่า สิ่งที่จังหวัดนนทบุรีได้ดำเนินการอย่างต่อเนื่องอีกประการหนึ่ง คือ 1) ประชาชนต้องได้รับการช่วยเหลือเป็นอย่างดี 2) บูรณาการการทำงานร่วมกันทุกภาคส่วน และ 3) นำผู้เสพยาเสพติดไปเข้ารับการบำบัดรักษาเพื่อเป็นการคืนคนดีสู่สังคม ให้เกียรติ ให้ศักดิ์ศรีความเป็นมนุษย์ โดยจะต้องไม่ทิ้งใครไว้ข้างหลัง พร้อมทั้งดำเนินมาตรการป้องกันด้วยการมุ่งเน้นการรณรงค์เพื่อลดผู้เสพ/ผู้ติดยาเสพติด (Demand side) และลดผู้ผลิต/ผู้ค้า (Supply side) สร้างพื้นที่ปลอดภัยจากยาเสพติด พร้อมทั้งพุ่งเป้ารณรงค์ประชาสัมพันธ์เพื่อสร้างการรับรู้เกี่ยวกับโทษพิษภัยจากยาเสพติด ผ่านทุกช่องทางอย่างหลากหลาย โดยเฉพาะอย่างยิ่งในสถานศึกษาและชุมชน เพื่อสร้างการรับรู้ให้กับประชาชน
"ยาเสพติดต้องไม่มีที่ยืนในสังคม หากใครติดยาเสพติด เราจะพาเข้าสู่กระบวนการบำบัดรักษาตามกฎหมาย เพื่อให้เขาได้รับโอกาสในการกลับตัว กลับใจ พัฒนาตนเอง ให้มีทักษะการประกอบอาชีพ สร้างรายได้เลี้ยงดูตนเอง ไม่สร้างความเดือดร้อนให้กับครอบครัว ชุมชน ที่จะส่งผลต่อประเทศชาติ ดังนั้น หากครอบครัวใดมีสมาชิกเป็นผู้เสพยาเสพติด หรือหากเจ้าตัวต้องการแสดงตัวเพื่อเข้ารับการบำบัด สามารถแจ้งมายังสายด่วนศูนย์ดำรงธรรมจังหวัดนนทบุรี หรือศูนย์ดำรงธรรมอำเภอ และศูนย์ดำรงธรรมทุกแห่ง สายด่วน 1567 โทรฟรีตลอด 24 ชั่วโมง เพื่อร่วมสร้างสรรค์สังคมแห่งความสุข บ้านเมืองที่ผาสุก เป็น "นนทบุรีที่ปลอดยาเสพติดอย่างยั่งยืน" ไปด้วยกัน" ผวจ.นนทบุรี กล่าวในช่วงท้าย

ที่มา : https://www.thaigov.go.th/news/contents/details/69626