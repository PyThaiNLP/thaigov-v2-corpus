รัฐบาลไทย-ข่าวทำเนียบรัฐบาล-หนองคาย น้อมนำพระดำริการดูแลสุขภาพอนามัยประชาชน จัดกิจกรรมโครงการเฝ้าระวัง คัดกรอง ป้องกัน และกำจัดโรคติดต่อและภัยสุขภาพสำคัญ เพื่อเฉลิมพระเกียรติและถวายเป็นพระราชกุศลถวายพระพร 


วันเสาร์ที่ 24 มิถุนายน 2566
24/06/2566
พิมพ์
หนองคาย น้อมนำพระดำริการดูแลสุขภาพอนามัยประชาชน จัดกิจกรรมโครงการเฝ้าระวัง คัดกรอง ป้องกัน และกำจัดโรคติดต่อและภัยสุขภาพสำคัญ เพื่อเฉลิมพระเกียรติและถวายเป็นพระราชกุศลถวายพระพร
หนองคาย น้อมนำพระดำริการดูแลสุขภาพอนามัยประชาชน จัดกิจกรรมโครงการเฝ้าระวัง คัดกรอง ป้องกัน และกำจัดโรคติดต่อและภัยสุขภาพสำคัญ เพื่อเฉลิมพระเกียรติและถวายเป็นพระราชกุศลถวายพระพร พระบาทสมเด็จพระเจ้าอยู่หัว
เมื่อวันที่ 23 มิ.ย. 66 นายราชันย์ ซุ้นหั้ว ผู้ว่าราชการจังหวัดหนองคาย เปิดเผยว่า "สุขภาพอนามัยของพี่น้องประชาชน" ถือเป็นปราการสำคัญปราการแรกของร่างกายคนเรา เพราะถ้าร่างกายของคนเราทุกคนมีความแข็งแรง ก็จะส่งผลให้มีความพร้อมในการประกอบกิจการงาน ประกอบอาชีพ สร้างงาน สร้างรายได้มาจุนเจือเลี้ยงดูครอบครัว ดูแลตนเอง ทั้งในยามปกติ และยามเจ็บไข้ได้ป่วย และยังจะส่งผลให้มีเรี่ยวแรงช่วยเหลืองานสังคมชุมชน/หมู่บ้าน เป็นจิตอาสาที่เข้มแข็งของสังคมไทย ดังพระราชปณิธานของพระบาทสมเด็จพระเจ้าอยู่หัว ที่ทรงมุ่งมั่นในการสืบสาน รักษา และต่อยอด พระราชดำริของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร และสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ตลอดจนพระบรมราชบุพการีแห่งพระบรมราชจักรีวงศ์ทุกพระองค์ ซึ่งต่างเล็งเห็นถึงคุณค่าแห่งการเสริมสร้างพลังกาย พลังใจ พลังสติปัญญาที่เข้มแข็งของพสกนิกรไทย สะท้อนผ่าน การพระราชทานหน่วยแพทย์อาสา การพระราชทานยารักษาโรค แอลกอฮอล์ล้างมือ เป็นต้น
"เนื่องในโอกาสมหามงคลวันเฉลิมพระชนมพรรษาพระบาทสมเด็จพระเจ้าอยู่หัวที่จะเวียนมาบรรจบอีกวาระหนึ่งในวันที่ 28 กรกฎาคม 2566 จังหวัดหนองคาย ได้จัดกิจกรรมโครงการเฝ้าระวัง คัดกรอง ป้องกัน และกำจัดโรคติดต่อและภัยสุขภาพสำคัญ เพื่อเฉลิมพระเกียรติและถวายเป็นพระราชกุศลถวายพระพร พระบาทสมเด็จพระเจ้าอยู่หัว ขึ้น ณ วัดโพธิ์ชัย พระอารามหลวง อำเภอเมืองหนองคาย จังหวัดหนองคาย ด้วยพระบาทสมเด็จพระเจ้าอยู่หัว ทรงห่วงใยประชาชนในทุกหมู่เหล่า โดยเฉพาะเรื่องการแพทย์และการสาธารณสุข ทรงมีพระราชดำริให้มูลนิธิและหน่วยงานต่าง ๆ จัดทำโครงการให้ความช่วยเหลือประชาชน ตั้งแต่เมื่อครั้งดำรงพระอิสริยยศสมเด็จพระบรมโอรสาธิราช สยามมกุฎราชกุมาร อีกทั้งยังได้พระราชทานพระราชทรัพย์ และใส่พระทัยติดตามผลการดำเนินงานเสมอมา" ผวจ.หนองคาย กล่าว
นายราชันย์ ซุ้นหั้ว ผู้ว่าราชการจังหวัดหนองคาย กล่าวเพิ่มเติมว่า ในการจัดกิจกรรมฯ ครั้งนี้ เป็นการบูรณาการร่วมกับหน่วยงานภาคีเครือข่ายด้านการแพทย์และการสาธารณสุขจัดโครงการนี้ขึ้น โดยมีวัตถุประสงค์เพื่อเฉลิมพระเกียรติพระบาทสมเด็จพระเจ้าอยู่หัว และเพื่อเป็นการเฝ้าระวัง คัดกรอง ป้องกัน และกำจัดโรคติดต่อ และภัยสุขภาพสำคัญให้แก่พระภิกษุสงฆ์ และประชาชนในพื้นที่ กิจกรรมประกอบด้วย การมอบรองเท้าให้กับผู้สูงอายุ บริการตรวจ X- Ray ปอด คัดกรองวัณโรคด้วยรถเอกซเรย์เคลื่อนที่ระบบดิจิตอลพระราชทาน (X- Ray Digital mobile) โดยโรงพยาบาลหนองคายบริการตรวจคัดกรองไวรัสตับอักเสบ ซี มีบริการตรวจสุขภาพจิตโดยโรงพยาบาลจิตเวชเลยราชนครินทร์ บริการฉีดวัคซีนไข้หวัดใหญ่และโควิด – 19 , การจัดบูธนิทรรศการของศูนย์ควบคุมโรคติดและบูธนิทรรศการสุขภาพจิตดี ชีวีมีสุข โดยโรงพยาบาลหนองคาย ร่วมกับสำนักงานป้องกันควบคุมโรคที่ 8 จังหวัดอุดรธานี อีกด้วย

ที่มา : https://www.thaigov.go.th/news/contents/details/69625