รัฐบาลไทย-ข่าวทำเนียบรัฐบาล-กรมการขนส่งทางราง เผยเมื่อวานมีผู้ใช้บริการรถไฟฟ้าสายสีเหลือง จำนวน 73,801 คน-เที่ยว ส่งผลให้มีผู้ใช้บริการระบบราง รวม 1,587,964 คน-เที่ยว สูงสุดตั้งแต่มีสถานการณ์ covid-19 


วันเสาร์ที่ 24 มิถุนายน 2566
กรมการขนส่งทางราง เผยเมื่อวานมีผู้ใช้บริการรถไฟฟ้าสายสีเหลือง จำนวน 73,801 คน-เที่ยว ส่งผลให้มีผู้ใช้บริการระบบราง รวม 1,587,964 คน-เที่ยว สูงสุดตั้งแต่มีสถานการณ์ covid-19
....
วันที่ 24 มิถุนายน 2566 นายพิเชฐ  คุณาธรรมรักษ์ อธิบดีกรมการขนส่งทางราง กระทรวงคมนาคม เปิดเผยว่า เมื่อวันศุกร์ที่ 23 มิถุนายน 2566 มีผู้ใช้บริการรถไฟฟ้าสายสีเหลือง จำนวน 73,801 คน-เที่ยว ส่งผลให้มีผู้ใช้บริการระบบราง รวม 1,587,964 คน-เที่ยว ถือเป็นยอดผู้ใช้บริการสูงที่สุดตั้งแต่มีสถานการณ์การแพร่ระบาดของเชื้อไวรัสโคโรนา 2019 (Covid-19) ประกอบด้วย รถไฟระหว่างเมือง จำนวน 70,635 คน-เที่ยว (ผู้โดยสารเชิงพาณิชย์ 23,862 คน-เที่ยว และผู้โดยสารเชิงสังคม 46,773 คน-เที่ยว) และรถไฟฟ้าในเขตกรุงเทพมมหานครและปริมณฑล จำนวน 1,517,329 คน-เที่ยว ประกอบด้วย
1) รถไฟฟ้า Airport Rail Link จำนวน 69,778 คน-เที่ยว
2) รถไฟฟ้าชานเมืองสายสีแดง จำนวน 24,823 คน-เที่ยว (รวมจำนวนผู้โดยสารรถไฟทางไกลมาต่อสายสีแดงฟรี จำนวน 203 คน-เที่ยว)
3) รถไฟฟ้าสายเฉลิมรัชมงคล (สายสีน้ำเงิน) จำนวน 415,504 คน-เที่ยว
4) รถไฟฟ้าสายฉลองรัชธรรม (สายสีม่วง) จำนวน 49,263 คน-เที่ยว
5) รถไฟฟ้าสายสีเขียว จำนวน 876,503 คน-เที่ยว
6) รถไฟฟ้าสายสีทอง จำนวน 7,657 คน-เที่ยว
7) รถไฟฟ้าสายสีเหลือง จำนวน 73,801 คน-เที่ยว (รองจากวันที่ 21 มิถุนายน 2566 ซึ่งมีผู้ใช้บริการสูงสุด 74,348 คน-เที่ยว)
โดยจำนวนผู้ใช้บริการระบบรางสูงสุดก่อนหน้านี้เกิดขึ้นเมื่อวันที่ 10 กุมภาพันธ์ 2566 จำนวน 1,577,330 คน-เที่ยว ซึ่งเมื่อได้เปิดให้บริการเดินรถไฟฟ้าสายสีเหลืองทำให้ประชาชนผู้ใช้บริการเดินทางเชื่อมต่อกับรถไฟฟ้าสายเฉลิมรัชมงคล (ที่สถานีลาดพร้าว) สายAirport Rail Link (ที่สถานีหัวหมาก) และbts สายสุขุมวิท (ที่สถานีสำโรง) ได้สะดวกมากยิ่งขึ้น นอกจากนี้ ผู้ใช้บริการระบบรถไฟฟ้าที่ใช้บัตร EMV ในการเดินทางระหว่างสายเฉลิมรัชมงคล (สีน้ำเงิน) กับรถไฟฟ้าสายสีเหลือง จะได้รับส่วนลดค่าแรกเข้า หากเดินทางจากสายสีน้ำเงินเข้าสีเหลือง จะได้รับการยกเว้นค่าแรกเข้า 15 บาท ส่วนสายสีเหลืองเข้าสู่สีน้ำเงิน จะได้รับการยกเว้นค่าแรกเข้า 14 บาท ในกรณีที่ประชาชนเดินทางด้วยรถไฟฟ้าทั้งขาไปและขากลับ จะช่วยลดค่าใช้จ่ายค่าแรกเข้าได้ประมาณ 29 บาทต่อวัน ซึ่งในการยกเว้นค่าแรกเข้าโดยการใช้บัตร EMV นั้น เมื่อแตะบัตรเข้าระบบรถไฟฟ้าจะถูกเก็บเต็มราคาก่อน และจะได้รับคืนเงินค่าแรกเข้ากลับเข้าบัตรเครดิต/เดบิตไม่น้อยกว่า 3 วัน โดยระยะเวลาขึ้นอยู่กับธนาคารผู้ออกบัตร
กรมการขนส่งทางราง เชื่อมั่นว่า การเปิดให้บริการรถไฟฟ้าสายสีเหลือง รวมถึงสายสีต่าง ๆ ที่กำลังจะเปิดให้บริการในอนาคตจะมีส่วนช่วยให้ประชาชนได้รับความสะดวก รวดเร็ว ประหยัด และปลอดภัย สร้างความสุขการเดินทางระบบรางให้กับคนไทยอย่างมุ่งมั่นต่อไป

ที่มา : https://www.thaigov.go.th/news/contents/details/69624