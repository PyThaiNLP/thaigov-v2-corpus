รัฐบาลไทย-ข่าวทำเนียบรัฐบาล-​ไทย-อินเดีย สานต่อความสัมพันธ์และยกระดับความร่วมมือในทุกมิติ


วันพุธที่ 14 มิถุนายน 2566
​ไทย-อินเดีย สานต่อความสัมพันธ์และยกระดับความร่วมมือในทุกมิติ
​วันพุธ ที่ 14 มิถุนายน 2566 เวลา 11.00 น. พลเอก สนิธชนก สังขจันทร์ ปลัดกระทรวงกลาโหม ให้การต้อนรับ นาย Nagesh Singh (นาเคศ สิงห์) เอกอัครราชทูตสาธารณรัฐอินเดียประจำ         ประเทศไทย ณ ห้องพระบารมีปกเกล้า ในศาลาว่าการกลาโหม
โดย ปลัดกระทรวงกลาโหม ได้กล่าวต้อนรับ ในโอกาสเข้ารับหน้าที่ ซึ่งนับเป็นโอกาสดีที่จะได้หารือแลกเปลี่ยนความคิดเห็นในประเด็นต่างๆ เพื่อกระชับความสัมพันธ์ระหว่างกัน
​สำหรับความสัมพันธ์ระหว่างไทย - อินเดีย ได้ดำเนินมาอย่างราบรื่นและมีความผูกพันกันมาอย่างยาวนาน ทั้งในด้านศิลปวัฒนธรรม ประเพณี ภาษา และศาสนา โดยฝ่ายไทยได้นำแนวคิดในแต่ละด้าน มาปรับเปลี่ยนให้เหมาะสมสอดคล้องกับการดำเนินวิถีชีวิตของคนไทยได้เป็นอย่างดี โดยในปัจจุบันยังคงมีการแลกเปลี่ยนการเยือนระหว่างผู้แทนระดับสูงของหน่วยงานต่าง ๆ
​
ด้าน เอกอัครราชทูตสาธารณรัฐอินเดียประจำประเทศไทย ได้กล่าวขอบคุณการต้อนรับอย่างอบอุ่นในครั้งนี้ สำหรับอินเดียให้ความสำคัญกับความร่วมมือที่เป็นรูปธรรมแก่ภูมิภาคเอเชียตะวันออก        และเอเชียตะวันออกเฉียงใต้ โดยเฉพาะประเทศไทยที่เป็นประเทศที่มีบทบาทที่สำคัญในอาเซียน อีกทั้งไทยยังได้ให้ความร่วมมือในประเด็นที่ตอบสนองผลประโยชน์ของอินเดีย อาทิ ความร่วมมือด้านความมั่นคงเพื่อดูแลรักษาผลประโยชน์ในมหาสมุทรอินเดีย ภูมิภาคเอเชียใต้ รวมถึงภูมิภาคเอเชียตะวันออกเฉียงใต้
​
ทั้งนี้ กระทรวงกลาโหม หวังว่าทั้งสองประเทศจะได้ร่วมกันดำเนินความร่วมมือเพื่อเสริมสร้างความสัมพันธ์อันดีและขับเคลื่อนกิจกรรมความร่วมมือทางทหารระหว่างกันต่อไป

ที่มา : https://www.thaigov.go.th/news/contents/details/69241