รัฐบาลไทย-ข่าวทำเนียบรัฐบาล-รองปลัดฯ ณัฏฐิญา นำทีม MIND เยี่ยมชมการดำเนินงานสวนอุตสาหกรรม 304 จ.ปราจีนบุรี ชูจุดเด่นด้วยระบบสาธารณูปโภคครบครัน ทั้งน้ำ ไฟ ถนน แรงงาน


วันพุธที่ 14 มิถุนายน 2566
14/06/2566
พิมพ์
รองปลัดฯ ณัฏฐิญา นำทีม MIND เยี่ยมชมการดำเนินงานสวนอุตสาหกรรม 304 จ.ปราจีนบุรี ชูจุดเด่นด้วยระบบสาธารณูปโภคครบครัน ทั้งน้ำ ไฟ ถนน แรงงาน
รองปลัดกระทรวงอุตสาหกรรม ณัฏฐิญา นำทีม MIND เยี่ยมชมการดำเนินงานสวนอุตสาหกรรม 304 จ.ปราจีนบุรี ชูจุดเด่นด้วยระบบสาธารณูปโภคครบครัน ทั้งน้ำ ไฟ ถนน แรงงาน พร้อมระบบบำบัดน้ำเสียหลายชั้น เพื่อสร้างเมืองน่าอยู่คู่อุตสาหกรรม
วันที่ 12 มิถุนายน 2566 เวลา 09.00 น. นางสาวณัฏฐิญา เนตยสุภา รองปลัดกระทรวงอุตสาหกรรม (รปอ.) พร้อมด้วย นายวิษณุ ทับเที่ยง หัวหน้าผู้ตรวจราชการกระทรวงอุตสาหกรรม (หน.ผตร.อก.) นายเดชา จาตุธนานันท์ ผู้ตรวจราชการกระทรวงอุตสาหกรรม (ผตร.อก.) นางสาวณิรดา วิสุทธิชาติธาดา ผู้ช่วยปลัดกระทรวงอุตสาหกรรม (ชปอ.) นายวาที พีระวรานุพงศ์ รองอธิบดีกรมส่งเสริมอุตสาหกรรม (รสอ.) นายพัตทอง กิตติวัฒน์ อุตสาหกรรมจังหวัดปราจีนบุรี (อสจ.ปราจีนบุรี) และผู้บริหารจากหน่วยงานส่วนกลาง เยี่ยมชมการดำเนินงานภายในสวนอุตสาหกรรม 304 จังหวัดปราจีนบุรี โดยมีนายกิตติพันธ์ จิตต์เป็นธรรม ประธานเจ้าหน้าที่บริหาร บริษัท 304 อินดัสเตรียล ปาร์ค จำกัด ให้การต้อนรับ พร้อมรายงานการดำเนินงานของสวนอุตสาหกรรม 304
สวนอุตสาหกรรม 304 ตั้งขึ้นเมื่อปี 2537 ในตำบลท่าตูม อำเภอศรีมหาโพธิ จังหวัดปราจีนบุรี บนพื้นที่กว่า 12,500 ไร่ มีโรงงานประมาณ 140 โรงงาน โดยได้รับการสนับสนุนจากคณะกรรมการส่งเสริมการลงทุน (BOI) และการพัฒนาตามแนวคิดเมืองอุตสาหกรรมเชิงนิเวศ ภายในมีระบบสาธารณูปโภคครบครัน ทั้งโรงผลิตไฟฟ้าในพื้นที่ครอบคลุมโรงงานอุตสาหกรรมทั้งหมด ระบบการจัดการน้ำที่มีประสิทธิภาพ พร้อมอุปกรณ์กักเก็บน้ำขนาดใหญ่ สามารถจ่ายน้ำได้ไม่จำกัดแม้ในหน้าแล้ง พร้อมทั้งมีโรงกรองน้ำ 2 แห่ง สำหรับผลิตน้ำประปาได้ถึงวันละ 320,000 ลูกบาศก์เมตร นอกจากนี้ยังมีระบบบำบัดน้ำเสียและโรงบำบัดน้ำเสียที่มีประสิทธิภาพ ความจุ 175,800 ลูกบาศก์เมตรต่อวัน
ขณะที่โครงสร้างพื้นฐาน มีถนนสายหลักสร้างจากคอนกรีตเสริมเหล็กที่ได้มาตรฐาน 4 ช่องทาง และถนนสายรอง 2 ช่องทาง พร้อมระบบป้องกันน้ำท่วมด้วยท่อและรางระบายน้ำแบบ V-ditch หนึ่งในจุดเด่นที่สำคัญอีกประการคือคุณภาพดินที่เป็นตะกอนสีน้ำตาล ทำให้สามารถรองรับน้ำหนัก 20 - 40 ตันต่อเมตร และทนต่อน้ำหนักของอาคารหรือเครื่องจักรขนาดใหญ่ ส่วนในด้านระบบรักษาความปลอดภัยมีการติดตั้งกล้องวงจรปิด CCTV ทั่วโครงการ และมีพนักงานรักษาความปลอดภัยที่ประตูทางเข้าหลักและบริเวณจุดตัดต่าง ๆ รวมทั้งมีสถานีดับเพลิงภายในโครงการ พร้อมให้บริการ 24 ชั่วโมง
นอกจากนี้ ยังมีโรงงานสำเร็จรูปให้เช่าโดยการออกแบบอย่างพิถีพิถันด้วยวัสดุที่มีมาตรฐานสูง เพื่อการันตีว่าสามารถให้บริการโครงสร้างพื้นฐานและสาธารณูปโภคได้อย่างครบถ้วน อีกทั้งยังตั้งอยู่บนพื้นที่สูง ทำให้ปราศจากอุทกภัย ทำให้มั่นใจได้ว่าการเริ่มต้นดำเนินธุรกิจที่นี่จะเป็นไปอย่างราบรื่นและรวดเร็วด้วยต้นทุนต่ำกว่า
สำหรับแนวทางการบริหารจัดการน้ำเสียภายในสวนอุตสาหกรรม ทุกโรงงานมีระบบบำบัดน้ำก่อนปล่อยลงสู่ระบบบำบัดน้ำเสียส่วนรวม ซึงเป็นระบบบำบัดชีวภาพ โดยมีระบบต่างๆ ที่ใช้กำกับติดตาม เช่น การสุ่มตรวจคุณภาพน้ำทุกเดือน การใช้กล้อง CCTV พร้อมเครื่องตรวจสอบวัดคุณภาพน้ำรายงานผลแบบออนไลน์ตลอด 24 ชม. การแยกระบบแนวท่อน้ำเสียกับน้ำฝนเพื่อป้องกันไม่ให้น้ำเสียไหลลงสู่ท่อน้ำฝน โดยน้ำที่ผ่านระบบบำบัดน้ำเสียส่วนรวมทั้งหมดจะนำไปใช้ไปรดน้ำต้นไม้ภายในสวนอุตสาหกรรมโดยไม่มีการปล่อยออกสู่ภายนอก
ด้านกลไกการดูแลชุมชนโดยรอบสวนอุตสาหกรรมมีการจัดกิจกรรมชุมชนสัมพันธ์ตามเทศกาลต่าง ๆ อย่างต่อเนื่อง เช่น การมอบทุนการศึกษา การแพทย์สัญจร การสนับสนุนอุปกรณ์การเรียน การแจกหน้ากากอนามัยและเจลแอลกอฮอล์ให้กับชุมชนโดยรอบ การปลูกป่า การส่งเสริมชุมชนให้มีรายได้เพิ่มขึ้นด้วยการปลูกต้นยูคาลิปตัส โดยสนับสนุนต้นกล้า และจำหน่ายต้นกล้าในราคาต่ำพร้อมทั้งรับซื้อผลผลิตทั้งหมด และส่งเสริมอาชีพการทำกระเป๋าจากผักตบชวา​ให้แก่ชาวบ้านในชุมชน
นอกจากนี้ รปอ. ได้นำทีม MIND ตรวจสภาพน้ำบริเวณคลองรั้ง และคลองโสม ซึ่งเป็นคลองที่ตั้งอยู่บริเวณโดยรอบสวนอุตสาหกรรม 304 โอกาสนี้ รปอ. ได้เชิญบริษัท 304 อินดัสเตรียล ปาร์ค จำกัด เข้าร่วมโครงการอุตสาหกรรมรวมใจ จิตอาสา ดิน น้ำ ลม ไฟ เพื่อสำรวจตรวจสอบคุณภาพน้ำในคูคลองโดยรอบ พร้อมหาแนวทางป้องกันและแก้ไขให้สภาพน้ำอยู่ในสภาพดีตลอดไป เพื่อให้โรงงานกับชุมชนอยู่ร่วมกันอย่างเป็นมิตร สงบสุข และถ้อยทีถ้อยอาศัย นำไปสู่ "โรงงานรักชุมชน ชุมชนรักโรงงาน"

ที่มา : https://www.thaigov.go.th/news/contents/details/69239