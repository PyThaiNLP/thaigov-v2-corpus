รัฐบาลไทย-ข่าวทำเนียบรัฐบาล-ปลัด สธ. เปิดประชุมวิชาการพยาบาลชุมชน ระดับชาติ ครั้งที่ 15


วันพุธที่ 14 มิถุนายน 2566
ปลัด สธ. เปิดประชุมวิชาการพยาบาลชุมชน ระดับชาติ ครั้งที่ 15
ปลัดกระทรวงสาธารณสุข เปิดการประชุมวิชาการพยาบาลชุมชน ระดับชาติ ครั้งที่ 15 มุ่งพัฒนาความรู้ให้ทันโลกยุคใหม่ ปรับรูปแบบบริการให้สอดคล้องกับความต้องการของพื้นที่ สร้างความร่วมมือเครือข่ายในทุกระดับ พร้อมมอบรางวัลเชิดชูเกียรติพยาบาลชุมชนดีเด่น
ปลัดกระทรวงสาธารณสุข เปิดการประชุมวิชาการพยาบาลชุมชน ระดับชาติ ครั้งที่ 15 มุ่งพัฒนาความรู้ให้ทันโลกยุคใหม่ ปรับรูปแบบบริการให้สอดคล้องกับความต้องการของพื้นที่ สร้างความร่วมมือเครือข่ายในทุกระดับ พร้อมมอบรางวัลเชิดชูเกียรติพยาบาลชุมชนดีเด่นระดับประเทศ/ระดับภาค/ระดับเขต
วันนี้ (14 มิถุนายน 2566) ที่โรงแรมบีพี สมิหลา บีช จังหวัดสงขลา นายแพทย์โอภาส การย์กวินพงศ์ ปลัดกระทรวงสาธารณสุข เปิดการประชุมวิชาการพยาบาลชุมชน ระดับชาติ ครั้งที่ 15 การพยาบาลชุมชน :การเปลี่ยนแปลงและความท้าทายในอนาคต (Community nurses : Change and challenges in the next normal) พร้อมมอบโล่เชิดชูเกียรติพยาบาลชุมชนดีเด่นระดับประเทศ 4 รางวัล ระดับภาค 9 รางวัล และประกาศนียบัตรเชิดชูเกียรติระดับเขต 24 รางวัล จัดโดย ชมรมพยาบาลชุมชน รพศ. รพท. แห่งประเทศไทย ชมรมพยาบาลชุมชนแห่งประเทศไทย ชมรมพยาบาลวิชาชีพโรงพยาบาลส่งเสริมสุขภาพตำบลแห่งประเทศไทย ร่วมกับกองการพยาบาล สำนักงานปลัดกระทรวงสาธารณสุข และมูลนิธิ ดร.วรรณวิไล
นายแพทย์โอภาส กล่าวว่า ในการขับเคลื่อนระบบบริการสุขภาพปฐมภูมิ ทีมพยาบาลชุมชน ทั้งใน รพ.สต. และโรงพยาบาลทุกระดับ ถือเป็นทีมงานด่านหน้าด้านสุขภาพที่สำคัญ ซึ่งการทำงานด้านสุขภาพจากนี้ไป จำเป็นต้องพัฒนาความรู้ความสามารถให้ทันต่อการเปลี่ยนแปลงของโลกยุคใหม่ นำเทคโนโลยีและนวัตกรรมมาใช้ให้เกิดประโยชน์ ทั้งในการทำงานและการให้บริการประชาชน และมีเครือข่ายเชื่อมโยงระหว่างผู้บริหารทางการพยาบาลทุกระดับทั้งในโรงพยาบาล ตำบล อำเภอ  จังหวัดและเขตบริการสุขภาพ เพื่อให้สามารถถ่ายทอดทิศทางและขับเคลื่อนการดำเนินงานทางการพยาบาลได้อย่างมีประสิทธิภาพ ขณะเดียวกันก็ต้องส่งเสริมให้เกิดการพัฒนางานวิชาการด้านการพยาบาลชุมชนให้กับผู้ปฏิบัติ เพื่อใช้ต่อยอดในการพัฒนาคุณภาพการให้บริการที่สอดคล้องกับความต้องการของประชาชนในพื้นที่บริการ
สำหรับการประชุมครั้งนี้ จัดขึ้นระหว่างวันที่ 13-15 มิถุนายน 2566 มีวัตถุประสงค์เพื่อพัฒนาความรู้ ทักษะด้านการวิเคราะห์ข้อมูล การทำผลงานวิชาการและพัฒนาวิจัย รวมทั้งสร้างเครือข่ายการทำงานร่วมกันด้านวิชาการของพยาบาลที่ปฏิบัติงานในชุมชนทุกระดับ และสร้างความเข้มแข็งของทีมพยาบาลที่ปฏิบัติงานในชุมชนโดยมีพยาบาลที่ปฏิบัติงานในโรงพยาบาลทุกระดับทั่วประเทศและผู้เกี่ยวข้องร่วมประชุม จำนวน 600 คน
*************************************************  14 มิถุนายน 2566

ที่มา : https://www.thaigov.go.th/news/contents/details/69240