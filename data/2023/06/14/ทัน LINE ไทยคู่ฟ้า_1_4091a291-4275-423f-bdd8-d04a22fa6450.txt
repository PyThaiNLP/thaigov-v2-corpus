รัฐบาลไทย-ข่าวทำเนียบรัฐบาล-นำร่องพัฒนารถยนต์ราชการเก่า ดัดแปลงเป็นรถ EV ใช้ในหน่วยงาน


วันพุธที่ 14 มิถุนายน 2566
นำร่องพัฒนารถยนต์ราชการเก่า ดัดแปลงเป็นรถ EV ใช้ในหน่วยงาน
.....
กรมส่งเสริมอุตสาหกรรม (กสอ.) กระทรวงอุตสาหกรรม พัฒนาต้นแบบยานยนต์ไฟฟ้าดัดแปลง (EV) โดยนำรถยนต์ราชการที่มีสภาพเก่าที่เป็นเครื่องยนต์สันดาปภายใน ได้แก่ รถมินิบัส และรถตู้ ที่ค่าบำรุงรักษาซ่อมแซมสูง ใช้พลังงานสิ้นเปลือง ปล่อยก๊าซเรือนกระจก PM 2.5 และไอเสีย มาดัดแปลงเป็นการใช้พลังงานไฟฟ้าที่อยู่ในแบตเตอรี่เป็นแหล่งพลังงาน เปลี่ยนต้นกำลังจากการใช้เครื่องยนต์สันดาปภายในเป็นมอเตอร์ไฟฟ้า
.
ซึ่งจะนำรถ EV นี้ มาใช้ในการปฏิบัติราชการในหน่วยงาน นอกจากนี้ ยังวางแผนถ่ายทอดองค์ความรู้ให้แก่ผู้ประกอบการ และบุคลากรในอุตสาหกรรมยานยนต์ไฟฟ้าดัดแปลง ทำให้เกิดการสร้างอาชีพในการดัดแปลงและการซ่อมบำรุงรักษายานยนต์ไฟฟ้า เพื่อส่งเสริมให้มีการใช้ยานยนต์ไฟฟ้าดัดแปลงเพิ่มขึ้น คาดเตรียมเปิดตัวในเดือนมิ.ย. นี้
.
การปรับใช้ยานยนต์ไฟฟ้านี้ สอดคล้องกับนโยบายของรัฐบาลที่มุ่งเปลี่ยนผ่านจากอุตสาหกรรมยานยนต์แบบเดิมสู่อุตสาหกรรมยานยนต์ไฟฟ้า เพื่อความเป็นกลางทางคาร์บอน ผลักดันผู้ประกอบการและบุคลากรในอุตสาหกรรมยานยนต์และที่เกี่ยวข้อง พร้อมรับมือกับเทคโนโลยียานยนต์รูปแบบใหม่ เพิ่มขีดความสามารถในการแข่งขันในระดับสากล และทำให้ประเทศไทยเป็นฐานการผลิต EV ที่สำคัญของโลก
#ไทยคู่ฟ้า #สื่อสารรัฐบาลไทย
-------------------

ที่มา : https://www.thaigov.go.th/news/contents/details/69234