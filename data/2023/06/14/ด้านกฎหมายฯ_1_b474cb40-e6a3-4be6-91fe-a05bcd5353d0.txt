รัฐบาลไทย-ข่าวทำเนียบรัฐบาล-นายวิษณุ เครืองาม เป็นประธานการประชุมคณะกรรมการคดีพิเศษ ครั้งที่ ๒/๒๕๖๖ พร้อมทั้งตรวจเยี่ยมติดตามผลการดำเนินงานของกรมสอบสวนคดีพิเศษ


วันพุธที่ 14 มิถุนายน 2566
14/06/2566
พิมพ์
นายวิษณุ เครืองาม เป็นประธานการประชุมคณะกรรมการคดีพิเศษ ครั้งที่ ๒/๒๕๖๖ พร้อมทั้งตรวจเยี่ยมติดตามผลการดำเนินงานของกรมสอบสวนคดีพิเศษ
นายวิษณุ เครืองาม เป็นประธานการประชุมคณะกรรมการคดีพิเศษ ครั้งที่ ๒/๒๕๖๖ พร้อมทั้งตรวจเยี่ยมติดตามผลการดำเนินงานของกรมสอบสวนคดีพิเศษ
ในวันพุธที่ ๑๔ มิถุนายน ๒๕๖๖ เวลา ๐๙.๐๐ น. นายวิษณุ เครืองาม รองนายกรัฐมนตรี รักษาราชการแทน รัฐมนตรีว่าการกระทรวงยุติธรรม เป็นประธานการประชุมคณะกรรมการคดีพิเศษ ครั้งที่ ๒/๒๕๖๖ โดยมี นางพงษ์สวาท กายอรุณสุทธิ์ ปลัดกระทรวงยุติธรรม นางอรัญญา ทองน้ำตะโก รองปลัดกระทรวงยุติธรรม พันตำรวจตรี สุริยา สิงหกมล อธิบดีกรมสอบสวนคดีพิเศษ เป็นกรรมการ และเลขานุการ พร้อมด้วยคณะกรรมการคดีพิเศษ รวม ๑๗ ท่าน เข้าร่วมประชุม ณ ห้องประชุม ๑ ชั้น ๑ อาคารกรมสอบสวนคดีพิเศษ ถนนแจ้งวัฒนะ กรุงเทพมหานคร
การประชุมดังกล่าว มีสาระสำคัญโดยสรุป ดังนี้
๑. ที่ประชุมมีมติเห็นชอบให้ปรับปรุงหลักสูตรสอบสวนคดีพิเศษ โดยเพิ่มเติมระยะเวลาฝึกอบรมในหัวข้อวิชา การนำเทคโนโลยีมาใช้เพื่อการสืบสวนสอบสวนคดีพิเศษ และเพิ่มหัวข้อวิชาการสืบสวนสอบสวนคดีความผิดเกี่ยวกับกฎหมายว่าด้วยอาชญากรรมทางเทคโนโลยีสารสนเทศ เพื่อให้สอดคล้องตามสภาวการณ์ปัจจุบัน
๒. ที่ประชุมมีมติเห็นชอบให้เสนอคณะรัฐมนตรีออกกฎกระทรวงกำหนดคดีพิเศษเพิ่มเติมตามมาตรา 21 วรรคหนึ่ง (๑) จำนวน ๓ ฉบับ ได้แก่ กฎกระทรวงว่าด้วยการกำหนดคดีพิเศษเพิ่มเติมตามกฎหมายว่าด้วยการสอบสวนคดีพิเศษ (ฉบับที่ .. ) พ.ศ. .... กำหนดให้คดีความผิดตามกฎหมายว่าด้วยการประกอบธุรกิจสินทรัพย์ดิจิทัล คดีความผิดตามกฎหมายว่าด้วยสัญญาซื้อขายล่วงหน้า และคดีความผิดตามกฎหมายว่าด้วยมาตรการป้องกันและปราบปรามอาชญากรรมทางเทคโนโลยี เป็นคดีพิเศษ
๓. ที่ประชุมมีมติเห็นชอบแนวทางการป้องกันและปราบปรามการกู้ยืมเงินที่เป็นการฉ้อโกงประชาชน หรือแชร์ลูกโซ่ โดยเน้นการยึดทรัพย์สินเพื่อเฉลี่ยคืนผู้เสียหายควบคู่ไปกับการดำเนินคดีอาญา และขับเคลื่อนวาระแห่งชาติ เรื่อง การป้องกันและปราบปรามการกระทำความผิดตามกฎหมายว่าด้วยการกู้ยืมเงินที่เป็นการฉ้อโกงประชาชนให้เป็นรูปธรรม โดยฝ่ายปกครองและตำรวจจะมีบทบาทในการร่วมกันป้องกันปราบปรามมากขึ้น
๔. ที่ประชุมมีมติเห็นชอบให้คดีความผิดทางอาญาอื่นเป็นคดีพิเศษ ตามมาตรา ๒๑ วรรคหนึ่ง (๒) แห่งพระราชบัญญัติการสอบสวนคดีพิเศษ พ.ศ. ๒๕๔๗ จำนวน ๑ เรื่อง
ภายหลังเสร็จสิ้นการประชุมฯ นายวิษณุ  เครืองาม รองนายกรัฐมนตรี รักษาราชการแทน รัฐมนตรีว่าการกระทรวงยุติธรรม และคณะ ตรวจเยี่ยมติดตามผลการดำเนินงานของกรมสอบสวนคดีพิเศษ พร้อมทั้งเยี่ยมชมศูนย์ควบคุมและสั่งการคดีพิเศษ (Special Case Command & Control Center) และการจำลองปฏิบัติการพิเศษและการฝึกทางยุทธวิธี

ที่มา : https://www.thaigov.go.th/news/contents/details/69252