รัฐบาลไทย-ข่าวทำเนียบรัฐบาล-กรมทางหลวงชนบท สร้างถนนสาย สข.4009 จังหวัดสงขลา กว่า 10 กิโลเมตร คืบหน้ากว่า 80%


วันพุธที่ 14 มิถุนายน 2566
กรมทางหลวงชนบท สร้างถนนสาย สข.4009 จังหวัดสงขลา กว่า 10 กิโลเมตร คืบหน้ากว่า 80%
สนับสนุนเส้นทางเข้าสู่ชายฝั่งทะเลสาบสงขลา เพิ่มความสะดวกรวดเร็วปลอดภัยให้กับประชาชนและนักท่องเที่ยว คาดแล้วเสร็จในปี 2567
กรมทางหลวงชนบท (ทช.) กระทรวงคมนาคม รายงานความคืบหน้าการดำเนินโครงการก่อสร้างถนนทางหลวงชนบทสาย สข.4009 แยก ทล.4083 - บ้านกระแสสินธุ์ อำเภอกระแสสินธุ์ จังหวัดสงขลา ปัจจุบันมีความคืบหน้ากว่าร้อยละ 80 ขณะนี้อยู่ระหว่างการก่อสร้างชั้นพื้นทางและผิวทาง โดยคาดว่าจะก่อสร้างแล้วเสร็จสมบูรณ์ในปี 2567
ทช. ได้ดำเนินโครงการโดยมีจุดเริ่มต้นการก่อสร้างบริเวณ กม. ที่ 0+000 (อำเภอระโนด จังหวัดสงขลา) - 10+655 (อำเภอกระแสสินธุ์ จังหวัดสงขลา) รวมระยะทาง 10.655 กิโลเมตร โดยก่อสร้างเป็นถนนแอสฟัลท์ติกคอนกรีต ขนาด 2 ช่องจราจร ไป - กลับ ผิวจราจรกว้างข้างละ 3.5 เมตร ไหล่ทางข้างละ 1 - 2.5 เมตร พร้อมก่อสร้างระบบระบายน้ำ ระบบไฟฟ้าแสงสว่าง ติดตั้งเครื่องหมายจราจร สิ่งอำนวยความปลอดภัยและปรับปรุงสะพานคอนกรีตเสริมเหล็ก 2 แห่ง ใช้งบประมาณ 124 ล้านบาท ทั้งนี้ เมื่อก่อสร้างแล้วเสร็จจะช่วยยกระดับโครงสร้างพื้นฐานด้านการคมนาคม สนับสนุนการท่องเที่ยวให้มีศักยภาพระดับภาค เป็นการเชื่อมโยงระหว่างชุมชนท้องถิ่นริมชายฝั่งทะเลสาบสงขลา ส่งเสริมแหล่งท่องเที่ยวธรรมชาติแถบลุ่มน้ำทะเลสาบสงขลาอย่างยั่งยืน ทำให้ประชาชน และนักท่องเที่ยวสามารถเดินทางได้อย่างสะดวกรวดเร็วปลอดภัย รวมทั้งสนับสนุนการบริหารจัดการสินค้าเข้าสู่ท่าเรือน้ำลึกจังหวัดสงขลาและสตูลในอนาคตได้อีกด้วย

ที่มา : https://www.thaigov.go.th/news/contents/details/69244