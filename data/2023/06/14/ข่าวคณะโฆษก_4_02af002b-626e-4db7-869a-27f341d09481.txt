รัฐบาลไทย-ข่าวทำเนียบรัฐบาล-รองเลขาธิการนายกรัฐมนตรีฝ่ายการเมือง นายอนุชา ฯ พบหารืออธิบดีกรมเอเชียใต้ และเอเชียตะวันออกเฉียงใต้ กระทรวงการต่างประเทศและการค้า นิวซีแลนด์ หาโอกาสและแนวทางเพิ่มความร่วมมือระหว่าง


วันพุธที่ 14 มิถุนายน 2566
14/06/2566
พิมพ์
รองเลขาธิการนายกรัฐมนตรีฝ่ายการเมือง นายอนุชา ฯ พบหารืออธิบดีกรมเอเชียใต้ และเอเชียตะวันออกเฉียงใต้ กระทรวงการต่างประเทศและการค้า นิวซีแลนด์ หาโอกาสและแนวทางเพิ่มความร่วมมือระหว่าง
รองเลขาธิการนายกรัฐมนตรีฝ่ายการเมือง นายอนุชา ฯ พบหารืออธิบดีกรมเอเชียใต้ และเอเชียตะวันออกเฉียงใต้ กระทรวงการต่างประเทศและการค้า นิวซีแลนด์ หาโอกาสและแนวทางเพิ่มความร่วมมือระหว่างสองประเทศ การศึกษา การท่องเที่ยว และสิ่งแวดล้อม
วันนี้ (14 มิถุนายน 2566) เวลา 15.00 น. Mr. Mark Talbot (นายมาร์ค ทัลบอท) อธิบดีกรมเอเชียใต้ และเอเชียตะวันออกเฉียงใต้ กระทรวงการต่างประเทศและการค้า นิวซีแลนด์ เข้าพบหารือกับ นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี โดยมี H.E. Mr. Jonathan Dale Kings เอกอัครราชทูตนิวซีแลนด์ประจำประเทศไทยเข้าร่วมการหารือด้วย สาระสำคัญจากการหารือ ดังนี้
รองเลขาธิการนายกรัฐมนตรีฯ กล่าวต้อนรับ และขอบคุณความร่วมมือของเอกอัครราชทูตนิวซีแลนด์ฯ มาโดยตลอด ซึ่งทำให้ความสัมพันธ์ของทั้งสองประเทศมีพลวัตที่ต่อเนื่องและมีความใกล้ชิด
ฝ่ายนิวซีแลนด์ โดยเอกอัครราชทูตฯ ขอบคุณการต้อนรับ และความร่วมมือตลอดช่วงเวลาที่ผ่านมาของรัฐบาลไทย ทั้งนี้ เป็นเกียรติที่ได้พา อธิบดีกรมเอเชียใต้ฯ เข้าพบหารือ เพื่อหาโอกาสเพิ่มความสัมพันธ์อย่างใกล้ชิดระหว่างสองประเทศ
อธิบดีกรมเอเชียใต้ฯ กล่าวถึงการประชุมเอเปคปี 2565 (APEC 2022) ที่ไทยเป็นเจ้าภาพ ซึ่งได้เข้าร่วมในฐานะ เจ้าหน้าที่อาวุโสเอเปคนิวซีแลนด์ (SOM) ชื่นชม พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ซึ่งทำหน้าที่ได้อย่างยอดเยี่ยม ขอบคุณการต้อนรับของไทย ชื่นชมความสำเร็จจากสาระสำคัญในการประชุม รวมทั้งประเทศไทยทำให้เกิดการรวมตัวของภูมิภาค เกิดผลสำเร็จได้อย่างเป็นรูปธรรม แม้จะมีความท้าทายที่เกิดขึ้นระหว่างการประชุม
รองเลขาธิการนายกรัฐมนตรีฯ กล่าวว่านายกรัฐมนตรีให้ความสำคัญกับการจัดการประชุมเอเปคอย่างมาก และต้องการผลักดันความร่วมมือด้าน BCG ให้เกิดขึ้นในภูมิภาค ถือเป็นความสำเร็จที่ผู้นำจากทุกเขตเศรษฐกิจร่วมรับรอง Bangkok goals on Bio – Circular – Green (BCG) Economy หรือ เป้าหมายกรุงเทพฯ ว่าด้วยเศรษฐกิจชีวภาพ – เศรษฐกิจหมุนเวียน – เศรษฐกิจสีเขียว ซึ่งรองเลขาธิการนายกรัฐมนตรีฯ เชื่อมั่นว่าประเด็นที่เกี่ยวข้องกับสิ่งแวดล้อมเป็นประเด็นที่ทุกฝ่ายให้ความสำคัญ และไทยหวังที่จะเพิ่มความร่วมมือกับนิวซีแลนด์ ซึ่งมีศักยภาพในประเด็นนี้
ทั้งสองฝ่ายได้หารือในประเด็นที่เกี่ยวข้องกับการท่องเที่ยว และการศึกษาเพื่อเพิ่มพูนความร่วมมือระหว่างกัน ให้เกิดประโยชน์สูงสุด โดยฝ่ายนิวซีแลนด์ต้องการให้สนับสนุนความร่วมมือด้านการท่องเที่ยวระหว่างกันมากขึ้น ซึ่งรองเลขาธิการนายกรัฐมนตรีฯ ได้แนะนำถึงการท่องเที่ยวในประเทศไทยที่มีทั้งการท่องเที่ยวแบบเชิงประวัติศาสตร์ วัฒนธรรม ธรรมชาติ และสุขภาพ โดยเอกอัครราชทูตฯ ได้ยกตัวอย่างถึงความร่วมมือด้านการท่องเที่ยวระหว่างภูเก็ตกับนิวซีแลนด์ เรื่องความยั่งยืนด้านสิ่งแวดล้อม ทั้งนี้ รองเลขาธิการนายกรัฐมนตรีฯ หวังว่าทั้งสองประเทศจะมีความร่วมมือด้านการศึกษามากขึ้นเพื่อเพิ่มศักยภาพนักเรียนไทย
ในโอกาสนี้ ทั้งสองฝ่ายได้แลกเปลี่ยนความคิดเห็นในประเด็นที่เป็นที่สนใจอย่างสร้างสรรค์ ซึ่งเอกอัครราชทูตฯ ได้กล่าวว่า นางสาวจาซินดา อาร์เดิร์น อดีตนายกรัฐมนตรีนิวซีแลนด์ ชื่นชมนายกรัฐมนตรีในหลายโอกาส ทั้งความช่วยเหลือที่ไทยมีต่อเมียนมา และบทบาทระหว่างประเทศของนายกรัฐมนตรี ซึ่งรองเลขาธิการนายกรัฐมนตรีฯ ได้กล่าวว่า นายกรัฐมนตรีชื่นชมในมนุษยสัมพันธ์  รอยยิ้ม และมิตรไมตรีที่อดีตนายกรัฐมนตรีนิวซีแลนด์มีให้เช่นกัน

ที่มา : https://www.thaigov.go.th/news/contents/details/69249