รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯ ผลักดันการพัฒนาอุตสาหกรรมการแพทย์ครบวงจร และระบบการแพทย์ฉุกเฉิน ในพื้นที่ EEC


วันพุธที่ 14 มิถุนายน 2566
14/06/2566
พิมพ์
โฆษกรัฐบาลเผย นายกฯ ผลักดันการพัฒนาอุตสาหกรรมการแพทย์ครบวงจร และระบบการแพทย์ฉุกเฉิน ในพื้นที่ EEC
โฆษกรัฐบาลเผย นายกฯ ผลักดันการพัฒนาอุตสาหกรรมการแพทย์ครบวงจร และระบบการแพทย์ฉุกเฉิน ในพื้นที่ EEC
วันนี้ (14 มิถุนายน 2566) นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ติดตามและสนับสนุนการบูรณาการความร่วมมือระหว่างหน่วยงานที่เกี่ยวข้อง เพื่อยกระดับอุตสาหกรรมการแพทย์ครบวงจร ระบบการแพทย์ฉุกเฉิน ในพื้นที่เขตพัฒนาพิเศษภาคตะวันออก (EEC) เพื่อพัฒนาระบบการแพทย์ให้สามารถรองรับการบริการได้อย่างรวดเร็วครบวงจร สอดคล้องตามแนวนโยบายของรัฐบาล ที่ให้ความสำคัญกับการพัฒนาโครงสร้างพื้นฐานรองรับการให้บริการทางสังคม เพื่อยกระดับความเป็นอยู่ที่ดีขึ้นของประชาชน ซึ่งเป็นหัวใจสำคัญของการพัฒนาพื้นที่ EEC
โฆษกประจำสำนักนายกรัฐมนตรี กล่าวว่า สำนักงานคณะกรรมการนโยบายเขตพัฒนาพิเศษภาคตะวันออก (สกพอ.) ร่วมกับสถาบันการแพทย์ฉุกเฉินแห่งชาติ (สกฉ.) ลงนามบันทึกข้อตกลงความร่วมมือการยกระดับการให้บริการการแพทย์ฉุกเฉินในพื้นที่เขตพัฒนาพิเศษภาคตะวันออก เพื่อสร้างกลไกบริการด้านการแพทย์ฉุกเฉินในพื้นที่ EEC ให้เกิดประสิทธิภาพสูงสุด สนับสนุนการเข้าถึงระบบการแพทย์ฉุกเฉินของประชาชนในพื้นที่ EEC ได้อย่างรวดเร็วทั่วถึง ทั้งทางบก ทางน้ำ และทางอากาศ พัฒนาระบบที่มีมาตรฐาน พร้อมด้วยบุคลากรที่มีความเชี่ยวชาญ และมีหน่วยปฏิบัติการ สถานพยาบาล รองรับการบริการที่รวดเร็ว ทันเวลา และมีประสิทธิภาพ
นอกจากนี้ ภายใต้ความร่วมมือดังกล่าวจะสนับสนุนให้เกิดการลงทุนในธุรกิจบริการการแพทย์ฉุกเฉินในพื้นที่ EEC ผ่านการพัฒนาให้เกิดต้นแบบการร่วมลงทุน ผลักดันสิทธิประโยชน์สำหรับการลงทุนบริการการแพทย์ฉุกเฉินด้านอากาศยาน ตลอดจนสร้างโมเดลขับเคลื่อนเพื่อสนับสนุนให้เกิดธุรกิจบริการการแพทย์ฉุกเฉินเชิงพาณิชย์ในพื้นที่ EEC ซึ่งทั้งหมดนี้ จะเป็นการสร้างสภาพแวดล้อมที่เอื้อต่อการลงทุนในธุรกิจอุตสาหกรรมการแพทย์และสุขภาพครบวงจรในพื้นที่ EEC ต่อไป
“นายกรัฐมนตรีสนับสนุนการยกระดับการแพทย์ฉุกเฉินในพื้นที่ EEC เพื่อพัฒนาการบริการทางการแพทย์ในทุกรูปแบบให้มีประสิทธิภาพ รองรับการให้บริการในพื้นที่ EEC อีกทั้งสนับสนุนการลงทุนในอุตสาหกรรมการแพทย์ครบวงจร ซึ่งเป็นหนึ่งในอุตสาหกรรมเป้าหมายในพื้นที่ โดยมุ่งหวังว่า ความร่วมมือดังกล่าวจะช่วยเพิ่มประสิทธิภาพการบริการการแพทย์ฉุกเฉิน ยกระดับคุณภาพชีวิตของประชาชนในพื้นที่ ตลอดจนเป็นส่วนสำคัญในการสนับสนุนและดึงดูดให้เกิดการลงทุนในพื้นที่ EEC มากขึ้น” นายอนุชาฯ กล่าว.

ที่มา : https://www.thaigov.go.th/news/contents/details/69231