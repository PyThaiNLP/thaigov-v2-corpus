รัฐบาลไทย-ข่าวทำเนียบรัฐบาล-ผู้ช่วยรัฐมนตรีฯ ธีระยุทธ เผย 4 ปี ช่วยผลักดันภาคอุตสาหกรรม และ SME เติบโต พร้อมมุ่งพัฒนาเศรษฐกิจฐานรากสร้างงานสร้างอาชีพ ลดปัญหาความยากจน


วันอังคารที่ 5 กันยายน 2566
05/09/2566
พิมพ์
ผู้ช่วยรัฐมนตรีฯ ธีระยุทธ เผย 4 ปี ช่วยผลักดันภาคอุตสาหกรรม และ SME เติบโต พร้อมมุ่งพัฒนาเศรษฐกิจฐานรากสร้างงานสร้างอาชีพ ลดปัญหาความยากจน
ผู้ช่วยรัฐมนตรีฯ ธีระยุทธ เผย 4 ปี ช่วยผลักดันภาคอุตสาหกรรม และ SME เติบโต พร้อมมุ่งพัฒนาเศรษฐกิจฐานรากสร้างงานสร้างอาชีพ ลดปัญหาความยากจน
วันที่ 1 กันยายน 2566 นายธีระยุทธ วานิชชัง ผู้ช่วยรัฐมนตรีประจำกระทรวงอุตสาหกรรม กล่าวอำลาเนื่องในโอกาสพ้นจากตำแหน่ง โดยมี ดร.ณัฐพล รังสิตพล ปลัดกระทรวงอุตสาหกรรม พร้อมด้วย นายเอกภัทร วังสุวรรณ นางสาวณัฏฐิญา เนตยสุภา รองปลัดกระทรวงอุตสาหกรรม คณะผู้บริหารกระทรวงอุตสาหกรรม และผู้บริหารสถาบันเครือข่าย เข้าร่วมอำลา ณ ห้องประชุม อก.1 ชั้น 2 สำนักงานปลัดกระทรวงอุตสาหกรรม
โดย ดร.ณัฐพล กล่าวว่า กว่า 4 ปี ที่ท่านผู้ช่วยรัฐมนตรีฯ ได้ดำรงตำแหน่งและเข้ามาบริหารงานที่กระทรวงอุตสาหกรรม พร้อมปฏิบัติหน้าที่เดินเคียงข้างท่านรัฐมนตรีว่าการะทรวงอุตสาหกรรม เพื่อช่วยเหลือภารกิจต่าง ๆ จนทำให้งานของกระทรวงอุตสาหกรรม เจริญรุดหน้าสำเร็จลุล่วงด้วยดีเสมอมา และด้วยวิสัยทัศน์ของท่าน ที่มุ่งขับเคลื่อนและผลัดดันภาคอุตสาหกรรมให้มีความเข้มแข็ง ทั้งในด้านการพัฒนาเทคโนโลยีดิจิทัลและระบบอัตโนมัติ การส่งเสริม SME ให้มีการพัฒนาผลิตภัณฑ์ที่มีมูลค่าสูงขึ้นและการสนับสนุนด้านการตลาด การพัฒนาเศรษฐกิจฐานราก เพื่อให้ประชาชนส่วนใหญ่ของประเทศหลุดพ้นจากความยากจน รวมไปจนถึงนโยบายด้านการต่างประเทศทำให้ประเทศสามารถแข่งขันได้ในระดับสากล ทั้งหมดนี้ ล้วนแต่สร้างคุณูปการณ์ให้แก่ภาคอุตสาหกรรมเป็นอย่างยิ่ง
ผู้ช่วยรัฐมนตรีฯ กล่าวว่า ตลอด 4 ปีที่ผ่านมา มีความประทับใจ ซาบซึ้งใจ และความภาคภูมิใจต่อการดำรงตำแหน่งผู้ช่วยรัฐมนตรีประจำกระทรวงอุตสาหกรรม เพราะได้รับความร่วมมือจากทุกฝ่ายในการร่วมกันผลักดันอุตสาหกรรมไทยทั้งระดับมหภาค SMEs และพี่น้องประชาชน โดยการฝึกอาชีพลดรายจ่ายเพิ่มรายได้ สามารถผ่านพ้นวิกฤติเศรษฐกิจในช่วงสถานการณ์โควิด-19 ไปได้อย่างดี นอกจากนี้ กระทรวงอุตสาหกรรม นับเป็นหนึ่งในกระทรวงที่ได้รับคำชื่นชมเสมอ ว่ามีการบริหารงานอย่างมีประสิทธิภาพ โปร่งใส ซึ่งทั้งหมดนี้ เกิดขึ้นจากความร่วมมือร่วมใจกันเป็นน้ำหนึ่งใจเดียวกันของพวกเราชาวอุตสาหกรรม

ที่มา : https://www.thaigov.go.th/news/contents/details/71949