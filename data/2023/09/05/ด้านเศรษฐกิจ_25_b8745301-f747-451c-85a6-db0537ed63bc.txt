รัฐบาลไทย-ข่าวทำเนียบรัฐบาล-กรมทางหลวงชนบท ซ่อมบำรุงผิวจราจรพร้อมขยายไหล่ทาง ถนนสาย สร.3011 จังหวัดสุรินทร์ เสร็จสมบูรณ์ 


วันอังคารที่ 5 กันยายน 2566
กรมทางหลวงชนบท ซ่อมบำรุงผิวจราจรพร้อมขยายไหล่ทาง ถนนสาย สร.3011 จังหวัดสุรินทร์ เสร็จสมบูรณ์
เพิ่มศักยภาพการคมนาคมขนส่งระหว่างจังหวัด ยกระดับมาตรฐานทาง ประชาชนสามารถเดินทางได้อย่างสะดวกปลอดภัยในทุกฤดู
กรมทางหลวงชนบท กระทรวงคมนาคม ดำเนินโครงการบำรุงถนนทางหลวงชนบทสาย สร.3011 แยก ทล.226  บ้านกังแอน อำเภอเมืองและอำเภอปราสาท จังหวัดสุรินทร์ ระยะทาง 44.675 กิโลเมตร เสร็จสมบูรณ์ ซึ่งเป็นเส้นทางที่เชื่อมระหว่างอำเภอและสามารถเชื่อมต่อไปจังหวัดบุรีรัมย์ โดยแบ่งการดำเนินงานออกเป็น 2 ช่วง ประกอบด้วย ช่วงที่ 1 กม. ที่ 20+050 - 25+925 ระยะทาง 5.875 กิโลเมตร และช่วงที่ 2 กม. ที่ 32+800 - 44+650 ระยะทาง 11.850 กิโลเมตร โดยซ่อมบำรุงเป็นผิวจราจรแบบแอสฟัลท์ติกคอนกรีต กว้าง 6 - 7 เมตร พร้อมขยายไหล่ทางกว้างข้างละ 1 - 2.5 เมตร และบริเวณนอกเขตชุมชุนได้ขยายไหล่ทางกว้างข้างละ 2 เมตร ใช้งบประมาณ 179.950 ล้านบาท เพื่อยกระดับมาตรฐานทาง เพิ่มศักยภาพการคมนาคมขนส่งระหว่างจังหวัดสุรินทร์ไปยังบุรีรัมย์ ประชาชนและนักท่องเที่ยวสามารถเดินทางได้อย่างสะดวกรวดเร็วปลอดภัยมากยิ่งขึ้น เพิ่มคุณภาพชีวิตที่ดีให้กับประชาชนในพื้นที่ ส่งเสริมเศรษฐกิจการขนส่งพืชผลทางการเกษตรในพื้นที่ เช่น ข้าว อ้อย มันสำปะหลัง ให้สามารถขนส่งออกสู่ตลาดได้อย่างสะดวกรวดเร็วปลอดภัยในทุกฤดู

ที่มา : https://www.thaigov.go.th/news/contents/details/71956