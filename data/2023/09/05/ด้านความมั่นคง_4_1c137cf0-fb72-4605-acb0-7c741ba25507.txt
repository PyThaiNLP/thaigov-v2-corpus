รัฐบาลไทย-ข่าวทำเนียบรัฐบาล-กรมการจัดหางาน เตือน ห้ามกดลิงก์ปลอม โหลดแอป Smart TOEA


วันอังคารที่ 5 กันยายน 2566
05/09/2566
พิมพ์
กรมการจัดหางาน เตือน ห้ามกดลิงก์ปลอม โหลดแอป Smart TOEA
อธิบดีกรมการจัดหางาน ห่วงประชาชน หลงเชื่อมิจฉาชีพสร้างลิงก์ปลอมโหลดแอป ‘Smart TOEA’ แนะ โหลดผ่าน App Store และ Play Store เท่านั้น
นายไพโรจน์ โชติกเสถียร อธิบดีกรมการจัดหางาน เปิดเผยว่า ปัจจุบันมิจฉาชีพมีวิธีหลอกลวงผู้ใช้งานผ่านโซเชียลมีเดียในรูปแบบที่หลากหลายและซับซ้อนขึ้น ล่าสุดพบการแจ้งลิงก์ปลอมหลอกลวงให้ดาวน์โหลดแอปพลิเคชัน ที่มีหน้าตาคล้ายแอปพลิเคชัน ‘Smart TOEA’ ของกรมการจัดหางาน จึงขอเตือนประชาชนที่ต้องการใช้งานแอปพลิเคชัน ‘Smart TOEA’ ห้ามดาวน์โหลดผ่านลิงก์โดยเด็ดขาด เพื่อความปลอดภัย หากต้องการดาวน์โหลดแอปพลิเคชัน สามารถดาวน์โหลดได้ที่ App Store สำหรับระบบ iOS และ Play Store สำหรับระบบ Android หรือหากพบพฤติการณ์ดังกล่าวให้ติดต่อสอบถามกับกรมการจัดหางานโดยตรงที่สายด่วน 1506 กด 2
สำหรับแอปพลิเคชัน ‘SMART TOEA’ เป็นระบบที่ต่อยอดจากระบบอิเล็กทรอนิกส์การบริหารแรงงานไทยไปต่างประเทศ (TOEA E-Service) เพื่อเพิ่มช่องทางการให้บริการประชาชนผ่าน Mobile Application อำนวยความสะดวกให้กับคนงาน ในแอปฯ ประกอบด้วย บัตรเดินทางไปทำงานต่างประเทศ บัตรกองทุน ข้อมูลประวัติการทำงานและการได้รับอนุญาตให้ไปทำงานต่างประเทศ นอกจากนี้ ยังสามารถเช็คแจ้งการเดินทางขาเข้า-ออกได้อีกด้วย ซึ่งจะเป็นประโยชน์ต่อผู้ใช้บริการในการติดตามความคืบหน้า ลดค่าใช้จ่าย ประหยัดเวลา เพิ่มช่องทางติดต่อรับบริการ นอกจากนี้ยังรองรับระบบการชำระค่าสมัครสมาชิกกองทุนเพื่อช่วยเหลือคนหางานไปทำงานในต่างประเทศ ผ่าน Mobile Banking ด้วย
ทั้งนี้ ผู้ที่ต้องการสอบถามข้อมูลเพิ่มเติม ติดต่อได้ที่สำนักงานจัดหางานจังหวัดทุกจังหวัด สำนักงานจัดหางานกรุงเทพมหานครพื้นที่ 1 - 10 หรือสายด่วนกระทรวงแรงงาน โทร. 1506 กด 2 กรมการจัดงาน  หรือสายด่วนกรมการจัดหางาน โทร 1694

ที่มา : https://www.thaigov.go.th/news/contents/details/71932