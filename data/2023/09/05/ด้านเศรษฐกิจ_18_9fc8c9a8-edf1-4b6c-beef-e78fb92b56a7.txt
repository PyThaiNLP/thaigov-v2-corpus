รัฐบาลไทย-ข่าวทำเนียบรัฐบาล-รัฐมนตรีฯ อนุชา ฝาก ก.อุตฯ เดินหน้ายกระดับภาคการเกษตร สู่นักธุรกิจอัจฉริยะ มุ่งตลาดสมัยใหม่ เพิ่มยอดขายระดับสากล


วันอังคารที่ 5 กันยายน 2566
05/09/2566
พิมพ์
รัฐมนตรีฯ อนุชา ฝาก ก.อุตฯ เดินหน้ายกระดับภาคการเกษตร สู่นักธุรกิจอัจฉริยะ มุ่งตลาดสมัยใหม่ เพิ่มยอดขายระดับสากล
รัฐมนตรีฯ อนุชา ฝาก ก.อุตฯ เดินหน้ายกระดับภาคการเกษตร สู่นักธุรกิจอัจฉริยะ มุ่งตลาดสมัยใหม่ เพิ่มยอดขายระดับสากล
เมื่อวันที่ 1 กันยายน 2566 นายอนุชา นาคาศัย รัฐมนตรีประจำสำนักนายกรัฐมนตรี รักษาราชการแทน รัฐมนตรีว่าการกระทรวงอุตสาหกรรม เป็นประธานการประชุมหารือนัดสุดท้ายร่วมกับ ดร.ณัฐพล รังสิตพล ปลัดกระทรวงอุตสาหกรรม พร้อมด้วยรองปลัดกระทรวงอุตสาหกรรม ผู้ตรวจราชการกระทรวงอุตสาหกรรม อธิบดีทุกกรม ผู้ว่าการการนิคมอุตสาหกรรมแห่งประเทศไทย (กนอ.) ธนาคารพัฒนาวิสาหกิจขนาดกลางและขนาดย่อมแห่งประเทศไทย (ธพว.) ผู้บริหารระดับสูงของกระทรวงอุตสาหกรรม สถาบันเครือข่าย และอุตสาหกรรมจังหวัดทั่วประเทศ ณ ห้องประชุม อก.1 ชั้น 2 อาคารสำนักงานปลัดกระทรวงอุตสาหกรรม และผ่านระบบ Zoom Meeting
รัฐมนตรีฯ อนุชา กล่าวว่า การเข้ามาปฏิบัติงานที่กระทรวงอุตสาหกรรมในครั้งนี้ นับเป็นครั้งที่ 3 แล้ว ซึ่งทุกครั้งก็ได้รับความร่วมมือเป็นอย่างดีจากชาวอุตสาหกรรม ทุกคนมีความตั้งใจในการปฏิบัติหน้าที่อย่างเต็มกำลังความสามารถ ทำให้งานสำเร็จลุล่วงได้อย่างมีประสิทธิภาพ โดยกระทรวงอุตสาหกรรมนับเป็นหน่วยงานสำคัญที่เป็นหัวใจในการขับเคลื่อนเศรษฐกิจและยกระดับภาคอุตสาหกรรมของประเทศ อย่างไรก็ดีเพื่อให้ประเทศไทยหลุดพ้นจากความยากจนเข้าสู่ประเทศที่มีรายได้เฉลี่ยสูงขึ้น จำเป็นต้องมุ่งส่งเสริมไปยังภาคการเกษตรที่ถือเป็นรากฐานของธุรกิจในประเทศ ให้มีความเข้มแข็งและเติบโตยิ่งขึ้น จนสามารถพัฒนาจากเกษตรกร สู่นักธุรกิจเกษตร สู่ระดับ SME ไปจนถึงระดับอุตสาหกรรม ที่มีศักยภาพสามารถขยายตลาดไปสู่ระดับสากลได้ ดังนั้น ผู้ประกอบการจึงต้องมีการพัฒนาอยู่เสมอ เพื่อสร้างความแข็งแกร่ง รวมถึงปรับแนวคิดให้เท่าทันกับการเปลี่ยนผ่านของภาคอุตสาหกรรมจากการค้าขายแบบชาวบ้าน สู่การค้าขายในห้างสรรพสินค้า รวมถึงการค้าขายยังตลาดออนไลน์ที่มีการเติบโตขึ้นอย่างต่อเนื่อง ส่วนภาคอุตสาหกรรมและกระทรวงฯ ก็ต้องมีการปรับตัวไปด้วยกัน โดยมุ่งเน้นให้ภารกิจของกระทรวงอุตสาหกรรม สามารถตอบโจทย์ความต้องการของประชาชนที่เป็นผู้ขับเคลื่อนเศรษฐกิจฐานราก และเศรษฐกิจชุมชน ผ่านองค์ความรู้ในด้านเกษตรอุตสาหกรรมแบบครบวงจร เพื่อให้ประชาชนส่วนใหญ่ของประเทศหลุดพ้นจากความยากจน มีความเป็นอยู่ที่ดีขึ้น อันจะช่วยกันยกระดับและพัฒนาประเทศให้มีความรุดหน้าและเจริญรุ่งเรืองต่อไป
โอกาสนี้ รัฐมนตรีฯ อนุชา พร้อมด้วยผู้บริหารกระทรวงอุตสาหกรรม ได้กราบสักการะสิ่งศักดิ์สิทธิ์ประจำกระทรวงอุตสาหกรรม ณ ห้องพระ ชั้น 6 ศาลพระภูมิ และบริเวณองค์พระนารายณ์ รวมทั้งได้ให้เกียรติบันทึกภาพร่วมกับผู้บริหารระดับสูงของกระทรวงอุตสาหกรรมด้วย

ที่มา : https://www.thaigov.go.th/news/contents/details/71948