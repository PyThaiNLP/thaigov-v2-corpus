รัฐบาลไทย-ข่าวทำเนียบรัฐบาล-กรมทางหลวง เปิดเผยความคืบหน้าโครงการก่อสร้างทางหลวงสายเลี่ยงเมืองหนองคาย (ด้านตะวันออก) ตอน 2 และ 3 แล้วเสร็จ เหลือเพียงทางแยกต่างระดับ คืบหน้ากว่า 80% คาดเปิดใช้เดือนเมษายน 2567


วันอังคารที่ 5 กันยายน 2566
กรมทางหลวง เปิดเผยความคืบหน้าโครงการก่อสร้างทางหลวงสายเลี่ยงเมืองหนองคาย (ด้านตะวันออก) ตอน 2 และ 3 แล้วเสร็จ เหลือเพียงทางแยกต่างระดับ คืบหน้ากว่า 80% คาดเปิดใช้เดือนเมษายน 2567
....
กรมทางหลวง (ทล.) กระทรวงคมนาคม โดยสำนักก่อสร้างทางที่ 2 ดำเนินการโครงการก่อสร้างทางหลวงสายเลี่ยงเมืองหนองคาย (ด้านตะวันออก) ตอน 2 และตอน 3 ระยะทาง 16.127 กิโลเมตร แล้วเสร็จ เพิ่มประสิทธิภาพรองรับการจราจร สนับสนุนระบบคมนาคมและการขนส่งระหว่างไทย - สปป.ลาว โครงการฯ เป็นส่วนหนึ่งของโครงการพัฒนาทางหลวงรองรับเขตเศรษฐกิจพิเศษหนองคาย สนับสนุนการเชื่อมโยงกับ สปป.ลาว ผ่านสะพานมิตรภาพไทย - ลาว แห่งที่ 1 (หนองคาย) เป็นเส้นทางเชื่อมโยงพื้นที่เศรษฐกิจกับประเทศเพื่อนบ้าน อยู่ในแผนโครงการพัฒนาโครงข่ายทางหลวงเพื่อสนับสนุนยุทธศาสตร์โลจิสติกส์ และเป็นโครงการสำคัญตามมติคณะกรรมการร่วมภาครัฐและเอกชน (กรอ.) เส้นทางนี้สามารถเชื่อมโยงทางหลวงหมายเลข 2 (ถนนมิตรภาพ) และทางหลวงหมายเลข 212 เป็นทางเลือกในการสัญจรที่สามารถอำนวยความสะดวกแก่ผู้ใช้ทางโดยไม่ผ่านตัวเมืองหนองคาย สำหรับก่อสร้างแบ่งเป็น 3 ตอน รวมระยะทาง 23.402 กิโลเมตร ได้แก่ ตอน 1 ระยะทาง 7.275 กิโลเมตร ตอน 2 ระยะทาง 11.600 กิโลเมตร และตอน 3 ระยะทาง 4.527 กิโลเมตร ในพื้นที่อำเภอเมืองหนองคาย จังหวัดหนองคาย ปัจจุบัน ทล. ได้ดำเนินการก่อสร้างตอน 2 และตอน 3 แล้วเสร็จ มีจุดเริ่มต้นบนทางหลวงหมายเลข 247 ที่ กม. 0+000 และสิ้นสุดที่ กม. 16+127 ลักษณะโครงการเป็นการก่อสร้างทางเลี่ยงเมืองแนวใหม่ มาตรฐานชั้นทางพิเศษขนาด 4 ช่องจราจร (ไป - กลับ) ช่องจราจรกว้าง 3.50 เมตร แบ่งทิศทางการจราจรด้วยเกาะกลางแบบเกาะร่อง ผิวจราจรแอสฟัสท์ติกคอนกรีต ก่อสร้างสะพานข้ามคลอง จุดกลับรถ และสะพานทางแยกต่างระดับเชื่อมต่อกับทางหลวงหมายเลข 212 สายหนองคาย - อุบลราชธานี วงเงินงบประมาณ 1,349,204,700 บาท
สำหรับตอน 1 ขณะนี้อยู่ระหว่างดำเนินการก่อสร้าง มีลักษณะโครงการเป็นการก่อสร้างทางหลวงแนวใหม่บนทางหลวงหมายเลข 247 จุดเริ่มต้นที่ กม. 0+000 สิ้นสุดที่ กม. 1+525 เป็นมาตรฐานชั้นทางพิเศษขนาด 4 ช่องจราจร (ไป - กลับ) ความกว้างช่องจราจร 3.50 เมตร ผิวจราจรแอสฟัลท์ติกคอนกรีต แบ่งทิศทางการจราจรด้วยเกาะกลางแบบเกาะร่อง ก่อสร้างสะพานทางแยกต่างระดับ (Interchange Bridge) และสะพานกลับรถ (U-turn Bridge) รวมทั้งก่อสร้างขยายคันทางแนวเดิมจาก 4 ช่องจราจร เป็น 6 ช่องจราจร (ไป - กลับ) บน ทล.2 ที่ กม. 502+000 สิ้นสุดที่ กม. 507+750 และขยายคันทางคู่ขนาน รวมระยะทาง 7.275 กิโลเมตร วงเงินงบประมาณ 1,544,634,300 บาท มีความคืบหน้ากว่า 80% ทั้งนี้ คาดว่าจะแล้วเสร็จและเปิดให้บริการประชาชนได้เต็มรูปแบบในเดือนเมษายน 2567 และเมื่อโครงการฯ แล้วเสร็จจะช่วยเพิ่มประสิทธิภาพคมนาคมขนส่งให้มีความสะดวก รวดเร็ว และปลอดภัยในการเดินทาง เพิ่มขีดความสามารถในการรองรับปริมาณการจราจร ส่งเสริมการพัฒนาด้านโลจิสติกส์ การขนส่งสินค้า เชื่อมโยงพื้นที่เศรษฐกิจกับ สปป.ลาว ผ่านทางสะพานมิตรภาพไทย - ลาว แห่งที่ 1 และรองรับตามความร่วมมือด้านเศรษฐกิจกลุ่มประเทศอาเซียนได้อย่างมีประสิทธิภาพ

ที่มา : https://www.thaigov.go.th/news/contents/details/71936