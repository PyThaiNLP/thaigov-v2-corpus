รัฐบาลไทย-ข่าวทำเนียบรัฐบาล-กระทรวงยุติธรรม มอบประกาศนียบัตร เข็มวิทยฐานะให้กับผู้ผ่านการฝึกอบรมหลักสูตร “ผู้บริหารงานยุติธรรมระดับต้น (บธต.)” รุ่นที่ ๓๑


วันอังคารที่ 5 กันยายน 2566
05/09/2566
พิมพ์
กระทรวงยุติธรรม มอบประกาศนียบัตร เข็มวิทยฐานะให้กับผู้ผ่านการฝึกอบรมหลักสูตร “ผู้บริหารงานยุติธรรมระดับต้น (บธต.)” รุ่นที่ ๓๑
กระทรวงยุติธรรม มอบประกาศนียบัตร เข็มวิทยฐานะให้กับผู้ผ่านการฝึกอบรมหลักสูตร “ผู้บริหารงานยุติธรรมระดับต้น (บธต.)” รุ่นที่ ๓๑
ในวันอังคารที่ ๕ กันยายน ๒๕๖๖ เวลา ๑๐.๐๐ น. นายวัลลภ นาคบัว รองปลัดกระทรวงยุติธรรม เป็นประธานในพิธีมอบประกาศนียบัตร เข็มวิทยฐานะและพิธีปิดการฝึกอบรมหลักสูตร “ผู้บริหารงานยุติธรรมระดับต้น (บธต.)” รุ่นที่ ๓๑ โดยมีนายสำรวม บุญเสริม ผู้ช่วยปลัดกระทรวงยุติธรรม นางสาวแสงนภา ศรสิทธิ์ ผู้อำนวยการสถาบันพัฒนาบุคลากรกระทรวงยุติธรรม ผู้ผ่านการฝึกอบรมฯ และเจ้าหน้าที่ที่เกี่ยวข้อง เข้าร่วมฯ  ณ ห้องประชุมกระทรวงยุติธรรม ๑๐-๐๙ (Auditorium) อาคารกระทรวงยุติธรรม
สำหรับโครงการฝึกอบรมหลักสูตร “ผู้บริหารงานยุติธรรมระดับต้น (บธต.)” รุ่นที่ ๓๑ จัดขึ้นเพื่อเสริมสร้างความรู้ เจตคติ และสมรรถนะเบื้องต้นของการเป็นผู้บริหารงานยุติธรรม สร้างความตระหนักถึงบทบาทหน้าที่ในการพัฒนาตนเอง พัฒนางาน และพัฒนาการทำงานร่วมกับผู้อื่นได้อย่างมีประสิทธิภาพ รวมทั้งสามารถจัดการงานในหน่วยงานตามที่ได้รับมอบหมายให้เกิดประโยชน์สูงสุด และ เพื่อเป็นเวทีในการแลกเปลี่ยนเรียนรู้ ประสบการณ์ และเสริมสร้างเครือข่ายในการทำงานร่วมกับผู้เข้ารับการอบรมจากส่วนราชการต่าง ๆ ในกระทรวงยุติธรรม โดยสถาบันพัฒนาบุคลากรกระทรวงยุติธรรม ได้จัดอบรมในรูปแบบผสมผสาน ระหว่างวันที่ ๑๗ สิงหาคม – ๕ กันยายน ๒๕๖๖ มีผู้เข้ารับการฝึกอบรม ซึ่งเป็นข้าราชการในสังกัดกระทรวงยุติธรรมที่ดำรงตำแหน่งประเภทวิชาการ ระดับชำนาญการ และประเภททั่วไป ระดับอาวุโส จำนวน ๗๐ คน
ในการนี้ รองปลัดกระทรวงยุติธรรม ได้มอบโอวาทแก่ผู้เข้ารับการอบรมโดยมีใจความสำคัญตอนหนึ่งว่า “หลักสูตรนี้จะสามารถส่งต่อความรู้ ความเข้าใจ ประสบการณ์ และภาพรวมของระบบราชการของกระทรวงยุติธรรมเพื่อเป็นที่พึ่งให้กับพี่น้องประชาชนได้ ถ้าเราร่วมมือ ร่วมแรงร่วมใจ และนำความรู้ ประสบการณ์ที่ได้รับไปปรับใช้ในการปฏิบัติหน้าที่ราชการได้อย่างมีประสิทธิภาพ เกิดผลสัมฤทธิ์ต่อกระทรวงยุติธรรม และปฏิบัติหน้าที่เพื่อประโยชน์สุขของประชาชน”

ที่มา : https://www.thaigov.go.th/news/contents/details/71966