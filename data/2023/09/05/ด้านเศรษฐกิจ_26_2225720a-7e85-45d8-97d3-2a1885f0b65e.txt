รัฐบาลไทย-ข่าวทำเนียบรัฐบาล-กรมเจ้าท่า สรุปสถานการณ์และการปฏิบัติงานป้องกันและขจัดมลพิษ กรณีน้ำมันดิบรั่วไหล จากทุ่นผูกเรือของ บริษัท ไทยออยล์ จำกัด (มหาชน) อ.ศรีราชา จ.ชลบุรี (ฉบับที่ 1)


วันอังคารที่ 5 กันยายน 2566
กรมเจ้าท่า สรุปสถานการณ์และการปฏิบัติงานป้องกันและขจัดมลพิษ กรณีน้ำมันดิบรั่วไหล จากทุ่นผูกเรือของ บริษัท ไทยออยล์ จำกัด (มหาชน) อ.ศรีราชา จ.ชลบุรี (ฉบับที่ 1)
...
กรมเจ้าท่า สรุปสถานการณ์และการปฏิบัติงานป้องกันและขจัดมลพิษ กรณีน้ำมันดิบรั่วไหล จากทุ่นผูกเรือของ บริษัท ไทยออยล์ จำกัด (มหาชน) อ.ศรีราชา จ.ชลบุรี (ฉบับที่ 1)
นายภูริพัฒน์ ธีระกุลพิศุทธิ์ รองอธิบดีกรมเจ้าท่า ด้านปลอดภัย กระทรวงคมนาคม ผู้อำนวยการศูนย์ประสานงานป้องกันและขจัดมลพิษทางน้ำเนื่องจากน้ำมัน แถลงข่าวสรุปผลสถานการณ์การปฏิบัติงาน และการขจัดคราบน้ำมันดิบรั่วไหลจากทุ่นผูกเรือน้ำลึกแบบเดี่ยวของบริษัทไทยออยล์ จำกัด (มหาชน) อ.ศรีราชา จ.ชลบุรี ร่วมกับ พลเรือเอกปกครอง มนธาตุผลิน โฆษกกองทัพเรือ พลเรือโท พิชัย ล้อชูสกุล ผบ.ทรภ. 1 และ ผบ. ศรชล. ภาค 1 ในฐานะผู้อำนวยการศูนย์ควบคุมการปฏิบัติการป้องกันและขจัดมลพิษทางน้ำเนื่องจากน้ำมัน นายนริศ นิรามัยวงศ์ รองผู้ว่าราชการจังหวัดชลบุรี และนายณัฐพล มีฤทธิ์ ผู้จัดการฝ่ายการกลั่น ผู้แทนบริษัทไทยออยล์ จำกัด (มหาชน) กรณีเกิดเหตุน้ำมันดิบรั่วไหลลงสู่ทะเล ระหว่างเรือ KALLISTA (IMO 9411965) สัญชาติ ปานามา ทำการขนถ่ายสินค้า CRUDE OIL บริเวณทุ่น SBM 2 ของบริษัท ไทยออยล์ จำกัด (มหาชน) ณ บริเวณทะเลอ่าวไทย อำเภอศรีราชา จังหวัดชลบุรี โดยภายหลังเกิดเหตุ สำนักงานเจ้าท่าภูมิภาคที่ 6 สาขาชลบุรี ร่วมกับ บมจ.ไทยออยล์ เข้าควบคุมสถานการณ์บริเวณที่เกิดเหตุทันที โดยทำการปิดวาล์วท่อน้ำมันที่เกิดปัญหาและวางทุ่นล้อมคราบน้ำมัน เพื่อป้องกันและจำกัดการแพร่กระจาย ทำให้ขณะนี้ไม่มีน้ำมันรั่วไหลเพิ่มเติมและไม่มีผู้ได้รับบาดเจ็บจากเหตุการณ์ดังกล่าว
รองอธิบดีกรมเจ้าท่า ด้านปลอดภัย เปิดเผยว่า กรมเจ้าท่า กระทรวงคมนาคม ในฐานะศูนย์ประสานงานป้องกัน และขจัดมลพิษทางน้ำเนื่องจากน้ำมัน (ศูนย์ประสานงานฯ) ภายใต้คณะกรรมการจัดการมลพิษทางน้ำเนื่องจากน้ำมันและเคมีภัณฑ์ โดยมีนายกรัฐมนตรีเป็นประธาน และรัฐมนตรีว่าการกระทรวงคมนาคมได้สั่งการให้กรมเจ้าท่า เร่งดำเนินการขจัดคราบน้ำมันดิบรั่วไหลฯ เพื่อลดผลกระทบกับประชาชน ธรรมชาติและสิ่งแวดล้อมทางทะเลให้น้อยที่สุด จึงได้ประสานกับกองทัพเรือจัดตั้งศูนย์ควบคุมการปฏิบัติการป้องกันและขจัดมลพิษทางน้ำเนื่องจากน้ำมัน (ศูนย์ควบคุมฯ) โดยร่วมกับหน่วยงานที่เกี่ยวข้องตามแผนชาติ อาทิ กองทัพเรือ ทัพเรือภาคที่ 1 ศูนย์อำนวยการรักษาผลประโยชน์ของชาติทางทะเล กรมควบคุมมลพิษ กรมทรัพยากรทางทะเลและชายฝั่ง จังหวัดชลบุรี สมาคมอนุรักษ์สภาพแวดล้อมของกลุ่มอุตสาหกรรมน้ำมัน (IESG) สำนักงานพัฒนาเทคโนโลยีอวกาศและภูมิสารสนเทศ (องค์การมหาชน) (GISTDA) ได้เข้าพื้นที่ปฏิบัติงานขจัดมลพิษทางน้ำเนื่องจากน้ำมัน ตั้งแต่วันที่ 4 กันยายน 2566 โดยได้บูรณาการเรือและกำลังเจ้าหน้าที่ อาทิ เรือขจัดคราบน้ำมันชลธารานุรักษ์ เรือตรวจการณ์เจ้าท่า 804 เรือหลวงตาชัย เรือหลวงแสมสาร เรือ ต.235 พร้อมกำลังพล และเรือเอกชนจำนวน 10 ลำ พร้อมด้วยอุปกรณ์และเครื่องมือ จากหน่วยงานและภาคส่วนต่าง ๆ ที่เกี่ยวข้อง เพื่อป้องกันน้ำมันเคลื่อนเข้าสู่ชายฝั่งเกาะสีชัง โดยปฏิบัติการร่วมกับหน่วยงานภาครัฐและภาคเอกชน ในการใช้สารขจัดคราบน้ำมันฉีดพ่นทางอากาศ และจากเรือภาคที่อยู่ภายใต้การควบคุมของกรมควบคุมมลพิษ โดยการปฏิบัติงานถึงวันนี้ (5 กันยายน 2566) รวมระยะเวลา 2 วัน
รองอธิบดีกรมเจ้าท่าฯ กล่าวเพิ่มเติมว่า  ในฐานะผู้บัญชาการศูนย์ฯ ได้ร่วมบัญชาการสถานการณ์กับ ทรภ.1  ศรชล. และจังหวัดชลบุรี บนเรือตรวจการณ์เจ้าท่า 804 โดยวางแผนการขจัดคราบน้ำมันตามทิศทางการเคลื่อนตัวและภาพถ่ายทางอากาศ โดยได้สั่งการให้นำเรือและอุปกรณ์ ประกอบด้วย เรือขจัดคราบน้ำมันชลธารานุรักษ์ เรือตรวจการณ์เจ้าท่า 804 เรือหลวงตาชัย เรือหลวงแสมสาร เรือ ต.235 พร้อมกำลังพล และเรือเอกชนจำนวน 10 ลำ พร้อมทุ่นกักน้ำมัน 4 เส้น ในการปฏิบัติการลาดตระเวน พ่นสารขจัดคราบน้ำมัน และตีกวนเพื่อทำให้คราบน้ำมันแตกตัวก่อนเข้าสู่ชายฝั่ง และพื้นที่อ่อนไหว ทั้งนี้ สามารถคาดการณ์ปริมาณการรั่วไหลประมาณ 60 ตัน โดยมวลน้ำมันดิบเคลื่อนตัวจากทุ่น SBM ไปตามกระแสลมและคลื่น ทิศทางตะวันออกเฉียงเหนือ โดยสภาพอากาศ ทิศทางกระแสลมพัดจากตะวันตกเฉียงใต้ ความเร็วลมเฉลี่ย 10 - 15 นอต ความสูงคลื่น 1 - 1.5 เมตร จากการใช้โปรแกรมคำนวณการเคลื่อนตัวของคราบน้ำมันจากกรมควบคุมมลพิษ ผลการคำนวนทิศทางมวลน้ำมันจะเคลื่อนตัวผ่านเกาะค้างคาว และด้านตะวันออกของเกาะสีชัง นอกจากนี้ สำนักงานเจ้าท่าภูมิภาคสาขาชลบุรี ได้ดำเนินการออกคำสั่งระงับการใช้งานทุ่นเทียบเรือ SBM2 ที่เกิดเหตุ และประกาศแจ้งให้ระมัดระวังการเดินเรือในพื้นที่ อีกทั้งมอบหมายให้เจ้าหน้าที่แจ้งความร้องทุกข์กล่าวโทษผู้กระทำความผิดตาม พรบ.การเดินเรือฯ ตามบันทึกประจำวันและหนังสือมอบอำนาจ พร้อมกันนี้ได้ร่วมกับ บมจ.ไทยออยล์ จัดตั้งศูนย์ประสานงานในการดำเนินการช่วงเวลากลางคืน วางทุ่นกักน้ำมันจำนวน 3 ปาก ดักคราบน้ำมันในเส้นทางที่คาดว่ามวลน้ำมันจะเคลื่อนตัวไปและขออุปกรณ์ในการป้องกันและขจัดคราบน้ำมันจากหน่วยงานที่มีศักยภาพมาเตรียมพร้อมในพื้นที่  หากมีความคืบหน้าเพิ่มเติมจะรายงานให้ทราบในโอกาสต่อไป

ที่มา : https://www.thaigov.go.th/news/contents/details/71957