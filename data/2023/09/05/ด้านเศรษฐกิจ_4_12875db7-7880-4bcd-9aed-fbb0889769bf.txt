รัฐบาลไทย-ข่าวทำเนียบรัฐบาล-กรมทางหลวงชนบท ซ่อมบำรุงถนนสาย สพ.4100 จังหวัดสุพรรณบุรี เสร็จสมบูรณ์ 


วันอังคารที่ 5 กันยายน 2566
กรมทางหลวงชนบท ซ่อมบำรุงถนนสาย สพ.4100 จังหวัดสุพรรณบุรี เสร็จสมบูรณ์
เพิ่มประสิทธิภาพขนส่งพืชผลทางการเกษตร บรรเทาความเดือดร้อนให้ประชาชนสามารถเดินทางได้อย่างสะดวกปลอดภัยในทุกฤดู
กรมทางหลวงชนบท กระทรวงคมนาคม โดยแขวงทางหลวงชนบทสุพรรณบุรี ดำเนินโครงการซ่อมบำรุงถนนสาย สพ.4100 แยก ทล.3422 - บ้านสองพี่น้อง อำเภอสองพี่น้อง จังหวัดสุพรรณบุรี เสร็จสมบูรณ์และเปิดให้ประชาชนใช้สัญจรเรียบร้อยแล้ว เนื่องจากพื้นที่ดังกล่าวเป็นพื้นที่รองรับน้ำในช่วงฤดูฝน ประชาชนได้รับความไม่สะดวกในการเดินทาง โดยก่อสร้างเป็นถนนผิวจราจรแอสฟัลท์ติกคอนกรีต และถนนคอนกรีตเสริมเหล็ก กว้าง 6 เมตร ไหล่ทางกว้างข้างละ 1.5 เมตร บริเวณ ช่วง กม. ที่ 0+000 - 2+000 พร้อมติดตั้งอุปกรณ์อำนวยความปลอดภัย ระยะทาง 2 กิโลเมตร ใช้งบประมาณ 15.995 ล้านบาท เพื่อเพิ่มความปลอดภัยในการเดินทางให้กับประชาชนสามารถเดินทางสัญจรและขนส่งพืชผลทางการเกษตรได้ทุกฤดู

ที่มา : https://www.thaigov.go.th/news/contents/details/71930