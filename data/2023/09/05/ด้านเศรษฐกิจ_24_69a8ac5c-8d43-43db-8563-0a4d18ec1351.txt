รัฐบาลไทย-ข่าวทำเนียบรัฐบาล-ปลัดฯ ณัฐพล ระดมทีม MIND เตรียมพลิกโฉมการยกระดับภาคอุตสาหกรรมรับยุทธศาสตร์ชาติ มุ่งนำ 4 มิติ ขับเคลื่อนธุรกิจสู่ความ "ยั่งยืน"


วันอังคารที่ 5 กันยายน 2566
05/09/2566
พิมพ์
ปลัดฯ ณัฐพล ระดมทีม MIND เตรียมพลิกโฉมการยกระดับภาคอุตสาหกรรมรับยุทธศาสตร์ชาติ มุ่งนำ 4 มิติ ขับเคลื่อนธุรกิจสู่ความ "ยั่งยืน"
ปลัดฯ ณัฐพล ระดมทีม MIND เตรียมพลิกโฉมการยกระดับภาคอุตสาหกรรมรับยุทธศาสตร์ชาติ มุ่งนำ 4 มิติ ขับเคลื่อนธุรกิจสู่ความ "ยั่งยืน"
วันที่ 31 สิงหาคม ดร.ณัฐพล รังสิตพล ปลัดกระทรวงอุตสาหกรรม เป็นประธานการประชุมผู้บริหารกระทรวงอุตสาหกรรม เพื่อจัดเตรียมนโยบาย พร้อมการทบทวนแผนปฏิบัติราชการ ระยะ 5 ปี (พ.ศ. 2566-2570) และแผนปฏิบัติราชการ รายปี พ.ศ. 2567 โดยมี นายวันชัย พนมชัย นายเอกภัทร วังสุวรรณ นางสาวณัฏฐิญา เนตยสุภา รองปลัดกระทรวงอุตสาหกรรม นายเดชา จาตุธนานันท์ นายภาสกร ชัยรัตน์ ผู้ตรวจราชการกระทรวงอุตสาหกรรม พร้อมด้วยคณะผู้บริหารระดับสูงกระทรวงอุตสาหกรรม การนิคมอุตสาหกรรมแห่งประเทศไทย (กนอ.) ธนาคารพัฒนาวิสาหกิจขนาดกลางและขนาดย่อมแห่งประเทศไทย (SME D Bank) และสถาบันเครือข่ายภายใต้การกำกับดูแลของกระทรวงอุตสาหกรรม เข้าร่วม ณ ห้องประชุม อก.1 ชั้น 2 สำนักงานปลัดกระทรวงอุตสาหกรรม
สำหรับการประชุมดังกล่าว เป็นการระดมความคิดในการจัดทำนโยบายกระทรวงอุตสาหกรรมเพื่อรองรับนโยบายของประเทศที่เปลี่ยนแปลงไปและสอดรับกับเทรนด์ตลาดโลก สำหรับเป็นแนวทางการพัฒนาและขับเคลื่อนภาคอุตสาหกรรมในอนาคตของประเทศไทย ให้ผู้ประกอบการ โรงงานอุตสาหกรรม และภาคธุรกิจ มีการเตรียมความพร้อมให้ก้าวทันกับการเปลี่ยนแปลงของโลกการแข่งขัน  นอกจากนี้ยังได้มีการนำเสนอการทบทวนแผนปฏิบัติราชการของกระทรวงอุตสาหกรรม ระยะ 5 ปี (พ.ศ. 2566-2570) และแผนปฏิบัติราชการรายปี พ.ศ. 2567 ซึ่งมีแนวทางการพัฒนาภายใต้นโยบาย MIND ใช้ "หัวและใจ" ปั้นอุตสาหกรรมคู่ชุมชน มุ่งเน้นการขับเคลื่อนการพัฒนาอุตสาหกรรมอย่างสมดุลและยั่งยืน ด้วยแนวทาง 4 มิติ ได้แก่ ความสำเร็จทางธุรกิจ การดูแลสังคมและชุมชน การรักษาสิ่งแวดล้อม และการกระจายรายได้สู่ชุมชน ส่วนแผนฯ ระยะ 5 ปี มีการวางแนวทางให้เชื่อมโยงกับแผนระดับชาติสู่แผนปฏิบัติราชการของกระทรวงอุตสาหกรรม ภายใต้กรอบยุทธศาสตร์ชาติ 20 ปี โดยมุ่งเน้นแนวทางการสร้างความสามารถในการแข่งขัน การสร้างโอกาสและความเสมอภาคทางสังคม การสร้างความเติบโตบนคุณภาพชีวิตที่เป็นมิตรกับสิ่งแวดล้อม และการปรับสมดุลและพัฒนาระบบบริหารภาครัฐ รวมถึงแผนแม่บทภายใต้ยุทธศาสตร์ชาติฯ และแผนพัฒนาเศรษฐกิจและสังคมแห่งชาติ ภายใต้วิสัยทัศน์ของกระทรวงอุตสหกรรม "ปฏิรูปอุตสาหกรรมไทยสู่อุตสาหกรรมเศรษฐกิจให้เติบโตคู่ชุมชนอย่างยั่งยืน"

ที่มา : https://www.thaigov.go.th/news/contents/details/71955