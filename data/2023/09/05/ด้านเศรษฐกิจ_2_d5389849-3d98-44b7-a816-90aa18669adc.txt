รัฐบาลไทย-ข่าวทำเนียบรัฐบาล-ผู้ว่าการรถไฟแห่งประเทศไทย ร่วมเปิดกิจกรรมเดินวิ่ง 


วันอังคารที่ 5 กันยายน 2566
ผู้ว่าการรถไฟแห่งประเทศไทย ร่วมเปิดกิจกรรมเดินวิ่ง
VIRTUAL RUN 72K - 72 ปี กองบังคับการตำรวจรถไฟ
นายนิรุฒ มณีพันธ์ ผู้ว่าการรถไฟแห่งประเทศไทย (รฟท.) เป็นประธานเปิดกิจกรรม "เดิน/วิ่ง สะสมระยะทาง 72 กม. - 72 ปี แห่งเกียรติยศและความภาคภูมิใจของตำรวจรถไฟในการให้บริการประชาชน"  virtual run 72k -72 ปี พร้อมด้วย พล.ต.ต.ชัยรพ จุณณวัตต์ ผบก.รฟ. นายประสิทธิ์ ถาวร ผู้อำนวยการฝ่ายบริการโดยสาร คุณน้ำค้าง พึ่งทอง ผู้บริหาร บ.บุญมาคาร์โก้ คุณอนุสรณ์ มีนะโยธิน ผู้บริหารตลาดโชคชัย4 เจ้าหน้าที่ตำรวจรถไฟ และผู้บริหาร รฟท. ร่วมกิจกรรมฯ ที่สถานีกรุงเทพ (หัวลำโพง)
นายนิรุฒ มณีพันธ์ ผู้ว่าการรถไฟแห่งประเทศไทย เปิดเผยว่า การจัดกิจกรรม เดิน-วิ่ง สะสมระยะทาง 72 กม.- 72 ปี แห่งเกียรติยศและความภาคภูมิใจของตำรวจรถไฟฯ เพื่อเป็นการรำลึกถึง กองบังคับการตำรวจรถไฟ (บก.รฟ.) ที่เตรียมจะยุติการปฏิบัติหน้าที่ในวันที่ 16 ตุลาคม 2566 นี้ อีกทั้งเพื่อเป็นการส่งเสริมสุขภาพแก่ข้าราชการตำรวจ ให้มีนิสัยในการรักการออกกำลังกายเพื่อสุขภาพอนามัยที่สมบูรณ์
ทั้งนี้ ผู้สนใจสามารถลงทะเบียนผ่านเวปไชต์ โดยสแกนผ่านคิวอาร์โค้ด จากนั้นผู้ลงทะเบียนจะได้รหัส(BIB) สำหรับใช้ในการส่งผลการสะสมระยะ โดยเปิดสมัครได้ตั้งแต่วันที่ 1 ก.ย. - 30 ก.ย. 2566 จำกัดเพียง 2,123 คน  และเริ่มสะสมระยะได้ตั้งแต่ วันที่ 1-30 ก.ย. 2566 สามารถส่งผลได้ตั้งเเต่ วันที่ 1 ก.ย.-16 ต.ค.2566 ที่ https://vr.thai.run/Railwaypolice-VrRun72
สำหรับการวิ่งแบบ VIRTUAL RUN เป็นการวิ่งสะสมระยะ ที่ไหน เมื่อไร ก็ได้ โดยต้องสะสมให้ครบระยะรวม 72K (72 กิโลเมตร) สามารถส่งผลครั้งเดียวหรือส่งผลสะสมไปเรื่อยๆ ก็ได้ โดยใช้ผลวิ่งจากนาฬิกาสมาร์ทวอทช์ หรือ ภาพจากแอปพลิเคชันวิ่ง บนโทรศัพท์มือถือ หรือภาพถ่ายระยะวิ่งบนลู่วิ่งไฟฟ้าก็ได้ และสามารถรับเหรียญได้ที่กองบังคับการตำรวจรถไฟ ในวันที่ 16 ต.ค.66 เวลา 10.00-16.00 น. หรือจัดส่งทางไปรษณีย์ไปยังที่อยู่ของผู้สมัคร (ผู้สมัครออกค่าใช้จ่ายในการส่งเอง) เริ่มจัดส่ง วันที่ 9 ต.ค.2566
นายนิรุฒกล่าวว่า รฟท. ขอเชิญชวนร่วมกิจกรรม และขอขอบคุณกองบังคับการตำรวจรถไฟ ที่ร่วมปฏิบัติภารกิจสำคัญในการป้องกันและปราบปรามอาชญากรรม บนขบวนรถไฟและในพื้นที่ของ รฟท. ด้วยดีเสมอมา  นับตั้งแต่ก่อตั้ง “กองตำรวจรถไฟ” เมื่อ พ.ศ.2495 และ ได้เปลี่ยนชื่อเป็น “กองบังคับการตำรวจรถไฟ” เมื่อ พ.ศ.2548 ดำเนินภารกิจดูแลความปลอดภัยของประชาชนในขบวนรถไฟและพื้นที่ของการรถไฟ สืบเนื่องมาจนถึงปัจจุบัน รวมระยะเวลา 72 ปี

ที่มา : https://www.thaigov.go.th/news/contents/details/71928