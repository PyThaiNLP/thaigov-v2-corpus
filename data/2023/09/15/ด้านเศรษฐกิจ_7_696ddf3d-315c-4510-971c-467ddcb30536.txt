รัฐบาลไทย-ข่าวทำเนียบรัฐบาล-​กรมการขนส่งทางบก อำนวยความสะดวกผู้ที่ต้องการจองหมายเลขทะเบียนรถจักรยานยนต์ ที่จดทะเบียนในเขตพื้นที่กรุงเทพมหานคร ผ่านเว็บไซต์ https://reserve.dlt.go.th/mc/ 


วันศุกร์ที่ 15 กันยายน 2566
​กรมการขนส่งทางบก อำนวยความสะดวกผู้ที่ต้องการจองหมายเลขทะเบียนรถจักรยานยนต์ ที่จดทะเบียนในเขตพื้นที่กรุงเทพมหานคร ผ่านเว็บไซต์ https://reserve.dlt.go.th/mc/
และยืนยันตัวตนผ่านแอปฯ ThaID ก่อนจอง ตั้งแต่วันที่ 2 ตุลาคม 2566 เป็นต้นไป
กรมการขนส่งทางบก อำนวยความสะดวกผู้ที่ต้องการจองหมายเลขทะเบียนรถจักรยานยนต์ ที่จดทะเบียนในเขตพื้นที่กรุงเทพมหานคร ผ่านเว็บไซต์ https://reserve.dlt.go.th/mc/ และยืนยันตัวตนผ่านแอปฯ ThaID ก่อนจอง ตั้งแต่วันที่ 2 ตุลาคม 2566 เป็นต้นไป
นายเสกสม อัครพันธุ์ รองอธิบดีกรมการขนส่งทางบก และโฆษกกรมการขนส่งทางบก กระทรวงคมนาคม เปิดเผยว่า กรมการขนส่งทางบก (ขบ.) ประชาสัมพันธ์สำหรับผู้ที่ต้องการจองหมายเลขทะเบียนรถจักรยานยนต์ ที่จดทะเบียนในเขตพื้นที่กรุงเทพมหานคร สามารถจองผ่านระบบอินเทอร์เน็ตได้ที่เว็บไซต์ https://reserve.dlt.go.th/mc/ เพื่อเป็นการอำนวยความสะดวกให้กับประชาชนที่ประสงค์จองหมายเลขทะเบียนรถ จากเดิมการจองต้องกรอกฟอร์มอิเล็กทรอนิกส์และทราบผลภายใน 3 วันทำการ แต่การจองผ่านระบบอินเทอร์เน็ตจะทราบผลทันที ซึ่งก่อนจองหมายเลขทะเบียนต้องดำเนินการยืนยันตัวตนผ่านแอปพลิเคชัน ThaID เพื่อเป็นไปตามพระราชบัญญัติคุ้มครองข้อมูลส่วนบุคคล พ.ศ. 2562 หรือ PDPA (Personal Data Protection Act)  และป้องกันการแอบอ้างเอาชื่อบุคคลอื่นมาดำเนินการจองทะเบียนรถจักรยานยนต์ อาจก่อให้เกิดความเสียหายกับข้อมูลส่วนบุคคลหรือสูญเสียทรัพย์ได้ โดยจะเริ่มเปิดให้บริการจองหมายเลขทะเบียนรถจักรยานยนต์ผ่านระบบอินเทอร์เน็ต ตั้งแต่วันที่ 2 ตุลาคม 2566 เป็นต้นไป
สำหรับขั้นตอนการจองหมายเลขทะเบียนรถจักรยานยนต์มีดังนี้
1. เข้าเว็บไซต์ https://reserve.dlt.go.th/mc/ เลือกเมนู “จองหมายเลขทะเบียน”
2. ระบบจะเข้าสู่หน้ายืนยันตัวตน ให้ยืนยันตัวตนโดยสแกน QR Code ผ่านแอปฯ ThaID
3. เมื่อยืนยันตัวตนแล้ว ระบบจะกลับมาที่หน้าหลัก กด “ยอมรับหลักเกณฑ์” เพื่อเข้าสู่หน้าจอถัดไป
4. เลือกประเภทการจอง
5. ระบุข้อมูลรายละเอียดของผู้จอง หมายเลขตัวถังรถ/หมายเลขทะเบียนที่ต้องการจอง (กรณีเป็นบุคคลธรรมดา ระบบจะใส่ชื่อ - นามสกุล และเลขบัตรประจำตัวประชาชนให้โดยอัตโนมัติ)
ทั้งนี้ การยืนยันตัวตน เจ้าของรถจะต้องดาวน์โหลดแอปฯ ThaID ผ่านระบบ IOS หรือ Android เพื่อลงทะเบียนระบบการพิสูจน์และยืนยันตัวตนทางระบบดิจิทัล DOPA-Digital ของกรมการปกครอง กระทรวงมหาดไทย สามารถดำเนินการลงทะเบียนด้วยตนเอง โดยการถ่ายภาพบัตรประจำตัวประชาชนและภาพใบหน้า ผ่านแอปฯ ThaID ในโทรศัพท์มือถือของตนเอง (ดูขั้นตอนการลงทะเบียนยืนยันตัวตนอย่างละเอียดได้ที่ https://www.bora.dopa.go.th/app-thaid/) กรณีนิติบุคคล/ชาวต่างชาติ สามารถให้ผู้แทนนิติบุคคลหรือผู้แทนชาวต่างชาติลงทะเบียนผ่านแอปฯ ThaID ได้เช่นกัน เมื่อยืนยันตัวตนแล้วสามารถจองทะเบียนรถได้ตามปกติ นอกจากนี้ ขบ. ขอเตือนระวังสูญเสียเงิน สูญเสียเอกสารสำคัญ มิจฉาชีพหลอกขโมยข้อมูลส่วนบุคคลของผู้อื่นไปใช้ในทางผิดกฎหมาย หรือใช้ในการกระทำความผิดเกี่ยวกับอาชญากรรมในลักษณะหลอกลวงเพื่อขโมยข้อมูลส่วนบุคคล (Identity Theft) ไปใช้หาประโยชน์ในทางมิชอบ

ที่มา : https://www.thaigov.go.th/news/contents/details/72241