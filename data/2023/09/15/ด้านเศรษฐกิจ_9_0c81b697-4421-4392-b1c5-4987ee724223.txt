รัฐบาลไทย-ข่าวทำเนียบรัฐบาล-การรถไฟแห่งประเทศไทย เปิดปฏิทินท่องเที่ยวเดือนตุลาคม 2566 "เที่ยวปลายฝน ต้นหนาว ดาวเกลื่อนฟ้า" กับขบวนรถไฟ KIHA 183


วันศุกร์ที่ 15 กันยายน 2566
การรถไฟแห่งประเทศไทย เปิดปฏิทินท่องเที่ยวเดือนตุลาคม 2566 "เที่ยวปลายฝน ต้นหนาว ดาวเกลื่อนฟ้า" กับขบวนรถไฟ KIHA 183
เริ่มขายตั๋วโดยสารวันที่ 16 กันยายน 2566
นายเอกรัช ศรีอาระยันพงษ์ หัวหน้าสำนักงานผู้ว่าการ การรถไฟแห่งประเทศไทย (รฟท.) เปิดเผยว่า ช่วงปลายฝน ต้นหนาวที่กำลังจะมาถึงในเดือนตุลาคมนี้ รฟท. ขอเอาใจสายลุย ชวนนั่งรถไฟ KIHA 183 แชะ ชิม ฟิน และอิ่มเอมไปกับบรรยากาศการเดินทางท่องเที่ยวทางรถไฟ ด้วยคอนเซ็ปต์ : เที่ยวปลายฝน ต้นหนาว ดาวเกลื่อนฟ้า โดยมีให้เลือก 4 เส้นทาง 4 สไตล์ รองรับความต้องการของนักท่องเที่ยวทุกกลุ่มได้ตลอดทั้งเดือน  ดังนี้
- วันที่ 1 , 7 และ 8 ตุลาคม 2566  โปรแกรม “ท่องเที่ยวเติมพลัง บนเส้นทางสายศรัทธา @ แปดริ้ว” ราคา 1,499 บาท
- วันที่ 14 - 15 ตุลาคม 2566  “เที่ยวปากช่อง ท่องฟาร์ม อ.ส.ค. มวกเหล็ก” ราคา 3,999 บาท
- วันที่ 22 - 23 ตุลาคม 2566 “เที่ยวฟาร์ม ตระการหนังใหญ่ ชื่นใจภูผา ดาวเกลื่อนฟ้า @ราชบุรี” ราคา 3,999 บาท
- วันที่ 29 - 30 ตุลาคม 2566 ราคา 1,499 บาท โปรแกรม “เที่ยวเมืองโบราณทวารวดี อู่ทอง - นั่งรถราง ฟังเรื่องเก่า เล่าเรื่องเมืองสุพรรณ” ราคา 3,999 บาท
ทั้งนี้ เริ่มจำหน่ายตั๋วโดยสารตั้งแต่วันที่ 16 กันยายน 2566 เวลา 08.30 น. เป็นต้นไป จำกัดจำนวน 200 ที่นั่งต่อวันเท่านั้น ผู้สนใจสามารถสำรองที่นั่งล่วงหน้า (สูงสุด 30 วัน) ผ่านระบบ D-Ticket  หรือสถานีรถไฟทุกแห่งทั่วประเทศ หรือสนใจสอบถามข้อมูลเพิ่มเติมได้ที่ศูนย์บริการลูกค้าสัมพันธ์ หมายเลขโทรศัพท์ 1690 ตลอด 24 ชั่วโมง
นายเอกรัชกล่าวว่า การจัดเส้นทางท่องเที่ยวทางรถไฟ ด้วยขบวนรถ KIHA 183 เป็นนโยบายที่นายนิรุฒ มณีพันธ์ ผู้ว่าการรถไฟแห่งประเทศไทย ให้ความสำคัญ ที่ต้องการให้ รฟท. เข้าไปมีส่วนช่วยส่งเสริมการท่องเที่ยวในประเทศ ด้วยการบูรณาการความร่วมมือกับหน่วยงานพันธมิตร ทั้งภาครัฐ เอกชน และจังหวัดต่างๆ เพื่อสนับสนุนให้เกิดการกระจายรายได้สู่ท้องถิ่น สร้างความเข้มแข็งให้กับเศรษฐกิจฐานรากอย่างยั่งยืน
นอกจากนี้ ช่วงเดือนพฤศจิกายน-ธันวาคม รฟท. ยังได้เตรียมจัดทริปท่องเที่ยวพิเศษแบบเอ็กซ์คูลซีฟ ต้อนรับลมหนาว “เหมันต์หรรษา เที่ยวทุ่งดอกไม้งาม” ไปในเส้นทางจังหวัดต่าง ๆ ซึ่งมีให้เลือกหลากหลายรูปแบบ โดยสามารถติดตามข้อมูลโปรแกรมท่องเที่ยว และกำหนดวันเวลาในการจำหน่ายตั๋วโดยสารได้ทาง เฟซบุ๊กแฟนเพจทีมพีอาร์การรถไฟแห่งประเทศไทย สอบถามข้อมูลเพิ่มเติมได้ที่..ศูนย์บริการลูกค้าสัมพันธ์ หมายเลขโทรศัพท์ 1690 ตลอด 24 ชั่วโมง

ที่มา : https://www.thaigov.go.th/news/contents/details/72247