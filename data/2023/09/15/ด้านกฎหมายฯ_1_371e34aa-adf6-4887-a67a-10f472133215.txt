รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม ร่วมการแถลงผลการศึกษาเพื่อสนับสนุนการขับเคลื่อนยุทธศาสตร์ชาติ


วันพฤหัสบดีที่ 14 กันยายน 2566
14/09/2566
พิมพ์
รัฐมนตรีว่าการกระทรวงยุติธรรม ร่วมการแถลงผลการศึกษาเพื่อสนับสนุนการขับเคลื่อนยุทธศาสตร์ชาติ
รมว.ยุติธรรม ร่วมการแถลงผลการศึกษาเพื่อสนับสนุนการขับเคลื่อนยุทธศาสตร์ชาติ
ในวันพฤหัสบดีที่ ๑๔ กันยายน ๒๕๖๖ เวลา ๑๖.๐๐ น. พันตำรวจเอก ทวี สอดส่อง รัฐมนตรีว่าการกระทรวงยุติธรรม พร้อมด้วยนางจิรภา สินธุนาวา ผู้ตรวจราชการกระทรวงยุติธรรม และ นางสาวรวิวรรณ จตุรพิธพร ที่ปรึกษาด้านกฎหมาย สำนักงานปลัดกระทรวงยุติธรรม
ร่วมรับฟังการแถลงผลการศึกษาเพื่อสนับสนุนการขับเคลื่อนยุทธศาสตร์ชาติ ของนักศึกษาวิทยาลัยป้องกันราชอาณาจักร รุ่นที่ ๖๕ วิทยาลัยเสนาธิการทหาร รุ่นที่ ๖๔ วิทยาลัยการทัพบก ชุดที่ ๖๘ วิทยาลัยการทัพเรือ รุ่นที่ ๕๕ วิทยาลัยการทัพอากาศ รุ่นที่ ๕๗ และหลักสูตรการบริหารความมั่นคงสำหรับผู้บริหารระดับสูง รุ่นที่ ๔ โดยมีนายเศรษฐา ทวีสิน นายกรัฐมนตรี เป็นประธาน ซึ่งภายในงานมี ปลัดกระทรวงกลาโหม ผู้บัญชาการทหารสูงสุด ผู้บัญชาการเหล่าทัพ รวมทั้งผู้แทนจากส่วนราชการต่าง ๆ ทั้งภาครัฐและภาคเอกชน เข้าร่วมรับฟัง ณ อาคารอเนกประสงค์ สถาบันวิชาการป้องกันประเทศ  กรุงเทพมหานคร
โดยผู้เข้าร่วมงานได้รับฟังการแถลงผลการศึกษาเพื่อสนับสนุนการขับเคลื่อนยุทธศาสตร์ชาติ ตามที่ รัฐบาลได้จัดทำยุทธศาสตร์ชาติ (พ.ศ. ๒๕๖๑ - ๒๕๘๐) เพื่อเป็นกรอบแนวทางในการพัฒนาประเทศระยะยาว เพื่อให้ประเทศมีความมั่นคง มั่งคั่ง และยั่งยืน ตามหลักปรัชญาของเศรษฐกิจพอเพียง โดยมียุทธศาสตร์ ๖ ด้าน ได้แก่ ด้านความมั่นคง ด้านการสร้างขีดความสามารถในการแข่งขันด้านพัฒนาและเสริมสร้างศักยภาพทรัพยากรมนุษย์ ด้านการสร้างโอกาสและความเสมอภาคทางสังคมด้านการสร้างการเติบโตบนคุณภาพชีวิตที่เป็นมิตรต่อสิ่งแวดล้อม และด้านการปรับสมดุลและพัฒนาระบบบริหารจัดการภาครัฐ
ซึ่งจากการพิจารณาสภาวะแวดล้อมของโลก และยุทธศาสตร์ชาติ พบว่า โลกกำลังจะเข้าสู่ยุคสังคม ๕.๐ เทคโนโลยี โดยเฉพาะปัญญาประดิษฐ์ (Artificial Intelligence : Al) จะมีบทบาทสำคัญอย่างสูงในสังคม และกิจกรรมต่าง ๆ ของมนุษย์ รวมถึงจะมีบทบาทต่อการพัฒนาการของประเทศ ทั้งทางด้านความมั่นคง เศรษฐกิจ การทหาร ทั้งนี้ ความก้าวหน้าของเทคโนโลยีชั้นสูงนี้จะมีประโยชน์อย่างมาก หากมนุษย์นำไปใช้ในทางที่ถูกต้อง ในการพัฒนาสังคม พัฒนาประเทศ และในขณะเดียวกันเทคโนโลยีก็จะเป็นโทษอย่างมากเช่นกัน หากถูกนำไปใช้ในทางที่ไม่ถูกต้อง ซึ่งปัจจุบันเราได้พบเห็นการทุจริต การกลั่นแกล้ง การหลอกลวง โดยใช้เทคโนโลยีขั้นสูงมากมาย ก่อผลให้ทั้งบุคคล องค์กร หน่วยงานรัฐ เสียหายอย่างร้ายแรง และเชื่อว่าจะทวีความรุนแรงยิ่งขึ้นในอนาคต ซึ่งจะส่งผลกระทบต่อความมั่นคงของประเทศชาติและประชาชนชาวไทยในทุกมิติ คณะนักศึกษาวิทยาลัยป้องกันราชอาณาจักร รุ่นที่ ๖๕ จึงมีแนวความคิดในการจัดทำข้อเสนอแนวทางการพัฒนาประเทศเพื่อสนับสนุนการขับเคลื่อนยุทธศาสตร์ชาติ โดยมีองค์ประกอบ ๓ ประการ ได้แก่ เทคโนโลยี (Technology) ทรัพยากรมนุษย์ (Human Resources) และคุณธรรม (Ethics) ซึ่งเชื่อว่า หากนำองค์ประกอบทั้ง ๓ ประการนี้ มาใช้งานควบคู่กันไป จะทำให้สังคมไทยพัฒนาไปได้อย่างยั่งยืน ท่ามกลางการเปลี่ยนแปลงที่กำลังจะเกิดขึ้น
โดยการรับฟังการแถลงแนวทางการพัฒนาประเทศ เพื่อสนับสนุนการขับเคลื่อนยุทธศาสตร์ชาติ ของนักศึกษาวิทยาลัยป้องกันราชอาณาจักร รุ่นที่ ๖๕ วิทยาลัยเสนาธิการทหาร วิทยาลัยการทัพของทั้งสามเหล่าทัพและสมาคมวิทยาลัยป้องกันราชอาณาจักรในครั้งนี้ ถือเป็นการเสนอแนะความคิดเห็นที่เป็นประโยชน์แก่รัฐบาลในการแก้ไขปัญหาด้านต่าง ๆ อันจะส่งผลให้ประเทศไทยเป็นสังคมแห่งภูมิปัญญาที่ยั่งยืน (Sustainable Intelligence-Based Society) อีกทั้งมีการเยี่ยมชมนิทรรศการที่จัดขึ้นภายในบริเวณงานอีกด้วย

ที่มา : https://www.thaigov.go.th/news/contents/details/72217