รัฐบาลไทย-ข่าวทำเนียบรัฐบาล-รัฐมนตรีเกษตรฯ รับปากพี่น้องกลุ่มชาติพันธุ์ จะจัดหาที่ดินทำกิน 


วันศุกร์ที่ 15 กันยายน 2566
รัฐมนตรีเกษตรฯ รับปากพี่น้องกลุ่มชาติพันธุ์ จะจัดหาที่ดินทำกิน
รัฐมนตรีเกษตรฯ รับปากพี่น้องกลุ่มชาติพันธุ์ จะจัดหาที่ดินทำกิน พร้อมหาแนวทางปรับเปลี่ยนการปลูกสับปะรดให้เป็นสินค้าชนิดอื่นทดแทน
ร้อยเอก ธรรมนัส พรหมเผ่า รัฐมนตรีว่าการกระทรวงเกษตรและสหกรณ์ พบปะกลุ่มชาติพันธุ์ ณ ด่านพรมแดนแม่สายแห่งที่ 1 อ.แม่สาย จังหวัดเชียงราย หลังประชุมหารือร่วมกับนายเศรษฐา ทวีสิน นายกรัฐมนตรี และหน่วยงานที่เกี่ยวข้อง ในประเด็นการเข้าถึงสิทธิขั้นพื้นฐานของบุคคลไร้สัญชาติ ทั้งสิทธิในด้านการศึกษา สิทธิการรักษาพยาบาล สิทธิในที่ดินทำกิน และสิทธิในด้านอื่น ๆ
ในการนี้ รัฐมนตรีว่าการกระทรวงเกษตรและสหกรณ์ได้รับปากกับพี่น้องกลุ่มชาติพันธุ์ว่าจะดูแลในเรื่องที่ดินทำกินของจังหวัดเชียงราย ให้เป็นพื้นที่ ส.ป.ก. นอกจากนี้ ยังได้รับเรื่องการปรับเปลี่ยนการปลูกสับปะรดให้เป็นสินค้าชนิดอื่น หรือหารายได้เสริม และการปรับปรุงถนนในการขนส่งสินค้าให้มีความสะดวกมากยิ่งขึ้นด้วย

ที่มา : https://www.thaigov.go.th/news/contents/details/72256