รัฐบาลไทย-ข่าวทำเนียบรัฐบาล-ปลัด มท. พร้อมด้วยเลขา มท.1 ลงพื้นที่ตรวจเยี่ยมที่ว่าการอำเภอเมืองเชียงราย และร่วมพบปะนักเรียนในพิธีมอบบัตรประจำตัวบุคคลที่ไม่มีสถานะทางทะเบียน เน้นย้ำ นักเรียนทุกคนต้องเป็นคนดี 


วันศุกร์ที่ 15 กันยายน 2566
15/09/2566
พิมพ์
ปลัด มท. พร้อมด้วยเลขา มท.1 ลงพื้นที่ตรวจเยี่ยมที่ว่าการอำเภอเมืองเชียงราย และร่วมพบปะนักเรียนในพิธีมอบบัตรประจำตัวบุคคลที่ไม่มีสถานะทางทะเบียน เน้นย้ำ นักเรียนทุกคนต้องเป็นคนดี
ปลัด มท. พร้อมด้วยเลขา มท.1 ลงพื้นที่ตรวจเยี่ยมที่ว่าการอำเภอเมืองเชียงราย และร่วมพบปะนักเรียนในพิธีมอบบัตรประจำตัวบุคคลที่ไม่มีสถานะทางทะเบียน เน้นย้ำ "นักเรียนทุกคนต้องเป็นคนดี มีความกตัญญูกตเวที และจงรักภักดีต่อสถาบันหลักของชาติ"
ปลัด มท. พร้อมด้วยเลขา มท.1 ลงพื้นที่ตรวจเยี่ยมที่ว่าการอำเภอเมืองเชียงราย และร่วมพบปะนักเรียนในพิธีมอบบัตรประจำตัวบุคคลที่ไม่มีสถานะทางทะเบียน เน้นย้ำ "นักเรียนทุกคนต้องเป็นคนดี มีความกตัญญูกตเวที และจงรักภักดีต่อสถาบันหลักของชาติ" ร่วมกันสร้างสรรค์ประเทศไทยให้เป็นประเทศแห่งความสุขอย่างยั่งยืน
วันนี้ (15 ก.ย. 66) เวลา 10.30 น. นายสุทธิพงษ์ จุลเจริญ ปลัดกระทรวงมหาดไทย พร้อมด้วย นางสาวไตรศุลี ไตรสรณกุล เลขานุการรัฐมนตรีว่าการกระทรวงมหาดไทย ร่วมพบปะนักเรียนในพิธีมอบบัตรประจำตัวบุคคลที่ไม่มีสถานะทางทะเบียน (เลข 0) สำหรับเด็กนักเรียนที่มีเลขประจำตัวขึ้นต้นตัวอักษร G ในเขตพื้นที่สำนักทะเบียนอำเภอเมืองเชียงราย จังหวัดเชียงราย พร้อมทั้งตรวจเยี่ยมการดำเนินงานของสำนักทะเบียนอำเภอ ที่ทำการปกครองอำเภอเมืองเชียงราย จังหวัดเชียงราย โดยมี นายชยาวุธ จันทร อธิบดีกรมที่ดิน นายแมนรัตน์ รัตนสุคนธ์ อธิบดีกรมการปกครอง นายพงศ์รัตน์ ภิรมย์รัตน์ อธิบดีกรมโยธาธิการและผังเมือง นายอรรษิษฐ์ สัมพันธรัตน์ อธิบดีกรมการพัฒนาชุมชน นายขจร ศรีชวโนทัย อธิบดีกรมส่งเสริมการปกครองท้องถิ่น นายรัฐพล นราดิศร รองอธิบดีกรมป้องกันและบรรเทาสาธารณภัย นายศรัณยู มีทองคำ รองผู้ว่าราชการจังหวัดเชียงราย นายทรงศักดิ์ วลัยใจ ปลัดจังหวัดเชียงราย นางอุบลรัตน์ พ่วงภิญโญ หัวหน้าสำนักงานจังหวัดเชียงราย นายบุญธรรม ทองพิจิตร นายอำเภอเมืองเชียงราย ปลัดอำเภอ กำนัน ผู้ใหญ่บ้านในพื้นที่ ร่วมในพิธี
โอกาสนี้ นายสุทธิพงษ์ จุลเจริญ ปลัดกระทรวงมหาดไทย ตรวจเยี่ยมการให้บริการสำนักทะเบียนอำเภอเมืองเชียงราย และพบปะให้กำลังใจเจ้าหน้าที่ผู้ปฏิบัติงาน พร้อมทั้งเชิญชวนพี่น้องประชาชนผู้รับบริการดาวน์โหลด Application ThaiD โดยมีปลัดอำเภอ กำนัน ผู้ใหญ่บ้าน ให้คำแนะนำวิธีดาวน์โหลดและใช้งานกับพี่น้องประชาชนอย่างใกล้ชิด
นายสุทธิพงษ์ จุลเจริญ ปลัดกระทรวงมหาดไทย กล่าวว่า กระทรวงมหาดไทยภายใต้การนำของนายอนุทิน ชาญวีรกูล รัฐมนตรีว่าการกระทรวงมหาดไทย มีนโยบายที่ชัดเจนในการส่งเสริมแนวทางช่วยเหลือเด็กที่ไร้สัญชาติ หรือนักเรียนที่มีเลขประจำตัวขึ้นต้นด้วยตัวอักษร G ให้มีสิทธิขั้นพื้นฐานด้านสาธารณสุขและการศึกษา สอดคล้องกับนโยบายของนายเศรษฐา ทวีสิน นายกรัฐมนตรี เพื่อแก้ปัญหาบุคคลไร้สัญชาติ ด้วยการพิสูจน์สิทธิ ตรวจสอบประวัติ ยืนยันข้อมูล รับรองการขึ้นทะเบียนบุคคลกลุ่มนักเรียนรหัส G ให้มีบัตรประจำตัวบุคคล ใช้สิทธิรักษาพยาบาลและการเรียนรู้ โดยกระทรวงมหาดไทย มอบหมายให้กรมการปกครองทำงานเชิงรุกระหว่างหน่วยงานรัฐ เอกชน ภาคีภาคประชาสังคม ที่ต้องการส่งเสริมวิถีชีวิตประชากรกลุ่มนี้ให้ดีขึ้น
"นายอนุทิน ชาญวีรกูล รัฐมนตรีว่าการกระทรวงมหาดไทยได้รับมอบหมายจากท่านเศรษฐา ทวีสิน นายกรัฐมนตรี ในการพิจารณาดำเนินการหาวิธีการในการช่วยเหลือเร่งรัดปรับปรุงแนวทางการปฏิบัติให้สามารถช่วยเหลือผู้มีคนสมบัติให้ได้รับสัญชาติโดยเร็ว ซึ่งในวันนี้ถือเป็นก้าวหนึ่งที่สำคัญ ที่กระทรวงมหาดไทยจะได้พิจารณาให้ลูก ๆ นักเรียน ผู้มีความมุ่งมั่นตั้งใจในการศึกษาเล่าเรียน ประพฤติปฏิบัติตนเป็นคนดีของประเทศชาติ ให้ได้รับสัญชาติไทยได้เร็วกว่าวิธีการแบบเก่า ทั้งนี้ต้องเป็นไปตามกฎหมาย จึงขอให้ลูก ๆ นักเรียนทุกคนได้อย่าละทิ้งความพยายาม ที่จะเป็นนักเรียนที่ดี เป็นคนดี" นายสุทธิพงษ์ฯ กล่าวเน้นย้ำ
นายสุทธิพงษ์ จุลเจริญ ปลัดกระทรวงมหาดไทย กล่าวเพิ่มเติมว่า ขอแสดงความยินดีกับน้อง ๆ นักเรียนที่ได้รับบัตรประจำตัวบุคคลที่ไม่มีสถานะทางทะเบียนในวันนี้ทุกคน และเมื่อทุกคนได้รับสิทธิแล้ว ต้องรักษาสิทธิไว้ "ด้วยการเป็นคนดี มีความจงรักภักดีต่อสถาบันหลักของชาติ" อันประกอบด้วย ชาติ ศาสนา พระมหากษัตริย์ และต้องเป็นลูกที่ดีมีความกตัญญูกตเวที เพราะการเป็นลูกที่ดีมีความกตัญญูกตเวที พระพุทธเจ้าท่านบอกว่าเป็นเครื่องหมายของคนดี ดังพุทธศาสนสุภาษิตที่ว่า "นิมิตฺตํสาธุรูปานํ กตญฺญูกตเวทิตา ซึ่งหมายความว่า ความกตัญญูกตเวทีเป็นเครื่องหมายของคนดี" อันจะทำให้เรามีความเจริญรุ่งเรือง ถ้าเรามีความกตัญญูรู้จักบุญคุณของครูบาอาจารย์ ของพ่อหลวง ของคุณพ่อ คุณแม่ ผู้มีพระคุณ ก็จะเป็นเครื่องคุ้มครองให้พวกเราเป็นคนดี ไม่ทำผิด และที่สำคัญที่สุดต้องเป็นเด็กดีตั้งใจศึกษาเล่าเรียน ไม่จำเป็นต้องได้เกรด 4 หรือเกรด 3 แต่ "เราต้องตั้งใจเล่าเรียนหาความรู้และสำเร็จการศึกษาขั้นสูงสุดที่เราสามารถเรียนได้" หรือกล่าวโดยย่อ คือ "เป็นผู้มีความรู้คู่คุณธรรม” ซึ่งเมื่อเรามีคุณสมบัติครบตามกฎหมาย ก็จะได้รับการพิจารณาให้ได้รับสัญชาติไทย ได้มีบัตรประจำตัวประชาชนตามกฎหมายต่อไป
นายเดวิทย์ ยอนเจ นักเรียนโรงเรียนชุมชนบ้านข้าวต้มหลวง กล่าวว่า ขอขอบคุณรัฐบาล และกระทรวงมหาดไทย ที่ได้ให้โอกาสที่ดีของชีวิตในครั้งนี้ ซึ่งตนและเพื่อนนักเรียนทุกคนจะตั้งใจเรียน นำโอวาทที่ได้รับจากคุณลุงสุทธิพงษ์ จุลเจริญ ปลัดกระทรวงมหาดไทย ไปใช้ในการตั้งใจศึกษาเล่าเรียน เป็นคนดีของประเทศไทย เป็นผู้มีความจงรักภักดีต่อสถาบันพระมหากษัตริย์ และกตัญญูกตเวทีต่อผู้มีพระคุณ เพื่อที่จะสร้างสรรค์ประเทศไทยให้เป็นเมืองแห่งความสุข พวกเราใช้ชีวิตได้อย่างมีความสุขตลอดไป

ที่มา : https://www.thaigov.go.th/news/contents/details/72251