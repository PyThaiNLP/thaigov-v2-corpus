รัฐบาลไทย-ข่าวทำเนียบรัฐบาล-รมว.ธรรมนัส รับดำเนินการหารือแนวทางการขนส่งสินค้าเกษตรทางเรือเพิ่มเติมไปยังประเทศจีน


วันศุกร์ที่ 15 กันยายน 2566
รมว.ธรรมนัส รับดำเนินการหารือแนวทางการขนส่งสินค้าเกษตรทางเรือเพิ่มเติมไปยังประเทศจีน
รมว.ธรรมนัส รับดำเนินการหารือแนวทางการขนส่งสินค้าเกษตรทางเรือเพิ่มเติมไปยังประเทศจีน
ร้อยเอก ธรรมนัส พรหมเผ่า รัฐมนตรีว่าการกระทรวงเกษตรและสหกรณ์ ติดตามนายกรัฐมนตรี (นายเศรษฐา ทวีสิน) ลงพื้นที่พบปะประชาชนและรับฟังปัญหาในพื้นที่ โดยได้มีการพูดคุยประเด็นการค้าชายแดน และยาเสพติด ณ ด่านพรมแดนแม่สายแห่งที่ 1 อ.แม่สาย จังหวัดเชียงราย จากนั้นได้พบปะกลุ่มชาติพันธุ์ เพื่อพูดคุยประเด็นการเข้าถึงสิทธิขั้นพื้นฐานของบุคคลไร้สัญชาติ ทั้งสิทธิในด้านการศึกษา สิทธิการรักษาพยาบาล สิทธิในที่ดินทำกิน และสิทธิในด้านอื่น ๆ
สำหรับการหารือด้านการค้าชายแดน จังหวัดเชียงรายได้มีการเสนอในเรื่องการขนส่งสินค้าเกษตรผ่านทางท่าเรือกวนเหล่ย ซึ่งปัจจุบันสามารถขนส่งได้เฉพาะสินค้าปศุสัตว์และสินค้าทั่วไปเท่านั้น ทางกระทรวงเกษตรฯ จึงรับดำเนินการหารือในส่วนที่เกี่ยวข้อง เพื่อให้สามารถขนส่งสินค้าด้านอื่น ๆ ได้ต่อไป
ทั้งนี้ จังหวัดเชียงราย มีพื้นที่การเกษตร 3,712,539 ไร่ หรือร้อยละ 50.86 มีจำนวนครัวเรือนเกษตรกร 174,502 ครัวเรือน มีสินค้าเด่น ได้แก่ ข้าวหอมมะลิ ชา กาแฟ สับปะรดภูแล สับปะรดนางแล ส้มโอเวียงแก่น ปลานิล โคเนื้อ และมีสินค้า GI จำนวน 7 ชนิด ได้แก่ สับปะรดภูแลเชียงราย สับปะรดนางแล กาแฟดอยตุง กาแฟดอยช้าง ชาเชียงราย ข้าวเหนียวเขี้ยวงูเชียงราย ข้างก่ำล้านนา
สำหรับข้อมูลการนำเข้า - ส่งออก สินค้าเกษตรของจังหวัดเชียงราย แบ่งเป็น ด้านพืช มีมูลค่าการนำเข้า ปี 2566 (ข้อมูล ณ เดือน ส.ค. 66) รวม 9,013,891,211.09 บาท โดยมีสินค้าเกษตร 5 อันดับแรก ได้แก่ เมล็ดข้าวโพด องุ่น ผักกาดขาว ส้ม ผักตระกูลกะหล่ำ ตามลำดับ และมีมูลค่าการส่งออก รวม 34,212,798,975.46 บาท สินค้าเกษตร 5 อันดับแรก ได้แก่ ทุเรียน มังคุด ลำไย ส้มโอ ขนุน ตามลำดับ
ข้อมูลการนำเข้า - ส่งออก ด้านปศุสัตว์ มีมูลค่ารวมการนำเข้า ปี 2566 รวม 61,343,378.01 บาท ได้แก่ ข้าวโพดเลี้ยงสัตว์ (อาหารสัตว์) โค ขนไก่งวง และมีมูลค่าการส่งออก ปี 2566 รวม 885,071,240 บาท สินค้าเกษตร 5 อันดับแรก ได้แก่ สุกร ซากไก่ โค กระบือ ซากสุกร และข้อมูลการนำเข้า - ส่งออก ด้านประมง มีมูลค่าการนำเข้า-ส่งออกด่านสัตว์น้ำ ปี 2566 (ข้อมูลณ วันที่ 1 ม.ค. – 31 ส.ค. 66) มูลค่ารวม 141,880,449.35 บาท ปริมาณรวม 1,755,434.67 กิโลกรัม โดยมีสินค้าประมงและผลิตภัณฑ์สัตว์น้ำส่งออก 5 อันดับแรก เรียงตามมูลค่าสินค้า ได้แก่ ปลาแมคเคอเรล บรรจุกระป๋อง ซอสหอยนางรม สาหร่ายทะเลปรุงรส ปลาซาร์ดนี บรรจุกระป๋อง น้ำปลา (ปลากะตัก) และมีสัตว์น้ำส่งออก 5 อันดับแรก เรียงตามมูลค่าสินค้า ได้แก่ ปลาดุก ปลานิล กุ้งก้ามกราม กุ้งขาว ปลาเก๋า/ปลากะรัง

ที่มา : https://www.thaigov.go.th/news/contents/details/72255