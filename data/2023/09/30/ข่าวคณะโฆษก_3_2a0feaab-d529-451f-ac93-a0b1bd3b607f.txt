รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯ ติดตามสถานการณ์น้ำท่วม จ.แพร่ กำชับทุกฝ่ายเร่งช่วยเหลือประชาชน เฝ้าระวังติดตามสถานการณ์น้ำท่วม น้ำป่าไหลหลากอย่างใกล้ชิดต่อเนื่อง คำนึงถึงความปลอดภัยของประชาชนเป็นหลัก


วันเสาร์ที่ 30 กันยายน 2566
30/09/2566
พิมพ์
โฆษกรัฐบาลเผย นายกฯ ติดตามสถานการณ์น้ำท่วม จ.แพร่ กำชับทุกฝ่ายเร่งช่วยเหลือประชาชน เฝ้าระวังติดตามสถานการณ์น้ำท่วม น้ำป่าไหลหลากอย่างใกล้ชิดต่อเนื่อง คำนึงถึงความปลอดภัยของประชาชนเป็นหลัก
โฆษกรัฐบาลเผย นายกฯ ติดตามสถานการณ์น้ำท่วม จ.แพร่ กำชับทุกฝ่ายเร่งช่วยเหลือประชาชน เฝ้าระวังติดตามสถานการณ์น้ำท่วม น้ำป่าไหลหลากอย่างใกล้ชิดต่อเนื่อง คำนึงถึงความปลอดภัยของประชาชนเป็นหลัก
วันนี้ (30 ก.ย. 66) นายชัย วัชรงค์ โฆษกประจำสำนักนายกรัฐมนตรี เปิดเผยว่า จากสถานการณ์ฝนตกหนักในพื้นที่จังหวัดแพร่จนทำให้เกิดน้ำป่าไหลหลาก ท่วมบ้านเรือนราษฎร และพื้นที่การเกษตร นั้น นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง ได้รับทราบรายงานถึงสถานการณ์ที่เกิดขึ้นแล้วมีความห่วงใยประชาชนในพื้นที่ ได้สั่งการให้นายสมศักดิ์ เทพสุทิน รองนายกรัฐมนตรี กระทรวงมหาดไทย และกระทรวงคมนาคม ลงพื้นที่เพื่อติดตามสถานการณ์โดยเร่งด่วน พร้อมกำชับหน่วยงานที่เกี่ยวข้องให้ความช่วยเหลือดูแลพี่น้องประชาชนอย่างเต็มกำลัง เพราะคาดว่าจะมีน้ำท่วมขังอีกประมาณ 1-2 วัน รวมทั้งสั่งการผู้ว่าราชการ จ.สุโขทัยและพิษณุโลก เตรียมพร้อมรับมือกับสถานการณ์ ซึ่งขณะนี้น้ำกำลังถูกระบายไปตามแม่น้ำยม ซึ่งอาจเข้าท่วมพื้นที่ริมแม่น้ำในจังหวัดสุโขทัยและพิษณุโลก ซึ่งทางกรมชลประทานได้เร่งระบายน้ำไปทางแม่น้ำน่านเพื่อลดผลกระทบ รวมไปถึงกำชับให้ผู้ว่าราชการจังหวัดแพร่ และหน่วยงานที่เกี่ยวข้องในพื้นที่ดูแลช่วยเหลือประชาชนที่ได้รบผบกระทบจากสถานการณ์น้ำท่วมด้วย โดยนายกรัฐมนตรีเน้นย้ำสิ่งสำคัญที่สุดคือต้องพร้อมให้ความช่วยเหลือประชาชน ขอให้พี่น้องในพื้นที่เตรียมพร้อมรับมือด้วย โดยเก็บข้าวของขึ้นที่สูงก่อน และหากขาดเหลืออะไรสามารถประสานเจ้าหน้าที่ในพื้นที่ให้การช่วยเหลือได้ทันที ทุกคนจะทำงานเต็มที่เพื่อให้พี่น้องประชาชนทุกคนปลอดภัย
โฆษกประจำสำนักนายกรัฐมนตรีกล่าวต่อไปว่า จากสถานการณ์ที่เกิดขึ้น ผู้ว่าราชการจังหวัดแพร่ได้กำชับนายอำเภอ ผู้บริหารองค์กรปกครองส่วนท้องถิ่น กำนัน ผู้ใหญ่บ้าน เฝ้าระวัง น้ำท่วมขัง น้ำป่าไหลหลาก ดินโคลนถล่มในพื้นที่ และเพื่อเป็นการเตรียมความพร้อมรับสถานการณ์ดังกล่าวจึงขอให้กองอำนวยการป้องกันและบรรเทาสาธารณภัยอำเภอ องค์กรปกครองส่วนท้องถิ่น หน่วยงานที่เกี่ยวข้องและประชาชน ติดตามข้อมูลสภาวะอากาศและข่าวสารจากทางราชการ ประชาสัมพันธ์สร้างการรับรู้ให้กับประชาชน ประชาชนสามารถแจ้งเหตุด่วนได้ที่ กำนัน ผู้ใหญ่บ้าน องค์กรปกครองส่วนท้องถิ่นในพื้นที่ หรือ นายอำเภอ ท้องที่เกิดเหตุ หรือ แจ้งศูนย์บัญชาการเหตุการณ์จังหวัดแพร่ สำนักงานป้องกันและบรรเทาสาธารณภัยจังหวัดแพร่ศูนย์แพร่ เพื่อจะได้ช่วยเหลือได้ทันท่วงที
“ตามที่ได้เกิดฝนตกหนักตลอดช่วงคืนของวันที่ 29 ถึงเช้าของวันที่ 30 ก.ย. 66 นั้น จังหวัดแพร่ มีฝนตกหนักเกือบทุกพื้นที่ส่งผลให้หลายพื้นที่ได้รับผลกระทบจากน้ำท่วม โดยอาสาสมัครป้องกันภัยฝ่ายพลเรือน ตำรวจ ทหาร อบจ.แพร่ ได้เข้าไปร่วมกันกำจัดสิ่งกีดขวางทางน้ำ และช่วยประชาชนในการยกสิ่งของหนีน้ำ ทั้งนี้ นายกรัฐมนตรีกำชับให้ทุกฝ่ายที่เกี่ยวข้องเร่งเข้าช่วยเหลือประชาชนที่ได้รับผลกระทบจากสถานการณ์ให้ประชาชนปลอดภัย ช่วยเหลือในการขนย้ายประชาชนผู้สูงอายุไปยังที่ปลอดภัยและขนย้ายทรัพย์สินของราษฎรออกจากบ้านเรือน และให้เจ้าหน้าที่เฝ้าระวังและติดตามสถานการณ์น้ำท่วมน้ำป่าไหลหลากอย่างใกล้ชิดและต่อเนื่อง โดยคำนึงถึงความปลอดภัยของประชาชนเป็นหลัก และให้สำรวจความเสียหายต่าง ๆ ภายหลังน้ำลด เพื่อให้การเยียวยาประชาชนที่ได้รับผลกระทบตามระเบียบของทางราชการต่อไป” นายชัย กล่าว

ที่มา : https://www.thaigov.go.th/news/contents/details/72775