รัฐบาลไทย-ข่าวทำเนียบรัฐบาล-“รมว.ยุติธรรม” ร่วมเป็นวิทยากรสัมมนา เรื่อง “บ้านเมืองไม่สงบ เมื่อไม่เคารพกฎหมาย” ต้องปฏิรูปกฎหมายให้มีความเป็นธรรม ต้องใช้ความยุติธรรมตามความเป็นจริง


วันเสาร์ที่ 30 กันยายน 2566
30/09/2566
พิมพ์
“รมว.ยุติธรรม” ร่วมเป็นวิทยากรสัมมนา เรื่อง “บ้านเมืองไม่สงบ เมื่อไม่เคารพกฎหมาย” ต้องปฏิรูปกฎหมายให้มีความเป็นธรรม ต้องใช้ความยุติธรรมตามความเป็นจริง
“รมว.ยุติธรรม” ร่วมเป็นวิทยากรสัมมนา เรื่อง “บ้านเมืองไม่สงบ เมื่อไม่เคารพกฎหมาย” ต้องปฏิรูปกฎหมายให้มีความเป็นธรรม ต้องใช้ความยุติธรรมตามความเป็นจริง
ในวันศุกร์ที่ ๒๙ กันยายน ๒๕๖๖ เวลา ๑๓.๓๐ น. พันตำรวจเอก ทวี สอดส่อง รัฐมนตรีว่าการกระทรวงยุติธรรม เป็นวิทยากรการสัมมนา เรื่อง “บ้านเมืองไม่สงบ เมื่อไม่เคารพกฎหมาย” จัดโดย คณะกรรมาธิการการพัฒนาการเมืองและการมีส่วนร่วมของประชาชน วุฒิสภา โดยมี นายพงษ์เดช วานิชกิตติกูล ผู้พิพากษาหัวหน้าคณะในศาลอุทรรณ์ภาค ๑ นายน้ำแท้ มีบุญสล้าง ผู้อำนวยการสถาบันวิจัยเพื่อการพัฒนาการสอบสวนและการดำเนินคดี สำนักงานอัยการสูงสุด และพันตำรวจเอก รชตโชค ลีวาณิชคุณ ผู้กำกับการ (สอบสวน) กลุ่มงานสอบสวน กองบังคับการตำรวจสืบสวนสอบสวนอาชญากรรมทางเทคโนโลยี ๑ ร่วมเป็นวิทยากร พร้อมด้วย นางเสาวลักษณ์ วัฒนศิลป์ บรรณาธิการข่าวการเมือง สถานีโทรทัศน์ไทยพีบีเอส ผู้ดำเนินการสัมมนา ณ ห้องประชุมสัมมนา บี ๑ - ๑ และบี ๑ - ๓ อาคารรัฐสภา
ในโอกาสนี้ รัฐมนตรีว่าการกระทรวงยุติธรรม กล่าวว่า วันนี้รู้สึกดีใจที่ได้รับเกียรติมาในเวทีของรัฐสภา เพราะบทบาทของรัฐสภาที่เป็นฝ่ายนิติบัญญัติในการสร้างกฎหมาย อีกทั้งความกล้าหาญของรัฐบาลในการใช้หลักนิติธรรม มองเป้าหมายการบริหารประเทศในอีก ๔ ปีข้างหน้า คือ บ้านเมืองมีหลักนิติธรรม คำว่าหลักนิติธรรมเขียนไว้ครั้งแรกในรัฐธรรมนูญแห่งราชอาณาจักรไทย พุทธศักราช ๒๕๕๐ และในปี ๒๕๖๐ หมายถึงว่า รัฐสภา รัฐบาล ศาล องค์กรอิสระ เจ้าหน้าที่ของรัฐ จะต้องปฏิบัติตามรัฐธรรมนูญของกฎหมายและหลักนิติธรรม การที่รัฐบาลนำหลักนิติธรรมมาเขียนไว้ในการแถลงนโยบายถือเป็นการใช้งบประมาณน้อยสุดและเป็นการวางรากฐานให้กับประเทศ
ในส่วนของหัวข้อที่ระบุว่า “บ้านเมืองไม่สงบ เมื่อไม่เคารพกฎหมาย” นั้น อาจจะมีมุมมองบางส่วนที่เห็นด้วยและบางส่วนต้องนำมาพูดคุยว่า กฎหมายถ้าสั่งแล้วต้องทำเสมอไป ถ้าใครคิดเช่นนั้นในระบบประเทศไทยเป็นอันตราย เพราะในระบอบของกฎหมายไทยมีกฎหมายจำนวนมาก และในรัฐธรรมนูญเขียนไว้ใน มาตรา ๕๓ ว่า รัฐปฏิบัติตามและบังคับใช้กฎหมายอย่างเคร่งครัด เพราะถ้ารัฐใช้กฎหมายอย่างเคร่งครัด บ้านเมืองและคนไทยจะอยู่ไม่ได้ เช่น  กลุ่มกฎหมายป่าไม้ที่มีกฎหมายหลายฉบับ มีพื้นที่ที่ประกาศเป็นแนวป่า ๑๓๕ ล้านไร่ แม้แต่คำนิยามว่าป่ายังมีอยู่หลายนิยาม คนที่เข้าไปอยู่ในป่ามีประมาณ ๑๕ - ๑๗ ล้านคน ดังนั้น ถ้าเราบังคับใช้กฎหมาย คือ พอพื้นที่แนวเขต ๑๓๕ ล้านไร่ แต่พอกรมป่าไม้จะประกาศพื้นที่ป่าตามความเป็นจริง กรมป่าไม้ยังละเว้นไม่ใช้นิยามว่าป่าไม้ของตนเองให้คณะวนศาสตร์ไปใช้คำนิยามสากล ทำให้ป่ามี ๑๐๒ ล้านไร่ เหลืออีก ๓๓ ไร่ ถ้าเราให้เขาเคารพกฎหมาย คนที่อยู่ในพื้นที่ปัจจุบัน คนจะไม่มีแผ่นดินอยู่ ๑๐ กว่าล้านคน ถ้าเราบังคับใช้กฎหมาย ๑๐๐% คนเหล่านี้จะต้องติดคุกเพราะสู้รัฐไม่ได้ เช่น กรณีการจับเรือชาวประมงที่เกาะตะรุเตาในข้อหาอุทยาน
ดังนั้น หัวข้อการสัมมนาครั้งนี้ถือว่ามีความสำคัญเพราะเราต้องเคารพกฎหมาย พร้อมทั้งขอฝากถึงรัฐสภา ในการบัญญัติกฎหมายว่าทำอย่างไรเพื่อให้เกิดประโยชน์สูงสุดของประชาชน และที่สำคัญประชาชนทุกคนต้องใช้ประโยชน์จากกฎหมาย ประชาชนทุกคนต้องได้รับความยุติธรรมจากกฎหมาย และการปฏิบัติตามกฎหมายก็คงทำไม่ได้ทุกเรื่อง ทำให้อาจถูกมองว่ามีการละเมิดกฎหมาย แต่การละเมิดกฎหมายในเรื่องข้อเท็จจริงตนคิดว่าต้องเปลี่ยนนิยามมาใช้เรื่องความยุติธรรมตามความเป็นจริง ซึ่งความยุติธรรมตามความเป็นจริงบ้านเมืองต้องอยู่ได้ วันนี้ถึงเวลาที่เราต้องมาปฏิรูปกฎหมายให้มีความเป็นธรรม ซึ่งก็ต้องดูในเงื่อนไขว่ากฎหรือกฎหมายเป็นธรรมหรือไม่
ทั้งนี้ ในช่วงท้ายรัฐมนตรีว่าการกระทรวงยุติธรรม ได้กล่าวว่า กฎหมายจะยุติธรรมเท่าใด ถ้าผู้ใช้กฎหมายไม่สัตย์ซื่อ ไม่ธำรงไว้ถึงความยุติธรรม จะเกิดการใช้กฎหมายเป็นเครื่องมือในการที่จะทำร้ายคนอื่น การนำหลักนิติธรรมมาใช้ครั้งนี้ถึงเวลาที่ต้องเปลี่ยนแปลง โดยการเปลี่ยนแปลงสิ่งหนึ่งคงไม่ใช่เรื่องกฎหมายหรือเรื่องโครงสร้างที่ดี แต่ต้องมาเริ่มที่การสร้างคน สร้างผู้นำที่แข็งแกร่งทั้งทางร่างกายและจิตใจที่จะธำรงไว้ซึ่งหลักนิติธรรม กล้าที่จะหาคนที่เห็นถึงประโยชน์ส่วนรวมมากกว่าประโยชน์ส่วนตน หาคนที่ยึดถือระบบธรรมาภิบาลมากกว่าระบบอุปถัมภ์ เพราะการสร้างความเชื่อมั่นเป็นเรื่องสำคัญ รวมทั้งเทคโนโลยีจะเป็นสิ่งที่ทำลายความอยุติธรรมได้ทั้งหมด

ที่มา : https://www.thaigov.go.th/news/contents/details/72765