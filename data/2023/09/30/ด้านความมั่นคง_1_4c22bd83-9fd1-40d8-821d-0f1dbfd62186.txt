รัฐบาลไทย-ข่าวทำเนียบรัฐบาล-ด่วนที่สุด !! กระทรวงแรงงาน รับสมัครพนักงานต้อนรับบนเครื่องบิน ทำงานสิงคโปร์ 120 อัตรา 


วันเสาร์ที่ 30 กันยายน 2566
30/09/2566
พิมพ์
ด่วนที่สุด !! กระทรวงแรงงาน รับสมัครพนักงานต้อนรับบนเครื่องบิน ทำงานสิงคโปร์ 120 อัตรา
กรมการจัดหางาน กระทรวงแรงงาน เปิดรับสมัครพนักงานต้อนรับบนเครื่องบินเพื่อไปทำงานในประเทศสิงคโปร์ จำนวน 120 อัตรา เงินเดือน 30,126 บาท (ไม่รวมค่า OT) ฟรีค่าโดยสารเครื่องบินไป – กลับ รับสมัครตั้งแต่บัดนี้ถึง 1 ต.ค. 66
นายไพโรจน์ โชติกเสถียร อธิบดีกรมการจัดหางาน เปิดเผยว่า กรมการจัดหางาน เปิดรับสมัครคนไทยไปทำงานในประเทศสิงคโปร์ กับนายจ้างบริษัท Scoot Pte Ltd ซึ่งประกอบธุรกิจสายการบิน จำนวน 120 อัตรา เงินเดือน 1,150 เหรียญสิงคโปร์ หรือประมาณ 30,126 บาท เพื่อทำงานบริการบนเครื่องบิน และดูแลความปลอดภัยของเที่ยวบิน และทำหน้าที่อื่นๆ ตามได้รับมอบหมาย โดยมีระยะเวลาจ้างงาน 2 ปี นายจ้างจัดหาที่พักให้ใน 5 วันแรก มีเงินสนับสนุนค่าอาหาร ค่าโดยสารเครื่องบินไป-กลับ เมื่อทำงานสิ้นสุดสัญญาจ้าง ค่าประกัน และฝึกอบรมระหว่างการทำงานตามกฎหมายสิงคโปร์กำหนด ผู้ที่สนใจสามารถศึกษารายละเอียดการสมัครสอบ และยื่นใบสมัครทางเว็บไซต์ของบริษัทโดยตรง ที่เว็บไซต์ flyscoot.wd3.myworkdayjobs.com/ScootExternalCareers/ ได้ตั้งแต่บัดนี้จนถึงวันที่ 1 ตุลาคม 2566 ไม่เว้นวันหยุดราชการ และศึกษารายละเอียดการรับสมัครได้ที่เว็บไซต์ doe.go.th/overseas หัวข้อ “ข่าวประกาศรับสมัคร"
นายไพโรจน์ กล่าวต่อไปว่า สำหรับคุณสมบัติเบื้องต้น รับชายไทยส่วนสูง 165 เซนติเมตรขึ้นไป และหญิงไทยส่วนสูง 158 เซนติเมตรขึ้นไป สามารถสื่อสารภาษาอังกฤษได้เป็นอย่างดี จบการศึกษาไม่ต่ำกว่าชั้นปริญญาตรี มีใจรักงานบริการ และสมัครใจปฏิบัติงานที่ประเทศสิงคโปร์ ซึ่งการรับสมัครในครั้งนี้เป็นการดำเนินการเพื่อจัดส่งคนหางานไปทำงานต่างประเทศโดยวิธีรัฐจัดส่ง คนหางานไม่เสียค่าสมัครหรือค่าบริการใดๆทั้งสิ้น ผู้ที่ได้รับการคัดเลือกให้ไปทำงานจ่ายเพียงค่าใช้จ่ายที่จำเป็น ได้แก่ ค่าทำหนังสือเดินทาง (กรณียังไม่มี) ค่าตรวจสุขภาพ และค่าสมัครสมาชิกกองทุนเพื่อช่วยเหลือคนหางานไปทำงานในต่างประเทศ รวมค่าใช้จ่าย ประมาณ 4,000 บาท
“รัฐมนตรีพิพัฒน์ เล็งเห็นความสำคัญของการพัฒนาทักษะแรงงานไทย เพื่อเพิ่มโอกาสมีงานทำ และยกระดับรายได้ โดยเฉพาะกลุ่มแรงงานไทยที่ทำงานในต่างประเทศ หากสามารถส่งเงินกลับบ้านได้เพิ่มขึ้น มากกว่าการส่งรายได้กลับประเทศของแรงงานข้ามชาติที่เข้ามาทำงานในประเทศไทย ย่อมส่งผลให้เกิดความสมดุลและสร้างความมั่นคงให้เศรษฐกิจของประเทศ” อธิบดีกรมการจัดหางาน กล่าว
ทั้งนี้ กรมการจัดหางานจะประกาศรายชื่อผู้ผ่านการคัดเลือกให้ทราบโดยทั่วกัน ที่เว็บไซต์ doe.go.th/overseas และเฟซบุ๊ก แรงงานไทยไปต่างประเทศโดยรัฐจัดส่ง ภายในวันที่ 16 ตุลาคม 2566 ผู้สนใจสามารถสอบถามรายละเอียดเพิ่มเติมได้ที่ สำนักงานจัดหางานจังหวัดทุกจังหวัด สำนักงานจัดหางานกรุงเทพมหานครพื้นที่ 1 - 10 หรือกองบริหารแรงงานไทยไปต่างประเทศ หมายเลขโทรศัพท์ 0 2245 1034 หรือสายด่วนกระทรวงแรงงาน โทร. 1506 กด 2 กรมการจัดหางาน ในวันและเวลาราชการ

ที่มา : https://www.thaigov.go.th/news/contents/details/72763