รัฐบาลไทย-ข่าวทำเนียบรัฐบาล-ประธานองคมนตรี วางศิลาฤกษ์อาคารสำนักงานอธิการบดี สถาบันพระบรมราชชนก


วันอาทิตย์ที่ 24 กันยายน 2566
ประธานองคมนตรี วางศิลาฤกษ์อาคารสำนักงานอธิการบดี สถาบันพระบรมราชชนก
ประธานองคมนตรี วางศิลาฤกษ์อาคารสำนักงานอธิการบดี สถาบันพระบรมราชชนก กระทรวงสาธารณสุข เพื่อเป็นศูนย์กลางในการบริหารและการติดต่อประสานงานด้านนโยบายการผลิตและพัฒนาบุคลากรด้านสุขภาพของประเทศ
วันนี้ (24 กันยายน 2566) ที่ รพ.ศรีธัญญา จ.นนทบุรี สมเด็จพระพุทธพจนวชิรมุนี กรรมการมหาเถรสมาคม และพล.อ.สุรยุทธ์ จุลานนท์ ประธานองคมนตรี ประกอบพิธีวางศิลาฤกษ์อาคารสำนักงานอธิการบดีสถาบันพระบรมราชชนก กระทรวงสาธารณสุข โดยมี นพ.ชลน่าน ศรีแก้ว รัฐมนตรีว่าการกระทรวงสาธารณสุข นายสันติ พร้อมพัฒน์ รัฐมนตรีช่วยว่าการกระทรวงสาธารณสุข นพ.โอภาส การย์กวินพงศ์ ปลัดกระทรวงสาธารณสุข และศ.พิเศษ ดร.นพ.วิชัย เทียนถาวร อธิการบดีสถาบันพระบรมราชชนก พร้อมด้วย คณะผู้บริหาร คณาจารย์ ข้าราชการ และเจ้าหน้าที่ เข้าร่วมในพิธี
นพ.ชลน่าน เปิดเผยว่า นับเป็นพระมหากรุณาธิคุณและเป็นสิริมงคลสูงสุดของสถาบันพระบรมราชชนก ที่สมเด็จพระอริยวงศาคตญาณ (อมฺพรมหาเถร) สมเด็จพระสังฆราช สกลมหาสังฆปริณายก ทรงพระเมตตาเจิมแผ่นทองศิลาฤกษ์และประทานน้ำพระพุทธมนต์เพื่อใช้ประพรมสถานที่ก่อสร้างอาคาร ซึ่งตั้งอยู่บริเวณที่ราชพัสดุบนพื้นที่ 13 ไร่ใน รพ.ศรีธัญญา ติดกับวิทยาลัยพยาบาลบรมราชชนนี จ.นนทบุรี โดยจะสร้างเป็นอาคารคอนกรีตเสริมเหล็ก 9 ชั้น สำหรับเป็นที่ทำการของคณะพยาบาลศาสตร์ คณะสาธารณสุขศาสตร์และสหเวชศาสตร์ และคณะแพทยศาสตร์ ตลอดจนเป็นที่ตั้งหน่วยงานส่วนกลาง ฝ่ายสนับสนุน สำนักวิชาการและสถานที่ปฏิบัติงานของคณะผู้บริหารสถาบันฯ ในการดำเนินภารกิจด้านการผลิตและพัฒนาบุคลากรด้านวิทยาศาสตร์สุขภาพ เพื่อตอบสนองการพัฒนาด้านสุขภาพของประเทศ ซึ่งที่ผ่านมา สามารถผลิตบัณฑิตเข้าสู่ระบบบริการสุขภาพทุกหลักสูตรรวมกว่า 5,000 คนต่อปี
สำหรับ อาคารสำนักงานอธิการบดี สถาบันพระบรมราชชนก นับเป็นอาคารแห่งแรกที่สร้างขึ้นเพื่อเป็นที่ทำการของตนเอง นับตั้งแต่มีการตราพระราชบัญญัติสถาบันพระบรมราชชนก พ.ศ. 2562 เป็นต้นมา โดยจะเป็นศูนย์กลางในการติดต่อประสานงานด้านนโยบายการผลิตและพัฒนาบุคลากรด้านสุขภาพ การบริหาร พัฒนาความร่วมมือ และกำหนดทิศทางการจัดการศึกษา การวิจัย การให้บริการแก่สังคม การประชุม การฝึกอบรม ตลอดจนการติดต่อประสานงานระหว่างวิทยาลัยในสังกัด และหน่วยงานต่าง ๆ ที่เกี่ยวข้อง มีพื้นที่ใช้สอยประมาณ 36,920 ตารางเมตร วงเงิน 652,536,400 บาท คาดว่าจะก่อสร้างแล้วเสร็จในปี พ.ศ.2569 โดยได้รับการสนับสนุนจากกรมธนารักษ์และกรมสุขภาพจิตให้ใช้ที่ดิน และกรมสนับสนุนบริการสุขภาพช่วยออกแบบและควบคุมการก่อสร้าง
*****************************************  24 กันยายน 2566

ที่มา : https://www.thaigov.go.th/news/contents/details/72552