รัฐบาลไทย-ข่าวทำเนียบรัฐบาล-​นายกรัฐมนตรีหารือประธาน FIFA พร้อมสานต่อความร่วมมือด้านกีฬา ย้ำความพร้อมของไทยและอาเซียนในการเป็นเจ้าภาพร่วมจัดฟุตบอลโลกปี 2034 


วันพฤหัสบดีที่ 21 กันยายน 2566
21/09/2566
พิมพ์
​นายกรัฐมนตรีหารือประธาน FIFA พร้อมสานต่อความร่วมมือด้านกีฬา ย้ำความพร้อมของไทยและอาเซียนในการเป็นเจ้าภาพร่วมจัดฟุตบอลโลกปี 2034
​นายกรัฐมนตรีหารือประธาน FIFA พร้อมสานต่อความร่วมมือด้านกีฬา ย้ำความพร้อมของไทยและอาเซียนในการเป็นเจ้าภาพร่วมจัดฟุตบอลโลกปี 2034
วันนี้ (20 กันยายน 2566) นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง อนุญาตให้นายจีอันนี อินฟันติโน ประธานสหพันธ์ฟุตบอลนานาชาติ (FIFA) เข้าเยี่ยมคารวะ ในห้วงการประชุม UNGA78 เพื่อหารือแนวทางขยายความร่วมมือด้านกีฬาระหว่างไทยและอาเซียนกับ FIFA โดยนายชัย วัชรงค์ โฆษกประจำสำนักนายกรัฐมนตรีได้กล่าวถึงสาระสำคัญจากการหารือ ดังนี้
ทั้งสองฝ่ายหารือเกี่ยวกับความร่วมมือระหว่างไทย-อาเซียน-ฟีฟ่าในอนาคต โดยนายกรัฐมนตรีเน้นย้ำว่าเอเชียตะวันออกเฉียงใต้เป็นภูมิภาคที่มีศักยภาพและมีพัฒนาการด้านฟุตบอลต่อเนื่อง พร้อมขอบคุณ FIFA สำหรับความร่วมมือในการสนับสนุนให้เยาวชนไทยได้เรียนรู้กีฬาฟุตบอลขั้นพื้นฐาน (Grassroots)
ในโอกาสนี้ นายกรัฐมนตรีได้เชิญชวนให้ FIFA ขยายความร่วมมือกับประเทศสมาชิกอาเซียนยิ่งขึ้น เนื่องจากเป็นภูมิภาคที่มีศักยภาพด้านฟุตบอล พร้อมย้ำว่าอาเซียนมีความพร้อมและจะมุ่งพัฒนาศักยภาพต่อไปเพื่อเตรียมพร้อมสำหรับการเสนอตัวเป็นเจ้าภาพการแข่งขันฟุตบอลโลกร่วมกันของอาเซียน ปี 2577 (ค.ศ. 2034)
ประธาน FIFA เห็นพ้องที่จะสานต่อความร่วมมือระหว่างไทย-อาเซียน-ฟีฟ่าเพื่อขยายโอกาสและทำให้ฟุตบอลเป็นกีฬาสำหรับทุกคน พร้อมเชิญนายกรัฐมนตรีเข้าร่วมการประชุมสามัญของ FIFA สมัยที่ 74 (74th FIFA Congress) ช่วงเดือนพฤษภาคมปีหน้า ซึ่งจะจัดขึ้นที่ประเทศไทย และไทยจะเป็นประเทศแรกของภูมิภาคเอเชียตะวันออกเฉียงใต้ที่FIFA ใช้จัดการประชุมนี้ โดยจะมีผู้เข้าร่วมกว่า 211 ประเทศทั่วโลก

ที่มา : https://www.thaigov.go.th/news/contents/details/72429