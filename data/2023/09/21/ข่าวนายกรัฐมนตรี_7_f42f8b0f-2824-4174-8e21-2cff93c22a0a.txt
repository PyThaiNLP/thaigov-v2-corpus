รัฐบาลไทย-ข่าวทำเนียบรัฐบาล-​ 'นายกรัฐมนตรี' ภาคภูมิใจได้นำเสนอการพัฒนาที่ยั่งยืนและอารยะเกษตร ในเวที UNGA ครั้งที่ 78 เผยต่างชาติสนใจการออกหุ้นกู้สีเขียว หวังจะขยายการเติบโตทางเศรษฐกิจ และไม่กังวลปัญหาค่าเงินบาทอ่อน ทางธปท.กำลังดูแลอยู่ 


วันพฤหัสบดีที่ 21 กันยายน 2566
21/09/2566
พิมพ์
​ 'นายกรัฐมนตรี' ภาคภูมิใจได้นำเสนอการพัฒนาที่ยั่งยืนและอารยะเกษตร ในเวที UNGA ครั้งที่ 78 เผยต่างชาติสนใจการออกหุ้นกู้สีเขียว หวังจะขยายการเติบโตทางเศรษฐกิจ และไม่กังวลปัญหาค่าเงินบาทอ่อน ทางธปท.กำลังดูแลอยู่
'นายกรัฐมนตรี' ภาคภูมิใจได้นำเสนอการพัฒนาที่ยั่งยืนและอารยะเกษตร ในเวที UNGA ครั้งที่ 78 เผยต่างชาติสนใจการออกหุ้นกู้สีเขียว หวังจะขยายการเติบโตทางเศรษฐกิจ และไม่กังวลปัญหาค่าเงินบาทอ่อน ทางธปท. กำลังดูแลอยู่
วันที่ 20 ก.ย.66 ที่นครนิวยอร์ก สหรัฐอเมริกา นายเศรษฐา ทวีสิน นายกรัฐมนตรี และรัฐมนตรีว่าการกระทรวงการคลัง เปิดเผยถึงการเข้าร่วมประชุมสมัชชาสหประชาชาติ UNGA ครั้งที่ 78 รู้สึกภาคภูมิใจที่ได้นำเสนอแนวคิดของประเทศไทย ไม่ใช่เฉพาะในฐานะนายกรัฐมนตรี แต่ในฐานะคนไทย และไม่ใช่แค่รัฐบาลนี้ แต่รวมถึงรัฐบาลที่ผ่าน ๆ มา ที่ร่วมมือกัน ซึ่งหลายประเทศให้ความชื่นชม ที่ไทยให้ความสำคัญกับเรื่องสภาพแวดล้อม ไม่ใช่แค่เรื่องเศรษฐกิจและการเมืองอย่างเดียว คนไทยทุกคนมีส่วนร่วมทำให้บ้านเมืองดีขึ้น มีพลังงานสีเขียว เป็นความภาคภูมิใจ ตนมาในฐานะผู้นำ มาทำหน้าที่นำเสนอเท่านั้น ก็มีเวลาเพียง 10 วันในการเตรียมตัว ก็พยายามนำเสนอแต่เรื่องดี ๆ ของประเทศ
นายกรัฐมนตรี กล่าวว่า ธีมของการประชุมครั้งนี้คือการพัฒนาที่ยั่งยืน หรือ SDGs ซึ่งไทยได้เสนอ Sustainable Development Goals ในความเห็นส่วนตัวตนเห็นว่าเป็นเรื่องที่ดี ควรจะทำ โดยเฉพาะช่วง geo politic มีความร้อนแรง มีความเดือดเยอะมาก มีความเห็นต่าง ทางความคิดเยอะมาก กับประเทศสมาชิกสหประชาชาติ แต่เรื่องนี้ทุกคนเห็นร่วมกันว่าภาวะโลกร้อน จะทำยังไงให้มีความยั่งยืนในการดำรงชีพของประชาชนในทุกประเทศ ถือเป็นธีมที่ดี ที่ผสมผสานทุกประเทศด้วยกัน ก็ผ่านมาวันกว่าๆ ได้ไปพูดในหลายเวที ทุกประเทศให้ความสำคัญกับความยั่งยืนและการเติบโตระหว่างประเทศ
สำหรับการออกหุ้นกู้ Sustainability linked bond นายกรัฐมนตรี ชี้แจงว่า ประเทศไทยถือเป็นประเทศที่มีความก้าวหน้าด้านนี้ และมีการออกหุ้นกู้ 12,500 ล้านเหรียญสหรัฐฯ อยู่แล้ว แต่เป็นหุ้นกู้ที่มีขีดจำกัดเรื่องการใช้เงิน จึงต้องขยายขอบเขต ซึ่ง สำนักงานบริหารหนี้สาธารณะจะเขียนคำจำกัดความขึ้นมาว่า การจะระดมทุน 2 พันล้านเหรียญสหรัฐฯ จะมีขอบเขตอย่างไร และจะทำ Green Economy อย่างไรบ้าง
"ซึ่งได้รับการตอบรับ โดยเฉพาะจาก BlackRock ที่ให้ความสนใจอย่างมาก ผมเชื่อว่าคนไทยก็คำนึงถึงเรื่องนี้อยู่แล้ว ดังนั้นข้อดีของการแย่งกันซื้อทำให้ราคาถูก เป็นสิ่งที่เราอยากให้เกิดขึ้น "
นายกรัฐมนตรี กล่าวด้วยว่า BlackRock มีสำนักงานอยู่แล้วที่ฮ่องกง และสิงคโปร์ ทางสำนักงานประกันสังคมของไทยมีการลงทุนอยู่แล้วบ้าง เราจึงมีความสัมพันธ์กันมาก่อน ทาง BlackRock มีการลงทุนโดยตรงกับบริษัทพลังงานอยู่แล้ว ประมาณ 40 ล้านเหรียญสหรัฐฯ ถือเป็นนิมิตหมายอันดีที่มาลงทุนในไทยแล้ว ซึ่ง BlackRock อยากให้มาลงทุน ตนเองมีการพูดคุยอยากให้เข้ามาลงทุนในไทย หากมีการลงทุนเพิ่มก็ยินดีให้ตั้งสำนักงานในไทย เป็นจุดเริ่มต้นที่ดีเพราะเป็นกองทุนที่ใหญ่ที่สุด ที่บริหารเงินทั้งหมด เป็นจุดเริ่มต้นไม่เคยเจอกันเลย ก็จะทำงานต่อเนื่อง และคงต้องมีการวางแผนพูดคุยกันอย่างรอบคอบ และ ต้องให้ความเป็นธรรมกับคนในประเทศไทยด้วยว่าไม่ให้ทำอะไรที่เป็นการปฏิบัติเป็นพิเศษ
สำหรับถ้อยแถลงในเวทีว่าด้วยการเปลี่ยนแปลงสภาพภูมิอากาศ นายกรัฐมนตรี ได้มีการนำเสนอ อาริยะเกษตร ที่มีปรัชญาต่อเนื่องมาจากเศรษฐกิจพอเพียง ได้นำเสนอให้ชาวโลกทราบ ความสำคัญเรื่อง climate change มีการพูดถึงเป้าหมายในแต่ละปี เพื่อให้พัฒนาเร็วขึ้น ด้าน carbon ambition ไทยพยายามทำให้ดีขึ้น ซึ่งประเทศเราหากดูจากตัวเลขที่ UN ให้มามีการพัฒนาดีกว่าหลายประเทศ ซึ่งผู้นำหลายประเทศชื่นชมมาด้วย
ส่วนสถานการณ์เงินบาทอ่อนใประเทศไทย นายกรัฐมนตรี กล่าวว่าได้ทราบสถานการณ์แล้ว แต่เรื่องนี้อยู่ในความดูแลของทางธนาคารแห่งประเทศ  รัฐบาลไม่ได้ไปก้าวก่าย ตนเข้าใจว่าเป็นเรื่องของส่วนต่างอัตราดอกเบี้ย ผลตอบแทนระยะสั้น ซึ่งทำให้เงินทุนไหลออก เพื่อเก็งกำไร ในแง่ประเทศอื่นที่มีส่วนต่างของดอกเบี้ยสูงกว่า
"รัฐบาลไม่ได้ไปก้าวก่าย แต่ไม่อยากให้บอกว่าเงินบาทอ่อนจะไม่ดีเสมอไป เพราะมาช่วยเรื่องการส่งออก ทำให้ตัวเลขดีขึ้น หรือการท่องเที่ยว มีเงิน 1 เหรียญได้ 36 บาท ทำให้คนอยากมาท่องเที่ยวยิ่งขึ้น"
ส่วนกรณีอัตราผลตอบแทนพันธบัตรรัฐบาล อายุ 10 ปี มีการปรับตัวสูงขึ้นเพราะรัฐบาลระดมเงินทุนจำนวนมาก ทำให้กระทบต่อสภาพคล่องของเอกชน นายกรัฐมนตรี กล่าวว่าสภาพคล่องในประเทศยังมีอยู่เยอะมาก ตรงนี้จึงไม่น่าใช่ประเด็น เรื่องนี้ได้คุยกับกระทรวงการคลังแล้ว สภาพคล่องเรามีอยู่เยอะมาก จึงไม่น่ากังวลต่อสภาพคล่องของเอกชน

ที่มา : https://www.thaigov.go.th/news/contents/details/72449