รัฐบาลไทย-ข่าวทำเนียบรัฐบาล-​'นายกรัฐมนตรี' ปลื้มประธาน FIFA ขอพบที่นิวยอร์ก หารือการจัดประชุมในไทยปีหน้า มีผู้เข้าร่วมกว่า 2,000 คน หวังกระตุ้นเศรษฐกิจ เผยสัปดาห์หน้าเตรียมเปิดโครงการ 1 รัฐวิสาหกิจ 1 ประเภทกีฬา


วันพฤหัสบดีที่ 21 กันยายน 2566
​'นายกรัฐมนตรี' ปลื้มประธาน FIFA ขอพบที่นิวยอร์ก หารือการจัดประชุมในไทยปีหน้า มีผู้เข้าร่วมกว่า 2,000 คน หวังกระตุ้นเศรษฐกิจ เผยสัปดาห์หน้าเตรียมเปิดโครงการ 1 รัฐวิสาหกิจ 1 ประเภทกีฬา
​'นายกรัฐมนตรี' ปลื้มประธาน FIFA ขอพบที่นิวยอร์ก หารือการจัดประชุมในไทยปีหน้า มีผู้เข้าร่วมกว่า 2,000 คน หวังกระตุ้นเศรษฐกิจ เผยสัปดาห์หน้าเตรียมเปิดโครงการ 1 รัฐวิสาหกิจ 1 ประเภทกีฬา
วันที่ 20 ก.ย.2566 ที่นครนิวยอร์ก สหรัฐอเมริกา นายเศรษฐา ทวีสิน นายกรัฐมนตรี และรัฐมนตรีว่าการกระทรวงการคลัง เปิดเผยภายหลังการพบปะ นายจิอานนี อินฟันติโน ประธานสหพันธ์ฟุตบอลนานาชาติ FIFA ว่า ในปีหน้าจะมีการประชุม FIFA ประจำปี ครั้งที่ 74 ในเดือน พ.ค. 2567 ทาง FIFA จะมาประชุมที่ประเทศไทย มีผู้เข้าร่วมประชุม 2,000 กว่าคน ถือเป็นการประชุมที่ใหญ่มาก เมื่อเทียบจากจำนวนคนถือว่าใหญ่กว่าการประชุม UN ซึ่งคนที่เข้ามาจะกระตุ้นเศรษฐกิจ
"ไม่ต้องพูดถึงที่คนทั่วโลก ฟุตบอลเป็นกีฬาที่คนอยากเล่นอยากดู มีมูลค่าทางพาณิชย์มโหฬาร ทางฟีฟ่าให้ความสำคัญกับระดับรากหญ้า จากเดิมเคยให้เงิน 2.5 แสนเหรียญต่อปี เป็น 2 ล้านต่อปี ทั้งที่รายได้ฟีฟ่าไม่ได้มีมากขึ้นเยอะ"
นายกรัฐมนตรี ถือว่าเป็นนิมิตหมายอันดีที่ฟีฟ่าเข้าใจกีฬาระดับฐานราก เพราะเป็นเรื่องที่สำคัญที่สุดเรื่องหนึ่ง เป็นเรื่องที่น่าชื่นชม
"ผมขอบคุณที่ฟีฟ่าขยายประเทศที่จะเข้าไปให้ผ่านการคัดเลือก World cup ได้จากทวีปเอเชีย จาก 4.5 ทีม เป็น 8.5 ทีม ทำให้ไทยเรามีความหวังยิ่งขึ้น ซึ่งความหวังนี้ไม่ใช่ความหวังแค่ไทยหรืออาเซียนเข้าไปเล่นในฟุตบอลโลก แต่มีนัยยะลึกกว่านั้น คือ ฟุตบอลเป็นกีฬาที่เล่นโดยเยาวชนไทยเยอะ ที่เรามีโอกาสเข้าไปเล่นในฟุตบอลโลกสูงขึ้น เป็นความฝันและแรงบันดาลใจที่ทำให้เด็กเรามีความฝันและแรงบันดาลใจยิ่งใหญ่มาเล่นกีฬามากขึ้น ไม่ไปหมกมุ่นกับยาเสพติดหรืออบายมุขเรื่องอื่นๆ และไม่ปฏิเสธว่าเรื่องฟุตบอลเป็นเรื่องที่ผมชอบมากเป็นพิเศษ"
นายกรัฐมนตรี เปิดเผยด้วยว่า ดีใจมากที่ได้เจอกับประธานฟีฟ่า ซึ่งเป็นคนมาขอพบ แสดงว่าประเทศไทยแม้อันดับไม่ได้สูงขนาดนั้น แต่มีคนเล่น มีจำนวนประชากรเยอะที่ให้ความสนใจกีฬาฟุตบอล จึงขอขอบคุณประธานฟีฟ่าที่ให้ความสนใจไทย
ส่วนโอกาสที่ไทยจะเป็นเจ้าภาพการแข่งขันฟุตบอลโลก นายกรัฐมนตรี กล่าวว่าได้มีการเสนอไปแล้วว่าทางอาเซียนจะขอเป็นเจ้าภาพในปี 2034 แต่ขึ้นอยู่กับการกระทำของเรา เขาเป็นองค์กรกลาง เราต้องพยายามจับมือให้แน่น พัฒนารากหญ้าให้ได้ เพื่อให้อันดับของอาเซียนขึ้นสูงให้ได้ หากพัฒนาที่รากหญ้าได้ ขีดการแข่งขันจะดีขึ้นไปต่อได้
นายกรัฐมนตรี เปิดเผยด้วยว่า ในสัปดาห์หน้า กระทรวงการท่องเที่ยวและกีฬา และกระทรวงการคลัง จะแถลงข่าวโครงการ 1 รัฐวิสาหกิจ 1 ประเภทกีฬา จะนำมาทำใหม่ ขอให้อดใจจะมีการแถลงรอฟังรัฐมนตรีทั้ง 2 ท่าน เป็นเรื่องดี ๆ

ที่มา : https://www.thaigov.go.th/news/contents/details/72450