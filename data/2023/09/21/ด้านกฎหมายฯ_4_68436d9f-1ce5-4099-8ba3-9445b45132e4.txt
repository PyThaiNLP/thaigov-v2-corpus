รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม เปิดมหกรรมรวมพลอาสาสมัครคุมประพฤติฯ Kick Off แก้ปัญหายาเสพติดในทุกมิติ พร้อมเน้นย้ำภารกิจงานคุมประพฤติ เพื่อขับเคลื่อนกระบวนการยุติธรรมให้ได้มาตรฐาน


วันพฤหัสบดีที่ 21 กันยายน 2566
21/09/2566
พิมพ์
รัฐมนตรีว่าการกระทรวงยุติธรรม เปิดมหกรรมรวมพลอาสาสมัครคุมประพฤติฯ Kick Off แก้ปัญหายาเสพติดในทุกมิติ พร้อมเน้นย้ำภารกิจงานคุมประพฤติ เพื่อขับเคลื่อนกระบวนการยุติธรรมให้ได้มาตรฐาน
รัฐมนตรีว่าการกระทรวงยุติธรรม เปิดมหกรรมรวมพลอาสาสมัครคุมประพฤติฯ Kick Off แก้ปัญหายาเสพติดในทุกมิติ พร้อมเน้นย้ำภารกิจงานคุมประพฤติ เพื่อขับเคลื่อนกระบวนการยุติธรรมให้ได้มาตรฐาน
ในวันพฤหัสบดีที่ ๒๑ กันยายน ๒๕๖๖ เวลา ๑๑.๐๐ น. พันตำรวจเอก ทวี สอดส่อง รัฐมนตรีว่าการกระทรวงยุติธรรม เป็นประธานในพิธีเปิด “มหกรรมรวมพลอาสาสมัครคุมประพฤติเพื่อปฏิบัติตามภารกิจของกรมคุมประพฤติ” พร้อมทั้งปล่อยแถวพนักงานคุมประพฤติและอาสาสมัครคุมประพฤติ จำนวน ๕,๐๐๐ คน ลงพื้นที่ติดตามดูแลช่วยเหลือและให้คำแนะนำกับผู้กระทำผิดในพื้นที่ทั่วประเทศ จำนวน ๑๐,๐๐๐ ราย เพื่อร่วมแก้ไขฟื้นฟูผู้กระทำผิด โดยเฉพาะคดียาเสพติด ที่อยู่ในระบบการคุมความประพฤติ ไม่ให้หวนกลับไปกระทำความผิดซ้ำ โดยมี นายสมบูรณ์ ม่วงกล่ำ ที่ปรึกษารัฐมนตรีว่าการกระทรวงยุติธรรม นายกูเฮง ยาวอหะซัน เลขานุการรัฐมนตรีว่าการกระทรวงยุติธรรม นายสหการณ์ เพ็ชรนรินทร์ รองปลัดกระทรวงยุติธรรม คณะผู้บริหารกระทรวงยุติธรรม พร้อมด้วย นายวีระกิตติ์ หาญปริพรรณ์ อธิบดีกรมคุมประพฤติ คณะผู้บริหารกรมคุมประพฤติ และอาสาสมัครคุมประพฤติ เข้าร่วมฯ ณ บริเวณหน้าห้องรับรองกระทรวงยุติธรรม ชั้น ๒ อาคารราชบุรีดิเรกฤทธิ์ ศูนย์ราชการเฉลิมพระเกียรติฯ และผ่านระบบออนไลน์ทั่วประเทศ
รมว.ยุติธรรม กล่าวว่า กรมคุมประพฤติ เป็นหน่วยงานในมิติด้านการแก้ไขฟื้นฟูผู้กระทำผิดที่มีอาสาสมัครคุมประพฤติเป็นหุ้นส่วนสำคัญในการช่วยเหลือสนับสนุนการทำงานของพนักงานคุมประพฤติในชุมชนที่จะติดตาม ดูแล และให้คำแนะนำสำหรับผู้กระทำผิดที่อยู่ในชุมชนให้ปฏิบัติตามเงื่อนไขในการคุมความประพฤติ เพื่อให้พ้นการคุมความประพฤติด้วยดีและไม่กระทำผิดซ้ำหรือไปเกี่ยวข้องกับยาเสพติดและอาชญากรรมต่าง ๆ โดยผู้ทำหน้าที่อาสาสมัครคุมประพฤติ ถือเป็นบุคคลผู้เสียสละที่จะลงไปช่วยเหลือแก้ไขฟื้นฟูผู้กระทำผิดในชุมชน โดยเฉพาะคดียาเสพติด ซึ่งถือเป็นวาระสำคัญ เพราะการเข้าใจ เข้าถึงปัญหาและการแก้ไขคงไม่มีใครที่จะมีความรู้ลึกได้มากไปกว่าอาสาสมัครคุมประพฤติ จึงขอถือโอกาสนี้ เน้นย้ำการดูแลแก้ไขผู้กระทำผิดโดยมุ่งเน้นความร่วมมือของภาครัฐและพลังของอาสาสมัครคุมประพฤติเป็นสำคัญ
โอกาสนี้ คณะวิจัยของมหาวิทยาลัยชิบะ และกระทรวงยุติธรรม ประเทศญี่ปุ่น ได้เข้าพบ รมว.ยุติธรรม พร้อมด้วยคณะผู้บริหารกระทรวงยุติธรรม และคณะผู้บริหารกรมคุมประพฤติ ในโอกาสเดินทางมาเยือนกรมคุมประพฤติ ประเทศไทย เพื่อเก็บข้อมูลการวิจัยเกี่ยวกับการปฏิบัติต่อผู้กระทำผิดหญิงในระบบงานคุมประพฤติไทย
จากนั้น รมว.ยุติธรรม พร้อมด้วยคณะผู้บริหารกระทรวงยุติธรรม เข้าร่วมประชุมรับฟังสรุปภารกิจและแนวทางการดำเนินงาน Quick Win ของกรมคุมประพฤติ ณ ห้องประชุมชั้น ๙ พร้อมทั้งเข้าเยี่ยมชมศูนย์ควบคุมอิเล็กทรอนิกส์ติดตามตัว (EMCC) ณ บริเวณชั้น ๖ กรมคุมประพฤติ อาคารราชบุรีดิเรกฤทธิ์ ศูนย์ราชการเฉลิมพระเกียรติฯ
ในการนี้ รมว.ยุติธรรม ได้เน้นย้ำให้กรมคุมประพฤติติดตามภารกิจงานด้านการยกระดับมาตรฐานงานสืบเสาะและพินิจ รวมทั้งการลดอัตราการกระทำความผิดซ้ำ ตลอดจนการพัฒนาการนำระบบการควบคุมตัวอิเล็กทรอนิกส์ติดตามตัวมาใช้กับผู้กระทำผิด ทั้งนี้ เพื่อขับเคลื่อนกระบวนการยุติธรรมให้ได้มาตรฐาน

ที่มา : https://www.thaigov.go.th/news/contents/details/72467