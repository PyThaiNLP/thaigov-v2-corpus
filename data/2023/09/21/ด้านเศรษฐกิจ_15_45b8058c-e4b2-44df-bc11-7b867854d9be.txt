รัฐบาลไทย-ข่าวทำเนียบรัฐบาล-กรมการขนส่งทางบก เผยสถิติยอดการจองหมายเลขทะเบียนรถยนต์ผ่านระบบอินเทอร์เน็ต ระหว่างวันที่ 1 มิถุนายน - 20 กันยายน 2566 ในเขตพื้นที่กรุงเทพมหานคร 


วันพฤหัสบดีที่ 21 กันยายน 2566
กรมการขนส่งทางบก เผยสถิติยอดการจองหมายเลขทะเบียนรถยนต์ผ่านระบบอินเทอร์เน็ต ระหว่างวันที่ 1 มิถุนายน - 20 กันยายน 2566 ในเขตพื้นที่กรุงเทพมหานคร
...
นายเสกสม อัครพันธุ์ รองอธิบดีกรมการขนส่งทางบก และโฆษกกรมการขนส่งทางบก กระทรวงคมนาคม เปิดเผยว่า หลังจากกรมการขนส่งทางบก (ขบ.) ได้พัฒนาระบบการจองหมายเลขทะเบียนรถยนต์ผ่านระบบอินเทอร์เน็ต ที่เว็บไซต์ https://reserve.dlt.go.th/reserve/ โดยเปิดระบบให้มีการยืนยันตัวตนผ่านแอปพลิเคชัน ThaID ก่อนจองหมายเลขทะเบียนรถ ตั้งแต่วันที่ 1 มิถุนายน 2566 เพื่อให้เป็นไปตามมาตรฐานของพระราชบัญญัติคุ้มครองข้อมูลส่วนบุคคล พ.ศ. 2562 หรือ PDPA (Personal Data Protection Act) และป้องกันการแอบอ้างเอาชื่อบุคคลอื่นมาดำเนินการจองทะเบียนรถ ซึ่งอาจก่อให้เกิดความเสียหายกับข้อมูลส่วนบุคคลหรือสูญเสียทรัพย์ได้ สำหรับผู้ที่สนใจจองหมายเลขทะเบียนรถสามารถดำเนินการลงทะเบียนด้วยตนเอง โดยการถ่ายภาพบัตรประจำตัวประชาชนและภาพใบหน้า ผ่านแอปพลิเคชัน ThaID ในโทรศัพท์มือถือของตนเอง กรณีนิติบุคคล/ชาวต่างชาติ สามารถให้ผู้แทนนิติบุคคลหรือผู้แทนชาวต่างชาติลงทะเบียนผ่านแอปพลิเคชัน ThaID ได้เช่นกัน หลังจากนั้นให้เข้าเว็บไซต์ https://reserve.dlt.go.th/reserve/ เลือกเมนู “จองหมายเลขทะเบียน” ระบบจะเข้าสู่หน้ายืนยันตัวตน ให้ทำการยืนยันตัวตนโดยสแกน QR code ผ่านแอปฯ ThaID เมื่อยืนยันตัวตนแล้วสามารถจองทะเบียนรถได้ตามปกติ โดยรถ 1 คัน สามารถจองได้ 1 หมายเลขทะเบียนเท่านั้น เมื่อจองหมายเลขทะเบียนรถยนต์ได้แล้ว จะสามารถจองหมายเลขทะเบียนได้ใหม่อีกครั้งหลังจาก 3 เดือน นับจากวันที่จองหมายเลขทะเบียน โดยอ้างอิงจากเลขบัตรประจำตัวประชาชน และรายละเอียดของรถที่จองหมายเลขทะเบียนได้ โดยระหว่างวันที่ 1 มิถุนายน - 20 กันยายน 2566 มีสถิติการจองหมายเลขทะเบียนรถยนต์ผ่านระบบการยืนยันตัวตนผ่านแอปฯ ThaID ในเขตพื้นที่กรุงเทพมหานคร สำเร็จทั้งหมด 54,682 หมายเลข แบ่งตามประเภทบุคคล ดังนี้ 1) บุคคลทั่วไป 50,431 ราย 2) นิติบุคล/ชาวต่างชาติ 4,251 ราย และแบ่งตามประเภทรถ ดังนี้ 1) รถยนต์นั่งส่วนบุคคลไม่เกิน 7 คน (รถเก๋ง หรือ รถกระบะ 4 ประตู) 51,151 คัน 2) รถยนต์นั่งส่วนบุคคลเกิน 7 คน (รถตู้) 1,011 คัน 3) รถยนต์บรรทุกส่วนบุคคล (รถกระบะบรรทุก หรือ รถกระบะ 2 ประตู) 2,520 คัน

ที่มา : https://www.thaigov.go.th/news/contents/details/72466