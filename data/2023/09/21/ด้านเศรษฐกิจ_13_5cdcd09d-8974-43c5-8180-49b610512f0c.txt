รัฐบาลไทย-ข่าวทำเนียบรัฐบาล-‘รมช.อนุชา’ ร่วมเป็นเกียรติพิธีเปิดงานการแข่งขันเรือยาวประเพณีขึ้นโขนชิงธง ประจำปี 2566 จ.ชุมพร


วันพฤหัสบดีที่ 21 กันยายน 2566
‘รมช.อนุชา’ ร่วมเป็นเกียรติพิธีเปิดงานการแข่งขันเรือยาวประเพณีขึ้นโขนชิงธง ประจำปี 2566 จ.ชุมพร
‘รมช.อนุชา’ ร่วมเป็นเกียรติพิธีเปิดงานการแข่งขันเรือยาวประเพณีขึ้นโขนชิงธง ประจำปี 2566 จ.ชุมพร
นายอนุชา นาคาศัย รัฐมนตรีช่วยว่าการกระทรวงเกษตรและสหกรณ์ ร่วมเป็นเกียรติในพิธีเปิดงานการแข่งขันเรือยาวประเพณีขึ้นโขนชิงธง ประจำปี 2566 โดยมี นายพีระพันธุ์ สาลีรัฐวิภาค รองนายกรัฐมนตรีและรัฐมนตรีว่าการกระทรวงพลังงาน เป็นประธาน พร้อมด้วย นางสาวพิมพ์ภัทรา วิชัยกุล รัฐมนตรีว่าการกระทรวงอุตสาหกรรม และนายนพพร อุสิทธิ์ นายกองค์การบริหารส่วนจังหวัดชุมพร กล่าวรายงาน ตลอดจน นายวิสาห์ พูลศิริรัตน์ ผู้ว่าราชการจังหวัดชุมพร นายปรีชา พันธุ์วา ผู้ตรวจราชการกระทรวงเกษตรและสหกรณ์ เขตตรวจราชการที่ 5 และ 7 ผู้บริหารกระทรวงเกษตรและสหกรณ์ หัวหน้าส่วนราชการหลายภาคส่วน เข้าร่วม ณ คลองหัววัง-พนังตัก หมู่ที่ 9 ตำบลนาชะอัง อำเภอเมืองชุมพร จังหวัดชุมพร
ทั้งนี้ จังหวัดชุมพรและองค์การบริหารส่วนจังหวัดชุมพร กำหนดจัดงานการแข่งขันเรือยาวประเพณีขึ้นโขนชิงธง ประจำปี 2566 ระหว่างวันที่ 21 - 24 กันยายน 2566 โดยมีวัตถุประสงค์ เพื่อเฉลิมพระเกียรติและสำนึกในพระมหากรุณาธิคุณ พระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร ที่พระราชทานพระราชทรัพย์ส่วนพระองค์ ผ่านมูลนิธิชัยพัฒนาให้กรมชลประทานดำเนินการขุดคลองหัววัง-พนังตัก และแก้ไขปัญหาอุทกภัยในจังหวัดชุมพรอย่างยั่งยืน และสำนึกในพระมหากรุณาธิคุณ พระบาทสมเด็จพระเจ้าอยู่หัว และสถาบันพระมหากษัตริย์ ที่ทรงสืบสาน รักษา ต่อยอดพระราชกรณียกิจ และทรงส่งเสริมการอนุรักษ์ศิลปวัฒนธรรมกีฬาไทย
ภายในงานมีกิจกรรมประกอบด้วย ขบวนอัญเชิญถ้วยรางวัลพระราชทาน พระบาทสมเด็จพระเจ้าอยู่หัว มหาวชิราลงกรณ บดินทรเทพยวรางกูร การแข่งขันเรือยาว ขึ้นโขนชิงธง 4 ประเภท การประกวดขบวนแห่เฉลิมพระเกียรติ เป็นต้น

ที่มา : https://www.thaigov.go.th/news/contents/details/72463