รัฐบาลไทย-ข่าวทำเนียบรัฐบาล-กรมทางหลวงชนบท เปิดใช้ถนนตักสิลาวิถี และถนนจำปาบุรี ผังเมืองรวมเมืองมหาสารคาม 


วันพฤหัสบดีที่ 21 กันยายน 2566
กรมทางหลวงชนบท เปิดใช้ถนนตักสิลาวิถี และถนนจำปาบุรี ผังเมืองรวมเมืองมหาสารคาม
บรรเทาการจราจรติดขัด เชื่อมโยงโครงข่ายคมนาคมให้สมบูรณ์อย่างยั่งยืน ยกระดับคุณภาพชีวิตให้ประชาชนสัญจรได้อย่างสะดวกปลอดภัย
กรมทางหลวงชนบท กระทรวงคมนาคม เปิดใช้ถนนตักสิลาวิถี (ถนนสาย จ4) และจำปาบุรี (ถนนสาย จ5) ผังเมืองรวมเมืองมหาสารคาม จังหวัดมหาสารคาม เพื่อเชื่อมโยงโครงข่ายการคมนาคมให้สมบูรณ์ รองรับการเจริญเติบโตของเมืองในอนาคต แก้ไขปัญหาการจราจรติดขัดในเขตชุมชนเมือง แบ่งเบาการจราจรบนถนนสายหลักให้มีประสิทธิภาพมากยิ่งขึ้น ตามนโยบายของนายสุริยะ จึงรุ่งเรืองกิจ รัฐมนตรีว่าการกระทรวงคมนาคม ใช้งบประมาณ 163.191 ล้านบาท โดยก่อสร้างผิวจราจรแบบพาราแอสฟัลท์ติกคอนกรีต ขนาด 4 ช่องจราจร ไหล่ทางกว้างข้างละ 2.50 เมตร และทางเท้ากว้างข้างละ 2.50 - 4.00 เมตร พร้อมสะพานคอนกรีตเสริมเหล็ก 1 แห่ง ระยะทาง 3.222 กิโลเมตร โดยแบ่งการก่อสร้าง ดังนี้
- ถนนสาย จ4 มีจุดเริ่มต้นจากช่วง กม. ที่ 0+000 บริเวณหน้าโรงพยาบาลสุทธาเวช ถึงจุดสิ้นสุด ช่วง กม. ที่ 1+415 เชื่อมถนนโยธาธิการและผังเมือง (ซอยซากุระ) ระยะทาง 1.415 กิโลเมตร
- ถนนสาย จ5 มีจุดเริ่มต้นจาก ช่วง กม. ที่ 3+881 บริเวณถนนสายมหาสารคาม - อำเภอวาปีปทุม (หน้าหมู่บ้านศุภารมณ์) ถึงจุดสิ้นสุดช่วง กม. ที่ 5+688 เชื่อมถนนสายมหาสารคาม - ร้อยเอ็ด (ซอยข้างโรงเรียนเทศบาลบ้านส่องนางใย) ระยะทาง 1.807 กิโลเมตร
ทั้งนี้ ถนนสาย จ4 เป็นเส้นทางเชื่อมระหว่าง ทล.208 กับถนนของกรมโยธาธิการและผังเมือง ส่วนถนนสาย จ5 เป็นเส้นทางเชื่อมระหว่าง ทล.2040 และ ทล.23 จะช่วยแก้ไขปัญหาการจราจรติดขัดในเขตชุมชนหนาแน่นบริเวณถนนศรีสวัสดิ์รัตนโกสินทร์ เพิ่มประสิทธิภาพของโครงข่ายถนนให้สมบูรณ์ และประชาชนสามารถสัญจรขนส่งสินค้าได้อย่างสะดวกรวดเร็วปลอดภัยอย่างยั่งยืน

ที่มา : https://www.thaigov.go.th/news/contents/details/72456