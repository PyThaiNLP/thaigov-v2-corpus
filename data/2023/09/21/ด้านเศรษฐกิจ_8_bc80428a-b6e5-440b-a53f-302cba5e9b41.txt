รัฐบาลไทย-ข่าวทำเนียบรัฐบาล-บสย. รับนโยบายรัฐ ส่ง “SMEs Small Biz” ค้ำรายย่อย 1,200 ล้านบาท หนุนอาชีพอิสระ ค้าออนไลน์ แท็กซี่ พี่วิน ขับเคลื่อนเศรษฐกิจ


วันพฤหัสบดีที่ 21 กันยายน 2566
21/09/2566
พิมพ์
บสย. รับนโยบายรัฐ ส่ง “SMEs Small Biz” ค้ำรายย่อย 1,200 ล้านบาท หนุนอาชีพอิสระ ค้าออนไลน์ แท็กซี่ พี่วิน ขับเคลื่อนเศรษฐกิจ
บสย. หนุน SMEs รายย่อย อาชีพอิสระ ขับรถรับจ้าง แท็กซี่ พี่วิน เข้าถึงแหล่งเงินทุน ส่ง “SMEs Small Biz” เซกเมนต์ค้ำรายย่อย เทหมดหน้าตัก 1,200 ล้านบาท กระตุ้นเศรษฐกิจ เติมสภาพคล่อง เงื่อนไขดี ค้ำฟรี 2 ปี ค้ำสูงสุด 200,000 บาทต่อราย
บรรษัทประกันสินเชื่ออุตสาหกรรมขนาดย่อม (บสย.) รับนโยบายรัฐ ขับเคลื่อนเศรษฐกิจ หนุน SMEs รายย่อย อาชีพอิสระ ขับรถรับจ้าง แท็กซี่ พี่วิน เข้าถึงแหล่งเงินทุน ส่ง “SMEs Small Biz” เซกเมนต์ค้ำรายย่อย เทหมดหน้าตัก 1,200 ล้านบาท กระตุ้นเศรษฐกิจ เติมสภาพคล่อง เงื่อนไขดี ค้ำฟรี 2 ปี ค้ำสูงสุด 200,000 บาทต่อราย
นายสิทธิกร ดิเรกสุนทร กรรมการและผู้จัดการทั่วไป บรรษัทประกันสินเชื่ออุตสาหกรรมขนาดย่อม (บสย.) เปิดเผยว่า บสย. พร้อมเป็นกลไกขับเคลื่อนเศรษฐกิจ สนับสนุนผู้ประกอบการ SMEs รายย่อย เข้าถึงแหล่งทุนและสินเชื่อในระบบ ล่าสุด จับมือ ธนาคารออมสิน เสริมสภาพคล่อง SMEs รายย่อย กลุ่มอาชีพอิสระ ในโครงการค้ำประกันสินเชื่อ บสย. SMEs เข้มแข็ง (PGS 10) “SMEs Small Biz” เพื่อ SMEs รายย่อย อาชีพอิสระ พี่วิน ผู้ขับขี่รถสาธารณะ และผู้ค้าออนไลน์
ทั้งนี้ บสย. ได้เตรียมวงเงินค้ำ “SMEs Small Biz” จำนวน 1,200 ล้านบาท เพื่อรองรับการปล่อยสินเชื่อกลุ่มดังกล่าว ค้ำประกันสินเชื่อตั้งแต่ 10,000 – 200,000 บาทต่อราย ฟรีค่าธรรมเนียมค้ำประกันสินเชื่อ 2 ปี ระยะเวลาค้ำประกันสูงสุด 10 ปี เพื่อส่งเสริมผู้ประกอบการ SMEs มีอาชีพ มีเงินทุน และมีสภาพคล่อง ในช่วงที่ค่าครองชีพสูง ดอกเบี้ยขาขึ้น คาดว่าจะช่วยผู้ประกอบการได้ประมาณ 10,000 ราย  นอกจากนี้ บสย. ยังมีโครงการค้ำประกันสินเชื่อ “SME Start up” สำหรับผู้ประกอบการน้องใหม่ที่ยังไม่เคยใช้สินเชื่อ สามารถเข้าถึงแหล่งทุนและสินเชื่อได้ วงเงินค้ำประกัน 10,000-100,000 บาทต่อราย ฟรีค่าธรรมเนียมค้ำประกัน 2 ปี และรัฐบาลช่วยสนับสนุน เพื่อเพิ่มโอกาสการมีกิจการเป็นของตัวเองและเข้าถึงแหล่งทุนในระบบ
“ โครงการค้ำประกันสินเชื่อ บสย. SMEs เข้มแข็ง (PGS 10) เป็นโครงการตามมาตรการรัฐ ได้รับจัดสรรวงเงินโดยมติ ครม. วงเงิน 50,000 บาท เมื่อเดือนกุมภาพันธ์ที่ผ่านมา และประสบความสำเร็จภายในเวลาอันรวดเร็ว ด้วยการพัฒนาโมเดลค้ำประกันตอบโจทย์กลุ่มเป้าหมายทุกเซกเมนต์ (Segmentation Targeting ) และสอดคล้องกับกลุ่มเป้าหมายสถาบันการเงินในการปล่อยสินเชื่อ”
ภายใต้โครงการดังกล่าว บสย. ได้แบ่งกลุ่มผลิตภัณฑ์ค้ำประกันเป็น  2 กลุ่มหลัก รวม  6 เซกเมนต์  ได้แก่ 1. กลุ่ม SMEs ประกอบด้วย  4  เซกเมนต์ คือ (1) SMEs Smart Biz  (2) SMEs Smart One (3) Smart Green (4) SMEs Smart Plus & Top up   และ 2. กลุ่ม Micro หรือกลุ่ม SMEs รายย่อย ประกอบด้วย 2 เซกเมนต์ คือ (1) SMEs Start up และ (2) SMEs Small Biz พร้อมเงื่อนไขพิเศษ เพื่อลดภาระต้นทุนผู้ประกอบการ SMEs ด้วยการ ฟรีค่าธรรมเนียมค้ำประกัน ในช่วง 2-4 ปีแรกและระยะเวลาค้ำประกันสูงสุดถึง 10 ปี  โดยคาดว่าโครงการ บสย. SMEs เข้มแข็ง (PGS 10) จะสามารถรองรับการค้ำประกันสินเชื่อได้ถึงปลายปี 2566 เนื่องจากวงเงินเต็ม เร็วกว่าเป้าหมายเดิม ซึ่งจะสิ้นสุดโครงการในปี 2568

ที่มา : https://www.thaigov.go.th/news/contents/details/72446