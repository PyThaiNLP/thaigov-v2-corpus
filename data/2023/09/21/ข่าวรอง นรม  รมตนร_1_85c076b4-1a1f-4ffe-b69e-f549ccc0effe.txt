รัฐบาลไทย-ข่าวทำเนียบรัฐบาล-​รัฐมนตรีประจำสำนักนายกฯ เดินทางถึงเวียดนาม เพื่อเข้าร่วมการประชุมรัฐมนตรีสารนิเทศอาเซียน ครั้งที่ 16


วันพฤหัสบดีที่ 21 กันยายน 2566
21/09/2566
พิมพ์
​รัฐมนตรีประจำสำนักนายกฯ เดินทางถึงเวียดนาม เพื่อเข้าร่วมการประชุมรัฐมนตรีสารนิเทศอาเซียน ครั้งที่ 16
รัฐมนตรีประจำสำนักนายกรัฐมนตรี เดินทางถึงเมืองดานัง เพื่อเข้าร่วมการประชุมรัฐมนตรีสารนิเทศอาเซียน ครั้งที่ 16 และการประชุมรัฐมนตรีสารนิเทศอาเซียนกับประเทศคู่เจรจาบวกสาม ครั้งที่ 7 ระหว่างวันที่ 22 ถึง 23 กันยายน 2566
วันนี้ (21 กันยายน 2566) นางพวงเพ็ชร ชุนละเอียด รัฐมนตรีประจำสำนักนายกรัฐมนตรี เดินทางถึงท่าอากาศยานนานาชาติดานัง ประเทศเวียดนาม  โดยมีเจ้าหน้าจากสถานเอกอัครราชทูต ณ กรุงฮานอย และสถานกงสุลใหญ่ ณ นครโฮจิมินห์ ให้การต้อนรับร่วมกับเจ้าหน้าที่จากกรมประชาสัมพันธ์
รัฐมนตรีประจำสำนักนายกรัฐมนตรีมีกำหนดการเข้าร่วมการประชุมรัฐมนตรีสารนิเทศอาเซียน ครั้งที่ 16 และการประชุมรัฐมนตรีสารนิเทศอาเซียนกับประเทศคู่เจรจาบวกสาม ครั้งที่ 7 ระหว่างวันที่ 22 ถึง 23 กันยายน 2566 ซึ่งการประชุมจัดขึ้นภายใต้แนวคิด “MEDIA: From Information to Knowledge for a Resilient and Responsive ASEAN” หรือ “สื่อ: จากข้อมูลสู่ความรู้สำหรับอาเซียนที่มีความยืดหยุ่นและตอบสนอง” มุ่งเน้นความร่วมมือด้านสารนิเทศและการสื่อสารในภูมิภาคอาเซียน นอกจากนั้นที่ประชุมมีวาระที่จะหารือความร่วมมือการพัฒนากลไกการต่อต้านข่าวปลอมในสื่อออนไลน์ การเปลี่ยนผ่านสู่ยุคดิจิทัลสำหรับสื่อมวลชน การนำเทคโนโลยีไปประยุกต์ใช้ และความร่วมด้านสารนิเทศระหว่างอาเซียนกับประเทศคู่เจรจา
สำหรับการเข้าร่วมการประชุมการประชุมรัฐมนตรีสารนิเทศอาเซียนในครั้งนี้ รัฐมนตรีประจำสำนักนายกรัฐมนตรีมีกำหนดการหารือทวิภาคีกับรัฐมนตรีว่าการกระทรวงสารสนเทศและการสื่อสารเวียดนาม ในประเด็นความร่วมมือด้านการต่อต้านข่าวปลอมในฐานะที่เวียดนามเป็นผู้นำที่ริเริ่มข้อเสนอในการจัดตั้งคณะทำงานการต่อต้านข่าวปลอมในภูมิภาคอาเซียน และมีกำหนดการหารือทวิภาคีกับรัฐมนตรีว่าการกระทรวงสารสนเทศกัมพูชา ในประเด็นความร่วมมือการปราบปรามแก๊งคอลเซ็นเตอร์ อีกด้วย

ที่มา : https://www.thaigov.go.th/news/contents/details/72462