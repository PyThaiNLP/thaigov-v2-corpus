รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม เดินทางเข้าตรวจเยี่ยมเรือนจำกลางบางขวาง 


วันพฤหัสบดีที่ 21 กันยายน 2566
21/09/2566
พิมพ์
รัฐมนตรีว่าการกระทรวงยุติธรรม เดินทางเข้าตรวจเยี่ยมเรือนจำกลางบางขวาง
รัฐมนตรีว่าการกระทรวงยุติธรรม เดินทางเข้าตรวจเยี่ยมเรือนจำกลางบางขวาง
ในวันพุธที่ ๒๐ กันยายน ๒๕๖๖ เวลา ๑๔.๐๐ น. พันตำรวจเอก ทวี  สอดส่อง รัฐมนตรีว่าการกระทรวงยุติธรรม พร้อมด้วย นายกูเฮง ยาวอหะซัน เลขานุการรัฐมนตรีว่าการกระทรวงยุติธรรม เดินทางเข้าตรวจเยี่ยมภารกิจเรือนจำกลางบางขวาง โดยมี นายอายุตม์ สินธพพันธุ์ อธิบดีกรมราชทัณฑ์ นายยุทธนา นาคเรืองศรี ผู้บัญชาการเรือนจำกลางบางขวางและเจ้าหน้าที่ ร่วมให้การต้อนรับ ณ เรือนจำกลางบางขวาง จังหวัดนนทบุรี
โอกาสนี้ รัฐมนตรีว่าการกระทรวงยุติธรรมได้ให้กำลังใจเจ้าหน้าที่และผู้ต้องขัง ในแดน ๘ ติดตามงานก่อสร้างอาคารบริการและครุภัณฑ์ทันตกรรมเพิ่มเติม ตามแผนงานพัฒนายกระดับการรักษาพยาบาลของโรงพยาบาลเรือนจำกลางบางขวาง  การปรับปรุงอาคารอำนวยการและ หอผู้ป่วยเดิม ซึ่งอยู่ระหว่างก่อสร้างอาคารหอผู้ป่วยขนาด ๔๐ เตียง และครุภัณฑ์การแพทย์ พร้อมระบบคอมพิวเตอร์สารสนเทศทางการแพทย์
รัฐมนตรีว่าการกระทรวงยุติธรรม ได้มอบนโยบายให้ขยายเป้าหมายอาคารบริการทันตกรรม ไปยังเรือนจำในต่างจังหวัด โดยสามารถนำองค์ความรู้ (Know-how) จากการก่อสร้างอาคารบริการทันตกรรมที่เรือนจำกลางบางขวางเป็นต้นแบบ  ซึ่งอาจปรับเปลี่ยนผังห้องภายในบางส่วนเพิ่มเติมเป็นห้องตรวจโรคของแพทย์ร่วมด้วย
ในการนี้ รัฐมนตรีว่าการกระทรวงยุติธรรม ได้สอบถามถึงจำนวนบุคลากรทางการ แพทย์ของเรือนจำ ซึ่งแพทย์ของเรือนจำกลางบางขวางมีจำนวน ๑ คน และทันตแพทย์ ๑ คน ต่อผู้ต้องขังซึ่งมีจำนวนกว่า ๔,๐๐๐ คน จึงไม่เพียงพอต่อการดูแลรักษาพยาบาล จากนั้นได้เดินตรวจเยี่ยมแดน ๘ เป็นแดนสาธิตกิจกรรม โคกหนองนาโมเดล เป็นการปรับเปลี่ยนและเป็นการพัฒนาพฤตินิสัยผู้ต้องขังให้นำหลักปรัชญาเศรษฐกิจพอเพียงนำไปใช้ในการดำเนินชีวิตภายหลังพ้นโทษ ตรวจเยี่ยมแดนฝึกวิชาชีพ การทำเฟอร์นิเจอร์ งานศิลปะ

ที่มา : https://www.thaigov.go.th/news/contents/details/72425