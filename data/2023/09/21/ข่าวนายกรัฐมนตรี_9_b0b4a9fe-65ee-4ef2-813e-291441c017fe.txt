รัฐบาลไทย-ข่าวทำเนียบรัฐบาล-'นายกรัฐมนตรี' ย้ำไม่มีความคิดปลดผู้ว่าแบงค์ชาติ ยันไม่มีสิทธิ์ไปไล่ใคร และให้ความเคาพคนทำงาน ส่วนปัญหา ตม.ไม่พอรองรับการเปิด Visa-Free ได้สั่งการไปแล้วว่าต้องพร้อมไม่ใช่ฮูเล ฮูเล กับนโยบายที่ออกไป 


วันพฤหัสบดีที่ 21 กันยายน 2566
'นายกรัฐมนตรี' ย้ำไม่มีความคิดปลดผู้ว่าแบงค์ชาติ ยันไม่มีสิทธิ์ไปไล่ใคร และให้ความเคาพคนทำงาน ส่วนปัญหา ตม.ไม่พอรองรับการเปิด Visa-Free ได้สั่งการไปแล้วว่าต้องพร้อมไม่ใช่ฮูเล ฮูเล กับนโยบายที่ออกไป
พร้อมห่วงใยปัญหาน้ำท่วมในอีสาน ยันยังไม่เคาะชื่อ ผบ.ตร.
วันที่ 20 ก.ย.2566 ณ นครนิวยอร์ก สหรัฐอเมริกา นายเศรษฐา ทวีสิน นายกรัฐมนตรี และรัฐมนตรีว่าการกระทรวงการคลัง ให้สัมภาษณ์กรณีมีข่าวว่าจะปลดผู้ว่าการธนาคารแห่งประเทศไทย
นายกรัฐมนตรีกล่าวว่า เป็นเรื่องที่น่าตลกมาก ตนไม่เคยมีความคิด และคราวนี้ไม่แน่ใจว่ามีข่าวมาได้อย่างไร ตนเคยได้เจอผู้ว่าการธนาคารแห่งประเทศไทย 3 ครั้ง ตั้งแต่ตนเข้ามาทำงานการเมือง ก่อนรับตำแหน่งนายกรัฐมนตรี ผู้ว่า ธปท.ได้เข้าไปที่พรรคเพื่อไทย เพื่อหารือถึงเรื่อง Digital Wallet ได้ให้ข้อเสนอแนะ ตนก็น้อมรับมาปฏิบัติ และได้เจอกันที่กระทรวงการคลังในวันที่มอบนโยบาย คือทุกคนไปพูดว่านายกรัฐมนตรีไม่มีสิทธิที่จะไปไล่ผู้ว่าฯ ธปท.
"บางคนไปพูดว่านายกรัฐมนตรี ไม่มีสิทธิ์ที่จะไปไล่ ผมนี่ความคิดยังไม่มีเลยครับ อย่าว่าแต่สิทธิ์เลยครับ ความคิดยังไม่มีเลย ผมว่าเรื่องนี้ต้องให้ความเป็นธรรมกับผมและผู้ว่าแบงค์ชาติ เราไม่เคยมีเรื่องอะไรมาก่อน ผมให้ความเคารพ ให้เกียรติ ต่างคนต่างเคารพซึ่งกันและกัน " นายกรัฐมนตรี กล่าวย้ำ
ส่วนกรณี visa-free ที่จะเปิดให้นักท่องเที่ยวจีนและคาซัคสถาน พบว่าทาง ตม.มีกำลังพลไม่พอ นายกรัฐมนตรี กล่าวว่าได้พูดคุยกับผู้บัญชาการตำรวจตรวจคนเข้าเมือง และกำชับไปแล้วว่าช่องเปิดมี 150 กว่าช่องเคยใช้อยู่ 70 กว่าช่อง ท่านสัญญาว่าจะเปิดได้ในช่วงชั่วโมงเร่งด่วน ก็ได้กำชับว่าขอให้เติมเคาน์เตอร์ทั้งหลายให้เต็มจะได้ทำได้ ขอให้มอนิเตอร์ตลอด ซึ่งตนเองได้สั่งการไปแล้ว ซึ่งผู้บัญชาการตรวจคนเข้าเมืองรับทราบแล้ว ไม่ใช่ว่ามีนโยบายวีซ่าฟรีแล้วไม่ให้ความสำคัญเรื่องนี้
นายกรัฐมนตรี ย้ำว่า ตนให้ความสำคัญตั้งแต่ก้าวแรกที่นักท่องเที่ยวมาถึงประเทศไทย ขั้นตอนทั้งหมดตั้งแต่ตรวจคนเข้าเมือง เข้าวีซ่า รับกระเป๋า เรียกรถ จนไปถึงโรงแรม
"รัฐบาลนี้ให้ความสำคัญอย่างยิ่งเรื่องนี้ ไม่ได้แค่ ฮูเลฮูเล กับนโยบายที่ออกไป" นายกรัฐมนตรี เน้นย้ำ
ส่วนเรื่องน้ำท่วมในหลายจังหวัดของภาคอีสาน นายกรัฐมนตรี ระบุว่าเป็นเรื่องที่น่ากังวล เพราะเดี๋ยวมีเรื่องน้ำท่วม และภาวะเอลนีโญ่ ซึ่งได้พูดคุยกับนายอนุทิน ชาญวีรกูล รองนายกรัฐมนตรี และรมว.กระทรวงมหาดไทย ตั้งแต่ก่อนเดินทางมาประชุม UN กำชับให้ดูเรื่องนี้ ขณะเดียวกันได้พูดคุยกับ ร.อ.ธรรมนัส พรหมเผ่า รมว.กระทรวงเกษตรและสหกรณ์ ได้ลงพื้นที่ตลอด ตั้งแต่น้ำท่วมที่บึงกาฬ สั่งการให้เร่งระบายน้ำออกโดยเร็ว หลายๆ อย่างถ้าเกิดท่วมชั่วคราว ไม่ได้บอกว่าไม่เป็นไร แต่ถ้าท่วมไม่เกิน 3 วัน ข้าวก็ยังไม่ตาย ดังนั้นต้องเร่งแก้ปัญหาระบายน้ำได้เร็ว พืชผลการเกษตรไม่เสียหาย ความเป็นอยู่ของพี่น้องถือเป็นเรื่องสำคัญที่สุดและฝากความห่วงใยถึงพี่น้องประชาชนที่ประสบภัย
นายกรัฐมนตรี กล่าวด้วยว่ามาที่นี่ต้องขอขอบคุณกระทรวงการต่างประเทศ ที่ดูแลอย่างดี ที่จัดตารางให้พบปะพูดคุยกับภาคส่วนต่างๆ ถือเป็นภารกิจใหญ่ ตนเพิ่งรับตำแหน่ง เพิ่งแจ้งให้กระทรวงการต่างประเทศรับทราบว่าจะเข้าร่วมประชุม UNGA เจ้าหน้าที่ทุกท่าน รวมถึงเจ้าหน้าที่สำนักนายกรัฐมนตรี ทำงานอย่างเต็มที่ หากมีอะไรขาดตกบกพร่อง ต้องขออภัยไว้ด้วย
ส่วนการแต่งตั้งผู้บัญชาการตำแหน่งผู้บัญชาการแห่งชาติ  นายกรัฐมนตรี ยืนยันว่า ยังไม่ได้เคาะชื่อครับ

ที่มา : https://www.thaigov.go.th/news/contents/details/72451