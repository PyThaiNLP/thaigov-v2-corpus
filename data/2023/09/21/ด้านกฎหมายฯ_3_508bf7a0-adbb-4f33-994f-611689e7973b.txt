รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม เร่งขับเคลื่อนคลินิกให้คำปรึกษาด้านจิตสังคมในระบบศาล ย้ำชัด! ยึดหลักการ “เปลี่ยนผู้เสพเป็นผู้ป่วย”


วันพฤหัสบดีที่ 21 กันยายน 2566
21/09/2566
พิมพ์
รัฐมนตรีว่าการกระทรวงยุติธรรม เร่งขับเคลื่อนคลินิกให้คำปรึกษาด้านจิตสังคมในระบบศาล ย้ำชัด! ยึดหลักการ “เปลี่ยนผู้เสพเป็นผู้ป่วย”
รัฐมนตรีว่าการกระทรวงยุติธรรม เร่งขับเคลื่อนคลินิกให้คำปรึกษาด้านจิตสังคมในระบบศาล ย้ำชัด! ยึดหลักการ “เปลี่ยนผู้เสพเป็นผู้ป่วย”
ในวันพฤหัสบดีที่ ๒๑ กันยายน ๒๕๖๖ เวลา ๐๙.๐๐ น. พ.ต.อ.ทวี สอดส่อง รัฐมนตรีว่าการกระทรวงยุติธรรม เป็นประธานในพิธีเปิดการประชุมเชิงปฏิบัติการเพื่อขับเคลื่อนการดำเนินงานการให้คำปรึกษาด้านจิตสังคมในระบบศาล โดยมี นายกูเฮง ยาวอหะซัน เลขานุการรัฐมนตรีว่าการกระทรวงยุติธรรม  นายธนากร  คัยนันท์ รองเลขาธิการ ป.ป.ส. อธิบดีผู้พิพากษาภาค ๑-๙ ผู้แทนสำนักงานศาลยุติธรรม ผู้แทนกระทรวงสาธารณสุข ผู้แทนกระทรวงมหาดไทย ผู้แทนสำนักงานตำรวจแห่งชาติ อธิบดีและหัวหน้าศาลทั่วประเทศ เข้าร่วมประชุมกว่า ๓๐๐ คน ณ ห้องประชุมแกรนด์ บอลรูม โรงแรมเซ็นจูรี่ พาร์ค กรุงเทพมหานคร
พ.ต.อ.ทวี สอดส่อง รัฐมนตรีว่าการกระทรวงยุติธรรม กล่าวว่า การดำเนินงานให้คำปรึกษาด้านจิตสังคมในระบบศาล เป็นนโยบายสำคัญของรัฐบาลในการแก้ไขปัญหายาเสพติดตามประมวลกฎหมายยาเสพติด ที่กำหนดให้ศาลพิจารณาคดีโดยคำนึงถึงการสงเคราะห์มากกว่าการลงโทษจำคุก หรือเปลี่ยนโทษจำคุกเป็นการใช้วิธีการเพื่อความปลอดภัยตามประมวลกฎหมายอาญา หรือการคุมประพฤติตามมาตรา ๕๖ มาใช้แทนการลงโทษ หรือส่งตัวจำเลยเข้ารับการบำบัดรักษา ถือเป็นการจัดการปัญหายาเสพติดโดยยึดหลักการ “เปลี่ยนผู้เสพเป็นผู้ป่วย” อย่างมีประสิทธิภาพสามารถกลับสู่สังคมอย่างมีคุณภาพ และพัฒนาทักษะความสามารถให้เข้าสู่ภาคแรงงานต่อไป ถือเป็นหมุดหมายสำคัญในการขับเคลื่อนการดำเนินงานของคลินิกให้คำปรึกษาด้านจิตสังคม และการแก้ปัญหายาเสพติดของประเทศอย่างยั่งยืน
นายธนากร คัยนันท์ รองเลขาธิการ ป.ป.ส. กล่าวว่า สำนักงาน ป.ป.ส. มีบทบาทสำคัญในการสนับสนุนการขับเคลื่อนการให้คำปรึกษาด้านจิตสังคมในระบบศาลมาอย่างต่อเนื่องตั้งแต่ปี ๒๕๕๗ จนถึงปัจจุบัน ภายใต้ความร่วมมือของสำนักงานศาลยุติธรรมและสำนักงาน ป.ป.ส. ผ่านบันทึกข้อตกลงว่าด้วยความร่วมมือเพื่อการดำเนินงานให้คำปรึกษาด้านจิตสังคมแก่ผู้ต้องหาหรือจำเลยคดียาเสพติดในระบบศาล ส่งผลให้ศาลทั่วประเทศเข้าร่วมโครงการเป็นจำนวนมาก โดยในปี ๒๕๖๖ มีศาลจังหวัด ศาลแขวง ศาลเยาวชนและครอบครัว และศาลไม่สังกัดภาคทั่วประเทศ เข้าร่วมโครงการรวม ๑๖๓ แห่ง โดยในปี ๒๕๖๗ มีเป้าหมายในการขยายเพิ่มเป็น ๑๘๙ แห่ง ทั่วประเทศ
จากการประชุมในครั้งนี้ ถือเป็นการแลกเปลี่ยนเรียนรู้แนวทางการดำเนินงานที่ประสบความสำเร็จจากผู้บริหารศาล ผู้พิพากษา และบุคลากรที่รับผิดชอบงานในแต่ละศาลทั่วประเทศ รวมทั้งรับมอบนโยบายจากผู้บริหารสำนักงานศาลยุติธรรม เพื่อนำไปพัฒนาระบบการให้คำปรึกษาด้านจิตสังคมแก่ผู้ต้องหาคดียาเสพติดและคดีความรุนแรงในครอบครัวให้มีประสิทธิภาพมากยิ่งขึ้น โดยผู้ต้องหาที่เข้าร่วมโครงการจะได้รับโอกาสในการให้คำปรึกษาอย่างต่อเนื่องจากนักจิตวิทยา นักสังคมสงเคราะห์ และบุคลากรที่มีความรู้ความสามารถในการยุติหรือแก้ไขปัญหา ตลอดจนส่งเสริมให้ผู้รับคำปรึกษาเข้าใจปัญหาสามารถตัดสินใจแก้ไขปัญหา และพัฒนาตนเองด้วยวิธีการที่ถูกต้องเหมาะสม ส่งผลให้ลดโอกาสที่ผู้กระทำผิดไม่ร้ายแรงจะแปรสภาพเป็นอาชญากร ได้ตระหนักและปรับเปลี่ยนชีวิต สามารถดำเนินชีวิตอยู่กับครอบครัว รวมถึงศึกษาต่อและประกอบอาชีพได้ตามปกติ ลดการกระทำผิดซ้ำ ส่งผลต่อการแก้ปัญหานักโทษล้นคุกได้ ทั้งนี้ทุกคนสามารถร่วมเป็นส่วนหนึ่งในการแก้ไขปัญหายาเสพติดได้ ด้วยการแจ้งเบาะแสยาเสพติด ผ่านสายด่วน ป.ป.ส. โทร. ๑๓๘๖ ฟรี ๒๔ ชั่วโมง

ที่มา : https://www.thaigov.go.th/news/contents/details/72459