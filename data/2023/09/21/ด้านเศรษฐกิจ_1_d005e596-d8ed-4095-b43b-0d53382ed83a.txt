รัฐบาลไทย-ข่าวทำเนียบรัฐบาล-ผู้ตรวจฯ เดชา นำทีม MIND ชมศูนย์ทดสอบยานยนต์จีน เล็งต่อยอดไอเดียพัฒนามาตรฐานไทยสู่ระดับสากล  


วันพฤหัสบดีที่ 21 กันยายน 2566
21/09/2566
พิมพ์
ผู้ตรวจฯ เดชา นำทีม MIND ชมศูนย์ทดสอบยานยนต์จีน เล็งต่อยอดไอเดียพัฒนามาตรฐานไทยสู่ระดับสากล
ผู้ตรวจราชการกระทรวงอุตสาหกรรม เดชา นำทีม MIND ชมศูนย์ทดสอบยานยนต์จีน เล็งต่อยอดไอเดียพัฒนามาตรฐานไทยสู่ระดับสากล
วันที่ 19 กันยายน 2566 นายเดชา จาตุธนานันท์ ผู้ตรวจราชการกระทรวงอุตสาหกรรม และคณะผู้บริหารกระทรวงอุตสาหกรรม ประกอบด้วย นายกฤศ จันทร์สุวรรณ รองผู้อำนวยการสำนักงานเศรษฐกิจอุตสาหกรรม นายดุสิต อนันตรักษ์ ผู้อำนวยการศูนย์เทคโนโลยีสารสนเทศและการสื่อสาร สำนักงานปลัดกระทรวงอุตสาหกรรม นายชัยวิชิต ลิขิตาภรณ์ ผู้อำนวยการกองกำหนดมาตรฐาน สำนักงานมาตรฐานผลิตภัณฑ์อุตสาหกรรม และนายเกรียงศักดิ์ วงศ์พร้อมรัตน์ ผู้อำนวยการสถาบันยานยนต์ ได้เดินทางไปยังเมืองกวางโจว มณฑลกวางตุ้ง เพื่อเยี่ยมชมศูนย์ทดสอบรถยนต์ CATARC Automotive Testing Centers
ศูนย์ทดสอบรถยนต์ ณ เมืองกวางโจวแห่งนี้ เป็น 1 ใน 6 ศูนย์ทดสอบในประเทศจีน ของ China Automotive Technology and Research Center (CATARC) ถือหุ้นทั้งหมดโดย CATARC และมีรายได้จากการให้บริการด้านการทดสอบ (Type Approval) และการวิจัยพัฒนา (R&D) ทั้งรถยนต์ที่ผลิตในประเทศจีนและรถยนต์นำเข้า มีรายได้ประมาณ 500-600 ล้านหยวนต่อปี โดยครึ่งหนึ่งของรายได้มาจากกิจกรรมด้านวิจัยและพัฒนา ศูนย์ทดสอบฯ มีพนักงานประมาณ 300 คน และประกอบด้วย สนามทดสอบ (Vehicle Performance Test Drive) ความยาวประมาณ 2.1 กิโลเมตร และห้องปฏิบัติการทดสอบ 6 ส่วนหลัก เช่น ห้องปฏิบัติการทดสอบ NEV (New Energy Vehicle) และชิ้นส่วน ได้แก่ แบตเตอรี่ มอเตอร์ ห้องปฏิบัติการทดสอบมลพิษ ห้องปฏิบัติการทดสอบการชน (Crash Test) ห้องปฏิบัติการทดสอบความเข้ากันได้ทางแม่เหล็กไฟฟ้า (EMC) เป็นต้น
ในระหว่างการเยี่ยมชม คณะผู้บริหารฝ่ายไทยได้มีการหารือกับ Mr. Fu Tienqiang หัวหน้าวิศวกรของศูนย์ทดสอบฯ จึงทราบว่า ในปัจจุบัน รถยนต์เครื่องยนต์สันดาปภายในที่จำหน่ายในจีนเป็นมาตรฐานยูโร 6 แล้ว และกำลังจะพัฒนาไปสู่ยูโร 7 ต่อไป โดยระบบมาตรฐานของจีนจะกำหนดเกณฑ์ให้สูงกว่ามาตรฐานของสหภาพยุโรปเสมอ เพื่อให้สามารถส่งออกรถยนต์ไปจำหน่ายยังยุโรป อเมริกาเหนือได้

ที่มา : https://www.thaigov.go.th/news/contents/details/72436