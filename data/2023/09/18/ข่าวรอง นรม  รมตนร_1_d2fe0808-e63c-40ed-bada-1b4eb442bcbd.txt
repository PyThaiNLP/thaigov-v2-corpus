รัฐบาลไทย-ข่าวทำเนียบรัฐบาล-​รองนายกฯ ภูมิธรรม พบหารือกับ ประธานกลุ่มมิตรภาพสมาชิกรัฐสภาสหราชอาณาจักร-ไทย ส่งเสริมความสัมพันธ์ เพิ่มพูนความร่วมมือระหว่างไทย-สหราชอาณาจักร ในทุกมิติ โดยเฉพาะด้านการค้า การลงทุน


วันจันทร์ที่ 18 กันยายน 2566
18/09/2566
พิมพ์
​รองนายกฯ ภูมิธรรม พบหารือกับ ประธานกลุ่มมิตรภาพสมาชิกรัฐสภาสหราชอาณาจักร-ไทย ส่งเสริมความสัมพันธ์ เพิ่มพูนความร่วมมือระหว่างไทย-สหราชอาณาจักร ในทุกมิติ โดยเฉพาะด้านการค้า การลงทุน
​รองนายกฯ ภูมิธรรม พบหารือกับ ประธานกลุ่มมิตรภาพสมาชิกรัฐสภาสหราชอาณาจักร-ไทย ส่งเสริมความสัมพันธ์ เพิ่มพูนความร่วมมือระหว่างไทย-สหราชอาณาจักร ในทุกมิติ โดยเฉพาะด้านการค้า การลงทุน และการท่องเที่ยว
วันนี้ (วันจันทร์ที่ 18 กันยายน 2566) เวลา 16.00 น. ณ ห้องรับรอง 1 ตึกบัญชาการ 1 ทำเนียบรัฐบาล เซอร์ เกรแฮม เบรดี้ (Sir Graham Brady) ประธานกลุ่มมิตรภาพสมาชิกรัฐสภาสหราชอาณาจักร-ไทย (All-Party Parliamentary Group on Thailand: APPG Thailand) เข้าเยี่ยมคารวะนายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงพาณิชย์ เนื่องในโอกาสเยือนไทย สรุปสาระสำคัญของการหารือดังนี้
รองนายกรัฐมนตรีกล่าวต้อนรับประธานกลุ่มมิตรภาพสมาชิกรัฐสภาสหราชอาณาจักร-ไทย พร้อมทั้งชื่นชมความสัมพันธ์ระหว่างไทยกับสหราชอาณาจักรที่แน่นแฟ้นและมีความผูกพันมาอย่างยาวนาน และเชื่อมั่นว่าการหารือในครั้งนี้จะนำไปสู่ประโยชน์ในมิติต่างๆของทั้งสองประเทศ
ประธานกลุ่มมิตรภาพสมาชิกรัฐสภาสหราชอาณาจักร-ไทยกล่าวขอบคุณรองนายกรัฐมนตรีที่อนุญาตให้เข้าเยี่ยมคารวะในวันนี้ และมีความยินดีเป็นอย่างยิ่งที่เป็นคณะแรกๆที่ได้เข้าพบรองนายกรัฐมนตรี และขอแสดงความยินดีกับการเข้ารับตำแหน่งตลอดจนขอให้กำลังใจรัฐบาลไทยในการรับมือกับความท้าทายต่างๆ
โอกาสนี้ ทั้งสองฝ่ายได้หารือเกี่ยวกับประเด็นความร่วมมือที่สำคัญ ดังนี้
ความร่วมมือด้านการค้าและการลงทุน รองนายกรัฐมนตรียินดีที่ความสัมพันธ์ทางการค้าระหว่างไทยและสหราชอาณาจักรมีมาอย่างยาวนาน และด้วยความท้าทายทางเศรษฐกิจที่เกิดขึ้นตลอดจนความท้าทายจากวิกฤตโควิด-19 รัฐบาลไทยมุ่งเน้นในการฟื้นฟูเศรษฐกิจโดยเร็ว พร้อมส่งเสริมความร่วมมือตามแนวทางประชาธิปไตย นอกจากนี้ประธานกลุ่มมิตรภาพสมาชิกรัฐสภาสหราชอาณาจักร-ไทยยังได้แสดงความสนใจนโยบายการกระตุ้นเศรษฐกิจด้วยการเติมเงิน 10,000 บาท ผ่าน Digital Wallet ซึ่งรองนายกรัฐมนตรีกล่าวว่า นโยบายนี้เป็นการกระตุ้นเศรษฐกิจไทยให้ฟื้นตัวอย่างรวดเร็ว ซึ่งจะทำให้เศรษฐกิจไทยมีการเติบโตทั้งระบบ รองนายกรัฐมนตรีขอบคุณประธานกลุ่มมิตรภาพสมาชิกรัฐสภาสหราชอาณาจักร-ไทย และคณะ ที่สนับสนุนกรอบคณะกรรมการร่วมด้านเศรษฐกิจและการค้า (Joint Economic and Trade Committee: JETCO) ที่มีความก้าวหน้าด้วยดี
ซึ่งไทยให้ความสำคัญกับแผนงานในสาขาต่าง ๆ ภายใต้กรอบคณะกรรมการร่วมด้านเศรษฐกิจและการค้า (Joint Economic and Trade Committee: JETCO) โดยเฉพาะด้านเกษตร อาหารและเครื่องดื่ม ดิจิทัล การลงทุน การค้า และการเงิน ซึ่งจะช่วยยกระดับมาตรฐานด้านกฎระเบียบระหว่างหน่วยงานภาครัฐของทั้งสองฝ่าย รวมทั้งช่วยสร้างโอกาส ทางการค้าและการลงทุนให้กับภาคธุรกิจของทั้งสองฝ่ายเพิ่มขึ้น โดยไทยจะเป็นเจ้าภาพจัดการประชุม JETCO ครั้งที่ 2 ในเดือนพฤศจิกายน 2566 นี้
ความร่วมมือด้านสังคมและวัฒนธรรม รองนายกรัฐมนตรียินดีที่ทั้งสองประเทศมีความสัมพันธ์ในระดับประชาชนที่ใกล้ชิด มีการแลกเปลี่ยนระดับประชาชนระหว่างกันจำนวนมาก โดยทั้งสองฝ่ายเห็นพ้องที่จะอำนวยความสะดวกในการเดินทางให้มากยิ่งขึ้น อาทิ การพิจารณาจัดทำความตกลงยกเว้นการตรวจลงตราสำหรับผู้ถือหนังสือเดินทางแบบธรรมดาของไทยที่เดินทางไปยังสหราชอาณาจักร ซึ่งจะเป็นหนึ่งในจุดเริ่มต้นของกิจกรรมทางเศรษฐกิจและสังคมที่มากขึ้นของประชาชนทั้งสองประเทศ และจะก่อให้เกิดความสัมพันธ์ในมิติต่างๆเกิดขึ้นตามมาอีกด้วย

ที่มา : https://www.thaigov.go.th/news/contents/details/72331