รัฐบาลไทย-ข่าวทำเนียบรัฐบาล-ปลัด มท. เสริมพลัง “ทีมผู้อำนวยการฝึกอบรม” ทุกส่วนราชการมหาดไทย เน้นย้ำ เป็นผู้นำการสร้างสมรรถนะข้าราชการในพื้นที่ เพื่อเป็น keyman กระตุ้นเศรษฐกิจฐานรากด้วยเขตพัฒนาเศรษฐกิจพอเพียง


วันจันทร์ที่ 18 กันยายน 2566
17/09/2566
พิมพ์
ปลัด มท. เสริมพลัง “ทีมผู้อำนวยการฝึกอบรม” ทุกส่วนราชการมหาดไทย เน้นย้ำ เป็นผู้นำการสร้างสมรรถนะข้าราชการในพื้นที่ เพื่อเป็น keyman กระตุ้นเศรษฐกิจฐานรากด้วยเขตพัฒนาเศรษฐกิจพอเพียง
ปลัดมหาดไทย เสริมพลัง “ทีมผู้อำนวยการฝึกอบรม” ทุกส่วนราชการมหาดไทย เน้นย้ำ เป็นผู้นำการสร้างสมรรถนะข้าราชการในพื้นที่ เพื่อเป็น keyman กระตุ้นเศรษฐกิจฐานรากด้วยเขตพัฒนาเศรษฐกิจพอเพียง (SEDZ) ปลุก "Passion" การขับเคลื่อนงานบำบัดทุกข์ บำรุงสุข
ปลัดมหาดไทย เสริมพลัง “ทีมผู้อำนวยการฝึกอบรม” ทุกส่วนราชการมหาดไทย เน้นย้ำ เป็นผู้นำการสร้างสมรรถนะข้าราชการในพื้นที่ เพื่อเป็น keyman กระตุ้นเศรษฐกิจฐานรากด้วยเขตพัฒนาเศรษฐกิจพอเพียง (SEDZ) ปลุก "Passion" การขับเคลื่อนงานบำบัดทุกข์ บำรุงสุข และสร้างความอุดมสมบูรณ์พูนสุขโดยถ้วนหน้าเพื่อประชาชนมีคุณภาพชีวิตที่ดีอย่างยั่งยืน
เมื่อวันที่ 16 ก.ย. 66 เวลา 10.00 น. นายสุทธิพงษ์ จุลเจริญ ปลัดกระทรวงมหาดไทย เป็นประธานเปิดการฝึกอบรมเชิงปฏิบัติการด้านการจัดการความรู้ วิจัย และพัฒนาบุคลากรของกระทรวงมหาดไทย เพื่อขับเคลื่อนเขตพัฒนาเศรษฐกิจพอเพียง (Sufficiency Economy Development Zone : SEDZ) ด้วยโมเดลเศรษฐกิจใหม่ พร้อมบรรยายพิเศษ ในหัวข้อ "การขับเคลื่อนงานเชิงนโยบายเขตพัฒนาเศรษฐกิจพอเพียง เพื่อยกระดับเศรษฐกิจฐานราก" ผ่านระบบประชุมทางไกล (Zoom Cloud Meeting) ไปยังวิทยาลัยมหาดไทย อำเภอบางละมุง จังหวัดชลบุรี โดยมี รศ.วรวรรณ โรจนไพบูลย์ ผศ.พิเชฐ โสวิทยสกุล ที่ปรึกษาปลัดกระทรวงมหาดไทย อาจารย์คณิต ธนูธรรมเจริญ อาจารย์ชยดิฐ หุตานุวัชร์ คณะวิทยากร ผู้อำนวยการสถาบันการฝึกอบรมของทุกกรมในสังกัดกระทรวงมหาดไทยและภาคีเครือข่าย จำนวน 75 คน ร่วมรับฟัง
นายสุทธิพงษ์ จุลเจริญ ปลัดกระทรวงมหาดไทย กล่าวว่า พี่น้องข้าราชการที่มาร่วมฝึกอบรมในวันนี้ ทุกท่านคือ “ผู้อำนวยการฝึกอบรม” ของทุกกรมในสังกัดกระทรวงมหาดไทย ที่ต้องทำหน้าที่เป็นผู้นำการบูรณาการด้านการพัฒนาบุคคลเพื่อทำให้ข้าราชการและบุคลากรในกรมของทุกท่าน ได้มีแรงปรารถนาในการทำงาน เป็นราชสีห์ที่มีไฟลุกโชนเพิ่มพูนทวีอยู่ทุกเวลา ซึ่งกระทรวงมหาดไทยให้ความสำคัญกับเรื่องของการสร้างคนด้วยการพัฒนาทรัพยากรบุคคล ให้เป็นผู้มีความรัก ความเชื่อมั่น ศรัทธา และความซื่อสัตย์ต่อองค์กร ควบคู่กับความเชี่ยวชาญในงาน จึงได้มีการพัฒนาหลักสูตรการฝึกอบรมเป็นจำนวนมาก เพราะการฝึกอบรมถือเป็นเรื่องที่มีความสำคัญอย่างยิ่งต่อคนและองค์กร เพราะเป็นกลไกที่จะช่วยสนับสนุนให้ภารกิจ "บำบัดทุกข์ บำรุงสุข" ของพวกเราชาวมหาดไทยได้บรรลุเป้าหมายและประสบผลสำเร็จ "เพราะ "คน" เป็นส่วนสำคัญที่สุด” และเป็นกลไกที่สำคัญอย่างยิ่งของทุกเรื่องราว เป็นจุดแตกหักของคำว่า “ความสำเร็จหรือล้มเหลว” ด้วยคนเป็นผู้ขับเคลื่อน อาทิ กลไกที่จะทำให้ครอบครัวมีความสุข คือ พ่อ แม่ ลูก และสมาชิกในครอบครัว หรือแม้แต่การแข่งขันกีฬา นักกีฬาก็เป็นส่วนสำคัญของการแข่งขัน ไม่ใช่ชัยชนะ แต่เราแข่งขันกีฬาเพื่อให้คนได้มีน้ำใจนักกีฬา ได้มีความมุ่งมั่น ความเพียรพยายามในการที่จะพัฒนาตนเองไปสู่เป้าหมายความปรารถนาของตน ซึ่งเป้าหมายสูงสุดของการแข่งขันกีฬา คือ “การมีสุขภาพพลานามัยที่ดี มีอาชีพที่ดี” ซึ่งทั้งหมดมีปัจจัยที่มาจาก "คน" แทบทั้งสิ้น ซึ่งทุกคนที่มาร่วมกันฝึกอบรมในวันนี้ ถือเป็นผู้ที่มีหน้าที่ในการ Coaching คนมหาดไทย
“เพราะทุกคน ณ ที่นี้ คือ “นักพัฒนาทรัพยากรบุคคล” ที่มีหน้าที่ในการยกระดับและพัฒนาบุคลากรในองค์กรผู้เป็นข้าราชการที่ดีในพระบาทสมเด็จพระเจ้าอยู่หัว ที่ได้รับการส่งเสริมให้เกิดความตระหนักรู้ถึงการเป็นคนดี มีจิตใจเสียสละ พร้อมอุทิศกาย อุทิศใจ เพื่อสร้างสิ่งที่ดีเพื่อส่วนรวม ดังนั้น คนที่เป็นข้าราชการจึงมีหน้าที่รับผิดชอบโดยตรง ที่ต้องทุ่มเทยิ่งไปกว่าการมีจิตอาสา เพราะเราได้มีโอกาสที่ดีในการจะได้ทำสิ่งที่ดีเพื่อประชาชนและประเทศชาติ ซึ่งสิ่งสำคัญในการพัฒนาบุคลากร คือการสร้าง Passion ให้กับคนของเรา ดังนั้นคนที่เป็นผู้ฝึกอบรมจึงต้องทุ่มเทแรงกาย แรงใจ เพื่อให้เกิดการฝึกอบรมที่ดี นำไปสู่การพัฒนายกระดับคุณภาพหลักสูตร ทำสิ่งที่ดี Change for Good โดยการดึงเอาความคิดสร้างสรรค์ กระตุ้นปลุกเร้า Passion เสริมสร้างองค์ความรู้เผยแพร่ให้กับทุกคนในองค์กรให้จงได้" นายสุทธิพงษ์ ฯ กล่าวในช่วงต้น
นายสุทธิพงษ์ จุลเจริญ ปลัดกระทรวงมหาดไทย กล่าวต่ออีกว่า กระทรวงมหาดไทยให้ความสำคัญในการเสริมสร้างพลังการมีส่วนร่วมของภาคีเครือข่ายทั้ง 7 ภาคี อันได้แก่ ภาคราชการ ภาคผู้นำศาสนา ภาควิชาการ ภาคเอกชน ภาคประชาชน ภาคประชาสังคม และภาคสื่อสารมวลชน ซึ่งประมวลรวมเรียกโดยย่อว่า “ทีม” เพื่อให้เกิดการทำงานแบบบูรณาการความร่วมมือจากผู้มีจิตใจเสียสละ มีจิตใจที่รุกรบ พร้อมทั้งนำแนวทางการทำงานของผู้ประสบความสำเร็จระดับโลกอย่าง ดร.คาซึโอ อินาโมริ ผู้ก่อตั้งบริษัท Kyocera ที่ท่านได้ให้แนวคิดหลักการทำงานที่เป็นปัจจัยของการนำไปสู่ความสำเร็จของการทำงานไว้ว่า คนในองค์กรต้องมีทัศนคติ (Attitude) ที่ดี ซึ่งความรู้ (Knowledge) และความสามารถ (Ability) เป็นเพียงเรื่องรอง เพราะหากเรามีทัศนคติที่ดี แม้จะมีความรู้และความสามารถที่น้อย แต่เราก็ยังมีภาคีเครือข่ายที่จะขับเคลื่อนร่วมไปกับพวกเราให้ไปสู่ความสำเร็จได้ จึงเป็นสิ่งที่กระทรวงมหาดไทยให้ความสำคัญกับภาคีเครือข่ายทั้ง 7 ภาคี ในการผนึกกำลังทำภารกิจ "บำบัดทุกข์ บำรุงสุข" โดยมี Attitude เป็นสิ่งที่สำคัญในการนำทาง ดังนั้น การพัฒนาที่ยั่งยืน (SDGs) ที่เรามุ่งหวังให้ข้าราชการของกระทรวงมหาดไทยโดยการไปเชิญชวนภาคีเครือข่ายมาร่วมทำหน้าที่และทำสิ่งที่จำเป็น เพื่อขับเคลื่อนงานไปสู่ระดับพื้นที่ (Area-Based) ในชุมชน/หมู่บ้าน โดยการน้อมนำหลักปรัชญาของเศรษฐกิจพอเพียง ซึ่งเป็นแนวพระราชดำริที่พระบาทสมเด็จพระเจ้าอยู่หัวทรง "สืบสาน รักษา และต่อยอด" จากพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร เพราะหลักปรัชญาของเศรษฐกิจพอเพียง มีใจความสำคัญคือ “การมุ่งเน้นความเป็นเหตุเป็นผล” โดยการคิดไตร่ตรองใคร่ครวญ ผ่านการพิสูจน์ทดลองหาความจริง เพื่อให้เราทุกคนสามารถพึ่งพาตนเองได้ คือ "พอกิน พออยู่ พอใช้ อย่างร่มเย็น" และใช้ประโยชน์จากพื้นที่ จากทรัพยากรที่มีไปสู่ความยั่งยืน ทั้งการสร้างความมั่นคงทางอาหาร เป็นที่มาของการขับเคลื่อนเขตพัฒนาเศรษฐกิจพอเพียง (Sufficiency Economy Development Zone : SEDZ) ด้วยโมเดลเศรษฐกิจใหม่ เพื่อทำให้ประเทศไทยเป็นครัวของโลก ขจัดปัญหาความยากจน ลดความเหลื่อมล้ำ เพิ่มศักยภาพในการพัฒนาพื้นที่ ใช้โอกาสจากแรงงานที่มีศักยภาพกลับไปพัฒนาบ้านเกิด เพื่อนำไปสู่การบำบัดทุกข์ บำรุงสุข และการพัฒนาอย่างยั่งยืน
"ตลอดระยะเวลาการครองสิริราชสมบัติทั้ง 70 ปี ของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร พระองค์ทรงมีโครงการในพระราชดำริกว่า 4,741 โครงการ ที่มีหลักปรัชญาของเศรษฐกิจพอเพียงเป็นองค์รวมของความสำเร็จ ซึ่งการจะนำไปสู่ความสำเร็จอย่างยั่งยืนนั้นมีคนเป็นส่วนสำคัญ ผ่านการทำ 4 กระบวนการสำคัญร่วมกัน คือ ร่วมพูดคุย ร่วมคิด ร่วมทำ และร่วมรับประโยชน์ และทำเป็นประจำอย่างต่อเนื่อง ก็จะนำไปสู่ความสำเร็จอย่างยั่งยืน ดังนั้น หน่วยฝึกอบรมทุกหน่วยงานจึงมีความสำคัญสูงสุดในการที่จะหล่อหลอมจิตใจของผู้คนในองค์กรให้ทุกคนมีองค์ความรู้และแรงปรารถนา เพื่อร่วมกันขับเคลื่อนทุกพื้นที่ของประเทศไทย ให้เป็นแผ่นดินธรรมแผ่นดินทอง นำไปสู่การเป็นหมู่บ้านยั่งยืน (Sustainable Village) โดยการน้อมนำหลักปรัชญาของเศรษฐกิจพอเพียง มายกระดับคุณภาพชีวิตของประชาชนให้ดีขึ้นอย่างยั่งยืน จึงขอเป็นกำลังใจให้นักพัฒนาทรัพยากรบุคคลของกระทรวงมหาดไทยทุกคนช่วยกันคิด ช่วยกันสร้างสรรค์งาน ช่วยกันสร้างอุดมการณ์ ทำให้บุคลากรของกระทรวงมหาดไทย มีองค์ความรู้ มีแรงปรารถนา เสียสละแรงกาย แรงใจ ทำภารกิจ "บำบัดทุกข์ บำรุงสุข และทำให้ประชาชนมีความอุดมสมบูรณ์พูนสุขโดยถ้วนหน้า” เป็นกำลังสำคัญในการทำให้ประชาชนลุกขึ้นมาสร้างงาน สร้างอาชีพ สร้างรายได้ เป็นกลไกในการทำหน้าที่ที่สำคัญด้านเศรษฐกิจในระดับพื้นที่ของกระทรวงมหาดไทย คือ “การกระตุ้นเศรษฐกิจฐานราก” เพื่อให้พี่น้องประชาชนมีคุณภาพชีวิตที่ดี มีความสุขอย่างยั่งยืน" นายสุทธิพงษ์ฯ กล่าวในช่วงท้าย
ด้านนายบุญธรรม ถาวรทัศนกิจ ผู้อำนวยการสถาบันดำรงราชานุภาพ กล่าวว่า โครงการฝึกอบรมเชิงปฏิบัติการด้านการจัดการความรู้ วิจัย และพัฒนาบุคลากรของ กระทรวงมหาดไทยเพื่อขับเคลื่อนเขตพัฒนาเศรษฐกิจพอเพียง (Sufficiency Economy Development Zone : SEDZ) ด้วยโมเดลเศรษฐกิจใหม่ มีวัตถุประสงค์เพื่อการบูรณาการหลักสูตรพัฒนาบุคลากรของส่วนราชการต่าง ๆ ในสังกัดกระทรวงมหาดไทยให้มีความทันสมัย สามารถรองรับการเปลี่ยนแปลง มีประสิทธิภาพและประสิทธิผล และสร้างหลักสูตรพัฒนากำลังคนที่มีสมรรถนะสูง ซึ่งมุ่งเรียนรู้อย่างต่อเนื่อง สามารถตอบโจทย์การพัฒนาแห่งอนาคต อีกทั้งยังเพื่อสร้างรูปแบบและแนวทางการบูรณาการการดำเนินงานและองค์ความรู้ด้านการพัฒนาพื้นที่ตามหลักปรัชญาของเศรษฐกิจพอเพียงไปสู่การขับเคลื่อนเขตพัฒนาเศรษฐกิจพอเพียงด้วยโมเดลเศรษฐกิจใหม่

ที่มา : https://www.thaigov.go.th/news/contents/details/72286