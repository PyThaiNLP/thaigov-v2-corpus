รัฐบาลไทย-ข่าวทำเนียบรัฐบาล-กรมทางหลวงชนบท รับมืออุทกภัยเร่งด่วน ระดมกำลังเจ้าหน้าที่ซ่อมคอสะพานบนถนนสาย รอ.4025 จังหวัดร้อยเอ็ด


วันจันทร์ที่ 18 กันยายน 2566
กรมทางหลวงชนบท รับมืออุทกภัยเร่งด่วน ระดมกำลังเจ้าหน้าที่ซ่อมคอสะพานบนถนนสาย รอ.4025 จังหวัดร้อยเอ็ด
เพื่อบรรเทาความเดือดร้อนให้ประชาชนตามข้อสั่งการของรัฐมนตรีว่าการกระทรวงคมนาคม ปัจจุบันสัญจรผ่านได้แล้ว
กรมทางหลวงชนบท (ทช.) กระทรวงคมนาคม โดยแขวงทางหลวงชนบทร้อยเอ็ด จัดเจ้าหน้าที่พร้อมเครื่องจักรเร่งเข้าซ่อมคอสะพานบนถนนทางหลวงชนบทสาย รอ.4025 - บ้านหนองฟ้า อำเภอหนองพอก และเสลภูมิ จังหวัดร้อยเอ็ด ช่วง บริเวณ กม. ที่ 12+200 - 12+210 ให้สามารถใช้งานได้ในเบื้องต้น เนื่องจากได้รับผลกระทบจากอุทกภัย ส่งผลให้น้ำกัดเซาะบริเวณคอสะพานเกิดความเสียหาย เพื่ออำนวยความสะดวกให้ประชาชนสามารถสัญจรได้อย่างปลอดภัย พร้อมทั้งจัดทำแผนปรับปรุงแก้ไขอย่างถาวรในลำดับถัดไป รวมถึงติดตั้งป้ายเตือน ป้ายแนะนำเส้นทางเลี่ยงบริเวณสายทางที่ได้รับผลกระทบจากอุทกภัย และจัดเจ้าหน้าที่ติดตามสถานการณ์เข้าช่วยเหลือประชาชนได้ภายใน 24 ชั่วโมง ตามข้อสั่งการของนายสุริยะ จึงรุ่งเรืองกิจ รัฐมนตรีว่าการกระทรวงคมนาคม
นอกจากนี้ ยังมีถนนทางหลวงชนบทสาย รอ.4078 - บ้านหนองผักตบ อำเภอเสลภูมิ จังหวัดร้อยเอ็ด ช่วง บริเวณ กม. ที่ 14+500 - 14+800 ยังมีน้ำหลาก ส่งผลให้ปริมาณน้ำยังท่วมสูงไม่สามารถสัญจรผ่านได้ ทั้งนี้ แขวงฯ ได้ติดตั้งป้ายเตือนและหลักนำทางขาวแดงตามแนวเขตถนน และจัดเจ้าหน้าที่ติดตามสถานการณ์อุทกภัยอย่างใกล้ชิด หากเกิดเหตุอุทกภัยบริเวณสายทางสามารถแจ้งเหตุได้ที่แขวงทางหลวงชนบทในพื้นที่ หรือสายด่วน ทช. โทร. 1146

ที่มา : https://www.thaigov.go.th/news/contents/details/72300