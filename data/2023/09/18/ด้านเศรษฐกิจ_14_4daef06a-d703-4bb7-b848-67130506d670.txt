รัฐบาลไทย-ข่าวทำเนียบรัฐบาล-กรมทางหลวงชนบท รับมืออุทกภัยต่อเนื่องตามข้อสั่งการของรัฐมนตรีว่าการกระทรวงคมนาคม  เร่งเคลื่อนย้ายต้นไม้ที่ขวางเส้นทางจราจรบนถนนสาย มส.3004 จังหวัดแม่ฮ่องสอน


วันจันทร์ที่ 18 กันยายน 2566
กรมทางหลวงชนบท รับมืออุทกภัยต่อเนื่องตามข้อสั่งการของรัฐมนตรีว่าการกระทรวงคมนาคม  เร่งเคลื่อนย้ายต้นไม้ที่ขวางเส้นทางจราจรบนถนนสาย มส.3004 จังหวัดแม่ฮ่องสอน
เพื่อให้ประชาชนเดินทางได้อย่างสะดวกปลอดภัย
กรมทางหลวงชนบท (ทช.) กระทรวงคมนาคม โดยแขวงทางหลวงชนบทแม่ฮ่องสอน หมวดบำรุงทางหลวงชนบทแม่สะเรียง ระดมกำลังเจ้าหน้าที่พร้อมอุปกรณ์เร่งเคลื่อนย้ายต้นไม้ล้มปิดทับเส้นทางจราจรบนถนนทางหลวงชนบทสาย มส.3004 แยก ทล.105 - บ้านแม่สามแลบ อำเภอสบเมย จังหวัดแม่ฮ่องสอน ช่วงบริเวณ กม. ที่ 6+700 เนื่องจากมีพายุฝนในพื้นที่ส่งผลให้ต้นไม้หักโค่นลงมากีดขวางทางจราจร ปัจจุบันจัดการสิ่งกีดขวางและสามารถสัญจรผ่านได้เรียบร้อยแล้ว เพื่อบรรเทาความเดือดร้อนให้ประชาชนสัญจรไป - มา ได้อย่างสะดวกปลอดภัย นอกจากนี้ จัดเจ้าหน้าที่ติดตามสถานการณ์อุทกภัยอย่างใกล้ชิด เพื่อเข้าช่วยเหลือประชาชนภายใน 24 ชั่วโมง ตามข้อสั่งการของนายสุริยะ จึงรุ่งเรืองกิจ รัฐมนตรีว่าการกระทรวงคมนาคม ทั้งนี้ ทช. จะเฝ้าระวังและติดตามสถานการณ์อุทกภัยอย่างต่อเนื่อง พร้อมจัดเตรียมเครื่องมือ เครื่องจักร วัสดุอุปกรณ์ สะพานเบลีย์ ยานพาหนะ เพื่อเข้าดำเนินการทันทีเมื่อเกิดเหตุ ประชาชนสามารถแจ้งเหตุอุทกภัยได้ที่แขวงทางหลวงชนบทในพื้นที่หรือสายด่วน ทช. โทร. 1146

ที่มา : https://www.thaigov.go.th/news/contents/details/72325