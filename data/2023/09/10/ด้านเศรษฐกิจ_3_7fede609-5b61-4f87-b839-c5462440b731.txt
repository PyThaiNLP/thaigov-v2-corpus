รัฐบาลไทย-ข่าวทำเนียบรัฐบาล-รมว.เกษตรฯ “ธรรมนัส” ลุยโคลน พบเกษตรกรภาคเหนือ รับฟังปัญหาด้านเกษตร รับปากเร่งแก้ปัญหาให้ทันท่วงที 


วันอาทิตย์ที่ 10 กันยายน 2566
รมว.เกษตรฯ “ธรรมนัส” ลุยโคลน พบเกษตรกรภาคเหนือ รับฟังปัญหาด้านเกษตร รับปากเร่งแก้ปัญหาให้ทันท่วงที
รมว.เกษตรฯ “ธรรมนัส” ลุยโคลน พบเกษตรกรภาคเหนือ รับฟังปัญหาด้านเกษตร รับปากเร่งแก้ปัญหาให้ทันท่วงที พร้อมติดตามงานก่อสร้างโครงการอ่างเก็บน้ำแม่ตาช้าง แก้ภัยแล้ง เพิ่มแหล่งน้ำต้นทุนเพื่อชาวแม่สรวย จ.เชียงราย
วันนี้ (10 ก.ย.66) ร้อยเอก ธรรมนัส พรหมเผ่า รัฐมนตรีว่าการกระทรวงเกษตรและสหกรณ์ ลงพื้นที่ตรวจติดตามการดำเนินงานการก่อสร้างโครงการอ่างเก็บน้ำแม่ตาช้าง จังหวัดเชียงราย ต.ป่าแดด อ.แม่สรวย จ.เชียงราย โดยมี นายศรัณยู มีทองคำ รองผู้ว่าราชการจังหวัดเชียงราย นายสุรเดช สมิเปรม รองปลัดกระทรวงเกษตรและสหกรณ์ นายประพิศ จันทร์มา อธิบดีกรมชลประทาน คณะผู้บริหารกระทรวงเกษตรและสหกรณ์ หัวหน้าส่วนราชการ เข้าร่วม ตลอดจนกลุ่มเกษตรกรผู้ใช้น้ำลำนำแม่กื้ด เครือข่ายเกษตรกรชาวสวนลำไย 8 จังหวัดภาคเหนือ ชมรมสหกรณ์โคนมภาคเหนือ จำกัด และกลุ่มเกษตรกรที่มารอให้การต้อนรับอย่างหนาแน่น
โอกาสนี้ รัฐมนตรีว่าการกระทรวงเกษตรฯ ได้พบปะ และรับฟังปัญหาจากเกษตรกรในพื้นที่ ตลอดจนรับมอบหนังสือเพื่อติดตามโครงการด้านการเกษตรจากเกษตรกร 8 จังหวัดในภาคเหนือ
รัฐมนตรีว่าการกระทรวงเกษตรฯ กล่าวว่า ขอขอบคุณทุกหน่วยงานที่เกี่ยวข้อง ที่ได้ร่วมกันผลักดันโครงการอ่างเก็บน้ำแม่ตาช้าง ให้ได้รับการอนุมัติจากคณะรัฐมนตรี (ครม.) ซึ่งโครงการนี้จะเป็นแหล่งเก็บกักน้ำต้นทุนเพื่อบรรเทาปัญหาการขาดแคลนน้ำเพื่อการอุปโภค-บริโภคของราษฎรในฤดูแล้ง ช่วงบรรเทาอุทกภัยในฤดูฝน และสามารถเป็นแหล่งเพาะพันธุ์ อนุรักษ์สัตว์น้ำ และรักษาสภาพต้นน้ำลำธารฟื้นฟูสภาพป่าไม้ให้ดีขึ้น
“วันนี้ตั้งใจมารับฟังปัญหาจากชาวบ้าน พี่น้องเกษตรกรในพื้นที่ โดยโครงการอ่างเก็บน้ำแม่ตาช้าง จะสามารถเริ่มก่อสร้างในปีงบประมาณ พ.ศ. 2567  และสิ่งที่ต้องดำเนินการในขั้นตอนต่อไป คือ วงเงินค่าชดเชยให้กับพี่น้องประชาชนที่อยู่บริเวณโครงการอ่างเก็บน้ำฯ อย่างเหมาะสม ทั้งนี้ ขอฝากถึงพี่น้องเกษตรกร ว่า ในยุคที่ผมได้ดำรงตำแหน่งรัฐมนตรีเกษตรฯ เราจะขับเคลื่อนการทำงานอย่างเป็นครอบครัว บูรณาการทำงานทุกหน่วยงานในสังกัดในมิติใหม่ คือเข้าถึงฐานราก เข้าถึงพื้นที่ รับฟังปัญหา โดยเตรียมนำโครงการสำคัญที่เคยได้ขับเคลื่อนนำมาเดินหน้าสานต่อ โดยเฉพาะการผลักดัน พระราชบัญญัติ (พ.ร.บ.) ลำไย ให้สำเร็จเพื่อช่วยเหลือเยียวยาเกษตรกรผู้ปลูกลำไย” รัฐมนตรีเกษตรฯ กล่าว
ทั้งนี้ เมื่อวันที่ 28 กุมภาพันธ์ 2566 ครม. มีมติอนุมัติเห็นชอบให้กระทรวงเกษตรและสหกรณ์ โดยกรมชลประทาน ดําเนินโครงการอ่างเก็บน้ำแม่ตาช้าง จังหวัดเชียงราย กรอบวงเงินงบประมาณ 1,325 ล้านบาท โดยมีแผนงานระยะเวลาโครงการ 3 ปี ระหว่างปี 2568 -2570 ตัวเขื่อนจะเป็นเขื่อนดินถมชนิดแบ่งส่วน (Zone Type) ความจุกักเก็บน้ำได้ 32 ล้านลูกบาศก์เมตร โดยเขื่อนหัวงานและอ่างเก็บน้ำของโครงการตั้งอยู่บริเวณบ้านใหม่เจริญ ต.ป่าแดด อ.แม่สรวย จ.เชียงราย พื้นที่ดังกล่าวเป็นที่ป่าทั้งหมดรวม 1,696 ไร่ 2 งาน 37 ตรว. หากดำเนินการก่อสร้างแล้วเสร็จ จะเป็นแหล่งน้ำต้นทุนสำหรับใช้ในการอุปโภคบริโภคของราษฎร 4,775 ครัวเรือน เป็นแหล่งน้ำเพื่อการเกษตรในพื้นที่ตำบลป่าแดด อำเภอแม่สรวย และพื้นที่บางส่วนของตำบลศรีถ้อยและตำบลแม่พริก อำเภอแม่สรวย สามารถส่งน้ําช่วยเหลือพื้นที่การเกษตรฤดูฝน 17,200 ไร่ ส่งผลในเรื่องผลผลิตต่อไร่สูงขึ้น เกษตรกรมีรายได้เพิ่มขึ้น 2,843 ครัวเรือน ประชากร 14,626 คน

ที่มา : https://www.thaigov.go.th/news/contents/details/72069