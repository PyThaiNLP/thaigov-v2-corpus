รัฐบาลไทย-ข่าวทำเนียบรัฐบาล-CDDAY 2023 "วันพัฒนาชุมชน" ปลัดมหาดไทย เป็นประธานอัญเชิญโล่รางวัลพระราชทานสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี รางวัลตำบลเข้มแข็ง


วันจันทร์ที่ 4 กันยายน 2566
04/09/2566
พิมพ์
CDDAY 2023 "วันพัฒนาชุมชน" ปลัดมหาดไทย เป็นประธานอัญเชิญโล่รางวัลพระราชทานสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี รางวัลตำบลเข้มแข็ง
CDDAY 2023 "วันพัฒนาชุมชน" ปลัดมหาดไทย เป็นประธานอัญเชิญโล่รางวัลพระราชทานสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี รางวัลตำบลเข้มแข็งตามหลักปรัชญาของเศรษฐกิจพอเพียง และรางวัลหมู่บ้านเศรษฐกิจพอเพียง "อยู่เย็น เป็นสุข"
วันนี้ (4 ก.ย. 66) เวลา 10.00 น. ที่ลานอเนกประสงค์ ชั้น 2 อาคารรัฐประศาสนภักดี (อาคาร B) ศูนย์ราชการเฉลิมพระเกียรติ 80 พรรษา นายสุทธิพงษ์ จุลเจริญ ปลัดกระทรวงมหาดไทย เป็นประธานในพิธีอัญเชิญโล่รางวัลพระราชทานสมเด็จพระกนิษฐาธิราชเจ้า กรมสมเด็จพระเทพรัตนราชสุดา ฯ สยามบรมราชกุมารี รางวัลตำบลเข้มแข็งตามหลักปรัชญาของเศรษฐกิจพอเพียงดีเลิศระดับจังหวัด และรางวัลหมู่บ้านเศรษฐกิจพอเพียง "อยู่เย็น เป็นสุข" ดีเด่นระดับจังหวัด โดยมี นายชัยวัฒน์ ชื่นโกสุม รองปลัดกระทรวงมหาดไทย หัวหน้ากลุ่มภารกิจด้านพัฒนาชุมชนและส่งเสริมการปกครองท้องถิ่น นายสมคิด จันทมฤก รองปลัดกระทรวงมหาดไทยด้านบริหาร นายโชตินรินทร์ เกิดสม รองปลัดกระทรวงมหาดไทย หัวหน้ากลุ่มภารกิจด้านสาธารณภัยและพัฒนาเมือง นายอรรษิษฐ์ สัมพันธรัตน์ อธิบดีกรมการพัฒนาชุมชน นายชยาวุธ จันทร อธิบดีกรมที่ดิน นายพงศ์รัตน์ ภิรมย์รัตน์ อธิบดีกรมโยธาธิการและผังเมือง รองศาสตราจารย์วรวรรณ โรจนไพบูลย์ ผู้ช่วยศาสตราจารย์พิเชฐ โสวิทยสกุล ที่ปรึกษาปลัดกระทรวงมหาดไทยและอธิบดีกรมการพัฒนาชุมชน นายสมชัย เลิศประสิทธิพันธ์ รองอธิบดีกรมการปกครอง นายเอกวิทย์ มีเพียร รองอธิบดีกรมส่งเสริมการปกครองท้องถิ่น นางสาวชัชดาพร บุญพีระณัช รองอธิบดีกรมป้องกันและบรรเทาสาธารณภัย คณะผู้บริหารกรมการพัฒนาชุมชน ผู้แทนส่วนราชการ ผู้แทนชุมชนจาก 76 จังหวัดทั่วประเทศ ร่วมในพิธีเป็นจำนวนมาก
โอกาสนี้ นายสุทธิพงษ์ จุลเจริญ ปลัดกระทรวงมหาดไทย จุดธูปเทียนบูชาพระรัตนตรัย แล้วถวายธูปเทียนแพเบื้องหน้าพระบรมฉายาลักษณ์ พระบาทสมเด็จพระเจ้าอยู่หัว พระฉายาลักษณ์ สมเด็จพระนางเจ้าฯ พระบรมราชินี และพระฉายาลักษณ์ สมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี และอัญเชิญโล่รางวัลพระราชทานสมเด็จพระกนิษฐาธิราชเจ้า กรมสมเด็จพระเทพร้ตนราชสุดา ฯ สยามบรมราชกุมารี จำนวน 152 รางวัล ประกอบไปด้วย รางวัลตำบลเข้มแข็งตามหลักปรัชญาของเศรษฐกิจพอเพียงดีเลิศระดับจังหวัด จำนวน 76 รางวัล ได้แก่ ภาคเหนือ อาทิ ตำบลดอยงาม อำเภอพาน จังหวัดเชียงราย ตำบลป่าไผ่ อำเภอสันทราย จังหวัดเชียงใหม่ ภาคตะวันออกเฉียงเหนือ อาทิ ตำบลกุดหว้า อำเภอกุฉินารายณ์ จังหวัดกาฬสินธุ์ ตำบลหนองหว้า อำเภอบัวลาย จังหวัดนครราชสีมา ภาคกลาง อาทิ ตำบลท่าถ่าน อำเภอพนมสารคาม จังหวัดฉะเชิงเทรา ตำบลหินตั้ง อำเภอเมืองนครนายก จังหวัดนครนายก และภาคใต้ อาทิ ตำบลปลายพระยา อำเภอปลายพระยา จังหวัดกระบี่ ตำบลสระแก้ว อำเภอท่าศาลา จังหวัดนครศรีธรรมราช และรางวัลหมู่บ้านเศรษฐกิจพอเพียง "อยู่เย็น เป็นสุข" ดีเด่นระดับจังหวัด จำนวน 76 รางวัล ได้แก่ ภาคเหนือ อาทิ บ้านนาปงพัฒนา หมู่ที่ 11 ตำบลบ่อสวก อำเภอเมืองน่าน จังหวัดน่าน บ้านรุ่งรวงทอง หมู่ที่ 10 ตำบลแม่ลาน้อย อำเภอแม่ลาน้อย จังหวัดแม่ฮ่องสอน ภาคตะวันออกเฉียงเหนือ อาทิ บ้านโนนอุดม หมู่ที่ 11 ตำบลศรีสุข อำเภอสีชมพู จังหวัดขอนแก่น บ้านโพนบก หมู่ที่ 5 ตำบลนาถ่อน อำเภอธาตุพนม จังหวัดนครพนม ภาคกลาง อาทิ บ้านไร่ห้วยกระบอก หมู่ที่ 7 ตำบลบ่อแร่ อำเภอวัดสิงห์ จังหวัดชัยนาท บ้านบางประแดง หมู่ที่ 3 ตำบลบ้านใหม่ อำเภอสามพราน จังหวัดนครปฐม และภาคใต้ อาทิ บ้านปากเลข หมู่ที่ 9 ตำบลพะโต๊ะ อำเภอพะโต๊ะ จังหวัดชุมพร บ้านราวอ หมู่ที่ 1 ตำบลดอน อำเภอปะนาเระ จังหวัดปัตตานี เป็นต้น และเยี่ยมชมบูธนิทรรศการความสำเร็จการขับเคลื่อนงานตามภารกิจสำคัญของกระทรวงมหาดไทย อาทิ CDD Digital พัฒนาชุมชนดิจิทัล 4.0 นำเสนอ Application คลิกชุมชน ซึ่งเป็นแพลตฟอร์มดิจิทัลเชื่อมโยงข้อมูลของชุมชน ทั้งองค์ความรู้ ร้านค้า กองทุน สถานที่ท่องเที่ยว และข้อมูลด้านการพัฒนาอื่น ๆ การพัฒนาบุคลากรด้วยหลักสูตร INS CAST : ผู้นำนักขับเคลื่อนยุทธศาสตร์นำการเปลี่ยนแปลงสู่เป้าหมายการพัฒนาที่ยั่งยืน ระดับกระทรวง คลินิกกฎหมายพัฒนาชุมชน นวัตกรรมด้านการพัฒนาสร้างนักขับเคลื่อนยุทธศาสตร์นำการเปลี่ยนแปลง ขจัดความยากจนด้วยกระบวนการเรียนรู้สู่ "นักสื่อสารสังคม" ความสำเร็จการขับเคลื่อนกองทุนพัฒนาบทบาทสตรี ร้านจำหน่ายสินค้าที่ระลึกสมทบกองทุนพัฒนาเด็กชนบท ในพระราชูปถัมภ์ สมเด็จพระเทพรัตนราชสุดาฯ สยามบรมราชกุมารี การพัฒนาตำบลเข้มแข็งตามหลักปรัชญาของเศรษฐกิจพอเพียงภายใต้เป้าหมาย SDGs "โก่งธนูโมเดล" อำเภอเมืองลพบุรี จังหวัดลพบุรี สาธิตการย้อมผลิตภัณฑ์จักสานจากสีธรรมชาติ และให้กำลังใจร้านค้าผู้ประกอบการ OTOP จาก 76 จังหวัดทั่วประเทศ
นายสุทธิพงษ์ จุลเจริญ ปลัดกระทรวงมหาดไทย กล่าวว่า นับเป็นพระมหากรุณาธิคุณอันหาที่สุดมิได้ที่ สมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี ทรงพระกรุณาโปรดเกล้าโปรดกระหม่อมพระราชทานโล่รางวัลตำบลเข้มแข็งตามหลักปรัชญาของเศรษฐกิจพอเพียง และหมู่บ้านเศรษฐกิจพอเพียง "อยู่เย็น เป็นสุข" ในครั้งนี้ อันถือเป็นความภาคภูมิใจของคนมหาดไทย และเป็นสรรพสิริมงคลแก่พี่น้องประชาชนในทุกชุมชนทั่วประเทศ
"ในนามของผู้บริหารระดับสูงของกระทรวงมหาดไทย ตนขอแสดงความยินดีกับผู้นำฯ ที่ได้รับรางวัลอันทรงเกียรติและเป็นที่ภาคภูมิใจในวันนี้ และขอเป็นกำลังใจให้กับผู้ที่ตั้งใจในการทำความดีจนได้รับเลือกเป็น "ตำบล/หมู่บ้านต้นแบบ" เพราะผลจากการทำอย่างต่อเนื่อง ทำอย่างเป็นรูปธรรม ก่อเกิดผลดีต่อพื้นที่และประเทศชาติ จนได้รับการยอมรับและได้รับพระมหากรุณาธิคุณในวันนี้ ซึ่งพวกเราทุกคนไม่ใช่เพียงแค่ภาคภูมิใจหรือได้รับเกียรติอันสูงยิ่งในครั้งนี้เท่านั้น แต่ท่านยังได้สร้างชื่อเสียง สร้างความภาคภูมิใจ และทำให้กระทรวงมหาดไทยมีเกียรติยศ สามารถเชิดหน้าชูตา สร้างความศรัทธาให้กับพี่น้องประชาชน เพราะเรามี "ภาคีเครือข่าย" ทั้งข้าราชการ ผู้นำท้องที่ และพี่น้องประชาชนในทุกอณูพื้นที่ทั่วประเทศ อันสมควรที่กระทรวงหรือองค์กรอื่น ๆ นำเอาไปเป็นต้นแบบ เป็นตัวอย่าง เพื่อขยายผลสิ่งที่ดีเหล่านี้เติมเต็มอย่างกว้างขวางทั่วทั้งประเทศ" นายสุทธิพงษ์ฯ กล่าว
นายสุทธิพงษ์ จุลเจริญ ปลัดกระทรวงมหาดไทย กล่าวเพิ่มเติมว่า ขอให้เราได้เพิ่มความเข้มข้นของการสร้างสรรค์สิ่งที่ดีนี้ เพื่อให้เกิดการ Change for good ในทุกพื้นที่ โดยมี "ผู้นำ" คือ ทุกท่านที่อยู่ ณ ที่นี้ ได้เป็นต้นแบบและเป็นกำลังสำคัญในการขยายผลให้พี่น้องประชาชนในตำบลอื่น ๆ หมู่บ้านอื่น ๆ ได้มีคุณภาพชีวิตที่ดี โดยน้อมนำแนวพระดำริ "หมู่บ้านยั่งยืน" (Sustainable Village) ในสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา ที่ทรงมีความมุ่งมั่นในการแบ่งเบาพระราชภาระของพระบาทสมเด็จพระเจ้าอยู่หัว ด้วยการสืบสาน รักษา และต่อยอด หลักปรัชญาของเศรษฐกิจพอเพียงของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร ลงสู่ทุกหมู่บ้าน/ชุมชนให้ต่อเนื่องและยั่งยืน ทั้งการน้อมนำพระราชดำริด้านการเสริมสร้างความมั่นคงด้านอาหาร "บ้านนี้มีรัก ปลูกผักกินเอง" และ "ทางนี้มีผล ผู้คนรักกัน" ของสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี เสริมสร้างความเข้มแข็งของชุมชน ด้วยการแบ่งการดูแลเป็นกลุ่มบ้าน ป๊อกบ้าน หย่อมบ้าน มีการถ่ายทอดภูมิปัญญาองค์ความรู้และประเพณีจากผู้หลักผู้ใหญ่ในหมู่บ้านชุมชนให้กับเด็กและเยาวชนลูกหลานในชุมชน ร่วมคิด ร่วมพูดคุย ร่วมทำ ร่วมแก้ปัญหา และร่วมรับประโยชน์ เพื่อร่วมกันเป็นกำลังสำคัญในการขับเคลื่อนและพัฒนาประเทศให้มีความเจริญก้าวหน้าอย่างมั่นคง มั่งคั่ง ยั่งยืน สืบไป
นายอรรษิษฐ์ สัมพันธรัตน์ อธิบดีกรมการพัฒนาชุมชน กล่าวว่า กระทรวงมหาดไทยโดยกรมการพัฒนาชุมชนได้น้อมนำหลักปรัชญาของเศรษฐกิจพอเพียงมาเป็นหลักในการพัฒนาหมู่บ้านและชุมชน ตั้งแต่ปี 2559 เพื่อส่งเสริมกระบวนการเรียนรู้ให้กับชุมชนและการมีส่วนร่วมของประชาชนผ่านกระบวนการสร้างและพัฒนาผู้นำชุมชนตามหลักปรัชญาของเศรษฐกิจพอเพียงไปสู่การปฏิบัติจนเป็นวิถีชีวิตของประชาชน และในปีเดียวกันนั้น สมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี ทรงพระกรุณาโปรดเกล้าโปรดกระหม่อมพระราชทานชื่อหมู่บ้านเศรษฐกิจพอเพียง "อยู่เย็น เป็นสุข" และพระราชทานโล่รางวัลให้กับหมู่บ้านที่มีการพัฒนาตามวิถีเศรษฐกิจพอเพียง และยึดหลักการพัฒนาชุมชนให้พ้นความยากจน ซึ่งกรมการพัฒนาชุมนได้ดำเนินการคัดเลือกหมู่บ้านเศรษฐกิจพอเพียง "อยู่เย็น เป็นสุข" เป็นประจำทุกปี จนถึงปัจจุบัน มีหมู่บ้านที่เข้ารับรางวัลฯ แล้ว จำนวน 1,362 หมู่บ้าน
"สำหรับปี พ.ศ. 2566 กรมการพัฒนาชุมชนได้กำหนดให้มีการขับเคลื่อนตำบลเข้มแข็งตามหลักปรัชญาของเศรษฐกิจพอเพียง เป็น Flagship Policy โดยบูรณาการภาคีเครือข่ายทุกภาคส่วนในการขับเคลื่อนการพัฒนาตำบลให้มีความมั่นคง มั่งคั่ง ยั่งยืน และได้รับพระมหากรุณาธิคุณโปรดเกล้าโปรดกระหม่อมพระราชทานโล่รางวัลให้แก่ผู้ชนะเลิศรางวัล อันเป็นการสร้างความภาคภูมิใจให้แก่ประชาชนในหมู่บ้าน/ตำบล ให้ตระหนักถึงภารกิจอันยิ่งใหญ่ในการร่วมมือกันสืบสานปณิธานของชุมชนตามรอยเบื้องพระยุคลบาท "เศรษฐกิจพอเพียง" ให้ต่อเนื่องและยั่งยืนสืบไป" นายอรรษิษฐ์ฯ กล่าวเพิ่มเติม

ที่มา : https://www.thaigov.go.th/news/contents/details/71917