รัฐบาลไทย-ข่าวทำเนียบรัฐบาล-“มนพร” รัฐมนตรีช่วยว่าการกระทรวงคมนาคม ให้สถาบันเทคโนโลยีป้องกันประเทศเข้าพบเพื่อบูรณาการความร่วมมือด้านการส่งเสริมและพัฒนานวัตกรรมสู่ภาคประชาชน


วันพุธที่ 20 กันยายน 2566
“มนพร” รัฐมนตรีช่วยว่าการกระทรวงคมนาคม ให้สถาบันเทคโนโลยีป้องกันประเทศเข้าพบเพื่อบูรณาการความร่วมมือด้านการส่งเสริมและพัฒนานวัตกรรมสู่ภาคประชาชน
....
นางมนพร เจริญศรี รัฐมนตรีช่วยว่าการกระทรวงคมนาคม ให้สถาบันเทคโนโลยีป้องกันประเทศ (สทป.) เข้าพบ เพื่อบูรณาการความร่วมมือด้านการส่งเสริมและพัฒนานวัตกรรมสู่ภาคประชาชน โดยมี นายทวีศักดิ์ อนรรฆพันธ์ ที่ปรึกษารัฐมนตรีช่วยว่าการกระทรวงคมนาคม นายสรพันธ์ คุณากรวงศ์ผู้ช่วยเลขานุการรัฐมนตรีว่าการกระทรวงคมนาคม นายดรุฒ คำวิชิตธนาภา ประธานคณะที่ปรึกษารัฐมนตรีช่วยว่าการกระทรวงคมนาคม พลเอก ชูชาติ บัวขาว ผู้อำนวยการสถาบันเทคโนโลยีป้องกันประเทศ พร้อมคณะ ผู้แทนสำนักงานการบินพลเรือนแห่งประเทศไทย (กพท.) และสำนักงานปลัดกระทรวงคมนาคม เข้าร่วมประชุม ในวันที่ 20 กันยายน 2566 ณ ห้องประชุมกระทรวงคมนาคม
นางมนพร เจริญศรี กล่าวว่า ตามนโยบายของ นายสุริยะ จึงรุ่งเรืองกิจ รัฐมนตรีว่าการกระทรวงคมนาคม ที่มอบหมายให้หน่วยงานในสังกัดดำเนินงานเพื่อให้ประชาชนมีความสุขในทุกมิติทั้งด้านเศรษฐกิจ ความปลอดภัย การให้บริการที่เป็นมาตรฐานสากล และการอนุรักษ์สิ่งแวดล้อม การบูรณาการความร่วมมือระหว่างกระทรวงฯ กับ สทป. เป็นการพัฒนานวัตกรรมสู่ภาคประชาชน ด้านการพัฒนาเทคโนโลยีสารสนเทศเกี่ยวกับ
ความปลอดภัยสาธารณะการทำให้เมืองมีความปลอดภัยพร้อมรับการเปลี่ยนแปลงในทุกสถานการณ์อย่างยั่งยืนและเป็นมิตรต่อสิ่งแวดล้อม โดยเฉพาะการพัฒนาด้านอากาศยานไร้คนขับ (โดรน) ที่สามารถนำองค์ความรู้ด้านเทคโนโลยีเพื่อเสริมสร้างความปลอดภัยในทุกมิติทั้งทางบก ทางราง ทางน้ำ และทางอากาศ เพื่อยกระดับการบริการคมนาคมขนส่งสาธารณะไปสู่มาตรฐานที่เพิ่มสูงขึ้น
สทป. เป็นหน่วยงานของรัฐในการกำกับดูแลของรัฐมนตรีว่าการกระทรวงกลาโหม จัดตั้งขึ้นตามพระราชบัญญัติเทคโนโลยีป้องกันประเทศ พ.ศ. 2562 โดยมีวัตถุประสงค์เพื่อศึกษา ค้นคว้า วิจัย และพัฒนานวัตกรรมและเทคโนโลยีป้องกันประเทศ เพื่อนำไปสู่อุตสาหกรรมป้องกันประเทศ รวมทั้งเป็นศูนย์ข้อมูลความรู้ด้านเทคโนโลยีและอุตสาหกรรมป้องกันประเทศให้แก่กระทรวงกลาโหมและหน่วยงานของรัฐเพื่อใช้ในการกำหนดนโยบายและบูรณาการแผนการดำเนินงานด้านการส่งเสริมและพัฒนานวัตกรรมสู่ภาคประชาชนร่วมกัน
รัฐมนตรีช่วยว่าการกระทรวงคมนาคม กล่าวเพิ่มเติมว่า เพื่อให้กฎระเบียบเกี่ยวกับอากาศยานไร้คนขับ (โดรน) มีความทันสมัยและเป็นไปตามมาตรฐานสากลตามที่องค์การการบินพลเรือนระหว่างประเทศ (International Civil Aviation Organization : ICAO) กำหนด จึงได้มอบหมายให้ กพท. และหน่วยงานที่เกี่ยวข้องบูรณาการความร่วมมือร่วมกับ สทป. ดำเนินการศึกษาโครงการพัฒนาอากาศยานไร้คนขับ (โดรน) เทคโนโลยีสารสนเทศและการสื่อสาร ด้านระบบความปลอดภัยสาธารณะ (Public Safety) สำหรับนำมาใช้ปฏิบัติภารกิจ
งานด้านคมนาคมขนส่ง เพื่ออำนวยความสะดวกปลอดภัยให้กับประชาชน ส่งเสริมการขับเคลื่อนประเทศ
ด้วยเทคโนโลยีและนวัตกรรมให้มีความเจริญก้าวหน้ายิ่งขึ้นต่อไป

ที่มา : https://www.thaigov.go.th/news/contents/details/72414