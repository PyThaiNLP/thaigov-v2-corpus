รัฐบาลไทย-ข่าวทำเนียบรัฐบาล-กระทรวงยุติธรรม โดยกรมคุ้มครองสิทธิและเสรีภาพ จัดการประชุมคณะกรรมการป้องกันและปราบปรามการทรมานและการกระทำให้บุคคลสูญหาย ครั้งที่ ๒/๒๕๖๖ 


วันอังคารที่ 19 กันยายน 2566
19/09/2566
พิมพ์
กระทรวงยุติธรรม โดยกรมคุ้มครองสิทธิและเสรีภาพ จัดการประชุมคณะกรรมการป้องกันและปราบปรามการทรมานและการกระทำให้บุคคลสูญหาย ครั้งที่ ๒/๒๕๖๖
กระทรวงยุติธรรม โดยกรมคุ้มครองสิทธิและเสรีภาพ จัดการประชุมคณะกรรมการป้องกันและปราบปรามการทรมานและการกระทำให้บุคคลสูญหาย ครั้งที่ ๒/๒๕๖๖
ในวันอังคารที่ ๑๙ กันยายน ๒๕๖๕ ระหว่างเวลา ๑๓.๓๐ - ๑๖.๓๐ น. กระทรวงยุติธรรม โดยกรมคุ้มครองสิทธิและเสรีภาพ (สำนักงานป้องกันและปราบปรามการทรมานและการกระทำให้บุคคลสูญหาย) จัดการประชุมคณะกรรมการป้องกันและปราบปรามการทรมานและการกระทำให้บุคคลสูญหาย ครั้งที่ ๒/๒๕๖๖ ณ ห้องประชุม ๑๐-๐๑ อาคารกระทรวงยุติธรรม โดยมี พันตำรวจเอก ทวี สอดส่อง รัฐมนตรีว่าการกระทรวงยุติธรรม เป็นประธาน นายกูเฮง ยาวอหะซัน เลขานุการรัฐมนตรีว่าการกระทรวงยุติธรรม เข้าร่วม นางพงษ์สวาท นีละโยธิน ปลัดกระทรวงยุติธรรม เป็นรองประธาน  นายเรืองศักดิ์  สุวารี อธิบดีกรมคุ้มครองสิทธิและเสรีภาพ นายเกิดโชค  เกษมวงศ์จิตร รองอธิบดีกรมคุ้มครองสิทธิและเสรีภาพ และ นางสาวนรีลักษณ์ แพไชยภูมิ ผู้อำนวยการกองสิทธิมนุษยชนระหว่างประเทศ ปฏิบัติหน้าที่ผู้อำนวยการสำนักงานป้องกันและปราบปรามการทรมานและการกระทำให้บุคคลสูญหาย และคณะเจ้าหน้าที่ สปท. เป็นฝ่ายเลขานุการฯ
สำหรับการประชุมดังกล่าว ที่ประชุมได้รับทราบถึง (๑) ผลการขับเคลื่อนพระราชบัญญัติป้องกันและปราบปรามการทรมานและการกระทำให้บุคคลสูญหาย พ.ศ. ๒๕๖๕ (๒) การแต่งตั้งคณะอนุกรรมการภายใต้คณะกรรมการฯ  และ (๓) สถิติการรับเรื่องร้องเรียนจากหน่วยงานที่เกี่ยวข้องตั้งแต่พระราชบัญญัติฯ มีผลบังคับใช้ จากนั้น ที่ประชุมฯ ร่วมกันพิจารณาร่างระเบียบคณะกรรมการป้องกันและปราบปรามการทรมานและการกระทำให้บุคคลสูญหายว่าด้วยการบันทึกภาพและเสียงในขณะจับและควบคุม การแจ้งการควบคุมตัว และการบันทึกข้อมูลเกี่ยวกับผู้ถูกควบคุมตัว พ.ศ.๒๕๖๖ และร่างแบบบันทึกข้อมูลเกี่ยวกับผู้ถูกควบคุมตัวตามมาตรา ๒๓ แห่งพระราชบัญญัติฯ
ทั้งนี้ ที่ประชุมฯ ได้มีมติเห็นชอบร่างระเบียบคณะกรรมการฯ ว่าด้วยการบันทึกภาพและเสียงฯ และร่างแบบบันทึกข้อมูลเกี่ยวกับผู้ถูกควบคุมตัวฯ ทั้งฉบับ โดยที่ประชุมฯ มอบหมายให้ฝ่ายเลขานุการดำเนินการเสนอร่างระเบียบฯ และร่างแบบบันทึกการควบคุมตัวฯ ต่อรัฐมนตรีว่าการกระทรวงยุติธรรม เพื่อประกาศใช้อย่างเป็นทางการ พร้อมทั้งผลักดันการเข้าเป็นภาคีอนุสัญญาระหว่างประเทศว่าด้วยการคุ้มครองบุคคลทุกคนจากการบังคับให้หายสาบสูญ (International Convention for the Protection of All Persons from Enforced Disappearance : ICPPED) เพื่อเป็นการสร้างหลักประกันสิทธิมนุษยชนให้แก่ประชาชนทุกคนต่อไป

ที่มา : https://www.thaigov.go.th/news/contents/details/72373