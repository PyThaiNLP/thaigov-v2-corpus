รัฐบาลไทย-ข่าวทำเนียบรัฐบาล-รัฐมนตรีช่วยเกษตรฯ เร่งดำเนินการปราบปรามสุกรเถื่อนสร้างโอกาสให้เกษตรกรรายย่อยเพิ่มศักยภาพการผลิตวัคซีน


วันพุธที่ 20 กันยายน 2566
รัฐมนตรีช่วยเกษตรฯ เร่งดำเนินการปราบปรามสุกรเถื่อนสร้างโอกาสให้เกษตรกรรายย่อยเพิ่มศักยภาพการผลิตวัคซีน
รัฐมนตรีช่วยเกษตรฯ เร่งดำเนินการปราบปรามสุกรเถื่อนสร้างโอกาสให้เกษตรกรรายย่อยเพิ่มศักยภาพการผลิตวัคซีน
นายไชยา พรหมา รัฐมนตรีช่วยว่าการกระทรวงเกษตรและสหกรณ์ เปิดเผยภายหลังได้รับมอบหมายจากรัฐมนตรีว่าการกระทรวงเกษตรและสหกรณ์ (ร้อยเอก ธรรมนัส พรหมเผ่า) ให้รับมอบหนังสือจากตัวแทนกลุ่มเกษตรกร ผู้เลี้ยงสุกรรายย่อย ในประเด็นราคาผลผลิตตกต่ำ การลักลอบนำเข้าเนื้อสุกรแช่แข็งผิดกฎหมาย รวมถึงการระบาดของโรค อหิวาต์แอฟริกาในสุกร (ASF)โดยมีหน่วยงานราชการที่เกี่ยวข้อง เข้าร่วม ณ ห้องประชุมกระทรวงเกษตรและสหกรณ์ ว่ากระทรวงเกษตรฯ ให้ความสำคัญกับเกษตรกรทุกภาคส่วน โดยเฉพาะกลุ่มรายย่อย ภายหลังจากที่ได้รับมอบหมายจากรัฐมนตรีว่าการกระทรวงเกษตรและสหกรณ์ ให้กำกับดูแลการปราบปรามสินค้าภาคการเกษตรที่นำเข้ามาอย่างผิดกฎหมาย โดยเฉพาะด้านปศุสัตว์ ซึ่งกระทรวงเกษตรฯ ได้เร่งดำเนินการปราบปรามการลักลอบนำเข้าเนื้อสุกรเถื่อนจากต่างประเทศสำหรับกรณีที่มีตู้คอนเทนเนอร์ขนส่งเนื้อสุกรที่อยู่ระหว่างการตรวจสอบก่อนนำเข้านั้น กระทรวงเกษตรฯ โดยกรมปศุสัตว์จะมีการบูรณาการกับหน่วยงานที่เกี่ยวข้อง ในการตรวจสอบตู้คอนเทนเนอร์ดังกล่าวเพิ่มเติมอย่างโปร่งใส
สำหรับแนวทางการเร่งแก้ไขปัญหา อุปสรรค จากข้อเรียกร้องของกลุ่มเกษตรกรรายย่อย ในประเด็นโรคระบาดในสัตว์นั้น จะมีการตั้งคณะกรรมการในการศึกษาเรื่องการผลิตวัคซีนป้องกันโรคระบาดให้แก่เกษตรกรรายย่อยเพื่อเป็นการลดการพึ่งพาวัคซีนจากต่างประเทศรวมถึงแนวทางการสร้างโอกาสให้แก่เกษตรกรรายย่อยมีช่องทางการจำหน่ายในประเทศมากขึ้นตามนโยบายด้านเกษตรกรรม “ตลาดนำ นวัตกรรมเสริม เพิ่มรายได้” โดยนายเศรษฐา ทวีสิน นายกรัฐมนตรี โดยใช้กลไกอื่น ๆ ร่วมด้วย เพื่อให้เกิดประสิทธิภาพ อาทิ การเข้ามาดูแลด้านราคาผลผลิตเกษตรให้เป็นธรรม การเพิ่มโอกาสทางการค้าและกลไกตลาดโดยอาศัยความมือระหว่างภาครัฐและเอกชน เป็นต้นเพื่อให้พี่น้องเกษตรกรมีความอยู่ดีกินดี และยั่งยืนต่อไป

ที่มา : https://www.thaigov.go.th/news/contents/details/72409