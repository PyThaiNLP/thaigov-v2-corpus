รัฐบาลไทย-ข่าวทำเนียบรัฐบาล-"พญ. เพชรดาว" ที่ปรึกษา รมว.กระทรวง อว. เปิดงานประชุมวิชาการเทคโนโลยีดิจิทัลเพื่อสุขภาพ


วันพุธที่ 20 กันยายน 2566
"พญ. เพชรดาว" ที่ปรึกษา รมว.กระทรวง อว. เปิดงานประชุมวิชาการเทคโนโลยีดิจิทัลเพื่อสุขภาพ
"พญ. เพชรดาว" ที่ปรึกษา รมว.กระทรวง อว. เปิดงานประชุมวิชาการเทคโนโลยีดิจิทัลเพื่อสุขภาพ (AI in MED Conference 2023) นำ AI เป็นกุญแจนำไปสู่ความเป็นผู้นำของภูมิภาค
เมื่อวันที่ 18 ก.ย. พญ.เพชรดาว โต๊ะมีนา ที่ปรึกษารัฐมนตรีว่าการกระทรวงการอุดมศึกษา วิทยาศาสตร์ วิจัยและนวัตกรรม (อว.) เป็นประธานเปิดงานประชุมวิชาการเทคโนโลยีดิจิทัลเพื่อสุขภาพ (AI in MED Conference 2023) โดยมี รศ.นพ. ดิลก ภิยโยทัย คณบดี คณะแพทยศาสตร์ มหาวิทยาลัยธรรมศาสตร์ ดร.รูบิน พิลเลย์ ประธานเจ้าหน้าที่ด้านนวัตกรรม แห่ง UAB Health System และคณะ ให้การต้อนรับ ที่โรงแรมอีสติน แกรนด์ พญาไท (Eastin Grand Hotel Phayathai)
งานประชุมวิชาการเทคโนโลยีดิจิทัลเพื่อสุขภาพ (AI in MED Conference 2023) เกิดจากความร่วมมือกันระหว่างคณะแพทยศาสตร์ มหาวิทยาลัยธรรมศาสตร์ และสถาบัน Marnix Heersink for Biomedical Innovation สถาบันชั้นนำของการค้นคว้าวิจัยงานนวัตกรรมดิจิทัลเทคโนโลยีการแพทย์ของสหรัฐ ฯ ซึ่งอยู่ภายใต้มหาวิทยาลัยอลาบามา ณ เบอร์มิงแฮม (University of Alabama at Birmingham) ที่มีโรงพยาบาลที่ใหญ่ที่สุดเป็นอันดับ 8 ของสหรัฐอเมริกา โดยจะจัดขึ้นภายใต้ธีม
"Discover the Power of Al in Medicine - Bringing Together the Next Ero of Medical Al and Digital Health"
โดยมีเป้าหมายสำคัญคือการรวมเอาผู้นำทางเทคโนโลยีทางการสาธารณสุขมาร่วมพูดคุยประเด็นสำคัญเพื่อให้ทุกภาคส่วนเดินหน้า นำดิจิทัลเทคโนโลยีมาใช้ในทางการแพทย์ได้อย่างมั่นคง รวมทั้ง เป็นการนำเสนอศักยภาพอันมากมายของเทคโนโลยี AI มาใช้และพลิกโฉมวงการแพทย์ ตั้งแต่การเพิ่มโอกาสในการเข้าถึงแพทย์และการสาธารณสุขของประชากรที่อยู่ห่างไกลผ่านระบบ Telemedicine ไปจนถึงการปฏิรูประบบบริหารจัดการให้คล่องตัวมากขึ้นเพื่อลดภาระของบุคลากรทางการแพทย์ทุกระดับ

ที่มา : https://www.thaigov.go.th/news/contents/details/72394