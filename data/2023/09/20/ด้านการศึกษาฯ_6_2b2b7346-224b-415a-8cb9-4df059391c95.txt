รัฐบาลไทย-ข่าวทำเนียบรัฐบาล-“ศุภมาส” รมว.อว. หารือคณะผู้บริหาร ทปอ. ชูนโยบาย มุ่งปรับเปลี่ยน พลิกโฉม พัฒนา สร้างความเชื่อมั่นในระบบอุดมศึกษาไทยร่วมกัน


วันพุธที่ 20 กันยายน 2566
“ศุภมาส” รมว.อว. หารือคณะผู้บริหาร ทปอ. ชูนโยบาย มุ่งปรับเปลี่ยน พลิกโฉม พัฒนา สร้างความเชื่อมั่นในระบบอุดมศึกษาไทยร่วมกัน
“ศุภมาส” รมว.อว. หารือคณะผู้บริหาร ทปอ. ชูนโยบาย มุ่งปรับเปลี่ยน พลิกโฉม พัฒนา สร้างความเชื่อมั่นในระบบอุดมศึกษาไทยร่วมกัน
เมื่อวันที่ 18 ก.ย. นางสาวศุภมาส อิศรภักดี รัฐมนตรีว่าการกระทรวงการอุดมศึกษา วิทยาศาสตร์ วิจัยและนวัตกรรม (อว.) พร้อมด้วย ศ.ดร.นพ.สิริฤกษ์ ทรงศิวิไล ปลัดกระทรวง อว. พญ.เพชรดาว โต๊ะมีนา ที่ปรึกษา รมว.กระทรวง อว. และ ศ.ดร.ศุภชัย ปทุมนากุล รองปลัดกระทรวง อว. ให้การต้อนรับคณะผู้บริหารที่ประชุมอธิการบดีแห่งประเทศไทย (ทปอ.) นำโดย ศ.ดร.นพ.พงษ์รักษ์ ศรีบัณฑิตมงคล ประธาน ทปอ. ผศ.ดร.ลินดา เกณฑ์มา ประธาน ทปอ.มหาวิทยาลัยราชภัฏ ดร.สมศักดิ์ รุ่งเรือง ประธานสมาคมสถาบันอุดมศึกษาเอกชนแห่งประเทศไทย (สสอท) ดร.พรชัย มงคลวนิช อธิการบดีมหาวิทยาลัยสยาม ศ.นพ.บรรจง มไหสวริยะ อธิการบดีมหาวิทยาลัยมหิดล รองประธาน ทปอ. ศ.ดร.บัณฑิต เอื้ออาภรณ์ อธิการบดีจุฬาลงกรณ์มหาวิทยาลัย ผศ.ดร.วิรัช เลิศไพฑูรย์พันธ์ รองอธิการบดี มหาวิทยาลัยศรีปทุม ผศ.ดร.เผชิญชัยภัต ไชยสิทธิ์ เลขาธิการ ทปอ. รศ.เพ็ญรัตน์ หงษ์วิทยากร รองเลขาธิการ ทปอ. และ ดร.เบญจวรรณ สุจริต เลขาธิการ ทปอ.มหาวิทยาลัยราชภัฏ ที่อาคารพระจอมเกล้า สำนักงานปลัดกระทรวง อว. (ถนนโยธี)
ในการนี้ คณะผู้บริหาร ทปอ. ได้ร่วมแสดงความยินดีในการเข้ารับตำแหน่ง รมว.อว. ของนางสาวศุภมาส จากนั้น นางสาวศุภมาส กล่าวว่า ยินดีที่ได้พบคณะผู้บริหารสถาบันอุดมศึกษาทุกท่านเป็นอย่างยิ่ง เนื่องจากตนได้ตั้งโจทย์ตั้งแต่เข้ารับตำแหน่ง รมว.อว. ว่า "เราจะต้องทำให้คนเชื่อมั่นในระบบการอุดมศึกษาของไทยให้มากขึ้น" ผ่านความตั้งใจที่จะเปลี่ยนแปลงและพัฒนาระบบการเรียนการสอนในรั้วมหาวิทยาลัยให้นิสิตนักศึกษาที่จบออกมามีงานทำและมีความสุข ทั้งนี้ สถาบันอุดมศึกษาทุกแห่งมีส่วนสำคัญอย่างยิ่งที่จะขับเคลื่อนความตั้งใจของตนเหล่านี้ให้สามารถไปสู่การปฏิบัติและเป้าหมายได้จริง
ด้าน ศ.ดร.นพ.พงษ์รักษ์ ประธาน ทปอ. กล่าวว่า ผู้บริหารสถาบันอุดมศึกษาทุกแห่งยินดีที่จะช่วยระดมความคิด ร่วมกันปรึกษา เพื่อเป้าหมายร่วมกันนั่นคือการผลักดันทั้งด้านอุดมศึกษาและวิทยาศาสตร์ ซึ่งหน่วยปฏิบัติจริงก็คือมหาวิทยาลัย เนื่องจากมหาวิทยาลัยเป็นแหล่งผลิตบัณฑิตโดยนำวิจัยมาเชื่อมโยง และอีกภารกิจหนึ่งที่มหาวิทลัยถูกคาดหวังจากสังคมคือการลงพื้นที่ไปช่วยเหลือประชาชนในพื้นที่ใกล้เคียง ทั้งหมดเหล่านี้ต้องอาศัยการทำงานร่วมกันของทุกหน่วยงานเครือข่ายเพื่อให้การพัฒนาและปฏิรูปการศึกษาไทยให้ก้าวหน้าต่อไป

ที่มา : https://www.thaigov.go.th/news/contents/details/72393