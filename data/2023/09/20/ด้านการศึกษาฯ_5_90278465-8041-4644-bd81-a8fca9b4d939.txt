รัฐบาลไทย-ข่าวทำเนียบรัฐบาล-“ศุภมาส” ยันให้ความเป็นธรรมเหยื่อรับน้อง สั่งตรวจสอบข้อเท็จจริงให้เร็วที่สุดพร้อมเยียวยา ให้ทบทวนการจัดกิจกรรมรับน้องทุกสถาบันอุดมศึกษา


วันพุธที่ 20 กันยายน 2566
“ศุภมาส” ยันให้ความเป็นธรรมเหยื่อรับน้อง สั่งตรวจสอบข้อเท็จจริงให้เร็วที่สุดพร้อมเยียวยา ให้ทบทวนการจัดกิจกรรมรับน้องทุกสถาบันอุดมศึกษา
“ศุภมาส” ยันให้ความเป็นธรรมเหยื่อรับน้อง สั่งตรวจสอบข้อเท็จจริงให้เร็วที่สุดพร้อมเยียวยา ให้ทบทวนการจัดกิจกรรมรับน้องทุกสถาบันอุดมศึกษา
เมื่อวันที่ 15 ก.ย. นางสาวศุภมาส อิศรภักดี รมว.การอุดมศึกษา วิทยาศาสตร์ วิจัยและนวัตกรรม กล่าวถึงกรณีที่แม่นักศึกษาชั้นปีที่ 1 สถาบันดังย่านปทุมวัน เข้ายื่นหนังสือถึง รมว.กระทรง อว.เพื่อร้องขอความยุติธรรมและการเยียวยาหลังจากสูญเสียลูกชายจากกิจกรรมรับน้องของสถาบันดังกล่าว ว่า กระทรวง อว. ไม่ได้นิ่งนอนใจในเรื่องนี้อย่างแน่นอน เพราะตนก็เป็นแม่คนจึงเข้าใจหัวอกของคนเป็นแม่ด้วยกัน ซึ่งการสูญเสียลูกไปไม่มีสิ่งใดจะมาทดแทนหรือเยียวยาได้ โดยขณะนี้ตนก็ได้สั่งการให้มีการตรวจสอบข้อเท็จจริงในเรื่องนี้โดยเร็วที่สุด และขอให้มั่นใจว่าจะให้ความยุติธรรม โดยเฉพาะกับผู้ที่สูญเสีย และพร้อมจะเร่งเยียวยา โดยหลังจากนี้จะต้องมีการทบทวนการจัดกิจกรรมการรับน้องในทุกสถาบันอุดมศึกษา และต้องมีการบูรณาการการทำงานร่วมกับหน่วยงานหรือกระทรวงอื่น ๆ ที่เกี่ยวข้อง เพื่อดูแลความปลอดภัยในสถานศึกษา เพื่อไม่ให้เกิดเหตุการณ์แบบนี้กับลูกใครอีก
ทั้งนี้ เมื่อวันที่ 15 ก.ย.แม่ของนักศึกษาผู้เสียชีวิตได้เดินทางมายื่นหนังสือร้องขอความยุติธรรมและการเยียวยาที่อาคารพระจอมเกล้า กระทรวงการอุดมศึกษา วิทยาศาสตร์ วิจัยและนวัตกรรม (อว.) โดยมีนางสาวสุชาดา แทนทรัพย์ คณะทำงาน รมว.กระทรวง อว. นายวันนี นนท์ศิริ ผู้ช่วยปลัดกระทรวง อว.รับหนังสือ และมี นางสาวภัสริน รามวงศ์ ส.ส. เขตบางซื่อ - ดุสิต พรรคก้าวไกล นายปารมี ไวจงเจริญ ส.ส.บัญชีรายชื่อพรรคก้าวไกลและนายศุภณัฐ มีนชัยนันท์ ส.ส.เขตบางเขน จตุจักร หลักสี่ พรรคก้าวไกล ร่วมพูดคุยหารือเพื่อยกระดับการควบคุมและป้องกันเพื่อไม่ให้เกิดเหตุการณ์ในลักษณะนี้อีก

ที่มา : https://www.thaigov.go.th/news/contents/details/72386