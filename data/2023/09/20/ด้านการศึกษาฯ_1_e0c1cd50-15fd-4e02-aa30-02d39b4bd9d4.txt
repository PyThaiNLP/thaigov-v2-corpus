รัฐบาลไทย-ข่าวทำเนียบรัฐบาล-“ศุภมาส อิศรภักดี” รมว.อว. แจงแต่งตั้งอธิการบดี 12 แห่งล่าช้า เหตุต้องตรวจสอบรัดกุมทุกขั้นตอน ให้ความเป็นธรรมกับทุกฝ่าย


วันพุธที่ 20 กันยายน 2566
“ศุภมาส อิศรภักดี” รมว.อว. แจงแต่งตั้งอธิการบดี 12 แห่งล่าช้า เหตุต้องตรวจสอบรัดกุมทุกขั้นตอน ให้ความเป็นธรรมกับทุกฝ่าย
“ศุภมาส อิศรภักดี” รมว.อว. แจงแต่งตั้งอธิการบดี 12 แห่งล่าช้า เหตุต้องตรวจสอบรัดกุมทุกขั้นตอน ให้ความเป็นธรรมกับทุกฝ่าย กรณี มสธ. ได้เร่งสภามหาวิทยาลัยดำเนินการโดยเร็วแล้ว ย้ำ พร้อมดูแลธรรมาภิบาลของทุกมหาวิทยาลัยอย่างเข้มงวด
เมื่อวันที่ 11 ก.ย. นางสาวศุภมาส อิศรภักดี รมว.การอุดมศึกษา วิทยาศาสตร์ วิจัยและนวัตกรรม (อว.) ชี้แจงถึงกรณีที่นายวันชัย สอนศิริ สมาชิกวุฒิสภา กล่าวถึงการที่มหาวิทยาลัย 12 แห่งยังไม่สามารถแต่งตั้งอธิการบดีได้ เนื่องจากมีปัญหาทั้งการฟ้องร้องและการเมืองภายใน เป็นต้น และอยากให้ตนเข้าไปตรวจสอบนั้น ขอชี้แจงว่า รัฐบาลโดยกระทรวง อว. ได้ให้ความสำคัญกับระบบธรรมาภิบาล ด้านการอุดมศึกษา โดยเฉพาะการสรรหาอธิการบดี นายกสภามหาวิทยาลัยและกรรมการสภามหาวิทยาลัย ซึ่งมหาวิทยาลัยส่วนใหญ่มีพระราชบัญญัติของตนเอง มีขั้นตอนและกระบวนการสรรหาอธิการบดี นายกฯ และกรรมการสภาฯ  จนถึงขั้นตอนสุดท้ายที่กระทรวง อว. ทำหน้าที่กลั่นกรอง ก่อนนำเสนอโปรดเกล้าฯ  โดยสำนักนายกรัฐมนตรี ได้มีแนวทางในการเสนอโปรดเกล้าฯ อย่างรอบคอบและรัดกุม
รมว.อว.กล่าวต่อว่า ทั้งนี้ ในการดำเนินงานสรรหาฯ ซึ่งเป็นกระบวนการภายในของมหาวิทยาลัย เป็นเรื่องละเอียดอ่อนทั้งในแง่ขั้นตอน วิธีการสรรหา และคุณสมบัติของบุคคล ทำให้เกิดความล่าช้า เมื่อมีการนำเสนอมาที่กระทรวง อว. แล้วก็จะมีการตรวจสอบเพิ่มเติมอย่างรอบคอบ ให้ความยุติธรรมกับทุกฝ่าย ตลอดจนหลายกรณีที่อยู่ในการพิจารณาของศาลหรือหน่วยงานตรวจสอบภายนอกซึ่งต้องเสร็จสิ้นก่อน กระทรวง อว. จึงจะดำเนินการต่อไปได้
“กรณีของมหาวิทยาลัยสุโขทัยธรรมาธิราช (มสธ.) นั้น ปัจจุบันการดำเนินงานยังอยู่ในขั้นตอนภายในของสภามหาวิทยาลัย โดย รมว.อว. ได้แจ้งสภามหาวิทยาลัยให้เร่งดำเนินการตามอำนาจหน้าที่โดยเร็วแล้ว พร้อมจะดูแลบริหารจัดการให้มีระบบธรรมาภิบาลของมหาวิทยาลัย อย่างเข้มงวดต่อไป” นางสาวศุภมาส กล่าว

ที่มา : https://www.thaigov.go.th/news/contents/details/72381