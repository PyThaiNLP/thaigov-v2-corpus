รัฐบาลไทย-ข่าวทำเนียบรัฐบาล-กระทรวงคมนาคมจัดกิจกรรมเผยแพร่ผลงานด้านการต่อต้านการทุจริต และพิธียกย่องเชิดชูเกียรติแก่บุคลากรในหน่วยงานสังกัด


วันพุธที่ 20 กันยายน 2566
กระทรวงคมนาคมจัดกิจกรรมเผยแพร่ผลงานด้านการต่อต้านการทุจริต และพิธียกย่องเชิดชูเกียรติแก่บุคลากรในหน่วยงานสังกัด
“คนต้นแบบคมนาคม ประจำปี 2565 - 2566”
นายชยธรรม์ พรหมศร ปลัดกระทรวงคมนาคม เป็นประธานกิจกรรมส่งเสริมค่านิยมไม่ทุจริต และนิทรรศการสร้างวัฒนธรรมองค์กรเผยแพร่ผลงานด้านการต่อต้านการทุจริตของกระทรวงคมนาคม และพิธียกย่องเชิดชูเกียรติแก่บุคลากรในหน่วยงานสังกัด “คนต้นแบบคมนาคม ประจำปี 2565 - 2566” ภายใต้โครงการขับเคลื่อนด้านการป้องกันปราบปรามการทุจริตและด้านการส่งเสริมคุณธรรมจริยธรรมของกระทรวงคมนาคม ประจำปีงบประมาณ 2566 ในวันที่ 19 กันยายน 2566 ณ หอประชุมราชรถสโมสร อาคารราชรถสโมสร กระทรวงคมนาคม โดยมีผู้บริหาร บุคลากรส่วนราชการและรัฐวิสาหกิจในสังกัดกระทรวงฯ เข้าร่วมงานประมาณ 120 คน
นายชยธรรม์ พรหมศร ได้กล่าวแสดงความยินดีกับผู้ที่ได้รับรางวัล “คนต้นแบบคมนาคม ประจำปี 2565 - 2566 ทั้ง 35 คน ซึ่งนับเป็นกำลังสำคัญของกระทรวงฯ และประเทศชาติ ที่จะร่วมสร้างสังคมคนดี มีความเข้มแข็งและยั่งยืน รวมทั้งเป็นแรงบันดาลใจให้กับบุคลากรอื่น ๆ ในหน่วยงานได้ยึดมั่นเป็นต้นแบบของการปฏิบัติงานด้วยความซื่อสัตย์ สุจริต รางวัลนี้มีกระบวนการคัดเลือกที่มีมาตรฐาน และได้ดำเนินการต่อเนื่องมาเป็นปีที่ 8 ขอให้ผู้ที่ได้รับรางวัลมีความภาคภูมิใจที่ได้รับการคัดเลือก โดยทุกรางวัลจะมาพร้อมกับความรับผิดชอบในการรักษาความเป็นต้นแบบ มีขวัญกำลังใจที่จะยึดมั่นรักษาความดี ปฏิบัติราชการด้วยความซื่อสัตย์ สุจริต และผลักดันให้ภารกิจของกระทรวงฯ นำไปสู่การปฏิบัติได้อย่างถูกต้อง ชัดเจน โปร่งใส เพื่อให้การดำเนินงานบรรลุตามเจตนารมณ์และนโยบายของรัฐบาล ตลอดจนเป็นการยืนยันว่ากระทรวงฯ ให้ความสำคัญกับการป้องกันการทุจริตและการยกย่องเชิดชูผู้ที่ทำความดี ซื่อสัตย์สุจริตอย่างแท้จริง ซึ่งจะเป็นรากฐานของความมั่นคง ยั่งยืน ทั้งต่อตนเอง ราชการ และสังคมไทยต่อไป
สำหรับพิธีมอบรางวัล “คนต้นแบบคมนาคม” มีวัตถุประสงค์เพื่อยกย่องเชิดชูเกียรติผู้ประพฤติปฏิบัติตนชอบด้วยความซื่อสัตย์สุจริต สร้างขวัญกำลังใจ และเป็นแรงบันดาลใจให้บุคลากรมีความเชื่อมั่นในการทำความดี ยึดมั่นในคุณธรรมและจริยธรรม ซึ่งได้ดำเนินการตั้งแต่ปี 2559 - ปัจจุบัน มีคณะกรรมการคัดเลือกบุคคลที่สมควรยกย่องเป็นผู้ประพฤติปฏิบัติตนชอบด้วยความซื่อสัตย์สุจริต กำหนดหลักเกณฑ์และวิธีการคัดเลือกให้แต่ละหน่วยงานในสังกัดกระทรวงฯ ดำเนินการคัดเลือกผู้ประพฤติดี มีความซื่อสัตย์ สุจริต จำนวน 1 คน โดยมีผู้ได้รับรางวัลคนต้นแบบคมนาคมมาแล้วทั้งสิ้น 69 คน

ที่มา : https://www.thaigov.go.th/news/contents/details/72376