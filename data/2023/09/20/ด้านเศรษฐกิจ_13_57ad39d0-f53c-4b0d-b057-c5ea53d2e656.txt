รัฐบาลไทย-ข่าวทำเนียบรัฐบาล-การรถไฟแห่งประเทศไทย รับมอบผลิตภัณฑ์ทำความสะอาด เดทตอล จากบริษัท เรกคิทท์ เบนคีเซอร์ (ประเทศไทย) จำกัด 


วันพุธที่ 20 กันยายน 2566
การรถไฟแห่งประเทศไทย รับมอบผลิตภัณฑ์ทำความสะอาด เดทตอล จากบริษัท เรกคิทท์ เบนคีเซอร์ (ประเทศไทย) จำกัด
เพื่อดูแลสุขอนามัยแก่ผู้ใช้บริการรถไฟ
วันนี้ 20 กันยายน 2566 นายนิรุฒ มณีพันธ์  ผู้ว่าการรถไฟแห่งประเทศไทย เป็นตัวแทน รับมอบผลิตภัณฑ์ทำความสะอาด ดูแลสุขอนามัย ”เดทตอล” จากนายแอนเดรีย ซาราโกซา ผู้อำนวยการฝ่ายการตลาด บริษัท เรกคิทท์ เบนคีเซอร์ (ประเทศไทย) จำกัด เพื่อให้นำไปใช้ในการดูแลสุขอนามัยแก่ประชาชน ผู้ใช้บริการรถไฟ  โดยมีผู้บริหารทั้งสองหน่วยงานเข้าร่วม ณ สถานีกลางกรุงเทพอภิวัฒน์
นายเอกรัช ศรีอาระยันพงษ์ หัวหน้าสำนักงานผู้ว่าการ การรถไฟแห่งประเทศไทย (รฟท.) เปิดเผยว่า แม้ปัจจุบันสถานการณ์การแพร่ระบาดโควิดจะคลี่คลายลงแล้ว แต่ รฟท. โดยนายนิรุฒ มณีพันธ์ ผู้ว่าการรถไฟ ฯ ยังคงให้ความสำคัญต่อการดูแลสุขอนามัย ในการให้บริการแก่ผู้โดยสารตามหลักมาตรฐานสาธารณสุขอย่างเคร่งครัด โดยมีการตั้งจุดบริการแอลกอฮอล์ล้างมือ การให้สวมหน้ากากอนามัย ตลอดจนทำความสะอาด ทั้งบนขบวนรถ สถานีรถไฟ พื้นผิวจุดสัมผัส อาทิ เคาน์เตอร์จำหน่ายตั๋ว ห้องสุขา ลิฟต์ ราวบันได อย่างต่อเนื่อง เพื่อสร้างความมั่นใจให้กับประชาชน และนักท่องเที่ยวในการใช้บริการ
สำหรับความร่วมมือระหว่าง รฟท. กับ บริษัท เรกคิทท์ เบนคีเซอร์ (ประเทศไทย) จำกัด ครั้งนี้ ถือเป็นการตอกย้ำให้เห็นถึงความเอาใจใส่ของ รฟท. ในการดูแลพี่น้องประชาชนและนักท่องเที่ยว ให้ทุกคนเดินทางไปถึงจุดหมายด้วยความปลอดภัย โดยนำผลิตภัณฑ์ที่ได้รับมอบ อาทิ เจลล้างมือ สบู่เหลวล้างมือ ผ้าเช็ดทำความสะอาดพื้นผิว ไปใช้ดูแลทำความสะอาดสถานีรถไฟ และขบวนรถไฟทั่วประเทศ เพื่อลดความเสี่ยงในการแพร่เชื้อโรคต่างๆ ทั้งโรคโควิด-19 รวมถึงโรคอุบัติใหม่ “โรคติดเชื้อ RSV” แก่ผู้ใช้บริการทุกคน
“ทุกวันนี้มีประชาชนเลือกเดินทางด้วยรถไฟมากกว่าวันละหลายหมื่นคน ซึ่งนอกจากจะประหยัดค่าใช้จ่ายแล้ว ยังมีความสะดวกสบาย และปลอดภัย รฟท. จึงมีความตั้งใจที่จะดูแลผู้ใช้บริการทุกคน ทั้งรถไฟชานเมือง รถไฟทางไกล รถไฟระหว่างจังหวัด และรถไฟท่องเที่ยว ให้ได้รับความสะดวก ควบคู่กับความปลอดภัย โดยให้ความสำคัญต่อการรักษาสุขอนามัยและการทำความสะอาดพื้นผิว-จุดสัมผัสที่ได้มาตรฐานสากล ในทุกๆ อุปกรณ์ สถานี และ ขบวนรถตลอดเวลา”
พร้อมกันนี้ พิเศษสุดสำหรับผู้โดยสารที่มีการจองเที่ยวรถไฟท่องเที่ยว เพียงแสดงตั๋วโดยสารรถไฟในวันเดินทาง จะได้รับแจกผ้าเช็ดทำความสะอาดผิวเดทตอลฟรี โดยไม่มีค่าใช้จ่าย สนใจสอบถามข้อมูลเพิ่มเติมที่ศูนย์บริการข้อมูลลูกค้าสัมพันธ์ หมายเลขโทรศัพท์ 1690 ตลอด 24 ชั่วโมง หรือ เฟซบุ๊ก แฟนเพจ ทีมพีอาร์การรถไฟแห่งประเทศไทย

ที่มา : https://www.thaigov.go.th/news/contents/details/72411