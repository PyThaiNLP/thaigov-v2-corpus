รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯ กล่าวถ้อยแถลงในการประชุม SDGs Summit 2023 ย้ำ 3 แนวทาง ขับเคลื่อนประเทศไทยสู่การพัฒนาอย่างยั่งยืน สร้างสมดุลในทุกด้านโดยมีประชาชนเป็นศูนย์กลาง


วันพุธที่ 20 กันยายน 2566
20/09/2566
พิมพ์
โฆษกรัฐบาลเผย นายกฯ กล่าวถ้อยแถลงในการประชุม SDGs Summit 2023 ย้ำ 3 แนวทาง ขับเคลื่อนประเทศไทยสู่การพัฒนาอย่างยั่งยืน สร้างสมดุลในทุกด้านโดยมีประชาชนเป็นศูนย์กลาง
โฆษกรัฐบาล เผย นายกฯ กล่าวถ้อยแถลงในการประชุม SDGs Summit 2023 ย้ำ 3 แนวทาง ขับเคลื่อนประเทศไทยสู่การพัฒนาอย่างยั่งยืน สร้างสมดุลในทุกด้านโดยมีประชาชนเป็นศูนย์กลาง
วันที่ 19 กันยายน 2566 (ตามเวลาท้องถิ่น นครนิวยอร์ก) นายชัย วัชรงค์ โฆษกประจำสำนักนายกรัฐมนตรี ชี้แจงเพิ่มเติมถึงการปฏิบัติภารกิจของนายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง ในการประชุมระดับผู้นำว่าด้วยเป้าหมายการพัฒนาที่ยั่งยืนประจำปี ค.ศ. 2023 (Sustainable Development Goals (SDGs) Summit 2023) ณ Trusteeship Council Chamber สำนักงานใหญ่สหประชาชาติ นครนิวยอร์ก สหรัฐอเมริกา
โฆษกประจำสำนักนายกรัฐมนตรี เปิดเผยว่า นายกรัฐมนตรีได้กล่าวถ้อยแถลงเน้นย้ำเจตนารมณ์ในการขับเคลื่อนประเทศไทยสู่เป้าหมายการพัฒนาอย่างยั่งยืน เพื่อรักษาสมดุล ในด้านสังคม เศรษฐกิจ และการเมือง โดยมีประชาชนเป็นศูนย์กลาง พร้อมทั้งวางแนวทางการพัฒนาสำหรับประเทศไทยเพื่อให้ผลประโยชน์จากการพัฒนาเศรษฐกิจอย่างยั่งยืนกระจายสู่ประชาชนในทุกระดับ โดยเน้นย้ำ 3 แนวทาง ได้แก่ 1) การพัฒนาที่ยั่งยืนโดยไม่ทิ้งใครไว้ข้างหลัง ตั้งเป้าหมายลดความยากจนในคนทุกช่วงวัย 2) การส่งเสริมสิทธิเสรีภาพ ความเท่าเทียมทางเพศ และการเข้าถึงสิทธิการรักษาพยาบาลอย่างเท่าเทียม โดยตั้งเป้าหมายลดจำนวนครัวเรือนยากจนจากการรักษาพยาบาลในประเทศให้เหลือน้อยกว่าร้อยละ 0.25 และ 3) การส่งเสริมกิจกรรมทางเศรษฐกิจที่ป้องกันหรือบรรเทาการเปลี่ยนแปลงสภาพภูมิอากาศของโลก โดยรัฐบาลมีมาตรการทางการเงินเพื่อสนับสนุนการลงทุนในธุรกิจความยั่งยืน ซึ่งจะทำให้เกิดการพัฒนาด้านเศรษฐกิจ ควบคู่กับ ประชาชนมีสภาพแวดล้อมและคุณภาพชีวิตที่ดีขึ้น

ที่มา : https://www.thaigov.go.th/news/contents/details/72391