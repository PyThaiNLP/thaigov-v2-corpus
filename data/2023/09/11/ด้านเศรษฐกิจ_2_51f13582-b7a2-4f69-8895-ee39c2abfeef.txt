รัฐบาลไทย-ข่าวทำเนียบรัฐบาล-กรมทางหลวงชนบท สร้างสะพานข้ามลำน้ำมูล เชื่อมจังหวัดบุรีรัมย์ - สุรินทร์ บรรเทาความเดือดร้อนให้ประชาชน 


วันจันทร์ที่ 11 กันยายน 2566
กรมทางหลวงชนบท สร้างสะพานข้ามลำน้ำมูล เชื่อมจังหวัดบุรีรัมย์ - สุรินทร์ บรรเทาความเดือดร้อนให้ประชาชน
เพิ่มประสิทธิภาพการเดินทางและขนส่งสินค้าการเกษตร ช่วยร่นระยะทางกว่า 27 กิโลเมตร คาดแล้วเสร็จปี 2567
กรมทางหลวงชนบท (ทช.) กระทรวงคมนาคม รายงานความคืบหน้าโครงการก่อสร้างสะพานข้ามลำน้ำมูล ตำบลสะแก อำเภอสตึก จังหวัดบุรีรัมย์ ปัจจุบันคืบหน้ากว่าร้อยละ 56 เร็วกว่าแผนที่กำหนดไว้ ขณะนี้อยู่ระหว่างการก่อสร้างเสาตอม่อและคานขวาง คาดว่าจะก่อสร้างแล้วเสร็จสมบูรณ์ในปี 2567
เนื่องจากปัจจุบันประชาชนในพื้นที่ต้องใช้สะพานที่อยู่ห่างออกไป รวมระยะทางที่ต้องเดินทางอ้อมถึง 27.7 กิโลเมตร ทำให้ไม่ได้รับความสะดวกในการเดินทาง ประชาชนบ้านโนนค้อได้ขอรับการสนับสนุนโครงการก่อสร้างสะพานฯ เพื่อบรรเทาความเดือดร้อนให้ประชาชนในพื้นที่ ทช. จึงได้ดำเนินโครงการฯ ใช้งบประมาณ 125.1 ล้านบาท โดยก่อสร้างเป็นสะพานคอนกรีตเสริมเหล็ก ผิวจราจรกว้าง 9 เมตร 2 แห่ง คือ สะพานข้ามลำน้ำมูล ความยาว 160 เมตร และสะพานข้ามกุดครุน้อย ความยาว 80 เมตร พร้อมทั้งก่อสร้างถนนต่อเชื่อมเป็นผิวจราจรลาดยางแบบแอสฟัลท์ติกคอนกรีต ความกว้าง 6 เมตร ความยาวประมาณ 6.5 กิโลเมตร ติดตั้งเครื่องหมายจราจร สิ่งอำนวยความสะดวกตามแนวสายทางเพื่อความปลอดภัยในการเดินทาง ทั้งนี้ เมื่อโครงการฯ แล้วเสร็จ จะเป็นการส่งเสริมการคมนาคมขนส่งให้สมบูรณ์มากยิ่งขึ้น ยกระดับคุณภาพชีวิตที่ดีให้ประชาชนสามารถเดินทางเชื่อมโยงระหว่างบ้านโนนค้อ ตำบลสะแก อำเภอสตึก จังหวัดบุรีรัมย์ กับบ้านเบ็ง ตำบลศรีณรงค์ อำเภอชุมพลบุรี จังหวัดสุรินทร์ ได้อย่างสะดวกรวดเร็วปลอดภัยอย่างมีประสิทธิภาพ ช่วยลดระยะเวลา ลดค่าใช้จ่ายในการเดินทางและขนส่งพืชผลทางการเกษตรได้อย่างยั่งยืน

ที่มา : https://www.thaigov.go.th/news/contents/details/72095