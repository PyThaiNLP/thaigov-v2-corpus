รัฐบาลไทย-ข่าวทำเนียบรัฐบาล-สปสช. เพิ่มสิทธิประโยชน์ “แผ่นปิดกะโหลกไทเทเนียม” สำหรับผู้ป่วยผ่าตัดสมอง


วันจันทร์ที่ 11 กันยายน 2566
สปสช. เพิ่มสิทธิประโยชน์ “แผ่นปิดกะโหลกไทเทเนียม” สำหรับผู้ป่วยผ่าตัดสมอง
.....
สำนักงานหลักประกันสุขภาพแห่งชาติ (สปสช.) เผยว่าคณะกรรมการหลักประกันสุขภาพแห่งชาติ มีมติเห็นชอบข้อเสนอการเพิ่มสิทธิประโยชน์บริการ “แผ่นปิดกะโหลกศีรษะเฉพาะบุคคลผลิตจากโลหะไททาเนียม” ด้วยเทคโนโลยีการพิมพ์แบบ 3 มิติฝีมือคนไทย
.
สำหรับใช้กับผู้ป่วยที่มีความจำเป็นต้อง “ผ่าตัดสมอง” และ “ไม่สามารถใช้กะโหลกเดิม” ในการปิดศีรษะได้
.
รวมทั้ง ได้พิจารณากำหนดอัตรา “ค่าใช้จ่ายเพื่อบริการ
สาธารณสุขฯ ใหม่” โดยแยกประเภทของแผ่นปิดกะโหลกศีรษะ 4 รายการ:
1. อุปกรณ์กะโหลกศีรษะเทียม (Cranioplastic Implant) ราคา 12,000 บาท (รายการนี้เป็นสิทธิประโยชน์เดิมที่มีอยู่แล้ว)
2. แผ่นปิดกะโหลกศีรษะเฉพาะบุคคลผลิตจาก PMMA Plate การพิมพ์ 3 มิติ ราคา 25,000 บาท
3. แผ่นปิดกะโหลกศีรษะเฉพาะบุคคลผลิตจากโลหะไทเทเนียม การพิมพ์ 3 มิติ Titanium Plate (Indirect printing) ราคา 27,000 บาท
4. แผ่นปิดกะโหลกศีรษะเฉพาะบุคคลผลิตจากโลหะไทเทเนียม การพิมพ์ 3 มิติ Titanium Printing (Direct printing) ราคา 48,000 บาท
.
นอกจากนี้ สปสช. จะมีการนำข้อมูลการเกิดอุบัติเหตุทางถนนและข้อมูลผู้ป่วยที่จำเป็นต้องรับการผ่าตัดสมองมาวิเคราะห์ลงลึก “รายเขตพื้นที่” เพื่อดูว่าเขตพื้นที่ไหนที่มีปัญหาดังกล่าวค่อนข้างมาก
.
รวมทั้ง การจัดทำโครงการส่งเสริมสุขภาพและป้องกันโรค “รณรงค์ให้สวมหมวกกันน็อคและเคารพกฎจราจร”
.
โดยมีเป้าหมาย ลดจำนวนการเกิดอุบัติเหตุทางถนน ซึ่งจะช่วยลดจำนวนผู้ป่วยที่ต้องรับการผ่าตัดสมอง และลดจำนวนผู้ป่วยที่ต้องใช้แผ่นปิดกะโหลกศีรษะอีกทางหนึ่ง
.
#ไทยคู่ฟ้า #สื่อสารรัฐบาลไทย
-------------------

ที่มา : https://www.thaigov.go.th/news/contents/details/72089