รัฐบาลไทย-ข่าวทำเนียบรัฐบาล-กรมทางหลวงชนบท ขยายผิวจราจรบนถนนสาย ปท.3035 จังหวัดปทุมธานี 


วันจันทร์ที่ 11 กันยายน 2566
กรมทางหลวงชนบท ขยายผิวจราจรบนถนนสาย ปท.3035 จังหวัดปทุมธานี
สนับสนุนการคมนาคมขนส่งระหว่าง 3 จังหวัด ประชาชนสามารถสัญจรได้อย่างสะดวกปลอดภัย
กรมทางหลวงชนบท กระทรวงคมนาคม โดยสำนักงานทางหลวงชนบทที่ 1 (ปทุมธานี) ดำเนินโครงการก่อสร้างถนนทางหลวงชนบทสาย ปท.3035 แยก ทล.305 - คลองแสนแสบ อำเภอลำลูกกา จังหวัดปทุมธานี โดยก่อสร้างถนนลาดยางแอสฟัลท์ติกคอนกรีตขนาด 2 ช่องจราจร ขยายผิวจราจรกว้าง 7 เมตร ไหล่ทางกว้างข้างละ 2.5 เมตร พร้อมเครื่องหมายจราจร สิ่งอำนวยความสะดวก บริเวณช่วง กม. ที่ 7+005 - 8+825 รวมระยะทางการ 1.820 กิโลเมตร ใช้งบประมาณ 26.485 ล้านบาท เพื่อเป็นเส้นทางสนับสนุนการคมนาคมขนส่งระหว่างจังหวัดสระบุรี ปทุมธานี และกรุงเทพมหานคร ประกอบกับบริเวณดังกล่าวมีโรงงานอุตสาหกรรม และหมู่บ้านชุมชนที่พักอาศัย ส่งผลให้มีปริมาณการจราจรมากถึง 7,865 คัน/วัน ถนนสายนี้จะช่วยเพิ่มประสิทธิภาพในการเดินทางและพัฒนาโครงสร้างพื้นฐานรองรับเศรษฐกิจการขนส่งสินค้าและการจราจรในอนาคต

ที่มา : https://www.thaigov.go.th/news/contents/details/72110