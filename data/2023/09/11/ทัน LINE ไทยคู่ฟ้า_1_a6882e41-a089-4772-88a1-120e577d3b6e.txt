รัฐบาลไทย-ข่าวทำเนียบรัฐบาล-เตือนผู้ปกครองระวัง "เยลลี่ผสมกัญชา" เด็กไม่ควรกิน เสี่ยงอันตรายถึงชีวิต


วันจันทร์ที่ 11 กันยายน 2566
เตือนผู้ปกครองระวัง "เยลลี่ผสมกัญชา" เด็กไม่ควรกิน เสี่ยงอันตรายถึงชีวิต
.....
สำนักงานคณะกรรมการอาหารและยา (อย.) ห่วงใยผู้บริโภค จากกรณีเด็ก 4 ขวบถูกพาส่งโรงพยาบาล หลังพบกินเยลลี่มีส่วนผสมของกัญชาที่ลักลอบนำเข้ามา ซึ่งเด็กไม่ควรรับประทาน
.
พร้อมระบุว่า ผลิตภัณฑ์อาหารที่มีส่วนผสมของกัญชา จัดเป็นอาหารที่ต้องได้รับอนุญาตเลขสารบบอาหาร ซึ่งต้องผ่านการประเมินความปลอดภัย โดยมีปริมาณสารเตตราไฮโดรแคนนาบินอล (THC) อยู่ในเกณฑ์ที่ปลอดภัยต่อผู้บริโภค (THC ต้องไม่เกิน 1.6 มิลลิกรัมต่อขวด/กล่อง/ซอง) และเข้มงวดในการพิจารณาสูตรส่วนประกอบ รวมทั้งผลตรวจพิสูจน์ปริมาณ THC กำหนดให้ฉลากผลิตภัณฑ์แสดงข้อแนะนำการบริโภคเพื่อความปลอดภัย และแสดงข้อความคำเตือนที่เห็นได้ชัดเจนบนฉลากผลิตภัณฑ์อาหารที่มีส่วนผสมของกัญชา
.
ขอเตือนผู้ปกครองให้ดูแลบุตรหลาน ห้ามเด็กกินเยลลี่ผสมกัญชาที่ลักลอบนำเข้า เสี่ยงอันตราย โดยสังเกตบนซองขนมไม่มีฉลากภาษาไทย พบภาพสัญลักษณ์ หรือข้อความเกี่ยวกับกัญชา เช่น ภาพใบกัญชา ข้อความ Canabis หรือ CA หรือ THC
.
อย่างไรก็ตาม เยลลี่กัญชาที่ผลิตในต่างประเทศชื่อ Trolli SOUR watermelon SHARKS เป็นอาหารที่ห้ามนำเข้า หากพบการลักลอบนำเข้าอย่างผิดกฎหมาย จะมีโทษจำคุกตั้งแต่ 6 เดือน - 2 ปี และปรับตั้งแต่ 5,000 - 20,000 บาท กรณีพบการกระทำฝ่าฝืนกฎหมาย จะดำเนินคดีกับผู้กระทำผิดทันที
#ไทยคู่ฟ้า #สื่อสารรัฐบาลไทย
-------------------

ที่มา : https://www.thaigov.go.th/news/contents/details/72079