รัฐบาลไทย-ข่าวทำเนียบรัฐบาล-"ปลัด ทส." แนะ กรมโลกร้อน หัวใจสำคัญ สร้างการรับรู้ ตั้งรับ ปรับตัว ต่อการเปลี่ยนแปลงสภาพภูมิอากาศ


วันจันทร์ที่ 11 กันยายน 2566
"ปลัด ทส." แนะ กรมโลกร้อน หัวใจสำคัญ สร้างการรับรู้ ตั้งรับ ปรับตัว ต่อการเปลี่ยนแปลงสภาพภูมิอากาศ
"ปลัด ทส." แนะ กรมโลกร้อน หัวใจสำคัญ สร้างการรับรู้ ตั้งรับ ปรับตัว ต่อการเปลี่ยนแปลงสภาพภูมิอากาศ
"ปลัด ทส." แนะ กรมโลกร้อน หัวใจสำคัญ สร้างการรับรู้ ตั้งรับ ปรับตัว ต่อการเปลี่ยนแปลงสภาพภูมิอากาศ
วันที่ 8 กันยายน 2566 เวลา 11.00 น. นายจตุพร บุรุษพัฒน์ ปลัดกระทรวงทรัพยากรธรรมชาติและสิ่งแวดล้อม (ปกท.ทส.) มอบนโยบายและแนวทางการดำเนินงานของกรมการเปลี่ยนแปลงสภาพภูมิอากาศและสิ่งแวดล้อม ในการประชุมเชิงปฏิบัติการพัฒนาความรู้และเตรียมความพร้อมบุคลากรก้าวสู่กรมการเปลี่ยนแปลงสภาพภูมิอากาศและสิ่งแวดล้อม โดยมีผู้บริหาร ทส. พร้อมด้วยบุคลากรจากกรมการเปลี่ยนแปลงสภาพพภูมิอากาศและสิ่งแวดล้อม เข้าร่วมประชุม ณ โรงแรม เดอะ คาวาลิ คาซ่า รีสอร์ท จังหวัดพระนครศรีอยุธยา
ปกท.ทส. กล่าวว่า ถือเป็นความภาคภูมิใจของทุกคน ที่พระบาทสมเด็จพระเจ้าอยู่หัว มีพระบรมราชโองการโปรดเกล้าฯ เปลี่ยนชื่อ "กรมส่งเสริมคุณภาพสิ่งแวดล้อม" เป็น "กรมการเปลี่ยนแปลงสภาพภูมิอากาศและสิ่งแวดล้อม" นับเป็นกรมแรกของไทยที่ได้รับการลงพระปรมาภิไธยในสมัยรัชกาลที่ 10 โดยจะเป็นกรมสำคัญที่จะทำหน้าที่ในการเป็นศูนย์กลางข้อมูลด้านการเปลี่ยนแปลงสภาพภูมิอากาศและสิ่งแวดล้อม เพื่อเชื่อมโยงข้อมูลองค์ความรู้ไปสู่ระดับพื้นที่ในแต่ละจังหวัด ถือเป็นโครงสร้างที่เป็นหัวใจสำคัญในการขับเคลื่อนการแก้ไขปัญหาเรื่องการเปลี่ยนแปลงสภาพภูมิอากาศของประเทศ บุคลากรทุกคนจึงจำเป็นที่จะต้องตกผลึกในการทำงาน ทั้งการปรับตัว การสร้างการรับรู้ การเผยแพร่ข้อมูลให้เป็นไปในทิศทางเดียวกัน สิ่งสำคัญคือ การสื่อสารร่วมกันภายในองค์กรที่จะต้องมีความชัดเจน เข้าใจในบริบทของการทำงานให้เป็นไปในทิศทางเดียวกัน เพื่อเป็นกระบอกเสียงในการอธิบายข้อมูลต่าง ๆ ให้แก่ทุกภาคส่วน โดยเฉพาะภาคประชาชนในทุกพื้นที่ทั่วประเทศได้อย่างถูกต้องและเข้าใจ โดยเฉพาะการจัดตั้งศูนย์การเปลี่ยนแปลงสภาพภูมิอากาศและสิ่งแวดล้อม เพื่อให้เกิดการเรียนรู้เสมือนจริง สร้างความแม่นยำ ถูกต้อง ครอบคลุม ชัดเจน ทันสมัย ในด้านข้อมูลการเปลี่ยนแปลงสภาพภูมิอากาศอย่างแท้จริง

ที่มา : https://www.thaigov.go.th/news/contents/details/72076