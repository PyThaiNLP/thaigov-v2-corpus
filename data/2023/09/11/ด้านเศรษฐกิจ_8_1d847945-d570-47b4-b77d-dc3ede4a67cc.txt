รัฐบาลไทย-ข่าวทำเนียบรัฐบาล-ปลัด กษ. มอบ “รองปลัดเศรษฐเกียรติฯ” นำทีม กษ. เตรียมความพร้อมแผนปฏิบัติการแห่งชาติของอนุสัญญาสหประชาชาติว่าด้วยการต่อต้านการแปรสภาพเป็นทะเลทราย พ.ศ. 2566-2570


วันจันทร์ที่ 11 กันยายน 2566
ปลัด กษ. มอบ “รองปลัดเศรษฐเกียรติฯ” นำทีม กษ. เตรียมความพร้อมแผนปฏิบัติการแห่งชาติของอนุสัญญาสหประชาชาติว่าด้วยการต่อต้านการแปรสภาพเป็นทะเลทราย พ.ศ. 2566-2570
ปลัด กษ. มอบ “รองปลัดเศรษฐเกียรติฯ” นำทีม กษ. เตรียมความพร้อมแผนปฏิบัติการแห่งชาติของอนุสัญญาสหประชาชาติว่าด้วยการต่อต้านการแปรสภาพเป็นทะเลทราย พ.ศ. 2566-2570
วันจันทร์ที่ 11 กันยายน 2566 เวลา 09.00 น. นายเศรษฐเกียรติ กระจ่างวงษ์ รองปลัดกระทรวงเกษตรและสหกรณ์ ได้รับมอบหมายจากปลัดกระทรวงเกษตรและสหกรณ์ เป็นประธานเปิดงานการประชุมเชิงปฏิบัติการเพื่อรับฟังความคิดเห็นระดับประเทศต่อ (ร่าง) แผนปฏิบัติการแห่งชาติของอนุสัญญาสหประชาชาติว่าด้วยการต่อต้านการแปรสภาพเป็นทะเลทราย พ.ศ. 2566-2570 ณ โรงแรมโนโวเทล ฟิวเจอร์พาร์ครังสิต จังหวัดปทุมธานี โดยมีรองอธิบดีกรมพัฒนาที่ดิน (นายอาทิตย์ ศุขเกษม) พร้อมด้วยรองศาสตราจารย์ ดร.วิษณุ อรรถวานิช มหาวิทยาลัยเกษตรศาสตร์ และผู้แทนจากกระทรวงเกษตรและสหกรณ์ กระทรวงทรัพยากรธรรมชาติและสิ่งแวดล้อม และหน่วยงานต่าง ๆ เข้าร่วมการประชุมดังกล่าว
การประชุมเชิงปฏิบัติการดังกล่าว มีวัตถุประสงค์เพื่อรับฟังความคิดเห็นระดับประเทศในครั้งนี้ จะใช้เป็นกรอบทิศทางการดำเนินงานของประเทศ การขับเคลื่อนแผนไปสู่การปฏิบัติให้สอดคล้องตามแผนยุทธศาสตร์ และเป้าหมายของการพัฒนาอย่างยั่งยืนที่ 15 (SDG15) โดยมีประเด็นสำคัญที่จะต้องดำเนินการ คือ
1. การทบทวนและจัดทำแผนปฏิบัติการแห่งชาติของอนุสัญญา UNCCD ปี พ.ศ. 2566-2570 ที่เชื่อมโยงเป้าหมายและมาตรการความสมดุลของการจัดการทรัพยากรที่ดิน (Land Degradation Neutrality: LDN) ได้แก่ การเพิ่มสัดส่วนพื้นที่ป่าไม้ของประเทศให้เพิ่มขึ้น การปรับปรุงและฟื้นฟูทรัพยากรดินที่เสื่อมโทรมให้มีศักยภาพ และลดการสูญเสียคาร์บอนในดินและเพิ่มปริมาณการกักเก็บคาร์บอนในดิน
2. ขับเคลื่อนการจัดทำเป้าหมายและตัวชี้วัดความสมดุลของการจัดการทรัพยากรที่ดิน (LDN) ในระดับพื้นที่ครอบคลุมทั้งประเทศ
3. สร้างความร่วมมือกับหน่วยงานภาคประชาสังคมและผู้มีส่วนได้ส่วนเสียในระดับต่างๆ เพื่อเชื่อมโยงประเด็นการจัดการทรัพยากรที่ดิน การถือครองที่ดิน และภัยแล้ง
4. พัฒนาแผนงานโครงการที่ก่อให้เกิดการเปลี่ยนแปลงในระดับพื้นที่
5. พัฒนาความร่วมมือและการดำเนินงานให้สอดคล้องกับแนวทางการทำงานกับหน่วยงานภาคีเครือข่ายและองค์กรระหว่างประเทศ

ที่มา : https://www.thaigov.go.th/news/contents/details/72115