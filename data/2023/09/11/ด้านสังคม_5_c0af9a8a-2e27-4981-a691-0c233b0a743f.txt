รัฐบาลไทย-ข่าวทำเนียบรัฐบาล-ปลัด สธ. เตือนประชาชนระวังมุกใหม่ “แก๊งคอลเซ็นเตอร์” อ้างติดตามคดีฉ้อโกงเงินโควิด


วันจันทร์ที่ 11 กันยายน 2566
ปลัด สธ. เตือนประชาชนระวังมุกใหม่ “แก๊งคอลเซ็นเตอร์” อ้างติดตามคดีฉ้อโกงเงินโควิด
ปลัดกระทรวงสาธารณสุข เตือนประชาชนระวังแก๊งคอลเซ็นเตอร์แอบอ้างเป็นเจ้าหน้าที่กระทรวงสาธารณสุข หลอกว่ามีชื่อพัวพันการฉ้อโกงเงินเยียวยา-เงินประกันโควิด และขอให้ไปยืนยันตัวตน ย้ำเป็นมุกใหม่ของมิจฉาชีพ อย่าหลงเชื่อให้ข้อมูลส่วนตัวหรือดาวน์โหลดลิงก์ต่างๆ
ปลัดกระทรวงสาธารณสุข เตือนประชาชนระวังแก๊งคอลเซ็นเตอร์แอบอ้างเป็นเจ้าหน้าที่กระทรวงสาธารณสุข หลอกว่ามีชื่อพัวพันการฉ้อโกงเงินเยียวยา-เงินประกันโควิด และขอให้ไปยืนยันตัวตน ย้ำเป็นมุกใหม่ของมิจฉาชีพ อย่าหลงเชื่อให้ข้อมูลส่วนตัวหรือดาวน์โหลดลิงก์ต่างๆ ที่ส่งมา
วันนี้ (11 กันยายน 2566) นพ.โอภาส การย์กวินพงศ์ ปลัดกระทรวงสาธารณสุข กล่าวว่า กรณีแก๊งคอลเซ็นเตอร์แอบอ้างเป็นเจ้าหน้าที่หน่วยงานต่างๆ โทรศัพท์หลอกลวงประชาชนยังคงพบเกิดขึ้นอย่างต่อเนื่อง โดยมีรูปแบบลักษณะการแอบอ้างเปลี่ยนไปเรื่อยๆ เช่น โทรมาขอข้อมูลส่วนบุคคลและหลอกให้โอนเงิน, อ้างเป็นเจ้าหน้าที่โรงพยาบาลสอบถามข้อมูลอาการหลังฉีดวัคซีนโควิด 19, แจ้งว่ามีการกระทำความผิดกรณีการซื้อขายวัคซีนผิดกฎหมาย เป็นต้น ล่าสุด กระทรวงสาธารณสุขได้รับแจ้งจากประชาชนว่า ขณะนี้มีบุคคลแอบอ้างว่าเป็นเจ้าหน้าที่จากกระทรวงสาธารณสุข ใช้เบอร์โทรศัพท์มือถือโทรแจ้งให้ประชาชนไปยืนยันตัวตน เนื่องจากตรวจพบว่ามีรายชื่อพัวพันกับการฉ้อโกงเงินเยียวยาและเงินประกันโควิด 19 จึงโทรเข้ามาสอบถามกับกระทรวงสาธารณสุขว่ามีการติดตามแจ้งเหตุและการดำเนินคดีแบบนี้จริงหรือไม่
“ขอย้ำเตือนประชาชนอย่าหลงเชื่อกลุ่มมิจฉาชีพที่แอบอ้างเช่นนี้เด็ดขาด เนื่องจากหากเป็นการติดตามกรณีมีการดำเนินคดี จะเป็นหน้าที่ของเจ้าหน้าที่ตำรวจเท่านั้น ดังนั้น หากได้รับการติดต่อในลักษณะนี้ ให้สงสัยว่าเป็นมิจฉาชีพไว้ก่อน ห้ามให้ข้อมูลส่วนตัว รหัส OTP หรือดาวน์โหลดแอปพลิเคชันหรือลิงก์ต่างๆ ที่ผู้แอบอ้างแนะนำหรือส่งเข้ามาโดยเด็ดขาด และติดต่อสอบถามกับหน่วยงานเจ้าของเรื่องโดยตรง โดยกระทรวงสาธารณสุข สามารถติดต่อสอบถามได้ที่หมายเลขโทรศัพท์กลาง 02-590-1000” นพ.โอภาสกล่าว
********************************************* 11 กันยายน 2566

ที่มา : https://www.thaigov.go.th/news/contents/details/72112