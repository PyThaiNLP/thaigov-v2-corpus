รัฐบาลไทย-ข่าวทำเนียบรัฐบาล-“สายสีชมพู” ทดสอบเดินรถฉลุย เตรียมให้นั่งฟรี พ.ย. นี้ พร้อมเปิดให้บริการจริง 18 ธ.ค. 66


วันจันทร์ที่ 11 กันยายน 2566
“สายสีชมพู” ทดสอบเดินรถฉลุย เตรียมให้นั่งฟรี พ.ย. นี้ พร้อมเปิดให้บริการจริง 18 ธ.ค. 66
.....
ความคืบหน้าโครงการรถไฟฟ้าสายสีชมพู ช่วงแคราย – มีนบุรี บริษัทผู้รับสัมปทานโครงการ ได้แจ้งความคืบหน้าให้การรถไฟฟ้าขนส่งมวลชนแห่งประเทศไทย (รฟม.) ทราบว่า ขณะนี้อยู่ระหว่างทดสอบเดินรถเสมือนจริง (Trial Run) อย่างต่อเนื่องซึ่งยังไม่พบปัญหาใด ทั้งการเคลื่อนรถภายในระหว่างโรงจอดและซ่อมบำรุง, การให้เจ้าหน้าที่สถานีตรวจสอบความพร้อมการใช้งานของระบบต่าง ๆ ที่สถานี และการทดสอบเดินรถตามตารางเดินรถ
.
ระยะที่ 1 จากสถานีมีนบุรี (PK30) ถึงสถานีศูนย์ราชการ (PK12) และจะทำการทดสอบไปจนถึงวันที่ 22 ต.ค. 66 จากนั้นจะต่อด้วยระยะที่ 2 ตลอดเส้นทางจากสถานีมีนบุรี (PK30) ถึงสถานีศูนย์ราชการนนทบุรี (PK01) โดยจะทดสอบถึงวันที่ 19 พ.ย. 66 รวมระยะเวลาทำ Trial Run ประมาณ 3 เดือน และพร้อมเปิดให้บริการเดินรถในวันที่ 18 ธ.ค. 66
.
หลังจากสิ้นสุดการทำ Trial Run วิศวกรที่ปรึกษาอิสระ (Independent Certification Engineer : ICE) และ รฟม. จะประเมินผลการดำเนินงาน และประเมินความพร้อมของงานโยธา งานเดินรถ และงานระบบไฟฟ้าทั้งหมดของโครงการฯ ว่ามีความพร้อมและปลอดภัย จึงจะอนุญาตเปิดให้บริการได้ โดยคาดว่าจะสามารถเปิดให้ประชาชนได้ทดลองใช้บริการฟรี 1 เดือน ประมาณกลางเดือน พ.ย. 66 และเริ่มเก็บค่าโดยสารประมาณกลางเดือน ธ.ค. 66
.
ปัจจุบันการก่อสร้างสำเร็จไปแล้วกว่า 97.54% สำหรับอัตราค่าโดยสารจะเริ่มต้นที่ 14 บาท สูงสุด 42 บาท และจะปรับเปลี่ยนตามดัชนีราคาผู้บริโภค (CPI) โดยจะใช้ CPI 3 เดือนก่อนวันที่เริ่มให้บริการ คาดว่าจะใกล้เคียงกับค่าโดยสารรถไฟฟ้าสายสีเหลือง ที่เริ่มต้น 15 บาท สูงสุด 45 บาท
#ไทยคู่ฟ้า #สื่อสารรัฐบาลไทย
-------------------

ที่มา : https://www.thaigov.go.th/news/contents/details/72086