รัฐบาลไทย-ข่าวทำเนียบรัฐบาล-"ปลัดฯ จตุพร" ติวเข้ม ทสจ. เตรียมพร้อมรับการเปลี่ยนแปลงในทุกมิติ


วันจันทร์ที่ 11 กันยายน 2566
"ปลัดฯ จตุพร" ติวเข้ม ทสจ. เตรียมพร้อมรับการเปลี่ยนแปลงในทุกมิติ
"ปลัดฯ จตุพร" ติวเข้ม ทสจ. เตรียมพร้อมรับการเปลี่ยนแปลงในทุกมิติ
"ปลัดฯ จตุพร" ติวเข้ม ทสจ. เตรียมพร้อมรับการเปลี่ยนแปลงในทุกมิติ
วันที่ 8 กันยายน 2566 เวลา 09.30 น. นายจตุพร บุรุษพัฒน์ ปลัดกระทรวงทรัพยากรธรรมชาติและสิ่งแวดล้อม (ปกท.ทส.) เป็นประธานในพิธีเปิดการฝึกอบรม หลักสูตร "ผู้บริหาร ทส. ยุคใหม่กับการปรับตัวเพื่อรองรับการเปลี่ยนแปลง" โดยมีผู้บริหารระดับสูง ผู้บริหารหน่วยงานในสังกัด ทส. และผู้อำนวยการสำนักงานทรัพยากรธรรมชาติและสิ่งแวดล้อมจังหวัด (ทสจ.) 76 จังหวัด เข้าร่วม ณ โรงแรมกรุงศรีริเวอร์ จังหวัดพระนครศรีอยุธยา เพื่อเตรียมความพร้อมผู้บริหารในการบริหารจัดการทรัพยากรธรรมชาติและสิ่งแวดล้อม ในสภาวะที่มีการเปลี่ยนแปลงอย่างรวดเร็ว เพื่อเสริมประสิทธิภาพการบริหารงาน
ปกท.ทส. กล่าวว่า ทสจ. หรือสำนักงานทรัพยากรธรรมชาติและสิ่งแวดล้อมจังหวัด เปรียบเสมือนเป็นหูเป็นตา เป็นตัวแทนของปลัดกระทรวงฯ ในระดับพื้นที่ เป็นเสมือนผู้ช่วยงานด้านทรัพยากรธรรมชาติและสิ่งแวดล้อมของผู้ว่าราชการจังหวัดในแต่ละจังหวัด และเป็นผู้ประสานงานกับหน่วยงานต่าง ๆ ของ ทส. ในระดับพื้นที่ ดังนั้น ทุก ทสจ. ต้องรู้ข้อมูลด้านทรัพยากรธรรมชาติและสิ่งแวดล้อมในพื้นที่ของตนเองอย่างครอบคลุม ครบถ้วน รอบด้าน ต้องเท่าทันต่อสถานการณ์ที่เปลี่ยนแปลงและเหตุการณ์ต่าง ๆ ที่เกิดขึ้นในพื้นที่ โดยเฉพาะประเด็นที่มีความสำคัญ และจะเป็นนโยบายของรัฐบาล อาทิ ปัญหาพื้นที่ภัยแล้ง พื้นที่น้ำท่วม ปัญหาฝุ่น PM2.5 ปัญหาการลักลอบตัดไม้ทำลายป่า การลักลอบค้าไม้มีค่า การส่งเสริมการท่องเที่ยวในพื้นที่อุทยานแห่งชาติ การแก้ไขปัญหาช้างป่าออกนอกพื้นที่ การให้ข้อมูลความรู้ด้านการเปลี่ยนแปลงสภาพภูมิอากาศ รวมถึงการแก้ไขปัญหาสิ่งแวดล้อม ทั้งปัญหาขยะมูลฝอย  และปัญหาน้ำเสีย โดยในการทำงานจะต้องสร้างความร่วมมือกับเครือข่ายต่าง ๆ และประชาชนในพื้นที่ มีการจับคู่การทำงานร่วมกันระหว่างจังหวัด หรือ จังหวัดจับคู่ เพื่อให้เกิดผลสัมฤทธิ์ของงานในแต่ละประเด็นอย่างเห็นผลเป็นรูปธรรม และต้องมีการถ่ายทอดประสบการณ์ องค์ความรู้ในการทำงานระหว่างรุ่นสู่รุ่น เพื่อสร้างทีมในการทำงาน

ที่มา : https://www.thaigov.go.th/news/contents/details/72075