รัฐบาลไทย-ข่าวทำเนียบรัฐบาล-ปลัด สธ. เผย สถานการณ์น้ำท่วมล่าสุด สถานบริการได้รับผลกระทบ 1 แห่ง แต่ยังเปิดให้บริการได้ปกติ


วันจันทร์ที่ 11 กันยายน 2566
ปลัด สธ. เผย สถานการณ์น้ำท่วมล่าสุด สถานบริการได้รับผลกระทบ 1 แห่ง แต่ยังเปิดให้บริการได้ปกติ
ปลัดกระทรวงสาธารณสุข เผย สถานบริการในสังกัดได้รับผลกระทบจากน้ำท่วม 1 แห่ง แต่ยังสามารถเปิดให้บริการได้ตามปกติ กำชับสถานบริการในพื้นที่เสี่ยงติดตามสถานการณ์น้ำท่วมฉับพลัน น้ำป่าไหลหลาก เน้นป้องกันอาคารสถานที่ ยกสูง เคลื่อนย้ายครุภัณฑ์ไว้ที่ปลอดภัย
ปลัดกระทรวงสาธารณสุข เผย สถานบริการในสังกัดได้รับผลกระทบจากน้ำท่วม 1 แห่ง แต่ยังสามารถเปิดให้บริการได้ตามปกติ กำชับสถานบริการในพื้นที่เสี่ยงติดตามสถานการณ์น้ำท่วมฉับพลัน น้ำป่าไหลหลาก เน้นป้องกันอาคารสถานที่ ยกสูง เคลื่อนย้ายครุภัณฑ์ไว้ที่ปลอดภัย พร้อมเฝ้าระวังผลกระทบด้านโรคและภัยสุขภาพ และเตรียมการจัดบริการทางการแพทย์ ให้เพียงพอต่อการให้บริการ
วันนี้ (11 กันยายน 2566) ที่สำนักงานปลัดกระทรวงสาธารณสุข นายแพทย์โอกาส การย์กวินพงศ์ ปลัดกระทรวงสาธารณสุข กล่าวถึงสถานการณ์น้ำท่วมว่า ได้รับรายงานว่าช่วงวันที่ 9 – 11  กันยายน 2566 มีร่องมรสุมพาดผ่านภาคเหนือตอนบนและภาคตะวันออกเฉียงเหนือตอนบน ขณะที่มรสุมตะวันตกเฉียงใต้ที่พัดปกคลุมทะเลอันดามันภาคกลาง ภาคตะวันออก ภาคใต้และอ่าวไทย เริ่มมีกำลังแรงขึ้น ทำให้เกิดน้ำท่วมฉับพลัน น้ำป่าไหลหลาก และน้ำเอ่อล้นตลิ่ง ส่งผลให้มีพื้นที่ได้รับผลกระทบจำนวน 10 จังหวัด ได้แก่ แม่ฮ่องสอน พิษณุโลก เชียงราย เพชรบูรณ์ เชียงใหม่ น่าน อุดรธานี ร้อยเอ็ด ปราจีนบุรี และสตูล ประชาชนได้รับผลกระทบ 3,501 ครัวเรือน โดยสถานบริการสาธารณสุขได้รับผลกระทบ จำนวน 1 แห่ง ได้แก่ โรงพยาบาลส่งเสริมสุขภาพตำบลบ้านห้วยผา อำเภอเมือง จังหวัดแม่ฮ่องสอน น้ำท่วมระบบประปาและรั้วกั้นพังเสียหาย แต่ยังคงเปิดให้บริการประชาชนได้ตามปกติ
นายแพทย์โอกาส กล่าวต่อว่า ได้กำชับให้สถานบริการในพื้นที่เสี่ยงเฝ้าระวังติดตามสถานการณ์ และผลกระทบด้านโรคและภัยสุขภาพที่อาจจะเกิดขึ้น รวมถึงเตรียมพร้อมอาคารสถานที่และครุภัณฑ์ในจุดที่มีความเสี่ยงจะได้รับผลกระทบ โดยเน้นการป้องกันอาคารสถานที่ ยกสูง/เคลื่อนย้ายครุภัณฑ์ต่างๆ และเตรียมการจัดบริการทางการแพทย์ ทั้งการจัดหาสถานที่สำรองหรือจัดตั้งโรงพยาบาลสนามเมื่อจำเป็น สำรองยา เวชภัณฑ์ อุปกรณ์ทางการแพทย์ให้เพียงพอต่อการให้บริการ สำหรับประชาชนที่อาศัยในพื้นที่เสี่ยงอุทกภัย ขอให้ติดตามสถานการณ์และข้อมูลจากทางราชการอย่างใกล้ชิด ระวังอันตรายจากฝนตกหนักและฝนตกสะสมที่อาจทำให้เกิดน้ำท่วมฉับพลันและน้ำป่าไหลหลาก รวมถึงระมัดระวังอุบัติเหตุที่อาจเกิดขึ้นจากการจมน้ำ ไฟดูด หากได้รับบาดเจ็บหรือเจ็บป่วยฉุกเฉิน สามารถโทรขอความช่วยเหลือได้ที่หมายเลข 1669 ตลอด 24 ชั่วโมง
******************************* 11 กันยายน 2566

ที่มา : https://www.thaigov.go.th/news/contents/details/72108