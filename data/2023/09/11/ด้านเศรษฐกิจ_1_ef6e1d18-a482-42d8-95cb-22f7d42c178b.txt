รัฐบาลไทย-ข่าวทำเนียบรัฐบาล-กรมการขนส่งทางบก เผยผลการประมูลหมายเลขทะเบียนรถ “หมวดอักษร 1ขข” 301 หมายเลข นำเงินเข้า กปถ. กว่า 61 ล้านบาท 


วันจันทร์ที่ 11 กันยายน 2566
กรมการขนส่งทางบก เผยผลการประมูลหมายเลขทะเบียนรถ “หมวดอักษร 1ขข” 301 หมายเลข นำเงินเข้า กปถ. กว่า 61 ล้านบาท
สานต่อเจตนารมณ์ในการส่งเสริมโครงการด้านความปลอดภัยในการใช้รถใช้ถนนและสนับสนุนเป็นค่าอุปกรณ์ช่วยเหลือผู้พิการที่ประสบภัยจากการใช้รถใช้ถนน
กรมการขนส่งทางบก เผยผลการประมูลหมายเลขทะเบียนรถ “หมวดอักษร 1ขข” 301 หมายเลข นำเงินเข้า กปถ. กว่า 61 ล้านบาท สานต่อเจตนารมณ์ในการส่งเสริมโครงการด้านความปลอดภัยในการใช้รถใช้ถนนและสนับสนุนเป็นค่าอุปกรณ์ช่วยเหลือผู้พิการที่ประสบภัยจากการใช้รถใช้ถนน
นายจิรุตม์ วิศาลจิตร อธิบดีกรมการขนส่งทางบก กระทรวงคมนาคม กล่าวว่า กรมการขนส่งทางบก (ขบ.) โดยกองทุนเพื่อความปลอดภัยในการใช้รถใช้ถนน (กปถ.) เปิดประมูลหมายเลขทะเบียนรถยนต์ นั่งส่วนบุคคลไม่เกินเจ็ดคน หมวดอักษร 1ขข กรุงเทพมหานคร ภายใต้คอนเซ็ปต์ “ขุมทรัพย์เศรษฐี ของดีมหานคร” เมื่อวันที่ 9 - 10 กันยายน 2566 ณ ห้องประชุมมาตุลี ชั้น 3 อาคารศูนย์นวัตกรรมและเทคโนโลยีการขนส่งทางถนน (GPS) ขบ. โดยการประมูลในครั้งนี้มีประชาชนให้ความสนใจเข้าร่วมประมูลหมายเลขทะเบียนรถเลขสวยทั้ง 301 หมายเลข หมายเลขทะเบียนที่ได้รับความนิยมจากผู้สนใจสูงสุด คือ “1ขข 1111” มีผู้ประมูลร่วมเสนอราคามากที่สุดถึง 147 ครั้ง จนได้ผู้ชนะประมูลในราคา 6,000,000 บาท รองลงมา ได้แก่ หมายเลขทะเบียน “1ขข 9999” ประมูลได้ในราคา 2,830,000 บาท นอกจากนี้ มีหมายเลขทะเบียนที่ได้รับความนิยมมากเช่นกัน อาทิ “1ขข 1” ประมูลได้ในราคา 2,126,111 บาท “1ขข 111” ประมูลได้ในราคา 1,660,555 บาท และ“1ขข 9” ประมูลได้ในราคา 1,170,000 บาท โดยการจัดประมูลทะเบียนรถเลขสวย หมวดอักษร 1ขข กรุงเทพมหานคร ทั้ง 2 วัน สามารถนำรายได้เข้า กปถ. รวมทั้งสิ้น 61,423,897 บาท ทั้งนี้ ผู้ชนะการประมูลจะได้ครอบครองป้ายทะเบียนรถเลขสวยที่มีลวดลายกราฟิกและสามารถโอนเปลี่ยนแปลงกรรมสิทธิ์ให้ผู้อื่นหรือโอนเป็นมรดกได้
ทั้งนี้ ขบ. โดย กปถ. จะนำเงินจากการประมูลทะเบียนรถเลขสวย หมวดอักษร 1ขข สานต่อเจตนารมณ์ในการการสนับสนุนโครงการหรือแผนงานทางด้านความปลอดภัยในการใช้รถใช้ถนนของกรมการขนส่งทางบก ส่งเสริมการศึกษางานวิจัยด้านความปลอดภัยในการใช้รถใช้ถนน และเผยแพร่องค์ความรู้ด้านความปลอดภัยต่อสาธารณชน รวมถึงสานต่อภารกิจในการช่วยเหลือค่าอุปกรณ์สำหรับผู้พิการอันเนื่องมาจากการประสบภัยที่เกิดจากการใช้รถใช้ถนน ประชาชนสามารถติดตามรายละเอียดการประมูลหมายเลขทะเบียนรถเลขสวย ในหมวดอื่น ๆ เพิ่มเติมได้ทาง www.tabienrod.com หรือสำนักงาน กปถ. โทร. 0 2272 5937 หรือสายด่วน ขบ. โทร. 1584 หรือ 0 2271 8888

ที่มา : https://www.thaigov.go.th/news/contents/details/72094