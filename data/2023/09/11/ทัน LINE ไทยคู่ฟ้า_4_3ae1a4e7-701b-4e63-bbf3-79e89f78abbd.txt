รัฐบาลไทย-ข่าวทำเนียบรัฐบาล-เปิดใช้แอปฯ “Sound24Thai” แบบเรียลไทม์ หนุน ปชช. ร่วมแก้ไขปัญหามลพิษทางเสียง


วันจันทร์ที่ 11 กันยายน 2566
เปิดใช้แอปฯ “Sound24Thai” แบบเรียลไทม์ หนุน ปชช. ร่วมแก้ไขปัญหามลพิษทางเสียง
.....
กรมควบคุมมลพิษ (คพ.) ได้ดำเนินการตรวจวัด “ระดับเสียง” มาอย่างต่อเนื่อง นับตั้งแต่ปี 2537 ทั้งในพื้นที่ริมเส้นทางจราจร และพื้นที่ทั่วไป ปัจจุบันมีสถานีตรวจวัดระดับเสียง “แบบกึ่งถาวร” รวมทั้งสิ้น 30 สถานี
.
นอกจากนี้ คพ. ได้พัฒนาแอปพลิเคชัน “Sound24Thai” และเว็บไซต์ “Noise4Thai.net” เพื่อให้การรายงานข้อมูลระดับเสียงมีความทันสมัย เข้าถึงผู้ใช้งานในช่องทางต่าง ๆ โดยเป็นการรายงานข้อมูลระดับเสียงจาก 30 สถานี ทั้งในกรุงเทพฯ ปริมณฑล และต่างจังหวัด
.
รวมทั้งเพิ่มช่องทางให้ภาคประชาชนมีส่วนร่วม “รายงานข้อมูลระดับเสียง” ด้วยโทรศัพท์มือถือของตนเอง พร้อมส่งข้อมูลเข้ามารายงานผ่านทางแอปฯ Sound24Thai ทั้งระบบ iOS Android และ Harmonie OS
.
ทั้งนี้ การรวบรวมข้อมูลผลการตรวจวัดจากสถานีตรวจวัดฯ นั้น จะถูกจัดเก็บรวบรวมไว้ในรูปแบบฐานข้อมูล (Data Base) ที่พร้อมนำไปแปรผลเป็นข้อมูลสารสนเทศในรูปแบบต่าง ๆ เช่น การรายงานแบบต่อเนื่อง (Real time) ในอินเตอร์เน็ต หรือ นำไปใช้ในแบบจำลอง คอมพิวเตอร์ สำหรับการพยากรณ์ระดับเสียง เป็นต้น เพื่อประเมินสถานการณ์และวางแผนป้องกันแก้ไขปัญหามลพิษทางเสียง ที่จะส่งผลกระทบต่อสุขภาพประชาชน
#ไทยคู่ฟ้า #สื่อสารรัฐบาลไทย
-------------------

ที่มา : https://www.thaigov.go.th/news/contents/details/72082