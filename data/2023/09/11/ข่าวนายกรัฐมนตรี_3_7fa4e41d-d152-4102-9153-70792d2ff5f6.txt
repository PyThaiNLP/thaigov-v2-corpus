รัฐบาลไทย-ข่าวทำเนียบรัฐบาล-นายกฯ ชี้แจงสภาฯ ยืนยันรัฐบาลยึดโยงประโยชน์ประชาชน เดินหน้าเพิ่มรายได้เกษตรกร ใช้การตลาดนำ นวัตกรรมเสริม เพิ่มรายได้ ควบคู่พักหนี้ ย้ำบัตรสวัสดิการแห่งรัฐยังคงอยู่ 


วันจันทร์ที่ 11 กันยายน 2566
11/09/2566
พิมพ์
นายกฯ ชี้แจงสภาฯ ยืนยันรัฐบาลยึดโยงประโยชน์ประชาชน เดินหน้าเพิ่มรายได้เกษตรกร ใช้การตลาดนำ นวัตกรรมเสริม เพิ่มรายได้ ควบคู่พักหนี้ ย้ำบัตรสวัสดิการแห่งรัฐยังคงอยู่
นายกฯ ชี้แจงสภาฯ ยืนยันรัฐบาลยึดโยงประโยชน์ประชาชน เดินหน้าเพิ่มรายได้เกษตรกร ใช้การตลาดนำ นวัตกรรมเสริม เพิ่มรายได้ ควบคู่พักหนี้ ย้ำบัตรสวัสดิการแห่งรัฐยังคงอยู่ พร้อมดูรายละเอียด Digital Wallet ให้เหมาะสม
วันนี้ (11 กันยายน 2566) เวลา 17.30 น. ณ ห้องประชุมสภาผู้แทนราษฎร ชั้น 2 อาคารรัฐสภา ถนนสามเสน เขตดุสิต กรุงเทพฯ นายเศรษฐา ทวีสิน นายกรัฐมนตรีเข้าร่วมการประชุมร่วมกันของรัฐสภา ครั้งที่ 5 (สมัยสามัญประจำปีครั้งที่หนึ่ง) เป็นพิเศษ เพื่อให้คณะรัฐมนตรีแถลงนโยบายต่อรัฐสภา โดยนายกรัฐมนตรีได้กล่าวชี้แจงต่อที่ประชุม ดังนี้
นายกรัฐมนตรีขอบคุณทุกความเห็นที่ให้คำแนะนำจากสมาชิกวุฒิสภา สมาชิกสภาผู้แทนราษฎรที่ได้มอบให้กับรัฐบาลในวันนี้ ในการดำเนินนโยบายของรัฐบาลจะยึดโยงกับประโยชน์ของประชาชนเป็นที่ตั้ง และประชาชนของรัฐบาลนี้ ครอบคลุมคนทุกกลุ่ม ทั้งคนเมือง คนต่างจังหวัด คนทุกฐานะ ภาคเอกชน ข้าราชการ อย่างเท่าเทียมและทั่วถึง โดยยืนยันในเรื่องนโยบายการปรับแก้ไขรัฐธรรมนูญ ว่า รัฐบาลจะไม่แก้ไขหมวด 1 และหมวด 2 ว่าด้วยเรื่องสถาบันพระมหากษัตริย์ จะดำรงซึ่งการปกครองระบอบประชาธิปไตยอันมีพระมหากษัตริย์ทรงเป็นประมุข
นายกรัฐมนตรีกล่าวถึงเรื่องการพักหนี้ของเกษตรกร ตลอด 9 ปีที่ผ่านมีการพักหนี้แล้ว 13 ครั้ง ตามที่มีสมาชิกเป็นห่วงว่าการพักหนี้ไม่ใช่การแก้ไขอย่างยั่งยืน รัฐบาลตระหนักดีในเรื่องนี้ จึงมีมาตรการหลายอย่างเพื่อเพิ่มรายได้ เช่น การทำให้รายได้เกษตรกรเพิ่มขึ้น 3 เท่าภายในเวลา 4 ปี ด้วยการใช้การตลาดนำ นวัตกรรมเสริม เพิ่มรายได้ ควบคู่ไปกับการพักหนี้เพื่อทำให้เกษตรกรหายใจได้ ลืมตาอ้าปากได้ เป็นช่วงที่เกษตรกรฟื้นฟูตัวเอง ทำให้มีกำลังใจในการกลับมาแก้ไขปัญหา ประกอบอาชีพอย่างมีเกียรติ มีศักดิ์ศรี ซึ่งรัฐบาลคาดว่าการพักหนี้ครั้งนี้จะทำประโยชน์มากกว่าการพักหนี้ที่เกิดขึ้นในอดีต 9 ปีที่ผ่านมา
นายกรัฐมนตรีได้กล่าวถึงเรื่องรัศมี 4 กิโลเมตรของ Digital Wallet ว่า เรื่องนี้เป็นสิ่งที่รัฐบาลตระหนักเป็นอย่างดีว่าในชนบทอาจจะมีร้านค้าไม่เพียงพอ โดยรัฐบาลจะไปดูรายละเอียดและดำเนินงานให้เหมาะสมอีกครั้งหนึ่งตามคำแนะนำของสมาชิก ส่วนเรื่องระยะเวลาการใช้ 6 เดือนเป็นสิ่งที่จำเป็น รัฐบาลต้องการกระตุ้นเศรษฐกิจในช่วงระยะสั้น เพื่อเป็นการกระตุ้นเศรษฐกิจครั้งใหญ่ เพราะฉะนั้นระยะเวลาในการใช้เงินจำนวนนี้เป็นเรื่องที่รัฐบาลให้ความสำคัญอย่างมาก
สำหรับข้อเสนอของสมาชิกที่อยากให้ยกเลิกการใช้รัศมี 4 กิโลเมตร นายกรัฐมนตรีกล่าวว่า เศรษฐกิจภูมิภาคต้องการการกระตุ้น คนที่มีถิ่นฐานอยู่ที่จังหวัดใดควรกลับไปใช้ที่จังหวัดนั้น มีระยะเวลาการใช้ 6 เดือน การกลับไปเยี่ยมญาติพี่น้อง ทำให้สถาบันครอบครัวแข็งแกร่งขึ้น เพราะฉะนั้นเรื่องรัศมี 4 กิโลเมตรตามบัตรประชาชน ขอคงไว้ ยกเว้นบางจังหวัด หรือบางเขตอาจจะต้องมีการขยาย และรัฐบาลจะผลักดันให้มีการท่องเที่ยวมากขึ้น ซึ่งจะเข้ามากระตุ้นเศรษฐกิจได้อย่างรวดเร็ว ทั้งนี้ รัฐบาลมีแผนที่จะดำเนินการหลายอย่าง เช่น การยกเว้นการขอวีซ่าเข้าประเทศของบางประเทศซึ่งกำลังดำเนินงานอยู่ โดยการท่องเที่ยวจะเป็นการกระตุ้นเศรษฐกิจระยะสั้นเพื่อนำเงินเข้ามาในประเทศ ทำให้ภาคท่องเที่ยวของประเทศเติบโตอีกครั้ง ซึ่งตั้งเป้าสร้างเงินรายได้ประมาณ 3 ล้านล้านบาทต่อปี
พร้อมกันนี้ นายกรัฐมนตรีกล่าวถึงเรื่องค่าแรงขั้นต่ำว่า สมควรได้รับการปรับโดยเร็วที่สุด และรัฐบาลตั้งเป้าหมายว่าจะทำให้เศรษฐกิจโตเฉลี่ยปีละ 5 เปอร์เซ็นต์ตลอด 4 ปี ซึ่งจะทำให้ค่าแรงขึ้นไปได้ถึง 600 บาทต่อวัน ปริญญาตรี 25,000 บาทต่อเดือน ขณะที่เรื่องค่าพลังงาน เป็นเรื่องที่พี่น้องประชาชนให้ความสำคัญอย่างยิ่ง รัฐบาลตระหนักดีว่าเรื่องการลดค่าใช้จ่ายของพลังงานเป็นเรื่องสำคัญ มั่นใจว่าสามารถจะทำให้ค่าพลังงานต่ำลงอย่างมีนัยได้ ซึ่งรัฐมนตรีจะช่วยตอบในส่วนนี้
นายกรัฐมนตรียังกล่าวถึงบัตรสวัสดิการแห่งรัฐซึ่งเป็นประโยชน์ต่อประชาชนว่ายังคงมีอยู่ ส่วนเรื่องของทรัพยากรธรรมชาติ เช่น ที่ดินต่าง ๆ ที่จะต้องจัดสรรเพื่อให้ประชาชนสามารถไปสร้างประโยชน์ทำมาหากินได้ซึ่งจะต้องดูทั้งที่ดิน สปก. และที่ดินของหน่วยงานราชการอื่น ๆ ผ่านรูปแบบที่เหมาะสม ทำให้ประชาชนมีที่ดินทำกิน อย่างมีศักดิ์ศรี ขณะที่การแก้ไขปัญหาเรื่องน้ำใน EEC นั้น นายกรัฐมนตรีกล่าวว่า เป็นหน้าที่ของรัฐบาลอยู่แล้วที่จะต้องดูแลอย่างเหมาะสมทุกมิติ การบริหารจัดการเรื่องน้ำให้มีความเหมาะสม ระหว่างภาคเกษตร ภาคอุตสาหกรรม การอุปโภคบริโภค และรักษาไว้ซึ่งความสมดุลของระบบนิเวศ
นอกจากนี้ นายกรัฐมนตรีกล่าวถึงการแก้ปัญหาฝุ่น PM 2.5 ซึ่งอีก 5 เดือนก็จะเข้าสู่ช่วงวิกฤตในพื้นที่จังหวัดภาคเหนือว่า รัฐบาลจะเริ่มทำโดยเร็ว เพื่อให้เกิดผลได้ภายในต้นปี โดยดำเนินการส่วนที่ไม่ต้องใช้เงินลงทุนมาก และเรื่องอื่นก็ค่อย ๆ พัฒนาไปตามขีดจำกัดของงบประมาณที่สามารถทำได้ และนายกรัฐมนตรียังเน้นย้ำเกี่ยวกับเรื่องการทุจริตว่า รัฐบาลให้ความสำคัญกับความโปร่งใสโดยจะนำระบบ Digital เข้ามาใช้ให้มากขึ้นเพื่อลดการทุจริตประพฤติมิชอบ ทั้งนี้ รัฐมนตรีที่เกี่ยวข้องจะมาตอบคำถามเพิ่มเติมในบางประเด็นที่ยังไม่ได้ตอบต่อไป

ที่มา : https://www.thaigov.go.th/news/contents/details/72114