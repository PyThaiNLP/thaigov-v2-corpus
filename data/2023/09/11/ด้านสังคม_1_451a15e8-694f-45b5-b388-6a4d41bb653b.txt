รัฐบาลไทย-ข่าวทำเนียบรัฐบาล-รมว.พม. "วราวุธ" เดินหน้าช่วยประชาชนมีบ้านเป็นของตนเอง หนุนเปลี่ยนขยะเป็นเงิน สร้างรายได้ให้ชุมชนการเคหะฯ ทั่วประเทศ


วันจันทร์ที่ 11 กันยายน 2566
รมว.พม. "วราวุธ" เดินหน้าช่วยประชาชนมีบ้านเป็นของตนเอง หนุนเปลี่ยนขยะเป็นเงิน สร้างรายได้ให้ชุมชนการเคหะฯ ทั่วประเทศ
รมว.พม. "วราวุธ" เดินหน้าช่วยประชาชนมีบ้านเป็นของตนเอง หนุนเปลี่ยนขยะเป็นเงิน สร้างรายได้ให้ชุมชนการเคหะฯ ทั่วประเทศ
วันนี้ (9 ก.ย. 66) เวลา 13.00 น. นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) ลงพื้นที่จังหวัดสุพรรณบุรี เพื่อตรวจเยี่ยมความคืบหน้าโครงการเคหะชุมชนและบริการชุมชนเชิงสังคม จังหวัดสุพรรณบุรี (อู่ยา 1) อีกทั้งพบปะพูดคุยและมอบจุลินทรีย์ที่มีประสิทธิภาพ (EM) ให้กับชาวชุมชน โดยมี นายณัฐภัทร สุวรรณประทีป ผู้ว่าราชการจังหวัดสุพรรณบุรี คณะผู้บริหารการเคหะแห่งชาติ  พัฒนาสังคมและความมั่นคงของมนุษย์จังหวัดสุพรรณบุรี พร้อมหน่วยงานทีม One Home พม. จังหวัดสุพรรณบุรี และหน่วยงานที่เกี่ยวข้อง ร่วมลงพื้นที่
นายวราวุธ กล่าวว่า วันนี้ ได้มีโอกาสมาตรวจเยี่ยมโครงการเคหะชุมชนและบริการชุมชนเชิงสังคม จังหวัดสุพรรณบุรี (อู่ยา 1) นับว่าเป็นครั้งแรกของตนในฐานะรัฐมนตรีว่าการกระทรวงการพัฒนาสังคมและความมั่นคงของมนุษย์ แต่ได้มาหลายครั้งแล้วในฐานะสมาชิกสภาผู้แทนราษฎร  สำหรับจังหวัดสุพรรณบุรี เรามีผู้มากประสบการณ์เกินร้อยละ 20 นับเป็นสังคมผู้สูงอายุโดยแท้แล้ว ดังนั้น การดูแลสุขภาพกายและใจให้แข็งแรง ย่อมเป็นเรื่องสำคัญ
และวันนี้ ตนตั้งใจมาพบปะพูดคุยกับชาวชุมชนโครงการเคหะชุมชนแห่งนี้ ซึ่งมีศักยภาพมากมาย โดยต่อจากนี้ จะเป็นไปได้ว่าโครงการที่อยู่อาศัยทั้งประเทศของการเคหะแห่งชาติ (กคช.) จะหันมาเริ่มคัดแยกขยะกัน ไม่ว่าจะคัดแยกขยะเปียก ขยะรีไซเคิล หรือขยะพลาสติก โดยเราจะเปลี่ยนขยะเป็นเงิน ซึ่งทุกวันนี้ เรามีการนำขยะมาทำเป็นเสื้อที่สวมใส่ได้ และสร้างรายได้จากขยะได้ ดังนั้น เราจะนำแนวคิดหลักเรื่องความยั่งยืนมาประยุกต์ในโครงการชุมชนเคหะฯ โดยรายได้จากการคัดแยกขยะนั้น เราจะนำมาเป็นรายได้ให้กับพี่น้องชาวชุมชน โดยเฉพาะผู้สูงอายุ และจะได้มีการทำกิจกรรมร่วมกัน ถือเป็นหัวใจหลักในการที่ทำให้สังคมมีคุณภาพ
ทั้งนี้ ถึงแม้ว่าตนยังไม่สามารถปฏิบัติหน้าที่ได้เต็มตัว ซึ่งตามหลักกฎหมายแล้วต้องรอหลังที่นายกรัฐมนตรีแถลงนโยบายต่อรัฐสภาก่อน จากนั้น ตนจึงเริ่มปฏิบัติหน้าที่ได้อย่างเต็มตัว
นายวราวุธ กล่าวเพิ่มเติมว่า โครงการเคหะชุมชนและบริการชุมชนเชิงสังคม จังหวัดสุพรรณบุรี (อู่ยา1) อยู่ในความดูแลของการเคหะแห่งชาติ (กคช.)  ตั้งอยู่ในพื้นที่ตำบลดอนกำยาน อำเภอเมือง จังหวัดสุพรรณบุรี ประกอบด้วย บ้านจำนวนทั้งสิ้น 322 หน่วย แบ่งเป็น 1) บ้านแฝด 2 ชั้น จำนวน 158 หน่วย เนื้อที่ 21 ตารางวา ราคา 828,000 บาท 2) บ้านแฝด 2 ชั้น สำหรับผู้สูงอายุ 28 หน่วย เนื้อที่ 21 ตารางวา ราคา 828,000 บาท และ 3) บ้านแถว 2 ชั้น จำนวน 136 หน่วย เนื้อที่ 16 ตารางวา ราคา 692,000 บาท ขณะนี้ ความคืบหน้างานก่อสร้าง ณ วันที่ 16 สิงหาคม 2566 มีผลการดำเนินการก่อสร้าง ร้อยละ 99.47 และผลการดำเนินงานขาย มีการทำสัญญาจะซื้อจะขาย จำนวน 238 หน่วย และมีบ้านว่างคงเหลือ จำนวน 84 หน่วย
#ช่วย24ชั่วโมง #พม24ชม #ข่าวพม #esshelpme

ที่มา : https://www.thaigov.go.th/news/contents/details/72092