รัฐบาลไทย-ข่าวทำเนียบรัฐบาล-ขับเคลื่อนงาน “ปฏิรูปที่ดิน” อย่างต่อเนื่อง ปรับหลักเกณฑ์-เงื่อนไข เพื่อประโยชน์ของเกษตรกร


วันจันทร์ที่ 11 กันยายน 2566
ขับเคลื่อนงาน “ปฏิรูปที่ดิน” อย่างต่อเนื่อง ปรับหลักเกณฑ์-เงื่อนไข เพื่อประโยชน์ของเกษตรกร
.....
กระทรวงเกษตรและสหกรณ์ เผยว่าคณะกรรมการปฏิรูปที่ดินเพื่อเกษตรกรรม (คปก.) ได้เห็นชอบหลักการ “แนวทางการปรับปรุงหลักเกณฑ์” เกี่ยวกับการอนุญาตให้ใช้ที่ดินหรืออสังหาริมทรัพย์ สำหรับกิจการที่เป็นการสนับสนุนหรือเกี่ยวเนื่องกับการปฏิรูปที่ดินเพื่อเกษตรกรรม เนื่องจาก:
.
• ระเบียบ คปก. ว่าด้วยหลักเกณฑ์วิธีการและเงื่อนไขในการอนุญาตและการให้ผู้รับอนุญาตถือปฏิบัติในการใช้ที่ดินหรืออสังหาริมทรัพย์สำหรับกิจการที่เป็นการสนับสนุนหรือเกี่ยวเนื่องกับการปฏิรูปที่ดินเพื่อเกษตรกรรม พ.ศ. 2541 “ไม่ได้กำหนดหลักเกณฑ์” วิธีการและเงื่อนไขเพื่อรองรับกรณีผู้ได้รับอนุญาตรายเดิม ไม่ประสงค์จะทำประโยชน์ในที่ดินหรือถึงแก่ความตาย และมีคู่สมรส บุตร หรือ เครือญาติ หรือทายาทมายื่นคำขออนุญาตไว้ เป็นการเฉพาะ
• ไม่มีหลักเกณฑ์รองรับการจัดการทรัพย์สินหรือหนี้สินของผู้ได้รับอนุญาตที่เกิดขึ้นโดยชอบด้วยกฎหมาย ในระหว่างการใช้ประโยชน์ในที่ดินก่อนการสละสิทธิหรือถึงแก่ความตาย
.
นอกจากนี้ ยังได้อนุมัติ “แผนการใช้จ่ายเงินกองทุนการปฏิรูปที่ดินเพื่อเกษตรกรรม” ประจำปีงบ 67 วงเงิน 4,010 ล้านบาท เพื่อนำไปแก้ไขปัญหาผู้ไร้ที่ดินทำกิน พัฒนาศักยภาพพื้นที่ในเขตปฏิรูปที่ดินให้เป็นไปอย่างมีประสิทธิภาพ
.
รวมทั้ง ได้อนุมัติให้การรถไฟแห่งประเทศไทย (รฟท.) เข้าสำรวจก่อสร้าง หรือดำเนินการใด ๆ เพื่อดำเนินโครงการก่อสร้างทางรถไฟ อันเป็นกิจการพัฒนาโครงสร้างพื้นฐานด้านคมนาคมขนส่งและระบบโลจิสติกส์ จำนวน 2 โครงการ เป็นระยะเวลาหนึ่งปี:
.
• โครงการก่อสร้างทางรถไฟ สายเด่นชัย - เชียงราย - เชียงของ ในเขตปฏิรูปที่ดิน เนื้อที่รวม ประมาณ 1,537-3-04 ไร่
• โครงการก่อสร้างทางรถไฟ สายบ้านไผ่ - มหาสารคาม - ร้อยเอ็ด-มุกดาหาร - นครพนม เนื้อที่รวม ประมาณ 1,917-3-75 ไร่
.
ทั้งนี้ รฟท. จะดำเนินการในพื้นที่ต่าง ๆ โดยแบ่งเป็นช่วงหรือระยะเวลาที่มีการเยียวยาหรือจ่ายค่าชดเชยเกษตรกรแล้ว และในการออกหนังสืออนุญาตหรือให้ความยินยอมจะนำเสนอ คปก. พิจารณาอนุญาตตามกฎหมายและระเบียบที่เกี่ยวข้องต่อไป
#ไทยคู่ฟ้า #สื่อสารรัฐบาลไทย
-------------------

ที่มา : https://www.thaigov.go.th/news/contents/details/72080