รัฐบาลไทย-ข่าวทำเนียบรัฐบาล-“กรุงไทย” เปิดซื้อขายหุ้นกู้ “เอสซีจี” บนตลาดรองแบบเรียลไทม์ ผ่าน Krungthai NEXT


วันอังคารที่ 12 กันยายน 2566
12/09/2566
พิมพ์
“กรุงไทย” เปิดซื้อขายหุ้นกู้ “เอสซีจี” บนตลาดรองแบบเรียลไทม์ ผ่าน Krungthai NEXT
ธ.กรุงไทยเปิดตัวบริการซื้อขายหุ้นกู้เอกชนและพันธบัตรรัฐบาลตลาดรองแบบเรียลไทม์ ผ่านบริการ Money Connect บนแอปฯ Krungthai NEXT ส่งเสริมผู้ลงทุนรายย่อยเข้าถึงการลงทุนอย่างทั่วถึง สะดวก และปลอดภัย นำร่องซื้อขายหุ้นกู้ 3 บริษัทในเอสซีจี เริ่มซื้อขายวันนี้
นายรวินทร์ บุญญานุสาสน์ รองกรรมการผู้จัดการใหญ่ สายงานธุรกิจตลาดเงินตลาดทุน ธนาคารกรุงไทย เปิดเผยว่า  ธนาคารกรุงไทย ในฐานะธนาคารพาณิชย์ชั้นนำของประเทศ มุ่งมั่นพัฒนาผลิตภัณฑ์การออมและการลงทุนผ่านช่องทางดิจิทัลที่ทุกคนเข้าถึงได้ เพื่อตอบโจทย์การสร้างความมั่นคงทางการเงินของผู้ลงทุนไทยทุกกลุ่ม ล่าสุด ธนาคารกรุงไทยได้พัฒนาระบบการจองซื้อหลักทรัพย์ Money Connect บนแอปพลิเคชั่น Krungthai NEXT ให้รองรับการซื้อขายหุ้นกู้ภาคเอกชนและพันธบัตรรัฐบาลที่อยู่ภายใต้การดูของสมาคมตลาดตราสารหนี้ไทย หรือ ThaiBMA เพื่อช่วยให้ผู้ลงทุนรายย่อยเข้าถึงการลงทุนแบบเรียลไทม์ ลงทุนง่าย สะดวก และปลอดภัย จากเดิมที่การลงทุนพันธบัตรรัฐบาลและหุ้นกู้เอกชนผ่านตลาดรองสำหรับผู้ลงทุนรายย่อย มีข้อจำกัดเรื่องการโอนเปลี่ยนมือและการชำระราคา  ยุ่งยาก ใช้เวลานาน โดยนำร่องให้บริการซื้อขายหุ้นกู้ของบริษัทในเอสซีจี ได้แก่ บริษัท ปูนซิเมนต์ไทย จำกัด (มหาชน) หรือ SCC บริษัท เอสซีจี แพคเกจจิ้ง จำกัด (มหาชน) หรือ SCGP และ บริษัทเอสซีจี เคมิคอลส์ จำกัด (มหาชน) หรือ SCGC โดยเปิดซื้อขายแล้ววันนี้ผ่านบริการ Money Connect บนแอปพลิเคชัน Krungthai NEXT
“ความร่วมมือระหว่างธนาคารและเอสซีจีในครั้งนี้ เกิดจากความมุ่งมั่นในการอำนวยความสะดวกและเพิ่มช่องทางการซื้อขายแก่ผู้ถือหุ้นกู้ของบริษัทในเอสซีจี ให้สามารถซื้อขายหุ้นกู้ผ่านตลาดรองได้ง่ายขึ้นและเพิ่มโอกาสสำหรับผู้ที่สนใจลงทุนหุ้นกู้คุณภาพดีของบริษัทในเอสซีจีผ่านตลาดรอง ซึ่งเป็นการสนับสนุนการพัฒนาตลาดพันธบัตรและหุ้นกู้ภาคเอกชนของไทย”
ทั้งนี้ ธนาคารจะเป็นคู่สัญญาให้แก่ผู้ลงทุนในการรับซื้อและขายพันธบัตรรัฐบาลและหุ้นกู้เอกชนผ่านบริการ Money Connect บนแอปพลิเคชัน Krungthai NEXT แสดงราคารับซื้อและราคาขายแบบเรียลไทม์  การซื้อขายเป็นแบบไร้ใบหุ้น (Scripless) โดยพันธบัตรรัฐบาลหรือหุ้นกู้เอกชนจะฝากเข้าบัญชีหลักทรัพย์ของผู้ลงทุนที่ธนาคารกรุงไทย ซึ่งพันธบัตรและหุ้นกู้ที่ธนาคารพร้อมให้บริการซื้อขายมีทั้งระยะสั้นและระยะยาว  อายุตั้งแต่ 30 วัน จนถึงมากกว่า 10 ปี เพื่อตอบโจทย์ความต้องการของผู้ลงทุนที่หลากหลาย
นางจันทนิดา สาริกะภูติ ผู้ช่วยผู้จัดการใหญ่-การเงินและการลงทุน บริษัท ปูนซิเมนต์ไทย จำกัด (มหาชน) กล่าวว่า หุ้นกู้เอสซีจีได้รับการตอบรับอย่างดีจากผู้ลงทุนมาเป็นเวลายาวนานกว่า 20 ปี โดยบริษัทให้ความสำคัญกับการดูแลผู้ถือหุ้นกู้มาโดยตลอดผ่าน เอสซีจี ดีเบนเจอร์ คลับ เช่นกิจกรรมและสิทธิประโยชน์ผ่านโมบายบนแอปพลิเคชัน  ดังนั้น เพื่อเพิ่มสภาพคล่องและอำนวยความสะดวกให้แก่ผู้ถือหุ้นกู้ของบริษัทในเอสซีจี เอสซีจีจึงได้ร่วมมือกับธนาคารกรุงไทย นำร่องให้บริการรับซื้อและขายหุ้นกู้ของบริษัทในเอสซีจี โดยธนาคารกรุงไทยเป็นผู้ให้บริการแพลตฟอร์มให้บริการรับซื้อและเสนอขายหุ้นกู้ตลาดรอง ทั้งนี้เอสซีจีมีความยินดีที่บริการนี้จะช่วยสร้างสภาพคล่องในตลาดรองให้แก่ผู้ถือหุ้นกู้ ทำให้การลงทุนในหุ้นกู้ของบริษัทในเอสซีจีเป็นทางเลือกที่น่าสนใจมากยิ่งขึ้น
สำหรับผู้ที่สนใจสามารถสอบถามรายละเอียดเพิ่มเติมได้ที่ ธนาคารกรุงไทยทุกสาขา หรือ อีเมล sps@krungthai.com หรือโทร. 02-208-4673, 02-208-4691, 02-208-4817, 02-208-4831, 02-208-4840

ที่มา : https://www.thaigov.go.th/news/contents/details/72142