รัฐบาลไทย-ข่าวทำเนียบรัฐบาล-ธ.ก.ส. ปรับโฉมแอปพลิเคชัน A-Mobile Plus สู่ BAAC Mobile ตอบโจทย์ไลฟ์สไตล์ยุคดิจิทัล


วันอังคารที่ 12 กันยายน 2566
12/09/2566
พิมพ์
ธ.ก.ส. ปรับโฉมแอปพลิเคชัน A-Mobile Plus สู่ BAAC Mobile ตอบโจทย์ไลฟ์สไตล์ยุคดิจิทัล
ธ.ก.ส. ปรับโฉมแอปพลิเคชัน A-Mobile Plus สู่ BAAC Mobile พร้อมยกเลิกการใช้ ธ.ก.ส. A-Mobile เดิม มาใช้ BAAC Mobile เพียงแอปพลิเคชันเดียว ตั้งแต่วันที่ 19 กันยายน 2566 เป็นต้นไป
ธ.ก.ส. ปรับโฉมแอปพลิเคชัน A-Mobile Plus สู่ BAAC Mobile ส่งมอบประสบการณ์ทางการเงินแบบครบวงจร ถอน โอน เติม จ่าย ซื้อสลาก ตรวจสลาก ธ.ก.ส. การขอสินเชื่อ การตรวจสอบข้อมูลบัญชี เงินฝาก เงินกู้ ได้ง่าย สะดวก และรวดเร็วกว่าเดิม ตอบโจทย์วิถีชีวิตยุคดิจิทัลและรองรับการรับสิทธิ์เข้าร่วมโครงการต่าง ๆ ของรัฐบาล พร้อมยกเลิกการใช้ ธ.ก.ส. A-Mobile เดิม มาใช้ BAAC Mobile เพียงแอปพลิเคชันเดียว ตั้งแต่วันที่ 19 กันยายน 2566 เป็นต้นไป
นายฉัตรชัย ศิริไล ผู้จัดการธนาคารเพื่อการเกษตรและสหกรณ์การเกษตร (ธ.ก.ส.) กล่าวว่า ธ.ก.ส. เดินหน้าปรับโฉมชื่อและโลโก้แอปพลิเคชัน Mobile Banking จาก A-Mobile Plus สู่ BAAC Mobile เพื่อยกระดับการให้บริการทางการเงินที่ครบวงจร ทันสมัย และตอบโจทย์ไลฟ์สไตล์ในยุคดิจิทัล โดยใช้ตราสัญลักษณ์มาใช้ในการออกแบบ เพื่อย้ำถึงแบรนด์ ธ.ก.ส. ที่ง่ายต่อการจดจำ การสืบค้นและเป็นมาตรฐานสากล โดยความหมายกรอบรูปสี่เหลี่ยมมุมมน สื่อถึงความต่อเนื่อง การสื่อสัมพันธ์อันดี การบริการ ความเข้าใจ ความร่วมมือ การประสานประโยชน์ ความผูกพัน ความไม่มีที่สิ้นสุด ระหว่างรัฐบาล ธ.ก.ส. และเกษตรกรลูกค้าที่ช่วยเหลือเกื้อกูลกันและกัน ธกส สีขาว หมายถึง ธนาคารเพื่อการเกษตรและสหกรณ์การเกษตร ซึ่งเป็นรัฐวิสาหกิจประเภทสถาบันการเงินที่จัดตั้งขึ้น เพื่อดำเนินงานตามนโยบายพิเศษของรัฐ มีการบริหารจัดการด้วยความโปร่งใสและยึดหลักธรรมาภิบาลในการดำเนินงาน รวงข้าวสีทอง หมายถึง สัญลักษณ์แทนอาชีพหรือการดำเนินงานของเกษตรกร ได้แก่ การเกษตรและอาชีพที่เกี่ยวเนื่องที่สร้างความอุดมสมบูรณ์ให้ภาคเกษตรกรรม และพื้นสีน้ำเงิน หมายถึง สีของกระทรวงการคลัง ซึ่ง ธ.ก.ส. เป็นหน่วยงานในสังกัดกระทรวงการคลัง
ธ.ก.ส. ได้ให้บริการ Mobile Banking ผ่านแอปพลิเคชัน ธ.ก.ส. A-Mobile ตั้งแต่ปี 2561 ซึ่งมีลูกค้าลงทะเบียนใช้งานแล้วกว่า 3.15 ล้านราย และมีการทำธุรกรรมผ่านแอปฯ ทั้งหมดสะสมกว่า 736 ล้านรายการ คิดเป็นมูลค่ารวมกว่า 2,143,925 ล้านบาท และเพื่อรองรับจำนวนลูกค้าผู้ใช้บริการและปริมาณการทำธุรกรรมที่เพิ่มขึ้นอย่างต่อเนื่อง  ธ.ก.ส. จึงยกระดับ Mobile Banking จาก A-Mobile Plus ไปสู่ BAAC Mobile ที่มีฟีเจอร์หลากหลายและตอบโจทย์ความต้องการของผู้ใช้งานอย่างแท้จริง ไม่ว่าจะเป็นการเปิดบัญชีเงินฝาก การตรวจสอบรายละเอียดบัญชี การขอสินเชื่อ การซื้อสลาก การตรวจสอบข้อมูลสลาก ธ.ก.ส. พร้อมฟีเจอร์การ “ถอน โอน เติม จ่าย” ที่สะดวกและรวดเร็วมากขึ้น สามารถตั้งค่าการแสกนจ่ายด่วน (Quick Pay) รวมถึงการถอนเงินโดยไม่ใช้บัตรผ่านตู้ ATM/CDM ธ.ก.ส. และตู้ ATM/CDM ต่างธนาคาร
ตลอดระยะเวลากว่า 58 ปี ธ.ก.ส. ยังคงยึดมั่นและไม่หยุดที่จะพัฒนาการให้บริการทางการเงินภายใต้สถานการณ์ที่มีการเปลี่ยนแปลงตลอดเวลา โดยให้ความสำคัญด้านความสะดวกและความปลอดภัยของลูกค้าในการทำธุรกรรมทางการเงินเป็นหลัก รวมถึงเพื่อรองรับการดำเนินงานตามนโยบายรัฐบาล เช่น การลงทะเบียนรับสิทธิ์เข้าร่วมโครงการต่าง ๆ ของรัฐบาล เป็นต้น ในโอกาสนี้ ธ.ก.ส. ขอเชิญชวนลูกค้าที่ใช้ ธ.ก.ส. A-Mobile ย้ายมาสัมผัสประสบการณ์บริการทางการเงินที่เหนือกว่าบนแอปพลิเคชัน BAAC Mobile โดยดาวน์โหลดผ่านทาง AppStore และ Google Play Store ได้ตั้งแต่บัดนี้เป็นต้นไป และสำหรับลูกค้าที่ใช้แอปพลิเคชัน A-Mobile Plus สามารถอัปเดตเป็น BAAC Mobile ได้ตั้งแต่วันที่ 11 กันยายน 2566 เป็นต้นไป และ ธ.ก.ส.จะยกเลิกการใช้ ธ.ก.ส. A-Mobile เดิม มาใช้ BAAC Mobile เพียงแอปพลิเคชันเดียว ตั้งแต่วันที่ 19 กันยายน 2566 เป็นต้นไป

ที่มา : https://www.thaigov.go.th/news/contents/details/72117