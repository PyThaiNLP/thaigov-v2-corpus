รัฐบาลไทย-ข่าวทำเนียบรัฐบาล-​ปลัดฯ ณัฐพล มอบนโยบายให้ทีม MIND มุ่งพัฒนา “อุตสาหกรรมเศรษฐกิจที่เติบโตอย่างยั่งยืนคู่ชุมชน” ผ่าน 4 มิติ


วันอังคารที่ 12 กันยายน 2566
12/09/2566
พิมพ์
​ปลัดฯ ณัฐพล มอบนโยบายให้ทีม MIND มุ่งพัฒนา “อุตสาหกรรมเศรษฐกิจที่เติบโตอย่างยั่งยืนคู่ชุมชน” ผ่าน 4 มิติ
​ปลัดฯ ณัฐพล มอบนโยบายให้ทีม MIND มุ่งพัฒนา “อุตสาหกรรมเศรษฐกิจที่เติบโตอย่างยั่งยืนคู่ชุมชน” ผ่าน 4 มิติ
จังหวัดเพชรบุรี : วันที่ 9 กันยายน 2566 ดร.ณัฐพล รังสิตพล ปลัดกระทรวงอุตสาหกรรม มอบนโยบายและแนวทางขับเคลื่อนภารกิจ MIND ของกระทรวงอุตสาหกรรม (อก.) ให้กับทีม MIND จากส่วนกลางและส่วนภูมิภาค กว่า 700 คน โดยมีนางสาวณัฏฐิญา เนตยสุภา รองปลัดกระทรวงอุตสาหกรรม นายวิษณุ ทับเที่ยง หัวหน้าผู้ตรวจราชการกระทรวงอุตสาหกรรม นายเดชา จาตุธนานันท์ นายวีระกิตติ์ รันทกิจธนวิชญ์ นายทาวัน ทวีถาวรสวัสดิ์ นายภาสกร ชัยรัตน์ ผู้ตรวจราชการกระทรวงอุตสาหกรรม นางสาวณิรดา วิสุทธิชาติธาดา ผู้ช่วยปลัดกระทรวงอุตสาหกรรม ผู้บริหารระดับสูงของ อก. ข้าราชการ และเจ้าหน้าที่ ของ อก. เข้าร่วมรับฟัง ณ โรงแรมเดอะรีเจีนท์ ชะอำ รีสอร์ท จังหวัดเพชรบุรี
ดร.ณัฐพล รังสิตพล ปลัดกระทรวงอุตสาหกรรม มอบนโยบายให้ทีม MIND มีเป้าหมายมุ่งการพัฒนาให้ “อุตสาหกรรมเศรษฐกิจที่เติบโตอย่างยั่งยืนคู่ชุมชน” ผ่านการขับเคลื่อน 4 มิติ ได้แก่ 1. ความสำเร็จทางธุรกิจเปลี่ยนผ่านสู่อุตสาหกรรมเศรษฐกิจ มุ่งให้ผู้ประกอบการมีกำไรในการดำเนินธุรกิจ 2. ความอยู่ดีกับสังคมโดยรวมส่งเสริมการทำงานร่วมกันระหว่างสถานประกอบการ ชุมชน และสังคมให้อยู่ร่วมกันอย่างเป็นมิตรและมีความสุข  3. ความลงตัวกับกติกาสากล ดูแลรักษาสิ่งแวดล้อมสู่อุตสาหกรรมสีเขียว เพื่อโอกาสทางธุรกิจมุ่งสู่ความเป็นกลางทางคาร์บอนตอบโจทย์ไทยและประชาคมโลก ทั้งการลดโลกร้อน การลดใช้น้ำ และเพิ่มพื้นที่ป่าไม้ให้มากขึ้น และ 4. การกระจายรายได้สู่ชุมชนที่ตั้ง ด้วยการกระจายรายได้ และสร้างความเข้มแข็งให้กับชุมชนได้มีชีวิตความเป็นอยู่ที่ดีขึ้น โดยมุ่งให้บุคลากร สปอ. นำแนวคิด MIND ใช้ “หัวและใจ” ในการผลักดันให้ผู้ประกอบการเกิดการขับเคลื่อนทางธุรกิจอย่างสมดุลและยั่งยืน
ทั้งนี้ จากการเก็บข้อมูลดัชนีผลผลิตอุตสาหกรรม ของสำนักงานเศรษฐกิจอุตสาหกรรมตั้งแต่ปี 2543 จนถึงปัจจุบัน สังเกตว่าตั้งแต่ในปี 2551 การเติบโตของภาคการผลิตเริ่มมีการชะลอตัว แสดงให้เห็นว่าการเติบโตของอุตสาหกรรมไทยยังไม่เติบโตเท่าที่ควร ขณะที่การจัดอันดับขีดความสามารถในการแข่งขันของโลก ไทยอยู่ที่ 30 จาก 54 ส่วนด้านสุขภาพและสิ่งแวดล้อม อยู่อันดับที่ 53 จากทั้งหมด 64 สะท้อนให้เห็นว่าประเทศต้องดูแลด้านสิ่งแวดล้อมให้มากขึ้น เพื่อให้สร้างแรงจูงใจให้เกิดการลงทุนภายในประเทศ นอกจากนี้ การกำหนดข้อบังคับของประชาคมโลก ดังเช่นกรณี IUU (การทำการประมงผิดกฎหมาย ขาดการรายงาน และไร้การควบคุม) ทำให้ไทยสูญเสียโอกาสทางธุรกิจมากขึ้น หรือกรณี การเผาอ้อยก็เช่นเดียวกัน ดังนั้น ดำเนินการด้านสิ่งแวดล้อมอย่างเคร่งครัดและสอดรับกับกติกาของโลกต่อไป
ส่วนในด้านการรายงานการประกอบกิจการผ่าน iSingleForm เกิดขึ้นจากปริมาณโรงงานที่มีจำนวนมาก ทำให้เจ้าหน้าที่ไม่เพียงพอต่อการควบคุมดูแลการตรวจโรงงานทุกโรงงาน ดังนั้น การนำระบบเข้ามาจะช่วยทำให้การบริหารจัดการกำกับดูแลมีประสิทธิภาพและทั่วถึงมากขึ้น อย่างไรก็ตามขณะนี้ยังมีโรงงานที่ยังไม่รายงานในระบบอีกกว่า 4,000 ราย ซึ่งพิจารณาได้ว่ามีความผิดปกติในการประกอบกิจการ ดังนั้น จึงต้องมีการลงพื้นที่ตรวจแบบสุดซอยในทุกมิติ โดยหากพบโรงงานที่กระทำการผิดกฎหมายจะต้องดำเนินการอย่างเคร่งครัด รวมทั้งต้องมีการเพิ่มเงื่อนไขเข้าไปกับโรงงานนั้น ๆ ด้วย และที่สำคัญต้องมีการสื่อสารไปยังโรงงานต่าง ๆ เพื่อให้เห็นการทำงานอย่างจริงจังของภาครัฐและเกรงกลัวต่อกฎหมาย  ขณะที่โรงงานที่ไม่ได้มีการประกอบกิจการแล้วให้พิจารณาทบทวนการเพิกถอนใบประกอบกิจการต่อไป ส่วนในด้านการจัดทำเปรียบเทียบปรับจะต้องมีการทบทวนให้เกิดความคุ้มทุนมากขึ้น เนื่องจากภาครัฐมีต้นทุนในการวิเคราะห์ตรวจสอบ ซึ่งบางครั้งอัตราเปรียบเทียบปรับน้อยกว่าต้นทุนที่ภาครัฐต้องเสียไป ส่วนโรงงานที่ทำดีต้องมีการเชิดชูและมอบรางวัล เช่น รางวัลอุตสาหกรรมดีเด่น และยอดเยี่ยม เป็นต้น นอกจากนี้ เพื่อใช้ในการตรวจสอบโรงงานอุตสาหกรรมให้เป็นมาตราฐานเดียวกัน สปอ. ได้ดำเนินการจัดทำแอปพลิเคชันการตรวจโรงงานแล้ว โดยคาดว่าจะใช้ได้ภายในกลางเดือนกันยายนนี้
สำหรับนโยบายของรัฐมนตรีว่าการกระทรวงอุตสาหกรรม มุ่งเน้นกระจายการเติบโตสู่ระเบียบเศรษฐกิจในภูมิภาคทั้ง 4 ภาค การพัฒนาอุตสาหกรรมเศรษฐกิจเป้าหมาย S-Curve ทั้ง 12 สาขา การส่งเสริม SME Startup การนำ Soft Power เพื่อสนับสนุนให้อุตสาหกรรมในประเทศแข็งแรงขึ้น การผลักดันให้มีการปรับปรุงกฎหมายให้เกิดความสะดวกมากขึ้น การเข้าสู่ระบบ Digital Government และการให้บริการ One Stop Service ดังนั้นจึงต้องเตรียมความพร้อมเพื่อขับเคลื่อนการดำเนินงานในสอดคล้องกับนโยบายดังกล่าว
ด้านการประเมินเงินเดือนบุคลากรทุกระดับ ขอให้อุตสาหกรรมจังหวัดมีการกำหนดตัวชี้วัดให้ชัดเจน โดยไม่สนับสนุนแนวทางการประเมินแบบการหารยาว แต่จะต้องพิจารณาตามความเหมาะสม ความสามารถ และการตั้งใจในการปฏิบัติงานตามผลลัพธ์ที่ปรากฎอย่างชัดเจน
นอกจากนี้ ปลัดกระทรวงอุตสาหกรรม ยังได้มอบให้ สปอ. เตรียมการจัดตั้งกองทุนอุตสาหกรรม การแก้ไขกฎหมายต่าง ๆ ให้เหมาะสมกับปัจจุบัน การกำหนดมาตรฐานอย่างเข้มงวดตามความหนาแน่นของพื้นที่ที่มีการประกอบกิจการ การปรับโครงสร้างภายใน สปอ. การยกระดับมาตรฐานยานยนต์ มาตาการช่วยเหลือชาวไร่อ้อยที่ทำดีไม่เผาอ้อยอย่างเหมาะสม และการปรับบทบาทของผู้ตรวจราชการทำหน้าที่เสมือนเป็นกรมตรวจราชการกระทรวงอุตสาหกรรม เป็นต้น

ที่มา : https://www.thaigov.go.th/news/contents/details/72118