รัฐบาลไทย-ข่าวทำเนียบรัฐบาล-กรมการจัดหางาน แฉกลลวงมิจฉาชีพ ปลอมเพจบริษัทจัดหางาน รับสมัครคนทำงานเรือสำราญ


วันอังคารที่ 12 กันยายน 2566
12/09/2566
พิมพ์
กรมการจัดหางาน แฉกลลวงมิจฉาชีพ ปลอมเพจบริษัทจัดหางาน รับสมัครคนทำงานเรือสำราญ
อธิบดีกรมการจัดหางาน เตือนภัย มิจฉาชีพอ้างชื่อบริษัทจัดหางานถูกกฎหมาย สร้างเพจรับสมัครคนทำงานเรือสำราญต่างประเทศ หลอกขอข้อมูลส่วนบุคคล ย้ำกรมฯเอาผิดตามพรบ.จัดหางานฯ มีโทษทั้งจำ ทั้งปรับ
นายไพโรจน์ โชติกเสถียร อธิบดีกรมการจัดหางาน เปิดเผยว่า จากกรณีที่กรมการจัดหางาน เผยแพร่ข่าว บริษัทจัดหางานซึ่งประกอบธุรกิจเรือสำราญ จำนวน 3 บริษัท ประกอบด้วย บริษัทจัดหางาน ญาณดา จำกัด บริษัทจัดหางาน เอเซียน แมนพาวเวอร์ จำกัด และบริษัทจัดหางาน บีเอสซี แมแนจเม้นท์ จำกัด เตรียมรับสมัครคนไทย ทำงานบนเรือสำราญต่างประเทศ จำนวน 2,602 อัตรา เมื่อวันที่ 17 สิงหาคม 2566 นั้น ล่าสุดมีผู้แอบอ้างใช้ชื่อและโลโก้ของบริษัทจัดหางานดังกล่าวเป็นรูปโปรไฟล์ เพื่อโพสต์ข้อความรับสมัครคนหางานทางเพจเฟซบุ๊ค โดยขึ้นข้อความว่าเป็นการรับสมัครผ่านกรมการจัดหางาน จนมีคนหางานให้ความสนใจกดไลก์ กดแชร์มากกว่า 500 ครั้ง เมื่อคนหางานหลงเชื่อเข้าไปสอบถาม แอดมินเพจจะทำการแจ้งรายละเอียดผ่านทางอินบอกซ์ก่อนขอสำเนาบัตรประจำตัวประชาชน เบอร์โทรศัพท์ สำเนาทะเบียนบ้านและเอกสารสำคัญอื่นๆ
นายไพโรจน์ กล่าวว่า จากการตรวจสอบเบื้องต้นยังไม่พบผู้เสียหาย แต่หากท่านใดรู้ตัวว่าถูกหลอกลวงจากกรณีดังกล่าว สามารถรวบรวมหลักฐานเพื่อแจ้งความกับเจ้าหน้าที่ตำรวจได้ ในส่วนของกรมการจัดหางานจะดำเนินการร้องทุกข์กล่าวโทษเพื่อดำเนินคดีกับผู้ชักชวนและหลอกลวงคนหางานตามพระราชบัญญัติจัดหางานและคุ้มครองคนหางาน พ.ศ. 2528 และที่แก้ไขเพิ่มเติม ซึ่งการโฆษณาการจัดหางานโดยไม่ได้รับอนุญาตจากกรมการจัดหางาน มีความผิด ต้องระวางโทษจำคุกไม่เกิน 3 ปี หรือปรับไม่เกิน 60,000 บาท หรือทั้งจำทั้งปรับ และผู้ใดหลอกลวงผู้อื่นว่าสามารถหางาน หรือส่งไปฝึกงานในต่างประเทศได้ โดยการหลอกลวงดังว่านั้นได้ไปซึ่งเงินหรือทรัพย์สินหรือประโยชน์อื่นใดจากผู้ถูกหลอกลวง ต้องระวางโทษจำคุก 3 - 10 ปี หรือปรับตั้งแต่ 60,000 – 200,000 บาท หรือทั้งจำทั้งปรับ นอกจากนี้กรมฯจะแจ้งไปที่กองบัญชาการตำรวจสืบสวนสอบสวนอาชญากรรมทางเทคโนโลยี (บช.สอท.) เพื่อเอาผิดและดำเนินการในส่วน ที่เกี่ยวข้องต่อไป
สำหรับผู้ที่สนใจไปทำงานต่างประเทศ สามารถใช้บริการกับบริษัทจัดหางานที่จดทะเบียนกับ    กรมการจัดหางานถูกต้องตามกฎหมาย จำนวน 137 บริษัท โดยก่อนหลงเชื่อโอนเงินหรือส่งเอกสารหลักฐานสำคัญให้ผู้ใด ควรตรวจสอบรายชื่อบริษัทจัดหางานที่เว็บไซต์กองทะเบียนจัดหางานกลางและคุ้มครองคนหางาน doe.go.th/ipd ซึ่งมีที่อยู่และช่องทางติดต่อที่ถูกต้องของบริษัทจัดหางานระบุไว้อย่างชัดเจน หรือสอบถามข้อมูลเพิ่มเติมได้ที่สายด่วนกระทรวงแรงงาน โทร. 1506 กด 2 กรมการจัดหางาน

ที่มา : https://www.thaigov.go.th/news/contents/details/72132