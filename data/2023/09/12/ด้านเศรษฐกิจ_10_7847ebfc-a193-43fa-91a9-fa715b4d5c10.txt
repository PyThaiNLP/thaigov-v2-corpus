รัฐบาลไทย-ข่าวทำเนียบรัฐบาล-เปิดจำหน่ายตั๋วแล้ววันนี้ กับทริปสุดฟิน การรถไฟแห่งประเทศไทย ชวนนั่งรถไฟ KIHA 183 


วันอังคารที่ 12 กันยายน 2566
เปิดจำหน่ายตั๋วแล้ววันนี้ กับทริปสุดฟิน การรถไฟแห่งประเทศไทย ชวนนั่งรถไฟ KIHA 183
แต่งกายชุดไทย-จีน เที่ยวเทศกาลสายน้ำแห่งวัฒนธรรม ความรักความสุข และความมั่งคั่ง 16 และ 17 ก.ย.นี้ จ.ฉะเชิงเทรา
นายเอกรัช ศรีอาระยันพงษ์ หัวหน้าสำนักผู้ว่าการ การรถไฟแห่งประเทศไทย (รฟท.) เปิดเผยว่า รฟท. ร่วมกับจังหวัดฉะเชิงเทรา จัดทริปท่องเที่ยวทางรถไฟสุดพิเศษ พร้อมขอเชิญชวนนักท่องเที่ยวเดินทางตามเส้นทางสายวัฒนธรรมไทย-จีน ด้วยขบวนรถ KIHA 183 และร่วมแต่งกายชุดไทย-จีน เที่ยวงาน“เทศกาลสายน้ำแห่งวัฒนธรรม ความรัก ความสุข  และความมั่งคั่ง” โดยตลอดทริปจะได้ชิมช้อป ทำบุญวัดไทยวัดจีน ร่องเรืออิ่มบุญ ตลอดทั้งเส้นทาง กรุงเทพ-ฉะเชิงเทรา-กรุงเทพ แบบเช้าไปเย็นกลับ  มีให้เลือกเดินทาง 2 วันเสาร์ที่ 16 และอาทิตย์ที่ 17 กันยายนนี้  จำกัดเพียง 200 ที่นั่ง เริ่มจำหน่ายตั๋วโดยสารแล้ววันนี้
ผู้สนใจสามารถซื้อตั๋วโดยสารได้ที่สถานีรถไฟทุกแห่ง และช่องทางจำหน่ายตั๋วในระบบออนไลน์ของ รฟท. อัตราค่าโดยสารเพียง 999 บาทต่อคน ซึ่งรวมค่าโดยสารรถไฟ KIHA 183 ค่ารถบัสปรับอากาศ อาหารว่างตลอดการเดินทาง อิ่มอร่อยกับอาหารกลางวันที่ร้านริเวอร์บาร์นหรือร้านกู๊ดวิว สอบถามข้อมูลเพิ่มเติมได้ที่ศูนย์บริการลูกค้าสัมพันธ์ หมายเลขโทรศัพท์ 1690 ตลอด 24 ชั่วโมง
“ความร่วมมือระหว่าง รฟท. และจังหวัดฉะเชิงเทราในการจัดทริปท่องเที่ยวทางรถไฟครั้งนี้ เป็นไปตามนโยบายของนายนิรุฒ มณีพันธ์ ผู้ว่าการรถไฟแห่งประเทศไทย ที่ต้องการให้ รฟท. มีส่วนในการบูรณาการความร่วมมือกับหน่วยงานภาครัฐภาคเอกชน เพื่อส่งเสริมการท่องเที่ยวภายในประเทศ ซึ่งเป็นกลไกสำคัญในการช่วยฟื้นฟูเศรษฐกิจ กระจายรายได้สู่ท้องถิ่น ทำให้เศรษฐกิจฐานรากมีความเข้มแข็ง มั่นคง และยั่งยืนได้”
สำหรับรายละเอียดทริปท่องเที่ยว ขบวนรถ KIHA 183 เส้นทาง กรุงเทพ-ฉะเชิงเทรา-กรุงเทพ จะออกเดินทางจากสถานีกรุงเทพ (หัวลำโพง) เวลา 10.40 น. เมื่อถึงฉะเชิงเทรา จะเดินทางต่อโดยรถบัสปรับอากาศ เพื่อไปนมัสการสิ่งศักดิ์สิทธิ์ ณ วัดจีนประชาสโมสร (เล่งฮกยี่) วัดจีนในพุทธศาสนามหายาน มีอายุกว่า 100 ปี ผู้คนเรียกว่า “วัดมังกรวาสนา” หรือ “วัดมังกรแห่งโชค สักการะหลวงพ่อสมปรารถนา วัดไชยภูมิธาราม “วัดท่าอิฐ”
จากนั้น ล่องเรือชมวิวทิวทัศน์สองฝากฝั่งแม่น้ำบางปะกงยามเย็น ก่อนแวะสักการะ “หลวงพ่อโสธร” ที่วัดโสธรวรารามวรวิหาร และขอพรพระผู้ใหญ่ จากนั้น เที่ยวชม ชิม ช้อป แชะ งานเทศกาลสายน้ำแห่งวัฒนธรรม ความรัก ความสุข และความมั่งคั่ง บริเวณสวนสาธารณะริมแม่น้ำบางปะกง ชมการแสดงศิลปวัฒนธรรมไทย-จีน เลือกซื้อสินค้าทางวัฒนธรรมท้องถิ่น อาหาร เครื่องดื่มจากผลิตภัณฑ์ชุมชน มากมายกว่า 140 ร้านค้า ชมนิทรรศการงานศิลป์ต่างๆ และชุดการแสดงศิลปวัฒนธรรมพื้นบ้านจากนักเรียน นักศึกษา และชุมชนตลาดบ้านใหม่ และจะกลับถึงสถานีกรุงเทพ ในเวลา 21.45 น.

ที่มา : https://www.thaigov.go.th/news/contents/details/72138