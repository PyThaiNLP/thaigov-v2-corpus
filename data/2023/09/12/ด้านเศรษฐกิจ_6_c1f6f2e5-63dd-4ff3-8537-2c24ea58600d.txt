รัฐบาลไทย-ข่าวทำเนียบรัฐบาล-กรมทางหลวงชนบท ซ่อมสร้างผิวจราจรถนนสาย สร.3027 แยก ทล.214 - บ้านเมืองลีง อำเภอท่าตูม และจอมพระ จังหวัดสุรินทร์ เสร็จสมบูรณ์


วันอังคารที่ 12 กันยายน 2566
กรมทางหลวงชนบท ซ่อมสร้างผิวจราจรถนนสาย สร.3027 แยก ทล.214 - บ้านเมืองลีง อำเภอท่าตูม และจอมพระ จังหวัดสุรินทร์ เสร็จสมบูรณ์
เพิ่มศักยภาพการคมนาคมขนส่งระหว่างจังหวัด ส่งเสริมเศรษฐกิจการท่องเที่ยวศูนย์คชศึกษา อำนวยความสะดวกปลอดภัยให้ประชาชน
กรมทางหลวงชนบท (ทช.) กระทรวงคมนาคม ดำเนินโครงการซ่อมสร้างผิวทางแอสฟัลท์ติกคอนกรีต งานบำรุงถนนทางหลวงชนบทสาย สร.3027 แยก ทล.214 - บ้านเมืองลีง อำเภอท่าตูม และจอมพระ จังหวัดสุรินทร์ เสร็จสมบูรณ์และให้ประชาชนสัญจรเรียบร้อยแล้ว เนื่องจากเป็นถนนเชื่อมระหว่างอำเภอท่าตูม จังหวัดสุรินทร์ กับอำเภอสตึก จังหวัดบุรีรัมย์ เป็นเส้นทางขนส่งพืชผลทางการเกษตรและเข้าสู่แหล่งท่องเที่ยวที่สำคัญ คือ ศูนย์คชศึกษา หรือหมู่บ้านช้าง บ้านตากลาง ทำให้มีประชาชนและนักท่องเที่ยวใช้ถนนเป็นจำนวนมากถึง 6,879 คันต่อวัน ทช. จึงดำเนินการซ่อมสร้างบำรุงถนน ช่วง กม. ที่ 2+500 - 14+000 ระยะทาง 11.5 กิโลเมตร ประกอบด้วย ขยายความกว้างจากถนนเดิมเป็น 8 - 12 เมตร ระยะทาง 9.3 กิโลเมตร งานเสริมผิวจราจร ระยะทาง 2.2 กิโลเมตร รวมถึงติดตั้งไฟฟ้าส่องสว่าง อุปกรณ์อำนวยความปลอดภัย ใช้งบประมาณ 99.952 ล้านบาท เพื่อเพิ่มศักยภาพการคมนาคมขนส่งระหว่างจังหวัดสุรินทร์ไปยังบุรีรัมย์ ประชาชนและนักท่องเที่ยวเดินทางได้อย่างสะดวกรวดเร็วปลอดภัยมากยิ่งขึ้น รวมถึงส่งเสริมเศรษฐกิจการท่องเที่ยวและการขนส่งพืชผลทางการเกษตรในพื้นที่ให้สามารถขนส่งออกสู่ตลาดได้อย่างมีประสิทธิภาพ ทันเวลาในทุกฤดูกาล

ที่มา : https://www.thaigov.go.th/news/contents/details/72130