รัฐบาลไทย-ข่าวทำเนียบรัฐบาล-นายกรัฐมนตรีชี้แจง รัฐบาลให้ความสำคัญของการแก้ปัญหายาเสพติด ทำลายล้าง ยึดทรัพย์ บำบัดผู้เสพยาและส่งกลับครอบครัวไม่ให้กลับมาเสพยาอีก พร้อมหารือจัดทำแผนงานระยะสั้น กลาง ยาว 


วันอังคารที่ 12 กันยายน 2566
12/09/2566
พิมพ์
นายกรัฐมนตรีชี้แจง รัฐบาลให้ความสำคัญของการแก้ปัญหายาเสพติด ทำลายล้าง ยึดทรัพย์ บำบัดผู้เสพยาและส่งกลับครอบครัวไม่ให้กลับมาเสพยาอีก พร้อมหารือจัดทำแผนงานระยะสั้น กลาง ยาว
นายกรัฐมนตรีชี้แจง รัฐบาลให้ความสำคัญของการแก้ปัญหายาเสพติด ทำลายล้าง ยึดทรัพย์ บำบัดผู้เสพยาและส่งกลับครอบครัวไม่ให้กลับมาเสพยาอีก พร้อมหารือจัดทำแผนงานระยะสั้น กลาง ยาว โดยให้ความสำคัญพัฒนาสถาบันครอบครัวให้แข็งแกร่ง
วันนี้ (วันที่ 12 กันยายน 2566) เวลา 9.35 น. ณ ห้องประชุมสภาผู้แทนราษฎร ชั้น 2 อาคารรัฐสภา ถนนสามเสน เขตดุสิต กรุงเทพฯ นายเศรษฐา ทวีสิน นายกรัฐมนตรีเข้าร่วมการประชุมร่วมกันของรัฐสภา ครั้งที่ 5 (สมัยสามัญประจำปีครั้งที่หนึ่ง) เป็นพิเศษ เพื่อให้คณะรัฐมนตรีแถลงนโยบายต่อรัฐสภา โดยนายกรัฐมนตรีได้กล่าวชี้แจง ถึงเรื่องปัญหายาเสพติด ซึ่งมีการเรียกร้องจากพี่น้องประชาชนอย่างมาก ไม่น้อยไปกว่าปัญหาเรื่องเศรษฐกิจปากท้อง รัฐบาลให้ความสำคัญและตระหนักถึงปัญหาของประชาชน โดยผู้เสพต้องเป็นผู้ป่วย และรักษาผู้เสพเมื่อรักษาหาย ต้องส่งกลับคืนอ้อมกอดครอบครัว อย่างมีศักดิ์ศรี และสามารถไปประกอบอาชีพได้ โดยที่ไม่กลับมาเสพยาเสพติดอีก
เรื่องการบริหารจัดการผู้ทำผิด การยึดทรัพย์ ยังเป็นปัญหาอยู่ ซึ่งรัฐบาลตระหนักดีถึงความสำคัญที่จะต้องยึดทรัพย์โดยเร็ว รวมทั้งต้องทำลายล้างยาเสพติดที่จับได้โดยเร็วเช่นกัน ซึ่งอาจมีการทำผิด ลักลอบเอาออกมาอีก ซึ่งรัฐบาลตระหนักดีและจะมีการเร่งรัดทำแผนงานระยะสั้นตามที่ท่านสมาชิกได้กรุณาแนะนำกล่าวผ่านท่านประธานมา พร้อมเน้นย้ำว่า รัฐบาลจะให้ความสำคัญกับประเด็นนี้อย่างสูงสุดเพื่อให้สถาบันครอบครัวของประเทศกลับมาแข็งแกร่งอีกครั้ง
เรื่องหมู่บ้าน ผู้ใหญ่บ้าน จะมีส่วนป้องกันช่วยไม่ให้ลูกหลานไปติดยา พูดคุยให้ครอบครัวอบอุ่น ลูกหลานไม่เสพยา โดยในอาทิตย์นี้นายกรัฐมนตรี จะได้หารือจะประชุมกับหน่วยงานที่เกี่ยวข้องทั้งหมด อย่างบูรณาการ วางแผนระยะสั้น ระยะกลาง ระยะยาว และจะได้แถลงต่อประชาชนอีกครั้งต่อไป

ที่มา : https://www.thaigov.go.th/news/contents/details/72122