รัฐบาลไทย-ข่าวทำเนียบรัฐบาล-​นายกฯ ชี้แจงด้วยความรักชาติ ต้องการแก้ไขปัญหาประเทศ ไม่ต้องการเห็นการเลือกปฏิบัติ ตั้งใจ พร้อมเป็นนายกฯ ของคนไทยทั้งประเทศ


วันอังคารที่ 12 กันยายน 2566
​นายกฯ ชี้แจงด้วยความรักชาติ ต้องการแก้ไขปัญหาประเทศ ไม่ต้องการเห็นการเลือกปฏิบัติ ตั้งใจ พร้อมเป็นนายกฯ ของคนไทยทั้งประเทศ
​นายกฯ ชี้แจงด้วยความรักชาติ ต้องการแก้ไขปัญหาประเทศ ไม่ต้องการเห็นการเลือกปฏิบัติ ตั้งใจ พร้อมเป็นนายกฯ ของคนไทยทั้งประเทศ
วันนี้ (วันที่ 12 กันยายน 2566) เวลา 17.45 น. ณ ห้องประชุมสภาผู้แทนราษฎร ชั้น 2 อาคารรัฐสภา ถนนสามเสน เขตดุสิต กรุงเทพฯ นายเศรษฐา ทวีสิน นายกรัฐมนตรีเข้าร่วมการประชุมร่วมกันของรัฐสภา ครั้งที่ 5 (สมัยสามัญประจำปีครั้งที่หนึ่ง) เป็นพิเศษ เพื่อให้คณะรัฐมนตรีแถลงนโยบายต่อรัฐสภา โดยนายกรัฐมนตรีชี้แจงต่อกรณีต่าง ๆ ดังนี้
นายกรัฐมนตรีกล่าวน้อมรับคำติ คำแนะนำจากอดีตนายกรัฐมนตรี นายชวน หลีกภัย แม้จะเคยเป็นนักธุรกิจมาก่อนแต่มาเดินเส้นทางนี้ด้วยความรักประเทศชาติ ต้องการช่วยเหลือประชาชนด้วยใจที่เปิดกว้าง ต้องการที่จะเห็นพี่น้องประชาชนมีความเป็นอยู่ที่ดีขึ้น โดยเข้าใจว่าตนเองมีความรู้ขั้นหนึ่งเกี่ยวกับปัญหาที่ประชาชนเผชิญอยู่ ไม่ต้องการให้มีการสูญเสียแม้แต่ 1 ชีวิต แม้ความเข้าใจต่อปัญหาและวิธีปฏิบัติอาจต่างกัน รัฐบาล จากพรรคร่วม 11 พรรคให้ความสำคัญกับความสงบสุขในพื้นที่ภาคใต้ไม่ยิ่งหย่อนไปกว่าปัญหาปากท้องเศรษฐกิจ และไม่ต้องการเห็นความไม่เท่าเทียมในทุกพื้นที่ การเลือกปฏิบัติต่อพื้นที่ใดพื้นที่หนึ่งโดยผู้บริหารสูงสุดของประเทศถือเป็นสิ่งที่ไม่สมควร รัฐบาลควรเป็นรัฐบาลที่มาจากประชาชนทั้งประเทศ ไม่ว่ารัฐบาลนี้จะมี สส. ในภาคใต้หรือไม่มีก็ตามที เป็นความตั้งใจสูงสุดของนายกรัฐมนตรี ในฐานะนายกรัฐมนตรีที่จะต้องให้ความเป็นธรรม ความเสมอภาค ความเท่าเทียมกับพี่น้องประชาชนคนไทยทุกคน
โดยตั้งแต่ยังไม่ได้รับอำนาจเต็มที่ในการบริหารราชการแผ่นดินจังหวัดแรกที่ลงไปคือจังหวัดภูเก็ต แม้จะไม่มี สส. เลยในส่วนของพรรคร่วมรัฐบาลแม้แต่คนเดียว ก็เป็นการยืนยันว่าตนให้ความสำคัญกับภูเก็ต กับภาคใต้ การกระทำพิสูจน์ได้ดีกว่าคำพูดว่ารัฐบาลนี้จะบริหารราชการแผ่นดินอย่างไร
โดยอีก 2 อาทิตย์จะเดินทางไปติดตามการสั่งงานที่ผ่านมา จะลงพื้นที่ไปดูเรื่องโครงสร้างพื้นฐาน สนามบินนานาชาติภูเก็ต ซึ่งทางทีมงานเสนอแนะว่าเพื่อให้เป็นการเข้าถึง ไม่ควรใช้คำว่าสนามบินนานาชาติภูเก็ต อาจใช้คำว่าสนามบินอันดามัน อินเตอร์เนชั่นแนล ซึ่งจะครอบคลุมไปถึงจังหวัดพังงา กระบี่ ระนอง และทั้ง 4 จังหวัดที่ได้กล่าวถึงมาแล้ว ไม่มี สส. ของพรรคเพื่อไทยแม้แต่คนเดียว ดังนั้น ขอยืนยันการทำงานของผมทุกวันนี้ ต้องการเป็นนายกรัฐมนตรีของคนไทยทุกคน

ที่มา : https://www.thaigov.go.th/news/contents/details/72149