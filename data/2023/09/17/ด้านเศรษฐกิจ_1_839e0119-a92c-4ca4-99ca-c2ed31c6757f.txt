รัฐบาลไทย-ข่าวทำเนียบรัฐบาล-“รมว.ธรรมนัส” ลงพื้นที่ยะลา เปิดเวทีรับฟังเสียงสะท้อนปัญหา ‘ชาวสวนทุเรียน ยางพารา’ 


วันเสาร์ที่ 16 กันยายน 2566
“รมว.ธรรมนัส” ลงพื้นที่ยะลา เปิดเวทีรับฟังเสียงสะท้อนปัญหา ‘ชาวสวนทุเรียน ยางพารา’
“รมว.ธรรมนัส” ลงพื้นที่ยะลา เปิดเวทีรับฟังเสียงสะท้อนปัญหา ‘ชาวสวนทุเรียน ยางพารา’ มอบหน่วยงานเร่งหาแนวทางแก้ไขระยะยาว พร้อมนำปัญหาช้างป่าบุกทำลายพื้นที่เกษตร กลับไปหารือกับภาคส่วนที่เกี่ยวข้อง เร่งรัดหามาตรการช่วยเหลือเยียวยา
วันนี้ (16 กันยายน 2566) เวลา 16.00 น. ร้อยเอก ธรรมนัส พรหมเผ่า รัฐมนตรีว่าการกระทรวงเกษตรและสหกรณ์ ลงพื้นที่ติดตามรับฟังปัญหาของเกษตรกรในพื้นที่จังหวัดยะลา พร้อมด้วย นายอภัย สุทธิ์สังข์ รองปลัดกระทรวงเกษตรและสหกรณ์ พันจ่าเอก ประเสริฐ มาลัย หัวหน้าผู้ตรวจราชการกระทรวงเกษตรและสหกรณ์ และผู้บริหารกระทรวงเกษตรและสหกรณ์ ณ หอประชุมที่ว่าการอำเภอธารโต จังหวัดยะลา
รัฐมนตรีว่าการกระทรวงเกษตรฯ กล่าวว่า ต้องการลงมาในพื้นที่เพื่อรับฟังเสียงของเกษตรกรโดยตรง เป็นการสะท้อนให้เห็นปัญหาที่แท้จริง โดยจังหวัดยะลามีประเด็นปัญหาหลักๆ 3 เรื่อง ที่เกษตรกรได้เสนอมา คือ 1. ผลกระทบจากช้างป่าเข้าทำลายพืชผลทางการเกษตรได้รับความเสียหาย โดยแนวทางแก้ไขระยะเร่งด่วน หน่วยงานในพื้นที่ดำเนินการร่วมกันในการผลักดันช้างป่าออกจากพื้นที่ ส่วนระยะยาว ตนจะขอนำเรื่องนี้กลับไปประชุมกับหน่วยงานที่เกี่ยวข้อง และมอบหมายให้สำนักงานเกษตรและสหกรณ์จังหวัดยะลา ร่วมกับจังหวัดยะลา สำรวจพื้นที่การเกษตรที่ได้รับความเสียหาย ต่อไป
2. ปัญหาหนอนเจาะเมล็ดทุเรียน ได้มอบหมายให้กรมวิชาการเกษตร กรมส่งเสริมการเกษตร และกรมส่งเสริมสหกรณ์ ร่วมกันศึกษาหาแนวทางแก้ไขในระยะยาว และรายงานผลให้ทราบ เพื่อแก้ปัญหาอย่างเป็นรูปธรรม รวมทั้งส่งเสริมการผลิตทุเรียนคุณภาพ และ 3. ราคายางพารา และการตลาดการแปรรูป ซึ่งเป็นเรื่องที่กระทรวงเกษตรฯ และหน่วยงานภาครัฐจะต้องมาหาแนวทางแก้ไขและส่งเสริมการใช้ยางพาราในประเทศให้มากขึ้น
“ปัญหาในพื้นที่สามจังหวัดชายแดนใต้จะมีความคล้ายกัน คือ เรื่องของราคาพืชผลทางการเกษตร ยางพารา ซึ่งเป็นเรื่องที่ต้องบูรณาการทำงานกันอย่างจริงจัง ทั้งกระทรวงเกษตรและสหกรณ์ กระทรวงพาณิชย์ นอกจากนี้ ยังมีประเด็นสำคัญคือ ปัญหาที่ดินทำกิน ซึ่งเป็นนโยบายหลักของนายกรัฐมนตรี (นายเศรษฐา ทวีสิน) ที่ได้มอบหมายให้ฟผมเร่งดำเนินการแก้ปัญหาเอกสารสิทธิ์ ไม่ว่าจะเป็น การเปลี่ยนที่ดิน ส.ป.ก. ที่ราชพัสดุ ให้เป็นโฉนด สำหรับพื้นที่ใดที่ไม่สามารถออกโฉนดได้ ก็จะพิจารณาให้จะออกหนังสืออนุญาติให้ทำประโยชน์” รมว.ธรรมนัส กล่าว

ที่มา : https://www.thaigov.go.th/news/contents/details/72274