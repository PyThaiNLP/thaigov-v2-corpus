รัฐบาลไทย-ข่าวทำเนียบรัฐบาล-“ประเสริฐ” ลั่นจัดการเว็บพนันเด็ดขาด ตั้งทีมเฉพาะกิจ ปิดกั้น ติดตามเส้นทางการเงิน


วันอังคารที่ 26 กันยายน 2566
“ประเสริฐ” ลั่นจัดการเว็บพนันเด็ดขาด ตั้งทีมเฉพาะกิจ ปิดกั้น ติดตามเส้นทางการเงิน
“ประเสริฐ” ลั่นจัดการเว็บพนันเด็ดขาด ตั้งทีมเฉพาะกิจ ปิดกั้น ติดตามเส้นทางการเงิน
นายประเสริฐ จันทรรวงทอง รัฐมนตรีว่าการกระทรวงดิจิทัลเพื่อเศรษฐกิจและสังคม (รมว.ดีอี) กล่าวว่า ในช่วงที่ผ่านมา แก๊งเว็บพนันออนไลน์เหิมเกริมมากตามที่เป็นข่าวออกมาว่า เงินหมุนเวียนเป็นพันๆหมื่นฯ ล้านบาทต่อปี โดยใช้เงินที่ได้มาง่ายๆ ซื้อบ้านหลังใหญ่ๆ ซื้อรถราคาแพงๆ ตลอดจนซื้อเจ้าหน้าที่รัฐ และซื้อนักการเมือง เว็บพนันเป็นเครื่องมือโจร มีการโกง หลอกเอาข้อมูลไปขาย โดยเฉพาะมีเยาวชนจำนวนมากหลงเชื่อ เข้าไปเล่นเว็บพนัน โจรเว็บพนันพวกนี้ สร้างความเสียหายทั้งทางเศรษฐกิจและสังคมในวงกว้าง
รัฐมนตรี ประเสริฐ กล่าวเน้นว่า “เมื่อผมได้เข้ามาเป็นรัฐมนตรี ดีอี ต้องการแก้ปัญหานี้ โดยสั่งการให้มีการจัดตั้งทีมเฉพาะกิจจัดการเว็บพนันออนไลน์ ทั้งปิดกั้นและติดตามเส้นทางการเงิน เพื่อหาเจ้าของนายทุน ผู้ที่เกี่ยวข้องมาลงโทษตามกฎหมายอย่างเด็ดขาด” สำหรับทีมเฉพาะกิจที่ตั้งขึ้นมาจะใช้เจ้าหน้า ดีอี เป็นหลัก และทำงานอย่างใกล้ชิดกับตำรวจ และปปง. ซึ่งขอเตือนว่า อย่ายุ่งกับเว็บพนันเพราะเสี่ยงติดคุก เงินหมด บัญชี
ด้านความผิด พ.ร.บ.การพนัน มีดังนี้
- ผู้จัดให้เล่น - มาตรา 5 จำคุก 1-10 ปี ปรับ 20,000 – 200,000 บาท หรือทั้งจำทั้งปรับ
- ผู้เล่น/ประกาศชักชวน - มาตรา 12 จำคุกไม่เกิน 2 ปี ปรับไม่เกิน 2,000 บาท หรือ ทั้งจำทั้งปรับ
สำหรับผลการดำเนินงานที่ผ่านมา
-    ทางดีอี ดำเนินการปิดกั้นเว็บพนันได้ 4,425 URL ม.ค. 65- ก.ย. 66
-    การดำเนินคดีโดยสำนักงานตำรวจแห่งชาติ (สตช.)ไปแล้ว 6,041 คดี
จับกุมผู้ต้องหา 6,191 ราย ม.ค.65-ส.ค.66
รัฐมนตรี ประเสริฐ กล่าวในตอนท้ายว่า “ขอเตือนเยาวชนอย่าเข้าไปเล่นเว็บพนัน เพราะอาจถูกหลอกลวงขโมยข้อมูลสำคัญ หรือหลอกให้โหลดแอปดูดเงินมาติดตั้งในเครื่อง รวมทั้งยังมีส่วนสนับสนุนการกระทำที่ผิดกฎหมายแล้ว ท่านเองอาจเสียทรัพย์หรือถูกขโมยข้อมูลส่วนบุคคลไปใช้ทำผิดกฎหมาย สร้างความเสียหายให้กับตนเองและครอบครัว และขอเน้นย้ำว่า ดีอี เอาจริงเรื่องนี้ ตั้งทีม เจาะเส้นทางการเงิน ร่วมกับหน่วยงานเกี่ยวข้องปราบปรามเว็บพนันต่อเนื่อง เพื่อตัดวงจรอาชญากรรมออนไลน์ไม่ให้เกิดความเสียหายในวงกว้าง”
_____________

ที่มา : https://www.thaigov.go.th/news/contents/details/72614