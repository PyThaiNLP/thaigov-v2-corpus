รัฐบาลไทย-ข่าวทำเนียบรัฐบาล-ก.อุตฯ เสริมแกร่งเจ้าหน้าที่เหมืองแร่ พร้อมแนะแนวทางปฏิบัติการเปรียบเทียบในคดีความผิดตามพระราชบัญญัติแร่ พ.ศ. 2560


วันอังคารที่ 26 กันยายน 2566
26/09/2566
พิมพ์
ก.อุตฯ เสริมแกร่งเจ้าหน้าที่เหมืองแร่ พร้อมแนะแนวทางปฏิบัติการเปรียบเทียบในคดีความผิดตามพระราชบัญญัติแร่ พ.ศ. 2560
ก.อุตฯ เสริมแกร่งเจ้าหน้าที่เหมืองแร่ พร้อมแนะแนวทางปฏิบัติการเปรียบเทียบในคดีความผิดตามพระราชบัญญัติแร่ พ.ศ. 2560
วันที่ 25 กันยายน 2566  สำนักงานปลัดกระทรวงอุตสาหกรรม จัดสัมมนาเชิงปฏิบัติการ เรื่อง “ชี้แจงคู่มือการปฏิบัติงานเกี่ยวกับการเปรียบเทียบในคดีความผิดตามพระราชบัญญัติแร่ พ.ศ. 2560” โดยมี นายเอกภัทร วังสุวรรณ รองปลัดกระทรวงอุตสาหกรรม  เป็นประธานในพิธีเปิด นายเตมีย์ พันธุวงค์ราช ผู้อำนวยการกองตรวจราชการ เป็นผู้กล่าวรายงาน พร้อมกันนี้นายอดิทัต  วะสีนนท์ และนายเศรษฐรัชต์  เลือดสกุล รองอธิบดีกรมอุตสาหกรรมพื้นฐานและการเหมืองแร่ ร่วมเป็นเกียรติฯ ณ โรงแรมเซ็นจูรี่ พาร์ค กรุงเทพฯ
การจัดสัมมนาครั้งนี้ ได้เชิญวิทยากรผู้เชี่ยวชาญมาให้ความรู้ในประเด็นใหม่และที่น่าสนใจ อาทิ การบรรยาย “งานรังวัดด้วยอากาศยานไร้คนขับกับการสนับสนุนภารกิจในอุตสาหกรรมเหมืองแร่” โดยผู้แทนกรมอุตสาหกรรมพื้นฐานและการเหมืองแร่ การเสวนา “แนะนำการใช้งานคู่มือฯ แนวปฏิบัติการดำเนินการด้านเอกสารและแบบฟอร์มตามคู่มือฯ ตลอดจนกรณีศึกษาเกี่ยวกับการเปรียบเทียบคดีในอดีตและปัจจุบัน ตามพระราชบัญญัติแร่ พ.ศ. 2510 และ พ.ศ. 2560 โดยผู้แทนคณะทำงานจัดทำคู่มือฯ และการระดมความคิดเห็นแนวทางการใช้เงินบำรุงพิเศษ ในปีงบประมาณ พ.ศ. 2567
โดยมี  ผู้เข้าร่วมสัมมนา ประกอบด้วยผู้บริหารและเจ้าหน้าที่จากหน่วยงานสังกัดกระทรวงอุตสาหกรรม รวมจำนวน 193 คน ประกอบด้วย สำนักงานอุตสาหกรรมจังหวัด 76 จังหวัด สำนักงานอุตสาหกรรมพื้นฐานและการเหมืองแร่ เขต 1-7 และเจ้าหน้าที่จากส่วนกลางของสำนักงานปลัดกระทรวงอุตสาหกรรม และกรมอุตสาหกรรมพื้นฐานและการเหมืองแร่

ที่มา : https://www.thaigov.go.th/news/contents/details/72607