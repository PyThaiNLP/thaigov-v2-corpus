รัฐบาลไทย-ข่าวทำเนียบรัฐบาล-ท่าอากาศยานสุวรรณภูมิ นำคณะสื่อมวลชนเยี่ยมชมความพร้อมอาคารเทียบเครื่องบินรองหลังที่ 1 (SAT - 1) ก่อนเปิดให้บริการแบบ Soft Opening 28 กันยายนนี้


วันอังคารที่ 26 กันยายน 2566
ท่าอากาศยานสุวรรณภูมิ นำคณะสื่อมวลชนเยี่ยมชมความพร้อมอาคารเทียบเครื่องบินรองหลังที่ 1 (SAT - 1) ก่อนเปิดให้บริการแบบ Soft Opening 28 กันยายนนี้
...
ท่าอากาศยานสุวรรณภูมิ นำคณะสื่อมวลชนเยี่ยมชมความพร้อมอาคารเทียบเครื่องบินรองหลังที่ 1 (SAT - 1) ก่อนเปิดให้บริการแบบ Soft Opening 28 กันยายนนี้
ท่าอากาศยานสุวรรณภูมิ (ทสภ.) บริษัท ท่าอากาศยานไทย จำกัด (มหาชน) (ทอท.) กระทรวงคมนาคม นำคณะสื่อมวลชนเยี่ยมชมความพร้อมอาคารเทียบเครื่องบินรองหลังที่ 1 (SAT - 1) ก่อนเปิดให้บริการแบบ Soft Opening ในวันที่ 28 กันยายน 2566 โดยมี นายกีรติ  กิจมานะวัฒน์ ผู้อำนวยการใหญ่ ทอท. และ นายกิตติพงศ์ กิตติขจร ผู้อำนวยการ ทสภ. พร้อมด้วยคณะผู้บริหาร ทสภ. และคณะสื่อมวลชนทั้งไทยและต่างประเทศ จากสื่อโทรทัศน์ หนังสือพิมพ์ สื่อออนไลน์ ตลอดจนอินฟลูเอ็นเซอร์ กว่า 140 คน เข้าเยี่ยมชมอาคาร เมื่อวันที่ 25 กันยายน 2566 ณ ท่าอากาศยายสุวรรณภูมิ
ในการนี้ คณะสื่อมวลชนได้เยี่ยมชมเส้นทางผู้โดยสารทั้งขาออกและขาเข้าระหว่างประเทศ โดยเดินทางระหว่างอาคารผู้โดยสารหลักและอาคาร SAT-1 ด้วยบริการระบบขนส่งผู้โดยสารอัตโนมัติ (Automated People Mover: APM) พร้อมรับฟังข้อมูลขั้นตอนการให้บริการต่าง ๆ จากนั้นได้เยี่ยมชมสิ่งอำนวยความสะดวกตลอดจนระบบต่าง ๆ ภายในอาคาร SAT-1
นายกิตติพงศ์ กิตติขจร ผู้อำนวยการ ทสภ. กล่าวว่า ทสภ. ได้ผ่านการทดลองปฏิบัติการเต็มรูปแบบอาคารเทียบเครื่องบินรองหลังที่ 1 (SAT-1 Full Scale Trial Operations) เป็นที่เรียบร้อยแล้ว ซึ่งได้ปฏิบัติการร่วมกับสายการบิน ผู้ประกอบการให้บริการภาคพื้นและหน่วยงานที่เกี่ยวข้อง ทั้งหมด 3 ครั้ง ในวันที่ 8 และ 12 กันยายน 2566 ช่วงเวลากลางวัน และวันที่ 20 กันยายน 2566 ช่วงเวลากลางคืน เพื่อสร้างความมั่นใจในความพร้อมสำหรับการเปิดให้บริการแบบ Soft Opening ในวันที่ 28 กันยายน 2566 เป็นต้นไป ซึ่งจะช่วยเพิ่มขีดความสามารถในการรองรับผู้โดยสารจาก 45 ล้านคนต่อปี เป็น 60 ล้านคนต่อปี ทั้งนี้ สายการบินที่จะเข้าทำการบินที่อาคาร SAT-1 ในระยะแรกมี 2 สายการบิน ได้แก่ สายการบินไทยแอร์เอเชียเอ็กซ์ และ สายการบินไทยเวียตเจ็ท โดยเที่ยวบินแรกที่ทำการบินเข้ามาที่อาคาร SAT-1 เป็นเที่ยวบินของสายการบินไทยแอร์เอเชียเอ็กซ์ เที่ยวบินที่ XJ 0761 เดินทางจาก SHANGHAI ถึง ทสภ. เวลา 10.15 น. ทั้งนี้ ในสัปดาห์แรกที่เปิดให้บริการ สายการบินไทยแอร์เอเชียเอ็กซ์ จะให้บริการวันละประมาณ 14 เที่ยวบิน และสายการบินไทยเวียตเจ็ทจะให้บริการวันละประมาณ 4 เที่ยวบิน ซึ่ง ทสภ. จะพิจารณาจัดสายการบินอื่นเข้าให้บริการที่อาคาร SAT-1 เพิ่มเติมในระยะต่อไป
สำหรับช่วง Soft Opening การให้บริการเคาน์เตอร์ส่งมอบสินค้าปลอดอากร ร้านค้า Duty free ร้านอาหาร และห้องรับรองพิเศษผู้โดยสาร พร้อมเปิดให้บริการแล้วบางส่วน ทั้งนี้ ทสภ. พร้อมให้บริการอาคาร SAT-1 ควบคู่ไปกับอาคารผู้โดยสารหลัก (Main Terminal Building) โดยให้ความสำคัญเรื่องระดับการให้บริการ (Level of Service) เพื่อให้ผู้โดยสารได้รับความสะดวกสบาย ปลอดภัย ประทับใจเมื่อใช้บริการ โดยเมื่ออาคาร SAT-1 เปิดให้บริการเต็มรูปแบบจะเกิดประโยชน์แก่ทุกภาคส่วน ทั้งผู้ใช้บริการ ภาคประชาชน และภาคอุตสาหกรรมการบิน ตลอดจนภาคการท่องเที่ยวที่จะมีจำนวนนักท่องเที่ยวเพิ่มขึ้น รวมทั้งกระตุ้นระบบเศรษฐกิจของไทยและเพิ่มขีดความสามารถของ ทสภ. เพื่อมุ่งสู่การเป็นสนามบินชั้นนำระดับโลกอย่างยั่งยืน

ที่มา : https://www.thaigov.go.th/news/contents/details/72611