รัฐบาลไทย-ข่าวทำเนียบรัฐบาล-​นายกฯ สั่งการตรวจสอบข้อเท็จจริงและข้อกฎหมายกรณีการเข้าค้นบ้านพักของข้าราชการตำรวจชั้นผู้ใหญ่ฯ ต้องเป็นไปตามหลักการความโปร่งใส ให้ความเป็นธรรมทุกฝ่าย


วันอังคารที่ 26 กันยายน 2566
26/09/2566
พิมพ์
​นายกฯ สั่งการตรวจสอบข้อเท็จจริงและข้อกฎหมายกรณีการเข้าค้นบ้านพักของข้าราชการตำรวจชั้นผู้ใหญ่ฯ ต้องเป็นไปตามหลักการความโปร่งใส ให้ความเป็นธรรมทุกฝ่าย
​นายกฯ สั่งการตรวจสอบข้อเท็จจริงและข้อกฎหมายกรณีการเข้าค้นบ้านพักของข้าราชการตำรวจชั้นผู้ใหญ่ฯ ต้องเป็นไปตามหลักการความโปร่งใส ให้ความเป็นธรรมทุกฝ่าย
วันนี้ (26 กันยายน 2566) นายชัย วัชรงค์ โฆษกประจำสำนักนายกรัฐมนตรี เปิดเผยว่าต่อกรณีการเข้าค้นบ้านพักของข้าราชการตำรวจชั้นผู้ใหญ่ และเคหสถานอื่นอีกหลายสิบแห่งในหลายจังหวัดทั่วประเทศ เพื่อตรวจสอบข้อมูลซึ่งอาจเชื่อมโยงถึงเส้นทางการเงินเกี่ยวกับเว็บไซต์การพนันออนไลน์ เมื่อวันที่ 25 กันยายน 2566 นั้น
นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง สั่งการให้ความสำคัญกับการดำเนินการตามกฎหมาย ให้ความเป็นธรรมกับทุกฝ่าย ซึ่งรัฐบาลมีนโยบายขจัด ปราบปรามผู้มีอิทธิพล และการกระทำผิดกฎหมาย โดยได้มีคำสั่งสำนักนายกรัฐมนตรีที่ 247/2566 แต่งตั้งคณะกรรมการตรวจสอบข้อเท็จจริงและข้อกฎหมาย กรณีการเข้าค้นบ้านพักของข้าราชการตำรวจชั้นผู้ใหญ่และเคหสถานอื่นหลายแห่งทั่วประเทศ ประกอบด้วย นายฉัตรชัย พรหมเลิศ ประธานกรรมการ นายชาติพงษ์ จีระพันธุ กรรมการ และพล.ต.ท. วินัย ทองสอง กรรมการเเละเลขานุการ และให้ประธานกรรมการแต่งตั้งเจ้าหน้าที่สำนักเลขาธิการนายกรัฐมนตรีจำนวนไม่เกินสองคนเป็นผู้ช่วยเลขานุการ
คณะกรรมการนี้มีหน้าที่และอำนาจในการตรวจสอบข้อเท็จจริง และข้อกฎหมายที่เกี่ยวข้อง และที่จะดำเนินการต่อเนื่องไป แล้วรายงานนายกรัฐมนตรีภายใน 30 วัน ทั้งนี้ การดำเนินการดังกล่าวต้องไม่ก้าวล่วงหน้าที่และอำนาจตามกฎหมายของเจ้าหน้าที่ซึ่งเกี่ยวข้องกับกรณีดังกล่าวได้ตามที่เห็นสมควร ในกรณีที่จำเป็น นายกรัฐมนตรีอาจมีคำสั่งให้ขยายระยะเวลาการตรวจสอบออกไปอีก โดยให้คณะกรรมการรายงานความคืบหน้าต่อนายกรัฐมนตรีเป็นระยะทุก 10 วัน และเพื่อประโยชน์ในการดำเนินการตามคำสั่งนี้ ให้คณะกรรมการมีอำนาจเชิญ หรือประสานขอความร่วมมือ หรือขอเอกสารต่าง ๆ จากเจ้าหน้าที่หรือหน่วยงานของรัฐที่เกี่ยวข้อง เพื่อตรวจสอบ สอบถาม หรือขอความเห็นเพื่อประกอบการพิจารณาได้ และให้เจ้าหน้าที่หรือหน่วยงานของรัฐที่ได้รับเชิญหรือขอความร่วมมือ ให้ความร่วมมือกับคณะกรรมการโดยถือเป็นลำดับความสำคัญเร่งด่วนที่สุด
"รัฐบาลให้ความสำคัญกับการดำเนินการให้เป็นไปตามความถูกต้อง โปร่งใส ตรวจสอบได้ ขจัดความอยุติธรรมในสังคม ซึ่งเป็นหลักการทำงานของนายกรัฐมนตรีและรัฐบาล ที่ต้องการธำรงไว้ซึ่งคุณธรรม และความถูกต้อง" นายชัย ฯ กล่าว

ที่มา : https://www.thaigov.go.th/news/contents/details/72638