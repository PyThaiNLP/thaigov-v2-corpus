รัฐบาลไทย-ข่าวทำเนียบรัฐบาล-อย่าหาทำ! อย. เตือน อย่าซื้อน้ำนมแม่ผ่านโซเชียลให้ลูกกิน เสี่ยงอันตรายที่คาดไม่ถึง


วันอังคารที่ 26 กันยายน 2566
อย่าหาทำ! อย. เตือน อย่าซื้อน้ำนมแม่ผ่านโซเชียลให้ลูกกิน เสี่ยงอันตรายที่คาดไม่ถึง
.....
กรณีที่มีการโพสต์ขายนมแม่แช่แข็งในกลุ่มแม่และเด็กทางสื่อโซเชียล ทำให้เกิดกระแสวิพากษ์วิจารณ์ในโลกออนไลน์ว่าสามารถทำได้หรือไม่ รวมถึงลูกที่รับน้ำนมอาจเสี่ยงติดเชื้อโรคได้
.
เรื่องนี้ เภสัชกรเลิศชาย เลิศวุฒิ รองเลขาธิการคณะกรรมการอาหารและยา ให้ข้อมูลว่าการส่งเสริมให้ดื่มนมแม่นั้นเป็นสิ่งที่ดี เนื่องจากนมแม่เป็นอาหารที่มีประโยชน์สูง และสนับสนุนให้เด็กดื่มนมแม่ตนเอง หากไม่สามารถให้นมลูกเองได้จำเป็นต้องได้รับการบริจาคนมแม่ จะต้องได้รับผ่านธนาคารนมแม่ (Milk Bank)
.
ซึ่งผู้ที่นำนมแม่มาบริจาค จะมีขั้นตอนการคัดกรองที่มีคุณภาพมาตรฐาน เนื่องจากในนมแม่อาจพบเชื้อก่อโรค หรือสารอันตรายต่าง ๆ จากผู้เป็นแม่ได้ เช่น เชื้อเอชไอวี ไวรัสตับอักเสบ สารเสพติด หรือยาบางชนิด โดยธนาคารนมแม่มีการคัดกรองเชื้อโรค และสารอันตรายต่าง ๆ มีการควบคุมคุณภาพของน้ำนมที่ได้มาตรฐานเพื่อไม่ให้เกิดผลเสียที่ส่งผลต่อสุขภาพของทารก
.
ขณะเดียวกัน อย. ไม่อนุญาตผลิตหรือนำเข้านมแม่เพื่อขายในลักษณะนี้ จึงขอเตือนว่าไม่ควรซื้อขายนมแม่ไม่ว่าโดยวิธีการใด และไม่ควรให้ลูกดื่มนมแม่ที่ซื้อมา เสี่ยงอันตราย ทำให้ลูกเจ็บป่วย หากพบมีการจำหน่าย ผู้ผลิต หรือผู้ขายจะมีความผิดฐานผลิตหรือขายอาหารไม่บริสุทธิ์ ต้องระวางโทษจำคุกไม่เกิน 2 ปี หรือปรับไม่เกิน 20,000 บาท หรือทั้งจำทั้งปรับ
.
สำหรับคุณแม่ที่มีปัญหาเรื่องน้ำนมน้อยหรือมีปัญหาเรื่องการให้นมแม่ สามารถเข้ารับคำปรึกษาได้ที่ คลินิกนมแม่ ในโรงพยาบาลของรัฐและเอกชน
#ไทยคู่ฟ้า #สื่อสารรัฐบาลไทย
-------------------

ที่มา : https://www.thaigov.go.th/news/contents/details/72627