รัฐบาลไทย-ข่าวทำเนียบรัฐบาล-นายกฯ แจงประชาชนอย่ากังวลเงินดิจิทัลวอลเล็ต หากข้อมูลพร้อมจะแถลงคลายข้อสงสัย พร้อมย้ำการแต่งตั้ง ผบ.ตร ต้องพิจารณาตามข้อกฎหมาย


วันอังคารที่ 26 กันยายน 2566
26/09/2566
พิมพ์
นายกฯ แจงประชาชนอย่ากังวลเงินดิจิทัลวอลเล็ต หากข้อมูลพร้อมจะแถลงคลายข้อสงสัย พร้อมย้ำการแต่งตั้ง ผบ.ตร ต้องพิจารณาตามข้อกฎหมาย
นายกฯ แจงประชาชนอย่ากังวลเงินดิจิทัลวอลเล็ต หากข้อมูลพร้อมจะแถลงคลายข้อสงสัย พร้อมย้ำการแต่งตั้ง ผบ.ตร ต้องพิจารณาตามข้อกฎหมาย
วันนี้ (26 กันยายน 2566) เวลา 11.20 น. ณ หน้าตึกบัญชาการ 1 ทำเนียบรัฐบาล ภายหลังการประชุมคณะรัฐมนตรี นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง ได้ตอบคำถามสื่อมวลชนเกี่ยวกับการตั้งคณะกรรมการสอบกรณี พล.ต.อ.สุรเชษฐ์ หักพาล รองผู้บัญชาการตำรวจแห่งชาติ เชื่อมโยงเว็บพนันออนไลน์ว่า วันนี้ทางตำรวจจะมีการตั้งคณะกรรมการขึ้นมา 3 คน เป็นพลเรือน 2 คน และอดีตตำรวจ 1 คน กรอบในการทำงาน 15 วัน  โดยเรื่องนี้ขอให้ทางตำรวจเป็นผู้ชี้แจงรายละเอียดให้รับทราบต่อไป เพราะเรื่องนี้ใหญ่และเป็นเรื่องที่สาธารณชนให้ความสนใจจับตามอง รวมทั้งเกี่ยวข้องกับความมั่นคง ดังนั้นจึงต้องทำให้เกิดความสบายใจ ส่วนการแต่งตั้งผู้บัญชาการตำรวจแห่งชาติ (ผบ.ตร) นั้นจะต้องพิจารณาตามข้อกฎหมาย หากจะแต่งตั้งใครต้องเป็นไปตามข้อกฎหมาย
นอกจากนี้ นายกรัฐมนตรี ยังได้กล่าวถึงเรื่องเงินดิจิทัลวอลเล็ตว่า ทุกอย่างเป็นไปตามกรอบที่กำหนดไว้และกฎหมาย ย้ำไม่ต้องห่วงเรื่องที่มาของเงิน และเรื่องหลักการก็พยายามทำให้ดีที่สุด เช่น ในเรื่องของพื้นที่ที่ห่างไกลหรือกันดารก็กำลังพิจารณาอยู่ ทั้งนี้รอให้คณะกรรมการชุดใหญ่ที่ดำเนินการเรื่องนี้ได้ข้อสรุปชัดเจนแล้วจะมีการแถลงให้รับทราบในรายละเอียดต่อไป ซึ่งคาดว่าจะดำเนินการแล้วเสร็จในเร็ว ๆ นี้ เพื่อคลายข้อสงสัยและสร้างความเข้าใจที่ตรงกัน

ที่มา : https://www.thaigov.go.th/news/contents/details/72616