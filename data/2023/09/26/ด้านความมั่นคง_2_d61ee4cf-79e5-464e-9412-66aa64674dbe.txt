รัฐบาลไทย-ข่าวทำเนียบรัฐบาล-รมว.กห. มอบนโยบายให้คณะนายทหารที่จะเดินทางไปปฏิบัติหน้าที่ ณ ต่างประเทศ เพื่อยึดถือเป็นแนวทางในการปฏิบัติงาน


วันอังคารที่ 26 กันยายน 2566
รมว.กห. มอบนโยบายให้คณะนายทหารที่จะเดินทางไปปฏิบัติหน้าที่ ณ ต่างประเทศ เพื่อยึดถือเป็นแนวทางในการปฏิบัติงาน
...
(25 ก.ย. 66, 13.30 น.) นาย สุทิน คลังแสง รัฐมนตรีว่าการกระทรวงกลาโหม กรุณาให้คณะนายทหารที่จะเดินทางไปปฏิบัติหน้าที่ที่ปรึกษาทางทหารประจำคณะผู้แทนถาวรไทยประจำสหประชาชาติ ผู้ช่วยทูตฝ่ายทหาร ผู้ช่วยทูตฝ่ายทหารเหล่าทัพ รองผู้ช่วยทูตฝ่ายทหาร รองผู้ช่วยทูตฝ่ายทหารเหล่าทัพ ณ ต่างประเทศ ตั้งแต่ 1 ตุลาคม 2566 จำนวน 24 นาย เข้าอำลาและรับนโยบาย เพื่อนำไปยึดถือเป็นแนวทางในการปฏิบัติงานที่ได้รับมอบหมายให้เป็นไปอย่างมีประสิทธิภาพตรงตามเจตนารมณ์ของผู้บังคับบัญชา ณ ห้องสุรศักดิ์มนตรี ในศาลาว่าการกลาโหม
โดยรัฐมนตรีว่าการกระทรวงกลาโหมได้กล่าวแสดงความยินดีกับนายทหารที่ได้รับการคัดเลือกให้ไปปฏิบัติหน้าที่ในต่างประเทศครั้งนี้ สำหรับภารกิจที่ได้รับมอบหมายถือเป็นภารกิจที่สำคัญยิ่งต่อกองทัพไทยและประเทศชาติ มีเป้าหมายเพื่อเสริมสร้างความสัมพันธ์และพัฒนาความร่วมมือด้านความมั่นคง และการทหารระหว่างไทยกับมิตรประเทศทั้งในระดับทวิภาคีและพหุภาคี ตลอดจนการยกระดับความไว้เนื้อเชื่อใจระหว่างกันผ่านการดำเนินการทางการทูตฝ่ายทหาร รวมถึงความมั่นคงในภูมิภาคเป็นหลัก
ซึ่งการดำเนินบทบาทดังกล่าวจะเป็นการส่งเสริมกองทัพไทยในการปฏิบัติตามแนวความคิดทางยุทธศาสตร์การป้องกันประเทศ นอกจากนี้ยังต้องพึงระลึกอยู่เสมอว่านายทหารที่ได้รับคัดเลือกเป็นผู้แทนของกองทัพไทย จะต้องใช้ศักยภาพที่มีอยู่ในการทำงานเพื่อกองทัพและประเทศชาติบ้านเมืองอย่างเต็มที่ แม้อาจต้องเผชิญกับความท้าทายและอุปสรรคต่าง ๆ พร้อมทั้งนำประสบการณ์ที่ได้รับ กลับมาใช้ประโยชน์ในการปฏิบัติงานที่ได้รับมอบหมายในอนาคตต่อไป

ที่มา : https://www.thaigov.go.th/news/contents/details/72609