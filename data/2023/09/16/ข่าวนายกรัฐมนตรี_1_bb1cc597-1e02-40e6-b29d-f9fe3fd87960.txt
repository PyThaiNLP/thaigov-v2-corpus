รัฐบาลไทย-ข่าวทำเนียบรัฐบาล-นายกรัฐมนตรีตรวจเยี่ยมโครงการอุโมงค์ผันน้ำ อ.ดอยสะเก็ด จ.เชียงใหม่ ติดตามการบริหารจัดการน้ำด้านการเกษตร และการอุปโภคบริโภค ย้ำให้เร่งดำเนินการตามแผนที่กำหนด 


วันเสาร์ที่ 16 กันยายน 2566
16/09/2566
พิมพ์
นายกรัฐมนตรีตรวจเยี่ยมโครงการอุโมงค์ผันน้ำ อ.ดอยสะเก็ด จ.เชียงใหม่ ติดตามการบริหารจัดการน้ำด้านการเกษตร และการอุปโภคบริโภค ย้ำให้เร่งดำเนินการตามแผนที่กำหนด
นายกรัฐมนตรีตรวจเยี่ยมโครงการอุโมงค์ผันน้ำ อ.ดอยสะเก็ด จ.เชียงใหม่ ติดตามการบริหารจัดการน้ำด้านการเกษตร และการอุปโภคบริโภค ย้ำให้เร่งดำเนินการตามแผนที่กำหนด เพื่อให้ประชาชนในพื้นที่ได้รับประโยชน์
วันนี้ (16 ก.ย. 66) เวลา 10.50 น. นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง ตรวจเยี่ยมโครงการอุโมงค์ผันน้ำเพื่อติดตามการบริหารจัดการน้ำด้านการเกษตร และการอุปโภคบริโภค ณ โครงการส่งน้ำและบํารุงรักษาเขื่อนแม่กวงอุดมธารา อ.ดอยสะเก็ด จ.เชียงใหม่ โดยมีนายสุริยะ จึงรุ่งเรืองกิจ รัฐมนตรีว่าการกระทรวงคมนาคม นายอนุชา นาคาศัย รัฐมนตรีช่วยว่าการกระทรวงเกษตรและสหกรณ์ นายจุลพันธ์ อมรวิวัฒน์ รัฐมนตรีช่วยว่าการกระทรวงการคลัง และหน่วยงานที่เกี่ยวข้องร่วมด้วย นายชัย วัชรงค์ โฆษกประจำสำนักนายกรัฐมนตรี สรุปสาระสำคัญดังนี้
นายกรัฐมนตรีตรวจเยี่ยมอุโมงค์ผันน้ำบริเวณเขื่อนแม่กวงอุดมธารา ซึ่งเป็นปลายของโครงการอุโมงค์ผันน้ำ แม่งัด-แม่กวง พร้อมรับฟังบรรยายสรุปภาพรวมการบริหารจัดการน้ำ และการเตรียมการและบริหารจัดการน้ำฤดูแล้ง ปี 2566/67 จังหวัดเชียงใหม่ จากอธิบดีกรมชลประทาน โดยมีการรายงานข้อมูลการก่อสร้างอุโมงค์ผันน้ำ 4 จุด ซึ่งได้สร้างเสร็จไปแล้ว 2 จุดเขื่อน ซึ่งระดับน้ำในเขื่อนแม่กวงเมื่อเทียบกับปีที่แล้ว ระดับน้ำน้อยกว่าประมาณ 45% ส่วนเขื่อนภูมิพล มีปริมาณน้ำน้อยกว่าปีที่แล้ว 21% มีความสำคัญต่อพื้นที่จังหวัดตอนล่าง กรมชลประทานมีการขุดลอกพื้นที่รับน้ำให้เพิ่มมากขึ้นเพื่อรองรับน้ำเก็บไว้ ทั้งนี้ กรมชลประทานมีการศึกษาผลกระทบด้านสิ่งแวดล้อมและวิศวกรรมเตรียมพร้อมรับสถานการณ์ทั้งการสร้างอุโมงค์ผันน้ำ จากประตูระบายน้ำแม่แตง และประตูระบายน้ำแม่ตะมาน ลงมาในเขื่อนแม่กวง เพื่อป้องกันการเกิดน้ำท่วมในพื้นที่ตัวเมืองเชียงใหม่ โดยได้ก่อสร้างมา 80% แล้วเหลืออีก 20% ซึ่งใช้ระยะเวลาไม่เกิน 2 ปี จะใช้งบประมาณในกรอบวงเงินที่กำหนด คาดแล้วเสร็จประมาณเดือนกรกฎาคม ปี 2567
นายกรัฐมนตรีได้เน้นย้ำให้เร่งดำเนินการก่อสร้างโดยเร็วตามแผนที่กำหนดไว้ เพื่อให้ประชาชนในพื้นที่ได้รับประโยชน์ต่อไป พร้อมกันนี้ ระหว่างตรวจติดตามสถานการณ์น้ำเขื่อนแม่กวง นายกรัฐมนตรีได้พูดคุยกับประชาชนซึ่งเป็นชาวประมงพื้นบ้าน และขอความร่วมมือไม่ให้ใช้ตาข่ายที่มีตาถี่ในการจับปลา เนื่องจากจะทำให้ปลาขนาดเล็กติดขึ้นมาด้วย พร้อมมอบหมายให้นายอนุชา นาคาศัย รัฐมนตรีช่วยว่าการกระทรวงเกษตรและสหกรณ์ ดำเนินการสนับสนุนการปล่อยพันธุ์ปลาในพื้นที่ดังกล่าว เพื่อเป็นการขยายพันธุ์ปลาให้มากขึ้น เหมือนดังคำที่ว่าในน้ำมีปลาในนามีข้าว

ที่มา : https://www.thaigov.go.th/news/contents/details/72264