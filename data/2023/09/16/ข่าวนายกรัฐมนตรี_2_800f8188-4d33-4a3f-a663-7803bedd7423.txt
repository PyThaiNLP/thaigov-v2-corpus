รัฐบาลไทย-ข่าวทำเนียบรัฐบาล-นายกฯ เยี่ยมชมศูนย์ศึกษาการพัฒนาห้วยฮ่องไคร้ อันเนื่องมาจากพระราชดำริ อ.ดอยสะเก็ด จ.เชียงใหม่ ศึกษาต้นแบบการพัฒนาพื้นที่ น้ำ ป่า อาชีพ และการใช้ประโยชน์ร่วมกันของชุมชน


วันเสาร์ที่ 16 กันยายน 2566
16/09/2566
พิมพ์
นายกฯ เยี่ยมชมศูนย์ศึกษาการพัฒนาห้วยฮ่องไคร้ อันเนื่องมาจากพระราชดำริ อ.ดอยสะเก็ด จ.เชียงใหม่ ศึกษาต้นแบบการพัฒนาพื้นที่ น้ำ ป่า อาชีพ และการใช้ประโยชน์ร่วมกันของชุมชน
นายกฯ เยี่ยมชมศูนย์ศึกษาการพัฒนาห้วยฮ่องไคร้ อันเนื่องมาจากพระราชดำริ อ.ดอยสะเก็ด จ.เชียงใหม่ ศึกษาต้นแบบการพัฒนาพื้นที่ น้ำ ป่า อาชีพ และการใช้ประโยชน์ร่วมกันของชุมชนตามแนวทางพระราชดําริ
วันนี้ (16 ก.ย. 66) 11.50 น. นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง และคณะ เดินทางมาตรวจเยี่ยมศูนย์ศึกษาการพัฒนาห้วยฮ่องไคร้อันเนื่องมาจากพระราชดําริ อำเภอดอยสะเก็ด จังหวัดเชียงใหม่ เพื่อศึกษาต้นแบบการพัฒนาพื้นที่ น้ำ ป่า อาชีพ และการใช้ประโยชน์ร่วมกันของชุมชนตามแนวทางพระราชดําริ โดยมีนางสุพร ตรีนรินทร์ รองเลขาธิการคณะกรรมการพิเศษเพื่อประสานงานโครงการอันเนื่องมาจากพระราชดำริ นายไพรัตน์ ทับประเสริฐ ผู้อำนวยการศูนย์ศึกษาการพัฒนาห้วยฮ่องไคร้ฯ และเจ้าหน้าที่ที่เกี่ยวข้องให้การต้อนรับและนำเยี่ยมชม นายชัย วัชรงค์ โฆษกประจำสำนักนายกรัฐมนตรี สรุปสาระสำคัญดังนี้
นายกรัฐมนตรีได้เยี่ยมชมหอเฉลิมพระเกียรติ พระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร และรับฟังบรรยาย “การพลิกฟื้นป่าเสื่อมโทรมเป็นป่าอุดมสมบูรณ์ตามแนวพระราชดำริ พื้นที่ศูนย์ศึกษาพัฒนาห้วยฮ่องไคร้อันเนื่องมาจากพระราชดำริ ก่อนขึ้นรถชมวิวเยี่ยมพื้นที่จริงการพัฒนาป่า ณ บริเวณเส้นทางศึกษาธรรมชาติ ระยะทาง 1.9 กิโลเมตร รวมทั้งฟังบรรยาย “ผลการพัฒนาและการเปลี่ยนแปลงด่านป่าไม้จากอดีตจนถึงปัจจุบันอันนำไปสู่...ป่าเป็นธนาคารอาหารของชุมชน” จากนายวิริยะ ช่วยบำรุง ผู้ทรงคุณวุฒิด้านทรัพยากรธรรมชาติและสิ่งแวดล้อม พร้อมนำนายกรัฐมนตรีและคณะเดินในเส้นทางธรรมชาติ เพื่อเข้าใจในวิธีการดำเนินการคืนความอุดมสมบูรณ์ให้ผืนป่าตามแนวพระราชดำริด้วยระบบเหมืองไส้ไก่ (คูคลองก้างปลา) ระบบฝาย (Check Dam) และระบบน้ำฝนตามธรรมชาติ
พร้อมกันนี้ นายกรัฐมนตรีได้ปลูกต้นยางนาเป็นที่ระลึกในโอกาสเดินทางมาตรวจเยี่ยมศูนย์ศึกษาการพัฒนาห้วยฮ่องไคร้อันเนื่องมาจากพระราชดําริ รวมทั้งนายกรัฐมนตรีสอบถามถึงการดำเนินของศูนย์ศึกษาการพัฒนาห้วยฮ่องไคร้ฯ และการดำเนินงานของศูนย์อื่น ๆ ตามแนวพระราชดำริในภูมิภาคต่าง ๆ ของประเทศ รวมถึงเรื่องการปลูกป่าด้วยความสนใจ
“นายกรัฐมนตรีกล่าวถึงการจัดการน้ำด้วยการสร้างฝายต่าง ๆ และการดำเนินการเรื่องพันธุ์ไม้ต่าง ๆ ของศูนย์ศึกษาการพัฒนาห้วยฮ่องไคร้อันเนื่องมาจากพระราชดําริ ว่า สามารถเป็นแม่แบบการฟื้นฟูป่าในพื้นที่อื่นได้ ซึ่งปัจจุบันหลายจังหวัดประสบปัญหาเรื่องนี้มาก ซึ่งเรื่องนี้รัฐบาลจะนำไปพิจารณาว่าสามารถทำอะไรให้เป็นแม่แบบ ขยายไปในพื้นที่อื่น ๆ ทั่วประเทศได้” โฆษกประจำสำนักนายกรัฐมนตรีกล่าว

ที่มา : https://www.thaigov.go.th/news/contents/details/72267