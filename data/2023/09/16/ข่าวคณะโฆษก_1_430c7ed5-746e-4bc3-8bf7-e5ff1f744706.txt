รัฐบาลไทย-ข่าวทำเนียบรัฐบาล-นายกฯ เศรษฐา ห่วงใยสถานการณ์น้ำท่วมใหญ่ในลิเบีย ขอสถานการณ์คลี่คลายโดยเร็ว


วันเสาร์ที่ 16 กันยายน 2566
16/09/2566
พิมพ์
นายกฯ เศรษฐา ห่วงใยสถานการณ์น้ำท่วมใหญ่ในลิเบีย ขอสถานการณ์คลี่คลายโดยเร็ว
นายกฯ เศรษฐา ห่วงใยสถานการณ์น้ำท่วมใหญ่ในลิเบีย ขอสถานการณ์คลี่คลายโดยเร็ว
วันนี้ (16 กันยายน 2566) นายชัย วัชรงค์ โฆษกประจำสำนักนายกรัฐมนตรี เปิดเผยว่า นายเศรษฐา ทวีสิน นายกรัฐมนตรีได้รับทราบและติดตามเหตุการณ์น้ำท่วมใหญ่ในประเทศลิเบีย ซึ่งปัจจุบันพบจำนวนผู้เสียชีวิตจากเหตุการณ์นี้กว่า 10,000 ราย และสูญหายอีกจำนวนมาก ซึ่งเมื่อเริ่มเกิดเหตุการณ์ นายกรัฐมนตรีได้ส่งข้อความผ่านทวิตเตอร์แสดงความห่วงใยต่อสถานการณ์ดังกล่าวด้วยแล้ว จนถึง ณ วันนี้ สถานการณ์ยังไม่คลี่คลาย นายกรัฐมนตรีจึงห่วงกังวลและแสดงความเสียใจต่อการสูญเสียในเหตุการณ์ภัยธรรมชาตินี้ และขอให้พบผู้สูญหาย และส่งกำลังใจให้ชาวลิเบียรวมถึงเจ้าหน้าที่ที่เข้าไปช่วยเหลือทำงานด้วยความปลอดภัย พร้อมระบุว่าประเทศไทยยินดีให้ความช่วยเหลืออย่างเต็มที่ หากลิเบียประสงค์ในด้านใด พร้อมทั้งอุปกรณ์ที่จำเป็นต่าง ๆ หากได้รับการประสานงานจากทางการประเทศลิเบีย
“นายกรัฐมนตรีเข้าใจความรู้สึกของความเสียหาย และการสูญเสียจากอุทกภัยใหญ่ในครั้งนี้ ซึ่งประเทศไทยก็เคยผ่านเหตุการณ์ภัยพิบัติมาแล้ว เช่น ตอนเกิดเหตุสึนามิ แต่ด้วยความร่วมมือ ความสามัคคี กำลังใจจากคนไทยและจากทั่วโลกที่ส่งมาให้ รวมถึงการให้ความช่วยเหลือจากประเทศต่าง ๆ ทำให้ประเทศไทยสามารถก้าวข้ามเหตุการณ์มาได้ โดยนายกรัฐมนตรีขอให้ชาวลิเบียเข้มแข็งมีกำลังใจที่ดี และขอให้สถานการณ์ผ่านพ้นไปกลับเข้าสู่สภาวะปกติโดยเร็ว” โฆษกประจำสำนักนายกรัฐมนตรีย้ำ

ที่มา : https://www.thaigov.go.th/news/contents/details/72271