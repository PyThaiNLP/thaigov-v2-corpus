รัฐบาลไทย-ข่าวทำเนียบรัฐบาล-​กรมการขนส่งทางบก ขยายเวลายกเว้นการฝึกอบรมหลักสูตร TSM สำหรับผู้มีประสบการณ์ด้านการบริหารจัดการด้านการขนส่งทางถนนไม่น้อยกว่า 5 ปี ตั้งแต่บัดนี้ถึงวันที่ 30 ธันวาคม 2566


วันศุกร์ที่ 1 กันยายน 2566
​กรมการขนส่งทางบก ขยายเวลายกเว้นการฝึกอบรมหลักสูตร TSM สำหรับผู้มีประสบการณ์ด้านการบริหารจัดการด้านการขนส่งทางถนนไม่น้อยกว่า 5 ปี ตั้งแต่บัดนี้ถึงวันที่ 30 ธันวาคม 2566
...
กรมการขนส่งทางบก ขยายเวลายกเว้นการฝึกอบรมหลักสูตร TSM สำหรับผู้มีประสบการณ์ด้านการบริหารจัดการด้านการขนส่งทางถนนไม่น้อยกว่า 5 ปี ตั้งแต่บัดนี้ถึงวันที่ 30 ธันวาคม 2566
นางสิริรัตน์ วีรวิศาล รองอธิบดีกรมการขนส่งทางบก กระทรวงคมนาคม เปิดเผยว่า ตามที่กรมการขนส่งทางบก (ขบ.) ได้ออกประกาศเมื่อวันที่ 23 พฤศจิกายน 2564 เรื่อง กำหนดคุณสมบัติ หลักสูตร ระยะเวลาการฝึกอบรม และหน้าที่ของบุคลากรจัดการด้านความปลอดภัยในการขนส่ง พ.ศ. 2564 โดยผู้ประกอบการขนส่งด้วยรถโดยสารและรถบรรทุกในประเทศไทยต้องจัดให้มีบุคลากรจัดการด้านความปลอดภัยในการขนส่ง (TSM) ซึ่งมีหน้าที่หลัก 5 ด้าน ได้แก่ การจัดการรถ ผู้ขับรถ การเดินรถ การบรรทุกและการโดยสาร และการบริหารจัดการ การวิเคราะห์และประเมินผล เพื่อให้มีความปลอดภัย ลดความสูญเสียที่จะเกิดขึ้นจากการขนส่งทางถนน โดยต้องผ่านการฝึกอบรมตามหลักสูตร TSM ของ ขบ. (บุคคลทั่วไปอบรม 18 ชั่วโมง เจ้าหน้าที่ความปลอดภัยในการทำงานระดับวิชาชีพ 6 ชั่วโมง และผู้มีประสบการณ์การบริหารจัดการด้านการขนส่งทางถนนไม่น้อยกว่า 5 ปี 6 ชั่วโมง) และผ่านการทดสอบในระบบ e-Exam ทั้งนี้ เพื่อให้การขึ้นทะเบียนเป็นบุคลากรเพียงพอต่อความต้องการของผู้ประกอบการขนส่ง ขบ. ได้ขยายเวลาสำหรับผู้มีประสบการณ์ไม่น้อยกว่า 5 ปีขึ้นไป ให้ได้รับการยกเว้นการฝึกอบรมหลักสูตรดังกล่าว ตั้งแต่บัดนี้ถึงวันที่ 30 ธันวาคม 2566
สำหรับผู้มีประสบการณ์ฯ ไม่น้อยกว่า 5 ปี สามารถยื่นสมัครเข้ารับการทดสอบความรู้พร้อมแนบหลักฐาน ได้แก่ บัตรประชาชน รูปถ่าย 1.5 นิ้ว (ถ่ายไว้ไม่เกิน 6 เดือน) หนังสือรับรองการทำงานด้านบริหารจัดการขนส่งทางถนน หนังสือรับรองบริษัทหรือเอกสารใบอนุญาตประกอบการขนส่ง ได้ที่เว็บไซต์ www.tsmthai.com และสามารถจองคิวเพื่อเข้ารับการทดสอบได้ทางแอปพลิเคชัน DLT Smart Queue หรือเว็บไซต์ https://gecc.dlt.go.th โดยสามารถเลือกเข้ารับการทดสอบภายใน 30 วัน นับแต่วันที่ ขบ. แจ้งว่าสามารถเข้ารับการทดสอบได้ ณ สำนักสวัสดิภาพการขนส่งทางบก อาคาร 8 ชั้น 1 ขบ. สำนักงานขนส่งกรุงเทพมหานครพื้นที่ 1 - 4 หรือสำนักงานขนส่งจังหวัด และสำนักงานขนส่งจังหวัดสาขาทั่วประเทศ ทั้งนี้ หากสอบไม่ผ่านสามารถสอบแก้ตัวได้อีก 2 ครั้ง ภายใน 90 วัน นับแต่วันที่สอบไม่ผ่านครั้งแรก
รองอธิบดีกรมการขนส่งทางบก กล่าวเพิ่มเติมว่า ผู้ประกอบการขนส่งต้องเร่งดำเนินการจัดให้มีบุคลากรจัดการด้าน TSM ตามกรอบระยะเวลาที่ ขบ. กำหนด ดังนี้
1) ตั้งแต่วันที่ 1 มกราคม 2566 ให้มีผลบังคับใช้ในกลุ่มผู้ขอรับใบอนุญาตประกอบการขนส่ง (รายใหม่) ได้แก่ รถโดยสารประจำทาง และไม่ประจำทาง (ผู้ขอเป็นนิติบุคคล) ที่มีรถตั้งแต่ 1 คันขึ้นไป รถบรรทุกไม่ประจำทาง และรถโดยสารส่วนบุคคลที่มีรถตั้งแต่ 11 คันขึ้นไป และในกลุ่มผู้ได้รับใบอนุญาตประกอบการขนส่ง (รายเดิม) ได้แก่ รถโดยสารประจำทาง หมวด 1 กรุงเทพฯ และจังหวัดที่มีเส้นทางต่อเนื่อง และหมวด 2 ที่มีรถตั้งแต่ 1 คันขึ้นไป รถโดยสารไม่ประจำทางที่มีรถตั้งแต่ 51 คันขึ้นไป รถบรรทุกไม่ประจำทาง (ที่มีรถขนส่งวัตถุอันตราย) ที่มีรถตั้งแต่ 1 คันขึ้นไป รถบรรทุกไม่ประจำทางที่มีรถตั้งแต่ 101 คันขึ้นไป รถบรรทุกส่วนบุคคล (ที่มีรถขนส่งวัตถุอันตราย) ที่มีรถตั้งแต่ 6 คันขึ้นไป และรถโดยสารและรถบรรทุกส่วนบุคคลที่มีรถตั้งแต่ 101 คันขึ้นไป
2) ตั้งแต่วันที่ 1 มกราคม 2567 ให้มีผลบังคับใช้ในกลุ่มผู้ขอรับใบอนุญาตประกอบการขนส่ง (รายใหม่) ได้แก่ รถโดยสารไม่ประจำทาง (ผู้ขอเป็นบุคคลธรรมดา) และรถบรรทุกไม่ประจำทางที่มีรถตั้งแต่ 1 คันขึ้นไปรถโดยสารและรถบรรทุก ส่วนบุคคลที่มีรถตั้งแต่ 6 คันขึ้นไป และในกลุ่มผู้ได้รับใบอนุญาตประกอบการขนส่ง (รายเดิม) ได้แก่ รถโดยสารประจำทาง หมวด 3 และหมวด 4 กรุงเทพฯ ที่มีรถตั้งแต่ 1 คันขึ้นไป รถโดยสารไม่ประจำทางที่มีรถตั้งแต่ 11 - 50 คัน รถบรรทุกไม่ประจำทางที่มีรถตั้งแต่ 51 คันขึ้นไป รถโดยสารและรถบรรทุกส่วนบุคคลที่มีรถตั้งแต่ 11 คันขึ้นไป
ทั้งนี้ ตั้งแต่วันที่ 1 มกราคม 2568 รถโดยสารและรถบรรทุกทุกคันต้องมีบุคลากรจัดการด้าน TSM ซึ่งจะส่งผลให้ผู้ประกอบการขนส่งมีระบบการบริหารจัดการและตรวจสอบความปลอดภัยในการขนส่งทางถนนอย่างเป็นรูปธรรม ยกระดับมาตรฐานความปลอดภัยในการขนส่งทางถนนอย่างยั่งยืน

ที่มา : https://www.thaigov.go.th/news/contents/details/71901