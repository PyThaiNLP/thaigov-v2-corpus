รัฐบาลไทย-ข่าวทำเนียบรัฐบาล-เคาะ! ร่างกฎกระทรวงควบคุมอาคารฯ ปรับเพิ่มเกณฑ์ ความปลอดภัยด้านอัคคีภัยสำหรับ “อาคารสูง อาคารขนาดใหญ่พิเศษ” ตามมาตรฐานสากล


วันศุกร์ที่ 1 กันยายน 2566
เคาะ! ร่างกฎกระทรวงควบคุมอาคารฯ ปรับเพิ่มเกณฑ์ ความปลอดภัยด้านอัคคีภัยสำหรับ “อาคารสูง อาคารขนาดใหญ่พิเศษ” ตามมาตรฐานสากล
.....
ที่ประชุม ครม. (วันที่ 29 ส.ค. 66) อนุมัติหลักการร่างกฎกระทรวง ฉบับที่ .. (พ.ศ. ....) ออกตามความใน พ.ร.บ.ควบคุมอาคาร พ.ศ. 2522 (แก้ไขเพิ่มเติมกฎกระทรวง ฉบับที่ 33 พ.ศ. 2535)
.
โดยปรับปรุงแก้ไขข้อกำหนดระบบความปลอดภัยด้านอัคคีภัยในส่วน “โครงสร้างและอุปกรณ์ที่เป็นส่วนประกอบของอาคารสูงหรืออาคารขนาดใหญ่พิเศษ” ให้มีความเหมาะสม ทันสมัย ตามมาตรฐานสากล
.
คำจำกัดความสำคัญ :
>> “อาคารสูง” คือ อาคารที่บุคคลอาจเข้าอยู่หรือเข้าใช้สอยได้โดยมีความสูงตั้งแต่ 23.00 ม. ขึ้นไป
>> “อาคารขนาดใหญ่พิเศษ” คือ อาคารที่ก่อสร้างขึ้นเพื่อใช้อาคารหรือส่วนหนึ่งส่วนใดของอาคารเป็นที่อยู่อาศัย ประกอบกิจการประเภทเดียวหรือหลายประเภท โดยมีพื้นที่รวม 10,000 ตร.ม. ขึ้นไป
.
ประเด็นสำคัญที่ปรับแก้ในร่างกฎกระทรวง :
1. กำหนดคำนิยามเพิ่มขึ้น เพื่อแก้ไขปัญหาการตีความที่ไม่ชัดเจน เช่น การวัดความกว้างของเขตทาง การกั้นแยกพื้นที่อาคารเพื่อป้องกันไฟลุกลามระหว่างแต่ละส่วนของอาคาร ช่วยให้ผู้คนหลบหนี และลดความเสี่ยงของอาคารที่อาจพังทลายจากการแพร่กระจายของไฟ
2. เพิ่มเติมข้อความ/ข้อกำหนดบางประการ ให้สอดคล้องกับกฎหมายที่มีการบังคับในปัจจุบันและตามมาตรฐานสากล เช่น ถนนสาธารณะเพื่อให้รถดับเพลิงวิ่งสวนกันได้ บันไดหนีไฟชั้นใต้ดิน 1-2 ชั้น การติดตั้งเครื่องดับเพลิงแบบมือถือหรือเครื่องดับเพลิงแบบยกหิ้ว (แบบมือถือ) ติดแผนผังอาคารแต่ละชั้นไว้ให้เห็นชัดเจน
3. กำหนดอัตราการทนไฟของผนัง ประตู หรืออุปกรณ์อื่นที่ทำด้วยวัสดุทนไฟ สำหรับอาคารแต่ละประเภท
- อาคารสูง : เดิมไม่น้อยกว่า 1 ชั่วโมง เพิ่มเป็น ไม่น้อยกว่า 2 ชั่วโมง
- อาคารขนาดใหญ่พิเศษที่ไม่ใช่อาคารสูง : ไม่น้อยกว่า 1 ชั่วโมง
.
อาคารสูง และ อาคารขนาดใหญ่พิเศษ ที่มีอยู่ก่อนวันที่กฎกระทรวงนี้ใช้บังคับ ให้ได้รับยกเว้นไม่ต้องปฏิบัติตามกฎกระทรวงนี้
.
อ่านเพิ่มเติม คลิก >> https://www.thaigov.go.th/news/contents/details/71791
.
#ไทยคู่ฟ้า #สื่อสารรัฐบาลไทย
-------------------

ที่มา : https://www.thaigov.go.th/news/contents/details/71882