รัฐบาลไทย-ข่าวทำเนียบรัฐบาล-ปลัด มท. เปิดกิจกรรม “รำลึก 100 ปี พระที่นั่งนงคราญสโมสร” สถานที่แห่งความรักและความปรารถนาดี และประจักษ์พยานแห่งพระมหากรุณาธิคุณของสถาบันพระมหากษัตริย์ที่พระราชทานเพื่อเป็นคุณูปการ


วันพฤหัสบดีที่ 7 กันยายน 2566
07/09/2566
พิมพ์
ปลัด มท. เปิดกิจกรรม “รำลึก 100 ปี พระที่นั่งนงคราญสโมสร” สถานที่แห่งความรักและความปรารถนาดี และประจักษ์พยานแห่งพระมหากรุณาธิคุณของสถาบันพระมหากษัตริย์ที่พระราชทานเพื่อเป็นคุณูปการ
ปลัดมหาดไทย เปิดกิจกรรม “รำลึก 100 ปี พระที่นั่งนงคราญสโมสร” สถานที่แห่งความรักและความปรารถนาดี และประจักษ์พยานแห่งพระมหากรุณาธิคุณของสถาบันพระมหากษัตริย์ที่พระราชทานเพื่อเป็นคุณูปการ สร้างประโยชน์แก่ประเทศชาติ และประชาชนคนไทย
เมื่อวันที่ 6 ก.ย. 66 เวลา 18.00 น. ที่พระที่นั่งนงคราญสโมสร ถ.อู่ทองใน เขตดุสิต กรุงเทพฯ นายสุทธิพงษ์ จุลเจริญ ปลัดกระทรวงมหาดไทย พร้อมด้วย ดร.วันดี กุญชรยาคง จุลเจริญ นายกสมาคมแม่บ้านมหาดไทย เป็นประธานกิจกรรมรำลึก 100 ปี พระที่นั่งนงคราญสโมสร โดยมี นายพรพจน์ เพ็ญพาส รองปลัดกระทรวงมหาดไทย หัวหน้ากลุ่มภารกิจด้านกิจการความมั่นคงภายใน นายบุญธรรม เลิศสุขีเกษม อธิบดีกรมป้องกันและบรรเทาสาธารณภัย นายอรรษิษฐ์ สัมพันธรัตน์ อธิบดีกรมการพัฒนาชุมชน นายขจร ศรีชวโนทัย อธิบดีกรมส่งเสริมการปกครองท้องถิ่น นายธงชัย ลิขิตพรสวรรค์ ที่ปรึกษาปลัดกระทรวงมหาดไทย คณะผู้บริหารกรมป้องกันและบรรเทาสาธารณภัย กรมส่งเสริมการปกครองท้องถิ่น ผู้แทนกรุงเทพมหานคร และภาคีเครือข่าย ร่วมในงาน
โอกาสนี้ นายสุทธิพงษ์ จุลเจริญ ปลัดกระทรวงมหาดไทย พร้อมด้วย ดร.วันดี กุญชรยาคง จุลเจริญ นายกสมาคมแม่บ้านมหาดไทย และคณะ ร่วมรับชมวีดิทัศน์ชุด “ย้อนวันวานพระที่นั่งนงคราญสโมสร” และการแสดงดนตรีบทเพลงย้อนยุคและเพลงไทยร่วมสมัย วงดนตรีกองการสังคีต และการแสดงลีลาศจากศูนย์นันทนาการสวนอ้อย สำนักงานนันทนาการและส่งเสริมการเรียนรู้ สำนักวัฒนธรรม กีฬา และการท่องเที่ยว กรุงเทพมหานคร และเยี่ยมชมนิทรรศการพระที่นั่งนงคราญสโมสร
นายสุทธิพงษ์ จุลเจริญ ปลัดกระทรวงมหาดไทย กล่าวว่า พระที่นั่งนงคราญสโมสรแห่งนี้ เป็นสถานที่แห่งความรักและความปรารถนาดีต่อผู้เป็นที่รักของเจ้าฟ้าเจ้าแผ่นดิน คือ พระบาทสมเด็จพระจุลจอมเกล้าเจ้าอยู่หัว สมเด็จพระปิยมหาราชผู้เป็นที่รักยิ่งของพสกนิกรชาวไทย เพราะ ณ สถานที่แห่งนี้ แท้จริงแล้วมีเสาเข็ม มีตอม่อ มีเสาของพระราชวังซึ่งจะก่อสร้างเพื่อเป็นที่ประทับของสมเด็จพระศรีพัชรินทราบรมราชินีนาถ พระบรมราชชนนีพันปีหลวง แต่ด้วยพระองค์ท่านทรงมีพระราชประสงค์จะประทับ ณ พระราชวังพญาไท และในขณะระหว่างกำลังสร้างนั้น พระบาทสมเด็จพระจุลจอมเกล้าเจ้าอยู่หัว เสด็จสวรรคต และในท้ายที่สุด พระบาทสมเด็จพระมงกุฎเกล้าเจ้าอยู่หัว ได้ทรงอนุสรณ์ถึงสมเด็จพระบรมชนกนาถ และทรงมีพระทัยมั่นในการสืบสาน รักษา และต่อยอด พระราชดำริในการก่อสร้างสถานที่แห่งนี้ จึงทรงพระกรุณาโปรดเกล้าฯ ให้ก่อสร้างสถานที่แห่งนี้ ณ สวนสุนันทา เป็นการต่อเนื่อง เพื่อใช้เป็นสถานที่ให้ขุนนางฝ่ายในผู้เป็นที่รักได้มาใช้ทำกิจกรรมสโมสรต่าง ๆ ร่วมกันจนอาจเรียกได้ว่า “เป็นสโมสรของสตรีไทยแห่งแรก”
“และนับเป็นพระมหากรุณาธิคุณอันหาที่สุดไม่ได้ โดยปรากฏเป็นที่ประจักษ์สักขีพยานแก่สาธารณชนคนไทยทุกหมู่เหล่า เมื่อพระบาทสมเด็จพระเจ้าอยู่หัว ทรงพระกรุณาโปรดเกล้าฯ พระราชทานพระราชวโรกาสให้ พลเอก อนุพงษ์ เผ่าจินดา รัฐมนตรีว่าการกระทรวงมหาดไทย คนที่ 51 ลำดับที่ 63 เข้าเฝ้าทูลละอองธุลีพระบาทรับพระราชทานโฉนดที่ดิน เนื้อที่ 14 ไร่ 1 งาน 72.70 ตารางวา เพื่อใช้ทำประโยชน์เป็นสถานที่ราชการของกระทรวงมหาดไทยในการบำบัดทุกข์ บำรุงสุข ประชาชน เฉกเช่นเดียวกับมหาวิทยาลัยราชภัฏสวนสุนันทา ที่ได้รับพระมหากรุณาธิคุณรับพระราชทานที่ดินเพื่อเป็นสถานที่สร้างคน สร้างเยาวชน อันเป็นรากเหง้าของการก่อตั้งพระที่นั่งนงคราญสโมสรที่สร้างขึ้นมาด้วยความรักสืบทอดมาสู่รัชกาลปัจจุบัน ที่ทรงพระราชทานความรักความเมตตาให้กับปวงประชาชนชาวไทยของพระองค์ท่าน เฉกเช่นเดียวกับสนามม้านางเลิ้ง ที่ทรงพระมหากรุณาโปรดเกล้าฯ ให้ปรับพื้นที่ 297 ไร่ให้เป็น “อุทยานเฉลิมพระเกียรติฯ รัชกาลที่ 9” อันเป็นสถานที่แห่งความรักและความปรารถนาดีของพระบาทสมเด็จพระเจ้าอยู่หัว ผู้ทรงมุ่งมั่นในการสืบสาน รักษา และต่อยอด แนวพระราชดำริอันเป็นพระมหากรุณาธิคุณของสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร ด้วยการพระราชทานแนวทางให้ปรับเป็นสถานที่ให้เป็นสถานที่ที่ร่มเย็นเป็นสุข ทั้งต้นไม้ แหล่งน้ำ อุดมไปด้วยองค์ความรู้จากการน้อมนำทฤษฎีใหม่ไปประยุกต์ใช้ในทุกอณูพื้นที่ของอุทยานฯ แสดงให้เห็นถึงน้ำพระทัยของพระมหากษัตริย์ที่ทรงมีพระเมตตาแก่ปวงชนชาวไทย” นายสุทธิพงษ์ฯ กล่าว
นายสุทธิพงษ์ จุลเจริญ ปลัดกระทรวงมหาดไทย กล่าวเพิ่มเติมว่า ส่วนที่สำคัญที่นอกจากการจัดกิจกรรมรำลึก 100 ปี พระที่นั่งนงคราญสโมสร ในวันนี้แล้ว ขอให้คณะกรรมการที่เกี่ยวข้องได้พิจารณาการใช้ประโยชน์ของพระที่นั่งนงคราญสโมสรแห่งนี้ให้มีคุณูปการต่อสังคมไทย ให้สมกับที่พวกเราได้ช่วยกันน้อมเกล้าฯ รับพระราชทานพระมหากรุณาธิคุณจากพระบาทสมเด็จพระเจ้าอยู่หัวมาใช้ให้เป็นประโยชน์ต่อพี่น้องประชาชน รวมทั้งเชิญชวนให้มหาวิทยาลัย โรงเรียน สถาบันการศึกษา ได้ใช้ประโยชน์ในด้านกิจกรรมนิสิต นักศึกษา การส่งเสริมประวัติศาสตร์ชาติไทย และเปิดโอกาสให้บุคคลภายนอกมาใช้ประโยชน์ โดยมีระเบียบวิธีปฏิบัติเพื่อกำหนดแนวทางการใช้ประโยชน์อันจะทำให้สถานที่แห่งพระมหากรุณาธิคุณแห่งนี้ดำรงคงอยู่คู่กับประเทศไทยตลอดไป

ที่มา : https://www.thaigov.go.th/news/contents/details/71996