รัฐบาลไทย-ข่าวทำเนียบรัฐบาล-กรมทางหลวงชนบท นำขยะพลาสติกมาเป็นส่วนผสมในงานบำรุงถนนสาย อย.2039 จังหวัดพระนครศรีอยุธยา 


วันพฤหัสบดีที่ 7 กันยายน 2566
กรมทางหลวงชนบท นำขยะพลาสติกมาเป็นส่วนผสมในงานบำรุงถนนสาย อย.2039 จังหวัดพระนครศรีอยุธยา
พร้อมมุ่งมั่นพัฒนานวัตกรรม เพื่อสิ่งแวดล้อมและคุณภาพชีวิตที่ดีของประชาชนอย่างเป็นรูปธรรม
กรมทางหลวงชนบท (ทช.) กระทรวงคมนาคม โดยสำนักวิเคราะห์ วิจัย และพัฒนา ดำเนินโครงการทดลองผิวทางแอสฟัลท์ติกคอนกรีตที่มีส่วนผสมขยะพลาสติก จากปัญหาขยะพลาสติกมีแนวโน้มเพิ่มสูงขึ้นก่อให้เกิดผลกระทบต่อสิ่งแวดล้อม เนื่องจากย่อยสลายได้ยาก ทช. จึงทดลองโครงการงานบำรุงถนนทางหลวงชนบทสาย อย.2039 แยก ทล.33 - บ้านไก่จ้น อำเภอภาชี ท่าเรือ และหนองแค จังหวัดพระนครศรีอยุธยา โดยนำขยะพลาสติกกลับมาใช้ใหม่ในกระบวนการสร้างถนน พร้อมติดตามพฤติกรรม และสมรรถนะทางวิศวกรรมในการพัฒนาผิวทางชนิดดังกล่าว
ปัจจุบันโครงการฯ ดำเนินการเสร็จสมบูรณ์ โดยปรับปรุงโครงสร้างพื้นทาง และไหล่ทางเดิม ด้วยวิธี Cement Stabilized In - Place พร้อมปูผิวจราจรลาดยางแบบแอสฟัลท์ติกคอนกรีตผสมขยะพลาสติก โดยใช้ขยะพลาสติก 5 ตัน ต่อระยะทาง 1 กิโลเมตร ช่วง กม. ที่ 10+100 - 15+200 ระยะทางรวม 5.1 กิโลเมตร ใช้งบประมาณ 21 ล้านบาท เพื่อช่วยยกระดับและเพิ่มประสิทธิภาพในการเดินทางของประชาชนให้สะดวกปลอดภัยมากยิ่งขึ้น โดยเก็บข้อมูลเปรียบเทียบผิวทางแอสฟัลท์ติกคอนกรีตผสมขยะพลาสติกกับผิวทางแอสฟัลท์ติกคอนกรีตในสภาพแวดล้อม และสภาพการจราจรเดียวกัน เพื่อวิจัย และพัฒนางาน ซึ่งเป็นนวัตกรรมผิวถนนที่เป็นมิตรกับสิ่งแวดล้อม และช่วยลดปริมาณขยะพลาสติกที่ไม่สามารถย่อยสลายได้
สำหรับโครงการฯ ได้ดำเนินการมาแล้ว 3 สายทาง ดังนี้
1. ถนนทางหลวงชนบทสาย ปท.3026 แยก ทล.305 - บ้านหนองแค อำเภอหนองเสือ จังหวัดปทุมธานี ระยะทาง 0.279 กิโลเมตร
2. ถนนทางหลวงชนบทสาย สบ.1002 แยก ทล.1 - บ้านสองคอน อำเภอเฉลิมพระเกียรติ และแก่งคอย จังหวัดสระบุรี ระยะทาง 1.525 กิโลเมตร
3. ถนนทางหลวงชนบทสาย สบ.3050 แยก ทล.362 - บ้านปากบาง อำเภอเสาไห้ จังหวัดสระบุรี ระยะทาง 1.905 กิโลเมตร
ทั้งนี้ จะช่วยให้ขยะพลาสติกที่ไม่สามารถกำจัดได้มาใช้ให้เกิดประโยชน์สูงสุด และยืดอายุการใช้งานของถนนได้เป็นอย่างดี รวมถึงพัฒนาประสิทธิภาพการดำเนินงานในอนาคต

ที่มา : https://www.thaigov.go.th/news/contents/details/71998