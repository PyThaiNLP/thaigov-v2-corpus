รัฐบาลไทย-ข่าวทำเนียบรัฐบาล-ปลัดเกษตรฯ รับนโยบายร้อยเอก ธรรมนัส พรหมเผ่า รัฐมนตรีเกษตรฯ ทันที เดินหน้าแก้ปัญหาการทุจริตในสหกรณ์ร่วมกับสำนักงานตำรวจแห่งชาติ 


วันพุธที่ 6 กันยายน 2566
ปลัดเกษตรฯ รับนโยบายร้อยเอก ธรรมนัส พรหมเผ่า รัฐมนตรีเกษตรฯ ทันที เดินหน้าแก้ปัญหาการทุจริตในสหกรณ์ร่วมกับสำนักงานตำรวจแห่งชาติ
ปลัดเกษตรฯ รับนโยบายร้อยเอก ธรรมนัส พรหมเผ่า รัฐมนตรีเกษตรฯ ทันที เดินหน้าแก้ปัญหาการทุจริตในสหกรณ์ร่วมกับสำนักงานตำรวจแห่งชาติ
นายประยูร อินสกุล ปลัดกระทรวงเกษตรและสหกรณ์ รับนโยบายของ ร้อยเอก ธรรมนัส พรหมเผ่า รัฐมนตรีว่าการกระทรวงเกษตรและสหกรณ์ ที่ให้เร่งรัดดำเนินการแก้ไขปัญหาของพี่น้องเกษตรกรอย่างเร่งด่วน โดยเฉพาะเรื่องหนี้สินและปากท้องของเกษตรกร โดยในวันนี้ได้เข้าพบ พล.ต.อ.สุรเชษฐ์ หักพาล รองผู้บัญชาการตำรวจแห่งชาติ พร้อมด้วย นายสุรเดช สมิเปรม รองปลัดกระทรวงเกษตรและสหกรณ์ นายวิศิษฐ์ ศรีสุวรรณ์ อธิบดีกรมส่งเสริมสหกรณ์ และเจ้าหน้าที่ที่เกี่ยวข้อง ณ ห้องสมาคมพนักงานสอบสวน สโมสรตำรวจแห่งชาติ ถ.วิภาวดีรังสิต เพื่อยื่นหนังสือขอความอนุเคราะห์เร่งรัดคดีการทุจริตในสหกรณ์ ซึ่งอยู่ในชั้นพนักงานสอบสวน เพื่อให้การดำเนินการแก้ไขปัญหาการทุจริตในสหกรณ์เป็นไปอย่างรวดเร็วและมีประสิทธิภาพ ซึ่งถือเป็นการลดผลกระทบและปราบปรามการทุจริตที่จะซ้ำเติมเกษตรกรและสมาชิกสหกรณ์ผู้มีรายได้น้อย โดยได้มอบหมายอธิบดีกรมส่งเสริมสหกรณ์รับผิดชอบโดยตรง รวมทั้ง เป็นความร่วมมือระหว่างกระทรวงเกษตรฯ และสำนักงานตำรวจแห่งชาติที่จะดำเนินการให้เป็นรูปธรรมโดยเร็วที่สุด ส่วน พล.ต.อ.สุรเชษฐ์ ยังยืนยันอีกว่าจะเร่งรัดการสืบสวนสอบสวนคดีให้เข้าสู่ชั้นศาลโดยเร็ว นอกจากนี้ พร้อมให้ความร่วมมือกับกระทรวงเกษตรฯ ในการดำเนินมาตรการป้องกันการทุจริตในสหกรณ์เพื่อไม่ให้เกิดซ้ำอีกด้วย

ที่มา : https://www.thaigov.go.th/news/contents/details/71993