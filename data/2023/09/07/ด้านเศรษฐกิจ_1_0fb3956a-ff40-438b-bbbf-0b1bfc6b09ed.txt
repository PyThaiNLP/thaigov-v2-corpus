รัฐบาลไทย-ข่าวทำเนียบรัฐบาล-ปลัดเกษตรฯ รับลูกรัฐมนตรีเกษตรฯ ทันควัน มอบนโยบายทุกหน่วยงานในสังกัด 


วันพุธที่ 6 กันยายน 2566
ปลัดเกษตรฯ รับลูกรัฐมนตรีเกษตรฯ ทันควัน มอบนโยบายทุกหน่วยงานในสังกัด
ปลัดเกษตรฯ รับลูกรัฐมนตรีเกษตรฯ ทันควัน มอบนโยบายทุกหน่วยงานในสังกัด เดินหน้าเร่งขับเคลื่อนงานเร่งด่วนตามนโยบายรัฐบาล
นายประยูร อินสกุล ปลัดกระทรวงเกษตรและสหกรณ์ เปิดเผยภายหลังเป็นประธานการประชุมคณะกรรมการบริหารการขับเคลื่อนงานนโยบายสำคัญและการแก้ไขปัญหาภาคเกษตร ครั้งที่ 2/2566 โดยมีผู้บริหารระดับสูงของกระทรวงเกษตรและสหกรณ์เข้าร่วมอย่างพร้อมเพรียง ณ ห้องประชุม 134-135 กระทรวงเกษตรและสหกรณ์ ว่า การประชุมในวันนี้ได้มอบนโยบายและหารือการขับเคลื่อนงานเร่งด่วนของกระทรวงเกษตรและสหกรณ์ ตามที่ร้อยเอก ธรรมนัส พรหมเผ่า รัฐมนตรีว่าการกระทรวงเกษตรและสหกรณ์ได้มอบนโยบายไว้ อาทิ มาตรการแก้ไขปัญหาสินค้าเกษตรในจังหวัดนครศรีธรรมราช โดยเฉพาะมังคุดและยางพารา การแก้ไขปัญหาหนี้สินเกษตรกร การบริหารจัดการน้ำภาคการเกษตร การแก้ไขปัญหาสินค้าเกษตรระยะเร่งด่วนและระยะยาว ได้แก่ สินค้ากุ้ง และโคนม และการแก้ไขปัญหาการทำประมง เป็นต้น ซึ่งได้มอบหมายหน่วยงานที่เกี่ยวข้องจัดทำมาตรการแก้ไขปัญหาระยะเร่งด่วน เพื่อนำเสนอรัฐมนตรีว่าการกระทรวงเกษตรและสหกรณ์ พิจารณาภายในสัปดาห์หน้าและเตรียมดำเนินการได้ทันที
ขณะเดียวกัน ยังได้หารือประเด็นที่สำคัญอื่น ๆ ประกอบด้วย 1) การจัดการที่ดิน ส.ป.ก. และนิคมสหกรณ์ 2) การเตรียมการแก้ไขปัญหาเอลนีโญ 3) การเตรียมการแก้ไขปัญหาหมอกควัน และ 4) การขับเคลื่อนมาตรการคาร์บอนเครดิต อีกด้วย

ที่มา : https://www.thaigov.go.th/news/contents/details/71992