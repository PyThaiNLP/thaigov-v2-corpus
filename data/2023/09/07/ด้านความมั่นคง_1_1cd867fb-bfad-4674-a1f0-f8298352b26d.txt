รัฐบาลไทย-ข่าวทำเนียบรัฐบาล-ปลัดบุญชอบ เปิดมหกรรม Up skill Thailand 2023 สร้างงาน สร้างอาชีพ กระตุ้นเศรษฐกิจ


วันพุธที่ 6 กันยายน 2566
06/09/2566
พิมพ์
ปลัดบุญชอบ เปิดมหกรรม Up skill Thailand 2023 สร้างงาน สร้างอาชีพ กระตุ้นเศรษฐกิจ
ปลัดบุญชอบ เปิดมหกรรม Up skill Thailand 2023 สร้างงาน สร้างอาชีพ กระตุ้นเศรษฐกิจ
วันที่ 6 กันยายน 2566 นายบุญชอบ สุทธมนัสวงษ์ ปลัดกระทรวงแรงงาน เป็นประธานกล่าวเปิดงาน Up skill Thailand 2023 “จักรวาลสร้างอาชีพ” ซึ่งจัดขึ้นโดยเครือมติชน โดยมี คุณปานบัว บุนปาน กรรมการผู้จัดการบริษัท มติชน จำกัด (มหาชน) พร้อมด้วยผู้บริหารเครือมติชนหน่วยงานที่เกี่ยวข้องทั้งภาครัฐและเอกชน ร่วมให้การต้อนรับ ณ สามย่านมิตรทาวน์ฮอลล์ ชั้น5 ศูนย์การค้าสามย่านมิตรทาวน์ พระรามที่ 4 แขวงวังใหม่ เขตปทุมวัน กรุงเทพมหานคร
นายบุญชอบ กล่าวว่า กระทรวงแรงงาน มีภารกิจสำคัญในการส่งเสริมการมีงานทำ การพัฒนาทักษะฝีมือเพื่อส่งเสริมการประกอบอาชีพอิสระให้แรงงานมีรายได้ที่มั่นคง ได้รับสิทธิสวัสดิการความคุ้มครอง มีหลักประกันทางสังคม เพื่อให้แรงงานทั้งในและนอกระบบมีคุณภาพชีวิตที่ดีโดยเฉพาะแรงงานนอกระบบ ซึ่งเป็นกลุ่มใหญ่ของประเทศ ซึ่งเมื่อเร็วๆ นี้กระทรวงแรงงาน ได้จัดฝึกอบรมให้แก่แรงงานนอกระบบ จำนวน 2 โครงการ ได้แก่ โครงการพัฒนาส่งเสริมอาชีพผู้ประกอบการร้านสตรีทฟู้ด และโครงการฝึกอบรมสร้างอาชีพเสริมรายได้ให้ชุมชน กระตุ้นเศรษฐกิจฐานราก แรงงานไทย เพื่อเสริมสร้างความเข้มแข็งด้านอาชีพให้กับแรงงานนอกระบบอย่างยั่งยืน ได้มีทักษะที่ทันสมัยในการประกอบอาชีพและพัฒนาผลิตภัณฑ์ สามารถเพิ่มมูลค่าให้กับสินค้าหรือบริการในชุมชน ตลอดจนเพิ่มช่องทางการตลาดในโลกยุคใหม่ สอดคล้องกับการจัดงานในวันนี้ กระทรวงแรงงาน โดยกรมการจัดหางานและกรมพัฒนาฝีมือแรงงานได้เข้ามามีส่วนร่วมในการสนับสนุนและส่งเสริมการมีงานทำ ให้คำแนะนำแพลตฟอร์มไทยมีงานทำเพื่อเปิดโอกาสในการรับสมัครงานสำหรับผู้ว่างงาน นอกจากนี้ ยังมีภาคเอกชนเครือไมเนอร์กรุ๊ป ที่มาเปิดรับสมัครงานกว่า 500 อัตรา ทั้งพนักงานบริการด้านอาหาร พาร์ทไทม์ และฟูลไทม์ รวมไปถึงพนักงานตำแหน่งด้านการตลาด บัญชี ไฟแนนซ์ และรับนักศึกษาฝึกงาน ทั้งบัญชีการตลาด HR และตำแหน่งงานใหม่ๆ อีกมากมาย
นายบุญชอบ กล่าวต่อว่า กระทรวงแรงงาน หวังเป็นอย่างยิ่งว่าการจัดงานในครั้งนี้จะช่วยการพัฒนาทักษะฝีมือเพื่อประกอบอาชีพอิสระ พัฒนาฝีมือแรงงาน เพิ่มทักษะ ในการสร้างอาชีพสร้างโอกาส สร้างธุรกิจ เปิดโอกาสให้มีช่องทางในการสมัครงาน การรับความรู้ใหม่ๆ ในการประกอบอาชีพ จึงนับเป็นงานที่มีการอัพสกิลด้านแรงงาน และการประกอบอาชีพที่สำคัญอีกงานหนึ่งของประเทศสำหรับในปีนี้ สอดคล้องกับการจัดงานในวันนี้ที่ทีมเส้นทางเศรษฐี ในเครือมติชน ที่ได้จัดงานดีๆ ขึ้นมา ซึ่งหลังจากผ่านการเวิร์กช้อป และร่วมรับฟังเสวนา หรือรับความรู้ภายในงานผู้ร่วมงานจะได้นำประสบการณ์ไปใช้ให้เกิดประโยชน์สูงสุด
ทั้งนี้ ภายในงานพบกับกิจกรรมมากมาย อาทิ ยกทัพความอร่อยจาก 100 แฟรนไชส์เด็ด ฟังเสวนาจากกูรูการตลาด - Speaker ระดับแนวหน้าของไทย รู้ลึก รู้จริง กับ 8 เวิร์กชอปยกระดับผู้ประกอบการออนไลน์ – SMEs ยกทัพเมนูเด็ดจากร้านดังที่ประสบความสำเร็จสูงสุดมาไว้ในงานเดียว ผู้สนใจสามารถงานเข้าร่วมงาน Up skill Thailand 2023  ได้ฟรีไม่เสียค่าใช้จ่ายระหว่างวันที่ 6 - 9 กันยายน 2566 เวลา 10.00 -20.00 น. ณ สามย่านมิตรทาวน์ฮอลล์ ชั้น 5 ศูนย์การค้าสามย่านมิตรทาวน์
+++++++++++++++++++
กองเผยแพร่และประชาสัมพันธ์

ที่มา : https://www.thaigov.go.th/news/contents/details/71994