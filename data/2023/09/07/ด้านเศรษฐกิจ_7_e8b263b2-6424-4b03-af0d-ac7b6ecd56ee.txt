รัฐบาลไทย-ข่าวทำเนียบรัฐบาล-รัฐมนตรีว่าการกระทรวงคมนาคม และรัฐมนตรีช่วยว่าการกระทรวงคมนาคม เข้าพบปะผู้บริหาร ณ กระทรวงคมนาคม


วันพฤหัสบดีที่ 7 กันยายน 2566
รัฐมนตรีว่าการกระทรวงคมนาคม และรัฐมนตรีช่วยว่าการกระทรวงคมนาคม เข้าพบปะผู้บริหาร ณ กระทรวงคมนาคม
....
นายสุริยะ จึงรุ่งเรืองกิจ รัฐมนตรีว่าการกระทรวงคมนาคม นางมนพร เจริญศรี รัฐมนตรีช่วยว่าการกระทรวงคมนาคม และนายสุรพงษ์ ปิยะโชติ รัฐมนตรีช่วยว่าการกระทรวงคมนาคม เข้าพบปะผู้บริหาร ณ กระทรวงคมนาคม ในวันที่ 7 กันยายน 2566 โดยมี นายชยธรรม์ พรหมศร ปลัดกระทรวงคมนาคม พร้อมด้วยผู้บริหารระดับสูงกระทรวงคมนาคม และหน่วยงานในสังกัดกระทรวงคมนาคมให้การต้อนรับ
นายสุริยะ จึงรุ่งเรืองกิจ รัฐมนตรีว่าการกระทรวงคมนาคม กล่าวว่า ในวันนี้ได้มีการพบปะกับผู้บริหารและหัวหน้าหน่วยงานในสังกัดของกระทรวงคมนาคม เพื่อแนะนำตัวทำความรู้จักกันโดยยังไม่มีการมอบนโยบายแต่อย่างใด เนื่องจากต้องรอการแถลงนโยบายของรัฐบาลต่อสภาผู้แทนราษฎร ในวันที่ 11 กันยายน 2566 ให้เสร็จสิ้นก่อนจึงจะมีการประชุมมอบนโยบายอีกครั้ง ทั้งนี้ ได้ขอความร่วมมือกับทุกภาคส่วน เพื่อเร่งรัด ผลักดันการดำเนินงานของกระทรวงคมนาคมในการพัฒนาโครงสร้างพื้นฐานและการให้บริการด้านคมนาคมขนส่งในทุกมิติ ทั้งทางบก ทางราง ทางน้ำ และทางอากาศ ให้เป็นไปตามนโยบายของรัฐบาลให้เกิดผลเป็นรูปธรรมที่ชัดเจน มีประสิทธิภาพ มีความปลอดภัยและเป็นมิตรกับสิ่งแวดล้อม ประชาชนทุกกลุ่มสามารถเข้าถึงบริการได้อย่างเสมอภาค และให้ความสำคัญกับการบูรณาการการทำงานร่วมกันอย่างเป็นระบบ มีความโปร่งใส ตรวจสอบได้ เพื่อขับเคลื่อนการเจริญเติบโตทางเศรษฐกิจของประเทศในภาพรวม โดยยึดประชาชนเป็นศูนย์กลาง พร้อมสานต่อโครงการให้เกิดความเชื่อมโยงด้านการขนส่งระหว่างทางน้ำกับทางราง ส่งเสริมการลดต้นทุนโลจิสติกส์เป็นนโยบายหลัก ๆ เนื่องจากปัจจุบันประเทศไทยมีต้นทุนการขนส่งสินค้าที่สูงกว่าประเทศอื่นมาก ดังนั้น นโยบายของรัฐบาลจึงต้องเน้นเรื่องการลงทุนระบบรางให้เกิดขึ้นอย่างต่อเนื่อง เพื่อช่วยลดต้นทุน ส่วนการผลักดันโครงการลงทุนทั้งหมดนั้น นายกรัฐมนตรีได้ให้นโยบายไว้อย่างชัดเจนว่า อะไรที่สามารถทำได้ตามกรอบจะดำเนินการทันที ส่วนโครงการที่ยังติดขัดอยู่ต้องรอ เช่น ค่ารถไฟฟ้า 20 บาท ตลอดสาย เนื่องจากการมีรายละเอียดด้านสัมปทาน หน่วยงานที่เกี่ยวข้อง ผู้ประกอบการ ทั้งนี้ หากสามารถดำเนินการได้จะทำให้เพิ่มจำนวนผู้โดยสาร และลดค่าใช้จ่ายในการเดินทางได้

ที่มา : https://www.thaigov.go.th/news/contents/details/72005