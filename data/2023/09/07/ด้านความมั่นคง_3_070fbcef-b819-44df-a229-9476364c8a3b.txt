รัฐบาลไทย-ข่าวทำเนียบรัฐบาล-ปลัดแรงงาน สั่ง กรมสวัสดิ์ จับมือ ประกันสังคม ลงพื้นที่เหตุลูกจ้างถูกแผ่นปูนทับเสียชีวิตย่านดอนเมือง 


วันพฤหัสบดีที่ 7 กันยายน 2566
07/09/2566
พิมพ์
ปลัดแรงงาน สั่ง กรมสวัสดิ์ จับมือ ประกันสังคม ลงพื้นที่เหตุลูกจ้างถูกแผ่นปูนทับเสียชีวิตย่านดอนเมือง
ปลัดแรงงาน สั่ง กรมสวัสดิ์ จับมือ ประกันสังคม ลงพื้นที่เหตุลูกจ้างถูกแผ่นปูนทับเสียชีวิตย่านดอนเมือง
ปลัดกระทรวงแรงงานสั่งกรมสวัสดิการและคุ้มครองแรงงาน (กสร.) พร้อมด้วยสำนักงานประกันสังคม (สปส.) ลงพื้นที่ตรวจสอบเหตุลูกจ้างถูกแผ่นปูนทับเสียชีวิตในโครงการปรับปรุงระบบจำหน่ายไฟฟ้าย่านดอนเมือง กรุงเทพมหานคร เรียกสอบนายจ้าง 13 ก.ย.นี้ พร้อมช่วยเหลือญาติลูกจ้างที่เสียชีวิต
นายบุญชอบ สุทธมนัสวงษ์ ปลัดกระทรวงแรงงาน เปิดเผยถึงกรณีสื่อเสนอข่าวลูกจ้างถูกแผ่นปูนทับเสียชีวิตในโครงการปรับปรุงระบบจำหน่ายไฟฟ้าย่านดอนเมือง กรุงเทพมหานคร ว่า ก่อนอื่น ตนขอแสดงความเสียใจกับญาติของลูกจ้างผู้เสียชีวิต และจะเร่งให้หน่วยงานที่เกี่ยวข้องดำเนินการช่วยเหลือสิทธิพึงได้รับเต็มที่ โดยได้สั่งการให้กรมสวัสดิการและคุ้มครองแรงงาน (กสร.) ส่งพนักงานตรวจความปลอดภัย สำนักงานสวัสดิการและคุ้มครองแรงงานกรุงเทพมหานครพื้นที่ 9 และศูนย์ความปลอดภัยในการทำงานเขต 12 ร่วมกับสำนักงานประกันสังคมพื้นที่ 2 ลงพื้นที่เกิดเหตุดังกล่าว โดยเบื้องต้น พนง.ตรวจความปลอดภัย รายงานว่า เหตุเกิดเมื่อวันที่ 6 กันยายน 2566 เวลาประมาณ 15.00 น. บริเวณโครงการปรับปรุงระบบจำหน่ายไฟฟ้า ด้านหลังพิพิธภัณฑ์กองทัพอากาศ ดอนเมือง ขณะที่ นายณรงค์ฤทธิ์ จันทะสี ลูกจ้างบริษัทรับเหมาช่วง กำลังใช้ลวดสลิงแยงเข้าไปใต้ท่อระบายน้ำ เพื่อยกท่อระบายน้ำ ทำให้แผ่นปูนที่ติดกับท่อระบายน้ำเกิดหล่นทับลูกจ้างเสียชีวิตในที่เกิดเหตุ อย่างไรก็ตาม ตนได้เน้นย้ำให้กรมสวัสดิการและคุ้มครองแรงงานตรวจสอบหาสาเหตุการเกิดอุบัติเหตุ และสำนักงานประกันสังคมเร่งดำเนินการตามอำนาจหน้าที่ต่อไป
ด้าน นายนิยม สองแก้ว อธิบดีกรมสวัสดิการและคุ้มครองแรงงาน (กสร.) กล่าวว่า พนักงานตรวจความปลอดภัย สรพ. 9 และ ศปข.12 ได้เข้าไปตรวจสอบเบื้องต้นในเรื่องมาตรฐานด้านความปลอดภัยในการทำงาน และมีหนังสือเชิญให้นายจ้างและผู้ที่เกี่ยวข้องมาพบในวันที่ 13 กันยายนนี้ เพื่อสอบข้อเท็จจริงเพิ่มเติมและตรวจสอบว่านายจ้างมีการปฏิบัติตาม พ.ร.บ.ความปลอดภัย อาชีวอนามัย และสภาพแวดล้อมในการทำงาน พ.ศ.2554  กฎกระทรวง กำหนดมาตรฐานในการบริหาร จัดการ และดำเนินการ ด้านความปลอดภัย อาชีวอนามัย และสภาพแวดล้อม ในการทำงานเกี่ยวกับงานก่อสร้าง พ.ศ. 2564 หรือไม่ หากพบว่านายจ้างไม่ปฏิบัติตามจะดำเนินการตามอำนาจหน้าที่ทันที
ด้าน นายบุญสงค์ ทัพชัยยุทธ์ เลขาธิการประกันสังคม (สปส.) กล่าวว่า ได้สั่งการให้สำนักงานประกันสังคมพื้นที่ 2 ตรวจสอบพบว่า ผู้เสียชีวิต คือ นายณรงค์ฤทธิ์ จันทะสี อายุ 25 ปี เป็นผู้ประกันตนมาตรา 33 ลูกจ้าง บริษัท เพาเวอร์ เอ็นไวรอนเม้นท์ แอนด์ คอนสตรัคชั่น จำกัด ซึ่งเบื้องต้นทายาทจะได้รับสิทธิประโยชน์กรณีเสียชีวิตเนื่องจากการทำงานเป็น ค่าทำศพ จำนวน 50,000 บาท เงินทดแทนกรณีเสียชีวิต 70% ของค่าจ้างเป็นระยะเวลา 10 ปี และเงินบำเหน็จชราภาพ 9,796.80 บาท

ที่มา : https://www.thaigov.go.th/news/contents/details/72006