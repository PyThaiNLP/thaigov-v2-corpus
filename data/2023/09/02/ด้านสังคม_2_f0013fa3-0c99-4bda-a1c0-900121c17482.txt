รัฐบาลไทย-ข่าวทำเนียบรัฐบาล-ดีอีเอส พบข่าวปลอมด้านสุขภาพมาแรง! เหตุเป็นเรื่องใกล้ตัว ขอให้ประชาชนเช็คข้อมูลให้ครบทุกด้าน เลือกแชร์ข้อมูลที่น่าเชื่อถือ


วันเสาร์ที่ 2 กันยายน 2566
ดีอีเอส พบข่าวปลอมด้านสุขภาพมาแรง! เหตุเป็นเรื่องใกล้ตัว ขอให้ประชาชนเช็คข้อมูลให้ครบทุกด้าน เลือกแชร์ข้อมูลที่น่าเชื่อถือ
ดีอีเอส พบข่าวปลอมด้านสุขภาพมาแรง! เหตุเป็นเรื่องใกล้ตัว ขอให้ประชาชนเช็คข้อมูลให้ครบทุกด้าน เลือกแชร์ข้อมูลที่น่าเชื่อถือ
กระทรวงดิจิทัลเพื่อเศรษฐกิจและสังคม (ดีอีเอส) เผยข่าวปลอมสัปดาห์ล่าสุด พบประชาชนให้ความสนใจเรื่องสุขภาพ“น้ำอัดลมใส่เกลือช่วยแก้อาการขาดน้ำจากภาวะท้องเสีย” พุ่งอันดับ 1 รองลงมา  มิจฉาชีพหลอกลงทุน “เพจชวนลงทุนกองทุนรวมทอง เปิดพอร์ต 1,000 บาท รับปันผล 260 บาทต่อวัน 3,000 บาท รับปันผล 780 บาทต่อวัน ไม่เป็นความจริง อย่าแชร์ เตือนประชาชนเช็คข้อมูลทุกด้านให้ดี  ก่อนหลงเชื่อ
นายเวทางค์ พ่วงทรัพย์ รองปลัดกระทรวงดิจิทัลเพื่อเศรษฐกิจและสังคม (ดีอีเอส) ในฐานะโฆษกกระทรวงฯฝ่ายข้าราชการประจำ กล่าวถึง ผลการมอนิเตอร์และรับแจ้งข่าวปลอมของศูนย์ต่อต้านข่าวปลอม ระหว่างวันที่ 25 - 31 สิงหาคม 2566 พบข้อความที่เข้ามาทั้งหมด 1,286,109 ข้อความ โดยมีข้อความที่ต้องดำเนินการตรวจสอบ(Verify) ทั้งสิ้น 205 ข้อความ ทั้งนี้ช่องทางที่มีการพบเบาะแสมากที่สุด คือ ข้อความที่มาจาก Social Listening จำนวน 132 ข้อความ ตามมาด้วยการแจ้งเบาะแสผ่าน Line Official จำนวน 73 ข้อความ รวมเรื่องที่ต้องดำเนินการตรวจสอบทั้งหมด 133 เรื่อง และจากการประสานงานกับหน่วยงานที่เกี่ยวข้อง ได้รับผลการตรวจสอบกลับมาแล้ว 80 เรื่อง
ทั้งนี้ ดีอีเอส ได้แบ่งข่าวปลอมที่ได้รับความสนใจเป็น 4 กลุ่ม ประกอบด้วย
กลุ่มที่ 1 : นโยบายรัฐบาล ข่าวสารทางราชการ ความสงบเรียบร้อยของสังคม ขัดศีลธรรมอันดี และความมั่นคงภายในกระเทศ จำนวน 48 เรื่อง อาทิ ผู้สูงอายุ เตรียมรับเงินเบี้ยยังชีพเพิ่ม รายละ 3,000 บาท เริ่ม 10 ก.ย. 66 เป็นต้น
กลุ่มที่ 2 : ผลิตภัณฑ์สุขภาพ วัตถุอันตราย เครื่องสำอาง รวมถึงสินค้าและบริการที่ผิดกฎหมาย จำนวน 35 เรื่อง อาทิผลิตภัณฑ์แบรนด์ JESSIE M และ JESSIE MIND ได้รับรองจากโรงพยาบาลนวมินทร์ 9 เป็นต้น
กลุ่มที่ 3 : ภัยพิบัติ จำนวน 8 เรื่อง อาทิ กรมอุตุฯ เตือนเตรียมรับมือพายุ 3 ลูกเข้าไทย เฝ้าระวังฝนระลอกใหม่ตกหนักมากที่สุด 24 ส.ค.-4 ก.ย. 66 เป็นต้น
กลุ่มที่ 4 : เศรษฐกิจ จำนวน 42 เรื่อง อาทิ ออมสิน ปล่อยเงินกู้ด่วน 5,000 – 10,000,000 บาท ทุกอาชีพก็กู้ได้ผ่านเพจสินเชื่อ เงิน ออมสิน เพจสินเชื่อ เงินกู้ ออมสิน และเพจสินเชื่อ ออมสิน เป็นต้น
โดยแบ่งเป็นเรื่องการหลอกลวงธุรกรรมทางการเงิน จำนวน 39 เรื่อง
นายเวทางค์  กล่าวต่อว่า เมื่อพิจารณาจากข่าวปลอมที่ได้รับความสนใจในลำดับต้นๆ ในสัปดาห์ล่าสุดนี้ พบว่าส่วนใหญ่เป็นข่าวด้านกลุ่มนโยบายรัฐบาล ข่าวสารทางราชการ รองลงมาเป็นกลุ่มผลิตภัณฑ์เพื่อสุขภาพและกลุ่มเศรษฐกิจ ตามลำดับ โดยข่าวที่ได้รับความสนใจจากประชาชน มากที่สุด 10 อันดับ ได้แก่
อันดับที่ 1 : เรื่อง น้ำอัดลมใส่เกลือช่วยแก้อาการขาดน้ำจากภาวะท้องเสีย
อันดับที่ 2 : เรื่อง เพจชวนลงทุนกองทุนรวมทอง เปิดพอร์ต 1,000 บาท รับปันผล 260 บาทต่อวัน 3,000 บาท รับปันผล 780 บาทต่อวัน
อันดับที่ 3 : เรื่อง ดื่มน้ำอัดลมเสี่ยงเป็นโรคมะเร็ง
อันดับที่ 4 : เรื่อง ยาสีฟันกู๊ดแกนิค (กู๊ดดแกธ์นิค 2) รักษาแผลในปาก แผลร้อนใน ไม่กลับมาเป็นซ้ำ
อันดับที่ 5 : เรื่อง รัฐสั่งเก็บภาษีสินสอดงานแต่ง
อันดับที่ 6 : เรื่อง สารสกัดขมิ้นชันและพริกไทย รักษากรดไหลย้อน
อันดับที่ 7 : เรื่อง  ผลิตภัณฑ์น้ำมันงาดำสกัดเย็น Black Seeds แก้ออฟฟิศซินโดรม ปวดบ่า ปวดคอ เมื่อยไหล่
อันดับที่ 8 : เรื่อง ตลาดหลักทรัพย์ฯ เปิดให้ลงทุนหุ้นน้ำมันบางจากด้วยเงิน 1,000 บาท
อันดับที่ 9 : เรื่อง ตลาดหลักทรัพย์ฯ ร่วมกับกองทุนผู้สูงอายุ เปิดให้ลงทุนช่วงวัยเกษียณ
อันดับที่ 10 : เรื่อง PTT เปิดให้ลงทุน เริ่มต้น 1,590 บาท
ทั้งนี้ ขอฝากเตือนประชาชนเรื่องมิจฉาชีพที่ยังมีการหลอกลวงอย่างต่อเนื่อง ควรตรวจสอบข้อมูลให้รอบด้านอย่าหลงเชื่อในข้อความเชิญชวนต่าง ๆ โดยเฉพาะการหลอกลวงให้ลงทุน ให้สินเชื่อต่าง ๆ ดีอีเอส และศูนย์ต่อต้านข่าวปลอม ให้ความสำคัญในการตรวจสอบข่าวปลอม ตลอด 24 ชั่วโมง เมื่อได้รับข่าวสาร ข้อมูลควรตรวจสอบให้รู้เท่าทัน รอบด้าน เลือกเชื่อ เลือกแชร์ เพื่อป้องกันความเสียหายที่จะเกิดขึ้น สามารถติดตามและแจ้งเบาะแสข่าวปลอมได้ที่  ไลน์ @antifakenewscenter เว็บไซต์ https://www.antifakenewscenter.com   ทวิตเตอร์https://twitter.com/AFNCThailand และโทรสายด่วน GCC 1111 ต่อ 87 ตลอด 24 ชั่วโมง”
_______________

ที่มา : https://www.thaigov.go.th/news/contents/details/71906