รัฐบาลไทย-ข่าวทำเนียบรัฐบาล-​ ธงชาติไทย สัญลักษณ์แห่งความภาคภูมิใจของคนในชาติ


วันพฤหัสบดีที่ 28 กันยายน 2566
​ ธงชาติไทย สัญลักษณ์แห่งความภาคภูมิใจของคนในชาติ
เมื่อวันพฤหัสบดีที่ 28 กันยายน 2566 พลเอก สนิธชนก  สังขจันทร์ ปลัดกระทรวงกลาโหม   นำรองปลัดกระทรวงกลาโหม และหัวหน้าหน่วยขึ้นตรงสำนักงานปลัดกระทรวงกลาโหม เข้าแถวและร้องเพลงชาติไทย เนื่องในวันพระราชทานธงชาติไทย ณ บริเวณหน้าเสาธงด้านหน้าศาลาว่ากลาโหม
เพื่อเป็นการสร้างความภาคภูมิใจของคนในชาติ และเป็นการน้อมรำลึกในพระมหากรุณาธิคุณพระบาทสมเด็จพระมงกุฎเกล้าเจ้าอยู่หัว ที่ทรงพระราชทานธงไตรรงค์เป็นธงชาติไทย
ธงชาติถือเป็นสัญลักษณ์อันสูงสุดของชาติ แต่เดิมมีหลายรูปแบบ จนรัชสมัยของพระบาทสมเด็จพระมงกุฎเกล้าเจ้าอยู่หัว รัชกาลที่ 6 ทรงพระกรุณาโปรดเกล้าโปรดกระหม่อมให้ตราพระราชบัญญัติธงชาติ ขึ้นใหม่ในพุทธศักราช 2460 อันมีนามว่า "ธงไตรรงค์" และทรงกำหนดความหมายของสีธงชาติไว้ว่า สีแดง หมายถึง "ชาติ" คือประชาชน สีขาว หมายถึง "ศาสนา" และสีน้ำเงินหมายถึง "พระมหากษัตริย์" เพื่อเป็นสิ่งเตือนใจให้อนุชนคนรุ่นหลังได้รำลึกถึงการเสียสละเลือดเนื้อของบรรพบุรุษ เพื่อรักษาไว้ซึ่งแผ่นดินและ           ร้อยดวงใจคนไทยให้เป็นหนึ่งเดียว
เพราะธงชาติและเพลงชาติไทย คือ สัญลักษณ์ของความเป็นไทย คือ สิ่งที่แสดงให้เห็นถึงความเป็นเอกราช ไม่ตกเป็นเมืองขึ้นหรือ อาณานิคมของชาติใด รวมถึงความเสียสละของบรรพบุรุษไทยทุกยุคสมัย ในการปกป้องรักษาแผ่นดินให้คงอยู่มาจนถึงปัจจุบัน

ที่มา : https://www.thaigov.go.th/news/contents/details/72706