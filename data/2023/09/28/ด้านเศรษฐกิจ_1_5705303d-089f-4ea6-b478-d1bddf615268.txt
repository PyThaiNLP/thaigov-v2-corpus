รัฐบาลไทย-ข่าวทำเนียบรัฐบาล-รองปลัดเศรษฐเกียรติฯ นั่งหัวโต๊ะ ขับเคลื่อนแผนงานหรือโครงการที่ใช้เงินกองทุนจัดรูปที่ดิน


วันพุธที่ 27 กันยายน 2566
รองปลัดเศรษฐเกียรติฯ นั่งหัวโต๊ะ ขับเคลื่อนแผนงานหรือโครงการที่ใช้เงินกองทุนจัดรูปที่ดิน
รองปลัดเศรษฐเกียรติฯ นั่งหัวโต๊ะ ขับเคลื่อนแผนงานหรือโครงการที่ใช้เงินกองทุนจัดรูปที่ดิน
เมื่อวันพุธที่ 27 กันยายน 2566 เวลา 09.30 น. รองปลัดกระทรวงเกษตรและสหกรณ์ (นายเศรษฐเกียรติ กระจ่างวงษ์) เป็นประธานการประชุมคณะอนุกรรมการพิจารณาแผนงานหรือโครงการที่ใช้เงินกองทุนจัดรูปที่ดิน ครั้งที่ 2/2566 พร้อมด้วยผู้แทนหน่วยงานที่เกี่ยวข้อง ณ ห้องประชุม 135 ชั้น 3 กระทรวงเกษตรและสหกรณ์ โดยสามารถสรุปผลการประชุมได้ดังนี้
1. ที่ประชุมรับทราบรายงานผลการดำเนินงานทุนหมุนเวียน ประจำปีบัญชี 2565 (ฉบับสมบูรณ์) เพื่อใช้เป็นฐานข้อมูลในการดำเนินการและติดตามผลการดำเนินงาน โดยกองทุนจัดรูปที่ดินมีผลการดำเนินงานอยู่ที่คะแนนเฉลี่ย 4.6471  ซึ่งเพิ่มขึ้นจากปีบัญชี 2564
2. ที่ประชุมรับทราบรายงานผลการดำเนินงานตามบันทึกข้อตกลงการประเมินผลการดำเนินงานของกองทุนจัดรูปที่ดิน ประจำปีบัญชี 2566 (ไตรมาส 3) ได้แก่ 1) ผลการดำเนินงานด้านการเงิน 2) ผลการดำเนินงานด้านไม่ใช่การเงินตามวัตถุประสงค์และภารกิจของทุนหมุนเวียน 3) ระบบบริหารความเสี่ยง 4) ระบบบริหารจัดการสารสนเทศ และ 5) ระบบบริหารทรัพยากรบุคคล โดยที่ประชุมเห็นว่าเรื่องนโยบายการพักชำระหนี้ของรัฐบาล ซึ่งเป็นปัจจัยภายนอก อาจส่งผลต่อตัวชี้วัดของกองทุนจัดรูปที่ดินจึงมอบหมายให้ฝ่ายเลขานุการไปศึกษาผลกระทบจากนโยบายดังกล่าวกับธนาคารเพื่อการเกษตรและสหกรณ์ต่อไป
3. ที่ประชุมรับทราบร่างตัวชี้วัดการประเมินผลการดำเนินงานกองทุนจัดรูปที่ดิน ประจำปีบัญชี 2567 ซึ่งฝ่ายเลขานุการได้ดำเนินการแก้ไข/ปรับตามข้อเสนอแนะของอนุกรรมการ และจัดส่งร่างตัวชี้วัดการประเมินผลการดำเนินงานกองทุนจัดรูปที่ดิน ประจำปีบัญชี 2567 ให้กรมบัญชีกลางและบริษัทที่ปรึกษา (บริษัท ทริส คอร์ปอเรชั่น จำกัด) เมื่อวันที่ 10 สิงหาคม 2566
4. ที่ประชุมรับทราบ ปฏิทินการประชุมของคณะอนุกรรมการพิจารณาแผนงานหรือโครงการที่ใช้เงินกองทุนจัดรูปที่ดิน ตามกรอบหลักเกณฑ์การประเมินผลการดำเนินงานทุนหมุนเวียน ประจำปีบัญชี 2567 ซึ่งกำหนดปฏิทินการประชุมไตรมาสละ 1 ครั้ง โดยจะประชุมในสัปดาห์ที่ 4 ของเดือนที่ 2 ในแต่ละไตรมาส
5. ที่ประชุมรับทราบ รายงานสถานะเงินกองทุนจัดรูปที่ดิน (ณ วันที่ 31 สิงหาคม พ.ศ. 2566)
6. ที่ประชุมพิจารณาและให้ความเห็นชอบ แผนงานและโครงการจัดรูปที่ดินและจัดระบบน้ำเพื่อเกษตรกรรม ปี 2567 วงเงิน 1,035,000,000 บาท และแผนงานและโครงการจัดรูปที่ดินและจัดระบบน้ำเพื่อเกษตรกรรม ปี 2567 (เงินเหลือจ่ายครั้งที่ 2) วงเงิน 26,845,190 บาท รวมวงเงินทั้งสิ้น 1,061,845,190 บาท
7. ที่ประชุมพิจารณาและให้ความเห็นชอบการดำเนินงานตามเกณฑ์ประเมินผลการดำเนินงานกองทุนจัดรูปที่ดินประจำปีบัญชี 2566 โดยที่ประชุมเห็นควรไม่เรียกเก็บค่าตอบแทน การใช้ประโยชน์ที่ดิน ได้แก่ แผนปฏิบัติการระยะยาว (ปี 2567-2570) และแผนปฏิบัติการ ประจำปีบัญชี 2567  แผนปฏิบัติการดิจิทัล ระยะยาว (ปี 2564-2567) และแผนปฏิบัติการดิจิทัล ประจำปีบัญชี 2567 และแผนการบริหารทรัพยากรบุคคลระยะยาว (ปี 2566-2569 และแผนปฏิบัติการด้านการบริหารทรัพยากรบุคคล ประจำปีบัญชี 2567

ที่มา : https://www.thaigov.go.th/news/contents/details/72689