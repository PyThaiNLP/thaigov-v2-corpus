รัฐบาลไทย-ข่าวทำเนียบรัฐบาล-กระทรวงอุตฯ ระดมทีม PR เร่งประชาสัมพันธ์เชิงรุก สร้าง Content จูงใจ ย่อยง่าย มุ่งเป้าเข้าถึงประชาชนทุกกลุ่มทั่วประเทศ


วันพฤหัสบดีที่ 28 กันยายน 2566
28/09/2566
พิมพ์
กระทรวงอุตฯ ระดมทีม PR เร่งประชาสัมพันธ์เชิงรุก สร้าง Content จูงใจ ย่อยง่าย มุ่งเป้าเข้าถึงประชาชนทุกกลุ่มทั่วประเทศ
กระทรวงอุตฯ ระดมทีม PR เร่งประชาสัมพันธ์เชิงรุก สร้าง Content จูงใจ ย่อยง่าย มุ่งเป้าเข้าถึงประชาชนทุกกลุ่มทั่วประเทศ
วันที่ 27 กันยายน 2566 ดร.ไพลิน เทียนสุวรรณ เลขานุการรัฐมนตรีว่าการกระทรวงอุตสาหกรรม พร้อมด้วย นายดนัยณัฏฐ์ โชคอำนวย ที่ปรึกษารัฐมนตรีว่าการกระทรวงอุตสาหกรรม ทีมที่ปรึกษารัฐมนตรีว่าการกระทรวงอุตสาหกรรม และเจ้าหน้าที่ด้านการประชาสัมพันธ์ของกระทรวงอุตสาหกรรม เข้าร่วมหารือแนวทางการประชาสัมพันธ์ให้มีทิศทางเดียวกันอย่างบูรณาการ ด้วยจุดมุ่งหมายให้กระทรวงอุตสาหกรรมเป็นที่รู้จักมากยิ่งขึ้น และมีภาพลักษณ์เป็นหน่วยงานที่เข้าถึงประชาชน ณ ห้องประชุม อก.1 ชั้น 2 อาคารสำนักงานปลัดกระทรวงอุตสาหกรรม
เลขานุการรัฐมนตรีฯ กล่าวว่า ภารกิจของกระทรวงอุตสาหกรรม มีความหลากหลายเป็นจำนวนมาก การประชาสัมพันธ์จึงเป็นส่วนสำคัญในการสื่อสารทำให้ประชาชนรับรู้ข่าวสารของกระทรวงอุตสาหกรรมได้ดีที่สุด โดยปัจจุบันมีช่องทางการสื่อสารเป็นจำนวนมากทั้งสื่อที่เป็น Mass Media (สื่อรูปแบบเดิม) และสื่อแพลตฟอร์มโซเชียลมีเดียต่าง ๆ ที่หน่วยงานสามารถดำเนินการทำหน้าที่เป็นนัก PR ได้เอง ทำให้เกิดความสะดวก รวดเร็วมากขึ้น อย่างไรก็ดีควรมีการสร้างสรรค์ Content ให้มีความน่าสนใจ สั้น กระชับ เข้าใจง่าย และควรเผยแพร่ให้เหมาะสมกับจังหวะ เวลา และสอดคล้องกับกลุ่มเป้าหมาย เช่น งานด้านกำกับดูแลโรงงานควรเพิ่มเติมความเป็นหน่วยงานส่งเสริมเพื่อให้โรงงานเกิดความไว้ใจ และมองภาพกระทรวงอุตสาหกรรมเป็นหน่วยงานที่เข้าถึงได้ง่าย ส่วนในด้านการพัฒนาผู้ประกอบการ ควรจัดทำเป็นคลิปสั้น ๆ ทั้งตัวอย่างความสำเร็จ เกร็ดความรู้ เพื่อให้ผู้ประกอบการสนใจเข้ารับบริการ ซึ่งจะทำให้การประชาสัมพันธ์เกิดประสิทธิภาพสูงสุด
ดังนั้น จึงขอความร่วมมือนักประชาสัมพันธ์ทุกหน่วยงานในกระทรวงอุตสาหกรรม ช่วยกันดำเนินการประชาสัมพันธ์เชิงรุกอย่างต่อเนื่อง ครอบคลุมแพลตฟอร์มต่าง ๆ เพื่อให้การสื่อสารไปยังกลุ่มเป้าหมายมีความรวดเร็ว เข้าถึง และเกิดประโยชน์สูงสุด

ที่มา : https://www.thaigov.go.th/news/contents/details/72697