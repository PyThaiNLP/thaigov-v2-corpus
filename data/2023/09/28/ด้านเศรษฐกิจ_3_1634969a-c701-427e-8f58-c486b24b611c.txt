รัฐบาลไทย-ข่าวทำเนียบรัฐบาล-ก.อุตฯ เดินหน้าปฏิบัติการตรวจสุดซอย บุกตรวจเข้มโรงงานไม่รายงานการประกอบกิจการ เริ่มแห่งแรกที่ จ.สมุทรสาคร


วันพฤหัสบดีที่ 28 กันยายน 2566
28/09/2566
พิมพ์
ก.อุตฯ เดินหน้าปฏิบัติการตรวจสุดซอย บุกตรวจเข้มโรงงานไม่รายงานการประกอบกิจการ เริ่มแห่งแรกที่ จ.สมุทรสาคร
ก.อุตฯ เดินหน้าปฏิบัติการตรวจสุดซอย บุกตรวจเข้มโรงงานไม่รายงานการประกอบกิจการ เริ่มแห่งแรกที่ จ.สมุทรสาคร
เมื่อวันที่ 25 กันยายน 2566 นายวิษณุ ทับเที่ยง หัวหน้าผู้ตรวจราชการกระทรวงอุตสาหกรรม นำทีมกระทรวงอุตสาหกรรมเริ่มปฏิบัติการตรวจสุดซอยโรงงานที่ไม่รายงานข้อมูลการประกอบกิจการผ่านระบบฯ เริ่มที่ จ.สมุทรสาคร โดยมี นายเดชา จาตุธนานันท์ ผู้ตรวจราชการกระทรวงอุตสาหกรรม นายพิทักษ์ บุญคงแก้ว อุตสาหกรรมจังหวัดสมุทรสาคร พร้อมผู้แทนจากกระทรวงมหาดไทย กระทรวงทรัพยากรธรรมชาติและสิ่งแวดล้อม กระทรวงแรงงาน กอ.รมน. ศูนย์ดำรงธรรม และเจ้าหน้าที่ปกครองส่วนท้องถิ่น ร่วมลงพื้นที่ด้วย ณ พื้นที่จังหวัดสมุทรสาคร
หัวหน้าผู้ตรวจราชการกระทรวงอุตสาหกรรม เปิดเผยว่า การลงพื้นที่ตรวจสถานประกอบการโรงงานอุตสาหกรรมอย่างเข้มข้นในครั้งนี้ เป็นไปตามปฏิบัติการ “ตรวจสุดซอย” ที่กระทรวงอุตสาหกรรมดำเนินการทั่วประเทศ กรณีโรงงานอุตสาหกรรมไม่รายงานการประกอบกิจการ ซึ่งถือเป็นหน้าที่ที่ต้องปฏิบัติทุกโรงงาน โดยจะใช้ทุกกฎหมายที่เกี่ยวข้องกับการประกอบกิจการอุตสาหกรรมเข้าตรวจสอบโรงงานอย่างละเอียดเข้มข้นแบบครอบคลุมทุกมิติ หากพบการกระทำความผิด มีการประกอบการที่อาจก่อให้เกิดอันตราย ก่อเหตุเดือดร้อนรำคาญกับประชาชน หรือส่งผลกระทบต่อสิ่งแวดล้อม จะดำเนินการตามกฎหมายของการประกอบกิจการและลงโทษอย่างจริงจังทันที รวมทั้งสั่งให้ปรับปรุงแก้ไขโรงงาน หรือถูกระงับการประกอบกิจการตามกฎหมายมาตรา 37 และมาตรา 39 พ.ร.บ.โรงงาน
สำหรับการลงตรวจโรงงานฯ ในจังหวัดสมุทรสาครครั้งนี้ ทำการลงตรวจโรงงานทั้งหมด 2 แห่ง แบบไม่มีการแจ้งให้โรงงานรับทราบล่วงหน้า โดยโรงงานแห่งแรกประกอบกิจการเกี่ยวกับการผลิตและจำหน่ายลวดเหล็ก ซึ่งไม่ได้มีการรายงานข้อมูลมาที่กระทรวงอุตสาหกรรมติดต่อกัน 2 ปี จากการตรวจสอบพบว่า โรงงานมีกากอุตสาหกรรม คือ ฝุ่นเหล็กที่หลงเหลือจากกระบวนผลิตต้องทิ้งจำนวนเดือนละกว่า 10 ตัน โดยจะมีบริษัทรับจ้างกำจัดกากอุตสาหกรรมเข้ามารับซื้อถึงที่ แต่ก็ไม่ทราบว่านำไปกำจัดเป็นที่ใดและไม่มีการรายงานมายังกระทรวงฯ ดังนั้น จึงต้องมีการสืบหาข้อมูลของผู้รับซื้อต่อไปว่ามีการกำจัดกากอย่างถูกต้องและถูกกฎหมายหรือไม่ ขณะที่ในด้านระบบความปลอดภัย พบว่ายังขาดมาตรการและอุปกรณ์ป้องกันอุบัติเหตุจากการขนย้ายวัสดุในที่สูงและหน้ากากป้องกันฝุ่นเหล็กที่เกิดจากกระบวนการผลิต อีกทั้งยังพบว่าโรงงานมีการสร้างส่วนต่อเติมขยายโรงงานที่ยังไม่ได้มีการแจ้งมายังกระทรวงฯ ให้ทราบอีกด้วย ซึ่งต้องมีการตรวจสอบแบบผังโรงงานว่าตรงตามที่ได้แจ้งไว้หรือไม่ หากพบว่าไม่เป็นไปตามแบบก็จะใช้กฎหมายดำเนินการต่อไป
ส่วนโรงงานที่ 2 เป็นโรงงานประกอบกิจการผลิตไส้ที่นอน PE FOAM โดยใน 2 ปีที่ผ่านมา ไม่ได้มีการรายงานข้อมูลการประกอบกิจการ จากการลงพื้นที่ตรวจสอบพบว่า โรงงานฯ มีกากอุตสาหกรรม คือ เศษพลาสติกจำนวนมากซึ่งบริษัทได้ให้ผู้รับซื้อนำไปกำจัด แต่ยังไม่มีข้อมูลผู้ซื้อที่ชัดเจนว่ามีการกำจัดอย่างไร จึงต้องมีการตรวจสอบข้อมูลต่อไป ด้านสภาพโรงงานพบว่ามีการเพิ่มเครื่องจักรโดยไม่ได้มีการแจ้งข้อมูลเพิ่มเติม มีการวางวัตถุดิบไม่เป็นระเบียบ มีการกองสุมกันของเศษวัสดุไวไฟเป็นจำนวนมาก ประกอบกับมีอุปกรณ์ดับเพลิงที่ไม่เพียงพอ ทำให้อาจเกิดอัคคีภัยได้โดยง่าย ขณะที่แรงงานก็ไม่ได้มีเครื่องป้องกันอันตรายจากฝุ่นขนาดเล็กในกระบวนการผลิตที่ดีพอ อาจส่งผลต่อสุขภาพของแรงงานได้ในอนาคต ซึ่งสำนักงานอุตสาหกรรมจังหวัดสมุทรสาคร เตรียมสรุปเป็นรายงานทั้งหมด เพื่อแจ้งกลับไปยังบริษัทให้ดำเนินการตามระเบียบและข้อกฎหมายอย่างเคร่งครัดต่อไป
“การตรวจโรงงานในวันนี้ แม้จะยังไม่พบปัญหาที่ร้ายแรง แต่ก็ทำให้ผู้ประกอบการได้แก้ไขในสิ่งที่ไม่ถูกต้อง ไม่ตรงตามกฎหมายของกระทรวงฯ ให้เป็นไปอย่างถูกที่ถูกทาง และยังเป็นการเฝ้าระวังการเกิดเหตุที่ไม่สมควรได้ด้วย ซึ่งกระทรวงฯ จะดำเนินการติดตามแก้ไขอย่างใกล้ชิด หากพบการกระทำความผิดก็จะใช้ข้อกฎหมายบังคับใช้อย่างจริงจัง ทั้งเปรียบเทียบปรับ ไปจนถึงการเพิกถอนใบอนุญาตประกอบกิจการ โดยก่อนหน้านี้ กระทรวงฯ ได้กำชับให้โรงงานทั่วประเทศ ต้องรายงานข้อมูลการประกอบกิจการ ผ่านระบบการลงทะเบียนลูกค้า กระทรวงอุตสาหกรรม (i-Industry) และระบบการรายงานข้อมูลกลาง (iSingleForm) ภายในวันที่ 31 สิงหาคมที่ผ่านมา แต่ก็พบว่ายังมีโรงงานไม่รายงานอีกกว่า 10% จากจำนวนโรงงานทั้งหมดกว่า 65,000 แห่ง ดังนั้น กระทรวงอุตสาหกรรม ก็จะเร่งติดตามตรวจโรงงานทุกมิติอย่างเคร่งครัดทั่วประเทศ ตามเงื่อนไขและข้อกฎหมายการประกอบกิจการอย่างถูกต้องครบถ้วน เพื่อให้ผู้ประกอบกิจการมีการประกอบการที่ดี ลดข้อขัดแย้ง และขจัดปัญหาข้อร้องเรียนของชุมชนและสังคม สร้างสมดุลให้โรงงานรักชุมชน ชุมชนรักโรงงาน เป็นไปตามนโยบาย MIND 4 มิติ ปั้นอุตสาหกรรมคู่ชุมชนอย่างยั่งยืน ต่อไป” หัวหน้าผู้ตรวจราชการฯ กล่าวทิ้งท้าย

ที่มา : https://www.thaigov.go.th/news/contents/details/72696