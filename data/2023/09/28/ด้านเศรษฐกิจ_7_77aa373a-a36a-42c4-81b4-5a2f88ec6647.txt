รัฐบาลไทย-ข่าวทำเนียบรัฐบาล-กรมทางหลวงชนบท ยกระดับถนนสาย ปท.3009 อำเภอลำลูกกา จังหวัดปทุมธานี 


วันพฤหัสบดีที่ 28 กันยายน 2566
กรมทางหลวงชนบท ยกระดับถนนสาย ปท.3009 อำเภอลำลูกกา จังหวัดปทุมธานี
เชื่อมโยงการเดินทางให้ประชาชนสัญจรได้อย่างสะดวกปลอดภัย รองรับการขยายตัวทางเศรษฐกิจและปริมาณการจราจร ตามนโยบายของรัฐมนตรีว่าการกระทรวงคมนาคม
กรมทางหลวงชนบท กระทรวงคมนาคม โดยสำนักงานทางหลวงชนบทที่ 1 (ปทุมธานี) ดำเนินโครงการก่อสร้างถนนทางหลวงชนบทสาย ปท.3009 แยก ทล.305 - บ้านปากคลองหกวา อำเภอลำลูกกา จังหวัดปทุมธานี เสร็จสมบูรณ์และเปิดให้ประชาชนใช้สัญจรได้แล้ว โดยขยายถนนลาดยางแอสฟัลท์ติกคอนกรีต ขนาด 2 ช่องจราจร ผิวจราจรกว้าง 7 เมตร ไหล่ทางกว้างข้างละ 2.5 เมตร พร้อมติดตั้งเครื่องหมายจราจร ระบบไฟฟ้าแสงสว่าง สิ่งอำนวยความสะดวก บริเวณช่วง กม. ที่ 8+910 - 10+490 ระยะทาง 1.580 กิโลเมตร ใช้งบประมาณ 26.4 ล้านบาท เนื่องจากถนนสายดังกล่าวเป็นเส้นทางการขนส่งสนับสนุนโครงข่ายโลจิสติกส์ มีโรงงานอุตสาหกรรม และพื้นที่ชุมชนหนาแน่น ทำให้มีปริมาณการจราจรมากถึง 4,487 คัน/วัน เพื่อยกระดับคุณภาพชีวิต ส่งเสริมเศรษฐกิจการคมนาคมขนส่งภายในภูมิภาค เพิ่มประสิทธิภาพความปลอดภัยในการเดินทาง ตามนโยบายของนายสุริยะ จึงรุ่งเรืองกิจ รัฐมนตรีว่าการกระทรวงคมนาคม ในการพัฒนาต่อเติมโครงข่ายทางถนนให้มีความสมบูรณ์ และรองรับปริมาณการจราจรที่เพิ่มขึ้นในอนาคต

ที่มา : https://www.thaigov.go.th/news/contents/details/72702