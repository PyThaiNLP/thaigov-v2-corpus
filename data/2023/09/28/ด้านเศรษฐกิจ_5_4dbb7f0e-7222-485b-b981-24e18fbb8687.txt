รัฐบาลไทย-ข่าวทำเนียบรัฐบาล-รัฐมนตรีช่วยเกษตรฯลุยกรมฝนหลวงฯมอบนโยบายเติมน้ำในเขื่อนแบบเต็มอิ่ม รองรับสภาวะเอลนีโญ


วันพฤหัสบดีที่ 28 กันยายน 2566
รัฐมนตรีช่วยเกษตรฯลุยกรมฝนหลวงฯมอบนโยบายเติมน้ำในเขื่อนแบบเต็มอิ่ม รองรับสภาวะเอลนีโญ
รัฐมนตรีช่วยเกษตรฯลุยกรมฝนหลวงฯมอบนโยบายเติมน้ำในเขื่อนแบบเต็มอิ่ม รองรับสภาวะเอลนีโญ
นายไชยา พรหมา รัฐมนตรีช่วยว่าการกระทรวงเกษตรและสหกรณ์ เปิดเผยภายหลังแถลงนโยบายและ แนวทางการดำเนินงานปฏิบัติการฝนหลวง โดยมีนางสาวชุติพร เสชัง รองผู้ว่าราชการจังหวัดนครสวรรค์ นายสุพิศ พิทักษ์ธรรมอธิบดีกรมฝนหลวงและการบินเกษตร ผู้แทนกรมชลประทานคณะผู้บริหารและเจ้าหน้าที่ของกรมฝนหลวงและการบินเกษตรเข้าร่วม ณ ศูนย์ปฏิบัติการฝนหลวงภาคกลาง สนามบินนครสวรรค์อำเภอเมือง จังหวัดนครสวรรค์ ว่า ในวันนี้ได้มอบนโยบาย “ปฏิบัติการเติมน้ำในเขื่อนแบบเต็มอิ่ม รองรับสภาวะเอลนีโญ”โดยสั่งการให้ทางกรมฝนหลวงและการบินเกษตรประสานงานกับกรมชลประทานให้ติดตามสถานการณ์การเพาะปลูกและดำเนินการช่วยเหลือพื้นที่การเกษตรที่ได้รับผลกระทบจากภาวะภัยแล้งหรือฝนทิ้งช่วง รวมถึงปฏิบัติการฝนหลวงอย่างเต็มอิ่มในช่วงโค้งสุดท้ายของฤดูฝนนี้ เพื่อให้มีปริมาณน้ำต้นทุนเพียงพอสำหรับรองรับความต้องการน้ำ และป้องกันสถานการณ์ภัยแล้งจากสถานการณ์เอลนีโญที่จะส่งผลกระทบไปจนถึงกลางปี 2567ตามแนวทางการขับเคลื่อนงานของกระทรวงเกษตรและสหกรณ์ที่มุ่งเน้นให้เกษตรกรอยู่ดีมีสุข มีรายได้มั่นคง ภาคการเกษตรแข็งแกร่ง เน้นการทำงานบูรณาการงานอย่างเข้มแข็ง รับมือภัยธรรมชาติด้วยการวางแผนอย่างชัดเจน เพื่อรับมือตั้งแต่การป้องกัน แก้ไข และฟื้นฟู เมื่อประสบเหตุภัยแล้งและภัยพิบัติทุกชนิด และการให้บริการประชาชนอย่างทั่วถึงซึ่งกำชับให้ระวังและหลีกเลี่ยงพื้นที่ประสบปัญหาอุทกภัยด้วย เพื่อไม่ให้ส่งผลกระทบแก่พื้นที่การเกษตรและประชาชนทั้งนี้ได้เน้นย้ำเรื่องประสิทธิภาพความพร้อมของอากาศยาน อุปกรณ์ และเครื่องมือในการปฏิบัติการฝนหลวง เพื่อความปลอดภัยสูงสุดของผู้ปฏิบัติงาน
สำหรับวันนี้ กระทรวงเกษตรฯโดยกรมฝนหลวงและการบินเกษตรได้ดำเนินการตามแผนปฏิบัติการฝนหลวงแบบเต็มอิ่มในพื้นที่ภาคกลางบริเวณลุ่มรับน้ำเขื่อนป่าสักชลสิทธิ์ เพื่อเติมน้ำต้นทุนและช่วยเหลือพื้นที่การเกษตร โดยแบ่งเป็น 4 ภารกิจจากการระดมกำลังจาก 3 หน่วยปฏิบัติการ ได้แก่ภารกิจที่ 1 การก่อเมฆโดยหน่วยฯ นครราชสีมา ใช้เครื่องบิน CN 1 ลำภารกิจที่ 2 เลี้ยงให้อ้วนโดยหน่วยฯ ลพบุรี ใช้เครื่องบิน CASA 2 ลำร่วมกับหน่วยฯ กาญจนบุรี ใช้เครื่องบิน CARAVAN 2 ลำ ก่อนเติมสารฝนหลวง ณ หน่วยฯ ลพบุรีเพื่อทำภารกิจที่ 3เลี้ยงเมฆซ้ำในพื้นที่เป้าหมายเพื่อเพิ่มปริมาณน้ำในก้อนเมฆให้มากที่สุด และภารกิจที่ 4 โดยหน่วยฯ นครราชสีมาใช้เครื่องบิน Super King Air 1 ลำ บินปฏิบัติการโจมตีเมฆเย็น เพื่อเพิ่มปริมาณฝนให้ตกมากขึ้น เป็นอันเสร็จสิ้นภารกิจการระดมกำลังปฏิบัติการฝนหลวงอย่างเต็มอิ่ม
ในโอกาสนี้ รัฐมนตรีช่วยว่าการกระทรวงเกษตรและสหกรณ์ ได้กล่าวให้กำลังใจคณะผู้บริหารเจ้าหน้าที่ชุดบินปฏิบัติการฝนหลวงเพื่อเป็นขวัญและกำลังใจในการปฏิบัติหน้าที่อย่างเต็มกำลังความสามารถรวมถึงพร้อมสนับสนุนให้หน่วยงานมีเครื่องมืออุปกรณ์ที่ทันสมัยพร้อมปฏิบัติงานและมีงบประมาณพร้อมในการปฏิบัติภารกิจฝนหลวงเพื่อผลการดำเนินงานที่มีประสิทธิภาพและประสบความสำเร็จต่อไป

ที่มา : https://www.thaigov.go.th/news/contents/details/72699