รัฐบาลไทย-ข่าวทำเนียบรัฐบาล-“รมช.สันติ” เปิดงานสัปดาห์เภสัชกรรม ชวนใช้แอปฯ “ร้านยาของฉัน” ค้นหา เข้าถึงการปรึกษาเภสัชกรผ่านร้านยาใกล้บ้าน


วันศุกร์ที่ 22 กันยายน 2566
“รมช.สันติ” เปิดงานสัปดาห์เภสัชกรรม ชวนใช้แอปฯ “ร้านยาของฉัน” ค้นหา เข้าถึงการปรึกษาเภสัชกรผ่านร้านยาใกล้บ้าน
รัฐมนตรีช่วยว่าการกระทรวงสาธารณสุข เปิดงานสัปดาห์เภสัชกรรม ครั้งที่ 27 “เภสัชกรทั่วไทย ห่วงใยทุกคน” ชวนใช้แอปพลิเคชัน “ร้านยาของฉัน” ช่วยค้นหาร้านขายยาคุณภาพใกล้บ้าน เข้ารับคำปรึกษาจากเภสัชกรได้สะดวก รวดเร็ว ลดภาระงานโรงพยาบาล
รัฐมนตรีช่วยว่าการกระทรวงสาธารณสุข เปิดงานสัปดาห์เภสัชกรรม ครั้งที่ 27 “เภสัชกรทั่วไทย ห่วงใยทุกคน” ชวนใช้แอปพลิเคชัน “ร้านยาของฉัน” ช่วยค้นหาร้านขายยาคุณภาพใกล้บ้าน เข้ารับคำปรึกษาจากเภสัชกรได้สะดวก รวดเร็ว ลดภาระงานโรงพยาบาล ส่วนผู้ป่วยสิทธิบัตรทองที่เจ็บป่วยเล็กน้อยรับยาผ่านร้านยาคุณภาพที่เข้าร่วมโครงการได้ฟรี
วันนี้ (22 กันยายน 2566) ที่โซน Craft Studio ชั้น 5 ศูนย์การค้าเซ็นทรัลเวิลด์ นายสันติ พร้อมพัฒน์ รัฐมนตรีช่วยว่าการกระทรวงสาธารณสุข เป็นประธานเปิดงานสัปดาห์เภสัชกรรม ครั้งที่ 27 ภายใต้ธีมงาน “เภสัชกรทั่วไทย ห่วงใยทุกคน” (We Care for Everyone) โดยมี นพ.สุขสันต์ กิตติศุภกร รองปลัดกรุงเทพมหานคร (กทม.) ภก.คณิตศักดิ์ จันทราพิพัฒน์ ผู้อำนวยการสำนักสนับสนุนระบบบริการปฐมภูมิ สำนักงานหลักประกันสุขภาพแห่งชาติ (สปสช.) รศ.พิเศษ ภก.กิตติ พิทักษ์นิตินันท์ นายกสภาเภสัชกรรม นายกสมาคมเครือข่ายวิชาชีพเภสัชกรรม เข้าร่วมงาน
นายสันติกล่าวว่า รัฐบาลและกระทรวงสาธารณสุขมีนโยบายยกระดับบริการสุขภาพ ใช้เทคโนโลยีเข้ามาช่วยสร้างโอกาสการเข้าถึงบริการสุขภาพของประชาชนอย่างเป็นธรรม สะดวก และรวดเร็ว ซึ่งสภาเภสัชกรรมมีการดำเนินงานที่สอดคล้องกับนโยบาย โดยร่วมกับ สปสช.และ กทม. พัฒนาแอปพลิเคชัน “ร้านยาของฉัน” เป็นช่องทางให้ประชาชนสามารถค้นหาร้านยาคุณภาพใกล้บ้าน และเข้ารับคำปรึกษาเรื่องยากับเภสัชกรได้อย่างสะดวก ช่วยแบ่งเบาภาระงานของบุคลากรทางการแพทย์ในโรงพยาบาล จึงอยากเชิญชวนให้ประชาชนทดลองใช้งานและให้ข้อเสนอแนะต่อแอปพลิเคชัน “ร้านยาของฉัน” เพื่อให้ผู้มีส่วนเกี่ยวข้องนำไปพัฒนาต่อยอดให้ดียิ่งขึ้น นอกจากนี้ สปสช.ยังสนับสนุนให้ผู้ป่วยสิทธิบัตรทองที่เจ็บป่วยเล็กน้อย 16 กลุ่มอาการ สามารถรับยาที่ร้านยาคุณภาพที่เข้าร่วมโครงการได้โดยไม่มีค่าใช้จ่าย ซึ่งปัจจุบันมีร้านขายยาเข้าร่วมโครงการแล้ว 1,691 ร้าน และกำลังพิจารณาร้านขายยาที่สมัครเข้าร่วมโครงการเพิ่มอีก 135 ร้าน เพื่อให้สามารถบริการประชาชนได้ทั่วถึงมากขึ้น
ด้านรศ.พิเศษ ภก.กิตติ กล่าวว่า สภาเภสัชกรรม เป็นองค์กรวิชาชีพเภสัชกร มีสมาชิกกว่า 50,000 ราย ร่วมกันดูแลระบบยาของประเทศ มีเป้าหมายให้ประชาชนใช้ยาอย่างมีคุณภาพและสมเหตุผล จึงมีการจัดงานสัปดาห์เภสัชกรรมขึ้นต่อเนื่องเป็นปีที่ 27 โดยมีการจัดกิจกรรมให้คำปรึกษาเรื่องการใช้ยาให้เกิดประโยชน์สูงสุด การคัดกรองความเสี่ยงในการเกิดโรค การให้คำแนะนำการเลิกบุหรี่ และการดูแลการใช้ยาของประชาชนอย่างถูกต้องและครบถ้วน ซึ่งการให้บริการเหล่านี้ สภาเภสัชกรรมได้นำแอปพลิเคชันร้านยาของฉันมาใช้เพื่อให้ทันยุคสมัย ประชาชนเข้าถึงร้านยาต่างๆ ได้สะดวกขึ้น รวมถึงมีแพลตฟอร์มการให้บริการเภสัชกรรมทางไกล (TELEPHARMACY) เพื่อให้การบริการเภสัชกรรมแก่ประชาชนเป็นไปอย่างรวดเร็ว มีคุณภาพที่ดี และครอบคลุมทุกพื้นที่
***************************************** 22 กันยายน 2566

ที่มา : https://www.thaigov.go.th/news/contents/details/72493