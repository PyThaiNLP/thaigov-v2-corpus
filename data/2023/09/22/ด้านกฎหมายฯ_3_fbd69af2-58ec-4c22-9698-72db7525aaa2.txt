รัฐบาลไทย-ข่าวทำเนียบรัฐบาล-กระทรวงยุติธรรม จับมือ กระทรวงการอุดมศึกษา วิทยาศาสตร์วิจัยและนวัตกรรม มุ่งส่งเสริมการวิจัยและสนับสนุนการปฏิบัติงานด้านการตรวจพิสูจน์ทางนิติวิทยาศาสตร์


วันศุกร์ที่ 22 กันยายน 2566
22/09/2566
พิมพ์
กระทรวงยุติธรรม จับมือ กระทรวงการอุดมศึกษา วิทยาศาสตร์วิจัยและนวัตกรรม มุ่งส่งเสริมการวิจัยและสนับสนุนการปฏิบัติงานด้านการตรวจพิสูจน์ทางนิติวิทยาศาสตร์
กระทรวงยุติธรรม จับมือ กระทรวงการอุดมศึกษา วิทยาศาสตร์วิจัยและนวัตกรรม มุ่งส่งเสริมการวิจัยและสนับสนุนการปฏิบัติงานด้านการตรวจพิสูจน์ทางนิติวิทยาศาสตร์
ในวันศุกร์ที่ ๒๒ กันยายน ๒๕๖๖ เวลา ๑๐.๐๐ น. นางพงษ์สวาท นีละโยธิน ปลัดกระทรวงยุติธรรม ร่วมลงนามบันทึกความเข้าใจความร่วมมือ การเผยแพร่องค์ความรู้ การส่งเสริมการวิจัยและนวัตกรรม และสนับสนุนการปฏิบัติงานด้านการตรวจพิสูจน์ทางนิติวิทยาศาสตร์ ระหว่าง กระทรวงการอุดมศึกษา วิทยาศาสตร์ วิจัยและนวัตกรรม กับ กระทรวงยุติธรรม โดยมีศาสตราจารย์สิริฤกษ์ ทรงศิวิไล ปลัดกระทรวงการอุดมศึกษา วิทยาศาสตร์ วิจัยและนวัตกรรม นางอรัญญา ทองน้ำตะโก รองปลัดกระทรวงยุติธรรม  นายไตรยฤทธิ์ เตมหิวงศ์ ผู้อำนวยการสถาบันนิติวิทยาศาสตร์ ผู้ช่วยศาสตราจารย์วรวีร์ ไวยวุฒิ รองผู้อำนวยการสถาบันนิติวิทยาศาสตร์ นายวันนี นนท์ศิริ ผู้ช่วยปลัดกระทรวงการอุดมศึกษา วิทยาศาสตร์ วิจัยและนวัตกรรม นายสมบัติ รุ่งรัศมี ผู้อำนวยการกองยกระดับคุณภาพการจัดการศึกษาระดับอุดมศึกษา และบุคลากร เข้าร่วมฯ ณ ห้องแถลงข่าว ชั้น ๑ อาคารพระจอมเกล้า กระทรวงการอุดมศึกษา วิทยาศาสตร์วิจัยและนวัตกรรม ถนนพระราม ๖ กรุงเทพฯ
ในการนี้ ปลัดกระทรวงยุติธรรม ได้กล่าวใจความสำคัญตอนหนึ่งว่า “การอำนวยความยุติธรรมให้กับสังคม เรามีกระบวนการหลากหลาย แต่ปัญหาที่สำคัญคือ ความเชื่อมั่นในกระบวนการยุติธรรม ทำอย่างไรจึงสามารถยกระดับความเชื่อมั่นของกระบวนการยุติธรรม ซึ่งกระบวนการทางนิติวิทยาศาสตร์ งานวิจัย และนวัตกรรม คือสิ่งที่สามารถตอบโจทย์ได้ว่า ความเป็นธรรมและกระบวนการยุติธรรมที่ถูกต้องคืออะไร จึงเป็นที่มาของการลงนามบันทึกความเข้าใจความร่วมมือในวันนี้ ซึ่งคาดหวังว่า งานวิจัย นวัตกรรม ทางวิทยาศาสตร์ที่ร่วมมือกัน จะนำไปสู่ปลายทางการยกระดับกระบวนของการงานยุติธรรมที่มีความเชื่อมั่นสูงสุดกับสังคม และนำไปสู่มาตรฐานสากลได้ ในนามของกระทรวงยุติธรรมขอขอบพระคุณเป็นอย่างสูง และขอให้การดำเนินงานร่วมกันประสบผลสำเร็จยิ่งขึ้นต่อไป”
สำหรับการลงนามบันทึกความเข้าใจความร่วมมือฯ ครั้งนี้ จัดขึ้นเพื่อเผยแพร่องค์ความรู้เกี่ยวกับกระบวนการยุติธรรมทางนิติวิทยาศาสตร์ สร้างมาตรฐานการศึกษา การวิจัย และการสร้างนวัตกรรมด้านกระบวนการยุติธรรม โดยใช้การตรวจพิสูจน์ด้านนิติวิทยาศาสตร์ และเพื่อสนับสนุนการดําเนินงานเชิงวิชาการและเชิงปฏิบัติการ ลดความเหลื่อมล้ำในกระบวนการยุติธรรม ด้วยวิทยาศาสตร์ วิจัยและนวัตกรรม โดยการร่วมสนับสนุนทรัพยากรและเทคโนโลยี ระหว่างกระทรวงการอุดมศึกษา วิทยาศาสตร์ วิจัยและนวัตกรรม และสถาบันนิติวิทยาศาสตร์ กระทรวงยุติธรรม

ที่มา : https://www.thaigov.go.th/news/contents/details/72517