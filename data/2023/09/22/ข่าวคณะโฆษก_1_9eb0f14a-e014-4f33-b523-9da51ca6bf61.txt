รัฐบาลไทย-ข่าวทำเนียบรัฐบาล-โฆษกรัฐบาลเผย นโยบายรัฐบาล “วีซ่าฟรี” เปิดรับนักท่องเที่ยวจีน-คาซัคสถาน เริ่มปรากฏผลเป็นรูปธรรม AOT รายงานตัวเลขประมาณการต.ค.66 เปรียบเทียบ ส.ค.66 ประเทศจีน เที่ยวบินเพิ่มขึ้น 44% 


วันศุกร์ที่ 22 กันยายน 2566
21/09/2566
พิมพ์
โฆษกรัฐบาลเผย นโยบายรัฐบาล “วีซ่าฟรี” เปิดรับนักท่องเที่ยวจีน-คาซัคสถาน เริ่มปรากฏผลเป็นรูปธรรม AOT รายงานตัวเลขประมาณการต.ค.66 เปรียบเทียบ ส.ค.66 ประเทศจีน เที่ยวบินเพิ่มขึ้น 44%
โฆษกรัฐบาลเผย นโยบายรัฐบาล “วีซ่าฟรี” เปิดรับนักท่องเที่ยวจีน-คาซัคสถาน เริ่มปรากฏผลเป็นรูปธรรม AOT รายงานตัวเลขประมาณการ ต.ค.66 เปรียบเทียบกับ ส.ค.66 ประเทศจีน เที่ยวบินเพิ่มขึ้น 44% ผู้โดยสารเพิ่มขึ้น 77%
วันนี้ (21 ก.ย. 66) นายชัย วัชรงค์ โฆษกประจำสำนักนายกรัฐมนตรี เผยว่า ตามที่รัฐบาลนายเศรษฐา ทวีสิน นายกรัฐมนตรี มีนโยบายกระตุ้นการท่องเที่ยวระยะเร่งด่วน ด้วยมาตรการวีซ่าฟรีสำหรับนักท่องเที่ยว 2 ประเทศ คือ จีน และคาซัคสถาน ให้สามารถเดินทางเข้าประเทศไทยได้โดยไม่ต้องขอวีซ่า ตั้งแต่วันที่ 25 ก.ย. 2566-29 ก.พ. 2567 รวมระยะเวลา 5 เดือน นั้น ผลจากมาตรการวีซ่าฟรีในส่วนของนักท่องเที่ยวจีน ได้เริ่มปรากฏออกมาอย่างเป็นรูปธรรมแล้วในเดือน ต.ค. 2566 นี้
โฆษกประจำสำนักนายกรัฐมนตรี กล่าวว่า ล่าสุดการท่าอากาศยานแห่งประเทศไทย (AOT) โดยท่าอากาศยานสุวรรณภูมิ (ทสภ.) ได้รายงานข้อมูล ณ วันที่ 20 ก.ย. 66 ต่อรัฐมนตรีว่าการกระทรวงคมนาคม เปรียบเทียบจำนวนเที่ยวบินและผู้โดยสารที่เดินทางเข้า-ออก ประเทศจีน ระหว่างวันที่ 1 ส.ค.-19 ก.ย. 66 (ทำการบินจริง) และ 20 ก.ย.- 28 ต.ค. 66 (ประมาณการ) พบว่า ในส่วนของเที่ยวบิน เดือน ต.ค. 66 มี 3,075 เที่ยวบิน เพิ่มขึ้นจากเดือน ส.ค. 66 (2,132 เที่ยวบิน) ร้อยละ 44 และเพิ่มขึ้นจากเดือน ก.ย. 66 (2,335 เที่ยวบิน) ร้อยละ 32 โดยจำนวนเที่ยวบินดังกล่าวเป็นจำนวนเที่ยวบินรับขนผู้โดยสารแบบประจำและเที่ยวบินเช่าเหมาลำ ไม่รวมเที่ยวบินรับขนสินค้า ขณะที่ในส่วนของผู้โดยสาร เดือน ต.ค. 66 มี 589,993 คน เพิ่มขึ้นจากเดือน ส.ค. 66 (333,344 คน) ร้อยละ 77 และเพิ่มขึ้นจากเดือน ก.ย. 66 (365,980 คน) ร้อยละ 61
“นักท่องเที่ยวชาวจีนเป็นกลุ่มนักท่องเที่ยวเป้าหมายหลักของไทย ซึ่งก่อนสถานการณ์โควิด-19 ช่วงปี 2561 มีจำนวนนักท่องเที่ยวชาวจีนกว่า 10 ล้านคน อย่างไรก็ดี ในปีนี้แม้สถานการณ์โควิด-19 ได้คลี่คลายลงมากและนับเป็นเพียงโรคประจำถิ่นแล้ว จำนวนนักท่องเที่ยวชาวจีนยังต่ำกว่าเป้าหมายที่หน่วยงานราชการไทยที่เกี่ยวข้องคาดการณ์ไว้ ซึ่งการยกเว้นการตรวจลงตราเพื่อการท่องเที่ยวสำหรับนักท่องเที่ยวจีน และคาซัคสถานเป็นการชั่วคราวเป็นกรณีพิเศษ เป็นเวลา 5 เดือนตามนโยบายรัฐบาล จะช่วยสนับสนุนการส่งเสริมการท่องเที่ยวและเศรษฐกิจอย่างมีนัยสำคัญ” โฆษกประจำสำนักนายกรัฐมนตรีกล่าว

ที่มา : https://www.thaigov.go.th/news/contents/details/72478