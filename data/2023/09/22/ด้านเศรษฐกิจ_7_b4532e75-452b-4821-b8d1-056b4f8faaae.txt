รัฐบาลไทย-ข่าวทำเนียบรัฐบาล-กรมทางหลวงชนบท ยกระดับถนนสาย กพ.4007 จังหวัดกำแพงเพชร เสร็จสมบูรณ์


วันศุกร์ที่ 22 กันยายน 2566
กรมทางหลวงชนบท ยกระดับถนนสาย กพ.4007 จังหวัดกำแพงเพชร เสร็จสมบูรณ์
เพิ่มประสิทธิภาพการคมนาคมขนส่งพืชผลทางการเกษตรระหว่างจังหวัด ประชาชนเดินทางได้อย่างสะดวกรวดเร็วและปลอดภัย ตามนโยบายของรัฐมนตรีว่าการกระทรวงคมนาคม
กรมทางหลวงชนบท กระทรวงคมนาคม โดยสำนักงานทางหลวงชนบทที่ 8 (นครสวรรค์) ดำเนินโครงการก่อสร้างและยกระดับชั้นทางถนนทางหลวงชนบทสาย กพ.4007 แยก ทล.1278 - บ้านนาถัง อำเภอพรานกระต่าย จังหวัดกำแพงเพชร เสร็จสมบูรณ์ โดยขยายความกว้างผิวจราจรและซ่อมสร้างผิวทางแอสฟัลท์ติกคอนกรีต ด้วยวิธี Pavement In - Place Recycling กว้าง 7 เมตร ไหล่ทางกว้างข้างละ 2.5 เมตร พร้อมติดตั้งอุปกรณ์อำนวยความปลอดภัย บริเวณช่วง กม. ที่ 28+663 - 33+350 ระยะทาง 4.687 กิโลเมตร ใช้งบประมาณ 29.997 ล้านบาท เนื่องจากสายทางมีปริมาณการจราจรมากถึง 4,255 คัน/วัน ทั้งนี้ เพื่อเป็นการเพิ่มประสิทธิภาพในการเดินทางระหว่างจังหวัดให้มีความคล่องตัวมากยิ่งขึ้น สนับสนุนการคมนาคมขนส่งพืชผลทางการเกษตรประชาชนสามารถสัญจรไป - มาได้อย่างสะดวกรวดเร็วและปลอดภัย ใช้เป็นเส้นทางลัดทางเลี่ยงในช่วงเทศกาล ช่วยป้องกันและลดการเกิดอุบัติเหตุทางถนน ตามนโยบายของนายสุริยะ จึงรุ่งเรืองกิจ รัฐมนตรีว่าการกระทรวงคมนาคม

ที่มา : https://www.thaigov.go.th/news/contents/details/72491