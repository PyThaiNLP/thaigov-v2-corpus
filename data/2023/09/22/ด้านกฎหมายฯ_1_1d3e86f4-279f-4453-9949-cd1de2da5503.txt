รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม ร่วมถ่ายทอดมุมมอง ประสบการณ์จากรุ่นสู่รุ่น เพื่อเพิ่มประสิทธิภาพในการปฏิบัติงานของข้าราชการและเจ้าหน้าที่กรมสอบสวนคดีพิเศษ


วันพฤหัสบดีที่ 21 กันยายน 2566
21/09/2566
พิมพ์
รัฐมนตรีว่าการกระทรวงยุติธรรม ร่วมถ่ายทอดมุมมอง ประสบการณ์จากรุ่นสู่รุ่น เพื่อเพิ่มประสิทธิภาพในการปฏิบัติงานของข้าราชการและเจ้าหน้าที่กรมสอบสวนคดีพิเศษ
รัฐมนตรีว่าการกระทรวงยุติธรรม ร่วมถ่ายทอดมุมมอง ประสบการณ์จากรุ่นสู่รุ่น เพื่อเพิ่มประสิทธิภาพในการปฏิบัติงานของข้าราชการและเจ้าหน้าที่กรมสอบสวนคดีพิเศษ
ในวันพฤหัสบดีที่ ๒๑ กันยายน ๒๕๖๖ เวลา ๑๖.๓๐ น. พันตำรวจเอก ทวี สอดส่อง รัฐมนตรีว่าการกระทรวงยุติธรรม ร่วมถ่ายทอดมุมมอง ประสบการณ์จากรุ่นสู่รุ่น เพื่อเพิ่มประสิทธิภาพในการปฏิบัติงานของข้าราชการและเจ้าหน้าที่กรมสอบสวนคดีพิเศษ โดยมี นายสมบูรณ์ ม่วงกล่ำ ที่ปรึกษารัฐมนตรีว่าการกระทรวงยุติธรรม นายกูเฮง ยาวอหะซัน เลขานุการรัฐมนตรีว่าการกระทรวงยุติธรรม
พันตำรวจตรี สุริยา สิงหกมล อธิบดีกรมสอบสวนคดีพิเศษ พร้อมด้วยอดีตผู้บริหารกรมสอบสวนคดีพิเศษ ข้าราชการ ผู้เกษียนอายุราชการ และเจ้าหน้าที่ที่เกี่ยวข้อง เข้าร่วมฯ ณ อาคารสโมสร NT ห้อง NT Auditorium และห้อง NT Grand Ballroom บริษัท โทรคมนาคมแห่งชาติ จำกัด (มหาชน) ถนนแจ้งวัฒนะ เขตหลักสี่ กรุงเทพมหานคร
ในการนี้ ผู้ร่วมงานได้รับฟังการอภิปรายในหัวข้อ "สมาธิ ลดเครียด ชะลอวัย" รับมอบโล่เกียรติยศและของที่ระลึกแก่ผู้เกษียณอายุราชการ อีกทั้ง ร่วมรับฟังการเสวนาหัวข้อ "มุมคิด ประสบการณ์ ของอดีตผู้บริหารกรมสอบสวนคดีพิเศษ" ประกอบด้วย พันตำรวจเอก ทวี สอดส่องรัฐมนตรีว่าการกระทรวงยุติธรรม พันตำรวจโท กรวัชร์ ปานประภากร อดีตอธิบดีกรมสอบสวนคดีพิเศษ ดร.ศรีปริญญา ธูปกระจ่าง อดีตผู้เชี่ยวชาญเฉพาะด้านคดีพิเศษ
ได้เล่าถึงประสบการณ์ทำงานที่ผ่านมาในฐานะที่เคยดำรงตำแหน่งผู้บริหารระดับสูงของกรมสอบสวนคดีพิเศษ พร้อมทั้งถ่ายทอดมุมมองความคิดและประสบการณ์ให้แก่ข้าราชการกรมสอบสวนคดีพิเศษ เพื่อเป็นแนวทางในการปฏิบัติงานและสามารถนำไปปรับใช้ให้เกิดการพัฒนาและเกิดประสิทธิภาพสูงสุดในการปฏิบัติงานต่อไป อีกทั้งให้คำแนะนำและเล่าถึงวิธีการปรับตัวสำหรับการใช้ชีวิตหลังเกษียณให้มีความสุข
พันตำรวจเอก ทวี สอดส่อง รัฐมนตรีว่าการกระทรวงยุติธรรม กล่าวว่า ความยุติธรรม เป็นนามธรรมสูง ถ้าไม่มีความยุติธรรมอย่าหวังว่าจะเกิดการพัฒนา อย่าหวังว่าจะเกิดการปรองดอง กรมสอบสวนคดีพิเศษ แม้จะรับเรื่องอะไรมาก็ตามจะต้องมีความโปร่งใส กล้าหาญ ที่จะให้ความเป็นธรรมกับประชาชน การจะมีเกียรติยศเกียรติศักดิ์จะต้องตั้งอยู่บนความจริง และความจริงถ้าหากปรากฏขึ้นแล้วเชื่อว่าความชั่วร้ายจะหายไป วันนี้เราจะยกระดับหลักนิติธรรมขึ้นมา อยากให้ทุกคนร่วมมือกันปฏิบัติตามหลักนิติธรรม  คิดและพัฒนาเครื่องมือเพื่อทำคดีที่รับผิดชอบให้ปรากฏความจริงให้สำเร็จ เพื่อสร้างความเชื่อมั่นให้กับประชาชน ถ้าประชาชนเชื่อมั่นจะทำให้ยกระดับองค์กรและกระบวนการยุติธรรมขึ้นได้จะพยายามส่งเสริมและสนับสนุนให้พวกเราทุกคนได้รักษา อำนวยความเป็นธรรม และร่วมสร้างสังคมให้เกิดความเป็นธรรมต่อไป
“กรมสอบสวนคดีพิเศษก็เป็นหน่วยงานด้านกฎหมาย ซึ่งมีหน้าที่ต้องค้นหาความจริงเพื่อความยุติธรรม และความจริงนั้นจะหาได้จากไหน ความจริงก็จะหาได้จากพยานหลักฐาน ซึ่งพยานหลักฐานนั้นก็มีอยู่ 3 อย่าง คือ พยานบุคคล พยานวัตถุ และพยานเอกสาร ดังนั้น การจะอำนวยความเป็นธรรมหรือความยุติธรรม ก็เป็นหน้าที่ของกรมสอบสวนคดีพิเศษ ที่ไม่เพียงแต่ทำหนึ่งให้ได้ร้อย ได้พัน ได้หมื่น หรือได้แสน แต่ทำหนึ่งต้องได้เป็นล้านเป็นสิบล้าน ต้องทำสิ่งที่ยิ่งใหญ่ที่สร้างผลกระทบต่อการอำนวยความยุติธรรมเป็นวงกว้าง มีคุณค่าสูงแก่สังคม” รมว.ยุติธรรม กล่าว

ที่มา : https://www.thaigov.go.th/news/contents/details/72479