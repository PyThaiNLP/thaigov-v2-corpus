รัฐบาลไทย-ข่าวทำเนียบรัฐบาล-พม. รับมอบ HANDYDESK อุปกรณ์ส่งเสริมการเรียน เพื่อเด็ก เยาวชนในถิ่นทุรกันดาร


วันศุกร์ที่ 22 กันยายน 2566
พม. รับมอบ HANDYDESK อุปกรณ์ส่งเสริมการเรียน เพื่อเด็ก เยาวชนในถิ่นทุรกันดาร
พม. รับมอบ HANDYDESK อุปกรณ์ส่งเสริมการเรียน เพื่อเด็ก เยาวชนในถิ่นทุรกันดาร
วันนี้ (22 ก.ย. 66) เวลา 09.30 น. นายอนุกูล  ปีดแก้ว ปลัดกระทรวงการพัฒนาสังคมและความมั่นคงของมนุษย์ (ปลัด พม.) เป็นประธานรับมอบกระเป๋าสะพาย HANDYDESK จำนวน 400 ใบ มูลค่า 676,000 บาท จากคุณอัฑฒ์ จันศิริ พร้อมครอบครัวจันศิริ และคุณเคน พัธโนทัย  เพื่อให้กระทรวง พม. นำไปส่งต่อให้กับกลุ่มเด็กและเยาวชนด้อยโอกาสในถิ่นทุรกันดารได้ใช้ประโยชน์ทางการศึกษา โดยมี นายกันตพงศ์ รังษีสว่าง รองปลัดกระทรวง การพัฒนาสังคมและความมั่นคงของมนุษย์ ร่วมรับมอบ ณ ห้องรับรอง ชั้น 8 กระทรวง พม. สะพานขาว ถนนกรุงเกษม กทม.
นายอนุกูล กล่าวว่า กระเป๋าสะพาย HANDYDESK เป็นกระเป๋าที่มาพร้อมกับโต๊ะพับได้ มีน้ำหนักเบา กันน้ำได้ สะดวกต่อการพกพาสำหรับเด็ก ซึ่งออกแบบมาเพื่อเด็กนักเรียนได้ใช้ประโยชน์ในการเขียนหนังสือ อ่านหนังสือในที่ๆไม่มีโต๊ะ หรือในสถานที่ที่ต้องการจะใช้โต๊ะเพื่อนั่งเรียน โดยด้านในกระเป๋ามีช่องสำหรับใส่อุปกรณ์การเรียน สมุดหนังสือ และมีช่องด้านข้างสำหรับใส่ขวดน้ำ ทั้งนี้ กระเป๋า 1 ใบ ผลิตโดยใช้วัสดุรีไซเคิลจากขวดพลาสติก ขนาด 500 มล. จำนวน 27 ขวด เป็นการช่วยลดขยะ ลดการใช้ทรัพยากร และเป็นมิตรต่อสิ่งแวดล้อม ซึ่งกระทรวง พม. จะนำไปส่งต่อให้ถึงมือกลุ่มเด็กและเยาวชนด้อยโอกาสในถิ่นทุรกันดารได้ใช้ประโยชน์ทางการศึกษาต่อไป
นายอนุกูล กล่าวเพิ่มเติมว่า วันนี้ กระทรวง พม. ได้รับความร่วมมือจากภาคีเครือข่ายภาคประชาชน โดยคุณอัฑฒ์ จันศิริ พร้อมครอบครัวจันศิริ และคุณเคน พัธโนทัย  ได้เข้ามามีส่วนช่วยขับเคลื่อนสังคม นับเป็นแบบอย่างที่ดีในสังคม เมื่อท่านมีโอกาสให้และมีมากกว่า จึงนำมาแบ่งปันให้กับคนที่ขาดแคลน โดยมามอบแรงบันดาลใจและอุปกรณ์การเรียนสำหรับกลุ่มเป้าหมายที่เป็นเด็กและเยาวชน โดยเฉพาะกลุ่มชนเผ่าบนพื้นที่สูงในจังหวัดแม่ฮ่องสอน โดยการมอบกระเป๋า HANDYDESK ครั้งนี้ นับเป็นโอกาสให้เด็กชนเผ่าบนพื้นที่สูงได้มีโอกาสใช้กระเป๋าที่เป็นทั้งโต๊ะสำหรับเขียนหนังสือได้ และใส่อุปกรณ์การเรียนได้ ทำให้เด็กรู้สึกพร้อมในการเรียนมากขึ้น ซึ่งกระเป๋าใบนี้ 1 ใบ ทำจากขวดพลาสติกถึง 27 ขวด นอกจากจะเป็นการได้ช่วยเหลือเด็กแล้ว ยังจะทำให้เด็กได้รู้จักความเป็นมาของกระเป๋าใบนี้ เพื่อเป็นการช่วยกันดูแลรักษาสิ่งแวดล้อมร่วมกันอีกด้วย
#ช่วย24ชั่วโมง #พม24ชม #ข่าวพม #esshelpme #กระทรวงพม

ที่มา : https://www.thaigov.go.th/news/contents/details/72511