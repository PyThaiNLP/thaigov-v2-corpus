รัฐบาลไทย-ข่าวทำเนียบรัฐบาล-​นายกฯ ไทย - มาเลเซีย ร่วมผลักดันความร่วมมือเศรษฐกิจ ส่งเสริมการพัฒนาพื้นที่ชายแดนไทย – มาเลเซีย พร้อมแก้ไขสถานการณ์ในจังหวัดชายแดนภาคใต้ 


วันศุกร์ที่ 22 กันยายน 2566
22/09/2566
พิมพ์
​นายกฯ ไทย - มาเลเซีย ร่วมผลักดันความร่วมมือเศรษฐกิจ ส่งเสริมการพัฒนาพื้นที่ชายแดนไทย – มาเลเซีย พร้อมแก้ไขสถานการณ์ในจังหวัดชายแดนภาคใต้
​นายกฯ ไทย - มาเลเซีย ร่วมผลักดันความร่วมมือเศรษฐกิจ ส่งเสริมการพัฒนาพื้นที่ชายแดนไทย – มาเลเซีย พร้อมแก้ไขสถานการณ์ในจังหวัดชายแดนภาคใต้
วันนี้ ( 21 กันยายน 2566) เวลา 16.00 น. ดาโตะ เซอรี อันวาร์ อิบราฮิม (Dato’ Seri Anwar Ibrahim) นายกรัฐมนตรีมาเลเซีย พบหารือกับนายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง ในโอกาสเข้าร่วมการประชุมสมัชชาสหประชาชาติ สมัยสามัญครั้งที่ 78 (UNGA78) ณ นครนิวยอร์ก สหรัฐอเมริกา โดยภายหลังเสร็จสิ้นการหารือ นายชัย วัชรงค์ โฆษกประจำสำนักนายกรัฐมนตรี กล่าวสรุปสาระสำคัญดังนี้
นายกรัฐมนตรีขอบคุณนายกรัฐมนตรีมาเลเซีย สำหรับสารแสดงความยินดีในโอกาสเข้ารับตำแหน่งนายกรัฐมนตรีไทยมั่นใจในอนาคตที่สดใสระหว่างความสัมพันธ์ของทั้งสองประเทศ โดยพร้อมที่จะทำงานร่วมกันอย่างใกล้ชิด เพื่อเพิ่มพูนความสัมพันธ์บนพื้นฐานของความมั่นคงและความเจริญรุ่งเรืองร่วมกัน
โดยไทยตอบรับคำเชิญที่จะเดินทางเยือนมาเลเซียในโอกาสแรก ซึ่งฝ่ายไทยเสนอให้มีการพบหารือของคณะภาคธุรกิจเพื่อส่งเสริมการค้าการลงทุนระหว่างกันด้วย
ทั้งสองฝ่ายเห็นพ้องว่าไทยและมาเลเซีย ยังมีศักยภาพที่จะร่วมมือกันเพิ่มเติมได้อีกมาก ทั้งด้านการค้า การลงทุน และการท่องเที่ยว ซึ่งฝ่ายมาเลเซียชื่นชมการพลิกฟื้นด้านการท่องเที่ยวของไทย ทั้งสองฝ่ายเห็นควรให้จัดการประชุมคณะกรรมาธิการร่วมไทย - มาเลเซีย ครั้งต่อไปโดยเร็วเพื่อผลักดันความร่วมมือ
ทั้งสองฝ่ายเห็นพ้องที่จะส่งเสริมความร่วมมือด้านการท่องเที่ยว โดยไทยยินดีที่นักท่องเที่ยวมาเลเซียมาท่องเที่ยวไทยในลำดับต้น และพร้อมต้อนรับนักท่องเที่ยวจากมาเลเซียเพิ่มมากขึ้น
ด้านความร่วมมือในประเด็นสถานการณ์ในจังหวัดชายแดนภาคใต้ และความมั่นคง นายกรัฐมนตรียินดีที่มาเลเซียให้การสนับสนุนการส่งเสริมสันติภาพเเละการพัฒนาจังหวัดชายแดนภาคใต้ร่วมกัน ซึ่งรัฐบาลจะติดตามเเละประสานความร่วมมืออย่างต่อเนื่อง ขณะเดียวกัน ทั้งสองประเทศจะผลักดันความร่วมมือเพื่อรับมือกับความท้าทายด้านความมั่นคง เช่น ยาเสพติด

ที่มา : https://www.thaigov.go.th/news/contents/details/72482