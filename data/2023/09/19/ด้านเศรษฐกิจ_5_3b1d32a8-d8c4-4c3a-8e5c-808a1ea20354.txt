รัฐบาลไทย-ข่าวทำเนียบรัฐบาล-“กองทัพเรือ” จับมือ “กรุงไทย” พัฒนาบริการจัดการทางการเงินแบบครบวงจร ยกระดับคุณภาพชีวิตกำลังพล


วันอังคารที่ 19 กันยายน 2566
19/09/2566
พิมพ์
“กองทัพเรือ” จับมือ “กรุงไทย” พัฒนาบริการจัดการทางการเงินแบบครบวงจร ยกระดับคุณภาพชีวิตกำลังพล
กองทัพเรือ และ ธ.กรุงไทย ร่วมลงนามบันทึกข้อตกลงการให้บริการระบบบริการจัดการทางการเงินและการบริการด้านสิทธิกำลังพล เพื่อเพิ่มประสิทธิภาพการดำเนินงานด้านงบประมาณและการเงินของกองทัพเรือผ่าน Krungthai Corporate Online สนับสนุนภารกิจด้านดิจิทัล
กองทัพเรือ และธนาคารกรุงไทย ร่วมลงนามในบันทึกข้อตกลง การให้บริการระบบบริการจัดการทางการเงินและการบริการด้านสิทธิกำลังพล เพื่อเพิ่มประสิทธิภาพการดำเนินงานด้านงบประมาณและการเงินของกองทัพเรือ ผ่าน Krungthai Corporate Online สนับสนุนภารกิจด้านดิจิทัล ผลักดันโรงพยาบาลในสังกัดสู่ Smart Hospital ด้วยบริการ Smart Healthcare  พร้อมเพิ่มสิทธิประโยชน์ผ่านบัญชีเงินเดือน เงินฝากและสินเชื่อ ยกระดับคุณภาพชีวิตกำลังพลกองทัพเรือในทุกระดับ
พลเรือเอก เชิงชาย ชมเชิงแพทย์ ผู้บัญชาการทหารเรือ กล่าวว่า กองทัพเรือให้ความสำคัญกับประสิทธิภาพการดำเนินงานในทุกด้าน ทุกภาระกิจอันหลากหลายของกองทัพเรือ โดยเฉพาะด้านการบริหารจัดการเงินงบประมาณ การบริหารจัดการด้านการรับ และจ่ายเงินให้กับหน่วยงานต่างๆ ของกองทัพเรือที่ให้บริการกับภาคประชาชน และภาคเอกชนผ่านช่องทางดิจิทัล ให้สอดคล้องกับยุทธศาสตร์ National e-Payment ของประเทศ พร้อมมุ่งมั่นพัฒนาสวัสดิการและส่งเสริมคุณภาพชีวิตของกำลังพลและครอบครัวจึงร่วมมือกับธนาคารกรุงไทยซึ่งเป็นธนาคารพาณิชย์ของรัฐที่มีศักยภาพและมีเทคโนโลยีดิจิทัลที่ทันสมัยในการให้บริการแก่หน่วยงานภาครัฐ และได้ลงนามบันทึกข้อตกลง (MOU) การให้บริการระบบบริการจัดการทางการเงินและการบริการด้านสิทธิกำลังพลกับธนาคารกรุงไทยในครั้งนี้  เพื่อต่อยอดความร่วมมือในการเพิ่มประสิทธิภาพการบริหารจัดการงบประมาณและการเงินของกองทัพเรือ ตลอดจนยกระดับคุณภาพชีวิตกำลังพลกองทัพเรือในทุกระดับให้ดียิ่งขึ้น
นายผยง ศรีวณิช กรรมการผู้จัดการใหญ่ ธนาคารกรุงไทย กล่าวว่า ธนาคารกรุงไทยในฐานะธนาคารพาณิชย์ของรัฐ มีความมุ่งมั่นในการพัฒนาเทคโนโลยีและนวัตกรรมทางการเงิน เพื่อสนับสนุนการดำเนินงานของภาครัฐ รวมทั้งช่วยให้ภาคธุรกิจและภาคประชาชน สามารถเข้าถึงบริการของภาครัฐได้อย่างสะดวก รวดเร็ว และมีประสิทธิภาพ  มุ่งมั่นพัฒนาผลิตภัณฑ์และบริการทางการเงิน เพื่อตอบโจทย์ความต้องการของลูกค้าทุกกลุ่มในทุกมิติและทุกช่องทางของธนาคาร เพื่อยกระดับคุณภาพชีวิตของคนไทยให้ดีขึ้นในทุกวัน ที่ผ่านมากองทัพเรือได้เปิดโอกาสให้ธนาคารกรุงไทยได้นำดิจิทัลเทคโนโลยีมาสนับสนุนภารกิจของกองทัพเรือแล้วในบางธุรกรรมและบางหน่วยงาน อาทิ การให้บริการด้านธุรกรรมต่างประเทศและอัตราแลกเปลี่ยน การให้บริการ  Letter of Credit  (L/C)  การจัดการบัญชีเงินเดือน และโครงการ Smart Hospital  ที่ได้นำร่องเปิดให้บริการร่วมกับโรงพยาบาลสังกัดกองทัพเรือ จำนวน 2 แห่ง คือ โรงพยาบาลสมเด็จพระปิ่นเกล้าและโรงพยาบาลสมเด็จพระนางเจ้าสิริกิติ์ ในการพัฒนาระบบการชำระเงินและเบิกจ่ายตรงเงินสวัสดิการรักษาพยาบาลข้าราชการผ่านกระเป๋าสุขภาพ บนแอปพลิเคชันเป๋าตัง
ในครั้งนี้ ธนาคารกรุงไทย ได้ร่วมพัฒนาระบบบริหารจัดการทางการเงินและยกระดับบริการด้านสิทธิกำลังพล เพื่อสนับสนุนการดำเนินงานในทุกหน่วยงานของกองทัพเรือ โดยนำดิจิทัลเทคโนโลยีมาเชื่อมโยงการให้บริการแบบบูรณาการเพื่อยกระดับบริการให้ครอบคลุมภารกิจในด้านต่างๆ  ดังนี้
• บริการบริหารจัดการทางการเงิน บนระบบ Krungthai Corporate Online ที่เพิ่มประสิทธิภาพการดำเนินงานด้านการจัดการเงินงบประมาณรายรับและรายจ่ายของหน่วยงานในกองทัพเรือทั้ง 142 หน่วยงาน รองรับการให้บริการรับชำระเงินและการจ่ายเงินของหน่วยงานภายใต้สังกัดกองทัพเรือที่ให้บริการกับภาคประชาชน และภาคเอกชน ผ่านดิจิทัลเพย์เมนท์โซลูชันที่ครบวงจรมากขึ้น เช่น ท่าเรือพาณิชย์สัตหีบ กิจการไฟฟ้าสวัสดิการสัมปทานกองทัพเรือ และรองรับการทำธุรกรรมต่างประเทศและอัตราแลกเปลี่ยน ผ่านบริการ Krungthai Trade Online
• บริการ Smart Hospital ที่จะขยายบริการไปยังโรงพยาบาลในสังกัดกองทัพเรือทั้งหมด โดยการพัฒนาระบบการชำระเงินและเบิกจ่ายตรงเงินสวัสดิการรักษาพยาบาลข้าราชการผ่านกระเป๋าสุขภาพ บนแอปพลิเคชันเป๋าตัง พร้อมทั้งต่อยอดในการยกระดับการใช้สิทธิผ่านบริการ Telehealth สำหรับผู้ป่วยที่รักษาทางไกล โดยไม่ต้องสำรองจ่าย และขยายไปยังสิทธิรักษาพยาบาลบัตรทอง ของสำนักงานหลักประกันสุขภาพแห่งชาติอีกด้วย
• บริการ Smart Academy กับหน่วยงานด้านการศึกษาภายใต้กองทัพเรือให้ครอบคลุมมากยิ่งขึ้น โดยนำนวัตกรรมและเทคโนโลยีมาช่วยเพิ่มประสิทธิภาพการบริหารจัดการด้านการศึกษา และอำนวยความสะดวกในชีวิตประจำวัน  ด้วยการรับชำระค่าธรรมเนียมการศึกษาผ่านระบบธนาคาร และบริการบัตรประจำตัวนักเรียน
• การเพิ่มสิทธิประโยชน์สำหรับกำลังพล ผ่านบัญชีเงินเดือนที่ได้สิทธิประกันคุ้มครองชีวิตและอุบัติเหตุ บริการด้านบัตรเครดิต บัตรเดบิต และ Krungthai NEXT และบริการด้านสินเชื่อสวัสดิการสำหรับข้าราชการกองทัพเรือ ทั้งสินเชื่อที่อยู่อาศัย  สินเชื่อธนวัฏ  สินเชื่อเอนกประสงค์ ที่พร้อมให้บริการกับกำลังพลกองทัพเรือ
โดยบริการทั้งหมดนี้เป็นการสนับสนุน วิสัยทัศน์และภารกิจด้านดิจิทัลของกองทัพเรือ เพื่อมุ่งหวังเพิ่มประสิทธิภาพให้กับหน่วยงานและยกระดับคุณภาพชีวิตทางด้านการเงินให้กับกำลังพลกองทัพเรือในทุกระดับให้ดีขึ้นในทุกวัน สอดคล้องกับภารกิจของธนาคารตามวิสัยทัศน์ “กรุงไทยเคียงข้างไทย สู่ความยั่งยืน”

ที่มา : https://www.thaigov.go.th/news/contents/details/72338