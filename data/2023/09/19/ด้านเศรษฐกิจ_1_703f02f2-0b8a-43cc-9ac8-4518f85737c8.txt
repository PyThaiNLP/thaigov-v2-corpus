รัฐบาลไทย-ข่าวทำเนียบรัฐบาล-ปลัดกระทรวงคมนาคม ร่วมกิจกรรมบริจาคโลหิต ประจำปี 2566 ในโครงการ Plus 1 “เพิ่มจำนวนครั้ง เพิ่มโลหิต เพิ่มชีวิต” 


วันอังคารที่ 19 กันยายน 2566
ปลัดกระทรวงคมนาคม ร่วมกิจกรรมบริจาคโลหิต ประจำปี 2566 ในโครงการ Plus 1 “เพิ่มจำนวนครั้ง เพิ่มโลหิต เพิ่มชีวิต”
....
กระทรวงคมนาคม ร่วมกับศูนย์บริการโลหิตแห่งชาติ สภากาชาดไทย จัดกิจกรรมบริจาคโลหิต ประจำปี 2566 ครั้งที่ 3 ตามโครงการ Plus 1 “เพิ่มจำนวนครั้ง เพิ่มโลหิต เพิ่มชีวิต” (Plus One Blood Donation, More Blood More Lives) ในวันที่ 18 กันยายน 2566 ณ บริเวณหน้ากระทรวงคมนาคม โดยมี นายชยธรรม์ พรหมศร ปลัดกระทรวงคมนาคม ผู้บริหาร และเจ้าหน้าที่กระทรวงคมนาคมร่วมบริจาคโลหิตในครั้งนี้ด้วย ทั้งนี้ กระทรวงคมนาคมได้ร่วมกับศูนย์บริการโลหิตแห่งชาติ สภากาชาดไทย จัดกิจกรรมบริจาคโลหิตมาอย่างต่อเนื่อง โดยในปี 2566 กำหนดจัดกิจกรรมฯ 4 ครั้ง ครั้งที่ 1 เมื่อวันที่ 20 มีนาคม 2566 ครั้งที่ 2 วันที่ 19 มิถุนายน 2566 ครั้งที่ 3 วันที่ 18 กันยายน 2566 และครั้งที่ 4 วันที่ 18 ธันวาคม 2566 เพื่อเป็นการสนับสนุนกิจกรรมทางสังคมให้บุคลากรมีส่วนร่วมในกิจกรรมบำเพ็ญประโยชน์และความรับผิดชอบขององค์กรต่อสังคม รวมทั้งการร่วมบริจาคโลหิตยังถือเป็นการดำเนินกิจกรรมเพื่อสังคม สาธารณประโยชน์ สาธารณกุศล ในโอกาสครบรอบ 111 ปี กระทรวงคมนาคม เมื่อวันที่ 1 เมษายน 2566 โดยสภากาชาดไทยจะนำรถบัสบริจาคโลหิตเคลื่อนที่มาจอดให้บริการ ณ บริเวณหน้ากระทรวงคมนาคม ซึ่งการบริจาคโลหิตถือเป็นการเสียสละ ที่ยิ่งใหญ่ เพื่อต่อชีวิตให้กับผู้อื่นโดยการบริจาคโลหิตปกติ 1 ครั้ง สามารถช่วยต่อชีวิตให้กับผู้ป่วยได้ 3 คน จึงขอเชิญชวนประชาชนช่วยกันบริจาคโลหิตเพื่อเป็นโลหิตสำรองสำหรับผู้เจ็บป่วยทั่วประเทศ

ที่มา : https://www.thaigov.go.th/news/contents/details/72333