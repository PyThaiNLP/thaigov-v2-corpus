รัฐบาลไทย-ข่าวทำเนียบรัฐบาล-ปลัดฯ ณัฐพล ร่วมยินดีวันครบรอบ 25 ปี สถาบันเหล็กและเหล็กกล้าแห่งประเทศไทย ย้ำเร่งพัฒนา 


วันอังคารที่ 19 กันยายน 2566
19/09/2566
พิมพ์
ปลัดฯ ณัฐพล ร่วมยินดีวันครบรอบ 25 ปี สถาบันเหล็กและเหล็กกล้าแห่งประเทศไทย ย้ำเร่งพัฒนา
ปลัดกระทรวงอุตสาหกรรม ณัฐพล ร่วมยินดีวันครบรอบ 25 ปี สถาบันเหล็กและเหล็กกล้าแห่งประเทศไทย ย้ำเร่งพัฒนา "Green Steel” สู่อุตสาหกรรมเหล็กที่เข้มแข็งและยั่งยืน
วันที่ 15 กันยายน 2566 เวลา 18.00 น. ดร.ณัฐพล รังสิตพล ปลัดกระทรวงอุตสาหกรรม ร่วมงานวันคล้ายวันสถาปนาสถาบันเหล็กและเหล็กกล้าแห่งประเทศไทย ครบรอบ 25 ปี (Iron and Steel Institute of Thailand 25 years) พร้อมมอบโล่ที่ระลึกขอบคุณผู้สนับสนุนการจัดงานในครั้งนี้ โดยมีนายวิษณุ ทับเที่ยง หัวหน้าผู้ตรวจราชการกระทรวงอุตสาหกรรม ผู้บริหารหน่วยงานภาครัฐ ภาคเอกชน ร่วมงาน และมี นายวิโรจน์ โรจน์วัฒนชัย ผู้อำนวยการสถาบันเหล็กและเหล็กกล้าแห่งประเทศไทย ให้การต้อนรับ ณ ห้องประชุม อโนมา 3 ชั้น 3 โรงแรมอโนมา แกรนด์ กรุงเทพฯ
ปลัดกระทรวงอุตสาหกรรม กล่าวว่า ปูน เหล็ก คืออุตสาหกรรมสร้างประเทศและมีการต่อยอดไปสู่อุตสาหกรรมพื้นฐานของวัตถุดิบที่สำคัญไม่ว่าจะเป็นอุตสาหกรรมรถยนต์ อุตสาหกรรมอิเล็กทรอนิกส์ ซึ่งคิดเป็น 30% ของภาคอุตสาหกรรมทั้งหมดของประเทศ และตลอดระยะเวลา 25 ปี ที่สถาบันเหล็กและเหล็กกล้าแห่งประเทศไทย ได้ฝ่าฟันอุปสรรคต่างๆ มามากมาย ทั้งการแข่งขันจากต่างประเทศ และการพัฒนาอุตสาหกรรมเหล็กในปัจจุบัน ผมคิดว่าจะมีทิศทางที่สามารถเดินหน้าต่อไปได้เป็นอย่างดี โดยเฉพาะเรื่องการพัฒนา "Green Steel” ที่ทุกท่านได้เข้าร่วมรับฟังจากการสัมมนาในวันนี้ เป็นความท้าทายของอุตสาหกรรมเหล็กไทยในบริบทใหม่ สู่การพัฒนาที่ต้องเร่งดำเนินการ ทั้งนี้ที่ผ่านมากระทรวงอุตสาหกรรม ยังได้ออกมาตรการช่วยเหลืออุตสาหกรรมเหล็กให้สามารถแข่งขันได้ในตลาดโลกอยู่ตลอด โอกาสนี้ ผมขอแสดงความยินดี และขอชื่นชมผลงานของสถาบันฯ ที่เปรียบเสมือนฟันเฟืองในการพัฒนาภาคอุตสาหกรรม และขอส่งความปรารถนาดีมายังผู้บริหาร เจ้าหน้าที่ และผู้ที่มีส่วนเกี่ยวข้องทุกท่าน และขออาราธนาอำนาจแห่งคุณพระศรีรัตนตรัย องค์พระนารายณ์และสิ่งศักดิ์สิทธิ์ทั้งหลาย ที่ทุกท่านให้ความเคารพนับถือ โปรดดลบันดาลให้คณะผู้บริหาร เจ้าหน้าที่ และผู้ที่มีส่วนเกี่ยวข้องทุกท่าน จงประสบแต่ความสุข ความเจริญ อุตสาหกรรมเหล็กและเหล็กกล้ามีความเข้มแข็ง สถาบันเหล็กฯ มีความยั่งยืน และเป็นกลไกที่สำคัญให้เศรษฐกิจและสังคมของประเทศไทยสืบต่อไป

ที่มา : https://www.thaigov.go.th/news/contents/details/72347