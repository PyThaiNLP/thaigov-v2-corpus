รัฐบาลไทย-ข่าวทำเนียบรัฐบาล-ผู้ตรวจภาสกรฯ ลงพื้นที่สิงห์บุรีตรวจราชการรอบ 2/2566 พร้อมเยี่ยมชมกลุ่มวิสาหกิจชุมชนผู้สูงวัยใส่ใจคุณภาพ 


วันอังคารที่ 19 กันยายน 2566
19/09/2566
พิมพ์
ผู้ตรวจภาสกรฯ ลงพื้นที่สิงห์บุรีตรวจราชการรอบ 2/2566 พร้อมเยี่ยมชมกลุ่มวิสาหกิจชุมชนผู้สูงวัยใส่ใจคุณภาพ
ผู้ตรวจราชการกระทรวงอุตสาหกรรม ภาสกรฯ ลงพื้นที่สิงห์บุรีตรวจราชการรอบ 2/2566 พร้อมเยี่ยมชมกลุ่มวิสาหกิจชุมชนผู้สูงวัยใส่ใจคุณภาพ
วันที่ 12 กันยายน 2566 เวลา 13.00 น. นายภาสกร ชัยรัตน์ ผู้ตรวจราชการกระทรวงอุตสาหกรรม ได้เดินทางมาตรวจราชการกรณีปกติ รอบที่ 2 ประจำปีงบประมาณ พ.ศ.2566 ของสำนักงานอุตสาหกรรมจังหวัดสิงห์บุรี ณ ห้องประชุมสำนักงานอุตสาหกรรมจังหวัดสิงห์บุรี ตำบลบางมัญ อำเภอเมืองสิงห์บุรี  จังหวัดสิงห์บุรี  โดยมี นายสมบูรณ์ สุนทรศาสตร์ อุตสาหกรรมจังหวัดสิงห์บุรี พร้อมด้วยเจ้าหน้าที่ให้การต้อนรับและรายงานผลการดำเนินงานของสำนักงานอุตสาหกรรมจังหวัด ทั้งนี้ ผู้ตรวจภาสกรฯ ได้ถ่ายทอดนโยบายของปลัดกระทรวงอุตสาหกรรมให้สำนักงานอุตสาหกรรมจังหวัดสิงห์บุรี มุ่งเน้นการใช้ "หัว และ "ใจ" ในการทำงาน พร้อมนำนโยบาย MIND ถ่ายทอดให้แก่โรงงานในพื้นที่ เพื่อมุ่งยกระดับภาคอุตสาหกรรมให้สามารถอยู่กับชุมชนได้ สร้างภาพลักษณ์และคุณค่าใหม่ของภาคอุตสาหกรรมตามแนวอุตสาหกรรมวิถีใหม่ 4 มิติ คือ ความสำเร็จทางธุรกิจ การปรับธุรกิจให้เหมาะสมกับสถานการณ์โลกและกฎกติกาสากล การดูแลสังคมโดยรอบโรงงานอุตสาหกรรม การดูแลรักษาสิ่งแวดล้อมการกระจายรายได้ให้แก่ประชาชน สร้างงาน สร้างอาชีพ และกระตุ้นผู้ประกอบการให้ดำเนินธุรกิจเพื่อสังคม ประกอบกับทำงานร่วมกับชุมชนและเครือข่าย เพื่อพัฒนาคุณภาพชีวิตให้ประชาชนในพื้นที่ด้วย
วันที่ 13 กันยายน 2566 ผู้ตรวจภาสกรฯ และคณะ ได้ลงพื้นที่เยี่ยมชมกลุ่มวิสาหกิจชุมชนผู้สูงวัยใส่ใจคุณภาพ ณ วัดท่าพิกุล ตำบลโพธิ์สังโฆ อำเภอค่ายบางระจัน จังหวัดสิงห์บุรี ซึ่งนำเศษวัสดุจากชุมชนมาสร้างคุณค่าจากภูมิปัญญาท้องถิ่น โดยนำทางมะพร้าวมาแปรรูปเป็นไม้กวาด เพื่อผลิตใช้ในชุมชนและจำหน่ายให้แก่บริษัท น้ำตาลสิงห์บุรี จำกัด ทำให้สามารถกระจายรายได้ให้แก่สมาชิกในกลุ่ม สำนักงานอุตสาหกรรมสิงห์บุรี จึงได้มีการขับเคลื่อนนโยบาย MIND 4 มิติ ผ่านการประสานงานกับสถาบันการศึกษาในพื้นที่ คือ วิทยาลัยเทคนิคสิงห์บุรี ที่มีองค์ความรู้ในการออกแบบเครื่องทุ่นแรงมัดช่อและกำไม้กวาดทางมะพร้าว เพื่อให้กลุ่มวิสาหกิจฯ สามารถผลิตไม้กวาดได้เพียงพอต่อความต้องการของตลาด ยิ่งไปกว่านั้น ยังมีการดำเนินงานร่วมกับบริษัท น้ำตาลสิงห์บุรี จำกัด ให้เข้ามาเป็น Big Brother ให้แก่กลุ่มวิสาหกิจดังกล่าว และให้ความสำคัญเกี่ยวกับการดูแลชุมชนรอบโรงงาน และการกระจายรายได้ให้แก่ประชาชนในพื้นที่เพื่อให้มีชีวิตความเป็นอยู่ที่ดีขึ้นด้วย

ที่มา : https://www.thaigov.go.th/news/contents/details/72349