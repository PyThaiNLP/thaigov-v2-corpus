รัฐบาลไทย-ข่าวทำเนียบรัฐบาล-​รัฐมนตรีฯ พิมพ์ภัทรา ตรวจเยี่ยมหน่วยงาน อก. กลุ่มภารกิจด้านกำกับตรวจสอบกระบวนการผลิต (หกต.)


วันอังคารที่ 19 กันยายน 2566
19/09/2566
พิมพ์
​รัฐมนตรีฯ พิมพ์ภัทรา ตรวจเยี่ยมหน่วยงาน อก. กลุ่มภารกิจด้านกำกับตรวจสอบกระบวนการผลิต (หกต.)
​รัฐมนตรีว่าการกระทรวงอุตสาหกรรม พิมพ์ภัทรา ตรวจเยี่ยมหน่วยงานกระทรวงอุตสาหกรรม กลุ่มภารกิจด้านกำกับตรวจสอบกระบวนการผลิต (หกต.)
เมื่อเร็วๆ นี้ นางสาวพิมพ์ภัทรา วิชัยกุล รัฐมนตรีว่าการกระทรวงอุตสาหกรรม ตรวจเยี่ยมหน่วยงานในกลุ่มภารกิจด้านกำกับตรวจสอบกระบวนการผลิต ประกอบด้วย กรมโรงงานอุตสาหกรรม (กรอ.) และกรมอุตสาหกรรมพื้นฐานและการเหมืองแร่ (กพร.) โดยมี นายณัฐพล รังสิตพล ปลัดกระทรวงอุตสาหกรรม พร้อมด้วยเอกภัทร วังสุวรรณ รองปลัดกระทรวงอุตสาหกรรม และหัวหน้ากลุ่มภารกิจด้านกำกับตรวจสอบกระบวนการผลิต (หกต.) และคณะผู้บริหารกระทรวงอุตสาหกรรม ร่วมด้วย
กรมโรงงานอุตสาหกรรม มีนโยบายมุ่งกำกับดูแลโรงงานอุตสาหกรรมในทุกมิติ ตามนโยบาย ดิน (ดูแลเรื่องการจัดการกากอุตสาหกรรมให้เป็นไปตามกฎหมายกำหนด) น้ำ (การดูแลบำบัดน้ำเสียของโรงงานให้เหมาะสมก่อนปล่อยลงสู่แม่น้ำ คู คลอง) ลม (การดูแลควบคุมการปล่อยฝุ่นควันจากโรงงาน เพื่อลดการเกิด pm2.5) และ ไฟ (การปรับแก้กฎหมายความปลอดภัยในโรงงานให้สอดคล้องกับปัจจุบัน) พร้อมทั้งได้ดำเนินการโครงการอุตสาหกรรมสีเขียว เพื่อมอบให้กับสถานประกอบการที่ดำเนินธุรกิจให้เป็นมิตรกับชุมชนและสิ่งแวดล้อม มีความรับผิดชอบต่อสังคม มุ่งสู่การพัฒนาที่ยั่งยืน และสามารถอยู่ร่วมกันกับสังคมและชุมชนได้อย่างมีความสุข รวมทั้งเป็นการสร้างภาพลักษณ์และทัศนคติที่ดีต่อภาคอุตสาหกรรมของไทย และเป็นการสร้างขวัญและกำลังใจให้แก่สถานประกอบการอีกด้วย
ด้าน กพร. มีภารกิจเกี่ยวกับการจัดหาและจัดการวัตถุดิบ โดยการส่งเสริม สนับสนุน การพัฒนาอุตสาหกรรมเหมืองแร่ โลหกรรม อุตสาหกรรมพื้นฐาน และอุตสาหกรรมต่อเนื่อง เพื่อสร้งมูลค่าทางเศรษฐกิจ ให้มีการใช้ประโยชน์แร่และโลหะอย่างมีประสิทธิภาพ และรองรับความต้องการของภาคอุตสาหกรรม รักษาคุณภาพสิ่งแวดล้อม และความปลอดภัยอย่างยั่งยืน
รัฐมนตรีฯ พิมพ์ภัทรา กล่าวว่า กรมโรงงานอุตสาหกรรมควรมีภาพลักษณ์การเป็นหน่วยงานในด้านการส่งเสริมและสนับสนุนให้กับโรงงานอุตสาหกรรมในทุกมิติ พร้อมนำระบบดิจิทัลเข้ามาใช้ในการบริหารจัดการข้อมูลเพื่อเพิ่มประสิทธิภาพในการทำงานอย่างเต็มรูปแบบ รวมทั้งมีการให้บริการแบบ One Stop Service เพื่อให้ประชาชนผู้มาติดต่อได้รับความสะดวกในการประสานงาน และขอรับความช่วยเหลือได้อย่างรวดเร็ว ขณะเดียวกันควรมีการจัดตั้งหน่วยงานกลางเข้ามาช่วยตรวจสอบ ในกรณีที่กฎหมายคาบเกี่ยวกับหลายหน่วยงานเพื่อให้เกิดความเป็นกลางในการพิจารณา
ด้าน กพร. นั้นต้องขอบคุณการทำงานอย่างมืออาชีพในการบริหารทรัพยากรแผ่นดิน และการบริหารประเด็นข้อขัดแย้ง และเน้นย้ำให้นำเทคโนโลยีเข้ามาพัฒนากระบวนการทำงาน เพื่อให้สามารถระบุระยะเวลาการดำเนินการได้ชัดเจน ทั้งยังลดการทำงานของเจ้าหน้าที่ และฝากให้ดูแลฟื้นฟูพื้นที่บริเวณเหมืองต่าง ๆ ให้สามารถนำมาใช้ให้เกิดประโยชน์ต่อส่วนร่วม อาทิ การปรับปรุงเป็นสวนสาธารณะ รวมทั้งการวางแผนเพื่อรอบรับภาวะการณ์ภัยแล้งจากเอลนีโญ และภัยธรรมชาติในอนาคต

ที่มา : https://www.thaigov.go.th/news/contents/details/72352