รัฐบาลไทย-ข่าวทำเนียบรัฐบาล-ผู้ตรวจฯ เดชา นำทีม MIND บินตรงสู่แดนมังกร ชมฐานการผลิตรถยนต์ไฟฟ้า ตอกย้ำไทยเป็นฐานการผลิต EV มาตรฐานสากล


วันอังคารที่ 19 กันยายน 2566
19/09/2566
พิมพ์
ผู้ตรวจฯ เดชา นำทีม MIND บินตรงสู่แดนมังกร ชมฐานการผลิตรถยนต์ไฟฟ้า ตอกย้ำไทยเป็นฐานการผลิต EV มาตรฐานสากล
ผู้ตรวจราชการกระทรวงอุตสาหกรรม เดชา นำทีม MIND บินตรงสู่แดนมังกร ชมฐานการผลิตรถยนต์ไฟฟ้า ตอกย้ำไทยเป็นฐานการผลิต EV มาตรฐานสากล
นายเดชา จาตุธนานันท์ ผู้ตรวจราชการกระทรวงอุตสาหกรรม นำทีมหน่วยงานรัฐด้านการกำหนดนโยบายพัฒนาอุตสาหกรรมยานยนต์ไทย ประกอบด้วย นายกฤศ จันทร์สุวรรณ รองผู้อำนวยการสำนักงานเศรษฐกิจอุตสาหกรรม นายดุสิต อนันตรักษ์ ผู้อำนวยการศูนย์เทคโนโลยีสารสนเทศและการสื่อสาร สำนักงานปลัดกระทรวงอุตสาหกรรม นายชัยวิชิต ลิขิตาภรณ์ ผู้อำนวยการกองกำหนดมาตรฐาน สำนักงานมาตรฐานผลิตภัณฑ์อุตสาหกรรม และนายเกรียงศักดิ์ วงศ์พร้อมรัตน์ ผู้อำนวยการสถาบันยานยนต์ นำทีมเยือนสาธารณรัฐประชาชนจีน ระหว่างวันที่ 15-20 กันยายน 2566 เพื่อเข้าร่วมงาน “China-ASEAN Automotive Industry Forum” (CAAF) ซึ่งจัดเป็นครั้งแรก ณ เมืองหนานหนิง พร้อมร่วมหารือกับ China Automotive Technology and Research Center (CATARC) หน่วยงานด้านนโยบาย การมาตรฐาน และการทดสอบของสาธารณรัฐประชาชนจีน เพื่อหาแนวทางพัฒนาความร่วมมือด้านยานยนต์ไฟฟ้าร่วมกัน รวมทั้ง เข้าเยี่ยมผู้ผลิตยานยนต์ไฟฟ้าของจีน ที่มีการสร้างฐานการผลิตรถไฟฟ้าในประเทศไทยแล้ว
ในช่วง 2 วันแรก (วันที่ 15-16 กันยายน 2566) นายเดชาฯ และคณะ ได้เข้าเยี่ยมผู้ผลิตยานยนต์ไฟฟ้าของจีน 2 ราย ได้แก่  NETA Auto และ SAIC-CP Motor (MG) ซึ่งได้รับส่งเสริมการลงทุนผลิตยานยนต์ไฟฟ้าจาก BOI แล้ว (จากจำนวนนักลงทุนจีนทั้งหมด 7 ราย)  โดยผู้ผลิตทั้ง 2 ราย จะเริ่มผลิตรถยนต์ไฟฟ้าในไทยภายในปีหน้า และยืนยันว่าจะใช้ไทยเป็นฐานการผลิตเพื่อส่งออกไปยังประเทศต่างๆ อีกด้วย
NETA ผู้ผลิตรถยนต์สัญชาติจีนที่มีแนวคิดในการผลิตรถยนต์ที่ว่า “ทุกคนมีสิทธิเข้าถึงรถไฟฟ้า” ได้พาคณะเยี่ยมชมรถไฟฟ้ารุ่นใหม่และทดสอบสมรรถนะของรถไฟฟ้ารุ่นท๊อป NETA GT โดยผู้บริหารของ NETA ประเทศไทยกล่าวว่า ภายหลังจากเปิดตัว NETA V จนประสบความสำเร็จในตลาดประเทศไทย บริษัทฯ จึงเตรียมสานต่อความสำเร็จ โดยจะนำรถไฟฟ้ารุ่นใหม่ที่มาพร้อมเทคโนโลยีที่ทันสมัยมาผลิตในประเทศไทยในปีหน้า ทั้งนี้ ประเทศไทยจะเป็นฐานการผลิตรถยนต์ไฟฟ้าพวงมาลัยขวา เพื่อส่งออกไปจำหน่ายยังต่างประเทศอีกด้วย
ด้าน SAIC Motor-CP (MG) ได้ยืนยันการผลิตรถไฟฟ้า และการผลิตแบตเตอรี่ในประเทศไทย โดยจะเริ่มผลิตและจำหน่ายในเดือนเมษายน 2567 ในการเยือนครั้งนี้ บริษัท SAIC Motor ได้นำชมและทดสอบสมรรถนะรถไฟฟ้าแบรนด์ IM รุ่น L7 และ LS7 ซึ่งเป็นการพัฒนาร่วมกันระหว่างบริษัท กับ Alibaba รถยนต์รุ่น L7 จะมีการใส่ระบบช่วยขับขี่  (ADAS) ในระดับ 3 เพื่อช่วยอำนวยความสะดวกและเพิ่มระดับความปลอดภัยให้กับผู้ขับขี่ ทั้งนี้ รถไฟฟ้ารุ่นใหม่ที่กำลังจะเปิดตัว จะมีการพัฒนาแบตเตอรี่ลิเธี่ยมให้มีประสิทธิภาพเพิ่มมากขึ้น สามารถชาร์จได้เร็วขึ้น และวิ่งได้ระยะทางมากขึ้น
นอกจากนี้ คณะได้เยี่ยมชมโรงงาน Wuling NEV  (New Energy Vehicle) ซึ่งเป็นบริษัทในเครือของ SAIC Motor โดยโรงงานแห่งนี้เป็นฐานการผลิตรถยนต์ NEV (PHEV, EV และรถยนต์ไร้คนขับ (AV)) ประเภท Commercial Vehicles มีกำลังการผลิตปัจจุบันรวม 200,000 คันต่อปี และตั้งเป้าหมายว่า ในปี 2030 จะสามารถผลิตรถยนต์ได้ 1 ล้านคัน/ปี ปัจจุบัน มีสัดส่วนการผลิตเพื่อส่งออกร้อยละ 10 ประกอบด้วย การผลิตรถยนต์ K car ประเภท EV เพื่อส่งออกตลาดญี่ปุ่น และการผลิตรถยนต์ขนของ (ในอุตสาหกรรมลอจิสติกส์) ประเภท PHEV เพื่อส่งออกตลาดอเมริกาและยุโรป

ที่มา : https://www.thaigov.go.th/news/contents/details/72346