รัฐบาลไทย-ข่าวทำเนียบรัฐบาล-ปลัดฯ ณัฐพล ระดมหัวกะทิ MIND เร่งจัดทำข้อมูลการปรับปรุงโครงสร้างการแบ่งส่วนราชการภายใน อก.


วันอังคารที่ 19 กันยายน 2566
19/09/2566
พิมพ์
ปลัดฯ ณัฐพล ระดมหัวกะทิ MIND เร่งจัดทำข้อมูลการปรับปรุงโครงสร้างการแบ่งส่วนราชการภายใน อก.
ปลัดกระทรวงอุตสาหกรรม ณัฐพล ระดมหัวกะทิ MIND เร่งจัดทำข้อมูลการปรับปรุงโครงสร้างการแบ่งส่วนราชการภายในกระทรวงอุตสาหกรรม
วันที่ 13 กันยายน 2566 ดร.ณัฐพล รังสิตพล ปลัดกระทรวงอุตสาหกรรม เป็นประธานการประชุมหารือการปรับปรุงบทบาทภารกิจและโครงสร้างการแบ่งส่วนราชการภายในกระทรวงอุตสาหกรรม (อก.) โดยนางสาวณัฏฐิญา เนตยสุภา รองปลัดกระทรวงอุตสาหกรรม นายวิษณุ ทับเที่ยง หัวหน้าผู้ตรวจราชการกระทรวงอุตสาหกรรม นายวีระกิตติ์ รันทกิจธนวิชญ์ ผู้ตรวจราชการกระทรวงอุตสาหกรรม นางสาวณิรดา วิสุทธิชาติธาดา ผู้ช่วยปลัดกระทรวงอุตสาหกรรม ผู้บริหารระดับสูงของกระทรวงอุตสาหกรรม และอุตสาหกรรมจังหวัดทั่วประเทศ ร่วมประชุม ณ ห้องประชุมชุณหะวัณ อาคารสำนักงานปลัดกระทรวงอุตสาหกรรม (สปอ.) และผ่านสื่ออิเล็กทรอนิกส์ Zoom Meeting
รองปลัดฯ ณัฏฐิญา กล่าวว่า สำนักงานปลัดกระทรวงอุตสาหกรรม (สปอ.) ปรับโครงสร้างโดยจัดตั้งกองบริหารทรัพยากรบุคคลเพิ่ม จำนวน 1 กอง ส่วนภารกิจและโครงสร้างของกองกลางเสนอให้เพิ่มค่างานเพื่อทดแทนภารกิจของกองบริหารทรัพยากรบุคคลที่แยกออกไป นอกจากนี้ ยังได้แจ้งให้ที่ประชุมทราบว่า สปอ. ได้จัดทำแอปพลิเคชัน (Super App) สำหรับใช้เป็นเครื่องมือในการตรวจโรงงานให้เป็นมาตรฐานเดียวกันทั้ง อก. ซึ่งระบบจะมีการนำเทคโนโลยีมาใช้ในการเก็บข้อมูลด้วยอุปกรณ์ Smart Phone / Tablet เช่น การถ่ายรูป การบันทึกเสียง การบันทึกวิดีโอ และการกำหนดพิกัด เป็นต้น โดยเริ่มใช้งานได้แล้ว
หลังจากนั้น หน่วยงานในสังกัด อก. ได้รายงานความก้าวหน้าการดำเนินงานการปรับปรุงบทบาทภารกิจและโครงสร้างการแบ่งส่วนราชการภายใน อก. ดังนี้ 1) กรมโรงงานอุตสาหกรรม (กรอ.) เสนอการยกระดับบทบาทภารกิจการอนุญาต การกำกับดูแลไม่ให้อยู่ในหน่วยงานเดียว พร้อมสนับสนุนเพื่อเพิ่มประสิทธิภาพในการปฏิบัติงาน 2) กรมส่งเสริมอุตสาหกรรม (กสอ.) ความคืบหน้าขอจัดตั้งหน่วยงานระดับกองใหม่ จำนวน 2 กอง ได้แก่ กองพัฒนาเกษตรอุตสาหกรรมและศูนย์วิจัยและพัฒนาวัสดุอุตสาหกรรมสร้างสรรค์ โดยได้ประชุมหารือกับสำนักงาน ก.พ.ร และ สำนักงาน ก.พ. แล้ว และอยู่ระหว่างดำเนินการในขั้นตอนต่อไป 3) กรมอุตสาหกรรมพื้นฐานและการเหมืองแร่ (กพร.) เสนอความคืบหน้าขอจัดตั้งสำนักงานอุตสาหกรรมพื้นฐานและการเหมืองแร่เขต เพิ่ม 4 เขต ได้แก่ เขต 4 ภูเก็ต เขต 5 พิษณุโลก เขต 6 สระบุรี และเขต 7 ราชบุรี อยู่ระหว่างรอประชุมร่วมกับสำนักงาน ก.พ.ร.และสำนักงาน ก.พ. 4) สำนักงานคณะกรรมการอ้อยและน้ำตาลทราย (สอน.) เสนอความคืบหน้าขอจัดตั้งศูนย์เทคโนโลยีสารสนเทศและการสื่อสาร และกองอุตสาหกรรมชีวภาพ เพิ่มขึ้นใหม่ อยู่ระหว่างร่างคำชี้แจงประกอบการแบ่งส่วนราชการภายในเสนอสำนักงาน ก.พ.ร. เพื่อพิจารณาให้ความเห็นเบื้องต้น ภายในกันยายน 2566 5) สำนักงานมาตรฐานผลิตภัณฑ์อุตสาหกรรม (สมอ.) เสนอความคืบหน้าการปรับปรุงภารกิจกองกำกับองค์กรด้านการมาตรฐาน กองควบคุมมาตรฐาน กองส่งเสริมและพัฒนาด้านการมาตรฐาน และศูนย์เทคโนโลยีสารสนเทศและการสื่อสาร โดยได้มีการประชุมหารือกับสำนักงาน ก.พ.ร และสำนกงาน ก.พ. แล้ว และอยู่ระหว่างดำเนินการในขั้นตอนต่อไป 6) สำนักงานเศรษฐกิจอุตสาหกรรม (สศอ.) เสนอความคืบหน้าภารกิจ โครงสร้าง และอัตรากำลังยังคงเดิม และส่วนภารกิจที่ต้องทบทวนร่วมกับ สปอ. คืองานความร่วมมือระหว่างประเทศ และการประชุมเจรจากับองค์การหรือหน่วยงานต่างประเทศ รวมถึงด้านอุตสาหกรรม และภารกิจเพิ่ม คือ อุตสาหกรรมเศรษฐกิจ อยู่ระหว่างรอประชุมร่วมกับสำนักงาน ก.พ.ร. และสำนักงาน ก.พ. ทั้งนี้ การปรับปรุงภารกิจจะส่งผลต่อการเพิ่มสัดส่วน GDP ภาคอุตสาหกรรมต่อ GDP รวมของประเทศ เพิ่มประสิทธิภาพการเชื่อมโยงห่วงโซ่คุณค่ากับภาคท่องเที่ยวและบริการ ภาคเกษตร และเศรษฐกิจฐานราก นอกจากนี้ สศอ. ได้จัดทำภาพรวม MPI รายเดือน รายภูมิภาค หรือข้อมูลสถิติของจังหวัด และแจ้งให้ทาง สอจ. ทราบ และสามารถมาข้อมูลได้แล้ว
ทั้งนี้ ปลัดกระทรวงอุตสาหกรรม ได้มอบนโยบายหน่วยงานที่อยู่ระหว่างการประชุมหารือกับ สำนักงาน ก.พ.ร. และสำนักงาน ก.พ. โดยขอให้ดำเนินการให้แล้วเสร็จภายในเดือนตุลาคม 2566 เพื่อเตรียมประชุมคณะกรรมการพัฒนาโครงสร้างระบบราชการของ อก. ภายในเดือนธันวาคม 2566 และฝากเรื่องการทบทวนภารกิจและโครงสร้าง การขอเพิ่มอัตรากำลังของกองกฎหมาย สำนักงานปลัดกระทรวงอุตสาหกรรม และจัดตั้งกลุ่มสนับสนุนงานอุตสาหกรรมจังหวัดเป็นการเฉพาะเร่งด่วน เพื่อสนับสนุนการปฏิบัติงานด้านการกำกับดูแลโรงงานได้อย่างรวดเร็วและทันท่วงที ซึ่งขณะนี้กระทรวงอุตสาหกรรมได้เร่งลงพื้นที่ตรวจสอบโรงงานอย่างเข้มข้นแบบสุดซอยในทุกมิติแล้ว

ที่มา : https://www.thaigov.go.th/news/contents/details/72336