รัฐบาลไทย-ข่าวทำเนียบรัฐบาล-ผู้ตรวจ ทาวันฯ ลงพื้นที่จังหวัดกระบี่ ตรวจราชการ เพื่อตรวจติดตามผลการดำเนินโครงการเพิ่มประสิทธิภาพการกำกับดูแล และส่งเสริมการประกอบการเหมืองแร่


วันอังคารที่ 19 กันยายน 2566
19/09/2566
พิมพ์
ผู้ตรวจ ทาวันฯ ลงพื้นที่จังหวัดกระบี่ ตรวจราชการ เพื่อตรวจติดตามผลการดำเนินโครงการเพิ่มประสิทธิภาพการกำกับดูแล และส่งเสริมการประกอบการเหมืองแร่
ผู้ตรวจราชการกระทรวงอุตสาหกรรม ทาวันฯ ลงพื้นที่จังหวัดกระบี่ ตรวจราชการ เพื่อตรวจติดตามผลการดำเนินโครงการเพิ่มประสิทธิภาพการกำกับดูแล และส่งเสริมการประกอบการเหมืองแร่ ตามแนวอุตสาหกรรมวิถีใหม่ “เหมืองแร่ดีคู่ชุมชน” ประจำปีงบประมาณ พ.ศ. 2566
ผู้ตรวจราชการกระทรวงอุตสาหกรรม (นายทาวัน ทวีถาวรสวัสดิ์) ลงพื้นที่จังหวัดกระบี่ ตรวจราชการ เพื่อตรวจติดตามผลการดำเนินโครงการเพิ่มประสิทธิภาพการกำกับดูแล และส่งเสริมการประกอบการเหมืองแร่ ตามแนวอุตสาหกรรมวิถีใหม่ “เหมืองแร่ดีคู่ชุมชน” ประจำปีงบประมาณ พ.ศ. 2566 ระหว่างวันที่ 13- 15 กันยายน 2566 ณ จังหวัดกระบี่
โดยได้ร่วมประชุมตรวจติดตามผลการดำเนินงานในประเด็นต่าง ๆ ตามนโยบายและยุทธศาสตร์การขับเคลื่อนงานตามภารกิจที่สำคัญของกระทรวงอุตสาหกรรม รวมถึงรับฟังผลความก้าวหน้าตามข้อสั่งการจากการประชุมร่วมกับหน่วยงานภาคีเครือข่ายภาคเอกชนในพื้นที่ ในคราวตรวจราชการกรณีปกติในรอบ 1 ปีที่ผ่านมา รวม 7 ประเด็นหลักที่สำคัญ เมื่อวันที่ 14 กันยายน 2566 เวลา 08.30 น. ณ ห้องประชุมสำนักงานอุตสาหกรรมจังหวัดกระบี่ โดยเน้นย้ำการขับเคลื่อนนโยบายด้านอุตสาหกรรม “อุตสาหกรรมเศรษฐกิจ” ที่ “เติบโตอย่างยั่งยืนคู่ชุมชน” ใน 4 มิติ ไปพร้อมกัน และการสนับสนุนผลักดันนโยบาย โดยใช้ หัวและใจ ปั้นอุตสาหกรรมคู่ชุมชน ผ่านกิจกรรม อุตสาหกรรมรวมใจ ดูแลสิ่งแวดล้อม 4 มิติ (ดิน น้ำ ลม และไฟ) พร้อมทั้งให้ข้อคิดกับข้าราชการในการปฏิบัติงานด้วยความรอบรู้ รอบคอบ และมีความอ่อนน้อมกับทุกฝ่าย โดยไม่เลือกปฏิบัติ
พร้อมกันนี้ ผู้ตรวจราชการกระทรวงอุตสาหกรรม ได้เป็นประธานเปิดการประชุมการตรวจราชการ พร้อมด้วยนายวัชรินทร์ ไชยานุพงศ์ อุตสาหกรรมจังหวัดกระบี่ และข้าราชการที่เกี่ยวข้อง เพื่อมอบแนวทางการขับเคลื่อนนโยบาย “อุตสาหกรรมเศรษฐกิจ” ที่ “เติบโตอย่างยั่งยืนคู่ชุมชน” ตามนโยบายของท่านปลัดกระทรวงอุตสาหกรรม กล่าวคือ เพื่อมุ่งสู่การขับเคลื่อน “อุตสาหกรรมเศรษฐกิจ” รองรับบริบททางเศรษฐกิจของประเทศและในแต่ละพื้นที่อย่างเหมาะสม ในด้านต่าง ๆ ทั้งภาคการท่องเที่ยว ภาคพลังงานสะอาด และการลด Fossil Fuel รวมถึงด้านแรงงานและค่าแรง ประกอบด้วย มิติทั้ง 4 ดังนี้ มิติที่ 1 ความสำเร็จทางธุรกิจเปลี่ยนผ่านสู่อุตสาหกรรมเศรษฐกิจ มิติที่ 2 ความอยู่ดีกับสังคมโดยรวมส่งเสริมการทำงานร่วมกันระหว่างสถานประกอบการ ชุมชน และสังคมให้อยู่ร่วมกันอย่างเป็นมิตร มิติที่ 3 ความลงตัวกับกติกาสากลดูแลรักษาสิ่งแวดล้อม สู่อุตสาหกรรมสีเขียว เพื่อโอกาสทางธุรกิจ มุ่งสู่ความเป็นกลางทางคาร์บอน ตอบโจทย์ประชาคมโลก และมิติที่ 4 การกระจายรายได้สู่ชุมชนที่ตั้ง (การกระจายรายได้ และสร้างความเข้มแข็งให้กับชุมชน)
โดยผู้ตรวจราชการกระทรวงอุตสาหกรรม ยังได้รับฟังการนำเสนอผลความก้าวหน้าของภารกิจและข้อสั่งการที่ได้มอบหมาย สืบเนื่องจากการตรวจราชการกรณีปกติในรอบที่ 1 ร่วมกับภาคีเครือข่ายภาคเอกชนในพื้นที่จังหวัดกระบี่ (จากการรับฟังความคิดเห็นและข้อเสนอแนะจากผู้ตรวจราชการภาคประชาชน ด้านเศรษฐกิจ หอการค้าจังหวัดกระบี่
สภาอุตสาหกรรมจังหวัดกระบี่ ธนาคารพัฒนาวิสาหกิจขนาดกลางและขนาดย่อมแห่งประเทศไทย สาขากระบี่ และสำนักงานอุตสาหกรรมจังหวัดกระบี่) จากอุตสาหกรรมจังหวัดกระบี่ (นายวัชรินทร์ ไชยานุพงษ์) สรุปประเด็นได้ ดังนี้
1. ยกระดับการสร้างแบรนด์ผลิตภัณฑ์เพื่อความสำเร็จทางธุรกิจ โดยการจัดทำสื่อประชาสัมพันธ์ผ่านช่องทางออนไลน์ Facebook ทุกช่องทางเพจที่อยู่ในความดูแล เพื่อเพิ่มช่องทางการจำหน่ายสินค้าให้กับผู้ประกอบการในพื้นที่และแนะนำการทำบรรจุภัณฑ์ที่เป็นอัตลักษณ์ของจังหวัดกระบี่เพื่อสร้างความมั่นใจให้กับผู้บริโภค
2. ส่งเสริมศักยภาพด้านอุตสาหกรรมปาล์มน้ำมัน การผลิตและจำหน่ายไฟฟ้าและพลังงาน ซึ่งเป็นการขับเคลื่อนตามแนวทาง Krabi Go Green ของจังหวัดกระบี่ และ Zero waste Industry โดยในปัจจุบันผู้ประกอบการส่วนใหญ่ดำเนินการผลิตตามแนวทาง Zero Waste Industry อยู่แล้ว โดยได้นำน้ำเสียจากกระบวนการผลิตไปผลิตเป็น Biogass เพื่อผลิตเป็นกระแสไฟฟ้า เพื่อใช้ประโยชน์อย่างคุ้มค่า และลดต้นทุนภายในโรงงาน นอกจากนี้ ยังได้สนับสนุนผลักดันและยกระดับให้กระบี่เป็นเมืองอุตสาหกรรมสกัดน้ำมันปาล์มตามกระบวนการโอเลโอเคมิคอล  ซึ่งได้มีการบรรจุไว้ในเป้าหมายการพัฒนาจังหวัดกระบี่ 20 ปี เรียบร้อยแล้ว
3. การขับเคลื่อนตามแนวทาง BCG Model
โดยสนับสนุน ส่งเสริม เชิญชวนผู้ประกอบการในพื้นที่เข้าร่วมศึกษาดูงาน ณ มหาวิทยาลัยวลัยลักษณ์ซึ่งเป็นสถาบันการศึกษาในพื้นที่ เพื่อพิจารณานำงานวิจัยและนวัตกรรมที่น่าสนใจ อาทิ การผลิตน้ำมันปาล์มแดง การอบไม้ปาล์มโดยใช้กระบวนการ Freeze โดยอาศัยความเย็นเข้าไปแทนที่น้ำภายในเนื้อไม้ปาล์ม เพื่อให้เกิดเป็นรูปทรงที่ไม่บิดเบี้ยวและนำมาแปรรูปเพิ่มมูลค่าทางธุรกิจต่อไป โดยได้มีการพูดคุยเยี่ยมเยียนและแลกเปลี่ยนองค์ความรู้ระหว่างกัน ซึ่งจะนำไปสู่ความร่วมมือทางวิชาการและนำไปสู่การพัฒนาต่อยอดทางเทคโนโลยีและนวัตกรรมต่อไปในอนาคต
4. ส่งเสริมการลงทุนโครงสร้างพื้นฐานและการส่งออกเพื่อสนับสนุนเกษตรต่อเนื่องภาคอุตสาหกรรม ซึ่งจากการประชุมการจัดทำเป้าหมายการพัฒนาจังหวัดกระบี่ 20 ปี นั้น ทางภาคเอกชนได้นำเสนอโครงการก่อสร้างท่าเรือน้ำลึก เพื่อบรรจุไว้ในแผนดังกล่าวเรียบร้อยแล้วและปัจจุบันการส่งออกน้ำมันปาล์มในพื้นที่จังหวัดกระบี่ ได้ดำเนินการขนส่งผ่านท่าเรือแร่ของภาคเอกชน และส่งไปท่าเรือน้ำลึก จังหวัดภูเก็ต
5. ส่งเสริมการผลิตและการใช้ผลิตภัณฑ์ที่เป็นมิตรกับสิ่งแวดล้อม โดยหน่วยงานได้สนับสนุนความคิดร่วมกับทางภาคเอกชน หอการค้าจังหวัดกระบี่
เพื่อขับเคลื่อนกระบี่ปลอดโฟม การทำความตกลงกับข้าราชการในสังกัดในการลดใช้พลาสติกและใช้ภาชนะในการบรรจุอาหารที่เป็นมิตรกับสิ่งแวดล้อม 100%
6. การส่งเสริมการจัดกิจกรรม CSR กับชุมชน โดยรอบโรงงานอุตสาหกรรม โดยการคัดเลือกกลุ่มเป้าหมายเข้าร่วมโครงการต่าง ๆ เช่น โครงการ OPOAI-C ที่อยู่บริเวณโดยรอบโรงงานที่ได้รับผลกระทบเข้าร่วมโครงการเป็นลำดับแรก อาทิ บริษัท ป.พาณิชย์รุ่งเรือง จำกัด ได้นำเศษวัสดุ ขี้เค้ก ขี้เถ้า ทะลายปาล์ม สนับสนุนให้กับกลุ่มเพาะเห็ด และกลุ่มผลิตปุ๋ย บริษัท เอส.เค.อาร์ วู้ด จำกัด จำหน่ายวัตถุดิบที่เหลือใช้จากกระบวนการผลิต เช่น เศษขี้เลื่อยในราคาถูกให้กับกลุ่มวิสาหกิจชุมชนเพาะเห็ดนางฟ้า เป็นต้น
7. การขอสินเชื่อกองทุนพัฒนาเอสเอ็มอีตามแนวประชารัฐ และการติดตามหนี้ (NPL) โดย 5 ปีที่ผ่านมาได้มีการอนุมัติสินเชื่อให้กับผู้ประกอบการในจังหวัดกระบี่รวมจำนวน 100 ราย สินเชื่อมูลค่ากว่า 280 ล้านบาท และส่วนใหญ่เป็นผู้ประกอบการภาคบริการท่องเที่ยว และจากการเร่งรัดติดตามหนี้ NPL จำนวน 14 ราย ซึ่งได้มีการเจรจาพูดคุยประนีประนอมหนี้แล้ว ซึ่งส่วนใหญ่เป็นผู้ได้รับผลกระทบในช่วงการแพร่ระบาดของโรคโควิด-19 ที่ผ่านมา
ทั้งนี้ ผู้ตรวจราชการกระทรวงอุตสาหกรรม (นายทาวันฯ) ได้กล่าวว่า ข้าราชการในฐานะผู้ปฏิบัติงาน จะต้องเป็นผู้ที่มีความรู้ ต้องทำความเข้าใจ อย่างถ่องแท้ กับคำว่า “อุตสาหกรรมเศรษฐกิจ” ตามแนวทางใหม่ และพร้อมขับเคลื่อนตามแนวทางดังกล่าว ให้สอดคล้องกับนโยบายและเป็นในทิศทางเดียวกันได้อย่างถูกต้อง
อีกทั้ง ได้รับฟัง Success Case ตัวอย่างความสำเร็จของผู้ประกอบกิจการโรงงานที่เกิดขึ้นในพื้นที่จังหวัดกระบี่ ที่ได้มีการดำเนินการขับเคลื่อนตามนโยบาย MIND สอดคล้องกับ 4 มิติ ที่ได้มีการหยิบยกมานำเสนอ จำนวน 3 แห่ง ได้แก่ (1) บริษัท เคียงตะวันโม่หิน จำกัด (2) บริษัท ไทยอินโด ปาล์มออยล์ แฟคทอรี่ จำกัด และ (3) บริษัท ป.พาณิชย์รุ่งเรือง จำกัด รวมทั้ง ได้มีการลงพื้นที่เยี่ยมเยียนและให้คำปรึกษาที่เป็นประโยชน์ต่อการพัฒนาภาคอุตสาหกรรม ที่มุ่งเน้นผลสำเร็จทางธุรกิจทั้งในรูปแบบผลกำไร และในรูปแบบอื่น การคำนึงถึงสิ่งแวดล้อม รวมถึงการอยู่ร่วมกันกับชุมชนอย่างเข้าใจ และการสนับสนุนให้เกิดการกระจายรายได้ลงสู่ชุมชนผ่านกิจกรรมและการสนับสนุนในรูปแบบต่าง ๆ ที่สอดคล้องกับการดำเนินงานตามนโยบาย MIND ทั้ง 4 มิติ กับผู้ประกอบการในพื้นที่ตั้งแห่งที่ 1 และแห่งที่ 3 ในวันที่ 14 และ 15 กันยายน 2566 ตามลำดับ
นอกจากนี้ ผู้ตรวจราชการกระทรวงอุตสาหกรรม (นายทาวันฯ) ได้กล่าวชื่นชมการปฏิบัติงานของผู้บริหารและเจ้าหน้าที่ของหน่วยงาน และขอให้ยังคงหลักการการบูรณาการการทำงานร่วมกันกับภาคส่วนที่เกี่ยวข้อง การสื่อสารประชาสัมพันธ์ สร้างความเข้าใจสู่สาธารณชนอย่างแพร่หลาย โดยเฉพาะกับผู้มีส่วนได้ส่วนเสีย ผู้ประกอบกิจการโรงงาน ชาวบ้านและทุกองคาพยพ ซึ่งจะส่งผลดีต่อการทำงานร่วมกัน ตลอดจนรับทราบปัญหา อุปสรรค และข้อเสนอแนะต่อการปรับปรุง พัฒนางานตามภารกิจที่รับผิดชอบต่อดำเนินงานในพื้นที่ เพื่อให้ตอบสนองต่อนโยบาย
กระทรวงฯ เกิดผลสำเร็จเป็นรูปธรรม ซึ่งจากการประชุมดังกล่าว ผู้ตรวจราชการกระทรวงอุตสาหกรรม ได้มีข้อเสนอแนะและข้อสั่งการที่สำคัญ และเป็นประโยชน์ต่อการพัฒนางานและยกระดับต่อภาคอุตสาหกรรมในพื้นที่จังหวัดกระบี่ ดังนี้ 1. ขอให้นำนโยบายฉบับใหม่ของท่านปลัดกระทรวงอุตสาหกรรม “อุตสาหกรรมเศรษฐกิจ”ที่ “เติบโตอย่างยั่งยืนคู่ชุมชน” มาปรับใช้ แปลงไปสู่การปฏิบัติให้เหมาะสมตามบริบทของพื้นที่โดยขอให้พยายามขับเคลื่อนการพัฒนาภาคอุตสาหกรรมอย่างเป็นรูปธรรม และมุ่งเป้าไปสู่ภาพอนาคตที่ชัดเจน
2. ให้ศึกษา และยึดตัวบทกฏหมาย โดยเฉพาะกฎหมายที่เกี่ยวกับการทำเหมืองแร่ และ กฎหมายที่เกี่ยวข้อง ตีความทางกฎหมายให้ชัดเจน เช่น เรื่องการหยุดทำเหมืองแร่ของ        ผู้ประกอบการ เพื่อนำไปสู่วิธีการปฏิบัติต่อผู้มีส่วนเกี่ยวข้อง ผู้มีส่วนได้ส่วนเสีย และผู้ประกอบกิจการอย่างไรได้อย่างถูกต้อง และเป็นบรรทัดฐานในแนวทางเดียวกัน ซึ่งจะเป็นผลดีต่อผู้ปฏิบัติงานอย่างแท้จริง และป้องกันการโต้แย้งใด ๆ ที่อาจจะเกิดขึ้นในภายหลัง
3. ขอให้หน่วยงานเป็นหน่วยอำนวยความสะดวกในการให้บริการงาน ติดตามความเคลื่อนไหวอย่างต่อเนื่อง และพยายามผลักดันส่งต่อกระบวนงานที่หน่วยงานรับผิดชอบ ให้เป็นไปตามระยะเวลาที่กำหนด อย่าให้คั่งค้าง นอกจากนี้ ควรติดต่อสอบถามผู้ประกอบการในรูปแบบที่เป็นทางการถึงความคืบหน้าในเรื่องต่าง ๆ ที่ยังคงมีประเด็นอยู่ และให้เป็นไปตาม พ.ร.บ.อำนวยความสะดวกฯ ด้วย ประกอบกับในการปฏิบัติงานนั้น ขอให้ข้าราชการ เจ้าหน้าที่ทุกฝ่ายทำงานตามบทบาทภารกิจ มีความตั้งใจ รู้จักหน้าที่ของตน มีความอ่อนน้อมถ่อมตน ทั้งกับผู้ประกอบการชุมชนและชาวบ้าน ซึ่งการให้หรือการทุ่มเทในการทำงานเพื่ออำนวยความสะดวกให้กับผู้ประกอบการนั้น จะส่งผลดีกับหน่วยงาน ซึ่งจะได้รับความร่วมมือเป็นอย่างดีจากผู้ประกอบการในอนาคต อีกทั้งควรทำงานแบบคู่ขนาน โดยยึดถือหลักปฏิบัติที่ดี และอาศัยองค์ความรู้ในการปฏิบัติงานร่วมด้วย
4. ขอให้หน่วยงานร่วมกันผลักดันนโยบาย MIND ใช้ หัวและใจ ปั้นอุตสาหกรรมคู่ชุมชนผ่านกิจกรรมอุตสาหกรรมรวมใจ ดูแลสิ่งแวดล้อม ใน 4 มิติ รวมกันเป็น ดิน น้ำ ลมและไฟ ประกอบด้วย
(1) มิติที่ 1  ดิน : กำกับดูแลโรงงานควบคุมการดำเนินการกากอุตสาหกรรมอย่างเข้มงวด นำหลัก 3R มาช่วยลดปริมาณกากให้มีการจัดการอย่างมีประสิทธิภาพ โดยเน้นย้ำให้หน่วยงานดำเนินการ เรื่องของกากอุตสาหกรรม โดยการนำหลัก 3R อันได้แก่ Reduce Reuse Recycle เพื่อมาช่วยลดปริมาณกากด้วยการจัดการกากอย่างมีประสิทธิภาพ เนื่องจากจังหวัดในทางภาคใต้มีผู้รับกำจัดกากจากภาคอุตสาหกรรมจำนวนน้อย ซึ่งอาจจะส่งผลกระทบในอนาคตได้ จึงฝากให้จังหวัดในกลุ่มจังหวัดภาคใต้ต้องสร้างพลังร่วมกัน เตรียมการตรวจติดตามในประเด็นต่าง ๆ อาทิ กากวัตถุดิบที่เสื่อมสภาพกระบวนการผลิต ผลิตภัณฑ์เสีย  การดูแลรักษา maintenance ระบบกำจัด และการจัดการกากตะกอนในระบบบำบัดน้ำเสีย เป็นต้น
(2) มิติที่ 2 น้ำ : ดูแลแม่น้ำลำคลองและการระบายน้ำของโรงงานไม่ให้เกินค่ามาตรฐานที่กฎหมายกำหนด และไม่ส่งผลกระทบกับชุมชนพร้อมหามาตรการฟื้นฟูแหล่งน้ำลำคลองสาธารณะให้มีสภาพดีขึ้น โดยการดูแลรักษาแม่น้ำลำคลองที่มีการเชื่อมโยงหรือเชื่อมต่อกับแหล่งน้ำจังหวัดใกล้เคียงและการติดตามตรวจสอบโรงงานที่มีน้ำทิ้ง น้ำเสียเป็นกลุ่มเป้าหมายที่สำคัญ นอกจากนี้ ยังได้เสนอแนะให้มีการรวมตัวทำกิจกรรมกับชุมชนในพื้นที่ อาทิ การแจกจ่ายถังดักไขมันให้กับชุมชน ครัวเรือนต่าง ๆ ซึ่งสามารถประสานงานไปยังกองตรวจราชการ เพื่อขอรับการสนับสนุนได้ รวมทั้งในการทำโครงการริเริ่มใหม่ขึ้นมาร่วมกับชุมชนเพื่อรักษา ดูแล ฟื้นฟูแหล่งน้ำธรรมชาติ และแม่น้ำลำคลอง ในชุมชนที่ใช้ประโยชน์ร่วมกัน ไม่ให้เกินค่ามาตรฐานที่กำหนด โดยเก็บตัวอย่างน้ำเพื่อนำไปทดสอบ ค่ามาตรฐานต่าง ๆ อย่างต่อเนื่อง ส่วนที่มีการดำเนินงานอยู่แล้วไม่ว่าจะเป็นการเก็บน้ำตามลำคลองไปตรวจสอบ ก็ให้คงดำเนินการต่อไป รวมทั้งในการทำกิจกรรมใดใดก็ตาม ขอให้หน่วยงานมีการสื่อสารประชาสัมพันธ์ออกไปให้สาธารณชนได้รับรู้ รับทราบและเข้าใจที่ตรงกันด้วย
นอกจากนี้ ยังได้ให้ข้อเสนอแนะว่าในการจะผลักดันให้เกิดโครงการกระบี่ land bridge ได้นั้น จะต้องเกิดการเชื่อมโยงโครงข่ายคมนาคมที่สำคัญ ซึ่งเป็นองค์ประกอบหลักในการขับเคลื่อนภายใต้โครงการขนาดใหญ่ที่เป็นระบบไปพร้อมกัน นั่นคือ การพัฒนาการคมนาคมขนส่งทางน้ำ Marina Hub ที่ภาคเอกชนกำลังพยายามผลักดันอยู่ เชื่อมต่อกับการคมนาคมขนส่งทางอากาศ โดยอาศัยท่าอากาศยาน ซึ่งกลุ่มจังหวัดภาคใต้ฝั่งอันดามันมีความเห็นเป็นไปในทิศทางเดียวกัน คือ มุ่งสู่ positioning การเป็น Marina Hub และเนื่องจากจังหวัดภาคใต้ฝั่งอันดามัน มีข้อได้เปรียบทางยุทธศาสตร์ด้านการท่องเที่ยวที่มีความหลากหลายทางธรรมชาติเป็นทุนเดิม ดังนั้น การขับเคลื่อนผลักดันให้เกิดโครงการ land bridge ในพื้นที่         จะทำให้เกิดการขนส่งและการคมนาคมที่เชื่อมต่อเป็นระบบ มีประสิทธิภาพ ส่งผลต่อการเติบโตทางภาคธุรกิจที่มีแนวโน้มที่ดีขึ้น และจะเป็นการรองรับการขนส่งหรือส่งออกผลิตภัณฑ์น้ำมันปาล์มทางท่าเรือน้ำลึกภายในไปสู่ภายนอก โดยอาศัยระบบ logistics ในรูปแบบ multimodal transportation ต่อไปในอนาคต
(3) มิติที่ 3 ลม : ดูแลการเผาอ้อย ส่งเสริมการตัดอ้อยสด และการปล่อยมลพิษทางอากาศของโรงงานเพื่อลดปัญหาฝุ่น PM 2.5 ลดการปล่อยคาร์บอนไดออกไซด์และสารเรือนกระจก ซึ่งในพื้นที่จังหวัดกระบี่ไม่มีการเผาอ้อย จึงขอให้มีการส่งเสริมให้ผู้ประกอบกิจการโรงงานในพื้นที่รวมตัวกันทำโครงการกิจกรรมเพื่อสังคม CSR ร่วมกับชุมชนโดยรอบโรงงาน ปลูกต้นไม้เพื่อลดการปล่อยก๊าซคาร์บอนไดออกไซด์ ที่ทำให้เกิดก๊าซเรือนกระจก โดยให้ทำเป็นโครงการร่วมกัน
(4) มิติที่ 4 : ดูแลเรื่องความปลอดภัยต่าง ๆ ในโรงงานอุตสาหกรรม ตรวจสอบอุปกรณ์และระบบต่าง ๆ ให้เป็นไปตามมาตรฐานเพื่อป้องกันไม่ให้เกิดเหตุไฟไหม้ โดยขอให้หน่วยงานแจ้งเตือนโดยการทำหนังสือเป็นลายลักษณ์อักษรให้โรงงานตรวจสอบดูแลระบบไฟฟ้าภายใน โดยให้ปฏิบัติตามคู่มือการปฎิบัติงาน work manual อย่างเคร่งครัด และให้ระมัดระวังเหตุข้อผิดพลาดที่อาจเกิดจากผู้ปฏิบัติงาน ที่ไม่ยอมปฏิบัติตามคู่มือคำแนะนำที่กำหนด ซึ่งส่วนใหญ่อุบัติเหตุเกิดขึ้นจากความผิดพลาดจาก human error
นอกจากนี้ ผู้ตรวจฯ ยังได้ฝากให้หน่วยงานได้เร่งรัดติดตามชี้แจงทำความเข้าใจกับผู้ประกอบกิจการโรงงานในส่วนที่ยังคงเหลืออยู่  ที่ได้มีการลงในทะเบียนในระบบ i-Industry แล้ว แต่ยังไม่ได้รายงานการประกอบกิจการ ให้เข้ารายงานในระบบ iSingleForm ให้ครบถ้วนเรียบร้อย และให้เห็นความสำคัญต่อการรายงานในระบบดังกล่าว มิเช่นนั้น ทางกระทรวงอุตสาหกรรม จะมีการดำเนินการกำกับ ตรวจสอบและบังคับดำเนินคดีผู้ประกอบการที่ไม่ได้มีการรายงานผ่านระบบดังกล่าวให้เป็นไปตามกฏหมายที่กำหนดอย่างเคร่งครัด ต่อไป โดยจะไม่เลือกปฏิบัติ นอกจากนี้ ขอให้ผู้ปฏิบัติงานทำงานเชิงรุก มีกระบวนงานที่ชัดเจน สนับสนุนส่งเสริมการทำงานร่วมกัน และมีระบบการบริหารจัดการที่ดีภายในหน่วยงาน
5. ในส่วนของทรัพย์สินที่อยู่ภายใต้ความดูแลของหน่วยงานนั้น หากจำเป็นจะต้องมีการปรับปรุงซ่อมแซมเพื่อให้สามารถใช้ประโยชน์ต่อส่วนรวมได้ตามปกติ เช่น ระบบไฟฟ้าที่ชำรุด ของโรงผลิตปุ๋ย หากสามารถแสวงหาความร่วมมือระหว่างผู้ประกอบกิจการโรงงานหลายแห่ง ในพื้นที่ได้จัดทำกิจกรรม เพื่อสังคม CSR ร่วมกันได้ ก็จะเป็นอีกทางหนึ่งของการแก้ไขปัญหาร่วมกันได้ นอกเหนือจากการพึ่งพาขอรับการสนับสนุนจากงบประมาณปกติเพื่อมาซ่อมแซมทางเดียว
6. พยายามผลักดันขับเคลื่อนให้ผู้ประกอบการพัฒนาเลื่อนระดับโรงงานอุตสาหกรรมสีเขียว GI จากระดับ 1 ไปสู่ระดับ 2 และ จากระดับ 2 ไปสู่ระดับ 3 ต่อไป
ทั้งนี้ ได้เน้นย้ำให้สำนักงานอุตสาหกรรมจังหวัดกระบี่ ดำเนินการขับเคลื่อนตามประเด็นร่วมกับภาคีเครือข่ายภาคเอกชนทั้ง 7 ประเด็นหลัก อย่างต่อเนื่องให้เกิดผลสำเร็จเป็นรูปธรรม หากมีประเด็นใดที่หน่วยงานส่วนกลางจะสามารถให้การสนับสนุนผลักดัน หรือช่วยเหลือในมิติใด และเห็นว่ามีช่องทาง หรือเครื่องมือใด จะสามารถสนับสนุนให้เกิดผลสำเร็จได้อย่างรวดเร็ว เกิดประเสิทธิภาพ และประสิทธิผล    โดยมุ่งหวังประโยชน์ส่วนรวมในพื้นที่เป็นสำคัญ ขอให้หน่วยงานในพื้นที่ได้เร่งประสานดำเนินการต่อไป

ที่มา : https://www.thaigov.go.th/news/contents/details/72345