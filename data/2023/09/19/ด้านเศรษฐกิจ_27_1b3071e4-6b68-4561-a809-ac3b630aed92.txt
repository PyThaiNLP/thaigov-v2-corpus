รัฐบาลไทย-ข่าวทำเนียบรัฐบาล-การรถไฟแห่งประเทศไทย และ สถาบันเทคโนโลยีพระจอมเกล้าเจ้าคุณทหารลาดกระบัง เชิญชวนพี่น้องประชาชน พนักงาน ลูกจ้างการรถไฟฯ และครอบครัว เข้ารับบริการตรวจสุขภาพฟรี


วันอังคารที่ 19 กันยายน 2566
การรถไฟแห่งประเทศไทย และ สถาบันเทคโนโลยีพระจอมเกล้าเจ้าคุณทหารลาดกระบัง เชิญชวนพี่น้องประชาชน พนักงาน ลูกจ้างการรถไฟฯ และครอบครัว เข้ารับบริการตรวจสุขภาพฟรี
กับกิจกรรมหน่วยแพทย์เฉพาะทางเคลื่อนที่ Doctor Train ครั้งที่ 4  ในวันที่ 10 - 11 ตุลาคม 2566 ที่โรงรถจักรแก่งคอย อำเภอแก่งคอย จังหวัดสระบุรี
การรถไฟแห่งประเทศไทย และ สถาบันเทคโนโลยีพระจอมเกล้าเจ้าคุณทหารลาดกระบัง เชิญชวนพี่น้องประชาชน พนักงาน ลูกจ้างการรถไฟฯ และครอบครัว เข้ารับบริการตรวจสุขภาพ ฟรี กับกิจกรรมหน่วยแพทย์เฉพาะทางเคลื่อนที่ Doctor Train ครั้งที่ 4  ในวันที่ 10 - 11 ตุลาคม 2566 ที่โรงรถจักรแก่งคอย อำเภอแก่งคอย จังหวัดสระบุรี
นายเอกรัช ศรีอาระยันพงษ์ หัวหน้าสำนักงานผู้ว่าการ การรถไฟแห่งประเทศไทย (รฟท.) กระทรวงคมนาคม เปิดเผยว่า รฟท. และ สถาบันเทคโนโลยีพระจอมเกล้าเจ้าคุณทหารลาดกระบัง (สจล.) ได้ร่วมมือจัดกิจกรรมออกหน่วยแพทย์เฉพาะทางเคลื่อนที่ หรือ Doctor Train ครั้งที่ 4 ซึ่งดำเนินการภายใต้บันทึกข้อตกลงความร่วมมือการวิจัยและพัฒนา การให้บริการทางการแพทย์ เพื่อสร้างความยั่งยืนให้กับสังคม โดยเปิดให้พนักงาน รฟท. และครอบครัว รวมทั้งพี่น้องประชาชน ในอำเภอแก่งคอย จังหวัดสระบุรี และพื้นที่ใกล้เคียง เข้ารับบริการตรวจสุขภาพและตรวจคัดกรองโรค ฟรี โดยไม่เสียค่าใช้จ่าย ในวันที่ 10 - 11 ตุลาคม 2566 ตั้งแต่เวลา 08.30 - 15.00 น. ณ โรงรถจักรแก่งคอย อำเภอแก่งคอย จังหวัดสระบุรี
ทั้งนี้ การดำเนินกิจกรรมออกหน่วยแพทย์ฯ หรือ Doctor Train เป็นอีกหนึ่งในกิจกรรมดี ๆ ที่นายนิรุฒ มณีพันธ์ ผู้ว่าการรถไฟฯ มุ่งดำเนินการเพื่อสร้างการมีส่วนร่วมในความรับผิดชอบต่อสังคม โดยนำคณะแพทย์จาก สจล. และโรงพยาบาลบุรฉัตรไชยากร ที่มีความเชี่ยวชาญเฉพาะทางในสาขาต่าง ๆ  ให้บริการตรวจเช็คร่างกาย การตรวจวินิจฉัย คัดกรองโรคต่าง ๆ ได้ฟรี แก่พนักงาน รฟท. ครอบครัว และประชาชนทั่วไป ทั้งการเปิดให้บริการตรวจโรคหัวใจ บริการตรวจคลื่นไฟฟ้าหัวใจ EKG ตรวจอัลตราซาวนด์หัวใจ (ECHO) ตรวจโรคปอด ภูมิแพ้ ตรวจคัดกรองกลุ่มเสี่ยงโรคเบาหวาน ตรวจสุขภาพทั่วไป อาทิ หอบ หืด นอนกรน รวมทั้งให้คำปรึกษาปัญหาสุขภาพต่าง ๆ  และหากมีการตรวจพบโรค สามารถส่งต่อโรงพยาบาลที่มีความร่วมมือได้ทำการรักษาทันที พร้อมกันนี้ ยังมีระบบการติดตามอาการ และในอนาคตจะมีการพัฒนาระบบการติดตามอาการผ่านทาง chatbot จากทีมแพทย์ที่มีความชำนาญอย่างต่อเนื่องอีกด้วย
นายเอกรัชกล่าวว่า ในรอบปีที่ผ่านมา รฟท. และ สจล.ได้ร่วมมือกันนำคณะแพทย์ลงพื้นออกตรวจคัดกรองโรคอย่างต่อเนื่อง ทั้งในภาคใต้ที่จังหวัดชุมพร ภาคเหนือที่จังหวัดลำปาง และภาคตะวันออกเฉียงเหนือที่จังหวัดนครราชสีมา สามารถเพิ่มโอกาสให้กับพนักงาน รฟท. ครอบครัว รวมทั้งประชาชน เข้าถึงระบบสาธารณสุขได้กว่า 1,500 คน และมีการติดตามการรักษากว่า 50 ราย สอดคล้องกับนโยบายของนายนิรุฒ มณีพันธ์ ผู้ว่าการรถไฟฯ ที่ต้องการสร้างการมีส่วนร่วมในความรับผิดชอบต่อสังคม และยกระดับคุณภาพชีวิต ส่งเสริมด้านสุขภาพอนามัยที่ดีให้กับประชาชนทุกคนอย่างเท่าเทียมกัน
ท้ายนี้ รฟท. ขอเชิญชวนพี่น้องพนักงาน รฟท. ครอบครัว รวมถึง ประชาชนทั่วไป เข้ามามีส่วนร่วมในการดูแลสุขภาพเพื่อลดความเสี่ยงจากภาวะโรคภัยต่าง ๆ โดยสามารถลงทะเบียนตรวจสุขภาพได้ทาง QR Code  หรือ คลิกลิงค์ https://health.itsrt.info/ เพื่อเข้ารับการตรวจคัดกรองโรคได้ฟรี ตามวันและเวลาที่ รฟท. กำหนด และเพื่อเป็นการเพิ่มความสะดวกในการวินิจฉัยโรค สามารถตรวจเลือดก่อนล่วงหน้าได้ที่โรงรถจักรแก่งคอย ในวันที่ 20-22 กันยายน 2566 ตั้งแต่เวลา 06.00 – 10.00 น. โดยงดอาหารและน้ำ ล่วงหน้าอย่างน้อย 10 ชั่วโมง  หรือสอบถามข้อมูลเพิ่มเติม ที่ศูนย์บริการข้อมูลลูกค้าสัมพันธ์ หมายเลขโทรศัพท์ 1690 ตลอด 24 ชั่วโมง  หรือ เฟซบุ๊ก แฟนเพจ ทีมพีอาร์การรถไฟแห่งประเทศไทย

ที่มา : https://www.thaigov.go.th/news/contents/details/72366