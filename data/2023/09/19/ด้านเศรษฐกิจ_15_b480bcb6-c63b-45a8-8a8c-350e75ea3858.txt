รัฐบาลไทย-ข่าวทำเนียบรัฐบาล-รัฐมนตรีฯ พิมพ์ภัทรา ตรวจเยี่ยมหน่วยงาน อก. กลุ่มภารกิจด้านส่งเสริมอุตสาหกรรม และผู้ประกอบการ (หสผ.) 


วันอังคารที่ 19 กันยายน 2566
19/09/2566
พิมพ์
รัฐมนตรีฯ พิมพ์ภัทรา ตรวจเยี่ยมหน่วยงาน อก. กลุ่มภารกิจด้านส่งเสริมอุตสาหกรรม และผู้ประกอบการ (หสผ.)
รัฐมนตรีว่าการกระทรวงอุตสาหกรรม พิมพ์ภัทรา ตรวจเยี่ยมหน่วยงานกระทรวงอุตสาหกรรม กลุ่มภารกิจด้านส่งเสริมอุตสาหกรรม และผู้ประกอบการ (หสผ.)
เมื่อเร็วๆ นี้ นางสาวพิมพ์ภัทรา วิชัยกุล รัฐมนตรีว่าการกระทรวงอุตสาหกรรม ตรวจเยี่ยมหน่วยงานในกลุ่มภารกิจด้านส่งเสริมอุตสาหกรรม และผู้ประกอบการ ประกอบด้วย กรมส่งเสริมอุตสาหกรรมและสำนักงานมาตรฐานผลิตภัณฑ์อุตสาหกรรม โดยมี นายณัฐพล รังสิตพล ปลัดกระทรวงอุตสาหกรรม พร้อมด้วยนายสุรพล ชามาตย์ รองปลัดกระทรวงอุตสาหกรรม และหัวหน้ากลุ่มภารกิจด้านส่งเสริมอุตสาหกรรมและผู้ประกอบการ (หสผ.) และคณะผู้บริหารกระทรวงอุตสาหกรรม ร่วมด้วย
ดีพร้อม เป็นหน่วยงานพัฒนาอุตสาหกรรมและวิสาหกิจไทย ให้เติบโตในเศรษฐกิจและสังคมในโลกยุคใหม่อย่างมั่นคง โดยปีนี้มุ่งขับเคลื่อนธุรกิจ ด้วยนโยบาย ดีพร้อมโต (4S) ได้แก่ โตได้ (Start) กลไกที่ช่วยให้ประชาชนได้มีโอกาสเริ่มต้นธุรกิจ โตไว (Speed) กลไกที่ช่วยให้ผู้ประกอบการได้ใช้การสร้างมาตรฐาน เพิ่มผลิตภาพ และเทคโนโลยีดิจิทัลขับเคลื่อนธุรกิจให้เติบโตแบบก้าวกระโดด โตไกล (Scale) กลไกที่เพิ่มประสิทธิภาพและขยายฐานการผลิตให้ธุรกิจเติบโตได้อย่างมั่นคง และโตให้ยั่งยืน (Sustainable) กลไกที่มุ่งสนับสนุนปัจจัยเอื้อที่ช่วยให้ธุรกิจเติบโตอย่างยั่งยืน จากนโยบายข้างต้นส่งผลให้ในช่วง 11 เดือนที่ผ่านมา ได้มีการพัฒนาผู้ประกอบการไปแล้วกว่า 13,500 ราย สร้างมูลค่าทางเศรษฐกิจกว่า 6,200 ล้านบาท  พร้อมเตรียมสานต่อโครงการ/กิจกรรมเพื่อเชื่อมโยงกับนโยบายของรัฐบาลชุดปัจจุบัน รวมถึงแนวทางการทำงานเพื่อยกระดับศักยภาพการทำงานในองค์กร อาทิ การเร่งดำเนินโครงการ/กิจกรรม เพื่อแก้ไขปัญหาเร่งด่วนด้านการตลาดแก่ผู้ประกอบการไทย ปฏิรูปการทำงานให้ตอบโจทย์ความต้องการของภาคอุตสาหกรรม บูรณาการร่วมกับภาคีเครือข่ายเพื่อกระจายการให้บริการครอบคลุมทุกจังหวัด สร้างข้าราชการยุคใหม่ส่งต่อความเชี่ยวชาญในการพัฒนาจากรุ่นสู่รุ่น และยกระดับการให้บริการของ DIPROM Center และระบบดิจิทัล (Ecosystem)
ด้าน สมอ. เป็นองค์กรนำด้านการมาตรฐานของไทยที่ได้รับการยอมรับในระดับสากล มุ่งดำเนินงานด้านการมาตรฐาน เพื่อส่งเสริมและพัฒนาอุตสาหกรรมให้เกิดประโยชน์สูงสุด แก่ผู้ประกอบการ ผู้บริโภคและประเทศชาติ โดยทำหน้าที่ส่งเสริมและพัฒนาด้านการมาตรฐานของประเทศให้เป็นที่ยอมรับในระดับสากล การกำหนดมาตรฐานที่ตรงความต้องการและสอดคล้องกับแนวทางสากล การสร้างความเชื่อมั่นในการตรวจสอบรับรองและกำกับดูแลผลิตภัณฑ์และบริการ ทั้งมาตรฐานระดับประเทศ มาตรฐานระดับสากล การรับจดทะเบียนผลิตภัณฑ์ การเป็นหน่วยตรวจให้กับสถาบันมาตรฐานต่างประเทศ การรับรองฉลากเขียว (Green Label) การรับรองคุณภาพผลิตภัณฑ์ชุมชน (มผช.) การรับรองความสามารถห้องปฏิบัติการ การจดทะเบียนบุคลากร ผู้ทรงคุณวุฒิ หลักสูตรและองค์กรฝึกอบรมด้านการมาตรฐาน การบริการข้อสนเทศมาตรฐาน การปฏิบัติตามพันธกรณีความตกลงภายใต้องค์การการค้าโลก งานด้านการมาตรฐานระหว่างประเทศและภูมิภาค และการส่งเสริมมาตรฐานและพัฒนาด้านการมาตรฐาน ตลอดจนการกำกับดูแลศูนย์ทดสอบยานยนต์และยางล้อแห่งชาติ (ATTRIC) ซึ่งเป็นการส่งเสริมและยกระดับคุณภาพผลิตภัณฑ์ยานยนต์ ชิ้นส่วนยานยนต์ และยางล้อของไทย ไปสู่การเป็นซุปเปอร์คลัสเตอร์ (Super Cluster) ตามยุทธศาสตร์ของประเทศและศักยภาพของพื้นที่ สนับสนุนให้มีการออกแบบ วิจัยพัฒนา และนวัตกรรม ตลอดจนเป็นศูนย์กลางการเรียนรู้และถ่ายทอดเทคโนโลยีให้กับภาคส่วนต่าง ๆ ที่เกี่ยวข้อง ทำให้ไทยเป็นผู้นำและเป็นศูนย์กลางการทดสอบและรับรองในภูมิภาคอาเซียน
รัฐมนตรีฯ พิมพ์ภัทรา กล่าวว่า กสอ. หรือ ดีพร้อมนั้น ขอชื่นชมว่าเป็นชื่อหน่วยงานที่ดีมาก โดยหาก "คิดถึงธุรกิจ ให้คิดถึงดีพร้อม"
ที่จะเข้ามาช่วยส่งเสริมให้การประกอบการดีพร้อมในทุก ๆ ด้าน ทั้งการให้คำปรึกษาแนะนำในการดำเนินธุรกิจ การลดต้นทุน การพัฒนาผลิตภัณฑ์ เพื่อให้ธุรกิจสามารถแข่งขันได้อย่างยั่งยืน
ในส่วนของ สมอ.นั้น ต้องการให้ผู้บริโภคสามารถเข้าถึงสินค้าและบริการที่มีมาตรฐานในราคาที่เข้าถึงได้ รวมถึงการพัฒนาให้มีระบบเพื่อการรับชำระเงินสำหรับการขอรับมาตรฐานให้อยู่ในรูปแบบดิจิทัล ซึ่งการเข้ามารับหน้าที่ดูแลกระทรวงอุตสาหกรรมนี้ ยืนยันว่าจะมาเป็นผู้สนับสนุนและเป็นโซ่ข้อกลางในการประสานงานเพื่อให้สามารถบรรลุเป้าหมาย ทั้งนี้ ย้ำว่าจะผลักดันการขับเคลื่อนอุตสาหกรรม EV เพื่อสร้างความมั่นใจให้กับนักลงทุน โดยให้มีการออกมาตรฐานสำหรับรถยนต์ EV เกิดขึ้นภายในปีนี้ เพื่อจะได้นำเสนอที่ประชุม ครม. โดยเร็ว พร้อมกันนี้ ได้ชื่นชมและส่งมอบกำลังใจแก่ข้าราชการและผู้ปฏิบัติงานทุกระดับที่ได้ทุ่มเททำงานอย่างเต็มกำลังความสามารถจนงานบรรลุผลสำเร็จ

ที่มา : https://www.thaigov.go.th/news/contents/details/72350