รัฐบาลไทย-ข่าวทำเนียบรัฐบาล-พันตำรวจเอก ทวี สอดส่อง รัฐมนตรีว่าการกระทรวงยุติธรรม แถลงข่าว จับยาเสพติดล็อตใหญ่ มูลค่ากว่า ๓๐๐ ล้านบาท


วันศุกร์ที่ 29 กันยายน 2566
29/09/2566
พิมพ์
พันตำรวจเอก ทวี สอดส่อง รัฐมนตรีว่าการกระทรวงยุติธรรม แถลงข่าว จับยาเสพติดล็อตใหญ่ มูลค่ากว่า ๓๐๐ ล้านบาท
พันตำรวจเอก ทวี สอดส่อง รัฐมนตรีว่าการกระทรวงยุติธรรม แถลงข่าว จับยาเสพติดล็อตใหญ่ มูลค่ากว่า ๓๐๐ ล้านบาท
ในวันพฤหัสบดีที่ ๒๘ กันยายน ๒๕๖๖ เวลา ๑๔.๓๐ น. พันตำรวจเอก ทวี สอดส่อง รัฐมนตรีว่าการกระทรวงยุติธรรม แถลงข่าวร่วมกับ พลตำรวจเอก ต่อศักดิ์ สุขวิมล รองผู้บัญชาการตำรวจแห่งชาติ พลตำรวจโทธิติ แสงสว่าง ผู้บัญชาการตำรวจนครบาล นายกูเฮง ยาวอหะซัน เลขานุการรัฐมนตรีว่าการกระทรวงยุติธรรม  นายมานะ ศิริพิทยาวัฒน์ รองเลขาธิการ ป.ป.ส. พร้อมด้วยชุดจับกุม กรณีนำกำลัง กก.สายตรวจ บก.สปพ. ตรวจยึด ยาบ้า ๑๕ ล้านเม็ด เฮโรอีน ๔๔๓ แท่ง  ไอซ์ ๔๒๐ กิโลกรัม รวมมูลค่ากว่า ๓๐๐ ล้านบาท ทั้งนี้ ผลการทลายเครือข่ายยาเสพติดในพื้นที่ จ.นครปฐม จากการสอบถามผู้ต้องหาทั้ง ๔ คน ให้การยอมรับสารภาพว่าได้เช่าบ้านหลังดังกล่าวไว้เป็นที่ซุกซ่อนยาเสพติดเพื่อทยอยลักลอบส่งยาเสพติดให้กับกลุ่มผู้ค้าในพื้นที่ปริมณฑลจริง ก่อนแจ้งข้อหา “ร่วมกันมียาเสพติดให้โทษประเภท ๑ ไว้ในครอบครองโดยไม่ได้รับอนุญาต ร่วมกันมีวัตถุออกฤทธิ์ต่อจิตประสาท ประเภท ๒ ไว้ในครอบครองโดยไม่ได้รับอนุญาต”
พันตำรวจเอก ทวี สอดส่อง รัฐมนตรีว่าการกระทรวงยุติธรรม กล่าวว่า การจับกุมในครั้งนี้ถือเป็นการช่วยเหลือประชาชนโดยเฉพาะเยาวชน เพราะปัญหายาเสพติดถือเป็นภัยระดับชาติ โดยหลังจากนี้จะมีการยกระดับการป้องกันการลักลอบขนยาเสพติดเข้าประเทศ และขอยืนยันว่ายาเสพติดทั้งหมดที่ตรวจยึดได้นั้นจะมีการเผาทําลายทิ้งไม่มีการหมุนเวียนกลับมาอย่างแน่นอน
ทั้งนี้ พล.ต.อ.ต่อศักดิ์ฯ กล่าวว่า การจับกุมในครั้งนี้สืบเนื่องจากการสืบสวนขยายผลเครือข่ายยาเสพติดของกลุ่มนายอภิชาติกับพวกรวม ๓ คน มีพฤติกรรมลักลอบจำหน่ายยาเสพติด โดยใช้รถยนต์จำนวนหลายคันสลับสับเปลี่ยนตระเวนส่งยาเสพติดให้กับลูกค้าบริเวณ ถ.บรมราชชนนี และพื้นที่พุทธมณฑลสาย ๕ เจ้าหน้าที่จึงเฝ้าสืบสวนติดตามเรื่อยมาจนทราบว่ากลุ่มผู้ต้องหาได้เช่าบ้านไว้เป็นที่ซุกซ่อนยาเสพติดในพื้นที่ ต.ลําพญา อ.เมือง จ.นครปฐม ถือว่าการจับกุมในครั้งนี้ถือเป็นล็อตใหญ่ที่สุดและเป็นการปฏิบัติตามนโยบายของรัฐบาล ที่สั่งการให้สํานักงานตํารวจแห่งชาติ เร่งปราบปรามปัญหายาเสพติดที่ส่งผลกระทบเป็นวงกว้าง ส่วนเหตุผลที่ยาล็อตนี้มีจํานวนมากเพราะกลุ่มผู้ต้องหามีการนํายาเสพติดทั้งหมดมาเก็บรวมไว้ที่บ้านหลังนี้เพื่อเลี่ยงการตรวจค้นจากเจ้าหน้าที่ โดยยาเสพติดส่วนใหญ่นําเข้าจากประเทศเพื่อนบ้าน ซึ่งใช้เวลาสืบสวนแกะรอยนานกว่า ๒ ปี ถือว่าเป็นเครือข่ายรายใหญ่ โดยหลังจากนี้จะมีการขยายผลเพิ่มเติมและเดินหน้าปราบปรามทลายขบวนการเหล่านี้ให้หมดไป

ที่มา : https://www.thaigov.go.th/news/contents/details/72721