รัฐบาลไทย-ข่าวทำเนียบรัฐบาล-โฆษกรัฐบาลเผย รัฐบาลชื่นชมและยินดีกับทีมนักกีฬาไทย ทำผลงานได้อย่างยอดเยี่ยมในกีฬาเอเชียนเกมส์ ครั้งที่ 19 รวมเหรียญรางวัลขึ้นอันดับที่ 5 ของตาราง 


วันศุกร์ที่ 29 กันยายน 2566
29/09/2566
พิมพ์
โฆษกรัฐบาลเผย รัฐบาลชื่นชมและยินดีกับทีมนักกีฬาไทย ทำผลงานได้อย่างยอดเยี่ยมในกีฬาเอเชียนเกมส์ ครั้งที่ 19 รวมเหรียญรางวัลขึ้นอันดับที่ 5 ของตาราง
โฆษกรัฐบาลเผย รัฐบาลชื่นชมและยินดีกับทีมนักกีฬาไทย ทำผลงานได้อย่างยอดเยี่ยมในกีฬาเอเชียนเกมส์ ครั้งที่ 19 รวมเหรียญรางวัลขึ้นอันดับที่ 5 ของตาราง พร้อมเชิญชวนคนไทยส่งกำลังใจให้นักกีฬาไทย
วันที่ 29 กันยายน 2566 นายชัย วัชรงค์ โฆษกประจำสำนักนายกรัฐมนตรี เปิดเผยว่า รัฐบาลชื่นชมและยินดีที่ทีมนักกีฬาไทย ทำผลงานได้อย่างยอดเยี่ยมในการแข่งขันมหกรรมกีฬาเอเชียนเกมส์ ครั้งที่ 19 (Hangzhou 2022 Asian Games) ณ เมืองหางโจว สาธารณรัฐประชาชนจีน โดยล่าสุด ประเทศไทยขึ้นมาอันดับที่ 5 ของตารางสรุปเหรียญรางวัล (ณ วันที่ 29 กันยายน 2566) ได้แก่ เหรียญทอง 8 เหรียญ เหรียญเงิน 3 เหรียญ และเหรียญทองแดง 9 เหรียญ รวมทั้งหมด 20 เหรียญ (https://info.hangzhou2022.cn/en/results/all-sports/medal-standings.htm)  พร้อมเชิญชวนคนไทยส่งกำลังใจเชียร์อย่างเต็มที่จนถึงวันปิดการแข่งขัน
โดยเอเชียนเกมส์ ครั้งที่ 19 จัดขึ้นระหว่างวันที่ 23 กันยายน - 8 ตุลาคม 2566 ภายใต้คำขวัญ “Heart to Heart, @ Future” หรือ “ใจถึงใจ @อนาคต” เพื่อเป็นสัญลักษณ์ของความเชื่อมโยงที่เอเชียนเกมส์สร้างขึ้นระหว่างประเทศต่าง ๆ ในเอเชีย มีผู้เข้าร่วมแข่งขัน 46 ประเทศและเขตเศรษฐกิจ ไทยส่งนักกีฬาเข้าร่วมแข่งขันทั้งหมด 934 คน แบ่งเป็น 40 ชนิดกีฬา ซึ่งใน 6 วันที่ผ่านมาสามารถทำผลงานได้อย่างยอดเยี่ยมต่อเนื่อง โดยสรุปเหรียญทองขณะนี้ ได้จากการแข่งขันกีฬาเทควันโด เซปักตะกร้อ เรือใบ และ E sports สะท้อนศักยภาพของนักกีฬาไทยที่มีทั้งความสามารถและทักษะที่หลากหลาย
“รัฐบาลชื่นชมความมุ่งมั่นและทุ่มเทของนักกีฬาทุกท่าน รวมทั้งโค้ชและหน่วยงานที่เกี่ยวข้องทุกภาคส่วน จนเกิดเป็นความสำเร็จในการแข่งขันครั้งนี้ ซึ่งได้สร้างความสุข สร้างรอยยิ้มให้กับคนไทยทั้งประเทศ ซึ่งรัฐบาลยินดีผลักดันกีฬาประเภทต่าง ๆ และยกระดับศักยภาพนักกีฬาไทยในเวทีโลก สร้างชื่อเสียงให้กับประเทศไทยในระดับนานาชาติ พร้อมขอเชิญชวนคนไทยร่วมส่งแรงใจ แรงเชียร์ ติดตามการแข่งขันที่ยังคงมีต่อเนื่องถึงวันที่ 8 ตุลาคม 2566 นี้ เพื่อเป็นขวัญและกำลังใจให้กับทีมนักกีฬาไทยต่อไป” นายชัยฯ กล่าว

ที่มา : https://www.thaigov.go.th/news/contents/details/72759