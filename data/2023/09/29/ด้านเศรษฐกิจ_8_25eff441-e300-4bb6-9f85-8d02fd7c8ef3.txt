รัฐบาลไทย-ข่าวทำเนียบรัฐบาล-ครบรอบ 51 ปี กรมส่งเสริมสหกรณ์ มุ่งเดินหน้าแก้ไขปัญหาหนี้สิ้น พร้อมป้องกันปราบปรามการทุจริตในสหกรณ์


วันศุกร์ที่ 29 กันยายน 2566
ครบรอบ 51 ปี กรมส่งเสริมสหกรณ์ มุ่งเดินหน้าแก้ไขปัญหาหนี้สิ้น พร้อมป้องกันปราบปรามการทุจริตในสหกรณ์
ครบรอบ 51 ปี กรมส่งเสริมสหกรณ์ มุ่งเดินหน้าแก้ไขปัญหาหนี้สิ้น พร้อมป้องกันปราบปรามการทุจริตในสหกรณ์
ร้อยเอก ธรรมนัส พรหมเผ่า รัฐมนตรีว่าการกระทรวงเกษตรและสหกรณ์ เปิดเผยภายหลังเป็นประธานเปิดการสัมมนาทางวิชาการ “เนื่องในโอกาสวันคล้ายวันสถาปนากรมส่งเสริมสหกรณ์” ครบรอบ 51 ปี โดยมี นายประยูร อินสกุล ปลัดกระทรวงเกษตรและสหกรณ์ นายวิศิษฐ์ ศรีสุวรรณ์ อธิบดีกรมส่งเสริมสหกรณ์ คณะผู้บริหาร ข้าราชการ และบุคลากรกรมส่งเสริมสหกรณ์ทั้งส่วนกลางและส่วนภูมิภาค เข้าร่วม ณ โรงแรมปรินซ์ พาเลซ ถนนกรุงเกษม กรุงเทพมหานคร ว่า กระทรวงเกษตรและสหกรณ์เร่งเดินหน้าขับเคลื่อนงานตามนโยบายของนายกรัฐมนตรี (นายเศรษฐา ทวีสิน) ในการขับเคลื่อนนโยบายรัฐบาลในด้านการเกษตรสู่ความสำเร็จ เพื่อยกระดับคุณภาพและมาตรฐานสินค้าเกษตร โดยส่งเสริมให้เกษตรกรมีการตรวจรับรอง GAP และสามารถต่อยอดไปสู่คาร์บอนเครดิตในภาคการเกษตร มุ่งเน้นการบริหารจัดการภาคการเกษตรที่ครบถ้วนทุกด้าน การสร้างรายได้แก่ภาคการเกษตร รวมถึงส่งเสริมให้สหกรณ์มีความเข้มแข็ง เป็นองค์กรสมรรถนะสูงด้วยเทคโนโลยี นวัตกรรม เพื่อเป็นกลไกสำคัญในการพัฒนาเศรษฐกิจฐานรากต่อไป
สำหรับแนวทางการปฏิบัติงานและการขับเคลื่อนงานตามนโยบายของรัฐบาล ตลาดนำ นวัตกรรมเสริม เพิ่มรายได้สมาชิกสหกรณ์ จะมุ่งแก้ไขปัญหาหนี้สิน พร้อมป้องกันปราบปรามการทุจริตในสหกรณ์ ควบคู่กับการส่งเสริมอาชีพ สนับสนุนสมาชิกสหกรณ์ให้เข้าถึงทรัพยากรการผลิต เช่น ที่ดิน แหล่งน้ำ เงินทุน เทคโนโลยีและนวัตกรรม มีเครื่องมือ-อุปกรณ์การตลาดที่ทันสมัย เพื่อนำไปปรับปรุงกระบวนการผลิตและแปรรูปสินค้าการเกษตร ช่วยสร้างมูลค่าและขยายช่องทางจำหน่ายสินค้าได้เพิ่มมากขึ้น รวมถึงการสร้างอำนาจต่อรองให้เกษตรกรสามารถขายผลผลิตได้ในราคาที่เหมาะสมและเป็นธรรม ซึ่งการดำเนินการดังกล่าว กรมส่งเสริมสหกรณ์ได้บูรณาการร่วมกับหน่วยงานในสังกัดกระทรวงเกษตรและสหกรณ์ เพื่อให้สหกรณ์มีศักยภาพในการแข่งขันจนเป็นที่ยอมรับ สร้างความเชื่อมั่นให้แก่สมาชิกและประชาชนทั่วไป ให้ความสำคัญต่อการดำเนินธุรกิจ รวมทั้งชุมชนมีความเข้มแข็งไปพร้อม ๆ กับความเจริญก้าวหน้าของสหกรณ์ ตลอดจนการดูแลสวัสดิการต่าง ๆ ให้กับสมาชิกได้มีชีวิตความเป็นอยู่ที่ดียิ่งขึ้นด้วย จึงขอให้ร่วมกันขับเคลื่อนนโยบายของรัฐบาลไปสู่การปฏิบัติให้เกิดเป็นรูปธรรม เพื่อให้ประชาชนและพี่น้องเกษตรกรอยู่ดีกินดี มีอาชีพและรายได้ที่มั่นคงและยั่งยืน
โอกาสนี้ รัฐมนตรีว่าการกระทรวงเกษตรและสหกรณ์ได้มอบรางวัลหน่วยงานที่มีผลการปฏิบัติงานและการใช้จ่ายงบประมาณ ระดับคุณภาพดีเด่น และรางวัลนักส่งเสริมและสนับสนุนสหกรณ์ดีเด่น ประจำปี 2566 รวม 10 รางวัล พร้อมกล่าวแสดงความยินดี
ทั้งนี้ กระทรวงเกษตรและสหกรณ์ โดยกรมส่งเสริมสหกรณ์ ถือเป็นหน่วยงานสำคัญของกระทรวงเกษตรและสหกรณ์ จัดตั้งขึ้นเมื่อปี 2515 มีอำนาจหน้าที่ในการส่งเสริม สนับสนุน แนะนำ กำกับ และดูแลระบบสหกรณ์ของประเทศไทย ภายใต้วิสัยทัศน์ “เป็นองค์กรที่ส่งเสริมสหกรณ์และกลุ่มเกษตรกร ด้วยนวัตกรรมและหลักธรรมาภิบาล เพื่อสร้างความเข้มแข็งและเติบโตอย่างยั่งยืน” ปัจจุบันมีสหกรณ์ที่อยู่ภายใต้การกำกับดูแล 7 ประเภท แบ่งเป็นสหกรณ์ในภาคการเกษตรและสหกรณ์นอกภาคการเกษตร รวม 7,545 แห่งทั่วประเทศ และมีกลุ่มเกษตรกรที่อยู่ในการกำกับดูแลกว่า 4,000 แห่ง มีสมาชิกรวมกว่า 11.6 ล้านราย มีปริมาณธุรกิจรวมกว่า 2.3 ล้านล้านบาท

ที่มา : https://www.thaigov.go.th/news/contents/details/72727