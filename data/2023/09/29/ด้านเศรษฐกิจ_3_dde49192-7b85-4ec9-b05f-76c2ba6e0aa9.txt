รัฐบาลไทย-ข่าวทำเนียบรัฐบาล-การรถไฟแห่งประเทศไทย จัดกิจกรรมเนื่องในวันพระราชทานธงชาติไทย


วันพฤหัสบดีที่ 28 กันยายน 2566
การรถไฟแห่งประเทศไทย จัดกิจกรรมเนื่องในวันพระราชทานธงชาติไทย
28 กันยายน ประจำปี 2566
วันนี้ (28 ก.ย. 66) เวลา 08.00 น. การรถไฟแห่งประเทศไทย (รฟท.) นำคณะผู้บริหาร พนักงาน ลูกจ้าง รฟท. และนักเรียนโรงเรียนวิศวกรรมรถไฟ เข้าร่วมพิธีเคารพธงชาติ เนื่องในวันพระราชทานธงชาติไทย 28 กันยายน เพื่อน้อมรำลึกถึงพระมหากรุณาธิคุณของพระบาทสมเด็จพระมงกุฎเกล้าเจ้าอยู่หัว รัชกาลที่ 6 ทรงพระกรุณาโปรดเกล้าโปรดกระหม่อมพระราชทานธงไตรรงค์เป็นธงประจำชาติไทย เพื่อเป็นการสร้างความภาคภูมิใจและเป็นการแสดงถึงความสมัครสมานสามัคคีของคนในชาติ ณ สถาบันฝึกอบรมระบบราง เขตจตุจักร กรุงเทพฯ
สำหรับ ธงชาติไทย เป็นสัญลักษณ์ของประเทศไทยที่บ่งบอกถึงเอกลักษณ์ ศักดิ์ศรีความเป็นไทยแสดงความเป็นเอกราชและอธิปไตยของชาติ จึงมีความศักดิ์สิทธิ์ต้องได้รับความเคารพอย่างสูง และมีความสำคัญทางจิตใจที่แสดงถึงความรัก และความรู้สึกที่มีร่วมกันของคนในชาติ ธงชาติไทยแต่เดิมมีหลายรูปแบบ จนรัชสมัยพระบาทสมเด็จพระมงกุฎเกล้าเจ้าอยู่หัว รัชกาลที่ 6 ทรงพระกรุณาโปรดเกล้าโปรดกระหม่อม ให้ตราพระราชบัญญัติธงขึ้นใหม่ในพุทธศักราช 2460 โดยทรงกำหนดความหมายของสีธงไตรรงค์แบบไม่เป็นทางการในพระราชนิพนธ์ เรื่องเครื่องหมายแห่งไตรรงค์ไว้ว่า
- สีแดง หมายถึง เลือดอันยอมพลีให้แก่ชาติ
- สีขาว หมายถึง ความบริสุทธิ์แห่งธรรมะอันเป็นหลักคำสอนทางพระพุทธศาสนา
- สีน้ำเงิน หมายถึง สีส่วนพระองค์ขององค์พระมหากษัตริย์
โดยต่อมาพระบาทสมเด็จพระปกเกล้าเจ้าอยู่หัว รัชกาลที่ 7 โปรดเกล้าฯ ให้มีบันทึกเรื่องธงชาติ โดยให้ยึดเอาธงไตรรงค์เป็นธงชาติไทยตั้งแต่นั้นมาเพื่อจะได้ไม่ต้องเกิดความสับสนกับต่างประเทศ และจะได้ไม่ต้องเปลี่ยนแปลงธงชาติบ่อย ๆ และได้กำหนดความหมายของธงไตรรงค์ให้ชัดเจนแต่ครอบคลุมอุดมการณ์เดิมของรัชกาลที่ 6 เอาไว้ คือ สีแดงหมายถึงชาติ (ประชาชน) สีขาวหมายถึงศาสนา และสีน้ำเงินหมายถึงพระมหากษัตริย์ ซึ่งความหมายนี้ก็ใช้สืบทอดกันมาจนถึงปัจจุบัน

ที่มา : https://www.thaigov.go.th/news/contents/details/72719