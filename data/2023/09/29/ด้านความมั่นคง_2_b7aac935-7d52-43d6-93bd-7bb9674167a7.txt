รัฐบาลไทย-ข่าวทำเนียบรัฐบาล-​พิธีประกาศเกียรติคุณสำหรับกำลังพลสังกัด สป. ที่รับราชการจนครบเกษียณอายุ ประจำปีงบประมาณ 2566


วันศุกร์ที่ 29 กันยายน 2566
​พิธีประกาศเกียรติคุณสำหรับกำลังพลสังกัด สป. ที่รับราชการจนครบเกษียณอายุ ประจำปีงบประมาณ 2566
29 กันยายน 2566, 08.30 น. พลเอก สนิธชนก สังขจันทร์ ปลัดกระทรวงกลาโหมเป็นประธานในพิธีประกาศเกียรติคุณสำหรับกำลังพลสังกัดสำนักงานปลัดกระทรวงกลาโหม ที่รับราชการจนครบเกษียณอายุ ประจำปีงบประมาณ 2566
ณ ห้องศรีสมาน 1 อาคารอเนกประสงค์ สำนักงานปลัดกระทรวงกลาโหม (พื้นที่ศรีสมาน) โดยมีกำลังพลที่เกษียณอายุราชการ ตั้งแต่ 1 ตุลาคม 2566 จำนวนทั้งสิ้น 271 นาย จำแนกเป็น นายทหารชั้นนายพล จำนวน 86 นาย นายทหารสัญญาบัตรต่ำกว่าชั้นนายพล จำนวน 144 นาย นายทหารชั้นประทวน จำนวน 7 นาย และลูกจ้างประจำ จำนวน 34 นาย
ในโอกาสนี้ ปลัดกระทรวงกลาโหมได้กล่าวสดุดีกำลังพลสังกัดสำนักงานปลัดกระทรวงกลาโหมที่รับราชการจนครบเกษียณอายุราชการ โดยแสดงความชื่นชมต่อกำลังพลผู้ที่มีความมุ่งมั่นปฏิบัติหน้าที่ราชการด้วยความวิริยะอุตสาหะมีความพากเพียรและเสียสละเป็นอย่างยิ่ง พร้อมทั้งแสดงถึงความครองตนที่ดีงามบนพื้นฐานของความอดทนเสียสละ อีกทั้งยังเป็นกำลังสำคัญในการเสริมสร้างพัฒนาหน่วยงาน นอกจากนี้ ปลัดกระทรวงกลาโหมยังกล่าวขอบคุณในความร่วมมือร่วมใจของผู้ที่ปฏิบัติหน้าที่จนครบวาระเกษียณอายุราชการ โดยการพ้นจากหน้าที่ราชการในวันนี้เป็นการพ้นวาระอย่างสมเกียรติ และเป็นเพียงการพ้นหน้าที่ไปตามวาระของทางราชการเท่านั้น แต่ด้วยความรู้ความสามารถตลอดจนความมีน้ำใจและความปรารถนาดีที่มีต่อหน่วยงานและเพื่อนข้าราชการตลอดมานั้น สิ่งทั้งหลายเหล่านี้จะอยู่ในความทรงจำตลอดไปและขอสดุดียกย่องทุกท่านไว้ให้ปรากฏแก่ข้าราชการรุ่นหลังต่อไป

ที่มา : https://www.thaigov.go.th/news/contents/details/72750