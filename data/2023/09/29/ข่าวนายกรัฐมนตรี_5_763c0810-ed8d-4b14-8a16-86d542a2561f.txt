รัฐบาลไทย-ข่าวทำเนียบรัฐบาล-นายกฯ ลงพื้นที่ก่อสร้างโครงการทางพิเศษสายกะทู้-ป่าตอง จ.ภูเก็ต รับฟังความคิดเห็นการแก้ไขปัญหาจราจร-ขยายเส้นทางรองรับนักท่องเที่ยว


วันศุกร์ที่ 29 กันยายน 2566
29/09/2566
พิมพ์
นายกฯ ลงพื้นที่ก่อสร้างโครงการทางพิเศษสายกะทู้-ป่าตอง จ.ภูเก็ต รับฟังความคิดเห็นการแก้ไขปัญหาจราจร-ขยายเส้นทางรองรับนักท่องเที่ยว
นายกฯ ลงพื้นที่ก่อสร้างโครงการทางพิเศษสายกะทู้-ป่าตอง จ.ภูเก็ต รับฟังความคิดเห็นการแก้ไขปัญหาจราจร-ขยายเส้นทางรองรับนักท่องเที่ยว ย้ำการก่อสร้างโครงการต่าง ๆ ต้องคำนึงถึงผลกระทบต่อสิ่งแวดล้อมและประชาชน
วันนี้ (29 กันยายน 2566) เวลา 14.00 น. ณ พื้นที่ก่อสร้างโครงการทางพิเศษ สายกะทู้ – ป่าตอง ตำบลกะทู้ อำเภอกะทู้ จังหวัดภูเก็ต นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง พบปะตัวแทนหน่วยงานราชการและประชาชน เพื่อรับฟังความคิดเห็นเกี่ยวกับการแก้ไขปัญหาการจราจร และการขยายเส้นทางเพื่อรองรับนักท่องเที่ยว
นายชัย วัชรงค์ โฆษกประจำสำนักนายกรัฐมนตรีเปิดเผยว่า ภายหลังรับฟังบรรยายสรุปฯ นายกรัฐมนตรีกล่าวย้ำรัฐบาลพร้อมเร่งผลักดันการอำนวยความสะดวกในส่วนโครงสร้างพื้นฐานคมนาคม การสร้างสภาพแวดล้อมต่าง ๆ ทั้งการปรับปรุงสนามบิน การเพิ่มเที่ยวบิน และในทุกขั้นตอนการบริการที่เป็นประตูสู่ประเทศไทย ทั้งนี้ ในส่วนของรัฐบาลพร้อมสนับสนุน และขอให้เร่งรัดการดำเนินการ เพื่อสามารถรองรับนักท่องเที่ยวได้อย่างรวดเร็ว และมีประสิทธิภาพ โดยพิจารณาทั้งในเรื่องการใช้งบประมาณ ระยะเวลาในการก่อสร้าง ให้มีความเหมาะสม เกิดประสิทธิภาพมากที่สุด และเป็นประโยชน์ต่อพี่น้องประชาชนโดยรวม สิ่งที่สำคัญอย่างยิ่ง การดำเนินการก่อสร้างโครงการต่าง ๆ ต้องคำนึงถึงผลกระทบต่อสิ่งแวดล้อม และความเดือดร้อนของพี่น้องประชาชนด้วย
สำหรับการก่อสร้างโครงการทางพิเศษ สายกะทู้ - ป่าตอง ตำบลกะทู้ อำเภอกะทู้ จังหวัดภูเก็ต การทางพิเศษแห่งประเทศไทย ได้มุ่งมั่นให้มีการศึกษาเพื่อพัฒนาอย่างรอบด้าน ทั้งด้านวิศวกรรม ด้านเศรษฐกิจ ด้านสิ่งแวดล้อม โครงการทางพิเศษในจังหวัดภูเก็ต ระยะที่ 1 และระยะที่ 2 ประกอบด้วย
ระยะที่ 1 : ช่วงกะทู้-ป่าตอง เป็นทางพิเศษยกระดับและอุโมงค์ขนาด 4 ช่องจราจรต่อทิศทาง โดยเป็นทางยกระดับข้ามถนนพิศิษฐ์กรณีย์จนถึงเขานาคเกิด แล้วจึงเป็นอุโมงค์คู่ หลังจากนั้นเป็นทางยกระดับ และสิ้นสุดโครงการที่ ตำบลกะ บริเวณจุดตัดกับ ทล. 4029 รวมระยะทางประมาณ 4 กิโลเมตร
ระยะที่ 2 : ช่วงเมืองใหม่-เกาะแก้ว-กะทู้ เป็นทางพิเศษขนาด 4 ช่องจราจร ช่องจราจรละ 3.5เมตร เกาะกลาง 16.20 เมตร รองรับการขยายช่องจราจรในอนาคต ไหล่ทางด้านใน 1.50 เมตร ไหล่ทางด้านนอก 2.5-เมตร และเนื่องจากรูปแบบโครงการเป็นทางพิเศษที่มีการควบคุมการเข้าออก จึงจำเป็นต้องมีการออกแบบทางบริการฝั่งละ 2 ช่องจราจรแบบวิ่งสวนทิศทางจราจรตาม
ความเหมาะสมเพื่อให้ประชาชนในพื้นที่สามารถสัญจรได้ตามเดิม โดยไม่ถูกทางพิเศษปิดกั้น สำหรับช่วงแนวเส้นทางในการต่อขยายเข้าสู่กะทู้ และเชื่อมต่อกับทางพิเศษสายกะทู้-ป่าตอง แนวเส้นทางผ่านพื้นที่เขากมลาซึ่งเป็นพื้นที่ภูเขาสูงชัน จึงออกแบบเป็นอุโมงค์คู่ อุโมงค์ละ 2 ช่องจราจร และช่วงแนวเส้นทางที่ผ่านพื้นที่เมืองกะทู้จะออกแบบเป็นทางพิเศษยกระดับขนาด 4 ช่องจราจร มีแนวเส้นทางอยู่บนถนนเดิมรวมระยะทางประมาณ 30 กิโลเมตร

ที่มา : https://www.thaigov.go.th/news/contents/details/72743