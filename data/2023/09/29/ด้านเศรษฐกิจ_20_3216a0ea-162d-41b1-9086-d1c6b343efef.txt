รัฐบาลไทย-ข่าวทำเนียบรัฐบาล-ก.อุตฯ เดินหน้าปฏิบัติการตรวจสุดซอย บุกตรวจเข้มโรงงานไม่รายงานการประกอบกิจการในจังหวัดนครปฐม  


วันศุกร์ที่ 29 กันยายน 2566
29/09/2566
พิมพ์
ก.อุตฯ เดินหน้าปฏิบัติการตรวจสุดซอย บุกตรวจเข้มโรงงานไม่รายงานการประกอบกิจการในจังหวัดนครปฐม
ก.อุตฯ เดินหน้าปฏิบัติการตรวจสุดซอย บุกตรวจเข้มโรงงานไม่รายงานการประกอบกิจการในจังหวัดนครปฐม
เมื่อวันที่ 28 กันยายน 2566 นายวีระกิตติ์ รันทกิจธนวิชญ์ ผู้ตรวจราชการกระทรวงอุตสาหกรรม นำทีมกระทรวงอุตสาหกรรมเริ่มปฏิบัติการตรวจสุดซอยกรณีโรงงานอุตสาหกรรมไม่รายงานข้อมูลการประกอบกิจการ โดยมีนายอรรถสิทธิ์ อึ้งเหมอนันต์ อุตสาหกรรมจังหวัดนครปฐม นายอุดม สอนจิตต์ อุตสาหกรรมจังหวัดปทุมธานี นายธงชัย  เมืองสนธิ์ อุตสาหกรรมจังหวัดพิษณุโลก นายพุทธิกรณ์ วิชัยดิษฐ์ อุตสาหกรรมจังหวัดนครราชสีมา นายสมบัติ สุวรรณมณี อุตสาหกรรมจังหวัดยะลา เจ้าหน้าที่กรมโรงงานอุตสาหกรรม และเจ้าหน้าที่ปกครองส่วนท้องถิ่น ร่วมลงพื้นที่ด้วย ณ พื้นที่จังหวัดนครปฐม
นายวีระกิตติ์ รันทกิจธนวิชญ์ ผู้ตรวจราชการกระทรวงอุตสาหกรรม เปิดเผยว่า การลงพื้นที่ตรวจสถานประกอบการโรงงานอุตสาหกรรมอย่างเข้มข้นในครั้งนี้ เป็นไปตามปฏิบัติการ “ตรวจสุดซอย” ที่กระทรวงอุตสาหกรรมดำเนินการทั่วประเทศ กรณีโรงงานอุตสาหกรรมไม่รายงานการประกอบกิจการ ซึ่งถือเป็นหน้าที่ที่ต้องปฏิบัติทุกโรงงาน โดยจะใช้ทุกกฎหมายที่เกี่ยวข้องกับการประกอบกิจการอุตสาหกรรมเข้าตรวจสอบโรงงานอย่างละเอียดเข้มข้นแบบครอบคลุมทุกมิติ หากพบการกระทำความผิด มีการประกอบการที่อาจก่อให้เกิดอันตราย ก่อเหตุเดือดร้อนรำคาญกับประชาชน หรือส่งผลกระทบต่อสิ่งแวดล้อม จะดำเนินการตามกฎหมายของการประกอบกิจการและลงโทษอย่างจริงจังทันที รวมทั้งสั่งให้ปรับปรุงแก้ไขโรงงาน หรือถูกระงับการประกอบกิจการตามกฎหมายมาตรา 37 และมาตรา 39 พ.ร.บ.โรงงาน
สำหรับการลงตรวจโรงงานฯ ในพื้นที่จังหวัดนครปฐม ครั้งนี้ ทำการลงตรวจโรงงาน จำนวน 1 แห่ง แบบไม่มีการแจ้งให้โรงงานรับทราบล่วงหน้า โดยโรงงานประกอบกิจการเกี่ยวกับผลิตอาหารสัตว์ ซึ่งไม่ได้มีการรายงานข้อมูลมาที่กระทรวงอุตสาหกรรมติดต่อกัน 2 ปี จากการตรวจสอบครั้งนี้ได้แบ่งการตรวจสอบเป็น 4 กลุ่ม ดังนี้ กลุ่มที่ 1 ด้านเครื่องจักร กระบวนการผลิต และเงื่อนไขใบอนุญาตประกอบกิจการโรงงาน พบว่า โรงงานไม่ได้ปฏิบัติติตามเงื่อนไขใบอนุญาตฯ โดยไม่มีการติดตั้งระบบบำบัดกลิ่นจากกระบวนการผลิต กลุ่มที่ 2 ด้านสิ่งแวดล้อม พบว่า มีฝุ่นละอองบริเวณอาคารผลิตจำนวนมาก ซึ่งอาจจะเกิดจากระบบบำบัดในกระบวนการผลิตไม่มีประสิทธิภาพเพียงพอในการบำบัด กลุ่มที่ 3 ด้านสิ่งปฏิกูลและวัสดุที่ไม่ใช้แล้วและสารเคมี พบว่า มีกากอุตสาหกรรม คือ ถังพลาสติก ขนาด 250 ลิตร และถังพลาสติก ขนาด 1 ลบ.ม. เป็นจำนวนมาก และมีการจัดเก็บสิ่งปฏิกูลหรือวัสดุที่ไม่ใช้แล้วที่เกิดจากกระบวนการผลิตและกิจกรรมอื่นๆ ของโรงงานเป็นจำนวนมาก โดยบริษัทฯ จะรอนำไปจำหน่ายต่อไป และไม่มีการรายงานมายังกระทรวงฯ กลุ่มที่ 4 ด้านอาชีวอนามัย ความปลอดภัย และอาคารโรงงาน พบว่า ไม่มีการตรวจสอบความปลอดภัยระบบไฟฟ้ามากกว่า 3 ปี จำนวนถังดับเพลิงไม่พียงพอกับขนาดอาคารโรงงาน และโรงงานมีการสร้างส่วนต่อเติมขยายโรงงานที่ยังไม่ได้มีการแจ้งมายังกระทรวงฯ โดยที่ประเด็นทั้งหมด กระทรวงอุตฯ จะได้ทำการตรวจวัดค่ามลพิษทางอากาศ เช่น ฝุ่นละออง เสียงดัง กลิ่น เป็นต้น ทั้งจะได้ดำเนินการตามกฎหมายอย่างเคร่งครัด และสั่งให้ปรับปรุงแก้ไขโรงงานต่อไป
“การตรวจโรงงานในวันนี้ แม้จะยังไม่พบปัญหาที่ร้ายแรง แต่ก็ทำให้ผู้ประกอบการได้แก้ไขในสิ่งที่ไม่ถูกต้อง ไม่ตรงตามกฎหมายของกระทรวงฯ ให้เป็นไปอย่างถูกที่ถูกทาง และยังเป็นการเฝ้าระวังการเกิดเหตุที่ไม่สมควรได้ด้วย ซึ่งกระทรวงฯ จะดำเนินการติดตามแก้ไขอย่างใกล้ชิด หากพบการกระทำความผิดก็จะใช้ข้อกฎหมายบังคับใช้อย่างจริงจัง ทั้งเปรียบเทียบปรับไปจนถึงการเพิกถอนใบอนุญาตประกอบกิจการ โดยก่อนหน้านี้ กระทรวงฯ ได้กำชับให้โรงงานทั่วประเทศ ต้องรายงานข้อมูลการประกอบกิจการผ่านระบบการลงทะเบียนลูกค้า กระทรวงอุตสาหกรรม (i-Industry) และระบบการรายงานข้อมูลกลาง (iSingleForm) ภายในวันที่ 31 สิงหาคมที่ผ่านมา แต่ก็พบว่ายังมีโรงงานไม่รายงานอีกกว่า 10% จากจำนวนโรงงานทั้งหมดกว่า 65,000 แห่ง ดังนั้น กระทรวงอุตสาหกรรม ก็จะเร่งติดตามตรวจโรงงานทุกมิติอย่างเคร่งครัดทั่วประเทศ ตามเงื่อนไขและข้อกฎหมายการประกอบกิจการอย่างถูกต้องครบถ้วน เพื่อให้ผู้ประกอบกิจการมีการประกอบการที่ดี ลดข้อขัดแย้ง และขจัดปัญหาข้อร้องเรียนของชุมชนและสังคม สร้างสมดุลให้โรงงานรักชุมชน ชุมชนรักโรงงาน เป็นไปตามนโยบาย MIND 4 มิติ ปั้นอุตสาหกรรมคู่ชุมชนอย่างยั่งยืน ต่อไป” ผู้ตรวจราชการฯ กล่าวทิ้งท้าย

ที่มา : https://www.thaigov.go.th/news/contents/details/72756