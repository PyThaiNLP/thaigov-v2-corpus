รัฐบาลไทย-ข่าวทำเนียบรัฐบาล-รมว.ธรรมนัส เข้าร่วมการประชุมคณะกรรมการแก้ไขปัญหาการประมงทะเล ครั้งที่ 1/2566


วันศุกร์ที่ 29 กันยายน 2566
รมว.ธรรมนัส เข้าร่วมการประชุมคณะกรรมการแก้ไขปัญหาการประมงทะเล ครั้งที่ 1/2566
รมว.ธรรมนัส เข้าร่วมการประชุมคณะกรรมการแก้ไขปัญหาการประมงทะเล ครั้งที่ 1/2566
ร้อยเอก ธรรมนัส พรหมเผ่า รัฐมนตรีว่าการกระทรวงเกษตรและสหกรณ์ เข้าร่วมการประชุมคณะกรรมการแก้ไขปัญหาการประมงทะเล เพื่อฟื้นฟูการประมงทะเลและอุตสาหกรรมการประมงครั้งที่ 1/2566 โดยมี นายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงพาณิชย์  เป็นประธาน และนายเฉลิมชัย สุวรรณรักษ์ อธิบดีกรมประมง เข้าร่วม ณ ห้องประชุมกิติยากรวรลัษณ์ ชั้น 4  กระทรวงพาณิชย์
ทั้งนี้ จากการแถลงนโยบายของรัฐบาล เมื่อวันที่ 11 - 12 กันยายน 2566 ต่อรัฐสภา ด้านการประมง โดยรัฐบาลมีนโยบายพลิกฟื้นอุตสาหกรรมการประมงไทยให้กลับมาเป็นแหล่งรายได้ที่สำคัญของประเทศและประชาชนอีกครั้ง ด้วยการแก้ไขกฎหมายและการบังคับใช้ให้เหมาะสม เพื่อการบริหารจัดการทรัพยากรประมงทางทะเลอย่างยั่งยืน นายกรัฐมนตรีจึงได้ลงนามในคำสั่งสำนักนายกรัฐมนตรี ที่ 240/2566 ลงวันที่ 18 กันยายน 2566 เรื่อง แต่งตั้งคณะกรรมการแก้ไขปัญหาการประมงทะเล เพื่อฟื้นฟูการประมงทะเลและอุตสาหกรรมการประมง ประกอบด้วยกรรมการ จำนวน 22 ราย โดยมีรองนายกรัฐมนตรี (นายภูมิธรรม เวชยชัย) เป็นประธานกรรมการ และอธิบดีกรมประมง เป็นกรรมการและเลขานุการ โดยมีเจตนารมณ์ในการพลิกฟื้นอุตสาหกรรมการประมงไทยให้กลับมาเป็นแหล่งรายได้ที่สำคัญของประเทศและประชาชน เพื่อการบริหารจัดการทรัพยากรประมงทางทะเลอย่างยั่งยืน
สำหรับการประชุมในครั้งนี้ ที่ประชุมได้มีมติเห็นชอบยุทธศาสตร์และเป้าหมายในการทำงาน ยุทธวิธีและการแบ่งงาน ซึ่งจะมีการแต่งตั้งคณะอนุกรรมการ ภายใต้คณะกรรมการฯ จำนวน 6 คณะ โดยมีเป้าหมายเพื่อให้ประเทศไทยกลับมาเป็นจ้าวสมุทรและเป็นผู้นำด้านการค้าสินค้าประมงในตลาดโลกอีกครั้ง และวางแผนการเจรจากับต่างประเทศ เร่งปรับปรุงแก้ไขกฎหมายประมง จัดระเบียบการทำการประมง ทั้งการบริหารจัดการทรัพยากรประมงในเชิงพื้นที่ ในเชิงเวลา การจัดระเบียบเครื่องมือประมง การมุ่งลดผลกระทบที่เกิดขึ้นกับชาวประมงการดูแลชาวประมงพื้นบ้าน ควบคู่กับการส่งเสริมและอนุรักษ์ทรัพยากรอย่างเหมาะสมภายใต้บริบทการทำประมงของไทย เพื่อให้เกิดความยั่งยืนมั่นคงในการประกอบอาชีพประมงและความยั่งยืนของทรัพยากรสัตว์น้ำ

ที่มา : https://www.thaigov.go.th/news/contents/details/72744