รัฐบาลไทย-ข่าวทำเนียบรัฐบาล-นางมนพร เจริญศรี รัฐมนตรีช่วยว่าการกระทรวงคมนาคม เป็นประธานในพิธีวันคล้ายวันก่อตั้งองค์การขนส่งมวลชนกรุงเทพ ครบรอบ 47 ปี 


วันศุกร์ที่ 29 กันยายน 2566
นางมนพร เจริญศรี รัฐมนตรีช่วยว่าการกระทรวงคมนาคม เป็นประธานในพิธีวันคล้ายวันก่อตั้งองค์การขนส่งมวลชนกรุงเทพ ครบรอบ 47 ปี
...
นางมนพร เจริญศรี รัฐมนตรีช่วยว่าการกระทรวงคมนาคม เป็นประธานในพิธีวันคล้ายวันก่อตั้งองค์การขนส่งมวลชนกรุงเทพ ครบรอบ 47 ปี
นางมนพร เจริญศรี รัฐมนตรีช่วยว่าการกระทรวงคมนาคม เป็นประธานในพิธีวันคล้ายวันก่อตั้งองค์การขนส่งมวลชนกรุงเทพ ครบรอบ 47 ปี พร้อมด้วย นายทวีศักดิ์ อนรรฆพันธ์ ที่ปรึกษารัฐมนตรีช่วยว่าการกระทรวงคมนาคม นายสรพันธ์ คุณากรวงศ์ เลขานุการรัฐมนตรีช่วยว่าการกระทรวงคมนาคม นายสรพงศ์ ไพฑูรย์พงษ์ รองปลัดกระทรวงคมนาคม โดยมี นายกิตติกานต์ จอมดวง จารุวรพลกุล ผู้อำนวยการองค์การขนส่งมวลชนกรุงเทพ ผู้บริหารและพนักงานให้การต้อนรับ ในวันที่ 29 กันยายน 2566 ณ อาคารสำนักงานใหญ่องค์การขนส่งมวลชนกรุงเทพ เขตห้วยขวาง กรุงเทพฯ
นางมนพร เจริญศรี กล่าวว่า รัฐบาลและกระทรวงคมนาคม โดยรัฐมนตรีว่าการกระทรวงคมนาคม นายสุริยะ จึงรุ่งเรืองกิจ มุ่งมั่นพัฒนาระบบคมนาคมขนส่ง เพื่อความอุดมสุขของประชาชนในทุกมิติ ทั้งมิติทางเศรษฐกิจ ความปลอดภัย การให้บริการที่เป็นมาตรฐานสากล และการอนุรักษ์สิ่งแวดล้อม เชื่อมโยงการให้บริการระบบคมนาคม ลดอัตราการเสียชีวิตจากอุบัติเหตุ ยกระดับคุณภาพชีวิต ลดระยะเวลาในการเดินทาง ลดต้นทุนและอัตราค่าบริการ สร้างโอกาสในการเดินทางของคนทุกกลุ่มอย่างทั่วถึงและเท่าเทียม อีกทั้งแผนยุทธศาสตร์ชาติ 20 ปีของรัฐบาล ที่ให้กระทรวงคมนาคมเร่งรัดการสร้างโอกาส ความเสมอภาคทางสังคม เพื่อให้ประชาชนทุกกลุ่ม ทั้งผู้สูงอายุ คนพิการ และเด็ก สามารถใช้บริการรถโดยสารประจำทางได้อย่างสะดวก ปลอดภัย ด้วยอัตราค่าโดยสารที่เหมาะสม รวมทั้ง การสร้างการเติบโตบนคุณภาพชีวิต ในด้านการพัฒนาประสิทธิภาพรถโดยสารประจำทาง ด้วยการเปลี่ยนมาใช้รถโดยสารพลังงานสะอาดที่เป็นมิตรกับสิ่งแวดล้อม ซึ่งตลอดระยะเวลา 46 ปี ที่ผ่านมา องค์การขนส่งมวลชนกรุงเทพ (ขสมก.) เป็นหน่วยงานรัฐวิสาหกิจในสังกัดกระทรวงฯ ที่ก่อตั้งขึ้นตามพระราชกฤษฎีกาจัดตั้งองค์การขนส่งมวลชนกรุงเทพ พ.ศ. 2519 มีภารกิจในการให้บริการรับ - ส่งประชาชน ด้วยรถโดยสารประจำทางในเขตพื้นที่กรุงเทพฯ และปริมณฑล โดยมุ่งเน้นการให้บริการที่สำคัญ ดังนี้
“ความสะดวก” ปัจจุบัน ขสมก. มีรถโดยสารประจำทาง 2,885 คัน แบ่งเป็น รถโดยสารธรรมดา 1,520 คัน และรถโดยสารปรับอากาศ 1,365 คัน วิ่งให้บริการ 107 เส้นทาง ซึ่งเพียงพอต่อการให้บริการประชาชน รวมถึง การให้บริการรถโดยสารแบบชานสูง ในสถานการณ์ปกติและกรณีเกิดสถานการณ์น้ำท่วมขัง และรถโดยสารแบบชานต่ำรองรับการใช้บริการของผู้พิการวีลแชร์
“ความสบาย” ปัจจุบัน ขสมก. อยู่ระหว่างการจัดหารถโดยสาร EV มาให้บริการประชาชน เพื่อเพิ่มความสบายจะส่งผลให้การเดินทางเป็นที่น่าประทับใจของพี่น้องประชาชน
“ความสะอาด” มีการตรวจวัดค่าไอเสียของรถโดยสารทุกคันให้อยู่ในเกณฑ์มาตรฐาน ก่อนนำรถออกวิ่งให้บริการประชาชน เพื่อลดการปล่อยฝุ่นละอองขนาดเล็ก PM 2.5
“ความประหยัด” ขสมก. จัดเก็บค่าโดยสารที่เหมาะสมและเป็นธรรม โดยมีอัตราค่าโดยสารต่ำสุด   อยู่ที่ 8 บาท ตลอดสาย นอกจากนี้ สามารถชำระค่าโดยสารผ่านบัตรโดยสารล่วงหน้าอิเล็กทรอนิกส์ ในอัตรา 120 บาทต่อสัปดาห์สำหรับรถโดยสารธรรมดา และ 255 บาทต่อสัปดาห์สำหรับรถโดยสารปรับอากาศ ซึ่งทำให้ประชาชนสามารถใช้บริการรถโดยสาร ขสมก. ได้แบบไม่จำกัดจำนวนเที่ยว
“ความปลอดภัย” มีการติดตั้งระบบ GPS และกล้อง CCTV บนรถโดยสารทุกคัน เพื่อควบคุมความเร็ว และดูแลผู้ใช้บริการภายในรถ รวมทั้งกำกับดูแลการซ่อมบำรุงรถโดยสารอย่างสม่ำเสมอ เพื่อให้รถโดยสารอยู่ในสภาพพร้อมใช้งานตลอดเวลา
ในโอกาสนี้ รัฐมนตรีช่วยว่าการกระทรวงคมนาคม ได้กล่าวแสดงความยินดีเนื่องในโอกาสครบรอบ 47 ปี ขสมก. พร้อมทั้งอวยพรให้คณะผู้บริหาร บุคลากร และพนักงาน และร่วมกันสร้างสรรค์การให้บริการที่สะดวก ปลอดภัยให้กับพี่น้องประชาชนผู้ใช้บริการทุกกลุ่มอย่างเท่าเทียม สอดคล้องกับโครงการ “ราชรถยิ้ม” ที่ต้องการให้บุคลากรของทุกหน่วยงานมีรอยยิ้มและมีความสุขในการทำงาน เพื่อส่งต่อความสุขให้กับประชาชนต่อไป

ที่มา : https://www.thaigov.go.th/news/contents/details/72741