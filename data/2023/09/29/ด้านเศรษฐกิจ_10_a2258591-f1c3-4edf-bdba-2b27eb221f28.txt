รัฐบาลไทย-ข่าวทำเนียบรัฐบาล-กระทรวงเกษตรฯ เปิดบ้านรับบริษัท ไทสัน ฟู้ดส์ ประเทศไทย หารือความคืบหน้าการส่งออกสัตว์ปีกไทย ไปยังซาอุดีอาระเบียและไต้หวัน


วันศุกร์ที่ 29 กันยายน 2566
กระทรวงเกษตรฯ เปิดบ้านรับบริษัท ไทสัน ฟู้ดส์ ประเทศไทย หารือความคืบหน้าการส่งออกสัตว์ปีกไทย ไปยังซาอุดีอาระเบียและไต้หวัน
กระทรวงเกษตรฯ เปิดบ้านรับบริษัท ไทสัน ฟู้ดส์ ประเทศไทย หารือความคืบหน้าการส่งออกสัตว์ปีกไทย
ไปยังซาอุดีอาระเบียและไต้หวัน
นายเศรษฐเกียรติ กระจ่างวงษ์ รองปลัดกระทรวงเกษตรและสหกรณ์ ได้รับมอบหมายจาก นายไชยา พรหมา รัฐมนตรีช่วยว่าการกระทรวงเกษตรและสหกรณ์ เพื่อหารือกับบริษัทไทสัน ฟู้ดส์ ประเทศไทย (Tyson Foods Thailand)ตามที่บริษัทฯ ได้ขออนุญาตเข้าพบ โดยมี นายทอดด์ เมนโนติ (Mr.ToddMnotti) ผู้อำนวยการอาวุโสฝ่ายประสานงานภาครัฐระดับนานาชาติ พร้อมด้วยคณะผู้บริหารบริษัทไทสัน ฟู้ดส์ ประเทศไทย (Tyson Foods Thailand) และเจ้าหน้าที่ในสังกัดกระทรวงเกษตรและสหกรณ์ เข้าร่วม ณ ห้องประชุม 135 กระทรวงเกษตรและสหกรณ์ โดยบริษัทฯ ขอติดตามความคืบหน้าการส่งออกผลิตภัณฑ์สัตว์ปีกของบริษัท ไทสัน ฟู้ดส์ ประเทศไทย ใน 2 ประเด็นได้แก่ 1) การขอขึ้นทะเบียนสถานประกอบการแปรรูปเนื้อไก่ เนื้อไก่แปรรูป/ปรุงสุก ที่มีฐานการผลิตในประเทศไทย เพื่อส่งออกไปยังประเทศซาอุดีอาระเบีย และ 2) การส่งออกเนื้อไก่และผลิตภัณฑ์ไปยังไต้หวัน ซึ่งประเทศไทยได้ขอเปิดตลาดเนื้อสัตว์ปีก เพื่อสร้างโอกาสทางการค้าผลิตภัณฑ์สัตว์ปีกไทยให้มากขึ้น
ทั้งนี้ กระทรวงเกษตรและสหกรณ์ โดย กรมปศุสัตว์ อยู่ระหว่างการประสานนำส่งข้อมูลให้ฝ่ายซาอุดิอาระเบีย และไต้หวัน ซึ่งจะดำเนินการเร่งรัดให้สำเร็จโดยเร็วและหวังเป็นอย่างยิ่งว่า ประเทศไทยจะได้รับการตอบรับในเชิงบวกจากทั้ง 2 ประเทศในด้านของบริษัทฯ พร้อมให้ความร่วมมือกับฝ่ายไทยในการเสริมสร้างความยั่งยืนด้านการผลิตอาหารสัตว์เป็นมิตรกับสิ่งแวดล้อมเพื่อการผลักดันการส่งออกสัตว์ปีกไทยในอนาคตที่ประสบความสำเร็จและยั่งยืนต่อไป

ที่มา : https://www.thaigov.go.th/news/contents/details/72729