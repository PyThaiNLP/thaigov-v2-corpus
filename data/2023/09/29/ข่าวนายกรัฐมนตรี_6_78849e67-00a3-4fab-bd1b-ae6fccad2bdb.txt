รัฐบาลไทย-ข่าวทำเนียบรัฐบาล-นายกฯ รับฟังข้อสรุปโครงการก่อสร้างท่าอากาศยานนานาชาติอันดามัน จ.พังงา ย้ำกำหนดแผนการเวนคืนที่ดิน-การจ่ายเงินชดเชยให้ชัดเจน กำชับเชื่อมต่อระบบคมนาคมอย่างเหมาะสม 


วันศุกร์ที่ 29 กันยายน 2566
29/09/2566
พิมพ์
นายกฯ รับฟังข้อสรุปโครงการก่อสร้างท่าอากาศยานนานาชาติอันดามัน จ.พังงา ย้ำกำหนดแผนการเวนคืนที่ดิน-การจ่ายเงินชดเชยให้ชัดเจน กำชับเชื่อมต่อระบบคมนาคมอย่างเหมาะสม
นายกฯ รับฟังข้อสรุปโครงการก่อสร้างท่าอากาศยานนานาชาติอันดามัน จ.พังงา ย้ำกำหนดแผนการเวนคืนที่ดิน-การจ่ายเงินชดเชยให้ชัดเจน กำชับเชื่อมต่อระบบคมนาคมอย่างเหมาะสม ระบบสาธารณูปโภคต้องพร้อมรองรับความเจริญในอนาคต
วันนี้ (29 กันยายน 2566) เวลา 15.10 น. ณ พื้นที่ตำบลโคกกลอย อำเภอตะกั่วทุ่ง จังหวัดพังงา นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง รับฟังข้อสรุปเกี่ยวกับโครงการก่อสร้างท่าอากาศยานนานาชาติอันดามัน ซึ่งใช้พื้นที่ในการก่อสร้างประมาณ 7,400 ไร่ จากการสำรวจมีความเหมาะสมต่อการสร้างสนามบิน
นายชัย วัชรงค์ โฆษกประจำสำนักนายกรัฐมนตรีกล่าวว่า นายกรัฐมนตรีเน้นย้ำการก่อสร้างจะต้องไม่สร้างปัญหา กระทบต่อประชาชนทั้งที่อยู่อาศัยและที่ดินทำกิน ส่วนการจ่ายเงินชดเชยค่าเวนคืนที่ดินจะต้องเป็นธรรม โดยเฉพาะเรื่องระยะเวลาเวนคืนและการจ่ายเงินจะต้องกำหนดเป็นแผนให้ชัดเจน พร้อมกำชับเรื่องการเชื่อมต่อระบบคมนาคมอย่างเหมาะสม รวมถึงระบบสาธารณูปโภคจะต้องมีความพร้อมรองรับความเจริญเติบโตในอนาคต
“นายกรัฐมตรีย้ำว่า การลงพื้นที่จังหวัดภูเก็ตและจังหวัดพังงาไม่ได้มีนัยยะทางการเมือง มาในฐานะนายกรัฐมนตรี ในนามของรัฐบาล เพื่อรับฟังปัญหา ติดตามงานตามข้อสั่งการ” นายชัย กล่าว

ที่มา : https://www.thaigov.go.th/news/contents/details/72753