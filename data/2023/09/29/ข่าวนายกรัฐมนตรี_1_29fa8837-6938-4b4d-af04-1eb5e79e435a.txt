รัฐบาลไทย-ข่าวทำเนียบรัฐบาล-นายกฯ เข้าเยี่ยมคารวะสมเด็จฯ ฮุน เซน ประธานคณะองคมนตรีกัมพูชา เชื่อมั่นความสัมพันธ์ไทย-กัมพูชา จะเดินหน้าสู่ความผาสุก สร้างความเจริญรุ่งเรืองให้ประชาชน


วันพฤหัสบดีที่ 28 กันยายน 2566
28/09/2566
พิมพ์
นายกฯ เข้าเยี่ยมคารวะสมเด็จฯ ฮุน เซน ประธานคณะองคมนตรีกัมพูชา เชื่อมั่นความสัมพันธ์ไทย-กัมพูชา จะเดินหน้าสู่ความผาสุก สร้างความเจริญรุ่งเรืองให้ประชาชน
นายกฯ เข้าเยี่ยมคารวะสมเด็จฯ ฮุน เซน ประธานคณะองคมนตรีกัมพูชา เชื่อมั่นความสัมพันธ์ไทย-กัมพูชา จะเดินหน้าสู่ความผาสุก สร้างความเจริญรุ่งเรืองให้ประชาชน
วันนี้ (28 กันยายน 2566) เวลา 17.00 น. (เวลาที่กรุงพนมเปญเท่ากับเวลาที่กรุงเทพฯ) ณ วิมาน 7 มกรา (ที่ทำการพรรคประชาชนกัมพูชา) กรุงพนมเปญ นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง เข้าเยี่ยมคารวะสมเด็จอัคคมหาเสนาบดีเดโช ฮุน เซน (Samdech Akka Moha Sena Padei Techo Hun Sen) ประธานคณะองคมนตรีกัมพูชา โดยนายชัย วัชรงค์ โฆษกประจำสำนักนายกรัฐมนตรี เปิดเผยสาระสำคัญ จากการหารือ ดังนี้
นายกรัฐมนตรีรู้สึกยินดีที่ได้เข้าเยี่ยมคารวะประธานคณะองคมนตรีกัมพูชาในวันนี้ พร้อมชื่นชมว่าเป็นบุคคลที่มีความสำคัญต่อความสัมพันธ์ไทย-กัมพูชา โดยการเยือนครั้งนี้ถือเป็นการเยือนต่างประเทศในระดับทวิภาคีครั้งแรกของนายกรัฐมนตรี ซึ่งนายกรัฐมนตรีไทยและกัมพูชาต่างได้รับความเห็นชอบจากฝ่ายนิติบัญญัติให้ดำรงตำแหน่งนายกรัฐมนตรีในวันเดียวกัน รวมทั้ง สมเด็จฯ ฮุน มาแนต ได้โทรศัพท์แสดงความยินดีกับนายกรัฐมนตรี สะท้อนถึงมิตรภาพและความร่วมมืออย่างใกล้ชิดของไทยกัมพูชา
ประธานคณะองคมนตรีกัมพูชาแสดงความยินดีต่อการเข้ารับตำแหน่งของนายกรัฐมนตรี เชื่อมั่นนายกรัฐมนตรีจะสานต่อและยกระดับความสัมพันธ์ไทย-กัมพูชาให้ใกล้ชิดมากยิ่งขึ้น และส่งเสริมความร่วมมือทุกระดับของไทย-กัมพูชา ให้นำไปสู่ความผาสุก เจริญรุ่งเรือง และพร้อมสนับสนุนความร่วมมือระหว่างไทยและกัมพูชาอย่างเต็มที่
ภายหลังการเข้าเยี่ยมคารวะ สมเด็จอัคคมหาเสนาบดีเดโช ฮุน เซน ประธานคณะองคมนตรีกัมพูชา เป็นเจ้าภาพในงานเลี้ยงอาหารค่ำเพื่อเป็นเกียรติแก่นายกรัฐมนตรี ณ วิมาน 7 มกรา หลังจากนั้น นายกรัฐมนตรีออกเดินทางจากท่าอากาศยานนานาชาติกรุงพนมเปญ เวลา 19.00 น. และเดินทางถึงไทยเวลา 20.20 น.

ที่มา : https://www.thaigov.go.th/news/contents/details/72716