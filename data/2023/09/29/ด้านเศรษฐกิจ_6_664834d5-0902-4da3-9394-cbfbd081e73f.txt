รัฐบาลไทย-ข่าวทำเนียบรัฐบาล-ผู้ตรวจฯ ภาสกร ลงพื้นที่ภาคอีสาน ตรวจราชการกรณีปกติรอบที่ 2 เพื่อติดตามผลการดำเนินงานตามนโยบายรัฐบาลและนโยบายกระทรวงอุตสาหกรรม MIND ใช้ หัว และ ใจ ปั้นอุตสาหกรรมคู่ชุมชน 


วันศุกร์ที่ 29 กันยายน 2566
29/09/2566
พิมพ์
ผู้ตรวจฯ ภาสกร ลงพื้นที่ภาคอีสาน ตรวจราชการกรณีปกติรอบที่ 2 เพื่อติดตามผลการดำเนินงานตามนโยบายรัฐบาลและนโยบายกระทรวงอุตสาหกรรม MIND ใช้ หัว และ ใจ ปั้นอุตสาหกรรมคู่ชุมชน
ผู้ตรวจฯ ภาสกร ลงพื้นที่ภาคอีสาน ตรวจราชการกรณีปกติรอบที่ 2 เพื่อติดตามผลการดำเนินงานตามนโยบายรัฐบาลและนโยบายกระทรวงอุตสาหกรรม MIND ใช้ หัว และ ใจ ปั้นอุตสาหกรรมคู่ชุมชน ในพื้นที่จังหวัดมหาสารคาม
วันศุกร์ที่ 15 กันยายน 2566 เวลา 10.00 น. ณ ห้องประชุมสำนักงานอุตสาหกรรมจังหวัดมหาสารคาม นายภาสกร ชัยรัตน์ ผู้ตรวจราชการกระทรวงอุตสาหกรรม กลุ่มตรวจราชการที่ 6 ได้ประชุมตรวจราชการกรณีปกติ รอบที่ 2 ประจำปีงบประมาณ พ.ศ. 2566 โดยมี นายศิวะ โพธิตาปนะ อุตสาหกรรมจังหวัดมหาสารคาม พร้อมคณะเจ้าหน้าที่สำนักงานได้ให้การต้อนรับ และรายงานผลการขับเคลื่อนงานตามนโยบาย MIND 4 มิติ ของกระทรวงอุตสาหกรรม ให้บรรลุเป้าหมาย “อุตสาหกรรมเศรษฐกิจ” ที่ “เติบโตอย่างยั่งยืนคู่ชุมชน” โดยได้รายงานผลการดำเนินงานตามประเด็นการตรวจราชการ ประกอบด้วย การตรวจกำกับ ดูแล สถานประกอบการให้เป็นไปตามกฎหมายโดยไม่สร้างผลกระทบต่อพื้นที่ การบริหารจัดการกากอุตสาหกรรม การดูแลรักษาสิ่งแวดล้อมให้เป็นไปตามกติกาสากล ตลอดจนการต่อยอดอาชีพดีพร้อมกระจายรายได้สู่ชุมชน
กรณีบริษัท เบทาโกรเกษตรอุตสาหกรรม จำกัด มีการจ้างงานผู้พิการและคนในชุมชน 164 คน สร้างรายได้กว่า 16,334,400 บาท/ปี และให้กลุ่มเกษตรอินทรีย์ ใช้ปุ๋ยไฮโดรสกรีนแทนปุ๋ยเคมี ลดต้นทุนค่าปุ๋ยลงได้ 50% และกรณีบริษัท เจริญ อินเตอร์ สตาร์ช จำกัด ได้มีการจ้างงานในชุมชน 140 คน สร้างรายได้ประมาณ 103,584 บาท/คน/ปี ส่งเสริมการเพาะเห็ดเพื่อจำหน่าย มีรายได้ 5,000 – 7,000 บาท/รอบ และให้เกษตรลดต้นทุนอาหารโค โดยนำกากสดไปเป็นอาหาร ลดต้นทุนได้ 8,000-12,000 บาท/เดือน/โค 50 ตัว ถือได้ว่าเป็นตัวอย่างที่มีการนำนโยบาย MIND ไปเป็นแนวทางในการประกอบกิจการได้เป็นอย่างดี
หลังจากที่ได้รับทราบผลการดำเนินงานแล้ว ผู้ตรวจฯ ภาสกร ได้มีข้อสั่งการ/แนะนำให้ สอจ.มหาสารคาม ขับเคลื่อนงานให้มีประสิทธิผลมากยิ่งขึ้น ดังนี้
1. การขับเคลื่อนนโยบายกระทรวงอุตสาหกรรม MIND ทั้ง 4 มิติ ประกอบด้วย มิติที่ 1 ความสำเร็จทางธุรกิจ โดยเข้าไปส่งเสริมสถานประกอบการให้เติบโตมีผลกำไรทางธุรกิจที่เข้มแข็ง มิติที่ 2 การดูแลชุมชนรอบสถานประกอบการ โดยส่งเสริมให้สถานประกอบการดูแลใส่ใจชุมชนให้สามารถอยู่ร่วมกันได้และเติบโตไปด้วยกัน มิติที่ 3 การดูแลรักษาสิ่งแวดล้อมและการปฏิบัติตามกติกาโลก โดยมุ่งเน้นให้สถานประกอบการต้องดำเนินการให้เป็นไปตามมาตรฐานสากลเพื่อให้เป็นที่ยอมรับและสามารถแข่งขันได้ในระดับสากล และมิติที่ 4 การกระจายรายได้สู่ชุมชน โดยส่งเสริมให้สถานประกอบการมีการส่งเสริมให้ชุมชนมีอาชีพมีรายได้ที่มั่นคง
2. การตรวจกำกับโรงงานในรายที่ยังไม่แจ้งเริ่มประกอบกิจการหรือโรงงานร้าง ให้ประสานงานกองกฎหมายเพื่อหาแนวทางในการดำเนินการต่อไป
3. ขอชื่นชมการประชาสัมพันธ์ให้ผู้ประกอบการเข้าสู่ระบบ i-Industry และการรายงานข้อมูลกลางอุตสาหกรรม iSingleForm ที่ได้มีโรงงานเข้าสู่ระบบและรายงานข้อมูลมากถึงร้อยละ 96.36
4. การดำเนินงานโครงการแปรรูปสินค้าเกษตรอุตสาหกรรม 1 จังหวัด 1 ชุมชน (One Province One Agro-Industrial Community) นอกจากการคัดเลือกกลุ่มเป้าหมายที่เป็นกลุ่มวิสาหกิจชุมชนรอบโรงงานแล้ว ขอให้กลุ่มโรงงานฯ เข้ามาร่วมกันในการคัดเลือกกลุ่มเป้าหมายที่มีศักยภาพ เช่น สถานประกอบการที่เป็นโรงงานแปรรูปเกษตร/อาหารเข้ามาร่วมด้วย เพื่อให้การพัฒนาต่อยอดหลังได้รับการให้คำปรึกษาจากผู้เชี่ยวชาญสามารถพัฒนาเข้าสู่ตลาดต่อไปได้มากยิ่งขึ้น
5. การดำเนินงานกองทุนพัฒนาเอสเอ็มอีตามแนวประชารัฐ โครงการสินเชื่อลดโลกร้อน จะสามารถให้บริการได้ในไตรมาสที่1ปีงบประมาณ 2567 ขอให้ สอจ. โดยกลุ่มส่งเสริมฯและกลุ่มโรงงานฯ ร่วมกันประชาสัมพันธ์และเชิญชวนผู้ประกอบการที่สนใจเข้ามาใช้บริการ ซึ่งเป็นเงินทุนประเภทลงทุน ดอกเบี้ยร้อยละ 3.3 ใน 3 ปีแรก โดยจะแบ่งงบประมาณไปตามรายภูมิภาค 4 ภาค เพื่อให้ผู้ประกอบการได้รับสินเชื่ออย่างทั่วถึง
6. การดำเนินงานกิจกรรมการคัดเลือกผลงานที่มีความโดดเด่นด้านการขับเคลื่อนนโยบาย MIND สู่ความสำเร็จ 4 มิติ (MIND Show case MIND Best Practice) โดยกลุ่มพัฒนาระบบบริหาร (กพบ.) ขอให้ สอจ. ประสานงานกับ กพบ. และจัดเตรียมข้อมูลเสนอผลงานเข้ารับการคัดเลือกต่อไป
หลังจากได้ประชุมตรวจราชการเสร็จเรียบร้อยแล้ว ผู้ตรวจฯ ภาสกร ได้ขอบคุณอุตสาหกรรมจังหวัดมหาสารคาม พร้อมคณะ และให้กำลังใจเจ้าหน้าที่ทุกระดับในการช่วยกันขับเคลื่อนนโยบาย MIND ให้บรรลุเป้าหมายต่อไป

ที่มา : https://www.thaigov.go.th/news/contents/details/72724