รัฐบาลไทย-ข่าวทำเนียบรัฐบาล-กรมทางหลวงชนบท สำรวจออกแบบถนนเลี่ยงเมืองนาทวี อำเภอนาทวี จังหวัดสงขลา พร้อมจัดประชุมรับฟังความคิดเห็น 


วันพุธที่ 6 กันยายน 2566
กรมทางหลวงชนบท สำรวจออกแบบถนนเลี่ยงเมืองนาทวี อำเภอนาทวี จังหวัดสงขลา พร้อมจัดประชุมรับฟังความคิดเห็น
เพื่อให้เป็นประโยชน์และสอดคล้องกับความต้องการของประชาชนให้มากที่สุด รองรับการขยายตัวของเศรษฐกิจการคมนาคมขนส่งและท่องเที่ยวไทย - มาเลเซีย
กรมทางหลวงชนบท (ทช.) กระทรวงคมนาคม ดำเนินโครงการศึกษาความเหมาะสมและสำรวจออกแบบถนนเลี่ยงเมืองนาทวี อำเภอนาทวี จังหวัดสงขลา พร้อมจัดประชุมรับฟังความคิดเห็นของประชาชนเพื่อให้สอดคล้องกับความต้องการ และเป็นประโยชน์ต่อประชาชนในพื้นที่ให้มากที่สุด เนื่องจากเป็นอำเภอที่มีพื้นที่ติดต่อกับประเทศมาเลเซียบริเวณด่านศุลกากรบ้านประกอบ รวมทั้งเส้นทางไปสู่จังหวัดชายแดนภาคใต้ ได้แก่ ปัตตานี ยะลา นราธิวาส โดยมีความสำคัญด้านเศรษฐกิจในการสร้างรายได้ให้ประเทศทั้งด้านการท่องเที่ยวและขนส่งสินค้า ปัจจุบันการเดินทางผ่านตัวเมืองนาทวีต้องใช้ถนน ทล.408 และ ทล.42 เป็นเส้นทางหลัก ส่งผลให้ปริมาณการจราจรคับคั่งในช่วงเวลาเร่งด่วน เกิดความล่าช้าในการเดินทางขนส่งสินค้า ดังนั้น เพื่อบรรเทาการจราจรบนถนน รองรับการเจริญเติบโตทางเศรษฐกิจของพื้นที่ภาคใต้ในอนาคต ทช. จึงดำเนินโครงการฯ โดยศึกษาคัดเลือกแนวสายทาง รูปแบบถนน/ทางแยกต่างระดับ จุดกลับรถที่เหมาะสม ควบคู่ไปกับความคุ้มค่าทางด้านเศรษฐกิจ พร้อมผลกระทบด้านสังคมและการใช้ประโยชน์ที่ดินเพื่อเชื่อมโยงโครงข่ายทางให้มีความสมบูรณ์ แบ่งเบาปริมาณการจราจรบนถนนสายหลัก รองรับการขยายตัวของเศรษฐกิจ การคมนาคมขนส่ง การท่องเที่ยวของจังหวัดสงขลาและจังหวัดชายแดนภาคใต้ให้มีประสิทธิภาพมากขึ้น คาดว่าจะได้ข้อสรุปในเดือนกันยายน 2566
นอกจากนี้ ได้จัดประชุมรับฟังความคิดเห็นของประชาชน กลุ่มเป้าหมาย หน่วยงานที่เกี่ยวข้อง ผู้นำชุมชน ผู้แทนกลุ่มต่าง ๆ ในพื้นที่ เพื่อให้มีความเข้าใจเกี่ยวกับโครงการฯ ความเป็นมา ลักษณะโครงการ ขั้นตอนการดำเนินงาน ขอบเขตการศึกษา พร้อมทั้งตอบข้อซักถาม แลกเปลี่ยนความคิดเห็นจากผู้เข้าร่วมประชุม เพื่อให้การดำเนินงานสอดคล้องกับความต้องการของประชาชนในพื้นที่ ทั้งนี้ การจัดประชุมรับฟังความคิดเห็นของประชาชนจัดไปแล้ว 3 ครั้ง และครั้งที่ 4 จะจัดขึ้นในเดือนกันยายน 2566 โดยจะแจ้งวัน เวลา และสถานที่ให้ทราบต่อไป

ที่มา : https://www.thaigov.go.th/news/contents/details/71974