รัฐบาลไทย-ข่าวทำเนียบรัฐบาล-นายกรัฐมนตรีย้ำคณะรัฐมนตรีทำงานเพื่อประชาชน ในฐานะรัฐบาลของประชาชนคนไทยทุกคน ขอให้ทำงานด้วยความโปร่งใส กำชับให้เดินหน้าเร่งทำงานแก้ไขปัญหาให้ประชาชน


วันพุธที่ 6 กันยายน 2566
06/09/2566
พิมพ์
นายกรัฐมนตรีย้ำคณะรัฐมนตรีทำงานเพื่อประชาชน ในฐานะรัฐบาลของประชาชนคนไทยทุกคน ขอให้ทำงานด้วยความโปร่งใส กำชับให้เดินหน้าเร่งทำงานแก้ไขปัญหาให้ประชาชน
นายกรัฐมนตรีย้ำคณะรัฐมนตรีทำงานเพื่อประชาชน ในฐานะรัฐบาลของประชาชนคนไทยทุกคน ขอให้ทำงานด้วยความโปร่งใส กำชับให้เดินหน้าเร่งทำงานแก้ไขปัญหาให้ประชาชน
วันนี้ (6 กันยายน 2566) เวลา 09.00 น. ณ ห้องประชุม 501 ชั้น 5 ตึกบัญชาการ 1 ทำเนียบรัฐบาล นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง เป็นประธานการประชุมคณะรัฐมนตรี (นัดพิเศษ) โดยนายกรัฐมนตรีได้กล่าวชี้แจงกับคณะรัฐมนตรีถึงแนวทางการทำงานร่วมกัน ในฐานะรัฐบาลของประชาชนคนไทยทุกคน ซึ่งได้พูดไปแล้วในหลายเวที ว่าจะเป็นรัฐบาลของประชาชน จะทำงานเพื่อประชาชน ที่ปฏิบัติตัวเคร่งครัดตามรัฐธรรม และตามกฎหมาย มุ่งมั่นแก้ไขปัญหาเศรษฐกิจ ความเหลื่อมล้ำ และปัญหาสังคม รวมถึงปัญหาความแตกแยกทางด้านความคิดทั้งหลาย
นายกรัฐมนตรีกล่าวต่อไปว่า รัฐบาลจะพยายามทำงานแก้ไขปัญหาให้เร็วที่สุดเท่าที่จะทำได้ อะไรที่ทำได้ก่อนโดยไม่ติดข้อกฎหมาย ขอให้ทุกท่านรีบทำ รีบสร้างผลงานออกมา เพราะว่าพี่น้องประชาชนทุกคนกำลังเดือดร้อน กำลังรอคอยการทำงานของรัฐบาล เมื่อทุกท่านเข้ากระทรวงแล้วขอเก็บรวบรวมข้อมูลมาประกอบการทำงาน พร้อมกับเน้นย้ำเรื่องการโปร่งใสในการทำงาน โดยเฉพาะเรื่องการโยกย้ายข้าราชการซึ่งเป็นเรื่องที่สำคัญ ขอให้เข้าใจเห็นใจข้าราชการที่ตั้งใจทำงานมาตลอดทั้งชีวิต ต้องการความก้าวหน้าทางด้านการงาน เรื่องซื้อขายตำแหน่งไม่ต้องการให้เอาเปรียบข้าราชการ ขอให้ทุกท่านให้เกียรติข้าราชการ ส่วนการจัดเตรียมงบประมาณประจำปี ขอให้คณะรัฐมนตรีช่วยไปดูกระทรวงในกำกับว่าจะสามารถทำอะไรได้บ้างให้สอดคล้องกับนโยบายของรัฐบาลที่จะมีการแถลงนโยบายฯ
ช่วงท้าย นายกรัฐมนตรีได้กล่าวย้ำ ขอให้คณะรัฐมนตรีตระหนักว่าเป็นรัฐบาลเพื่อประชาชน ขอให้เป็นน้ำหนึ่งใจเดียวกัน อย่าให้มีการแบ่งแยกพรรรคพวก เป็นรัฐบาลที่ทำงานเพื่อประชาชนจริงๆ

ที่มา : https://www.thaigov.go.th/news/contents/details/71969