รัฐบาลไทย-ข่าวทำเนียบรัฐบาล-การรถไฟแห่งประเทศไทย จัดโปรแกรมท่องเที่ยวแบบไปเช้าเย็นกลับ นั่งรถไฟ KIHA 183 


วันพุธที่ 6 กันยายน 2566
การรถไฟแห่งประเทศไทย จัดโปรแกรมท่องเที่ยวแบบไปเช้าเย็นกลับ นั่งรถไฟ KIHA 183
พร้อมร่วมทำบุญแบ่งปันรอยยิ้มให้กับน้องๆโรงเรียนโสตศึกษา จังหวัดนครปฐม วันที่ 9 และ 10 กันยายนนี้
นายเอกรัช ศรีอาระยันพงษ์ หัวหน้าสำนักงานผู้ว่าการ การรถไฟแห่งประเทศไทย (รฟท.) กล่าวว่า รฟท. บูรณาการความร่วมมือกับหน่วยงานพันธมิตร ภาครัฐ ภาคเอกชน จังหวัดต่าง ๆ เพื่อเข้าไปมีส่วนร่วมสนับสนุนและส่งเสริมการท่องเที่ยวภายในประเทศ ตามนโยบายของนายนิรุฒ มณีพันธ์ ผู้ว่าการรถไฟฯ โดยแต่ละเดือนจะจัดโปรแกรมการท่องเที่ยวที่มีความหลากหลาย เพื่อเปิดประสบการณ์ให้นักเดินทางได้สัมผัสการท่องเที่ยวทางรถไฟรูปแบบใหม่ ๆ  ซึ่งแต่ละทริปได้รับความสนใจและกระแสตอบรับจากนักท่องเที่ยวเป็นอย่างดี  โดยในเดือนกันยายนนี้ ชวนนั่งรถไฟ KIHA 183 ชวนเที่ยวกันทั้งทีต้องดีต่อใจ ซึ่งไม่ใช่แค่เที่ยว แต่ รฟท. ชวนส่งต่อความสุขเพื่อแบ่งปันรอยยิ้มให้กับน้อง ๆ  ภายใต้ คอนเซ็ปต์ : นั่งรถไฟอิ่มบุญ ปันรอยยิ้ม”
โดยขอเชิญชวนนักท่องเที่ยวที่สนใจสามารถซื้อตั๋วโดยสารนำเที่ยวโปรแกรมของวันที่ 9 และ 10 กันยายน 2566 (แบบไปเช้ากลับเย็น) โปรแกรม “ทริปอิ่มบุญ ปันรอยยิ้มให้น้อง @ นครปฐม" ที่ยังมีที่นั่งว่างอยู่ โดยจะนำนักท่องเที่ยวชมเมืองส้มโอหวาน แวะนมัสการพระร่วงโรจน์ฤทธิ์และองค์พระปฐมเจดีย์ สักการะพระพุทธศิลา อายุกว่า 1,000 ปี แวะเที่ยวตลาดน้ำดอนหวายตลาดเก่าแก่ที่สร้างในสมัยรัชกาลที่ 6 ชวนล่องเรือชมทิวทัศน์สองฝั่งแม่น้ำนครชัยศรีหรือแม่น้ำท่าจีน  แวะวัดไร่ขิง นมัสการหลวงพ่อวัดไร่ขิง และชวนส่งต่อความสุข แบ่งปันรอยยิ้มให้น้อง ๆ โรงเรียนโสตศึกษา จังหวัดนครปฐม ในอัตราท่านละ 1,499 บาท
ในส่วนของโปรแกรมท่องเที่ยววันที่ 2 และ 3 กันยายน 2566  (ไปเช้ากลับเย็น) โปรแกรม “ เที่ยวลพบุรี อิ่มบุญ ปันรอยยิ้ม @ วัดพระบาทน้ำพุ” จังหวัดลพบุรี โปรแกรมวันที่ 16 และ 17 กันยายน 2566  (ไปเช้ากลับเย็น) โปรแกรม “ทริปอิ่มบุญ ปันรอยยิ้มให้น้อง @ราชบุรี  “แบ่งปันรอยยิ้มให้น้อง น้องอิ่มท้อง คุณอิ่มบุญ” ที่วัดห้วยหมู ศูนย์สาธารณสงเคราะห์เด็กพิเศษ จังหวัดราชบุรี โปรแกรมวันที่ 23 และ 24 กันยายน 2566 (ไปเช้ากลับเย็น) โปรแกรม “ทริปอิ่มบุญ ปันรอยยิ้มให้น้อง @ฉะเชิงเทรา แบ่งปันรอยยิ้มให้น้องเยาวชนในจังหวัดฉะเชิงเทรา และโปรแกรมวันที่ 30 กันยายน 66 (ไปเช้ากลับเย็น) โปรแกรม “ทริปอิ่มบุญ ปันรอยยิ้มให้น้อง @เพชรบุรี ที่โรงเรียนธรรมิกวิทยา โรงเรียนสอนคนตาบอดพิการซ้ำซ้อนอำเภอชะอำ จังหวัดเพชรบุรี ถูกจองเต็มทุกที่นั่งแล้ว
นายเอกรัชฯ เพิ่มเติมว่า รฟท. ขอขอบคุณนักท่องเที่ยว ที่ให้ความไว้วางใจในการเดินทางด้วยขบวนรถไฟ KIHA 183 เรายังคงเดินหน้าจัดโปรแกรมท่องเที่ยวที่หลากหลายรูปแบบ เพื่อให้นักท่องเที่ยวได้เปิดประสบการณ์กับเส้นทางใหม่ๆ ก่อให้เกิดการสร้างงาน สร้างอาชีพ กระจายรายได้สู่ท้องถิ่น และสร้างความเข้มแข็งให้กับเศรษฐกิจฐานรากอย่างยั่งยืน ทุกทริปที่เดินทาง นักท่องเที่ยวทุกท่านที่ร่วมเดินทางกับรถไฟ KIHA 183 จะได้รับบริการอาหารเช้าสไตล์ญี่ปุ่น พร้อมเครื่องดื่ม และอาหารกลางวัน ตลอดจนรับของที่ระลึกสุดพิเศษจาก รฟท. พร้อมกับมีมัคคุเทศก์บรรยาย และเจ้าหน้าที่ รฟท. ให้บริการอำนวยความสะดวกตลอดการเดินทาง
สามารถติดต่อซื้อตั๋วโดยสารล่วงหน้าก่อนวันเดินทางได้ไม่เกิน 30 วัน ได้ที่สถานีรถไฟทุกแห่ง หรือ ผ่านระบบ D-Ticket  หรือสอบถามข้อมูลเพิ่มเติมที่ศูนย์บริการลูกค้าสัมพันธ์ หมายเลขโทรศัพท์ 1690 ตลอด 24 ชั่วโมง หรือ เฟซบุ๊กแฟนเพจ ทีมพีอาร์การรถไฟแห่งประเทศไทย

ที่มา : https://www.thaigov.go.th/news/contents/details/71982