รัฐบาลไทย-ข่าวทำเนียบรัฐบาล-“สมศักดิ์” ถือฤกษ์ดี เชิญพระเก่าแก่สุโขทัย เข้าห้องทำงานรองนายกฯ เพื่อความสิริมงคล รัฐมนตรี “สุริยะ-อนุชา-มนพร” พร้อมสส.เพื่อไทย 30 คน ร่วมแสดงความยินดีแน่น 


วันพุธที่ 6 กันยายน 2566
06/09/2566
พิมพ์
“สมศักดิ์” ถือฤกษ์ดี เชิญพระเก่าแก่สุโขทัย เข้าห้องทำงานรองนายกฯ เพื่อความสิริมงคล รัฐมนตรี “สุริยะ-อนุชา-มนพร” พร้อมสส.เพื่อไทย 30 คน ร่วมแสดงความยินดีแน่น
“สมศักดิ์” ถือฤกษ์ดี เชิญพระเก่าแก่สุโขทัย เข้าห้องทำงานรองนายกฯ เพื่อความสิริมงคล รัฐมนตรี “สุริยะ-อนุชา-มนพร” พร้อมสส.เพื่อไทย 30 คน ร่วมแสดงความยินดีแน่น มั่นใจ นำประสบการณ์นั่งเก้าอี้ รมต.14 สมัย มาบูรณาการงานเพื่อประชาชนได้
วันที่ 6 กันยายน 2566 เมื่อเวลา 08.00 น. นายสมศักดิ์ เทพสุทิน รองนายกรัฐมนตรี  ได้เดินทางเข้าทำเนียบรัฐบาล เพื่อร่วมประชุมคณะรัฐมนตรีนัดพิเศษ โดยก่อนการประชุมคณะรัฐมนตรี ได้ร่วมสักการะสิ่งศักดิ์สิทธิ์ประจำทำเนียบรัฐบาล และภายหลังการประชุม นายสมศักดิ์ พร้อมด้วยภรรยา ดร.อนงค์วรรณ เทพสุทิน อดีตรัฐมนตรีว่าการกระทรวงทรัพยากรธรรมชาติและสิ่งแวดล้อม ได้เชิญพระพุทธรูปเก่าแก่ของจังหวัดสุโขทัย เข้าบูชาที่ห้องทำงานรองนายกรัฐมนตรี ตึกบัญชาการ เพื่อความเป็นสิริมงคล
โดยการเข้าห้องทำงานวันแรก ได้มีรัฐมนตรี และ สส.จากพรรคเพื่อไทย กว่า 30 คน เข้าร่วมแสดงความยินดีที่ดำรงตำแหน่งรองนายกรัฐมนตรี อาทิ นายสุริยะ จึงรุ่งเรืองกิจ รัฐมนตรีว่าการกระทรวงคมนาคม นายอนุชา นาคาศัย รัฐมนตรีช่วยว่าการกระทรวงเกษตรและสหกรณ์ นางมนพร เจริญศรี รัฐมนตรีช่วยว่าการกระทรวงคมนาคม ดร.ลิณธิภรณ์ วริณวัชรโรจน์ สส.บัญชีรายชื่อ นางพรรณสิริ กุลนาถศิริ สส.สุโขทัย นายชูศักดิ์ คีรีมาศทอง สส.สุโขทัย นายจักรวาล ชัยวิรัตน์นุกูล สส.สุโขทัย น.ส.ประภาพร ทองปากน้ำ สส.สุโขทัย นายนพพล เหลืองทองนารา สส.พิษณุโลก นายเชิงชาย ชาลีรินทร์ สส.ชัยภูมิ นายนิพนธ์ คนขยัน สส.บึงกาฬ โดยบรรยากาศเป็นไปด้วยความชื่นมื่น
นายสมศักดิ์ กล่าวว่า ขอขอบคุณท่านรัฐมนตรี ทั้ง 3 ท่าน และสส.ที่เดินทางมาร่วมแสดงความยินดีและให้กำลังใจตน ที่ได้ดำรงตำแหน่งรองนายกรัฐมนตรี ซึ่งการดำรงตำแหน่งนี้ เป็นรัฐมนตรีครั้งที่ 15 โดยยอมรับว่า เป็นตำแหน่งที่ถูกใจ เพราะจะได้นำประสบการณ์เป็นรัฐมนตรีหลายสมัย มาบูรณาการงานเพื่อพี่น้องประชาชน ซึ่งหลังตนได้รับการแต่งตั้งเป็นรองนายกฯ ก็มีหลายคนห่วงใยว่า จะทำอะไรได้บ้าง แต่ตนอยากจะบอกว่า ไม่ต้องห่วง เพราะเชื่อมั่นว่า ที่ตนเป็นรัฐมนตรีมา 14 สมัย จะสามารถนำประสบการณ์มาช่วยประเทศชาติได้ ดังนั้น มั่นใจว่า จะเดินหน้าทำงานเพื่อพี่น้องประชาชนได้อย่างแน่นอน
“ผมขอแสดงความยินดีกับท่านรัฐมนตรี ทั้ง 3 ท่านด้วย ซึ่งก็เป็นคนที่รักใคร่กัน ดังนั้น การทำงานจากนี้ ก็จะมีการประสานงานกันได้อย่างราบรื่นแน่นอน อย่าง ท่านอนุชา ถึงแม้จะอยู่คนละพรรค ก็ไม่ใช่ปัญหาอุปสรรค เพราะสามารถทำงานร่วมกันได้ ซึ่งในอนาคต ก็อาจจะมีการทำโครงการร่วมกันในการช่วยเหลือพี่น้องประชาชน โดยนับว่า เป็นสัญญาณที่ดี ที่รัฐมนตรีทุกท่าน จะมาช่วยกันขับเคลื่อนงาน เพื่อพี่น้องประชาชน ให้มีคุณภาพชีวิตความเป็นอยู่ที่ดีขึ้น ซึ่งไม่มีปัญหาความขัดแย้งอย่างแน่นอน เพราะผมอยู่ตรงไหน ก็สามารถทำงานได้ รวมถึงร่วมงานได้กับทุกฝ่าย“ นายสมศักดิ์ กล่าว

ที่มา : https://www.thaigov.go.th/news/contents/details/71978