รัฐบาลไทย-ข่าวทำเนียบรัฐบาล-รองปลัดเกษตรฯ หารือความก้าวหน้าการปลูกมันฝรั่งในประเทศร่วมกับภาคเอกชน ผลักดันทำการเกษตรระบบน้ำหยด เน้นเพิ่มผลผลิตคุณภาพ สร้างรายได้ให้เกษตรกร


วันอังคารที่ 5 กันยายน 2566
รองปลัดเกษตรฯ หารือความก้าวหน้าการปลูกมันฝรั่งในประเทศร่วมกับภาคเอกชน ผลักดันทำการเกษตรระบบน้ำหยด เน้นเพิ่มผลผลิตคุณภาพ สร้างรายได้ให้เกษตรกร
รองปลัดเกษตรฯ หารือความก้าวหน้าการปลูกมันฝรั่งในประเทศร่วมกับภาคเอกชน ผลักดันทำการเกษตรระบบน้ำหยด เน้นเพิ่มผลผลิตคุณภาพ สร้างรายได้ให้เกษตรกร
นายอภัย สุทธิสังข์ รองปลัดกระทรวงเกษตรและสหกรณ์ เป็นประธานการประชุมหารือแนวทางการส่งเสริมการปลูกมันฝรั่งภายในประเทศ พร้อมด้วยผู้แทนหน่วยงานในสังกัดกระทรวงเกษตรและสหกรณ์ ได้แก่ กรมพัฒนาที่ดิน สำนักงานเศรษฐกิจการเกษตร สถาบันวิจัยพืชสวน กรมการข้าว กรมชลประทาน และภาคเอกชน ได้แก่ บริษัท เป๊ปซี่-โคล่า (ไทย) เทรดดิ้ง จำกัด เข้าร่วม ณ ห้องประชุมกระทรวงเกษตรและสหกรณ์ (ห้อง 135) และผ่านระบบออนไลน์ (Zoom Meeting) โดยที่ประชุมได้รับทราบความก้าวหน้าการส่งเสริมการปลูกมันฝรั่งในประเทศ ซึ่งกรมส่งเสริมการเกษตรได้สำรวจพื้นที่เกษตรกรผู้สนใจปลูกมันฝรั่งเพิ่มเติม ปรากฏว่ามีผู้สนใจ 337 ราย จำนวน 2,314 ไร่ จากพื้นที่ 7 จังหวัด และเตรียมสร้างแปลงส่งเสริมการเรียนรู้ใน 6 จังหวัด จำนวน 4 ไร่ ซึ่งจะมีการใช้ระบบน้ำหยดในการปลูกมันฝรั่งจังหวัดละ 1 จุดเป็นการนำร่อง รวมถึงรับทราบแบบจำลองการดำเนินโครงการผลิตมันฝรั่งตลอดช่วงฤดูกาลผลิตในระยะ 1 ปี โดยเดือนพฤศจิกายน - ธันวาคม 64 ได้ทำการปลูกมันฝรั่ง เดือนมกราคม - มีนาคม 65 เก็บเกี่ยวมันฝรั่ง เดือนเมษายน - กรกฎาคม 65 ทำการปลูกข้าวโพดหวาน หรือ ข้าวนาปรัง และเก็บเกี่ยวในช่วงเดือนมิถุนายน 65 ในส่วนเดือนกรกฎาคม - กันยายน 65 ปลูกข้าวเหนียวนาปี และเก็บเกี่ยวในช่วงเดือนตุลาคม 65 ซึ่งการปลูกพืชหมุนเวียน 3 ชนิดใน 1 ปี สามารถสร้างกำไรได้ 11,603.84 บาท/ไร่ (ข้อมูลจากศูนย์สารสนเทศการเกษตร สำนักงานเศรษฐกิจการเกษตร) รวมถึงมีการเปรียบเทียบต้นทุนและผลตอบแทนการปลูกมันฝรั่งแบบทั่วไปจะได้กำไร 1,880.12 บาท/ไร่ และแบบระบบน้ำหยดสามารถสร้างกำไรได้ถึง 9,850.13 บาท/ไร่ (ข้อมูลงานวิจัยสำนักงานเศรษฐกิจการเกษตรที่ 1 (เชียงใหม่) กรณีศึกษาเกษตรกรผู้ปลูกมันฝรั่งจังหวัดเชียงราย)
นอกจากนี้ บริษัท เป๊ปซี่-โคล่า (ไทย) เทรดดิ้ง จำกัด ได้ให้ข้อมูลการปลูกมันฝรั่งภายใต้การฟาร์มโมเดลของทางบริษัท โดยรอบการปลูกในปี 2565 – 2566 ที่ผ่านมา ในพื้นที่แม่สาย เวียงปาเป้า เชียงราย ทุ่งหัวช้าง ลำพูน แม่แจ่ม เชียงใหม่ได้ผลผลิตถึง 5.5 ตัน/ไร่ โดยมององค์รวมไปถึงการเปลี่ยนแปลงของสภาพภูมิอากาศ ภัยแล้ง โรคพืช รวมถึงโรคดิน ซึ่งโมเดลต้นแบบการปลูกมันฝรั่งมีมุมมองการจัดการครอบคลุมทุกมิติ เพื่อให้ได้ผลผลิตสูง เพียงพอต่อภาคธุรกิจ เกษตรกรมีกำไรสูงขึ้น สามารถปลูกมันฝรั่งได้อย่างยั่งยืน

ที่มา : https://www.thaigov.go.th/news/contents/details/71967