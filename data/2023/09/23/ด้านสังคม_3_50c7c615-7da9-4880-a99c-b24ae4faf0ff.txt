รัฐบาลไทย-ข่าวทำเนียบรัฐบาล-ดีอี เตือนข่าวปลอม อย่าแชร์!  กรมการจัดหางาน รับสมัครงานโปรโมตสินค้าผ่านสื่อโซเชียล 


วันเสาร์ที่ 23 กันยายน 2566
ดีอี เตือนข่าวปลอม อย่าแชร์!  กรมการจัดหางาน รับสมัครงานโปรโมตสินค้าผ่านสื่อโซเชียล
ดีอี เตือนข่าวปลอม อย่าแชร์!  กรมการจัดหางาน รับสมัครงานโปรโมตสินค้าผ่านสื่อโซเชียล
กระทรวงดิจิทัลเพื่อเศรษฐกิจและสังคม (ดีอี) พบมิจฉาชีพปั่นข่าวปลอม ที่ประชาชนให้ความสนใจสูงเป็นอันดับ 1 กรมการจัดหางานรับสมัครผู้ช่วยโปรโมตสินค้าจำนวนมาก รองลงมาเป็นข่าวปลอม ด้านสุขภาพวิธีขัดฟันด้วยผงถ่านคาร์บอนช่วยทำให้ฟันขาว และเคี้ยวเมล็ดมะละกอสุก รักษามะเร็ง เตือนประชาชนเช็คข้อมูลให้รอบด้าน ก่อนแชร์อย่าตกเป็นเหยื่อของมิจฉาชีพ
นายเวทางค์ พ่วงทรัพย์ รองปลัดกระทรวงดิจิทัลเพื่อเศรษฐกิจและสังคม (ดีอี) ในฐานะโฆษกกระทรวงฯ ฝ่ายข้าราชการประจำ กล่าวถึง ผลการมอนิเตอร์และรับแจ้งข่าวปลอมของศูนย์ต่อต้านข่าวปลอม ระหว่างวันที่ 15 - 21 กันยายน 2566 พบข้อความที่เข้ามาทั้งหมด 1,278,318 ข้อความ โดยมีข้อความที่ต้องดำเนินการตรวจสอบ (Verify) ทั้งสิ้น 174 ข้อความ ทั้งนี้ช่องทางที่มีการพบเบาะแสมากที่สุด คือ ข้อความที่มาจาก Social Listening จำนวน 161 ข้อความ ตามมาด้วยการแจ้งเบาะแสผ่าน Line Official จำนวน 13 ข้อความ รวมเรื่องที่ต้องดำเนินการตรวจสอบทั้งหมด 121 เรื่อง และจากการประสานงานกับหน่วยงานที่เกี่ยวข้อง ได้รับผลการตรวจสอบกลับมาแล้ว 60 เรื่อง
ทั้งนี้ ดีอีเอส ได้แบ่งข่าวปลอมที่ได้รับความสนใจเป็น 4 กลุ่ม ประกอบด้วย
กลุ่มที่ 1 : นโยบายรัฐบาล ข่าวสารทางราชการ ความสงบเรียบร้อยของสังคม ขัดศีลธรรมอันดี และความมั่นคงภายในกระเทศ จำนวน 54 เรื่อง อาทิ รัฐบาล อนุมัติรับเงินบัตรสวัสดิการเเห่งรัฐ 3,000 บาท ไม่จำกัดอายุ กดเงินสดได้ เริ่มวันที่ 1 ต.ค. 2566 เป็นต้น
กลุ่มที่ 2 : ผลิตภัณฑ์สุขภาพ วัตถุอันตราย เครื่องสำอาง รวมถึงสินค้าและบริการที่ผิดกฎหมาย จำนวน 40 เรื่อง อาทิอาการตะคริวที่น่อง นอนไม่หลับ และความจำเสื่อม เป็นสัญญาณเสี่ยงป่วยอัมพฤกษ์ เป็นต้น
กลุ่มที่ 3 : ภัยพิบัติ จำนวน 12 เรื่อง อาทิ กรมอุตุฯ เตือนพายุลูกใหม่ก่อตัวเข้าไทย เฝ้าระวังฝนตกหนัก และน้ำท่วมฉับพลัน 17-26 ก.ย. 66 เป็นต้น
กลุ่มที่ 4 : เศรษฐกิจ จำนวน 15 เรื่อง อาทิ ก.ล.ต. เปิดให้ลงทุนกองทุนรวมหุ้นทองคำ อัญมณี เริ่มต้น 999 บาท ผลตอบแทนกำไร 24% ปันผลไม่มีวันหมดอายุ 1-3% เป็นต้น
โดยเป็นเรื่องการหลอกลวงธุรกรรมทางการเงิน จำนวน 12 เรื่อง
นายเวทางค์ กล่าวต่อว่า เมื่อพิจารณาจากข่าวปลอมที่ได้รับความสนใจในลำดับต้นๆ ในสัปดาห์ล่าสุดนี้ พบว่าส่วนใหญ่เป็นข่าวด้านกลุ่มนโยบายรัฐบาล ข่าวสารทางราชการ รองลงมาเป็นกลุ่มผลิตภัณฑ์เพื่อสุขภาพ และกลุ่มเศรษฐกิจ ตามลำดับ โดยข่าวปลอมที่ได้รับความสนใจจากประชาชน มากที่สุด 10 อันดับ ได้แก่
อันดับที่ 1 : กรมการจัดหางานรับสมัครผู้ช่วยโปรโมตสินค้าจำนวนมาก
อันดับที่ 2 : ขัดฟันด้วยผงถ่านคาร์บอนช่วยทำให้ฟันขาว
อันดับที่ 3 : เคี้ยวเมล็ดมะละกอสุก วันละ 3 เม็ด แล้วกลืนไม่ต้องกินน้ำตาม รักษามะเร็งระยะสุดท้ายเห็นผลใน 1 เดือน
อันดับที่ 4 : เครื่องดื่มสมุนไพรกระเจี๊ยบ เนื้อพุทรา ใบเตย ช่วยรักษาโรคหลอดเลือดในหัวใจ
อันดับที่ 5 : ออมสินเปิดบริการให้ยืมกู้เพื่อทำธุรกิจต้องการเงินลงทุน ผ่านเพจ Bodhi Fry
อันดับที่ 6 : GLASSY MIX ช่วยอาการตาพร่ามัว ลดอาการปวดตา แพ้แสง มองเห็นไม่ชัด ลดอาการเมื่อยล้าของดวงตา เพิ่มความแข็งแรงของผนังเส้นเลือดฝอยตา
อันดับที่ 7 : ตลาดหลักทรัพย์ฯ เปิดโอกาสเป็นเจ้าของกองทุนหุ้นยักษ์ใหญ่
อันดับที่ 8 : นายกฯ เตรียมแผนอนุมัติบ่อนกาสิโน/เว็บพนันถูกกฎหมาย เสียภาษี 30% เพิ่มรายได้เข้าประเทศ
อันดับที่ 9 : กรมพัฒนาฝีมือแรงงานเปิดรับคนทำงานฝีมือ มีวิดีโอสอนงาน รายได้ 340-3,860 บาท/วัน
อันดับที่ 10 : ตลาดหลักทรัพย์ฯ เปิดเว็บไซต์ใหม่ผ่าน Google Sites
“ทั้งนี้ ดีอี ขอให้ประชาชนตระหนักรู้เท่าทันข่าวปลอมที่ถูกแพร่กระจายบนสื่อออนไลน์/โซเชียล ซึ่งหากขาดความรู้เท่าทัน และมีการส่งต่อข้อมูลข่าวปลอมเหล่านี้ ก็จะทำให้ได้รับข้อมูลผิดๆ และส่งผลกระทบกับประชาชนที่หลงเชื่อข่าวปลอม ดังกล่าว โดยสามารถติดตามและแจ้งเบาะแสข่าวปลอม ผ่านช่องทางของศูนย์ต่อต้านข่าวปลอมได้ที่ ไลน์@antifakenewscenter
เว็บไซต์ https://www.antifakenewscenter.com/
ทวิตเตอร์ https://twitter.com/AFNCThailand
และช่องทางโทรศัพท์โทรสายด่วน GCC 1111 ต่อ 87 ตลอด 24 ชั่วโมง”
_____________

ที่มา : https://www.thaigov.go.th/news/contents/details/72534