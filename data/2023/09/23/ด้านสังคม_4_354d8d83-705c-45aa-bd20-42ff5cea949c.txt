รัฐบาลไทย-ข่าวทำเนียบรัฐบาล-“หมอชลน่าน” เผย เมืองน่าน พร้อมพัฒนาตามนโยบายเป็นเมืองสุขภาพดีแห่งแรกของไทยและแห่งใหม่ของโลก


วันเสาร์ที่ 23 กันยายน 2566
“หมอชลน่าน” เผย เมืองน่าน พร้อมพัฒนาตามนโยบายเป็นเมืองสุขภาพดีแห่งแรกของไทยและแห่งใหม่ของโลก
รัฐมนตรีว่าการกระทรวงสาธารณสุข เผย จังหวัดน่าน มีความพร้อมพัฒนาตามนโยบายทุกด้าน ทั้งการสนองงานโครงการพระราชดำริฯ ยกระดับบริการสุขภาพ เชื่อมโยงเป็นเครือข่าย ประชาชนเข้ารับบริการได้ด้วยบัตรประชาชนใบเดียว เตรียมผลักดันเป็นเมืองสุขภาพดีแห่งแรกของไทย
รัฐมนตรีว่าการกระทรวงสาธารณสุข เผย จังหวัดน่าน มีความพร้อมพัฒนาตามนโยบายทุกด้าน ทั้งการสนองงานโครงการพระราชดำริฯ ยกระดับบริการสุขภาพ เชื่อมโยงเป็นเครือข่าย ประชาชนเข้ารับบริการได้ด้วยบัตรประชาชนใบเดียว เตรียมผลักดันเป็นเมืองสุขภาพดีแห่งแรกของไทยและแห่งใหม่ของโลก และเป็น “น่านโมเดล” ในการขับเคลื่อนมิติการดูแลสุขภาพ สังคม และเศรษฐกิจไปพร้อมกัน
วันนี้ (23 กันยายน 2566) นายแพทย์ชลน่าน ศรีแก้ว รัฐมนตรีว่าการกระทรวงสาธารณสุข พร้อมด้วยนาวาอากาศตรี นายแพทย์พลเทพ สุนทโร เลขานุการรัฐมนตรีว่าการกระทรวงสาธารณสุข แพทย์หญิงนวลสกุล บำรุงพงษ์ คณะที่ปรึกษารัฐมนตรีว่าการกระทรวงสาธารณสุข นายแพทย์โอภาส การย์กวินพงศ์ ปลัดกระทรวงสาธารณสุข และคณะผู้บริหารกระทรวงสาธารณสุข ติดตามการดำเนินงานด้านการแพทย์และสาธารณสุขจังหวัดน่าน และเยี่ยมให้กำลังใจบุคลากร ที่ สำนักงานสาธารณสุขจังหวัดน่าน โรงพยาบาลน่าน และโรงพยาบาลเวียงสา จังหวัดน่าน
นายแพทย์ชลน่าน กล่าวว่า จังหวัดน่านเป็นจังหวัดขนาดเล็ก มีประชากร 4.7 แสนคน แต่มีความพร้อมที่จะขับเคลื่อนงานตามนโยบายของกระทรวงสาธารณสุขที่ประกาศเดินหน้าในปี 2567 ในทุกด้าน ตั้งแต่การสนองงานโครงการพระราชดำริฯ/เฉลิมพระเกียรติและที่เกี่ยวเนื่องกับพระบรมวงศานุวงศ์ โดยมีโรงพยาบาลสมเด็จพระยุพราช โรงพยาบาลเฉลิมพระเกียรติ สถานีอนามัยเฉลิมพระเกียรติ และสุขศาลาพระราชทาน ร่วมกันดำเนินการ มีแผนในการพัฒนาโรงพยาบาลแม่ข่าย ได้แก่ โซนเหนือ 5 อำเภอ มีโรงพยาบาลสมเด็จพระยุพราชปัว เป็นแม่ข่าย จะเพิ่มศักยภาพห้องผ่าตัด ไอซียู ห้องฉุกเฉินคุณภาพ การวินิฉัยด้วย CT/MRI, โซนกลาง 7 อำเภอ โรงพยาบาลน่าน เป็นแม่ข่าย จะยกระดับเป็นศูนย์ความเลิศด้านหัวใจครบวงจร มะเร็งครบวงจร และโซนใต้ 3 อำเภอ โรงพยาบาลเวียงสา เป็นแม่ข่าย จะเพิ่มศักยภาพบริการสาขาหลัก ปฐมภูมิ ทันตกรรม ไอซียู ไตเทียม วินิจฉัยด้วย CT นอกจากนี้ ยังมีนโยบาย “คนน่านทุกสิทธิ์รักษาทุกที่” ประชาชนสามารถเข้ารับบริการได้ด้วยบัตรประชาชนเพียงใบเดียว พร้อมทั้งจับคู่ใช้ทรัพยากรร่วมกันในการให้บริการ ได้แก่ โรงพยาบาลน่าน – ภูเพียง, โรงพยาบาลท่าวังผา – สองแคว และโรงพยาบาลนาน้อย - นาหมื่น ซึ่งสามารถเป็นต้นแบบเรื่อง one province one hospital และดิจิทัลสุขภาพได้อย่างดี
“นอกจากความพร้อมด้านระบบสุขภาพ จังหวัดน่านยังเป็นจุดหมายปลายทางของนักท่องเที่ยวจำนวนมาก เป็นเมืองที่เหมาะกับผู้สูงอายุมาพักผ่อนดูแลสุขภาพ จึงมีแนวคิดที่จะผลักดันให้เป็นเมืองสุขภาพดี หรือ blue zone ของประเทศไทยและเป็นแห่งใหม่ของโลก เป็น “น่านโมเดล” ในการขับเคลื่อนมิติการดูแลสุขภาพ สังคม และเศรษฐกิจไปพร้อมกัน“ นายแพทย์ชลน่านกล่าว
***************************************** 23 กันยายน 2566

ที่มา : https://www.thaigov.go.th/news/contents/details/72543