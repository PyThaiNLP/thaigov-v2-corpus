รัฐบาลไทย-ข่าวทำเนียบรัฐบาล-นายกฯ พบหารือตลาดหลักทรัพย์นิวยอร์ก ย้ำนโยบายทางเศรษฐกิจของรัฐบาล พร้อมสนับสนุนเอกชนไทยเข้าถึงแหล่งเงินทุน


วันศุกร์ที่ 22 กันยายน 2566
22/09/2566
พิมพ์
นายกฯ พบหารือตลาดหลักทรัพย์นิวยอร์ก ย้ำนโยบายทางเศรษฐกิจของรัฐบาล พร้อมสนับสนุนเอกชนไทยเข้าถึงแหล่งเงินทุน
แสวงหาโอกาสและใช้ประโยชน์จากศักยภาพของไทย เพิ่มความน่าสนใจให้ภูมิภาค
วันนี้ (22 กันยายน 2566) เวลา 08.30 น. ตามเวลาท้องถิ่นสหรัฐฯ ณ ตลาดหลักทรัพย์นิวยอร์ก (NewYork Stock Exchange: NYSE) นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง พบหารือกับนายจอห์น ทัตเทิล (Mr. John Tuttle) รองประธานกรรมการตลาดหลักทรัพย์นิวยอร์ก ภายหลังเสร็จสิ้น นายชัย วัชรงค์ โฆษกประจำสำนักนายกรัฐมนตรี สรุปสาระสำคัญ ดังนี้
นายกรัฐมนตรีกล่าวขอบคุณตลาดหลักทรัพย์นิวยอร์ก (NYSE) ถือเป็นสถานที่ซึ่งเป็นหัวใจสำคัญของเศรษฐกิจโลก ยืนยันประเทศไทยพร้อมร่วมมือกับนานาประเทศ พร้อมดำเนินความร่วมมือด้านธุรกิจ (Open for business)
รองประธานฯ ชื่นชมนโยบาย และเสถียรภาพของประเทศ และนักธุรกิจไทย เชื่อมั่นภายใต้การทำงานของนายกรัฐมนตรีและรัฐบาลไทย
ทั้งสองฝ่ายเชื่อมั่นว่าตลาดทุน ตลาดการเงินสหรัฐฯ จะเป็นโอกาสให้คนไทยและธุรกิจไทยที่มีศักยภาพ ซึ่งนายกรัฐมนตรีพร้อมทำงาน ผลักดันธุรกิจไทยที่มีศักยภาพ เพิ่มโอกาสให้เข้าถึงตลาดเงินทุน และขยายธุรกิจได้
พร้อมกันนี้ รองประธานกรรมการฯ กล่าวว่า เอเชียตะวันออกเฉียงใต้เป็นภูมิภาคที่น่าสนใจในตอนนี้ ประกอบกับรัฐบาลไทยเพิ่งจะจัดตั้งได้อย่างมีเสถียรภาพ ทำให้ประเทศไทยน่าสนใจมากยิ่งขึ้น และ ชื่นชมหลายๆ บริษัทไทย ที่ให้ความสำคัญกับการดำเนินธุรกิจอย่างสร้างสรรค์ ทั้งการพัฒนาอย่างยั่งยืน และมีมุมมองที่เกี่ยวข้องกับตลาดการเงินสีเขียว
และในตอนท้ายก่อนเดินทางออกจาก NYSE ในช่วงเวลา 9.29 น. นายกรัฐมนตรีได้ กดปุ่มทำการซื้อขาย (Opening Bell)

ที่มา : https://www.thaigov.go.th/news/contents/details/72521