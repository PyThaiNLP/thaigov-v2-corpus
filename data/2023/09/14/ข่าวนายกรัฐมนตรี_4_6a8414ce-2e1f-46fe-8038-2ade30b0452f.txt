รัฐบาลไทย-ข่าวทำเนียบรัฐบาล-นายกรัฐมนตรีเผย การยกเลิกคำสั่งคณะรักษาความสงบแห่งชาติ ต้องปรึกษาคณะกรรมการกฤษฎีกา 


วันพฤหัสบดีที่ 14 กันยายน 2566
14/09/2566
พิมพ์
นายกรัฐมนตรีเผย การยกเลิกคำสั่งคณะรักษาความสงบแห่งชาติ ต้องปรึกษาคณะกรรมการกฤษฎีกา
นายกรัฐมนตรีเผย การยกเลิกคำสั่งคณะรักษาความสงบแห่งชาติ ต้องปรึกษาคณะกรรมการกฤษฎีกา
วันนี้ (14 กันยายน 2566) เวลา 10.30 น. ณ บริเวณหน้าตึกภักดีบดินทร์ ทำเนียบรัฐบาล นายเศรษฐา ทวีสินนายกรัฐมนตรีและรัฐมนตรีว่าการกระทรวงการคลัง กล่าวถึงแนวทางยกเลิกคำสั่งคณะรักษาความสงบแห่งชาติ หรือ คสช. ตามข้อสั่งการของนายกรัฐมนตรีเมื่อการประชุมคณะรัฐมนตรี (ครม.)  เมื่อวันที่ 13 กันยายนที่ผ่านมาว่า เรื่องนี้ต้องปรึกษาคณะกรรมการกฤษฎีกาว่า กฎหมายบางข้อที่ไม่ได้ใช้และเป็นอุปสรรคต่อการดำเนินชีวิตของประชาชนและการปฏิบัติหน้าที่ของราชการก็ยกเลิกไป ถ้ายกเลิกไม่ได้ก็นำกลับเข้าสู่ที่ประชุม ครม.ใหม่ เป็นเพียงการพูดคร่าว ๆ เราพยายามทำให้เป็นรัฐสนับสนุน ถ้ากฎหมายอะไรที่บอกทำไม่ได้ก็อยากให้รีบทำ แต่ต้องไม่ขัดหลักนิติธรรมของการบริหารจัดการของประเทศ และการดำเนินธุรกิจ
ผู้สื่อข่าวถามว่า การสื่อสารเรื่องกฎหมายต้องมีรองนายกรัฐมนตรีฝ่ายกฎหมายหรือผู้ที่สามารถมาสื่อสารเรื่องกฎหมายได้หรือไม่  นายกรัฐมนตรีกล่าวว่า เรื่องนี้ขอรับไปปรับปรุง แล้วจะแจ้งมาอีกครั้งจะดำเนินการอย่างไรเพราะหากยังไม่ครบทั้งหมดก็อาจจะยังไม่รีบแถลง  เข้าใจว่าประชาชนอยากทราบเรื่องที่เราคิดอยู่ทำอยู่ต่อไปอะไรที่ยังไม่ครบ 100%  ก็อาจจะยังไม่แถลง

ที่มา : https://www.thaigov.go.th/news/contents/details/72196