รัฐบาลไทย-ข่าวทำเนียบรัฐบาล-รมช.ไชยา รับฟังปัญหาความเดือดร้อนของเกษตรกรผู้เลี้ยงโคนมและอุตสาหกรรมไทย พร้อมเร่งดำเนินการทันที


วันพฤหัสบดีที่ 14 กันยายน 2566
รมช.ไชยา รับฟังปัญหาความเดือดร้อนของเกษตรกรผู้เลี้ยงโคนมและอุตสาหกรรมไทย พร้อมเร่งดำเนินการทันที
รมช.ไชยา รับฟังปัญหาความเดือดร้อนของเกษตรกรผู้เลี้ยงโคนมและอุตสาหกรรมไทย พร้อมเร่งดำเนินการทันที
นายไชยา พรหมา รัฐมนตรีช่วยว่าการกระทรวงเกษตรและสหกรณ์ เปิดเผยภายหลังได้รับมอบหมายจาก
ร้อยเอก ธรรมนัส พรหมเผ่า รัฐมนตรีว่าการกระทรวงเกษตรและสหกรณ์ รับฟังปัญหาความเดือดร้อนของเกษตรกรผู้เลี้ยงโคนมและอุตสาหกรรมไทย ณ ห้องประชุม 115 กระทรวงเกษตรและสหกรณ์ ว่า ตามที่ได้รับฟังปัญหา อุปสรรค และข้อเสนอแนะที่เกี่ยวข้องกับเกษตรกรผู้เลี้ยงโคนมและอุตสาหกรรมไทยที่เข้าพบในวันนี้ ทางกระทรวงเกษตรฯ จะรวบรวมข้อมูลดังกล่าวนำเรียนรัฐมนตรีว่าการกระทรวงเกษตรและสหกรณ์ โดยดำเนินการผ่านกลไกคณะกรรมการโคนมและผลิตภัณฑ์นม (Milk board) รวมทั้ง หากมีประเด็นที่จะต้องนำเสนอคณะรัฐมนตรีพิจารณาจะเร่งดำเนินการทันที เพื่อลดผลกระทบและความเดือดร้อนของเกษตรกรผู้เลี้ยงโคนมอย่างเป็นรูปธรรมและยั่งยืนต่อไป
ทั้งนี้ ชุมนุมสหกรณ์โคนมแห่งประเทศไทย สมาคมกลุ่มเกษตรกรผู้รวบรวมน้ำนมดิบ สมาคมอุตสาหกรรมนมไทย สมาคมผู้ผลิตนมพาสเจอไรซ์ และองค์การส่งเสริมกิจการโคนมแห่งประเทศไทย ได้จัดให้มีการเสวนา “ ถอดบทเรียนก้าวไปข้างหน้า พัฒนานมโรงเรียน” เมื่อวันที่ 25 กรกฎาคม 2566 และได้สรุปปัญหาอุปสรรคที่เกี่ยวข้องกับอุตสาหกรรมนมและผลิตภัณฑ์นม ดังนี้
1) ปรับราคากลางรับซื้อน้ำนมโค เพิ่มขึ้น 2.25 บาทต่อกิโลกรัม และผลิตภัณฑ์นม (นมพาณิชย์และนมโรงเรียน) ให้สอดคล้องกับต้นทุนการผลิตที่เพิ่มสูงขึ้น ทั้งต้นทุนน้ำนมโคและต้นทุนอื่น ๆ ของผู้ประกอบการ
2) สนับสนุนให้เด็กนักเรียนได้ดื่มนมครบ 365 วัน และขยายชั้นเรียนถึงมัธยมศึกษาปีที่ 3
3) การกำหนดประกาศหลักเกณฑ์โครงการอาหารเสริม (นม) โรงเรียน ล่วงหน้าอย่างน้อย 6 เดือน
4) การกำหนดประกาศหลักเกณฑ์ควรทำประชาพิจารณ์ รับฟังข้อคิดเห็นจากทุกภาคส่วนแบบเปิดเผย
และ 5) สนับสนุนส่งเสริมให้เกษตรกรผู้เลี้ยงโคนม สามารถประกอบอาชีพได้อย่างยั่งยืน

ที่มา : https://www.thaigov.go.th/news/contents/details/72211