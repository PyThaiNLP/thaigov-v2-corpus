รัฐบาลไทย-ข่าวทำเนียบรัฐบาล-​นายกฯ เผยกำกับดูแลกระทรวงการคลัง -ความมั่นคงด้วยตนเอง  ย้ำไม่เกี่ยวกับภาพลักษณ์ แต่เป็นเรื่องที่จะต้องทำ พร้อมดูแลทุกมติทั้งในและนอกประเทศ


วันพฤหัสบดีที่ 14 กันยายน 2566
14/09/2566
พิมพ์
​นายกฯ เผยกำกับดูแลกระทรวงการคลัง -ความมั่นคงด้วยตนเอง  ย้ำไม่เกี่ยวกับภาพลักษณ์ แต่เป็นเรื่องที่จะต้องทำ พร้อมดูแลทุกมติทั้งในและนอกประเทศ
​นายกฯ เผยกำกับดูแลกระทรวงการคลัง -ความมั่นคงด้วยตนเอง  ย้ำไม่เกี่ยวกับภาพลักษณ์ แต่เป็นเรื่องที่จะต้องทำ พร้อมดูแลทุกมติทั้งในและนอกประเทศ
วันนี้ (14 กันยายน 2566) เวลา 10.30 น. ณ บริเวณหน้าตึกภักดีบดินทร์ ทำเนียบรัฐบาล นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง กล่าวถึงการกำกับกระทรวงกลาโหม และดูแลงานด้านความมั่นคงด้วยตนเองว่า เรื่องความมั่นคงมีหลายมิติ ทั้งมิติภายในและภายนอก การปกป้องอธิปไตยของประเทศเป็นเรื่องที่สำคัญในภาวะภูมิรัฐศาสตร์ ดังนั้น จะต้องดูให้ดีเพราะประเทศไทยเป็นประเทศที่ไม่ใหญ่มากแต่มีความภาคภูมิใจในความที่เป็นเอกราช   ทั้งนี้ เมื่ออยู่ในโลกที่มีความขัดแย้งสูง การเดินทางไปต่างประเทศของตนเองโดยเฉพาะการเข้าร่วมประชุมองค์การสหประชาชาติในสัปดาห์หน้า ก็จะมีโอกาสพบปะพูดคุยกับผู้นำในหลายประเทศ ซึ่งตรงนี้เป็นความมั่นคงทางด้านนอกประเทศการค้า ส่วนความมั่นคงภายในก็มีการเตรียมความพร้อม ฝ่ายความมั่นคงกับประชาชนก็จะเป็นเรื่องที่สำคัญเพราะในอดีตมีการพูดจากันที่อาจจะรุนแรงกันบ้างก็พยายามที่จะลดช่องว่างระหว่างทหารกับประชาชน โดยที่ให้มีการสื่อสารที่ดีขึ้น เช่น มีการทำกิจกรรมประโยชน์ให้กับประชาชน ไม่ว่าจะเป็นการสมัครใจเกณฑ์ทหารบางส่วน การนำพื้นที่ทหารมาบริหารจัดการและทำงานร่วมกับกระทรวงการคลังและที่ราชพัสดุ ให้ประชาชนทำการเกษตรการให้ทหารมาช่วยภัยพิบัติ ซึ่งมีอีกหลายมิติที่ความมั่นคงสามารถทำได้ ซึ่งจะต้องมีเวลาพูดคุยกันถ้าพร้อมก็จะมีการประกาศให้ทราบอีกครั้งหนึ่ง  เรื่องนี้ไม่เกี่ยวกับการสร้างภาพลักษณ์เพราะการที่ตนเองดูแลกระทรวงการคลังและความมั่นคงด้วยตนเองนั้น เป็นเรื่องที่ต้องทำและเป็นเรื่องที่ประชาชนกำลังดูอยู่ ต้องดูแลให้ครบมิติ ยอมรับว่าเป็นภาระที่หนักหน่วงแต่ว่าก็เข้าใจเพราะเรื่องนี้เป็นเรื่องที่สำคัญดังนั้นต้องทำต่อไป

ที่มา : https://www.thaigov.go.th/news/contents/details/72194