รัฐบาลไทย-ข่าวทำเนียบรัฐบาล-กรมทางหลวงชนบท ก่อสร้างถนนสายแยก ทล.118 - บ้านทุ่งยาว อำเภอเวียงป่าเป้า จังหวัดเชียงราย


วันพฤหัสบดีที่ 14 กันยายน 2566
กรมทางหลวงชนบท ก่อสร้างถนนสายแยก ทล.118 - บ้านทุ่งยาว อำเภอเวียงป่าเป้า จังหวัดเชียงราย
ยกระดับมาตรฐานทาง ส่งเสริมคุณภาพชีวิตที่ดีให้ประชาชนสามารถเดินทางขนส่งสินค้าทางการเกษตรได้อย่างสะดวกปลอดภัย สนับสนุนการท่องเที่ยวเชิงธรรมชาติและการดำเนินงานของศูนย์พัฒนาโครงการหลวงห้วยโป่ง
กรมทางหลวงชนบท (ทช.) กระทรวงคมนาคม ดำเนินโครงการก่อสร้างถนนสายแยก ทล.118 - บ้านทุ่งยาว อำเภอเวียงป่าเป้า จังหวัดเชียงราย เพื่อส่งเสริมการคมนาคมขนส่งสินค้าทางเกษตรให้กับประชาชนในพื้นที่สามารถเดินทางได้อย่างสะดวกปลอดภัยในทุกฤดู พร้อมสนับสนุนการดำเนินงานของศูนย์พัฒนาโครงการหลวงห้วยโป่ง เนื่องจากเป็นเส้นทางเชื่อมจากแยก ทล.118 (เชียงใหม่ - เชียงราย) กม. ที่ 76+100 ด้านซ้ายทางเข้าสู่อุทยานแห่งชาติขุนแจ ผ่านอ่างเก็บน้ำดอยงู บ้านทุ่งยาว ห้วยทราย ปางมะกาด ป่าเมี่ยงม่อนวัด ห้วยคุณพระ และขุนลาวแล้วเชื่อมกับ ทล.118 (เชียงใหม่ - เชียงราย) อีกครั้ง บริเวณ กม. ที่ 54+100 โดยแบ่งการดำเนินงานเป็น 2 ช่วง ดังนี้
- ช่วงที่ 1 โครงการก่อสร้างถนนสายแยก ทล.118 - บ้านทุ่งยาว อำเภอเวียงป่าเป้า จังหวัดเชียงราย ระยะทาง 19.800 กิโลเมตร คืบหน้ากว่า 48% ขณะนี้อยู่ระหว่างก่อสร้างผิวจราจร งานท่อลอดเหลี่ยม และรางระบายน้ำ คาดว่าแล้วเสร็จสมบูรณ์ในปี 2567 โดยก่อสร้างเป็นผิวจราจรแบบแอสฟัลท์ติกคอนกรีตและแบบคอนกรีตเสริมเหล็ก 2 ช่องจราจร ไป - กลับ พร้อมสะพานคอนกรีตเสริมเหล็ก 3 แห่ง ก่อสร้างท่อลอดเหลี่ยม ระบบระบายน้ำคอนกรีตเสริมเหล็ก เครื่องหมายจราจรบนผิวทาง ระบบระบายน้ำ ติดตั้งเครื่องหมาจราจร และอุปกรณ์อำนวยความปลอดภัย ใช้งบประมาณ 84.090 ล้านบาท
- ช่วงที่ 2 โครงการก่อสร้างถนนสายแยก ทล.118 - บ้านทุ่งยาว อำเภอเวียงป่าเป้า จังหวัดเชียงราย ระยะทาง 16.875 กิโลเมตร ปัจจุบันแล้วเสร็จสมบูรณ์ โดยก่อสร้างเป็นถนนคอนกรีตเสริมเหล็ก 2 ช่องจราจร ไป - กลับ พร้อมสะพานคอนกรีตเสริมเหล็ก 3 แห่ง และติดตั้งป้ายจราจร เครื่องหมายจราจรบนผิวทาง ระบบระบายน้ำ เครื่องหมายจราจรและอุปกรณ์อำนวยความปลอดภัย ใช้งบประมาณ 108.7 ล้านบาท
ทั้งนี้ ทช. ได้เป็นส่วนหนึ่งในการได้รับใช้ใต้เบื้องพระยุคลบาท สร้างเส้นทางสนับสนุนพื้นที่โครงการหลวง และโครงการอันเนื่องมาจากพระราชดำริ เพื่อเพิ่มคุณภาพชีวิตที่ดีให้กับประชาชนในพื้นที่สามารถขนส่งผลิตผลทางการเกษตรให้ออกสู่ตลาดได้ทันเวลา รวมทั้งส่งเสริมการท่องเที่ยวเชิงธรรมชาติในพื้นที่

ที่มา : https://www.thaigov.go.th/news/contents/details/72201