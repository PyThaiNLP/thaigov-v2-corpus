รัฐบาลไทย-ข่าวทำเนียบรัฐบาล-รมว.ยุติธรรม มอบแนวทางการทำงานให้กับผู้บริหาร กระทรวงยุติธรรม ครั้งแรก เตรียมตรวจเยี่ยมทุกส่วนราชการ เพื่อกำหนดเป้าหมายการปฏิบัติงานเชิงลึก และสร้างความเชื่อมั่นให้แก่ประชาชน 


วันพฤหัสบดีที่ 14 กันยายน 2566
14/09/2566
พิมพ์
รมว.ยุติธรรม มอบแนวทางการทำงานให้กับผู้บริหาร กระทรวงยุติธรรม ครั้งแรก เตรียมตรวจเยี่ยมทุกส่วนราชการ เพื่อกำหนดเป้าหมายการปฏิบัติงานเชิงลึก และสร้างความเชื่อมั่นให้แก่ประชาชน
รัฐมนตรีว่าการกระทรวงยุติธรรม มอบแนวทางการทำงานให้กับผู้บริหาร ก.ยุติธรรม ครั้งแรก เตรียมตรวจเยี่ยมทุกส่วนราชการ เพื่อกำหนดเป้าหมายการปฏิบัติงานเชิงลึก และสร้างความเชื่อมั่นให้แก่ประชาชน
ในวันพฤหัสบดีที่ ๑๔ กันยายน ๒๕๖๖ เวลา ๑๓.๓๐ น. พันตำรวจเอก ทวี สอดส่อง รัฐมนตรีว่าการกระทรวงยุติธรรม เป็นประธานการประชุมผู้บริหารกระทรวงยุติธรรม ครั้งที่ ๑๗/๒๕๖๖ โดยมี นางพงษ์สวาท กายอรุณสุทธิ์ ปลัดกระทรวงยุติธรรม พร้อมด้วย ดร.วิเชียร ชุบไธสง นายกสภาทนายความ นายวัลลภ นาคบัว รองปลัดกระทรวงยุติธรรม นายสหการณ์ เพ็ชรนรินทร์ รองปลัดกระทรวงยุติธรรม พ.ต.ท.ประวุธ วงศ์สีนิล รองปลัดกระทรวงยุติธรรม พร้อมด้วยผู้บริหารของส่วนราชการในสังกัดกระทรวงยุติธรรม และเจ้าหน้าที่ที่เกี่ยวข้อง เข้าร่วมการประชุมฯ ณ ห้องประชุม ๑๐-๐๑ ชั้น ๑๐ อาคารกระทรวงยุติธรรม ถนนแจ้งวัฒนะ กรุงเทพฯ
ในการนี้ รัฐมนตรีว่าการกระทรวงยุติธรรม กล่าวว่า การประชุมครั้งนี้จัดขึ้นอย่างเป็นทางการครั้งแรก และนับเป็นการกำหนดทิศทางการเปลี่ยนแปลงและขับเคลื่อนกระทรวงยุติธรรมให้เป็นไปตามนโยบายเร่งด่วนของรัฐบาลที่เกี่ยวข้องกับความยุติธรรมในหลายประเด็น นำมาปรับปรุงการทำงานของแต่ละกรมให้เกิดผลเป็นรูปธรรม รวมทั้งกระทรวงยุติธรรมต้องมีความแข็งแกร่งในการเดินไปในทิศทางเรื่องความยุติธรรม การยกระดับหลักนิติธรรม (Rule of Law) เป็นหลักการสำคัญของการปกครองในระบอบประชาธิปไตยอันมีพระมหากษัตริย์ทรงเป็นประมุขที่เป็นหลักประกันว่าเจ้าหน้าที่ของรัฐทั้งหมดจะไม่ใช้อำนาจตามอำเภอใจ ต้องใช้อำนาจตามกฎหมาย
ดังนั้น การทำงานของกระทรวงยุติธรรมตามหลักนิติธรรมได้นั้นต้องพัฒนากฎหมายให้เป็นธรรมมากขึ้น​โดยต้องพิจารณาทั้งในเรื่องนิติธรรมตามความเป็นจริง และเป็นนิติธรรมทางกฎหมาย ดังนั้น จึงเป็นบทบาทสำคัญและเป็นเรื่องที่ท้าทายที่จะทำอย่างไรให้คนไทยได้รับประโยชน์จากกฎหมายคนไทยผู้บริสุทธิ์จะได้รับความคุ้มครองทางกฎหมาย ซึ่งวันนี้ผมมีความมั่นใจว่าหากพวกเรามาร่วมใจช่วยกันคิดช่วยกันทำ โดยมีผมที่จะเป็นส่วนช่วยอำนวยความสะดวกเพื่อให้พวกเราทุกคนไปถึงเป้าหมายของกระทรวงยุติธรรมในการปฏิบัติงานโดยไม่มีอคติ เพื่อสร้างความเชื่อมั่นให้แก่ประชาชนพร้อมทั้งกล่าวถึงสิ่งสำคัญในการปฏิบัติงานว่า คนที่มีเกียรติเพราะความสัตย์
เสมือนว่า กฎหมายแม้จะยุติธรรมแต่ถ้าคนใช้กฎหมายไม่สัตย์ซื่อ ไม่ผดุงความเป็นธรรม การทำงานถือว่าคนเป็นสิ่งสำคัญ คนที่มีความซื่อสัตย์ทั้งต่อบุคคล ต่อวาจา ต่อการทำงาน ต่อหน้าที่ และต่อความดี ถ้าเป็นบุคลิกภาพของคนยุติธรรมจะทำให้คนกระทรวงยุติธรรมได้รับความเชื่อมั่นมากขึ้น
โอกาสนี้ รัฐมนตรีว่าการกระทรวงยุติธรรม ได้กล่าวว่า คนกลุ่มแรกที่กระทรวงยุติธรรมต้องไปช่วยเหลือ คือ กลุ่มคนด้อยโอกาสและคนที่ถูกเหลื่อมล้ำในเชิงพื้นที่ ในการที่นิติธรรมจะประสบผลสำเร็จได้พวกเราต้องช่วยกันสร้างทำอย่างไรที่จะทำให้สังคมกฎหมายเป็นใหญ่ กฎหมายต้องเป็นธรรม และทันสมัย เพื่อให้ทุกคนต้องได้รับความเสมอภาคทางกฎหมาย
นอกจากนี้ ภายหลังที่ปลัดกระทรวงยุติธรรม พร้อมด้วยผู้บริหารของส่วนราชการในสังกัดกระทรวงยุติธรรม
ได้นำเสนอแผนการปฏิบัติงาน Quick win ที่สอดคล้องกับนโยบายของรัฐบาลและนโยบายของรัฐมนตรีว่าการกระทรวงยุติธรรมต่อที่ประชุม รัฐมนตรีว่าการกระทรวงยุติธรรมได้กล่าวว่าจะไปติดตามการปฏิบัติงานในรายกรม
เพื่อลงลึกในรายละเอียดให้การปฏิบัติงานเกิดผลสำเร็จเป็นรูปธรรม มุ่งมั่นทำตามเจตนารมณ์ของกฎหมายในการขับเคลื่อนเพื่อให้เกิดความเปลี่ยนแปลงในการสร้างความยุติธรรมให้แก่ประชาชน เกิดผลสำเร็จอย่างรวดเร็วภายใน ๓ เดือนหรือภายใน ๑๐๐ วัน

ที่มา : https://www.thaigov.go.th/news/contents/details/72214