รัฐบาลไทย-ข่าวทำเนียบรัฐบาล-นายกรัฐมนตรีรับฟังการแถลงผลการศึกษา สถาบัน วปอ. หวังให้ใช้ความรู้ ความสามารถ และ Connection ให้เกิดประโยชน์ ไม่ใช่แค่กับตัวเองหรือองค์กร  แต่ขอให้ครอบคลุมถึงคนในสังคม


วันพฤหัสบดีที่ 14 กันยายน 2566
14/09/2566
พิมพ์
นายกรัฐมนตรีรับฟังการแถลงผลการศึกษา สถาบัน วปอ. หวังให้ใช้ความรู้ ความสามารถ และ Connection ให้เกิดประโยชน์ ไม่ใช่แค่กับตัวเองหรือองค์กร  แต่ขอให้ครอบคลุมถึงคนในสังคม
นายกรัฐมนตรีรับฟังการแถลงผลการศึกษา สถาบัน วปอ. หวังให้ใช้ความรู้ ความสามารถ และ Connection ให้เกิดประโยชน์ ไม่ใช่แค่กับตัวเองหรือองค์กร  แต่ขอให้ครอบคลุมถึงคนในสังคม
วันนี้ (14 กันยายน 2566) เวลา 16.00 น.
ณ อาคารอเนกประสงค์ สถาบันวิชาการป้องกันประเทศ ถนนวิภาวดีรังสิต เขตดินแดง กรุงเทพฯ นายเศรษฐา ทวีสิน นายกรัฐมนตรี เป็นประธานรับฟังการแถลงผลการศึกษาเพื่อสนับสนุนยุทธศาสตร์ชาติของสถาบันวิชาการป้องกันประเทศ โดยมี นางพวงเพ็ชร ชุนละเอียด รัฐมนตรีประจำสำนักนายกรัฐมนตรี ผู้บัญชาการเหล่าทัพ  ผู้บัญชาการสถาบันวิชาการป้องกันประเทศ ผู้อำนวยการวิทยาลัยป้องกันราชอาณาจักร ผู้บริหาร คณาจารย์ นักศึกษา  เข้าร่วมรับฟัง
ภายหลังรับฟังการแถลงผลการศึกษาเพื่อสนับสนุนยุทธศาสตร์ชาติของสถาบันวิชาการป้องกันประเทศ นายชัย วัชรงค์ โฆษกประจำสำนักนายกรัฐมนตรี สรุปสาระสำคัญดังนี้
นายกรัฐมนตรีกล่าวแสดงความยินดีกับผู้ที่จบการศึกษา จากสถาบันวิชาการป้องกันประเทศ ซึ่งเป็นสถาบันที่ทรงเกียรติ ล้วนเป็นผู้มีความรู้ ความสามารถ บางคนประสบความสำเร็จเป็นผู้บริหาร เป็นผู้นำองค์กร ทั้งในภาครัฐและเอกชน เป็นไปได้ว่าบางคนในที่นี้ อาจจะได้มายืนอยู่ในจุดที่ตนเองยืนอยู่ตรงนี้ในอนาคต หวังว่าทุกคนจะได้ประโยชน์จากหลักสูตรที่จบลงไป  และจะสามารถนำความรู้จากที่นี่ ไปสร้างประโยชน์ต่อไปในอนาคต ซึ่งตนเองไม่ได้มีโอกาสที่ได้เข้าศึกษาในสถาบันแห่งนี้
นายกรัฐมนตรีฝากข้อคิดไปยังนักศึกษาสถาบันวิชาการป้องกันประเทศ ว่า
" นอกจากเนื้อหาวิชาความรู้สถาบัน วปอ. ยังพาทุกคนมาทำความรู้จักกันและกันทำกิจกรรมร่วมกัน เกิดเป็นสมาคม สร้าง Communities และกลายมาเป็น Connection ของทุก ๆ คนในที่นี้ ความแข็งแกร่งของเหล่าศิษย์เก่า เป็นที่ประจักษ์ในสังคมไทย เส้นสายสัมพันธ์ Connection ของพวกท่านในประเทศ ทำให้พวกท่านเป็นผู้มีอภิสิทธิ์ เป็น Top 1% ของประเทศนี้ และ Connection จะสามารถเป็นประโยชน์ต่ออาชีพการงานของทุกท่าน ต่อธุรกิจของพวกท่าน ได้มหาศาล
แต่ผมขอฝาก  ขอวิงวอน ขออ้อนวอน
ให้ทุกท่านใช้ความรู้ ความสามารถ และ Connection จากที่นี่ให้เกิดประโยชน์
ไม่ใช่แค่กับตัวของท่านหรือองค์กรของท่าน เพียงเท่านั้น  แต่ให้เผื่อแผ่ ครอบคลุมไปถึงคนอื่นๆ ในสังคมด้วย"
นายกรัฐมนตรี เน้นย้ำว่า  ถือเป็นหน้าที่ของพวกพวกเราทุกคน  ที่จะต้องช่วยเหลือคนตัวเล็ก ช่วยเหลือสังคม ให้พวกเขายืนอยู่ในสังคมได้ ความสามารถของทุกท่าน  หากนำมาช่วยเหลือประเทศชาติ  จะช่วยลดความเหลื่อมล้ำ  ความยากจน  ความยากลำบาก ที่เพื่อนร่วมชาติของพวกเราอีกหลายคนกำลังเผชิญอยู่ และทุกท่านจะได้ขึ้นชื่อว่าเป็นสถาบันที่ร่วมกันส่งต่ออนาคตที่ดีกว่าให้กับลูกหลานของพวกเราทุกคน

ที่มา : https://www.thaigov.go.th/news/contents/details/72210