รัฐบาลไทย-ข่าวทำเนียบรัฐบาล-กรมการจัดหางาน ขานรับนโยบายรมว.พิพัฒน์ จับมือ 3 กระทรวง หวังให้คนไทยมีงานทำ


วันพฤหัสบดีที่ 14 กันยายน 2566
14/09/2566
พิมพ์
กรมการจัดหางาน ขานรับนโยบายรมว.พิพัฒน์ จับมือ 3 กระทรวง หวังให้คนไทยมีงานทำ
นายไพโรจน์ โชติกเสถียร อธิบดีกรมการจัดหางาน เปิดเผยว่า เมื่อวันที่ 14 กันยายน 2566 นายพิพัฒน์ รัชกิจประการ รัฐมนตรีว่าการกระทรวงแรงงาน ได้มอบนโยบายให้กับหน่วยงานในสังกัดกระทรวงแรงงาน ซึ่ง 1 ใน 8 นโยบายสำคัญคือ
การผนึกกำลัง 4 กระทรวงหลัก กระทรวงแรงงาน กระทรวงมหาดไทย กระทรวงศึกษาธิการ กระทรวงอุดมศึกษา วิทยาศาสตร์ วิจัยและนวัตกรรม ในการพัฒนาหลักสูตรเพื่อผลิตและยกระดับทักษะเยาวชนไทย ให้เป็นแรงงานคุณภาพฝีมือตรงตามความต้องการของตลาดแรงงาน เรียนจบมีใบรับรองทักษะความรู้ความสามารถ (skill Certificate) มีงานทำทั้งในประเทศ และต่างประเทศ ซึ่งกรมการจัดหางาน ขานรับนโยบายรัฐมนตรีว่าการกระทรวงแรงงาน โดยพัฒนาระบบฐานข้อมูลกลางด้านแรงงาน และการเชื่อมโยงข้อมูลระหว่างภาคส่วนที่เกี่ยวข้อง เพื่อพัฒนาทักษะแรงงาน สร้างความมั่นใจในการหางานทำ และเพิ่มโอกาสที่จะได้รับคัดเลือกทำงานในสถานประกอบการ โดยประสานความร่วมมือระหว่างกรมการจัดหางาน กระทรวงแรงงาน กับกระทรวงการอุดมศึกษา วิทยาศาสตร์ วิจัยและนวัตกรรม ในการแลกเปลี่ยนเชื่อมโยงข้อมูลด้านกำลังแรงงานผ่านระบบ Big Data กระทรวงแรงงาน เพื่อใช้วิเคราะห์แนวโน้มข้อมูลตลาดแรงงาน และแลกเปลี่ยนเชื่อมโยงข้อมูลหลักสูตรฝึกอบรมบนแพลตฟอร์ม Thaimooc (มหาวิทยาลัยไซเบอร์ไทย) ซึ่งเป็นช่องทางการเรียนรู้ที่มีมาตรฐาน อำนวยความสะดวกให้ประชาชนเรียนฟรี ทุกที่ ทุกเวลา เพื่อส่งเสริมให้เกิดการเรียนรู้ตลอดช่วงชีวิต โดยนำมาแสดงบนแพลตฟอร์มไทยมีงานทำ เพิ่มโอกาสเข้าถึงหลักสูตรฝึกอบรม Upskill/Reskill ที่จำเป็นสอดคล้องกับความต้องการตลาดแรงงาน
นายไพโรจน์ กล่าวต่อไปว่า ปัจจุบันแพลตฟอร์ม “ไทยมีงานทำ” มีการเชื่อมโยง ข้อมูลหลักสูตรฝึกอบรมของกรมพัฒนาฝีมือแรงงาน และ Microsoft แล้ว โดยภายในเดือนกันยายนนี้ กรมการจัดหางานจะมีการเชื่อมโยงหลักสูตรฝึกอบรมเพิ่มขึ้นอีก 4 แห่ง คือ หลักสูตรฝึกอบรมของกระทรวงการอุดมศึกษา วิทยาศาสตร์ วิจัยและนวัตกรรม สถาบันคุณวุฒิวิชาชีพ (องค์การมหาชน) สนง.คณะกรรมการการอาชีวศึกษา และสำนักงานส่งเสริมเศรษฐกิจดิจิทัล (depa Thailand) เพื่อให้คนหางาน นักเรียน นักศึกษา และผู้ที่ต้องการยกระดับทักษะ   มีทางเลือกฝึกอบรมที่หลากหลาย สอดคล้องกับการเปลี่ยนแปลงทักษะของคนทำงานในแต่ละงาน โดยทุกคนที่ต้องการมีงานทำ หรือฝึกอบรมเพื่อพัฒนาทักษะในหลักสูตรต่าง ๆ สามารถใช้บริการ ผ่านระบบออนไลน์ ที่เว็บไซต์ ไทยมีงานทำ.doe.go.th
“กรมการจัดหางาน พร้อมร่วมมือกับทุกหน่วยงาน ทั้งภาครัฐ และเอกชน ในการพัฒนาศักยภาพนักเรียน นักศึกษา และแรงงานทุกระดับ ให้มีความรู้ ความสามารถ สอดคล้องกับการเปลี่ยนแปลงของเทคโนโลยี ส่งเสริมการมีงานทำ ลดปัญหาการขาดแคลนแรงงาน ทั้งด้านปริมาณและคุณภาพ รองรับการขยายตัวของเศรษฐกิจในอนาคต ตามนโยบาย ทักษะดี มีงานทำ หลักประกันทางสังคมเด่น เน้นขับเคลื่อนเศรษฐกิจ ของท่านรัฐมนตรีว่าการกระทรวงแรงงาน” อธิบดีกรมการจัดหางาน กล่าว

ที่มา : https://www.thaigov.go.th/news/contents/details/72207