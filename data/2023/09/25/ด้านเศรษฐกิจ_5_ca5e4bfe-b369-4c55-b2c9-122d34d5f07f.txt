รัฐบาลไทย-ข่าวทำเนียบรัฐบาล-รัฐมนตรีฯ พิมพ์ภัทรา ถกภาครัฐ-เอกชน ร่วมขับเคลื่อนเศรษฐกิจกลุ่มจังหวัดภาคใต้ เสริมแกร่ง 3 กลุ่มอุตฯ เหมืองแร่-ผลิตภัณฑ์เกษตรแปรรูป-ปาล์มน้ำมันและยางพารา สร้างมูลค่าเพิ่ม พร้อมเร่งเพิ่มทักษะด้านการประกอบการ สร้างมูลค่าเพิ่มพัฒนาผ


วันอาทิตย์ที่ 24 กันยายน 2566
24/09/2566
พิมพ์
รัฐมนตรีฯ พิมพ์ภัทรา ถกภาครัฐ-เอกชน ร่วมขับเคลื่อนเศรษฐกิจกลุ่มจังหวัดภาคใต้ เสริมแกร่ง 3 กลุ่มอุตฯ เหมืองแร่-ผลิตภัณฑ์เกษตรแปรรูป-ปาล์มน้ำมันและยางพารา สร้างมูลค่าเพิ่ม พร้อมเร่งเพิ่มทักษะด้านการประกอบการ สร้างมูลค่าเพิ่มพัฒนาผ
รัฐมนตรีฯ พิมพ์ภัทรา ถกภาครัฐ-เอกชน ร่วมขับเคลื่อนเศรษฐกิจกลุ่มจังหวัดภาคใต้ เสริมแกร่ง 3 กลุ่มอุตฯ เหมืองแร่-ผลิตภัณฑ์เกษตรแปรรูป-ปาล์มน้ำมันและยางพารา สร้างมูลค่าเพิ่ม พร้อมเร่งเพิ่มทักษะด้านการประกอบการ สร้างมูลค่าเพิ่มพัฒนาผลิตภัณฑ์ยั่งยืน
จังหวัดชุมพร : วันที่ 22 กันยายน  2566 นางสาวพิมพ์ภัทรา วิชัยกุล รัฐมนตรีว่าการกระทรวงอุตสาหกรรม เป็นประธานการประชุมขับเคลื่อนนโยบายและแนวทางการพัฒนาอุตสาหกรรมในพื้นที่จังหวัดและกลุ่มจังหวัดภาคใต้ฝั่งอ่าวไทย ประกอบด้วย จังหวัดชุมพร นครศรีธรรมราช พัทลุง สุราษฎร์ธานี และสงขลา ภาครัฐ นำโดยนายณัฐพล รังสิตพล ปลัดกระทรวงอุตสาหกรรม ร่วมกับ ภาคเอกชน นายธีระศักดิ์ ยมสวัสดิ์ ประธานสภาเกษตรกรจังหวัดชุมพร นายกมล เรืองตระกูล ประธานหอการค้าจังหวัดชุมพร นายกิตติ กิตติชนม์ธวัช ประธานสภาอุตสาหกรรมจังหวัดชุมพร และคณะสื่อมวลชน เข้าร่วมหารือ ณ โรงแรมโนโวเทลชุมพร บีช รีสอร์ท แอนด์กอล์ฟ จังหวัดชุมพร
การประชุมขับเคลื่อนนโยบายและแนวทางการพัฒนาอุตสาหกรรม ในพื้นที่จังหวัดและกลุ่มจังหวัด โดยมุ่งเน้นการพัฒนาใน 3 ด้านหลัก ได้แก่ 1. การปรับปรุงกฎระเบียบเกี่ยวกับเหมืองแร่และป่าไม้ เพราะแร่บางชนิดอยู่ในพื้นที่ป่าเขา 2. การเพิ่มมูลค่าของผลิตภัณฑ์ทางการเกษตรในพื้นที่ 3. การเพิ่มมูลค่าและแก้ไขปัญหาของปาล์มน้ำมันและยางพารา โดยเฉพาะภัยแล้งในพื้นที่ที่ส่งผลต่อคุณภาพของวัตถุดิบ ขณะเดียวกันก็จะเร่งส่งเสริมการพัฒนาผู้ประกอบการให้มีขีดความสามารถในการแข่งขันที่สูงขึ้น โดยการสร้างนักธุรกิจเกษตรอุตสาหกรรมอัจฉริยะทุกจังหวัดทั่วประเทศ
สำหรับการส่งเสริมการพัฒนาแร่เป็นไปตาม พ.ร.บ. แร่ พ.ศ. 2560 ซึ่งปัจจุบันกรมอุตสาหกรรมพื้นฐานและเหมืองแร่ (กพร.) ได้มีการปรับปรุงกระบวนการอนุมัติ อนุญาต และการกำกับดูแล ให้มีความสะดวกรวดเร็ว มีความโปร่งใสมากยิ่งขึ้น โดยนำระบบเทคโนโลยีและดิจิทัลเข้ามาพัฒนาเพื่ออำนวยความสะดวก อาทิ การนำระบบนำเข้า ส่งออกแร่ผ่านทางอิเล็กทรอนิกส์ ระบบการชำระค่าภาคหลวงแร่ ผ่านระบบอิเล็กทรอนิกส์ที่อยู่ระหว่างการพัฒนาและทดลองใช้งาน ขณะเดียวกันยังได้พัฒนาระบบการอนุญาตอาชญาบัตร และประทานบัตรผ่านระบบออนไลน์ เป็นต้น
ส่วนการเพิ่มมูลค่าของผลิตภัณฑ์ทางการเกษตรในพื้นที่ กาแฟโรบัสต้า ทุเรียน สู่การแปรรูปผลิตภัณฑ์และยกระดับกระบวนการผลิตให้ทันสมัย เช่น บรรจุภัณฑ์ชีวภาพหรือสารสกัดที่มูลค่าสูง ส่งเสริมการพัฒนาด้านโลจิสติกส์ แบบควบคุมอุณหภูมิให้มีศักยภาพสูง ลดการสูญเสียของผลิตภัณฑ์ทางการเกษตรในระบบขนส่ง เป็นการสร้างโอกาสให้เกิดนักธุรกิจเกษตรหรือพัฒนานักธุรกิจเกษตรอุตสาหกรรมที่มีคุณภาพรายใหม่ ๆ ในพื้นที่มากยิ่งขึ้น พร้อมผลักดันอุตสาหกรรม Soft Power และกิจกรรมเพื่อเป็นเวทีขับเคลื่อนอุตสาหกรรมต่าง ๆ หรือการเพิ่มช่องทางการตลาดในรูปแบบงานแสดงสินค้า (Mice) เพื่อเชื่อมโยงภาคผลิตและเกษตรในพื้นที่ ตลอดจนการส่งเสริม สนับสนุนให้ผู้ประกอบการ SME และวิสาหกิจชุมชน ผ่านการให้คำปรึกษาแนะนำการพัฒนาและสร้างมูลค่าเพิ่มให้สินค้ามีมาตรฐาน การนำเทคโนโลยีและนวัตกรรมมาใช้เชื่อมโยงเครือข่ายให้เกิดความเข้มแข็ง มีกระบวนการผลิตเข้าสู่อาหารปลอดภัยและเข้าสู่มาตรฐานฮาลาล เพื่อตอบโจทย์ความต้องการของผู้ประกอบการในพื้นที่จังหวัดชุมพร และจังหวัดภาคใต้ฝั่งอ่าวไทย
สำหรับการเพิ่มมูลค่าและแก้ไขปัญหาของปาล์มน้ำมัน กระทรวงฯ มีเป้าหมายที่จะพัฒนาเป็นเขตอุตสาหกรรมโอเลโอเคมิคอลแบบครบวงจรในจังหวัดชุมพร สุราษฎร์ธานี โดยนำงานวิจัยและพัฒนาการแปรรูปน้ำมันปาล์มให้มีความหลากหลายเพื่อสร้างมูลค่าเพิ่ม การเพิ่มประสิทธิภาพ การสกัดน้ำมันปาล์มดิบโดยการพัฒนาพันธุ์ปาล์ม การบ่มเพาะผู้ประกอบการ SMEs ให้มีความเข้มแข็งในทุกมิติ
ส่วนยางพาราได้กำหนดแนวทางการพัฒนาอย่างครบวงจร เนื่องจากพื้นที่ภาคใต้มีโรงงานผลิตถุงมือยางที่สามารถสร้างมูลค่าเพิ่มขึ้นได้ การนำงานวิจัยและการแปรรูปให้กับผลิตภัณฑ์ยางพาราเป็นวัตถุดิบในการผลิตถุงมือยางทางการแพทย์ และอุปกรณ์การแพทย์  ซึ่งจำเป็นต้องเพิ่มทักษะให้กับผู้ประกอบการจากการถ่ายทอดองค์ความรู้ในการพัฒนาการผลิตยางพาราที่มีคุณภาพและให้ได้น้ำยางมากขึ้น ผ่านการส่งเสริมด้านเงินทุน เทคโนโลยีและเครื่องจักรในการผลิต เพื่อให้เกิดการพัฒนาผลิตภัณฑ์ยางพาราให้หลากหลายมากยิ่งขึ้น
รัฐมนตรีว่าการกระทรวงอุตสาหกรรม กล่าวว่า
รัฐบาลเตรียมพร้อมขับเคลื่อนโครงการสะพานเศรษฐกิจภาคใต้ หรือ แลนด์บริดจ์ในพื้นที่ จ.ชุมพร ซึ่งจะเป็นโครงการที่สำคัญในการเปลี่ยนโฉมหน้าของประเทศ รองรับการเป็นพื้นที่ยุทธศาสตร์ในภูมิภาคและพื้นที่สองฝั่งทะเลภาคใต้อ่าวไทย-อันดามัน รวมทั้งจะช่วยกระตุ้นเศรษฐกิจขนาดใหญ่และยังเป็นประโยชน์กับประชาชนอย่างมาก นอกจากนี้ในพื้นที่ระเบียงเศรษฐกิจภาคใต้ (Southern Economic Corridor หรือ SEC) ถือเป็นพื้นที่มีศักยภาพสูงต่อการพัฒนาในภูมิภาค และยังสามารถส่งเสริมสู่การเป็นศูนย์กลางอาหารฮาลาลในภูมิภาค (Halal Hub) เพื่อสร้างความมั่นใจให้ผู้บริโภคในประเทศแถบตะวันออกกลางด้วย โดยได้สั่งการให้เร่งดำเนินการอุตสาหกรรมเศรษฐกิจ พร้อมชี้เป้าตามศักยภาพของพื้นที่ให้ครอบคลุมระเบียงเศรษฐกิจทั้ง 4 ภาค เพื่อเพิ่มความสามารถในการแข่งขันของประเทศไทยให้สูงขี้นต่อไป
โดยมี นางสาวณัฏฐิญา เนตยสุภา รองปลัดกระทรวงอุตสาหกรรม นายภาสกร ชัยรัตน์ ผู้ตรวจราชการกระทรวงอุตสาหกรรม นายจุลพงษ์ ทวีศรี อธิบดีกรมโรงงานอุตสาหกรรม นายใบน้อย สุวรรณชาตรี อธิบดีกรมส่งเสริมอุตสาหกรรม นางสาวณิรดา วิสุทธิชาติธาดา ผู้ช่วยปลัดกระทรวงอุตสาหกรรม นายอดิทัต วะสีนนท์ รองอธิบดีกรมอุตสาหกรรมพื้นฐานและการเหมืองแร่ นายวิฤทธิ์ วิเศษสินธุ์ รองเลขาธิการสํานักงานมาตรฐานผลิตภัณฑ์อุตสาหกรรม นางสุชาดา โพธิ์เจริญ รองอธิบดีกรมส่งเสริมอุตสาหกรรม นายวาที พีระวรานุพงศ์ รองอธิบดีกรมส่งเสริมอุตสาหกรรม นายวีริศ อัมระปาล ผู้ว่าการการนิคมอุตสาหกรรมแห่งประเทศไทย นางสาวนารถนารี รัฐปัตย์ กรรมการผู้จัดการธนาคารพัฒนาวิสาหกิจขนาดกลางและขนาดย่อมแห่ง ประเทศไทย นายคณิต กายสอน อุตสาหกรรมจังหวัดชุมพร  นางดวงธิดา จันทร์พุ่ม อุตสาหกรรมจังหวัดพัทลุง นางทัศนีย์ ภักดีประพันธ์ อุตสาหกรรมจังหวัดสุราษฎร์ธานี นายคณบดี สัมพัชนี อุตสาหกรรมจังหวัดนครศรีธรรมราช นางจันทร์จิรา บางเสน อุตสาหกรรมจังหวัดสงขลา  ร่วมประชุม

ที่มา : https://www.thaigov.go.th/news/contents/details/72557