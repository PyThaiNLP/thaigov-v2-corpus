รัฐบาลไทย-ข่าวทำเนียบรัฐบาล-​โฆษกรัฐบาลชื่นชมศักยภาพเชฟขนมหวานชาวไทย ได้รับรางวัลในประเภทเชฟขนมหวานยอดเยี่ยม (Pastry Chef Talents of the Year 2023) ณ กรุงปารีส ฝรั่งเศส


วันจันทร์ที่ 25 กันยายน 2566
​โฆษกรัฐบาลชื่นชมศักยภาพเชฟขนมหวานชาวไทย ได้รับรางวัลในประเภทเชฟขนมหวานยอดเยี่ยม (Pastry Chef Talents of the Year 2023) ณ กรุงปารีส ฝรั่งเศส
​โฆษกรัฐบาลชื่นชมศักยภาพเชฟขนมหวานชาวไทย ได้รับรางวัลในประเภทเชฟขนมหวานยอดเยี่ยม (Pastry Chef Talents of the Year 2023) ณ กรุงปารีส ฝรั่งเศส
วันนี้ (25 กันยายน 2566) นายชัย วัชรงค์ โฆษกประจำสำนักนายกรัฐมนตรี ชื่นชมความสำเร็จเชฟขนมหวานชาวไทย “นายเดช คิ้วคชา” ที่ได้รับรางวัล เชฟขนมหวานยอดเยี่ยม ประเภท Pastry Chef Talents of the Year 2023 ซึ่งถือเป็นเชฟขนมหวานจากภูมิภาคเอเชียคนแรกที่ได้รับรางวัลนี้ เชื่อมั่นจะเป็นโอกาสให้ต่อยอด ประชาสัมพันธ์ขนมหวานไทย
โฆษกประจำสำนักนายกรัฐมนตรี เปิดเผยว่า เมื่อวันที่ 7 กันยายน 2566 ที่กรุงปารีส ประเทศฝรั่งเศส องค์กรอิสระ La Liste โดยเว็บไซต์ www.laliste.com ซึ่งเป็นผู้จัดอันดับร้านอาหารที่ดีที่สุดในโลก และเขียนบทวิจารณ์ออนไลน์เกี่ยวกับร้านอาหาร ร้านขนมและโรงแรมกว่า 40,000 แห่ง จาก 200 ประเทศทั่วโลก ได้จัดงานประกาศผลรางวัลอย่างเป็นทางการ บริเวณหอไอเฟล ซึ่งผู้ร่วมงานกว่า 500 คน โดยในปีนี้มีการเปิดตัวรางวัล Pastry Special Awards 2023 ขึ้นเป็นครั้งแรก เพื่อยกย่องความสามารถของเชฟขนมหวานระดับนานาชาติ
ในรางวัลประเภท Pastry Chef Talents of the Year 2023 เชฟจากประเทศไทย ‘นายเดช คิ้วคชา’ เจ้าของร้าน Kyo Bar เป็นผู้ที่ได้รับรางวัล ถือเป็นความภูมิใจของไทย เพราะเป็นเชฟขนมหวานคนแรกของเอเชียที่ได้รับรางวัลนี้
โดยนายชัยฯ กล่าวว่า “รัฐบาลชื่นชมความสามารถคนไทย ที่มีศักยภาพ มีชื่อเสียงระดับสากล พิสูจน์ได้จากการที่คนไทยรับรางวัลระดับโลกอย่างต่อเนื่อง ถือเป็นการประกาศศักดาด้าน Soft Power สาขาหนึ่งของคนไทย ซึ่งรัฐบาลปัจจุบันพร้อมให้การสนับสนุน ส่งเสริมความสามารถของคนไทยให้สามารถพัฒนาต่อยอดสูงขึ้นไปเรื่อยๆ เพื่อให้นำชื่อเสียงและความภาคภูมิใจมาสู่ประเทศไทยอย่างต่อเนื่อง”

ที่มา : https://www.thaigov.go.th/news/contents/details/72597