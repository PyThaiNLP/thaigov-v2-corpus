รัฐบาลไทย-ข่าวทำเนียบรัฐบาล-ก.แรงงาน มอบโล่ 27 สถานประกอบกิจการและรัฐวิสาหกิจต้นแบบแรงงานพันธุ์ดี ตามวิถีเศรษฐกิจพอเพียง


วันจันทร์ที่ 25 กันยายน 2566
25/09/2566
พิมพ์
ก.แรงงาน มอบโล่ 27 สถานประกอบกิจการและรัฐวิสาหกิจต้นแบบแรงงานพันธุ์ดี ตามวิถีเศรษฐกิจพอเพียง
รมว.แรงงาน มอบประกาศเกียรติคุณสถานประกอบกิจการและรัฐวิสาหกิจต้นแบบแรงงานพันธุ์ดี ตามวิถีเศรษฐกิจพอเพียงและคณะกรรมการสวัสดิการในสถานประกอบกิจการ ประจำปี 2566 ที่น้อมนำหลักปรัชญาเศรษฐกิจพอเพียงไปใช้เป็นแนวทางในการพัฒนาคุณภาพชีวิตแรงงาน ลูกจ้างสามารถพึ่
วันที่ 25 กันยายน 2566 เวลา 13.30 น. นายพิพัฒน์ รัชกิจประการ รัฐมนตรีว่าการกระทรวงแรงงาน เป็นประธานในพิธีมอบประกาศเกียรติคุณสถานประกอบกิจการและรัฐวิสาหกิจต้นแบบแรงงานพันธุ์ดี ตามวิถีเศรษฐกิจพอเพียงและคณะกรรมการสวัสดิการในสถานประกอบกิจการ ประจำปี พ.ศ. 2566 ณ ห้องประชุมกระทรวงแรงงาน ชั้น 5 สืบเนื่องจากสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี พระราชทานพระราชานุญาตให้กระทรวงแรงงาน โดยกรมสวัสดิการและคุ้มครองแรงงาน ดำเนินโครงการแรงงานพันธุ์ดี ตามวิถีเศรษฐกิจพอเพียง ตั้งแต่ปี พ.ศ.2564 จนถึงปัจจุบัน เพื่อส่งเสริมให้ นายจ้าง ลูกจ้างได้น้อมนำหลักปรัชญาของเศรษฐกิจพอเพียงไปใช้เป็นแนวทางในการดำเนินชีวิต ให้สามารถพึ่งพาตนเองได้ โดยการส่งเสริมให้สถานประกอบกิจการใช้ทรัพยากรที่มีอยู่ ได้แก่ ที่ดิน หรือพื้นที่ว่างเปล่าบริเวณสถานประกอบกิจการเพาะปลูกพืชผักสวนครัว พืชผลทางการเกษตรหรือเลี้ยงสัตว์ และนำผลผลิตมาใช้สำหรับบริโภคและจำหน่าย เพื่อช่วยลดภาระค่าใช้จ่ายในการครองชีพ อันเป็นจุดเริ่มต้นของ เศรษฐกิจพอเพียง โดยในปีนี้กระทรวงแรงงานได้ประกาศเกียรติคุณและมอบโล่รางวัลให้แก่สถานประกอบกิจการและรัฐวิสาหกิจที่น้อมนำหลักปรัชญาเศรษฐกิจพอเพียงไปใช้เป็นแนวทางในการพัฒนาคุณภาพชีวิตแรงงานจนประสบผลสำเร็จ สามารถสร้างประโยชน์ร่วมกันระหว่างนายจ้างลูกจ้าง อีกทั้งยังเป็นต้นแบบให้กับสถานประกอบกิจการอื่นในการปลูกฝังแนวทางการดูแลคุณภาพชีวิตของลูกจ้างให้มีความสุขในการทำงาน มีความมั่นคง มีภูมิคุ้มกันที่ดีสามารถพึ่งพาตนเองได้อย่างเป็นรูปธรรมและยั่งยืน
นายนิยม สองแก้ว อธิบดีกรมสวัสดิการและคุ้มครองแรงงาน (กสร.) กล่าวเพิ่มเติมว่า ในปี 2566 นี้ มีสถานประกอบกิจการและรัฐวิสาหกิจที่ได้รับการพิจารณาให้เป็นสถานประกอบกิจการและรัฐวิสาหกิจต้นแบบแรงงานพันธุ์ดี ตามวิถีเศรษฐกิจพอเพียง จำนวน 27 แห่ง และมีสถานประกอบกิจการที่ได้รับการพิจารณาให้เป็นคณะกรรมการสวัสดิการในสถานประกอบกิจการดีเด่น ในการน้อมนำหลักปรัชญาเศรษฐกิจพอเพียงมาใช้เป็นแนวทางในการจัดสวัสดิการเพื่อพัฒนาคุณภาพชีวิตลูกจ้าง จำนวน 14 แห่ง ซึ่งกรมฯ ได้ดำเนินการส่งเสริมและขับเคลื่อนโครงการดังกล่าวมาอย่างต่อเนื่อง ปัจจุบันมีสถานประกอบกิจการทั่วประเทศเข้าร่วมโครงการแล้ว จำนวน 1,011 แห่ง ลูกจ้างได้รับประโยชน์ 135,393 คน สามารถลดรายจ่ายเพิ่มรายได้คิดเป็นมูลค่า 102,224,154 บาท ซึ่งเป็นที่ประจักษ์แล้วว่า โครงการแรงงานพันธุ์ดี ตามวิถีเศรษฐกิจพอเพียง สามารถพัฒนาคุณภาพชีวิตลูกจ้างได้อย่างแท้จริง ทั้งนี้ หากสถานประกอบกิจการใดสนใจ สามารถขอรายละเอียดการดำเนินโครงการเพิ่มเติม ได้ที่ กองสวัสดิการแรงงาน โทร. 0 2660 2177

ที่มา : https://www.thaigov.go.th/news/contents/details/72596