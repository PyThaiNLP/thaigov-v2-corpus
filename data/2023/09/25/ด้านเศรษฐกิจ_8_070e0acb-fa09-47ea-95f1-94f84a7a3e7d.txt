รัฐบาลไทย-ข่าวทำเนียบรัฐบาล-กรมการขนส่งทางบก แนะนำเลือกใช้บริการรถโดยสารสาธารณะที่ถูกต้องตามกฎหมาย เพื่อความปลอดภัย และได้รับบริการที่เป็นธรรม


วันจันทร์ที่ 25 กันยายน 2566
กรมการขนส่งทางบก แนะนำเลือกใช้บริการรถโดยสารสาธารณะที่ถูกต้องตามกฎหมาย เพื่อความปลอดภัย และได้รับบริการที่เป็นธรรม
...
กรมการขนส่งทางบก แนะนำเลือกใช้บริการรถโดยสารสาธารณะที่ถูกต้องตามกฎหมาย เพื่อความปลอดภัย และได้รับบริการที่เป็นธรรม
นายเสกสม อัครพันธุ์ รองอธิบดีกรมการขนส่งทางบก กระทรวงคมนาคม เปิดเผยว่า ปัจจุบันอุบัติเหตุทางถนนเป็นปัญหาสำคัญของประเทศไทยโดยเฉพาะอุบัติเหตุที่เกิดขึ้นกับรถโดยสารสาธารณะ เนื่องจากในแต่ละเที่ยวของการเดินทางมีการบรรทุกผู้โดยสารเป็นกลุ่มหรือหมู่คณะ ทำให้เกิดความเสียหายต่อชีวิต และทรัพย์สินของประชาชน กรมการขนส่งทางบก (ขบ.) ขอแนะนำให้เลือกใช้บริการจากรถโดยสารสาธารณะที่ถูกต้องตามกฎหมายเพื่อความปลอดภัยและได้รับบริการที่เป็นธรรม โดยรถโดยสารสาธารณะต้องจดทะเบียนอย่างถูกต้อง (ป้ายเหลือง) ผ่านการตรวจสภาพรถและชำระภาษีประจำปี มีการจัดทำประกันภัยตามที่กฎหมายกำหนด พนักงานขับรถต้องมีใบอนุญาตขับรถสาธารณะ (ไม่สิ้นอายุ) ผ่านการตรวจสอบประวัติอาชญากรรม  จากสำนักงานตำรวจแห่งชาติก่อนการออกใบอนุญาตขับรถสาธารณะ รถโดยสารและรถตู้โดยสารต้องเลือกใช้บริการ ณ สถานีขนส่งผู้โดยสารหรือจุดจอดที่กำหนด เพื่อป้องกันกลุ่มคนฉวยโอกาสนำรถที่ไม่ได้รับอนุญาต มาให้บริการ สภาพตัวรถต้องมีความสมบูรณ์ทั้งภายในและภายนอก ระบบเบรก สภาพยางและล้อ ต้องอยู่ในสภาพสมบูรณ์พร้อมใช้งาน ติดตั้ง GPS Tracking และอุปกรณ์เพื่อความปลอดภัยครบถ้วน ได้แก่ ติดตั้งเข็มขัดนิรภัยครบทุกที่นั่งและสามารถใช้งานได้ ไม่มีการดัดแปลงจำนวนที่นั่ง ตำแหน่งการติดตั้งที่นั่งต้องไม่กีดขวางประตูฉุกเฉิน ถังดับเพลิง ค้อนทุบกระจก เป็นต้น รถแท็กซี่ เมื่อรับผู้โดยสารต้องกดมิเตอร์ทุกครั้งและไม่เก็บค่าโดยสารเกินอัตราที่กำหนด ข้อมูลคนขับรถ บัตรประจำตัวและทะเบียนรถจะต้องถูกต้องตรงกัน รถจักรยานยนต์สาธารณะ (มอเตอร์ไซค์วิน) ต้องแต่งกายตามที่ทางราชการกำหนด สวมเสื้อวินที่แสดงบัตรประจำตัว หมายเลขที่ถูกต้องตรงกัน การเก็บอัตราค่าโดยสารต้องเป็นไปตามที่กฎหมายกำหนด ติดตั้งป้ายแสดงราคาค่าโดยสารให้มองเห็นอย่างชัดเจนในบริเวณที่ตั้งวิน และพื้นที่ตั้งวินต้องถูกต้องตามที่ได้รับอนุญาตและให้บริการในเส้นทางหรือพื้นที่ที่ได้รับอนุญาตเท่านั้น
ทั้งนี้ หากผู้ใช้บริการพบรถโดยสารสาธารณะกระทำผิดกฎหมาย เช่น กิริยาวาจาไม่สุภาพ ไม่เก็บค่าโดยสารตามที่กฎหมายกำหนด ขับรถเร็วประมาทหวาดเสียว ใช้งานรถที่จดทะเบียนไม่ถูกต้อง ฯลฯ สามารถร้องเรียนผ่านสายด่วน ขบ. โทร. 1584 ศูนย์คุ้มครองผู้โดยสารและรับเรื่องร้องเรียน ตลอด 24 ชั่วโมง

ที่มา : https://www.thaigov.go.th/news/contents/details/72569