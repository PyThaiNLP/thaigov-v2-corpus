รัฐบาลไทย-ข่าวทำเนียบรัฐบาล-“สุริยะ” ลงพื้นที่สกลนคร ลุยรับฟังปัญหาพี่น้องประชาชน สั่งหน่วยงานเดินหน้าพัฒนาด้านคมนาคมขนส่งในพื้นที่ภาคอีสาน


วันจันทร์ที่ 25 กันยายน 2566
“สุริยะ” ลงพื้นที่สกลนคร ลุยรับฟังปัญหาพี่น้องประชาชน สั่งหน่วยงานเดินหน้าพัฒนาด้านคมนาคมขนส่งในพื้นที่ภาคอีสาน
....
นายสุริยะ จึงรุ่งเรืองกิจ รัฐมนตรีว่าการกระทรวงคมนาคม พร้อมด้วย นางมนพร เจริญศรี รัฐมนตรีช่วยว่าการกระทรวงคมนาคม นายพงศ์กวิน จึงรุ่งเรืองกิจ ที่ปรึกษารัฐมนตรีว่าการกระทรวงคมนาคม นายชยธรรม์ พรหมศร ปลัดกระทรวงคมนาคม นายพิศักดิ์ จิตวิริยะวศิน รองปลัดกระทรวงคมนาคม นายปัญญา ชูพานิช ผู้อำนวยการสำนักงานนโยบายและแผนการขนส่งและจราจร นายสราวุธ ทรงศิวิไล อธิบดีกรมทางหลวง นายอภิรัฐ ไชยวงศ์น้อย อธิบดีกรมทางหลวงชนบท และนายปริญญา แสงสุวรรณ อธิบดีกรมท่าอากาศยาน ลงพื้นที่จังหวัดสกลนคร ติดตามความคืบหน้าโครงการก่อสร้างโครงข่ายทางหลวงที่สำคัญของกระทรวงคมนาคม เพื่อขับเคลื่อนการพัฒนาด้านคมนาคมขนส่งในพื้นที่ โดยมี นายชยุต วงศ์วณิช รองผู้ว่าราชการจังหวัดสกลนคร หัวหน้าส่วนราชการในพื้นที่ ผู้นำท้องถิ่น ผู้แทนภาคเอกชน และประชาชนร่วมให้การต้อนรับ เมื่อวันที่ 24 กันยายน 2566
นายสุริยะ จึงรุ่งเรืองกิจ กล่าวว่า ภายใต้การบริหารงานของนายเศรษฐา ทวีสิน นายกรัฐมนตรี ที่มุ่งมั่นพัฒนาระบบการคมนาคมขนส่งในทุกมิติให้ครอบคลุมทั่วถึงทุกพื้นที่ และสามารถเชื่อมโยงการเดินทางได้อย่างไร้รอยต่อ ส่งเสริมการพัฒนาเศรษฐกิจ สังคม และการท่องเที่ยวในภูมิภาค ยกระดับคุณภาพชีวิตของประชาชน ให้สามารถเข้าถึงระบบขนส่งสาธารณะได้อย่างทั่วถึงและเท่าเทียม เพื่อให้ประชาชนเดินทางได้อย่างสะดวก รวดเร็ว ปลอดภัย มีคุณภาพชีวิตที่ดี สร้างงาน สร้างรายได้ให้กับประชาชนในพื้นที่ กระทรวงคมนาคมได้เร่งรัดผลักดันการดำเนินโครงการพัฒนาโครงสร้างพื้นฐานด้านคมนาคมอย่างต่อเนื่อง เพื่อเพิ่มขีดความสามารถในการแข่งขันของประเทศ ลดต้นทุนโลจิสติกส์ รวมถึงอำนวยความสะดวกในการเดินทางให้แก่ประชาชน ลดมลพิษและแก้ไขปัญหาจราจรติดขัดในพื้นที่เขตเมือง เพื่อความอุดมสุขของประชาชน โดยในวันนี้ตนและคณะผู้บริหารกระทรวงฯ ได้ลงพื้นที่จังหวัดสกลนคร เพื่อตรวจติดตามโครงการก่อสร้างโครงข่ายทางหลวงที่สำคัญในพื้นที่ ดังนี้
1. ถนนภายในเขตเทศบาลตำบลบ้านม่วง เนื่องจากมีผู้แทนประชาชนได้เสนอขอให้กรมทางหลวง (ทล.) ก่อสร้างทางเลี่ยงเมืองบ้านม่วง บน ทล.2096 ตอน หนองกา - บ้านม่วง - คำตะกร้า เพื่ออำนวยความสะดวกในการเดินทางแก่ประชาชนในพื้นที่
2. ตรวจสอบถนน ทล.222 สายพังโคน - บึงกาฬ ตอน อำเภอวานรนิวาส - อำเภอคำตากล้า
ระหว่าง กม. ที่ 31+500 - 41+150 และ กม. ที่ 41+900 - 54+117 ระยะทาง 21.867 กิโลเมตร เสนอของบประมาณปี 2567 วงเงินงบประมาณ 1,200 ล้านบาท ขยายถนนเป็น 4 ช่องจราจร
3. ตรวจสอบถนนภายในอำเภอวาริชภูมิ จังหวัดสกลนคร ประกอบด้วย โครงการก่อสร้าง ทล.2218 ตอน คำเพิ่ม - ห้วยบาง และโครงการก่อสร้าง ทล.227 ตอนบ้านผาสุก - พังโคน โครงการงานปีเดียว เสนองบประมาณปี 2567 และ 2568 ปรับปรุงเพิ่มมาตรฐานทางหลวงจากถนนเดิมกว้าง 7- 9 เมตร เป็น 12 เมตร (มาตรฐานทางชั้น 1) และปรับปรุงทางหลวงบริเวณย่านชุมชนเป็นช่วง ๆ
ทั้งนี้ เมื่อโครงการก่อสร้างต่าง ๆ ในพื้นที่จังหวัดสกลนครแล้วเสร็จสมบูรณ์ จะทำให้การเชื่อมต่อ   ด้านคมนาคมขนส่งทุกโหมดการเดินทางได้อย่างไร้รอยต่อ เพิ่มประสิทธิภาพโครงข่ายการคมนาคมขนส่งของภาคตะวันออกเฉียงเหนือ สามารถรองรับปริมาณการเดินทางและคมนาคมขนส่งที่เพิ่มสูงขึ้นในอนาคต เชื่อมโยงโครงข่ายคมนาคมขนส่งกับภูมิภาคอื่น ๆ ได้อย่างสะดวก รวดเร็ว และมีความปลอดภัย อีกทั้งยังเป็นการฟื้นฟูเศรษฐกิจ ส่งเสริมการท่องเที่ยว ยกระดับคุณภาพชีวิตของประชาชนอย่างยั่งยืนต่อไป
ในการนี้ รัฐมนตรีว่าการกระทรวงคมนาคม ได้มีข้อสั่งการ ดังนี้
1. ให้ ทล. แก้ไขปัญหาการชำรุดของสะพานบน ทล.2229 ช่วงบ้านโคกก่อง - บ้านกุดเรือคำ ที่ทรุดตัวเนื่องจากการสูบน้ำใต้ดินเพื่อทำนาเกลือในบริเวณใกล้เคียงทำให้พื้นดินทรุดตัวลง และได้ปิดเส้นทางไปแล้ว คาดว่าจะใช้เวลาศึกษาวิธีแก้ไขปัญหาประมาณ 3 เดือน โดย ทล. จะเร่งสร้างทางเบี่ยงเพื่อให้ประชาชนได้ใช้สัญจรชั่วคราวไปก่อน
2. มอบให้ ทล. ดำเนินการ ดังนี้
- ขยายถนน ทล.222 สายพังโคน - บึงกาฬ เป็น 4 ช่องจราจร ก่อสร้างสะพานลอยหน้าโรงเรียน และติดตั้งไฟสัญญาณจราจร เนื่องจากเป็นเส้นทางสำคัญที่เชื่อมต่อไปยังจังหวัดบึงกาฬ
- ขยายถนน ทล.227 ตอน บ้านผาสุก - พังโคน พร้อมติดตั้งไฟส่องสว่างและสัญญาณไฟจราจร เนื่องจากเป็นเส้นทางสายสำคัญที่เชื่อมต่อไปยังจังหวัดกาฬสินธุ์
- ขยาย ทล.2094 สายพรรณานิคม - อากาศอำนวย พร้อมติดตั้งไฟส่องสว่าง และระบบระบายน้ำ

ที่มา : https://www.thaigov.go.th/news/contents/details/72591