รัฐบาลไทย-ข่าวทำเนียบรัฐบาล-นายกฯ ต้อนรับนักท่องเที่ยวจีนเที่ยวบินแรก หลังประกาศนโยบาย “วีซ่าฟรี” แสดงความพร้อมของไทยในการเป็นจุดหมายปลายทางการท่องเที่ยว มุ่งขับเคลื่อนเศรษฐกิจและอุตสาหกรรมการท่องเที่ยว คาดการณ์รายได้รวม 2.38 ล้านล้านบาท


วันจันทร์ที่ 25 กันยายน 2566
25/09/2566
พิมพ์
นายกฯ ต้อนรับนักท่องเที่ยวจีนเที่ยวบินแรก หลังประกาศนโยบาย “วีซ่าฟรี” แสดงความพร้อมของไทยในการเป็นจุดหมายปลายทางการท่องเที่ยว มุ่งขับเคลื่อนเศรษฐกิจและอุตสาหกรรมการท่องเที่ยว คาดการณ์รายได้รวม 2.38 ล้านล้านบาท
นายกฯ ต้อนรับนักท่องเที่ยวจีนเที่ยวบินแรก หลังประกาศนโยบาย “วีซ่าฟรี” แสดงความพร้อมของไทยในการเป็นจุดหมายปลายทางการท่องเที่ยว มุ่งขับเคลื่อนเศรษฐกิจและอุตสาหกรรมการท่องเที่ยว คาดการณ์รายได้รวม 2.38 ล้านล้านบาท
วันนี้ (25 กันยายน 2566) เวลา 10.15 น. ณ ท่าอากาศยานสุวรรณภูมิ Gate D4 จังหวัดสมุทรปราการ นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง เป็นประธานในพิธีต้อนรับนักท่องเที่ยวจากสาธารณรัฐประชาชนจีน เที่ยวบิน XJ 761 สายการบิน Air Asia X เส้นทางเซี่ยงไฮ้ – สุวรรณภูมิ จำนวนผู้โดยสารทั้งหมด 341 คน (ผู้โดยสารชาวจีน 306 คนและชาติอื่น ๆ 35 คน) ซึ่งเป็นเที่ยวบินแรกของกลุ่มนักท่องเที่ยวชาวจีน หลังรัฐบาลประกาศยกเว้นการตรวจลงตรา (Visa Exemption) โดยมี นางสาวสุดาวรรณ หวังศุภกิจโกศล รัฐมนตรีว่าการกระทรวงการท่องเที่ยวและกีฬา นายสุริยะ จึงรุ่งเรืองกิจ รัฐมนตรีว่าการกระทรวงคมนาคม นายหาน จื้อเฉียง เอกอัครราชทูตสาธารณรัฐประชาชนจีนประจำราชอาณาจักรไทย และผู้แทนหน่วยงานภาครัฐและภาคเอกชนที่เกี่ยวข้องเข้าร่วมพิธี โดยนายชัย วัชรงค์ โฆษกประจำสำนักนายกรัฐมนตรี กล่าวสรุปสาระสำคัญดังนี้
นายกรัฐมนตรีกล่าวว่าวันนี้เป็นนิมิตหมายอันดี ในการต้อนรับนักท่องเที่ยวจีน โดยรัฐบาลมั่นใจว่าจะกระตุ้นเศรษฐกิจอย่างมาก โดยรัฐบาลให้ความสำคัญกับความปลอดภัยของนักท่องเที่ยว ตั้งแต่ก้าวแรกที่เดินทางเข้ามา ต้องปลอดภัย และประทับใจ รับทราบว่ามีการจองการท่องเที่ยวในไทยเยอะ รวมทั้งการสนใจติดตามทางเว็บไซต์ มุ่งหวังว่าจะกระตุ้นให้นักท่องเที่ยวไทยไม่เพียงแต่เมืองหลัก แต่ได้หารือผู้ว่าการท่องเที่ยวให้นักท่องเที่ยวจีนเดินทางท่องเที่ยวผ่านเมืองรองด้วย เพื่อกระตุ้นให้อยู่ในประเทศไทยนานขึ้น จับจ่ายใช้สอยมากขึ้น รวมถึงจะอำนวยความสะดวกจุดตรวจคนเข้าเมืองและการรับกระเป๋าให้สะดวก รวดเร็ว ขอบคุณทุกคนที่ร่วมมือในการดำเนินการ โดยต่อไปจะมีการกระตุ้นเศรษฐกิจผ่านนโยบายอื่นๆ ของรัฐบาลอีก
จากนั้น นายกฯ และผู้บริหารหน่วยงานต่าง ๆ ได้ร่วมกันมอบพวงมาลัยและกางเกงลายช้างเป็นของที่ระลึกแก่นักท่องเที่ยวจากเที่ยวบิน XJ 761 พร้อมป้ายต้อนรับภาษาจีน แปลความหมายว่า “จีน -  ไทย ครอบครัวเดียวกัน Amazing Thailand ยินดีต้อนรับชาวจีนเสมอ เปรียบเสมือนครอบครัว“ และ ”เที่ยวเมืองไทย ยิ่งเที่ยวยิ่งสนุก“ โดยนายกฯ ได้เดินทักทายนักท่องเที่ยวพร้อมกล่าวต้อนรับ สร้างความอบอุ่นและความประทับใจให้กับนักท่องเที่ยวเป็นอย่างมาก
ทั้งนี้ ททท. ได้จัดพิธีต้อนรับนักท่องเที่ยวจากสาธารณรัฐประชาชนจีนและสาธารณรัฐคาซัคสถาน พร้อมหุ่นละครเล็กและรํากลองยาว ณ ท่าอากาศยานสําคัญ 4 แห่ง ได้แก่ ท่าอากาศยานสุวรรณภูมิ ท่าอากาศยานดอนเมือง ท่าอากาศยานเชียงใหม่ และท่าอากาศยานภูเก็ต
อนึ่ง ททท. คาดการณ์ว่า มาตรการยกเว้นการตรวจลงตราจะสามารถกระตุ้นตลาดนักท่องเที่ยวจีนในช่วง 5 เดือน ให้เดินทางเข้าประเทศไทยได้ประมาณ 2,888,500 คน สร้างรายได้ 140,313 ล้านบาท ขณะที่นักท่องเที่ยวคาซัคสถานในช่วง 5 เดือน จะมีจํานวนประมาณ 129,485 คน สร้างรายได้ 7,930 ล้านบาท โดยรัฐบาลเชื่อมั่นว่า มาตรการดังกล่าวจะช่วยคลี่คลายข้อจํากัดในการเดินทางของนักท่องเที่ยว ทั้งเรื่องระยะเวลาและค่าใช้จ่าย ส่งผลให้นักท่องเที่ยวตัดสินใจเดินทางมาท่องเที่ยวประเทศไทยได้ง่ายขึ้น โดยเฉพาะกลุ่มครอบครัว กลุ่มทัวร์ และกลุ่ม Incentive ประกอบกับช่วงเวลาดําเนินมาตรการถือเป็นช่วงเวลาที่เหมาะสม ครอบคลุมช่วง Golden week ที่นักท่องเที่ยวชาวจีนนิยมออกเดินทางท่องเที่ยวต่อเนื่องถึงช่วงเทศกาลวันหยุดปีใหม่ จะยิ่งช่วยผลักดันสู่เป้าหมายภาพรวมอุตสาหกรรมท่องเที่ยวที่ตั้งไว้ของปี 2566 จํานวนนักท่องเที่ยวต่างชาติ 25 - 30 ล้านคน และสร้างรายได้จากตลาดต่างประเทศ ให้กลับมาในอัตราร้อยละ 80 ของปี 2562 ที่ 1.5 ล้านล้านบาท พร้อมมุ่งสู่เป้าหมายรายได้รวม 2.38 ล้านล้านบาท

ที่มา : https://www.thaigov.go.th/news/contents/details/72571