รัฐบาลไทย-ข่าวทำเนียบรัฐบาล-ปลัดเกษตรฯ พร้อมรองอธิบดีกรมชลฯ ลงพื้นที่ติดตามการบริหารจัดการน้ำพื้นที่ จ.สุพรรณบุรี


วันอาทิตย์ที่ 24 กันยายน 2566
ปลัดเกษตรฯ พร้อมรองอธิบดีกรมชลฯ ลงพื้นที่ติดตามการบริหารจัดการน้ำพื้นที่ จ.สุพรรณบุรี
ปลัดเกษตรฯ พร้อมรองอธิบดีกรมชลฯ ลงพื้นที่ติดตามการบริหารจัดการน้ำพื้นที่ จ.สุพรรณบุรี
นายประยูร อินสกุล ปลัดกระทรวงเกษตรและสหกรณ์ เปิดเผยภายหลังลงพื้นที่ติดตามการบริหารจัดการน้ำพื้นที่ลุ่มเจ้าพระยาตอนล่าง บริเวณคลองส่งน้ำ มะขามเฒ่า-อู่ทอง  จ.สุพรรณบุรี พร้อมด้วย นายทวีศักดิ์ ธนเดโชพล รองอธิบดีกรมชลประทาน นายวัชระ ไกรสัย ผู้อำนวยการสำนักงานชลประทานที่ 12 ผู้อำนวยการโครงการชลประทาน/โครงการส่งน้ำและบำรุงรักษา ผู้อำนวยการส่วนบริหารจัดการน้ำและบำรุงรักษา และผู้เกี่ยวข้อง ร่วมลงพื้น ว่า "เนื่องจากสถานการณ์ฝนตกน้อยกว่าค่าปกติเและสภาวะเอลนีโญในปัจจุบัน  กระทรวงเกษตรฯ โดยกรมชลประทาน ได้เตรียมความพร้อมรับมือสถานการณ์น้ำตามสภาพอากาศที่เปลี่ยนแปลงไป ด้วยการบริหารจัดการน้ำท่าอย่างประณีตและเกิดประโยชน์สูงสุด ควบคู่ไปกับการเก็บกัก ตามมาตรการรองรับฤดูฝนปี 66 มาตรการที่ 9 เร่งพัฒนาและเก็บกักน้ำในแหล่งน้ำทุกประเภทช่วงปลายฤดูฝน เพื่อรองรับสถานการณ์เอลนีโญ พร้อมบูรณาการร่วมกับกลุ่มผู้ใช้น้ำในการวางแผนจัดสรรน้ำตามรอบเวรอย่างเป็นธรรม เพื่อให้ทุกพื้นที่มีปริมาณน้ำเพียงพอ รวมทั้งจำกัดสิ่งกีดขวางทางน้ำอย่างต่อเนื่อง ช่วยให้การส่งน้ำไปยังพื้นที่เป้าหมายทำได้ดียิ่งขึ้น"
นอกจากนี้ ยังได้จัดเตรียมเครื่องจักรเครื่องมือ อาทิ เครื่องสูบน้ำ รถแบ๊กโฮ ไว้คอยช่วยเหลือพื้นที่ขาดแคลนน้ำได้อย่างทันทีที่สำคัญได้ทำการประชาสัมพันธ์สร้างการรับรู้ถึงสถานการณ์น้ำและผลกระทบจากสภาวะเอลนีโญให้ประชาชนรับรู้รับทราบอย่างต่อเนื่อง เพื่อลดผลกระทบที่จะเกิดกับประชาชนให้ได้มากที่สุด ตามข้อสั่งการของรัฐมตรีว่าการกระทรวงเกษตรและสหกรณ์

ที่มา : https://www.thaigov.go.th/news/contents/details/72553