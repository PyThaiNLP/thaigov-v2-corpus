รัฐบาลไทย-ข่าวทำเนียบรัฐบาล- รมว.พิพัฒน์ ต้อนรับ รมว.แรงงานฯ ปาปัวนิวกินี กระชับความร่วมมือหนุนจ้างงาน สร้างเศรษฐกิจเข้มแข็ง


วันจันทร์ที่ 25 กันยายน 2566
25/09/2566
พิมพ์
รมว.พิพัฒน์ ต้อนรับ รมว.แรงงานฯ ปาปัวนิวกินี กระชับความร่วมมือหนุนจ้างงาน สร้างเศรษฐกิจเข้มแข็ง
รมว.พิพัฒน์ ต้อนรับ รมว.แรงงานฯ ปาปัวนิวกินี กระชับความร่วมมือหนุนจ้างงาน สร้างเศรษฐกิจเข้มแข็ง
วันที่ 25 กันยายน 2566 นายพิพัฒน์ รัชกิจประการ รัฐมนตรีว่าการกระทรวงแรงงาน ให้การต้อนรับ นางเคสซี่ ซาวาง (H.E. Ms Kessy Sawang) รัฐมนตรีว่าการกระทรวงแรงงานและการจ้างงาน ปาปัวนิวกินี และคณะ ในโอกาสเข้าเยี่ยมคารวะรัฐมนตรีว่าการกระทรวงแรงงานภายหลังเข้ารับตำแหน่ง และหารือเกี่ยวกับการยกระดับความร่วมมือด้านแรงงาน โดยมี นายสิรภพ ดวงสอดศรี ผู้ช่วยรัฐมนตรีประจำกระทรวงแรงงาน นายภุชงค์ วรศรี ประจำสำนักเลขาธิการนายกรัฐมนตรี ปฏิบัติหน้าที่ประจำกระทรวงแรงงาน นายอารี ไกรนรา เลขานุการรัฐมนตรีว่าการกระทรวงแรงงาน นายไพโรจน์ โชติกเสถียร อธิบดีกรมการจัดหางาน พร้อมด้วย ผู้บริหารระดับสูงกระทรวงแรงงาน เข้าร่วม ณ ห้องจัตุมงคล ชั้น 6 อาคารกระทรวงแรงงาน
นายพิพัฒน์ กล่าวว่า กระทรวงแรงงานขอขอบคุณและแสดงความยินดีที่ท่านได้รับการแต่งตั้งให้เป็นรัฐมนตรีว่าการกระทรวงแรงงานและการจ้างงาน ปาปัวนิวกินี ไทยและรัฐเอกราชปาปัวนิวกินี มีความสัมพันธ์ฉันท์มิตรที่ดีต่อกันมาอย่างยาวนาน ซึ่งทั้งสองประเทศมีการค้าและการลงทุนระหว่างกัน มีบริษัทไทยที่ลงทุนในปาปัวนิวกินีหลายแห่ง และได้ทราบมาว่าการเยือนประเทศไทยครั้งนี้มีวัตถุประสงค์เพื่อยื่นสัตยาบันสารอนุสัญญา ILO ถึง 3 ฉบับ ได้แก่ 1) ฉบับที่ 81 ว่าด้วยการตรวจแรงงาน 2) ฉบับที่ 144 ว่าด้วยการปรึกษาหารือไตรภาคี และ 3) ฉบับที่ 190 ว่าด้วยความรุนแรงและการคุกคาม ซึ่งล้วนแต่เป็นอนุสัญญาที่มีความสำคัญทั้งสิ้น และทราบว่าในวันพรุ่งนี้ (26 ก.ย.66) ตามที่ท่านมีกำหนดจะเดินทางไปศูนย์ควบคุมการแจ้งเรือเข้าออก หรือ PIPO ที่จังหวัดสมุทรสาคร เพื่อเยี่ยมชมการตรวจแรงงานในเรือประมง ซึ่งไทยได้รับการสนับสนุนทางวิชาการจาก ILO ภายใต้โครงการ Ship to Shore Rights การตรวจแรงงานที่ศูนย์ PIPO เป็นการบูรณาการความร่วมมือระหว่างหน่วยงานภาครัฐที่เกี่ยวข้องแบบสหวิชาชีพ โดยกระทรวงแรงงานมีภารกิจหลักในการตรวจสอบสัญญาจ้าง และสภาพแวดล้อมการทำงานของแรงงานประมงให้เป็นไปตามอนุสัญญา ฉบับที่ 188 เพื่อคุ้มครองสิทธิแรงงานประมงป้องกันการบังคับใช้แรงงานและการค้ามนุษย์ ผมหวังเป็นอย่างยิ่งว่าท่านจะได้ประโยชน์จากการเยี่ยมชมในครั้งนี้ ซึ่งผมได้สั่งการให้หน่วยงานในพื้นที่ที่เกี่ยวข้องอำนวยความสะดวกการเยี่ยมชมดังกล่าว จากการหารือด้านแรงงานในครั้งนี้ จะเป็นประโยชน์ในการสร้างความสัมพันธ์ในหลายๆ ด้านตามมา ซึ่งกระทรวงแรงงานยินดีและพร้อมสนับสนุนความร่วมมือให้แน่นแฟ้นต่อไป
ด้าน นางเคสซี่ ซาวาง (H.E. Ms Kessy Sawang) รัฐมนตรีว่าการกระทรวงแรงงานและการจ้างงาน ปาปัวนิวกินี กล่าวว่า ขอขอบคุณท่านรัฐมนตรีพิพัฒน์ เป็นอย่างยิ่งที่ให้โอกาสต้อนรับและแสดงความยินดีที่ท่านได้รับตำแหน่งใหม่ ปาปัวนิวกินีกับไทยมีความสัมพันธ์เริ่มต้นที่ดี โดยเฉพาะโอกาสในการพัฒนาด้านการค้าการลงทุน ไทยมีโรงงานปลาทูน่าในปาปัวนิวกินี และส่งออกน้ำตาลไปปาปัวนิวกินีเป็นจำนวนมาก จึงเป็นการสร้างความสัมพันธ์ด้านต่างๆ เพื่อสร้างเศรษฐกิจ การค้าการลงทุนของทั้งสองประเทศ ซึ่งจะช่วยให้เกิดการจ้างงานเพิ่มขึ้น รวมทั้งการแลกเปลี่ยนเทคโนโลยีระหว่างกัน การหารือกระชับความร่วมมือด้านแรงงานในวันนี้ จึงถือเป็นนิมิตหมายที่ดี สอดคล้องกับปาปัวนิวกินีที่ให้ความสำคัญกับการคุ้มครองแรงงาน ซึ่งจะทำให้เกิดความร่วมมือและสร้างความเข้มแข็งให้กับทั้งสองประเทศต่อไป
++++++++++++++
กองเผยแพร่และประชาสัมพันธ์

ที่มา : https://www.thaigov.go.th/news/contents/details/72598