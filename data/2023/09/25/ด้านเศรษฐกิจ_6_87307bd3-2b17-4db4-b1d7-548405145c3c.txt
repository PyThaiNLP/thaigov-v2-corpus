รัฐบาลไทย-ข่าวทำเนียบรัฐบาล-รมว.พิมพ์ภัทรา ลงเหมืองชุมพร ชมต้นแบบเหมืองแร่สร้างสมดุลสิ่งแวดล้อม ดูแลสู่ชุมชน  


วันอาทิตย์ที่ 24 กันยายน 2566
24/09/2566
พิมพ์
รมว.พิมพ์ภัทรา ลงเหมืองชุมพร ชมต้นแบบเหมืองแร่สร้างสมดุลสิ่งแวดล้อม ดูแลสู่ชุมชน
รมว.พิมพ์ภัทรา ลงเหมืองชุมพร ชมต้นแบบเหมืองแร่สร้างสมดุลสิ่งแวดล้อม ดูแลสู่ชุมชน
ชุมพร : วันที่ 22 กันยายน 2566 นางสาวพิมพ์ภัทรา วิชัยกุล รัฐมนตรีว่าการกระทรวงอุตสาหกรรม พร้อมด้วย ดร.ณัฐพล รังสิตพล ปลัดกระทรวงอุตสาหกรรม นำคณะผู้บริหารกระทรวงอุตสาหกรรม ลงพื้นที่ จ.ชุมพร เยี่ยมชมการดำเนินงาน บริษัท สมบูรณ์ศิลาทอง จำกัด หนึ่งในต้นแบบสถานประกอบการเหมืองแร่หินอุตสาหกรรมชนิดหินปูนเพื่ออุตสาหกรรมก่อสร้าง ที่สร้างความสมดุลการประกอบกิจการในพื้นที่ ยกระดับคุณภาพชีวิตประชาชน พร้อมกระจายรายได้สู่ชุมชนโดยรอบ ณ บริษัท สมบูรณ์ศิลาทอง จำกัด จ.ชุมพร
รัฐมนตรีว่าการกระทรวงอุตสาหกรรม เปิดเผยว่า  กระทรวงอุตสาหกรรม ในฐานะหน่วยงานที่รับผิดชอบกำกับดูแลอุตสาหกรรมเหมืองแร่ ได้ดำเนินการอย่างเคร่งครัด ทั้งในด้านการกำหนดพื้นที่ที่มีศักยภาพในการทำเหมือง หรือ “เขตแหล่งแร่เพื่อการทำเหมือง” เพื่อให้การทำเหมืองเป็นไปอย่างถูกกฎหมายตามพระราชบัญญัติแร่ พ.ศ. 2560  ทั้งนี้ กระบวนการบริหารจัดการแร่จะต้องคำนึงถึงประโยชน์สูงสุดภายใต้ดุลยภาพด้านเศรษฐกิจ สังคม สิ่งแวดล้อม และสุขภาพของประชาชน
โดย บริษัท สมบูรณ์ศิลาทอง จำกัด เป็นผู้ประกอบกิจการเหมืองแร่หินอุตสาหกรรมชนิดหินปูนเพื่ออุตสาหกรรมก่อสร้าง และโรงโม่ บดและย่อยหิน ที่ประสบความสำเร็จในการบริหารจัดการ สามารถประกอบกิจการโดยไม่มีข้อร้องเรียนจากภาคประชาชน มีการบริหารจัดการวัสดุที่เป็นปลายโปรดักส์ หรือวัสดุเหลือใช้ (end products or waste materials) มาสร้างมูลค่าเพิ่ม ซึ่งได้รับรางวัลอุตสาหกรรม สีเขียวระดับ 3 (Green System) รางวัลเหมืองแร่สีเขียว (Green Mining Award 2017 -2021) และเป็นสถานประกอบการที่มีการดำเนินการด้านความรับผิดชอบต่อสังคมที่เป็นรูปธรรม มีการจัดเจ้าหน้าที่เพื่อประสานงานรับข้อคิดเห็นจากชุมชน ให้ความช่วยเหลือสนับสนุนเพื่อการยกระดับคุณภาพชีวิต การพัฒนาด้านสาธารณูปโภคให้กับชุมชน มีโครงการเสริมสร้างอาชีพใหม่ให้กับชุมชนผ่านกองทุนรอบโรงงานที่มีอยู่ และตรวจสอบและเฝ้าระวังผลกระทบต่อสิ่งแวดล้อมอยู่เสมอ พร้อมทั้งการบริหารการใช้เครื่องจักรที่เหมาะสมและมีประสิทธิภาพเพื่อลดผลกระทบต่อส่วนรวม ทั้งนี้ พื้นที่กลุ่มจังหวัดภาคใต้ฝั่งอ่าวไทย มีสถานประกอบการที่ได้รับประทานบัตร โรงแต่งแร่ โม่ บด ย่อยหิน จำนวน 160 ราย มีมูลค่าการส่งออกในปี 2565 จำนวน 3,565.28 ล้านบาท
สำหรับผู้บริหารที่ร่วมลงพื้นที่เหมืองแร่ในครั้งนี้ประกอบด้วย นางสาวณัฏฐิญา เนตยสุภา รองปลัดกระทรวงอุตสาหกรรม นายภาสกร ชัยรัตน์ ผู้ตรวจราชการกระทรวงอุตสาหกรรม
นายจุลพงษ์ ทวีศรี อธิบดีกรมโรงงานอุตสาหกรรม นายใบน้อย สุวรรณชาตรี อธิบดีกรมส่งเสริมอุตสาหกรรม นางสาวณิรดา วิสุทธิชาติธาดา ผู้ช่วยปลัดกระทรวงอุตสาหกรรม นายอดิทัต วะสีนนท์ รองอธิบดีกรมอุตสาหกรรมพื้นฐานและการเหมืองแร่ นายวิฤทธิ์ วิเศษสินธุ์ รองเลขาธิการสํานักงานมาตรฐานผลิตภัณฑ์อุตสาหกรรม นางสุชาดา โพธิ์เจริญ รองอธิบดีกรมส่งเสริมอุตสาหกรรม นายวาที พีระวรานุพงศ์ รองอธิบดีกรมส่งเสริมอุตสาหกรรม นายวีริศ อัมระปาล ผู้ว่าการการนิคมอุตสาหกรรมแห่งประเทศไทย นางสาวนารถนารี รัฐปัตย์ กรรมการผู้จัดการธนาคารพัฒนาวิสาหกิจขนาดกลางและขนาดย่อมแห่ง ประเทศไทย นายคณิต กายสอน อุตสาหกรรมจังหวัดชุมพร และผู้บริหารกระทรวงอุตสาหกรรมทั้งในพื้นที่ส่วนกลาง และส่วนภูมิภาค เข้าร่วมด้วย

ที่มา : https://www.thaigov.go.th/news/contents/details/72558