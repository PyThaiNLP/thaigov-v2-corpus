รัฐบาลไทย-ข่าวทำเนียบรัฐบาล-"วราวุธ" รมว.พม. นำทีม ช่วยชาวบ้านถูกพายุพัดบ้านพังเสียหาย ที่ จ.สุพรรณบุรี พร้อมหนุน อพม. ใช้เครื่องมือดิจิทัลช่วยกลุ่มเปราะบาง


วันจันทร์ที่ 25 กันยายน 2566
"วราวุธ" รมว.พม. นำทีม ช่วยชาวบ้านถูกพายุพัดบ้านพังเสียหาย ที่ จ.สุพรรณบุรี พร้อมหนุน อพม. ใช้เครื่องมือดิจิทัลช่วยกลุ่มเปราะบาง
"วราวุธ" รมว.พม. นำทีม ช่วยชาวบ้านถูกพายุพัดบ้านพังเสียหาย ที่ จ.สุพรรณบุรี พร้อมหนุน อพม. ใช้เครื่องมือดิจิทัลช่วยกลุ่มเปราะบาง
วันที่ 23 กันยายน 2566 นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) ลงพื้นที่จังหวัดสุพรรณบุรี เพื่อเยี่ยมให้กำลังใจและติดตามการให้ความช่วยเหลือประชาชนผู้ประสบปัญหาความเดือดร้อนจากวาตภัย จำนวน 6 หลังคาเรือน ในพื้นที่ตำบลมะสังข์ และตำบลโคกโคเฒ่า อำเภอเมืองจังหวัดสุพรรณบุรี  อีกทั้งได้มอบถุงยังชีพเครื่องอุปโภคบริโภคที่จำเป็นและน้ำดื่ม เพื่อบรรเทาความเดือดร้อน โดยมี นายกันตพงศ์ รังษีสว่าง รองปลัดกระทรวงการพัฒนาสังคมและความมั่นคงของมนุษย์  นายณัฐ​ภัทร​ สุวรรณ​ประทีป​ ผู้​ว่าราชการ​จังหวัด​สุพรรณบุรี หน่วยงานทีม One Home พม. จังหวัด​สุพรรณบุรี และหน่วยงานที่เกี่ยวข้อง ร่วมลงพื้นที่
นายวราวุธ กล่าวว่า เหตุวาตภัยครั้งนี้ เกิดขึ้นจากพายุฝนฟ้าคะนองเมื่อวันที่ 21 กันยายน 2566 พบว่า มีประชาชนผู้ประสบวาตภัยทั้งสิ้น 3,780 คน 1,207 หลังคาเรือน ใน พื้นที่ 5 อำเภอ 38 ตำบล 6 ชุมชน 179 หมู่บ้าน ซึ่งขณะนี้ เริ่มมีการซ่อมแซมบ้านที่ได้รับความเสียหายบ้างแล้ว สำหรับสำนักงานพัฒนาสังคมและความมั่นคงของมนุษย์จังหวัดสุพรรณบุรี และหน่วยงานทีม One Home พม. กำลังเร่งให้ความช่วยเหลือด้านที่อยู่อาศัย โดยประสานงานกับท้องถิ่นในเรื่องการซ่อมแซมบ้านที่มีผู้สูงอายุหรือคนพิการอาศัยอยู่ ซึ่งจะขอรับการสนับสนุนงบประมาณซ่อมแซมจากสำนักงานปลัดกระทรวง พม. กรมกิจการผู้สูงอายุ และกรมส่งเสริมและพัฒนาคุณภาพชีวิตคนพิการ  นอกจากนี้ สถาบันพัฒนาองค์กรชุมชน (องค์การมหาชน) หรือ พอช. จะร่วมประชุมกับสภาองค์กรชุมชนในพื้นที่ 2 ตำบล เพื่อพิจารณาและรับรองข้อมูลผู้ประสบวาตภัยและออกแบบการช่วยเหลือแต่ละหลังในเรื่องงบประมาณการซ่อมสร้างบ้าน
นายวราวุธ กล่าวเพิ่มเติมว่า นอกจากนี้ วันนี้ ตนได้พบปะพูดคุยและให้กำลังใจอาสาสมัครพัฒนาสังคมและความมั่นคงของมนุษย์ (อพม.) จำนวน 300 คน ที่เข้าร่วมอบรมพัฒนาศักยภาพด้านดิจิทัล ด้วยการส่งเสริมทักษะความรู้ในการใช้ระบบการขอรับการช่วยเหลือผู้ประสบปัญหาทางสังคมด้วยระบบอิเล็กทรอนิกส์ "พม. Smart" และระบบสมุดพกครอบครัวอิเล็กทรอนิกส์ "MSO - LOGBOOK" รวมถึงการปฏิบัติงานเทคนิคการจัดการรายกรณี (Case Management) และการจัดทำแผนพัฒนาคุณภาพชีวิตรายครัวเรือน ทั้งนี้ การอบรมดังกล่าว จะช่วยเพิ่มประสิทธิภาพในการให้บริการทางสังคมเชิงรุกของกระทรวง พม. ผ่านเครือข่าย อพม. เพื่อการขับเคลื่อนงานพัฒนาสังคมในระดับพื้นที่ สำหรับการพัฒนาคุณภาพชีวิตประชาชนทุกกลุ่มเป้าหมาย โดยเฉพาะกลุ่มเปราะบาง
#ช่วย24ชั่วโมง #พม24ชม #ข่าวพม #esshelpme #วราวุธรับฟังทำจริง
#พมพอใจให้ทุกวัยพึงพอใจในพม #กระทรวงพม #รมวพม

ที่มา : https://www.thaigov.go.th/news/contents/details/72568