รัฐบาลไทย-ข่าวทำเนียบรัฐบาล-"สุรพงษ์" ลงพื้นที่จังหวัดกาญจนบุรี รับฟังปัญหาและข้อเสนอแนะเพื่อขับเคลื่อนการพัฒนาโครงข่ายคมนาคมในพื้นที่


วันจันทร์ที่ 25 กันยายน 2566
"สุรพงษ์" ลงพื้นที่จังหวัดกาญจนบุรี รับฟังปัญหาและข้อเสนอแนะเพื่อขับเคลื่อนการพัฒนาโครงข่ายคมนาคมในพื้นที่
...
“สุรพงษ์” ลงพื้นที่จังหวัดกาญจนบุรี รับฟังปัญหาและข้อเสนอแนะเพื่อขับเคลื่อนการพัฒนาโครงข่ายคมนาคมในพื้นที่
นายสุรพงษ์ ปิยะโชติ รัฐมนตรีช่วยว่าการกระทรวงคมนาคม ลงพื้นที่ติดตามความคืบหน้าโครงการสำคัญในพื้นที่จังหวัดกาญจนบุรี พร้อมรับฟังปัญหาและข้อเสนอแนะจากประชาชน เพื่อขับเคลื่อนการพัฒนาโครงข่ายคมนาคมอย่างยั่งยืน พร้อมด้วย นางสาวณภัทรา กมลรักษา ผู้ช่วยเลขานุการรัฐมนตรีว่าการกระทรวงคมนาคม นายสรพงศ์ ไพฑูรย์พงษ์ รองปลัดกระทรวงคมนาคม นายจิรุตม์ วิศาลจิตร อธิบดีกรมการขนส่งทางบก นายพิเชฐ คุณาธรรมรักษ์ อธิบดีกรมการขนส่งทางราง นายนิรุฒ มณีพันธ์ ผู้ว่าการรถไฟแห่งประเทศไทย โดยมี นายทศพล ไชยโกมินทร์ ผู้ว่าราชการจังหวัดกาญจนบุรี หัวหน้าส่วนราชการในพื้นที่ ผู้นำท้องถิ่น ผู้แทนภาคเอกชน และประชาชนร่วมให้การต้อนรับ เมื่อวันที่ 24 กันยายน 2566
นายสุรพงษ์ ปิยะโชติ กล่าวว่า รัฐบาลและกระทรวงคมนาคม โดยรัฐมนตรีว่ากระทรวงคมนาคม นายสุริยะ จึงรุ่งเรืองกิจ มุ่งมั่นพัฒนาระบบการคมนาคมขนส่งให้ครอบคลุมทั่วถึงทุกพื้นที่ สามารถเชื่อมโยงการเดินทางได้อย่างไร้รอยต่อ ส่งเสริมการพัฒนาเศรษฐกิจ สังคม และการท่องเที่ยวในภูมิภาค ยกระดับคุณภาพชีวิตของประชาชน ให้สามารถเข้าถึงระบบขนส่งสาธารณะได้อย่างทั่วถึงและเท่าเทียม เดินทางได้อย่างสะดวก รวดเร็ว และปลอดภัย สร้างงาน สร้างรายได้ เพื่อความอุดมสุขของประชาชน โดยในวันนี้ตนได้นำคณะผู้บริหารกระทรวงฯ ลงพื้นที่จังหวัดกาญจนบุรี ตรวจติดตามโครงการในพื้นที่จังหวัดกาญจนบุรี ประกอบด้วย 1) โครงการระบายน้ำท่วมถนนพัฒนาการ 2) โครงการสะพานข้ามแยกวังสารภี 3) โครงการสะพานข้ามแยกแก่งเสี้ยน และ 4) ระบบระบายน้ำท่วมบริเวณห้างสรรพสินค้าโรบินสัน พร้อมรับฟังปัญหาและข้อเสนอแนะจากพี่น้องประชาชน เพื่อนำมาพัฒนาโครงการต่าง ๆ ของกระทรวงฯ ให้มีความเหมาะสม สอดคล้องกับรูปแบบวิถีชีวิต ครอบคลุมทุกมิติ ยึดหลักผลประโยชน์ประเทศและประชาชนจะได้รับเป็นที่สำคัญ
ทั้งนี้ จากการรับฟังบรรยายสรุปเกี่ยวกับโครงการจากหน่วยงานที่เกี่ยวข้อง รวมถึงรับฟังความคิดเห็นและความต้องการของประชาชนในพื้นที่ รัฐมนตรีช่วยว่าการกระทรวงคมนาคม ได้มีข้อสั่งการ ดังนี้
1. ให้ การรถไฟแห่งประเทศไทย กรมทางหลวง กรมทางหลวงชนบท ประสานงานร่วมกับ กรมโยธา ธิการและผังเมือง องค์การบริหารส่วนจังหวัดกาญจนบุรี และหน่วยงานที่เกี่ยวข้องร่วมบูรณาการในการดำเนินการวางท่อน้ำแก้ไขปัญหาน้ำท่วม ในช่วงฤดูน้ำหลากแต่ละจุดที่เป็นปัญหาโดยด่วน
2. ให้หน่วยงานที่เกี่ยวข้องเร่งดำเนินการในส่วนของงบประมาณ ระยะเวลา การขออนุญาตการวางท่อระบายน้ำ และข้อกฎหมายให้ถูกต้อง
3. ให้ดำเนินการพัฒนาเส้นทางคมนาคมรองรับการเดินทางของนักท่องเที่ยว และรองรับการเปิดใช้งานโครงการทางหลวงพิเศษระหว่างเมือง M81 สายบางใหญ่ - กาญจนบุรี ที่เตรียมเปิดทดลองใช้ฟรีปลายปีนี้
4. การดำเนินงานในทุกส่วน ทุกขั้นตอน ให้คำนึงถึงผลกระทบที่จะเกิดกับประชาชน และทัศนียภาพสิ่งแวดล้อมน้อยที่สุด แต่ต้องให้เกิดประโยชน์การใช้งานสูงสุด

ที่มา : https://www.thaigov.go.th/news/contents/details/72572