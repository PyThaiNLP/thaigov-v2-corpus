รัฐบาลไทย-ข่าวทำเนียบรัฐบาล-พ่อเมืองนครพนม ชื่นชมอำเภอเรณูนคร จัดประกวดคุ้มบ้าน เพื่อสร้างการมีส่วนร่วม สร้างแรงกระตุ้นในการพัฒนาตนเอง พัฒนาไปสู่การเป็นหมู่บ้านยั่งยืน (Sustainable Village) 


วันอาทิตย์ที่ 24 กันยายน 2566
24/09/2566
พิมพ์
พ่อเมืองนครพนม ชื่นชมอำเภอเรณูนคร จัดประกวดคุ้มบ้าน เพื่อสร้างการมีส่วนร่วม สร้างแรงกระตุ้นในการพัฒนาตนเอง พัฒนาไปสู่การเป็นหมู่บ้านยั่งยืน (Sustainable Village)
พ่อเมืองนครพนม ชื่นชมอำเภอเรณูนคร จัดประกวดคุ้มบ้าน เพื่อสร้างการมีส่วนร่วม สร้างแรงกระตุ้นในการพัฒนาตนเอง พัฒนาไปสู่การเป็นหมู่บ้านยั่งยืน (Sustainable Village) ตามหลักปรัชญาของเศรษฐกิจพอเพียง
วันนี้ (24 ก.ย. 66) นายวันชัย จันทร์พร ผู้ว่าราชการจังหวัดนครพนม เปิดเผยว่า อำเภอเรณูนคร ได้ดำเนินการขับเคลื่อนหมู่บ้านยั่งยืน (Sustainable Village) อย่างต่อเนื่อง โดยได้จัดให้มีการประกวดคุ้มบ้าน ซึ่งเป็นหมู่บ้านเป้าหมายตามโครงการหนึ่งตําบล หนึ่งหมู่บ้านยั่งยืน (Sustainable Village) โดยมีคณะกรรมการตรวจประเมินคุ้มบ้าน อันประกอบไปด้วย ปลัดอำเภอ ผู้นำท้องถิ่นท้องที่ และกรรมการผู้ทรงคุณวุฒิ ลงพื้นที่ตรวจประเมินคุ้มบ้าน
นายวันชัย จันทร์พร ผู้ว่าราชการจังหวัดนครพนม กล่าวว่า จังหวัดนครพนมได้ดำเนินการขับเคลื่อนโครงการหนึ่งตำบล หนึ่งหมู่บ้านยั่งยืน (Sustainable Village) เพื่อเฉลิมพระเกียรติสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา มาอย่างต่อเนื่อง เพื่อขับเคลื่อน ส่งเสริม และสนับสนุนการพัฒนาคุณภาพชีวิตของประชาชนในหมู่บ้านเป้าหมายให้มีความเป็นอยู่ที่ดีขึ้น ด้วยการน้อมนำหลักปรัชญาของเศรษฐกิจพอเพียง โดยประสานกับพลัง "บวร" (บ้าน วัด ราชการ) พร้อมทั้งบูรณาการภาคีเครือข่ายเชื่อมประสานให้เกิดการพัฒนาในทุกมิติ เสริมสร้างสุขภาวะสังคมให้มีความมั่นคงปลอดภัยในด้านที่อยู่อาศัยและความมั่นคงทางอาหาร ด้วยการปลูกผักสวนครัวไว้กินเอง ดำเนินกิจกรรม "ทางนี้มีผล ผู้คนรักกัน" และ "บ้านนี้มีรัก ปลูกผักกินเอง" และน้อมนำหลักการพึ่งพาตนเองตามหลักปรัชญาของเศรษฐกิจพอเพียงในพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร มาปรับใช้ในการดำรงชีวิต เพื่อการพัฒนาสู่หมู่บ้านยั่งยืน ดังนั้น "นายอำเภอต้องเป็นผู้นำทีมอำเภอ ทั้งทีมที่เป็นทางการ และทีมจิตอาสาจาก 7 ภาคีเครือข่าย ช่วยกันทำให้คนในหมู่บ้านรวมตัวกันเป็น "คุ้มบ้าน" "กลุ่มบ้าน" "หย่อมบ้าน" เพื่อให้เกิดความใกล้ชิด มีการดูแลกันแบบกลุ่มบ้านที่ใกล้ชิด ซึ่งในหมู่บ้านก็จะมีกำนัน ผู้ใหญ่บ้าน เป็นเสาหลัก ร่วมกับข้าราชการผู้รับผิดชอบประจำตำบล ทั้งปลัดอำเภอ เกษตรอำเภอ ฯลฯ ที่ต้องรู้หน้าที่ โดยทั้งทีมข้าราชการและทีมจิตอาสาทั้ง 2 กลุ่มต้องทำงานคู่ขนานเคียงข้างกันไป ต้องร่วมกันคิด ร่วมกันปรึกษาหารือ ร่วมกันทำ นำมาซึ่งการร่วมรับประโยชน์ อันเป็นแนวทางที่พระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร ได้ทรงสรุปผ่านการขับเคลื่อนโครงการพระราชดำริทั้ง 4,741 โครงการ ซึ่งต้องทำอย่างเป็นประจำสม่ำเสมอ โดยประธานคุ้ม หัวหน้าคุ้ม ชาวบ้านในทุกครัวเรือน ต้องมาพูดคุยกันในทุกเดือน ในทุกสัปดาห์ หรือในทุกวันได้จะยิ่งทำให้เข้มแข็ง โดยมีปลัดอำเภอประจำตำบลเป็นผู้ประสานงานร่วมพูดคุยกัน" นายวันชัยฯ กล่าว
นายวันชัย จันทร์พร ผู้ว่าราชการจังหวัดนครพนม กล่าวต่ออีกว่า การร่วมมือกันของทุกภาคีเครือข่ายอย่างเข้มแข็งจริงจัง ทำให้การดำเนินการขับเคลื่อนนโยบายในพื้นที่มีผลสัมฤทธิ์อย่างเป็นรูปธรรม ยกตัวอย่างเช่น บ้านโนนสังข์ หมู่ที่ 4 ต.เรณู อ.เรณูนคร จ.นครพนม ซึ่งต้องขอชื่นชมท่านนายอำเภอเรณูนคร นายภัทรชัย หาญวิศิษฏ์ พร้อมด้วยภาคีเครือข่ายทั้ง 7 ภาคีเครือข่าย ที่สามารถบูรณาการการทำงานร่วมกันเพื่อให้เกิดสิ่งที่ดีขึ้น Change for Good ได้อย่างเป็นรูปธรรม ด้วยการจัดให้มีการประกวดคุ้มบ้านเกิดขึ้นพื้นที่ ทั้ง 205 ครัวเรือน 9 คุ้มบ้าน อาทิ คุ้มมั่งมีศรีสว่าง คุ้มตะวันเบิกฟ้า คุ้มยิ้มรับตะวัน ซึ่งการประเมินในครั้งนี้เป็นการประเมินในรอบที่ 1 และกำหนดเป้าหมายตรวจประเมินในรอบที่ 2 ซึ่งเป็นรอบตัดสินในช่วงปลายเดือนตุลาคม 2566
“ขอให้ท่านนายอำเภอ ในฐานะนายกรัฐมนตรีของอำเภอ ทั้ง 12 อำเภอในจังหวัดนครพนม มาร่วมกันจัดประกวดคุ้มบ้าน เพื่อสร้างการมีส่วนร่วม โดยการประกวดประขัน เพราะการแข่งขันจะกระตุ้นให้เกิดการเปรียบเทียบ เกิดความพยายามที่จะพัฒนาตนเอง เพื่อให้ได้รับการคัดเลือก และพัฒนาไปสู่การเป็นหมู่บ้านยั่งยืน (Sustainable Village) ตามหลักปรัชญาของเศรษฐกิจพอเพียง สร้างความรัก ความสามัคคี ให้ปกคลุมไปทั่วทุกพื้นที่ของจังหวัดนครพนม" นายวันชัยฯ กล่าวในช่วงสุดท้าย

ที่มา : https://www.thaigov.go.th/news/contents/details/72563