รัฐบาลไทย-ข่าวทำเนียบรัฐบาล-กรมทางหลวงชนบท สร้างสะพานข้ามแม่น้ำนครชัยศรี จังหวัดนครปฐม 


วันจันทร์ที่ 25 กันยายน 2566
กรมทางหลวงชนบท สร้างสะพานข้ามแม่น้ำนครชัยศรี จังหวัดนครปฐม
เชื่อมโยงการเดินทาง ส่งเสริมเศรษฐกิจการคมนาคมขนส่งในพื้นที่ เพิ่มคุณภาพชีวิตที่ดีให้กับประชาชนอย่างเป็นรูปธรรม ตามนโยบายของรัฐมนตรีว่าการกระทรวงคมนาคม คาดแล้วเสร็จกลางปี 2567
กรมทางหลวงชนบท (ทช.) กระทรวงคมนาคม รายงานความคืบหน้าโครงการก่อสร้างสะพานข้ามแม่น้ำนครชัยศรี ตำบลงิ้วราย - ตำบลสัมปทวน อำเภอนครชัยศรี จังหวัดนครปฐม คืบหน้ากว่าร้อยละ 76 ขณะนี้อยู่ระหว่างการก่อสร้างงานเสาเข็มเจาะกลางน้ำ งานติดตั้งคานคอนกรีตอัดแรง และงานพื้นสะพาน คาดว่าจะเสร็จสมบูรณ์ในช่วงกลางปี 2567
เนื่องจากที่ผ่านมาประชาชนที่ต้องการเดินทางระหว่างตำบลงิ้วรายไปยังตำบลสัมปทวน อำเภอนครชัยศรี ได้รับความเดือดร้อนเป็นอย่างมาก องค์การบริหารส่วนตำบลงิ้วรายได้มีหนังสือขอรับการสนับสนุนโครงการก่อสร้างสะพานฯ เพื่อบรรเทาความเดือดร้อนให้กับประชาชนในพื้นที่ ทช. จึงได้ดำเนินการก่อสร้างสะพานฯ เพื่อเชื่อมโยงโครงข่ายการคมนาคมระหว่างตำบล เพิ่มศักยภาพในการขนส่งพืชผลทางการเกษตร อาทิ ชมพู่ ส้มโอ ฝรั่ง ซึ่งเป็นผลไม้ชื่อดังของจังหวัดให้เป็นไปด้วยความสะดวกรวดเร็วทันเวลาและปลอดภัย สามารถร่นระยะเวลาในการเดินทางได้ประมาณ 2 กิโลเมตร รวมทั้งช่วยส่งเสริมเศรษฐกิจระดับชุมชนให้มีความมั่นคงแข็งแรง และเกษตรกรในพื้นที่ขนส่งสินค้าได้อย่างมีประสิทธิภาพมากยิ่งขึ้น ตามนโยบายของนายสุริยะ จึงรุ่งเรืองกิจ รัฐมนตรีว่าการกระทรวงคมนาคม
สะพานฯ มีจุดเริ่มต้นโครงการบริเวณถนนขององค์การบริหารส่วนตำบลงิ้วราย ด้านหน้าพิพิธภัณฑ์รถเก่า (เจษฎาเทคนิค มิวเซียม) และมีจุดสิ้นสุดโครงการที่ตำบลสัมปทวน บริเวณข้างวัดปิ่นจันทราราม (วัดกกตาล) โดยก่อสร้างเป็นสะพานคอนกรีตเสริมเหล็ก ความยาว 400 เมตร ผิวจราจรกว้าง 9 เมตร และถนนต่อเชื่อมผิวทางลาดยางแอสฟัลท์ติกคอนกรีตทั้งสองฝั่งของสะพาน ระยะทาง 710 เมตร พร้อมติดตั้งอุปกรณ์อำนวยความปลอดภัย งานเครื่องหมายจราจร ใช้งบประมาณ 114.278 ล้านบาท

ที่มา : https://www.thaigov.go.th/news/contents/details/72570