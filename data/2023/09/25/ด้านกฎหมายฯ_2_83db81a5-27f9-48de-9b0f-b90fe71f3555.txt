รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม ประชุมทวิภาคีไทย-ลาว เรื่อง ความร่วมมือด้านการป้องกันและปราบปรามยาเสพติด ครั้งที่ ๑๙ ยกระดับการแก้ปัญหายาเสพติด ให้เป็นวาระนานาชาติ


วันจันทร์ที่ 25 กันยายน 2566
25/09/2566
พิมพ์
รัฐมนตรีว่าการกระทรวงยุติธรรม ประชุมทวิภาคีไทย-ลาว เรื่อง ความร่วมมือด้านการป้องกันและปราบปรามยาเสพติด ครั้งที่ ๑๙ ยกระดับการแก้ปัญหายาเสพติด ให้เป็นวาระนานาชาติ
รัฐมนตรีว่าการกระทรวงยุติธรรม ประชุมทวิภาคีไทย-ลาว เรื่อง ความร่วมมือด้านการป้องกันและปราบปรามยาเสพติด ครั้งที่ ๑๙ ยกระดับการแก้ปัญหายาเสพติด ให้เป็นวาระนานาชาติ
ในวันจันทร์ที่ ๒๕ กันยายน ๒๕๖๖ เวลา ๐๙.๓๐ น. พันตำรวจเอก ทวี สอดส่อง รัฐมนตรีว่าการกระทรวงยุติธรรม เปิดการประชุมทวิภาคีไทย-ลาว เรื่อง “ความร่วมมือด้านการป้องกันและปราบปรามยาเสพติด ครั้งที่ ๑๙” โดยมี คณะรัฐมนตรีจากประเทศไทย-ลาว นายวิชัย ไชยมงคล เลขาธิการ ป.ป.ส. พร้อมคณะ และคณะจากประเทศลาว  พลตรี คำกิ่ง ผุยหล้ามะนีวง รองรัฐมนตรีกระทรวงป้องกันความสงบ และหัวหน้ากรมใหญ่ตำรวจ  พลจัตวา สมหมาย พมมะจัน หัวหน้ากองบัญชาการป้องกันความสงบ แขวงสะหวันนะเขต พันเอก อินปง จันทะวงสา เลขาธิการสำนักงานคณะกรรมการแห่งชาติเพื่อตรวจตราและควบคุมยาเสพติด  พันเอก สาลี พุดทะวง หัวหน้ากรมตำรวจสกัดกั้นและต้านยาเสพติด พร้อมคณะที่รับผิดชอบงานส่วนที่เกี่ยวข้อง เข้าร่วมฯ ณ ห้องประชุมโรงแรม โซฟิเทล กระบี่ โภคีธรา กอล์ฟ แอนด์ สปา รีสอร์ท จังหวัดกระบี่
ภายหลังการประชุมทางคณะรัฐมนตรี ร่วมกันแถลงข่าวว่า ทั้งสองประเทศ ไทย- ลาว พร้อมจับมือยกระดับการแก้ปัญหายาเสพติดให้เป็นวาระนานาชาติ เนื่องจากประเทศไทยและประเทศลาว ต่างประสบปัญหายาเสพติด ได้มาสร้างความไม่สงบให้ประเทศเหมือนกัน ทั้งสองประเทศยังได้จัดลำดับการแก้ปัญหายาเสพติดเป็นวาระแห่งชาติแล้วควรเป็นปัญหาที่ควรเป็นวาระภูมิภาค และระดับนานาชาติ
พันตำรวจเอก ทวี สอดส่อง รัฐมนตรีว่าการกระทรวงยุติธรรม กล่าวว่า “ทั่วโลกต่างประสบปัญหายาเสพติด ในการยกระดับการแก้ปัญหาให้เป็นวาระนานาชาติ ซึ่งแต่ละประเทศจะแก้ปัญหายาเสพติดในประเทศตนเอง ไม่สามารถจะประสบความสำเร็จได้ เราจำเป็นต้องมีความร่วมมือระหว่างประเทศ และถือว่าเป็นเรื่องที่สำคัญ วันนี้เราได้รับข้อมูลตรงกันว่า ยาเสพติด ที่มาแพร่ระบาดแล้วมาทำลายเยาวชนและคนของไทย เราพบว่าไม่มีการผลิตในประเทศ เช่นเดียวกันกับประเทศลาว ได้พบว่า ยาเสพติดที่แพร่ระบาดในชุมชน ของ สปป.ลาว พบว่า มาจากต่างประเทศเหมือนกัน เราจึงเป็นหัวอกเดียวกัน”
"เราจึงร่วมกันทำทวิภาคี ที่เราต้องร่วมมือทั้งด้านการป้องกัน ปราบปรามการบังคับใช้กฎหมาย รวมถึงทั้งสองประเทศมีความเห็นตรงกันว่า ผู้ที่เสพติดหรือผู้เกี่ยวข้องอาจมีบางส่วนเป็นผู้หลงผิด เราจะต้องมีการฟื้นฟู”
พลตรี คำกิ่ง ผุยหล้ามะนีวง รองรัฐมนตรีกระทรวงป้องกันความสงบ และหัวหน้ากรมใหญ่ตำรวจ กล่าวว่า ก่อนอื่นต้องขอแสดงความยินดีกับพันตำรวจเอก ทวี สอดส่อง ที่ได้รับความไว้วางใจให้เป็นรัฐมนตรีว่าการกระทรวงยุติธรรมแห่งราชอาณาจักรไทย เป็นบุคคลที่มีความสำคัญยิ่งในการเสริมสร้างให้สังคมได้มีความยุติธรรม ให้ความสำคัญการแก้ปัญหายาเสพติด ที่เป็นปัญหาเร่งด่วน มีความหวังว่าการประชุมครั้งนี้ จะเป็นนิมิตหมายที่ดี ทางเรามีความยินดีร่วมมือและสนับสนุนการแก้ปัญหายาเสพติด สำหรับสถานการณ์ยาเสพติดในบ้านเรายังมีการระบาดอย่างหนัก การขนส่งยาเสพติดมีลักษณะเพิ่มขึ้น มีความยุ่งยากในการควบคุม และทำลายความสงบสุขของประชาชน ส่งผลต่อความมั่นคงทั้งสองประเทศไทย - ลาว และ ระดับโลก ซึ่งปัญหายาเสพติดแพร่ระบาดไปทั่วทุกมุมโลก ทำให้เกิดความเชื่อมโยงกับปัญหาก่อการร้าย อาชญากรรมข้ามชาติ การฟอกเงิน ซึ่งส่งผลกระทบต่อการพัฒนาทั้งสองประเทศ

ที่มา : https://www.thaigov.go.th/news/contents/details/72594