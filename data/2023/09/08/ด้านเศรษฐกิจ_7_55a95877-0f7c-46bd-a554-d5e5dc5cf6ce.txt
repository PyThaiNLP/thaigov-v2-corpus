รัฐบาลไทย-ข่าวทำเนียบรัฐบาล-‘รมว.ธรรมนัส’ รุดลงพื้นที่ติดตามสถานการณ์น้ำท่วมกาฬสินธุ์


วันศุกร์ที่ 8 กันยายน 2566
‘รมว.ธรรมนัส’ รุดลงพื้นที่ติดตามสถานการณ์น้ำท่วมกาฬสินธุ์
‘รมว.ธรรมนัส’ รุดลงพื้นที่ติดตามสถานการณ์น้ำท่วมกาฬสินธุ์
ร้อยเอก ธรรมนัส พรหมเผ่า รัฐมนตรีว่าการกระทรวงเกษตรและสหกรณ์ ลงพื้นที่ด่วนเพื่อตรวจติดตามสถานการณ์อุทกภัยในเขตพื้นที่จังหวัดกาฬสินธุ์ โดยลงพื้นที่ในอำเภอห้วยผึ้ง และอำเภอกุชินารายณ์ พร้อมด้วย นายศุภศิษย์ กอเจริญยศ ผู้ว่าราชการจังหวัดกาฬสินธุ์ นายประพิศ จันทร์มา อธิบดีกรมชลประทาน นายประเสริฐ บุญเรือง ส.ส.กาฬสินธุ์ พร้อมกันนี้ ได้มอบถุงยังชีพให้กับผู้ประสบภัย โดย รมว.เกษตรฯ เปิดเผยว่า นายกรัฐมนตรี (นายเศรษฐา ทวีสิน) มีความเป็นห่วงประชาชนและพี่น้องเกษตรกรที่ได้รับผลกระทบจากสถานการณ์น้ำท่วม จึงได้กำชับให้ทางกระทรวงเกษตรฯ สั่งหน่วยงานในสังกัดช่วยเหลือบรรเทาความเดือดร้อนประชาชนอย่างเต็มที่
ทั้งนี้ ตนได้สั่งการให้หน่วยงานในสังกัดโดยเฉพาะสำนักงานชลประทานที่ 6 จัดเตรียมเครื่องจักร และเครื่องสูบน้ำเพื่อช่วยเหลือระบายน้ำอย่างเร่งด่วนแล้ว และให้เร่งลดระดับน้ำเพื่อให้สามารถรองรับน้ำที่อาจจะหลากล้นลงมาอีกหากมีปริมาณฝนตกหนักเพิ่มขึ้น และให้รายงานสถานการณ์ทุกระยะ และขอเป็นกำลังใจให้กับพี่น้องผู้ประสบอุทกภัยทุกท่าน กระทรวงเกษตรฯ จะเร่งให้ความช่วยเหลืออย่างเร่งด่วน ต่อไป

ที่มา : https://www.thaigov.go.th/news/contents/details/72039