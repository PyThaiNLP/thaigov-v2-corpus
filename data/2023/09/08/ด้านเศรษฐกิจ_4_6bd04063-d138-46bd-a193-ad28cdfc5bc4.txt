รัฐบาลไทย-ข่าวทำเนียบรัฐบาล-กรมการขนส่งทางบก เชิญชวนผู้ที่สนใจเข้าร่วมการประมูลหมายเลขทะเบียนรถ “หมวดอักษร 1ขข” ในวันที่ 9 - 10 กันยายน 2566


วันศุกร์ที่ 8 กันยายน 2566
กรมการขนส่งทางบก เชิญชวนผู้ที่สนใจเข้าร่วมการประมูลหมายเลขทะเบียนรถ “หมวดอักษร 1ขข” ในวันที่ 9 - 10 กันยายน 2566
สามารถลงทะเบียนได้ที่ทางเว็บไซต์ หรือบูธประชาสัมพันธ์ ณ ลานโปรโมชัน ชั้น 1 เซ็นทรัล ลาดพร้าว
กรมการขนส่งทางบก เชิญชวนผู้ที่สนใจเข้าร่วมการประมูลหมายเลขทะเบียนรถ “หมวดอักษร 1ขข” ในวันที่ 9 - 10 กันยายน 2566 สามารถลงทะเบียนได้ที่ทางเว็บไซต์ หรือบูธประชาสัมพันธ์ ณ ลานโปรโมชัน ชั้น 1 เซ็นทรัล ลาดพร้าว
กรมการขนส่งทางบก (ขบ.) กระทรวงคมนาคม จัดงานแถลงข่าวประชาสัมพันธ์งานประมูลทะเบียนรถยนต์นั่งส่วนบุคคลไม่เกินเจ็ดคน “หมวดอักษรพิเศษ 1ขข” ภายใต้คอนเซ็ปต์ “ขุมทรัพย์เศรษฐี ของดีมหานคร” ภายในงานมีการประชาสัมพันธ์การประมูลหมายเลขทะเบียนรถ “หมวดอักษร 1ขข” พร้อมด้วยศิลปิน ดารา นักแสดง เข้าร่วมแบ่งปันประสบการณ์ในเรื่องของศาสตร์ตัวเลขมงคล รวมถึงนักพยากรณ์ดวงชะตาชื่อดังมาให้คำปรึกษาดวงชะตาแบบใกล้ชิด เมื่อวันที่ 7 กันยายน 2566 ณ ลานโปรโมชัน ชั้น 1 ศูนย์การค้าเซ็นทรัล ลาดพร้าว กรุงเทพฯ
นายเสกสม อัครพันธ์ุ รองอธิบดีกรมการขนส่งทางบก กล่าวว่า ขบ. โดยกองทุนเพื่อความปลอดภัยในการใช้รถใช้ถนน (กปถ.) ขอเชิญชวนผู้สนใจเข้าร่วมการประมูลหมายเลขทะเบียนรถยนต์นั่งส่วนบุคคลไม่เกินเจ็ดคน “หมวดอักษร 1ขข” ในวันที่ 9 - 10 กันยายน 2566 เวลา 10.00 น. ณ ห้องมาตุลี ชั้น 3 อาคารศูนย์นวัตกรรมและเทคโนโลยีการขนส่งทางถนน (GPS) ขบ. เพื่อนำรายได้เข้า กปถ. และนำไปใช้ ในกิจกรรมเสริมสร้างความปลอดภัยในการใช้รถใช้ถนน สนับสนุนค่าใช้จ่าย ในการศึกษาวิจัยด้านความปลอดภัยทางถนน รวมทั้งสนับสนุนเป็นค่าอุปกรณ์ช่วยเหลือผู้พิการที่ประสบภัยจากการใช้รถใช้ถนน ในการประมูลครั้งนี้คาดว่าหมายเลขทะเบียนที่ได้รับความนิยมสูงสุด คือ “1ขข 1111” คาดว่าจะมียอดรายได้จากการประมูลหมายเลขทะเบียนรถหมวดอักษร 1ขข ไม่ต่ำกว่า 50 ล้านบาท ความพิเศษในการประมูลหมายเลขทะเบียนรถหมวดอักษร 1ขข  ในคอนเซ็ปต์ “ขุมทรัพย์เศรษฐี ของดีมหานคร” ความหมายของศาสตร์ตัวเลขเป็นการเสริมความเป็นสิริมงคลด้วยเลข 1 เป็นเลขของความเป็นผู้นำ อีกทั้งหมวดอักษร ขข เป็นอักษรที่มีความหมาย พ้องเสียงคำว่า “ขอ” จะช่วยในเรื่องการขอพร ขอโชคลาภ ขอความสำเร็จ ขอสิ่งที่ปรารถนา และอีกความหมายคือคำว่า “ตะขอ” เพื่อนำไปเก็บเกี่ยวสิ่งดี ๆ ทั้งด้านการลงทุนหรือผลผลิตกำไรที่งอกเงย เมื่อมีเลขหนึ่ง และหมวดคู่อักษรรวมกันเป็น 1 ขข หมายถึงการเป็นที่หนึ่งในการขอความสำเร็จเป็นคนแรกในเรื่องต่าง ๆ และการขอในสิ่งที่ต้องการจะได้ผลลัพธ์แบบทวีคูณ 1ขข จึงเป็นหมวดหมายเลขทะเบียนรถที่ช่วยเสริมมงคลในเรื่องต่าง ๆ ทั้งโชคลาภและการงาน
สำหรับประชาชนที่สนใจเข้าร่วมประมูล ศูนย์การค้าเซ็นทรัล ลาดพร้าว หรือลงทะเบียนล่วงหน้าได้ที่เว็บไซต์ www.Tabienrod.com หรือลงทะเบียนด้วยตนเองที่ ขบ. อาคาร 2 ชั้น 5 โดยต้องเตรียมเอกสารหลักฐานประกอบด้วย ใบลงทะเบียน บัตรประจำตัวประชาชน ในกรณีเป็นนิติบุคคล ใช้หนังสือรับรองการจดทะเบียนนิติบุคคล หลักฐานการชำระเงิน และหน้าบัญชีธนาคาร โดยการประมูลมี 3 ช่องทาง คือ 1) ทางวาจาในห้องประมูล ณ อาคาร GPS ขบ. 2) ทางอินเทอร์เน็ต www.Tabienrod.com และ 3) ทางโทรศัพท์ สามารถติดตามรายละเอียดการประมูลหมายเลขทะเบียนรถหมวดอักษร 1ขข เพิ่มเติมได้ทาง www.tabienrod.com หรือสำนักงาน กปถ. โทร. 0 2272 5937 หรือสายด่วน ขบ. โทร. 1584 หรือ 0 2271 8888

ที่มา : https://www.thaigov.go.th/news/contents/details/72023