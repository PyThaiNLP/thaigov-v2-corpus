รัฐบาลไทย-ข่าวทำเนียบรัฐบาล-“รองปลัดเศรษฐเกียรติฯ” ขานรับนโยบาย กษ ร่วมให้ข้อมูลและสัมมนาเพื่อจัดทำแผนรับมือ "เอลนีโญ"


วันศุกร์ที่ 8 กันยายน 2566
“รองปลัดเศรษฐเกียรติฯ” ขานรับนโยบาย กษ ร่วมให้ข้อมูลและสัมมนาเพื่อจัดทำแผนรับมือ "เอลนีโญ"
“รองปลัดเศรษฐเกียรติฯ” ขานรับนโยบาย กษ ร่วมให้ข้อมูลและสัมมนาเพื่อจัดทำแผนรับมือ "เอลนีโญ"
เมื่อวันศุกร์ที่ 8 กันยายน 2566 เวลา 08.30 น. นายเศรษฐเกียรติ กระจ่างวงษ์ รองปลัดกระทรวงเกษตรและสหกรณ์ ได้รับมอบหมายจากปลัดกระทรวงเกษตรและสหกรณ์ ให้เข้าร่วมสัมมนาและเป็นวิทยากรในโครงการสัมมนา เรื่อง "ผลกระทบต่อภาคการเกษตร-เกษตรกรต่อปรากฎการณ์ เอลนีโญ : การเตรียมการและการขับเคลื่อน" โดยได้บรรยายในหัวข้อ "แผนบูรณาการและการขับเคลื่อนการบริหารจัดการน้ำทั้งระบบของประเทศไทย และผลกระทบในภาคการเกษตรอันเนื่องมาจากปรากฎการณ์เอลนีโญ" ร่วมกับรองอธิบดีกรมชลประทาน (ทวีศักดิ์ ธนเดโชพล) ณ ห้องประชุมสัมมนา บี 1-1 ชั้น B1 อาคารรัฐสภา โดยมีศาสตราจารย์พิเศษ พรเพชร วิชิตชลชัย ประธานวุฒิสภา เป็นประธานเปิดการสัมมนา และพลเอก ฉัตรชัย สาริกัลยะ ประธานคณะกรรมาธิการการเกษตรและสหกรณ์ วุฒิสภา ร่วมพิธีเปิดการสัมมนา
การสัมมนาครั้งนี้มีคณะกรรมาธิการการเกษตรและสหกรณ์ วุฒิสภา ผู้บริหาร และผู้ที่เกี่ยวข้องในสังกัดกระทรวงเกษตรและสหกรณ์ ผู้แทนเกษตรกร และหน่วยงานที่เกี่ยวข้อง เข้าร่วมการสัมมนา โดยวัตถุประสงค์ในการสัมมนาครั้งนี้ เพื่อสร้างการรับรู้เกี่ยวกับมาตรการและการจัดทำแผนบูรณาการเพื่อรองรับผลกระทบจากปรากฏการณ์ "เอลนีโญ" ของหน่วยงานที่เกี่ยวข้อง เพื่อแก้ไขปัญหาอย่างเป็นระบบและรับทราบผลการพิจารณาศึกษา เรื่อง การทำเกษตรแบบแปลงใหญ่ และระดมความคิดเห็นจากทุกภาคส่วนที่เกี่ยวข้องเพื่อกำหนดแนวทางการขับเคลื่อนโครงการเกษตรแปลงใหญ่ตามแผนแม่บทภายใต้ยุทธศาสตร์ชาติด้านการเกษตร ซึ่งกระทรวงเกษตรและสหกรณ์ได้นำเสนอในส่วนข้อมูลการเตรียมการรับผลกระทบจากภัยแล้ง ปี พ.ศ. 2566/67 ของกระทรวงเกษตรและสหกรณ์ ได้แก่ สถานการณ์น้ำ การเตรียมการของกระทรวงเกษตรและสหกรณ์ และแผนงานเพื่อเตรียมการในช่วงฤดูฝน ปี พ.ศ.2567 และในระยะต่อไป

ที่มา : https://www.thaigov.go.th/news/contents/details/72040