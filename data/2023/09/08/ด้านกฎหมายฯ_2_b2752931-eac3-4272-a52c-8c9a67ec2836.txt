รัฐบาลไทย-ข่าวทำเนียบรัฐบาล-ปลัดกระทรวงยุติธรรม มอบโล่ประกาศเกียรติคุณ แสดงมุทิตาจิตเชิดชูเกียรติผู้เกษียณอายุราชการ


วันศุกร์ที่ 8 กันยายน 2566
08/09/2566
พิมพ์
ปลัดกระทรวงยุติธรรม มอบโล่ประกาศเกียรติคุณ แสดงมุทิตาจิตเชิดชูเกียรติผู้เกษียณอายุราชการ
ปลัดกระทรวงยุติธรรม มอบโล่ประกาศเกียรติคุณ แสดงมุทิตาจิตเชิดชูเกียรติผู้เกษียณอายุราชการ
ในวันศุกร์ที่ ๘ กันยายน ๒๕๖๖ เวลา ๑๐.๐๐ น. นางพงษ์สวาท นีละโยธิน ปลัดกระทรวงยุติธรรม เป็นประธานในพิธีเปิดโครงการ “องค์ความรู้และประสบการณ์จากรุ่นสู่รุ่น ก้าวสู่องค์กรแห่งความสุข” ประจำปี พ.ศ. ๒๕๖๖ (Knowledge and Experience to Happiness 2023) โดยมี นายวัลลภ นาคบัว รองปลัดกระทรวงยุติธรรม นายสหการณ์ เพ็ชรนรินทร์ รองปลัดกระทรวงยุติธรรม นางอรัญญา ทองน้ำตะโก รองปลัดกระทรวงยุติธรรม พันตำรวจโท ประวุธ วงศ์สีนิล รองปลัดกระทรวงยุติธรรม นายนิมิต ทัพวนานต์ หัวหน้าผู้ตรวจราชการกระทรวงยุติธรรม นายสำรวม บุญเสริม ผู้ช่วยปลัดกระทรวงยุติธรรม ประธานคณะทำงานจัดโครงการฯ ผู้บริหาร และบุคลากรกระทรวงยุติธรรม เข้าร่วมฯ ณ  ห้องประชุมกระทรวงยุติธรรม ๑๐ - ๐๙ (ห้องออดิทอเรียม) ชั้น ๑๐ อาคารกระทรวงยุติธรรม และผ่านระบบ Cisco Webex Meetings
ในการนี้ ปลัดกระทรวงยุติธรรม ได้กล่าว ใจความสำคัญตอนหนึ่งว่า “ขอขอบคุณผู้เกษียณทุกท่านที่ได้ร่วมกันขับเคลื่อน ผลักดัน และนำพากระทรวงยุติธรรมให้เดินต่อไปอย่างเข้มแข็ง ซึ่งได้รับการยอมรับจากทุกภาคส่วน รวมทั้งประชาชน ทั้งนี้ จากการถ่ายทอดองค์ความรู้และประสบการณ์ของผู้เกษียณที่ได้ยึดมั่นในความซื่อสัตย์ สุจริต ในหน้าที่ของตนเอง จึงขอให้เพื่อนข้าราชการทุกท่านได้นำหลักคิดดังกล่าวไปใช้เป็นแนวทางในการปฏิบัติราชการ  เพื่อให้กระทรวงยุติธรรมสามารถดำรงอยู่ต่อไป ขออาราธนาคุณพระศรีรัตนตรัยและสิ่งศักดิ์สิทธิ์ทั้งหลาย จงดลบันดาลให้ท่านและครอบครัว มีความสุข มีสุขภาพกายและใจที่แข็งแรง”
สำหรับโครงการ “องค์ความรู้และประสบการณ์จากรุ่นสู่รุ่น ก้าวสู่องค์กรแห่งความสุข” ประจำปี พ.ศ. ๒๕๖๖ (Knowledge and Experience to Happiness 2023) จัดขึ้นเพื่อให้บุคลากรในหน่วยงานสังกัดกระทรวงยุติธรรม ได้มีการถ่ายทอดวัฒนธรรมองค์กรจากรุ่นสู่รุ่น เกิดการแลกเปลี่ยนประสบการณ์การทำงาน การเรียนรู้ภายในองค์กร เสริมสร้างสัมพันธภาพอันดี อันเป็นผลให้เกิดขวัญ กำลังใจ ความร่วมมือร่วมใจ และการบูรณาการการทำงานร่วมกัน รวมถึงผู้บริหารและบุคลากรในสังกัดกระทรวงยุติธรรมได้ร่วมแสดงมุทิตาจิต และเชิดชูเกียรติผู้เกษียณอายุราชการที่ทำคุณประโยชน์ ให้แก่กระทรวงยุติธรรม ทำให้เกิดการเสริมสร้างสัมพันธภาพ
โดยในปี ๒๕๖๖ ผู้บริหารระดับสูงซึ่งเกษียณอายุราชการ ได้แก่ นางอรัญญา ทองน้ำตะโก รองปลัดกระทรวงยุติธรรม นายนิมิต ทัพวนานต์ หัวหน้าผู้ตรวจราชการกระทรวงยุติธรรม นางสาวพัชรศรี ศรีเมือง ผู้ตรวจราชการกระทรวงยุติธรรม นางทัศนีย์ เปาอินทร์ อธิบดีกรมบังคับคดี นายอายุตม์ สินธพพันธุ์ อธิบดีกรมราชทัณฑ์ นายวิชัย ไชยมงคล เลขาธิการสำนักงานคณะกรรมการป้องกันและปราบปรามยาเสพติด นายชัยวัฒน์ ร่างเล็ก รองผู้อำนวยการสำนักงานกิจการยุติธรรม และผู้เกษียณอายุราชการในสังกัดกระทรวงยุติธรรม รวมจำนวน ๕๐๕ คน ประกอบด้วย สำนักงานปลัดกระทรวงยุติธรรม ๑๑ คน กรมคุมประพฤติ ๔๕ คน กรมคุ้มครองสิทธิและเสรีภาพ ๓ คน กรมบังคับคดี ๔๑ คน กรมพินิจและคุ้มครองเด็กและเยาวชน ๗๔ คน กรมราชทัณฑ์ ๒๘๙ คน กรมสอบสวนคดีพิเศษ ๑๗ คน สำนักงานกิจการยุติธรรม ๑ คน และสำนักงานคณะกรรมการป้องกันและปราบปรามยาเสพติด ๒๔ คน

ที่มา : https://www.thaigov.go.th/news/contents/details/72045