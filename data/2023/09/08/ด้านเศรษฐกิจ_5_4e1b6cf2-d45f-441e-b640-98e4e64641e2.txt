รัฐบาลไทย-ข่าวทำเนียบรัฐบาล-รัฐมนตรีธรรมนัส ควงรัฐมนตรีช่วยเกษตรฯ ลงพื้นที่รับฟังปัญหาความเดือดร้อนของพี่น้องเกษตรกร


วันศุกร์ที่ 8 กันยายน 2566
รัฐมนตรีธรรมนัส ควงรัฐมนตรีช่วยเกษตรฯ ลงพื้นที่รับฟังปัญหาความเดือดร้อนของพี่น้องเกษตรกร
รัฐมนตรีธรรมนัส ควงรัฐมนตรีช่วยเกษตรฯ ลงพื้นที่รับฟังปัญหาความเดือดร้อนของพี่น้องเกษตรกร พร้อมสะสางปัญหาที่สะสมมานาน
วันนี้ (8 กันยายน 2566) เวลา 10.00 น. ร้อยเอก ธรรมนัส พรหมเผ่า รัฐมนตรีว่าการกระทรวงเกษตรและสหกรณ์ นายไชยา พรหมา รัฐมนตรีช่วยว่าการกระทรวงเกษตรและสหกรณ์ นายอนุชา นาคาศัย รัฐมนตรีช่วยว่าการกระทรวงเกษตรและสหกรณ์ นายประยูร อินสกุล ปลัดกระทรวงเกษตรและสหกรณ์ รวมถึงผู้บริหารในสังกัด ลงพื้นที่เขื่อนอุบลรัตน์ อำเภออุบลรัตน์ จังหวัดขอนแก่น ร่วมพบปะพี่น้องเกษตรกรที่ได้รับความเดือดร้อนโดยตรง โดยได้พูดคุย รับฟัง และพร้อมสะสางปัญหาของพี่น้องเกษตรกรที่ได้รับความเดือดร้อนด้านการเกษตรจากโครงการต่าง ๆ ได้แก่ โครงการพัฒนาแหล่งน้ำบริเวณเชิงเขาพนมดงรักษ์ อ่างเก็บน้ำห้วยเชิง จ.สุรินทร์ โครงการอ่างเก็บน้ำห้วยศาลา รวมถึงเกษตรกรผู้ได้รับผลกระทบจากการปลูกป่าทับที่ทำกินที่ป่าภูแลนคา ด้านทิศเหนือ อ.แก่งค้อ จ.ชัยภูมิ ผู้ได้รับผลกระทบจากการก่อสร้างเขื่อนราศีไศล  ผู้เดือดร้อนจากโครงการเขตรักษาพันธุ์สัตว์ป่าห้วยทับทัน-ห้วยสำราญทับที่อาศัย และที่ทำกิน ผู้เดือนร้อนจากโครงการสร้างอ่างเก็บน้ำเขื่อนห้วยขนาดมอญ อ.สังขะ จ.สุรินทร์ ผู้ได้รับผลกระทบจากโครงการเขตรักษาพันธ์สัตว์ป่าทับที่อยู่อาศัยและที่ทำกิน รวมถึงปัญหาที่ดินทำกิน เพื่อแก้ปัญหาความเดือดร้อนที่สะสมมานาน
จากนั้น รัฐมนตรีเกษตรฯร่วมกับนายเศรษฐา ทวีสิน นายกรัฐมนตรี และคณะรัฐมนตรี ติดตามประเด็นปัญหาภัยแล้ง ผลกระทบจากเอลนีโญ พื้นที่ทำกิน การบริหารจัดการน้ำ โดยปัญหาหลักที่เกษตรกรอยากให้รัฐบาลให้ความสำคัญในการแก้ไข ได้แก่ ปัญหาความเสียหายจากภัยพิบัติน้ำท่วมในภาคอีสาน ปัญหาการพักหนี้เกษตรกรและปัญหาที่ดินทำกิน

ที่มา : https://www.thaigov.go.th/news/contents/details/72025