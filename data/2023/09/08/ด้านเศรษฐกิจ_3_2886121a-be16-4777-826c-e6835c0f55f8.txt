รัฐบาลไทย-ข่าวทำเนียบรัฐบาล-ปลัดฯ ณัฐพล แสดงกตเวทิตาจิตแด่ผู้เกษียณอายุราชการ อก. ปี 66 ชมทุกท่านคือผู้ทรงคุณค่าของกระทรวงอุตสาหกรรม


วันศุกร์ที่ 8 กันยายน 2566
08/09/2566
พิมพ์
ปลัดฯ ณัฐพล แสดงกตเวทิตาจิตแด่ผู้เกษียณอายุราชการ อก. ปี 66 ชมทุกท่านคือผู้ทรงคุณค่าของกระทรวงอุตสาหกรรม
ปลัดกระทรวงอุตสาหกรรม ณัฐพล แสดงกตเวทิตาจิตแด่ผู้เกษียณอายุราชการ อก. ปี 66 ชมทุกท่านคือผู้ทรงคุณค่าของกระทรวงอุตสาหกรรม
วันที่ 7 กันยายน 2566 ดร.ณัฐพล รังสิตพล ปลัดกระทรวงอุตสาหกรรม เป็นประธานในงานแสดงกตเวทิตาจิตแด่ข้าราชการ ลูกจ้างประจำ และพนักงานรัฐวิสาหกิจในสังกัดกระทรวงอุตสาหกรรม (อก.) ประจำปี 2566” โดยมีนายเอกภัทร วังสุวรรณ นายวันชัย พนมชัย นางสาวณัฏฐิญา เนตยสุภา รองปลัดกระทรวงอุตสาหกรรม นายวิษณุ ทับเที่ยง นายวีระกิตติ์ รันทกิจธนวิชญ์ นายภาสกร ชัยรัตน์ ผู้ตรวจราชการกระทรวงอุตสาหกรรม นายใบน้อย สุวรรณชาตรี อธิบดีกรมส่งเสริมอุตสาหกรรม และผู้บริหารระดับสูงของกระทรวงอุตสาหกรรม ร่วมงาน ณ ห้องประชุม ชั้น 6 อาคารกรมส่งเสริมอุตสาหกรรม
นางสาวณัฏฐิญา เนตยสุภา รองปลัดกระทรวงอุตสาหกรรม กล่าวรายงานถึงการจัดงานแสดงกตเวทิตาจิตแด่ผู้เกษียณอายุราชการ อก. เพื่อระลึกถึงคุณงามความดีของข้าราชการ ลูกจ้างประจำ และพนักงานรัฐวิสาหกิจในสังกัด อก. ที่ได้ทุ่มเทกำลังสติปัญญาร่วมกันพัฒนากระทรวงอุตสาหกรรมให้มีความเจริญก้าวหน้าและเป็นฟันเฟืองในการขับเคลื่อนประเทศชาติ โดยในปี 2566 มีผู้บริหารครบเกษียณอายุราชการ จำนวน 6 ท่าน ประกอบด้วย นายสุรพล ชามาตย์ รองปลัดกระทรวงอุตสาหกรรม นายทาวัน ทวีถาวรสวัสดิ์ ผู้ตรวจราชการกระทรวงอุตสาหกรรม นายนิรันดร์ ยิ่งมหิศรานนท์ อธิบดีกรมอุตสาหกรรมพื้นฐานและการเหมืองแร่ นายภานุวัฒน์ ตริยางกูรศรี เลขาธิการคณะกรรมการอ้อยและน้ำตาลทราย นางสุชาดา โพธิ์เจริญ รองอธิบดีกรมส่งเสริมอุตสาหกรรม นายสหวัฒน์ โสภา รองเลขาธิการคณะกรรมการอ้อยและน้ำตาลทราย รวมทั้ง ยังมีบุคลากร อก. ที่เป็นกำลังสำคัญและได้ปฏิบัติงานอุทิศตนในการพัฒนาอุตสาหกรรมของประเทศจนครบวาระเกษียณ รวมทั้งสิ้น 165 ท่าน ประกอบด้วย สำนักงานปลัดกระทรวงอุตสาหกรรม จำนวน 53 ท่าน กรมโรงงานอุตสาหกรรม จำนวน 14 ท่าน กรมส่งเสริมอุตสาหกรรม จำนวน 35 ท่าน กรมอุตสาหกรรมพื้นฐานและการเหมืองแร่ จำนวน 16 ท่าน สำนักงานเศรษฐกิจอุตสาหกรรม จำนวน 7 ท่าน สำนักงานคณะกรรมการอ้อยและน้ำตาลทราย จำนวน 9 ท่าน สำนักงานมาตรฐานผลิตภัณฑ์อุตสาหกรรม จำนวน 15 ท่าน และการนิคมอุตสาหกรรมแห่งประเทศไทย จำนวน 16 ท่าน
ปลัดกระทรวงอุตสาหกรรม กล่าวว่า ตลอดระยะเวลาการปฏิบัติราชการของทุกท่านที่ผ่านมา ได้แสดงให้เห็นถึงผลงานที่ได้สร้างสรรค์ไว้อย่างชัดเจน การปฏิบัติราชการของท่านเต็มเปี่ยมไปด้วยความรู้ ประสบการณ์ และความเชี่ยวชาญ รวมทั้งความซื่อสัตย์สุจริต ซึ่งได้สร้างประโยชน์ทั้งต่อประชาชนและชาติบ้านเมือง ท่านจึงเป็นผู้ทรงคุณค่าต่อกระทรวงอุตสาหกรรม รวมทั้งเป็นแบบอย่างให้ข้าราชการรุ่นใหม่นำประสบการณ์ ความเชี่ยวชาญ และแนวทางปฏิบัติอันดีมาประยุกต์ใช้ในการปฏิบัติราชการ
ผมขอแสดงความชื่นชมและขอบคุณเพื่อนข้าราชการ ลูกจ้างประจำ และพนักงานในสังกัดกระทรวงอุตสาหกรรมทุกท่านที่ได้ร่วมทุกข์ร่วมสุข ร่วมกันฝ่าฟันอุปสรรคอย่างเต็มกำลังความสามารถในการปฏิบัติหน้าที่ราชการ นโยบายต่าง ๆ ที่สำเร็จลุล่วงและเกิดผลเป็นรูปธรรมล้วนมาจากท่านทั้งหลาย ทุกท่านจึงเป็นส่วนสำคัญที่พัฒนาอุตสาหกรรมไทยให้เติบโตอย่างยั่งยืน โอกาสนี้ ผมขออำนาจสิ่งศักดิ์สิทธิ์ทั้งหลายในสากลที่ท่านเคารพนับถือ โปรดดลบันดาลประทานพรให้ท่านและครอบครัวประสบแต่ความสุข ความเจริญ มีสุขภาพพลานามัยแข็งแรงสมบูรณ์ ธำรงไว้ซึ่งคุณงามความดีอันเป็นเครื่องหมายแสดงคุณค่าของท่านสืบไป

ที่มา : https://www.thaigov.go.th/news/contents/details/72020