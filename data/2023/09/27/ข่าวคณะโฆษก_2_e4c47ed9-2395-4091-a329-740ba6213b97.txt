รัฐบาลไทย-ข่าวทำเนียบรัฐบาล-​โฆษกรัฐบาลเชื่อมั่นความสำเร็จจากการดำเนินมาตรการยกเว้นการตรวจลงตรา (Visa Exemption) กระตุ้นการเดินทางนักท่องเที่ยวจีน 


วันพุธที่ 27 กันยายน 2566
​โฆษกรัฐบาลเชื่อมั่นความสำเร็จจากการดำเนินมาตรการยกเว้นการตรวจลงตรา (Visa Exemption) กระตุ้นการเดินทางนักท่องเที่ยวจีน
เพิ่มความเข้มแข็งศักยภาพการแข่งขันอุตสาหกรรมท่องเที่ยวไทย
วันนี้ (27 กันยายน 2566) นายชัย วัชรงค์ โฆษกประจำสำนักนายกรัฐมนตรีเปิดเผยถึงผลของมาตรการยกเว้นการตรวจลงตรา (Visa Exemption) ตั้งแต่ 25 กันยายน 2566 – 29 กุมภาพันธ์ 2567 ให้แก่ผู้ถือหนังสือเดินทางหรือเอกสารใช้แทนหนังสือเดินทางสัญชาติจีนและคาซัคสถาน ซึ่งผลพบว่าวันที่ 25 กันยายน 2566 วันเดียว นักท่องเที่ยวจีนเดินทางเข้าประเทศไทยถึง 10,988 คน และในวันที่ 26 กันยายน 2566 นักท่องเที่ยวจีนเดินทางเข้าประเทศไทยถึง 11,160 คน ถือเป็นตัวเลขที่สูงพอสมควร ทำให้รัฐบาลมั่นใจว่าผลของการดำเนินมาตรการ จะกระตุ้นตัวเลขทางเศรษฐกิจ ฟื้นฟูการท่องเที่ยวได้ตามที่ตั้งใจ
โฆษกประจำสำนักนายกรัฐมนตรีกล่าวว่า รายงานล่าสุดจากเอกอัครราชทูตสาธารณรัฐประชาชนจีนประจำประเทศไทย เผยว่า ทันทีที่รัฐบาลประกาศใช้ Visa Exemption ได้กระแสตอบรับจากชาวจีนจำนวนมาก กลายเป็น Talk of China ยอดผู้เข้าชมเว็บไซต์เพื่อท่องเที่ยวในประเทศไทยเพิ่มขึ้นหลายเท่าตัว และมียอดจองเฉพาะในเดือนตุลาคมเข้ามาแล้วกว่า 650,000 คน ขณะที่สื่อต่างชาติล้วนให้ความสนใจ นำเสนอข่าวการท่องเที่ยวไทยที่กลับมาได้รับความนิยมจากชาวจีนต่อเนื่อง เช่น ยอดจองแพ็กเกจทัวร์จากบริษัท Spring Tours ตั้งแต่วันที่ 28 กันยายน – 1 ตุลาคม 2566 ถูกขายจนเกือบเต็ม การค้นหาสถานที่ท่องเที่ยวของไทยในเว็บไซต์ Trip.com เพิ่มขึ้น 800% ซึ่งสิ่งเหล่านี้สะท้อนความสำเร็จจากนโยบายดังกล่าว ที่สามารถกระตุ้นตลาดนักท่องเที่ยวจีน ให้เป็นอีกกลไกสำคัญในการขับเคลื่อนเศรษฐกิจไทย รวมทั้งพลิกฟื้นตัวเลขการเติบโตของอุตสาหกรรมท่องเที่ยวไทย ด้วยการคลี่คลายข้อจำกัดในการเดินทางของนักท่องเที่ยวชาวจีน ทั้งเรื่องระยะเวลาและค่าใช้จ่าย ส่งผลให้นักท่องเที่ยวจีนตัดสินใจเดินทางมาท่องเที่ยวประเทศไทยได้ง่ายขึ้น ประกอบกับช่วงเวลาดำเนินมาตรการฯ ถือเป็นช่วงเวลาที่เหมาะสม ครอบคลุมช่วง Golden week ที่นักท่องเที่ยวชาวจีนนิยมออกเดินทางท่องเที่ยว ต่อเนื่องถึงช่วงเทศกาลวันหยุดปีใหม่ จะยิ่งช่วยผลักดันสู่เป้าหมายอุตสาหกรรมท่องเที่ยวไทย
ทั้งนี้ สถิตินักท่องเที่ยวระหว่างประเทศที่เดินทางเข้าประเทศไทย จากรายงานของสำนักงานตรวจคนเข้าเมือง มีจำนวนนักท่องเที่ยวสะสมในช่วงเดือนมกราคม – กันยายน 2566 ทั้งหมด 19,339,039 คน ขณะที่ ททท. คาดการณ์ว่า มาตรการ Visa Exemption นี้ จะกระตุ้นตลาดนักท่องเที่ยวจีน ให้เดินทางเข้าประเทศไทยรวมประมาณ 4.01 – 4.4 ล้านคนในปี 2566 และ ในช่วง 5 เดือนที่มีมาตรการยกเว้นการตรวจลงตราจะมีจำนวนนักท่องเที่ยวจีน ประมาณ 2,888,500 คน สร้างรายได้ 140,313 ล้านบาท
“โดยมาตรการด้านการท่องเที่ยวของรัฐบาลไม่ได้มีเพียงเท่านี้ แต่เป็นการดำเนินมาตรการควบคู่ไปอีกหลายส่วน อาทิ การดูแลความปลอดภัยแก่นักท่องเที่ยว จัดกิจกรรมส่งเสริมการท่องเที่ยว 365 วัน กระตุ้นศักยภาพการเดินทางเส้นทางบินระหว่างประเทศ การอำนวยความสะดวกด้านการเดินทางมาท่องเที่ยวในประเทศไทย (Ease of Traveling) ซึ่งมั่นใจว่าด้วยความร่วมมือร่วมใจของภาครัฐและภาคเอกชนจะทำให้การดำเนินมาตรการของรัฐบาลประสบความสำเร็จอย่างเป็นรูปธรรมเกิดประโยชน์แก่ประเทศ เพิ่มการจ้างงาน ให้ประชาชนมีวิถีชีวิตที่ดีขึ้นอย่างแน่นอน” นายชัยฯ กล่าว

ที่มา : https://www.thaigov.go.th/news/contents/details/72656