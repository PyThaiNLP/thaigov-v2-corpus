รัฐบาลไทย-ข่าวทำเนียบรัฐบาล-รองปลัดฯ ณัฏฐิญา  เร่งเครื่อง Upskill PR MIND ตอบโจทย์กระแส “Soft Power " รุกใช้เครื่องมือดิจิทัลสู่การสื่อสารอย่างมืออาชีพ


วันพุธที่ 27 กันยายน 2566
27/09/2566
พิมพ์
รองปลัดฯ ณัฏฐิญา  เร่งเครื่อง Upskill PR MIND ตอบโจทย์กระแส “Soft Power " รุกใช้เครื่องมือดิจิทัลสู่การสื่อสารอย่างมืออาชีพ
รองปลัดฯ ณัฏฐิญา  เร่งเครื่อง Upskill PR MIND ตอบโจทย์กระแส “Soft Power " รุกใช้เครื่องมือดิจิทัลสู่การสื่อสารอย่างมืออาชีพ
วันที่ 26 กันยายน 2566 นางสาวณัฏฐิญา เนตยสุภา รองปลัดกระทรวงอุตสาหกรรม เป็นประธานเปิดการสัมมนาเชิงปฏิบัติการ “การเชื่อมโยงเครือข่ายนักประชาสัมพันธ์การตลาดสมัยใหม่” โดยมี นางสาวณิรดา วิสุทธิชาติธาดา ผู้ช่วยปลัดกระทรวงอุตสาหกรรม ร่วมเป็นเกียรติ และนางสาวชลาริน นิลพิฤกษ์ ผู้อำนวยการกองกลาง สำนักงานปลัดกระทรวงอุตสาหกรรม กล่าวรายงาน ณ ห้องประชุม อก.1 อาคารสำนักงานปลัดกระทรวงอุตสาหกรรม
กิจกรรมดังกล่าว มีวัตถุประสงค์เพื่อส่งเสริมให้เกิดการเชื่อมโยงเครือข่ายของผู้ปฏิบัติงานด้านประชาสัมพันธ์ ให้เกิดการแลกเปลี่ยนเรียนรู้และประสบการณ์ทางเทคโนโลยี และก้าวทันสื่อยุคดิจิทัลสมัยใหม่ โดยการสัมมนาฯ กำหนดจัดขึ้น 3 ครั้ง ประกอบด้วย ครั้งที่ 1 วันที่ 26 กันยายน ครั้งที่ 2 วันที่ 26 ตุลาคม  และครั้งที่ 3 วันที่ 7 ธันวาคม 2566 โดยในการสัมมนาในแต่ละครั้งจะมีระยะเวลาห่างกัน ประมาณ 1 เดือน เพื่อให้ผู้เข้าร่วมสัมมนาได้นำความรู้ที่ได้รับในแต่ละครั้ง ไปใช้ในการลงสนามในพื้นที่การปฏิบัติงานจริง ซึ่งวิทยากรจะทำหน้าที่ให้คำปรึกษาแนะนำตลอดในช่วงเวลาการจัดกิจกรรม สำหรับหัวข้อการสัมมนาในครั้งที่ 1 ประกอบด้วย “Soft Power ไทย PR อย่างไร - ขายอะไรดี?" บรรยายโดย นายคัดไว้ พิชญกันตกุล กรรมาธิการวิสามัญพิจารณา พ.ร.บ. อาหาร ส่วนหัวข้อ “อัพสกิล TIKTOK ปั้น Content PR ให้ปัง" บรรยายโดย นายคณากร คงประทีป TikTok Content Creator ซึ่งมีผู้เข้าร่วมสัมมนากว่า 40 คน เป็นเจ้าหน้าที่ผู้ปฏิบัติงานด้านการประชาสัมพันธ์ จากหน่วยงานในสังกัดกระทรวงอุตสาหกรรม (อก.)
รองปลัดฯ ณัฏฐิญา ได้มอบนโยบายให้เจ้าหน้าที่ผู้ปฏิบัติงานด้านการประชาสัมพันธ์ของ อก. ว่า การประชาสัมพันธ์ของกระทรวงอุตสาหกรรม ควรมีการทำงานเป็นทีมเดียวกัน เพื่อถ่ายทอดนโยบายในระดับกระทรวงฯ ไปสู่ประชาชนได้อย่างถูกต้องเป็นเนื้อเดียวกัน ขณะเดียวกันก็ต้องสอดคล้องกับแนวทางการดำเนินงานของแต่ละหน่วยงานด้วย เช่น นโยบายการตรวจสุดซอย และมาตรการดิน น้ำ ลม ไฟ ซึ่งหน่วยงานสำนักงานอุตสาหกรรม และกรมโรงงานอุตสาหกรรม จะต้องทำความเข้าใจและนำไปสู่การปฏิบัติให้เป็นไปตามจุดประสงค์ของโครงการ ส่วนในด้านการส่งเสริมการตลาด ควรดึงอัตลักษณ์ของพื้นที่ เพื่อสร้างจุดเด่นของผลิตภัณฑ์ และเลือกใช้เครื่องมือการสื่อสารเป็นช่องทางการจำหน่ายที่เหมาะสม จึงจะเกิดประโยชน์สูงสุด นอกจากนี้ ยังต้องมีการเชื่อมโยงเครือข่ายทีม MIND เพื่อการแลกเปลี่ยนเรียนรู้ และประสบการณ์ร่วมกัน รวมทั้ง การนำ Soft Power มาเป็นกลไกหลักในการประชาสัมพันธ์การตลาดเชิงรุก ให้กับกลุ่มเป้าหมายของกระทรวงอุตสาหกรรม เพื่อสร้างภาพลักษณ์ขององค์กร และสร้างการรับรู้ไปในทิศทางเดียวกันต่อไป

ที่มา : https://www.thaigov.go.th/news/contents/details/72669