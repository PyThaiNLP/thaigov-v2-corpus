รัฐบาลไทย-ข่าวทำเนียบรัฐบาล-"รมว.ชลน่าน" คัด 9 Quick Win เห็นผล 100 วัน เตรียมเสนอนายกรัฐมนตรีพิจารณาเลือก Quick Win รัฐบาล


วันพุธที่ 27 กันยายน 2566
"รมว.ชลน่าน" คัด 9 Quick Win เห็นผล 100 วัน เตรียมเสนอนายกรัฐมนตรีพิจารณาเลือก Quick Win รัฐบาล
รัฐมนตรีว่าการกระทรวงสาธารณสุข คัด Quick Win 9 ประเด็น ที่จะดำเนินการเห็นผลเป็นรูปธรรมใน 100 วัน จากทั้งหมด 13 ประเด็น เพื่อเสนอนายกรัฐมนตรีพิจารณาเลือกเป็น Quick Win ของรัฐบาล ทั้งโครงการพระราชดำริฯ รพ.กทม. 50 เขต 50 รพ. มะเร็งครบวงจร
รัฐมนตรีว่าการกระทรวงสาธารณสุข คัด Quick Win 9 ประเด็น ที่จะดำเนินการเห็นผลเป็นรูปธรรมใน 100 วัน จากทั้งหมด 13 ประเด็น เพื่อเสนอนายกรัฐมนตรีพิจารณาเลือกเป็น Quick Win ของรัฐบาล ทั้งโครงการพระราชดำริฯ รพ.กทม. 50 เขต 50 รพ. มะเร็งครบวงจร สร้างขวัญกำลังใจบุคลากร สถานชีวาภิบาล ดิจิทัลสุขภาพ เศรษฐกิจสุขภาพ ยาเสพติด และส่งเสริมการมีบุตร
วันนี้ (27 กันยายน 2566) นพ.ชลน่าน ศรีแก้ว รัฐมนตรีว่าการกระทรวงสาธารณสุข พร้อมด้วย นพ.โอภาส การย์กวินพงศ์ ปลัดกระทรวงสาธารณสุข ร่วมประชุมรับฟังการนำเสนอความก้าวหน้าการขับเคลื่อนนโยบายกระทรวงสาธารณสุข 13 ประเด็น และพิจารณา Quick Win ที่จะดำเนินการให้เห็นผลสำเร็จเป็นรูปธรรมใน 100 วัน จาก 13 ประเด็น เพื่อนำเสนอต่อนายกรัฐมนตรีเป็น Quick Win เด่นของรัฐบาล ซึ่งเบื้องต้นมีการนำเสนอ 7 ประเด็น ได้แก่ 1) โครงการพระราชดำริฯ / เฉลิมพระเกียรติ / ที่เกี่ยวเนื่องกับพระบรมวงศานุวงศ์ โดยจะมีเรือนจำต้นแบบ ราชทัณฑ์ปันสุข อย่างน้อยเขตละ 1 แห่ง และพัฒนาโรงพยาบาลสมเด็จพระยุพราช 21 แห่ง โรงพยาบาลเฉลิมพระเกียรติ 80 พรรษา 11 แห่ง ให้เป็นโรงพยาบาลอัจฉริยะต้นแบบ ระดับ Standard 2) โรงพยาบาล กทม. 50 เขต 50 รพ. และปริมณฑล จะเพิ่มการจัดบริการโรงพยาบาลในเขตอำเภอเมือง จังหวัดเชียงใหม่ โดยความร่วมมือของสำนักงานสาธารณสุขจังหวัดเชียงใหม่ โรงพยาบาลนครพิงค์ และโรงพยาบาลประสาทเชียงใหม่ ส่วนโรงพยาบาลในเขตดอนเมือง กรุงเทพฯ ระยะที่ 1 จะเปิดเป็นโรงพยาบาลผู้ป่วยนอกเฉพาะทางก่อน
3) มะเร็งครบวงจร จะฉีดวัคซีน HPV ในหญิง 11 – 20 ปี 1 ล้านโดส เริ่มพร้อมกันทั่วประเทศปลายเดือนตุลาคมนี้ 4) สร้างขวัญกำลังใจบุคลากร นอกจากการบรรจุพยาบาลวิชาชีพ การประเมินเข้าสู่ตำแหน่งระดับชำนาญการพิเศษ การให้แพทย์ได้รับการยกเว้นเลื่อนเงินระหว่างลาศึกษาต่อ จะมีทีม Care D+ ที่ได้รับการเสริมทักษะที่จำเป็นในการสื่อสารระหว่างผู้ป่วย ญาติและบุคลากรทางการแพทย์จำนวน 3 รุ่น 5.สถานชีวาภิบาล ให้การดูแลผู้สูงอายุ ผู้ป่วยมีภาวะพึ่งพิง ติดบ้าน/ติดเตียง ผู้ป่วยระยะประคับประคอง จนถึงวาระสุดท้ายของชีวิต เขตสุขภาพละ 1 แห่ง 6.ดิจิทัลสุขภาพ ใช้บัตรประชาชนใบเดียวรับบริการในสังกัดกระทรวงสาธารณสุขได้ทุกแห่ง และมี Virtual Hospital และ 7.เศรษฐกิจสุขภาพ มี Blue Zone “น่านโมเดล” ที่ชุมชน ภาคีเครือข่าย ปราชญ์ชาวบ้าน และหน่วยงานที่เกี่ยวข้อง ร่วมกันขับเคลื่อน
“นอกจาก 7 ประเด็นที่คณะอนุกรรมการขับเคลื่อนนโยบายเสนอมา ได้ขอให้เพิ่มเรื่อง ยาเสพติด โดยสิ่งที่จะทำให้เห็นเด่นชัด คือ 1 จังหวัด ควรมีสถานบำบัด ใช้ชื่อว่า "มินิธัญญารักษ์" ส่วนอีกเรื่อง คือ การส่งเสริมการมีบุตร โดยจะผลักดันให้เป็นวาระแห่งชาติ ซึ่งทั้ง 2 ประเด็นเป็นเรื่องที่สำคัญ ต้องทำให้เป็น Quick Win ที่ประสบความสำเร็จด้วยเช่นกัน” นพ.ชลน่านกล่าว
************************************ 27 กันยายน 2566

ที่มา : https://www.thaigov.go.th/news/contents/details/72678