รัฐบาลไทย-ข่าวทำเนียบรัฐบาล-ปลัดเกษตรฯ หารือแนวทางสางปัญหามวลชน 3 กลุ่ม เห็นชอบหลักการตามข้อเรียกร้อง 


วันพุธที่ 27 กันยายน 2566
ปลัดเกษตรฯ หารือแนวทางสางปัญหามวลชน 3 กลุ่ม เห็นชอบหลักการตามข้อเรียกร้อง
ปลัดเกษตรฯ หารือแนวทางสางปัญหามวลชน 3 กลุ่ม เห็นชอบหลักการตามข้อเรียกร้อง พร้อมทั้งติดตามความก้าวหน้าอย่างเร่งด่วน
นายประยูร อินสกุล ปลัดกระทรวงเกษตรและสหกรณ์ เปิดเผยภายหลังร่วมประชุมหารือเพื่อหาแนวทางแก้ไขปัญหาของกลุ่มมวลชนที่ชุมนุมโดยรอบบริเวณทำเนียบรัฐบาล โดยมีนายมงคลชัย สมอุดร รองปลัดสำนักนายกรัฐมนตรี เป็นประธาน พร้อมด้วย นายเศรษฐเกียรติ กระจ่างวงษ์ รองปลัดกระทรวงเกษตรและสหกรณ์ นายธิติ โลหะปิยะพรรณ ผู้ช่วยปลัดกระทรวงเกษตรและสหกรณ์ และผู้แทนหน่วยงานที่เกี่ยวข้องเข้าร่วม ณ ห้องประชุม 3 ชั้น 3 อาคารสำนักงาน ก.พ. (เดิม) ถ. พิษณุโลก ว่า ตามที่ได้รับมอบหมายจากร้อยเอก ธรรมนัส พรหมเผ่า รัฐมนตรีว่าการกระทรวงเกษตรและสหกรณ์ ให้เร่งดำเนินการแก้ไขปัญหาความเดือดร้อนของกลุ่มมวลชนที่มาชุมนุมบริเวณหน้ากระทรวงเกษตรและสหกรณ์ โดยช่วงเช้าที่ผ่านมา รัฐมนตรีว่าการกระทรวงเกษตรฯ ได้รับข้อร้องเรียนจากมวลชน 3 กลุ่ม จึงได้มีการประสานหน่วยงานที่เกี่ยวข้องนัดประชุมหารือแนวทางแก้ไขปัญหาดังกล่าวในช่วงบ่ายนี้ทันที
โดยที่ประชุมมีมติเห็นชอบตามข้อเรียกร้องของกลุ่มมวลชน พร้อมทั้งเตรียมดำเนินการในส่วนที่เกี่ยวข้องต่อไป ดังนี้ 1) กลุ่มสมัชชาเกษตรกรภาคอีสาน นำโดยนายศักดา กาญจนเสน เรียกร้องขอให้มีคำสั่งสำนักนายกรัฐมนตรี แต่งตั้งคณะกรรมการแก้ไขปัญหาของสมัชชาฯ โดยเสนอให้มีรัฐมนตรีว่าการกระทรวงเกษตรฯ เป็นประธานกรรมการ และอธิบดีกรมชลประทานเป็นฝ่ายเลขานุการ รวมทั้ง ขอติดตามการแก้ไขปัญหาของกลุ่มสมัชชาฯ กรณีได้รับผลกระทบจากการดำเนินโครงการของรัฐ ได้แก่ เขื่อนราษีไศล เขื่อนสิรินธร เป็นต้น 2) กลุ่มสภาเครือข่ายประชาชนอีสาน (สอส.) และสภาประชาชน 4 ภาค นำโดย นายประภาส โงกสูงเนิน เรียกร้องขอให้มีคำสั่งสำนักนายกรัฐมนตรี แต่งตั้งคณะกรรมการแก้ไขปัญหาของสภาเครือข่ายประชาชนอีสาน (สอส.) และประชาชน 4 ภาค โดยเสนอให้มีรัฐมนตรีว่าการกระทรวงเกษตรฯ เป็นประธาน รวมทั้ง ขอให้พิจารณาแก้ไขปัญหาที่ดินทำกิน หนี้สิน ที่ยังคงค้างอยู่ภายใต้คณะกรรมการ (ชุดเดิม) ได้แก่ ปัญหาความเดือดร้อนด้านหนี้สิน ด้านที่ดินทำกิน และปัญหาความเหลื่อมล้ำทางสังคม และ 3) กลุ่มผู้ร่วมพัฒนาชาติไทย นำโดย นายสว่าง วงศ์กระโซ่ เรียกร้องขอให้แก้ไขปัญหาความเดือดร้อนของกลุ่มประชาชนผู้ร่วมพัฒนาชาติไทย (ผรท.) แห่งประเทศไทยกลุ่มที่ 4 เงื่อนไขใหม่ ภายใต้ข้อผูกพันตามนโนบาย 66/2523 ที่ให้การช่วยเหลือเงินทุนประกอบอาชีพของกลุ่มฯ
ทั้งนี้ กระทรวงเกษตรฯ จะเร่งดำเนินการแก้ปัญหาในส่วนที่เกี่ยวข้องอย่างเร่งด่วน เพื่อสร้างความมั่นใจแก่กลุ่มมวลชน และเพื่อให้เห็นผลเป็นรูปธรรมโดยเร็วต่อไป

ที่มา : https://www.thaigov.go.th/news/contents/details/72685