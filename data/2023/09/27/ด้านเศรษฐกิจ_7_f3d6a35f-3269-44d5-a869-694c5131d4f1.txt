รัฐบาลไทย-ข่าวทำเนียบรัฐบาล-ดีอี ร่วมประชุม IMT-GT โชว์ไทยก้าวสู่ความเป็นเลิศด้านเศรษฐกิจฮาลาลของอนุภูมิภาค


วันพุธที่ 27 กันยายน 2566
ดีอี ร่วมประชุม IMT-GT โชว์ไทยก้าวสู่ความเป็นเลิศด้านเศรษฐกิจฮาลาลของอนุภูมิภาค
ดีอี ร่วมประชุม IMT-GT โชว์ไทยก้าวสู่ความเป็นเลิศด้านเศรษฐกิจฮาลาลของอนุภูมิภาค
เมื่อวันที่ 27 กันยายน 2566 นางสาวกัลยา ชินาธิวร ที่ปรึกษาด้านต่างประเทศ สำนักงานปลัดกระทรวงดิจิทัลเพื่อเศรษฐกิจและสังคม ในฐานะประธานคณะทำงานด้านการเปลี่ยนผ่านยุคดิจิทัล ภายใต้แผนงานการพัฒนาเขตเศรษฐกิจสามฝ่าย อินโดนีเซีย – มาเลเซีย - ไทย (Indonesia – Malaysia – Thailand Growth Triangle: IMT – GT) ได้รายงานผลการประชุมคณะทำงานด้านการเปลี่ยนผ่านยุคดิจิทัล ในระหว่างการประชุมระดับเจ้าหน้าที่อาวุโสครั้งที่ 30 แผนงาน IMT-GT ซึ่งมีโครงการและกิจรรมของแต่ละประเทศสมาชิก พร้อมทั้งโครงการสำคัญที่ดำเนินการร่วมกัน ๓ ประเทศ คือ โครงการ IMT-GT e-Commerce Platform ซึ่งเป็นโครงการที่ดำเนินการโดยภาคเอกชน และเป็น pilot project โดยมาเลเซียได้เสนอ x space application เป็นทางเลือก และจะเสนอให้คณะทำงานด้านการเปลี่ยนผ่านยุคดิจิทัลหารือในรายละเอียดในการประชุมคณะทำงานครั้งต่อไป ทั้งนี้ คณะทำงานได้เสนอการพิจารณาการดำเนินโครงการร่วม ๓ ประเทศ ที่สามารถดำเนินการร่วมกับภาคเอกชนและภาคการศึกษาได้ในอนาคต โดยการประชุมดังกล่าว เป็นส่วนหนึ่งของการประชุม ระดับรัฐมนตรีครั้งที่ 29 แผนงาน IMT-GT ซึ่งจัดขึ้น ณ โรงแรม Batum Mariott เกาะบาตัม ประเทศอินโดนีเซีย
พร้อมกันนี้ นางสาวกัลยาฯ ได้รายงานเพิ่มเติมถึงกิจกรรมของไทยที่จัดขึ้นภายใต้แผนงาน IMT -  GT คือการจัดการประชุมสัมมนา หัวข้อ “การเสริมสร้างความร่วมมือระหว่างภาครัฐ ภาคเอกชน ภาคอุตสาหกรรม โดยการนำเทคโนโลยีดิจิทัลและนวัตกรรมมาขับเคลื่อนในการปฏิวัติอุตสาหกรรม ๔.๐ (4IR) ภายใต้แผนงาน IMT – GT” ในวันที่ ๒๑ กันยายน ๒๕๖๖ ณ ห้องสกายไลน์ โรงแรมเพิร์ล จังหวัดภูเก็ต ซึ่งเป็นความร่วมมือระหว่างกระทรวงฯสำนักงานส่งเสริมเศรษฐกิจดิจิทัล หรือ ดีป้า หอการค้ากลุ่มจังหวัดภาคใต้ และสภาอุตสาหกรรมภาคใต้ โดยได้รับเกียรติจากวิทยากรผู้เชี่ยวชาญทั้งภาครัฐ และภาคเอกชน มาให้ความรู้ความเข้าใจด้านการใช้เทคโนโลยีดิจิทัล ในการพัฒนาเศรษฐกิจและสังคมภายใต้แผนงาน IMT-GT ได้แก่ “ทำความเข้าใจ Cross-Border E-Commerce” “สถานการณ์อุตสาหกรรมฮาลาลไทย” “ตลาดสินค้าฮาลาล” “แนวทางพัฒนาผู้ประกอบการธุรกิจนำเที่ยวภาคใต้” “ความสำเร็จก้าวแรกของ NDTP แพลตฟอร์มการค้าดิจิทัลของไทย” โดยมีผู้ประกอบการ ๑๔ จังหวัดภาคใต้เข้าร่วมงาน ซึ่งเป็นโอกาสในการสร้างความรู้ แลกเปลี่ยนประสบการณ์ แนวคิด และสร้างเครือข่ายด้านการพัฒนาธุรกิจท่องเที่ยวของภาคใต้ และการใช้เทคโนโลยีดิจิทัลและนวัตกรรมเข้ามามีบทบาทสำคัญในการพัฒนาภาคการผลิตและการบริการฮาลาลเพื่อก้าวสู่ความเป็นเลิศด้านเศรษฐกิจฮาลาลของอนุภูมิภาค
__________________

ที่มา : https://www.thaigov.go.th/news/contents/details/72668