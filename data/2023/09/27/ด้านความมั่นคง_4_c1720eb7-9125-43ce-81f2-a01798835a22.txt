รัฐบาลไทย-ข่าวทำเนียบรัฐบาล-รมว.แรงงาน “พิพัฒน์” มอบนโยบาย กสร. มุ่งยกระดับคุณภาพชีวิตแรงงาน  และความปลอดภัยในการทำงาน


วันพุธที่ 27 กันยายน 2566
27/09/2566
พิมพ์
รมว.แรงงาน “พิพัฒน์” มอบนโยบาย กสร. มุ่งยกระดับคุณภาพชีวิตแรงงาน  และความปลอดภัยในการทำงาน
วันที่ 27 กันยายน 2566 นายพิพัฒน์ รัชกิจประการ รัฐมนตรีว่าการกระทรวงแรงงานเข้าตรวจเยี่ยมกรมสวัสดิการและคุ้มครองแรงงาน พร้อมมอบนโยบายแก่ผู้บริหารระดับสูง ข้าราชการ เจ้าหน้าที่
ทั้งส่วนกลางและส่วนภูมิภาค พร้อมเยี่ยมชมบูธนิทรรศการภารกิจกรมฯ
วันที่ 27 กันยายน 2566 นายพิพัฒน์ รัชกิจประการ รัฐมนตรีว่าการกระทรวงแรงงานเข้าตรวจเยี่ยมกรมสวัสดิการและคุ้มครองแรงงาน พร้อมมอบนโยบายแก่ผู้บริหารระดับสูง ข้าราชการ เจ้าหน้าที่
ทั้งส่วนกลางและส่วนภูมิภาค พร้อมเยี่ยมชมบูธนิทรรศการภารกิจกรมสวัสดิการและคุ้มครองแรงงาน โดยมี นายนิยม สองแก้วอธิบดีกรมสวัสดิการและคุ้มครองแรงงาน พร้อมด้วยผู้บริหารกรมฯ เข้าร่วม ณ ห้องประชุม ศ.นิคม จันทรวิทุรชั้น 5 อาคารกระทรวงแรงงาน และการประชุมทางไกลผ่านระบบ VDO Conference
นายพิพัฒน์ กล่าวในโอกาสเข้าพบปะ มอบนโยบายและรับฟังข้อเสนอแนะจากกรมสวัสดิการ
และคุ้มครองแรงงาน (กสร.) ว่า ผมมีความมุ่งมั่นที่จะทำให้กระทรวงแรงงาน เป็นกระทรวงเศรษฐกิจ โดยให้กรมสวัสดิการและคุ้มครองแรงงาน เป็นส่วนกลางในการบูรณาการด้านการคุ้มครองและพัฒนาคุณภาพชีวิตแรงงานร่วมกับทุกหน่วยงานในสังกัดกระทรวงแรงงานในวันนี้ ผมจึงขอมอบนโยบายการขับเคลื่อนการดำเนินงานของกสร. และข้อสั่งการ ดังนี้ โดยในส่วนของนโยบาย ได้แก่ 1) ยกระดับการป้องกันและแก้ไขปัญหาค้ามนุษย์ด้านแรงงาน รวมไปถึงการคุ้มครองแรงงานสิทธิแรงงานให้เป็นไปตามกฎหมาย 2) การพัฒนากลไกการบริหารจัดการด้านความปลอดภัยอาชีวอนามัยและสภาพแวดล้อมในการทำงาน เพื่อให้แรงงานมีความปลอดภัยในการทำงาน โดยมุ่งลดอัตราการประสบอันตรายจากการทำงานให้เป็นรูปธรรม 3) ยกระดับสถานประกอบกิจการด้วยระบบมาตรฐานแรงงานไทย มรท.8001 (TLS 8001) และการนำแนวปฏิบัติการใช้แรงงานที่ดี (Good Labour Practices : GLP) ไปใช้ เพื่อสร้างภาพลักษณ์ที่ดีของประเทศและเพิ่มขีดความสามารถในการแข่งขันทางการค้าระหว่างประเทศ 4). ส่งเสริมแรงงานสัมพันธ์เชิงรุก โดยผ่านกลไกในรูปแบบทวิภาคี และไตรภาคี เพื่อลดปัญหาข้อพิพาทแรงงานและข้อขัดแย้ง 5). ผลักดันกฎหมายที่เป็นประโยชน์ต่อนายจ้าง ลูกจ้าง และสอดคล้องกับมาตรฐานด้านแรงงานระหว่างประเทศ 6) พัฒนากฎหมายการคุ้มครองแรงงานเพื่อรองรับการพัฒนาทักษะแรงงาน ให้สอดรับกับนโยบาย Job-Up Skill
นายพิพัฒน์ กล่าวต่อไปว่า สำหรับข้อสั่งการที่ผมได้เน้นย้ำกับทุกส่วนราชการในสังกัดกระทรวงแรงงานเช่นเดียวกัน คือ กระทรวงจะดำเนินการตามนโยบายที่ท่านนายกรัฐมนตรีได้แถลงต่อรัฐสภาให้ผู้บริหารผลักดันให้เป็นธูปธรรมโดยเร็ว จะต้องไม่มีการซื้อขายตำแหน่งในการแต่งตั้งโยกย้ายข้าราชการโดยเด็ดขาด ห้ามข้าราชการและเจ้าหน้าที่ยุ่งเกี่ยวกับการทุจริต ประพฤติมิชอบทุกประเภท รวมทั้งการเรียกรับผลประโยชน์จากนายจ้างและผู้ใช้แรงงาน พร้อมทั้งให้ปลัดกระทรวง อธิบดีทุกกรม และเลขาธิการสำนักงานประกันสังคม ประสานความร่วมมือระหว่าง 4 กระทรวง ได้แก่ กระทรวงมหาดไทย กระทรวงศึกษาธิการ กระทรวงการอุดมศึกษา วิทยาศาสตร์ วิจัยและนวัตกรรม และกระทรวงแรงงานโดยตั้งคณะทำงานเพื่อบูรณาการการทำงานร่วมกันอย่างเป็นรูปธรรม ตลอดจนทุกหน่วยงานในสังกัดกรมสวัสดิการและคุ้มครองแรงงาน ต้องบริหารแผนงาน แผนเงินให้เกิดประโยชน์ต่อประชาชนอย่างเต็มประสิทธิภาพต่อไป

ที่มา : https://www.thaigov.go.th/news/contents/details/72683