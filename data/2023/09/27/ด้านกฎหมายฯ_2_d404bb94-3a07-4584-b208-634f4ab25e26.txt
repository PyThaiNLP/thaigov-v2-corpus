รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม ปิดการฝึกอบรมหลักสูตรนักบริหารด้านสิทธิมนุษยชนระดับสูง รุ่นที่ ๑ มุ่งสร้างผู้นำแห่งการเปลี่ยนแปลงด้านสิทธิมนุษยชน พร้อมฝาก “สิทธิมนุษยชน”


วันพุธที่ 27 กันยายน 2566
27/09/2566
พิมพ์
รัฐมนตรีว่าการกระทรวงยุติธรรม ปิดการฝึกอบรมหลักสูตรนักบริหารด้านสิทธิมนุษยชนระดับสูง รุ่นที่ ๑ มุ่งสร้างผู้นำแห่งการเปลี่ยนแปลงด้านสิทธิมนุษยชน พร้อมฝาก “สิทธิมนุษยชน”
รัฐมนตรีว่าการกระทรวงยุติธรรม ปิดการฝึกอบรมหลักสูตรนักบริหารด้านสิทธิมนุษยชนระดับสูง รุ่นที่ ๑ มุ่งสร้างผู้นำแห่งการเปลี่ยนแปลงด้านสิทธิมนุษยชน พร้อมฝาก “สิทธิมนุษยชน” เป็นหลักพื้นฐานสำคัญของการอยู่ร่วมกันในสังคม
ในวันพุธที่ ๒๗ กันยายน ๒๕๖๖ เวลา ๐๙.๐๐ น. พันตำรวจเอก ทวี สอดส่อง รัฐมนตรีว่าการกระทรวงยุติธรรม เป็นประธานพิธีปิดการฝึกอบรมหลักสูตรนักบริหารด้านสิทธิมนุษยชนระดับสูง (บสส.) รุ่นที่ ๑ โดยมี นางพงษ์สวาท นีละโยธิน ปลัดกระทรวงยุติธรรม พร้อมด้วย นายชาญเชาวน์ ไชยานุกิจ อาจารย์ที่ปรึกษาหลักสูตร บสส. รุ่นที่ ๑ นายวัลลภ นาคบัว รองปลัดกระทรวงยุติธรรม พันตำรวจโท ประวุธ วงศ์สีนิล รองปลัดกระทรวงยุติธรรม นายเรืองศักดิ์ สุวารี อธิบดีกรมคุ้มครองสิทธิและเสรีภาพ นายวีระกิตติ์ หาญปริพรรณ์ อธิบดีกรมคุมประพฤติ พันตำรวจโท วรรณพงษ์ คชรักษ์ อธิบดีกรมพินิจและคุ้มครองเด็กและเยาวชน พันตำรวจโท พงษ์ธร ธัญญสิริ ผู้อำนวยการสำนักงานกิจการยุติธรรม รวมทั้งผู้เข้ารับการอบรมหลักสูตรนักบริหารด้านสิทธิมนุษยชนระดับต้น ผู้เข้ารับการอบรมหลักสูตรนักบริหารด้านสิทธิมนุษยชนระดับกลาง และเจ้าหน้าที่ที่เกี่ยวข้อง เข้าร่วมพิธี ณ ห้องประชุมวายุภักษ์ ๖ ชั้น ๕ โรงแรมเซ็นทรา บาย เซ็นทารา ศูนย์ราชการและคอนเวนชันเซ็นเตอร์แจ้งวัฒนะ
ในการนี้ รัฐมนตรีว่าการกระทรวงยุติธรรม กล่าวว่า คำว่า “สิทธิมนุษยชน” ในอดีตเป็นคำยากในการกำหนดนิยาม
และมักมีผู้กล่าวว่าเป็นนามธรรมสูง แต่ปัจจุบันสิทธิมนุษยชนเป็นหลักพื้นฐานสำคัญที่จะอยู่ร่วมกันในสังคมโลก
ที่จะขับเคลื่อนให้เกิดสิทธิมนุษยชนขึ้นได้ ไม่ว่าในอดีตเรามองสิทธิมนุษยชนคล้ายกับปรัชญาและศาสนาที่ถูกสร้างโดยนักทฤษฎี นักคิด นักวิทยาศาสตร์ แต่ในความเป็นจริงแล้ว สิทธิมนุษยชน คือ ความเป็นจริงในสังคม ถ้ามองตามปฏิญญาสากลด้านสิทธิมนุษยชนที่มีคำกล่าวว่า มีความจำเป็นที่ “สิทธิมนุษยชน” ควรได้ความคุ้มครองด้วย “หลักนิติธรรม” โดยถ้าจะทำให้ลุล่วงได้ ๒ หลักนี้จะต้องอยู่ด้วยกัน นอกจากนี้ ตามปฏิญญาสากลด้านสิทธิมนุษยชน ได้ระบุไว้ชัดเจนว่า ทุกคนเกิดมาเท่าเทียมกัน ไม่แบ่งแยก สิทธิในการมีชีวิตเป็นสิทธิมนุษยชน ไม่ถูกทรมาน ได้รับการคุ้มครองโดยกฎหมาย มีความเท่าเทียมทางกฎหมายมีสิทธิได้รับการคุ้มครองโดยกฎหมาย ไม่ถูกคุมขังโดยพลการ ได้รับการพิจารณาคดีอย่างเป็นธรรม เป็นผู้บริสุทธิ์จนกว่าศาลจะตัดสิน ถือเป็นสิทธิส่วนตัวที่มีเท่ากันและมีอยู่อย่างมากมาย
รัฐมนตรีว่าการกระทรวงยุติธรรม ได้กล่าวเพิ่มเติมว่า การแถลงนโยบายของรัฐบาลที่ชี้ภาพในอนาคต 4 ปีข้างหน้าไว้ว่า รัฐบาลจะวางรากฐานและโครงสร้างพื้นฐานใหม่กับประเทศ โดยยึดหลักนิติธรรมให้เข้มแข็งและน่าเชื่อถือ รัฐบาลมีความมุ่งมั่นที่จะดำเนินงานให้ประสบผลสำเร็จและบรรลุผลเป็นรูปธรรม โดยอยู่บนพื้นฐานของความถูกต้อง ตรวจสอบได้ สอดคล้องกับกฎหมายและมีระเบียบที่เกี่ยวข้อง ในกรณีการดำเนินงานที่กระทบต่อทรัพยากรธรรมชาติและกระทบกับคุณภาพชีวิต
และที่สำคัญ คือ เราจะมีกระบวนการอยู่ร่วมกันโดยมีประชาชนเป็นส่วนร่วมภายหลังจากจบรัฐบาล ๔ ปี  วันนี้ได้รับฟังการสรุปผลงานจากผู้แทนหลักสูตร บสส. รุ่นที่ ๑ ทำให้มีความหวัง เพราะในอดีตมองสิทธิมนุษยชนเป็นเรื่องที่อยู่ไกล มองว่าสิทธิมนุษยชนเป็นเรื่องไร้สาระของคนที่มีอำนาจนิยม อย่างน้อยที่สุดในพื้นที่ที่ถูกมองว่าถูกละเมิดสิทธิมนุษยชนมากที่สุด​ ในจังหวัดชายแดนภาคใต้เป็นพื้นที่ที่รัฐและประชาชนมองต่างกัน จึงเป็นโอกาสดีที่หลักสูตรนี้จะได้ถูกนำไปใช้ เพราะหัวใจสำคัญ คือ การมีส่วนร่วมประชาชน นั่นคือ ความเป็นประชาธิปไตย ที่อำนาจอธิปไตยเป็นของประชาชน พร้อมทั้งขอชื่นชมหลักสูตรนี้ที่ได้เปิดโอกาสให้ภาคประชาชนเข้ามาร่วมรับการอบรม เพราะวันนี้ภาคประชาชนได้นำหลักสูตรสิทธิมนุษยชนไปใช้มากขึ้น รวมทั้งหลักสิทธิมนุษยชนถือเป็นการอยู่ร่วมกันของคนทั้งโลกแล้ว
ทั้งนี้ การฝึกอบรมหลักสูตร บสส. รุ่นที่ ๑ จัดขึ้นระหว่างวันที่ ๒๘ มิถุนายน ถึง วันที่ ๒๗ กันยายน ๒๕๖๖ โดยมีผู้เข้าร่วมอบรม ประกอบด้วย บุคลากรภาครัฐ ภาคธุรกิจและภาคประชาชน รวม ๔๗ คน เพื่อสร้างและพัฒนาความร่วมมือระหว่างเจ้าหน้าที่รัฐ รัฐวิสาหกิจ เอกชน และภาคประชาสังคม เกิดเครือข่ายผู้บริหารด้านสิทธิมนุษยชน และเป็นผู้นำแห่งการเปลี่ยนแปลงด้านสิทธิมนุษยชน เพื่อนำไปปรับใช้ในการทำงานให้เกิดประโยชน์ต่อหน่วยงาน ชุมชน สังคมและประเทศชาติต่อไป

ที่มา : https://www.thaigov.go.th/news/contents/details/72679