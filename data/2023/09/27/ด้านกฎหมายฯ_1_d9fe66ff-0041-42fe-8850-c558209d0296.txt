รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม ตรวจเยี่ยมและมอบนโยบายกรมบังคับคดี เร่งช่วยเหลือปัญหาหนี้ กยศ. แก้ไขปัญหาหนี้สินของประชาชน


วันพุธที่ 27 กันยายน 2566
27/09/2566
พิมพ์
รัฐมนตรีว่าการกระทรวงยุติธรรม ตรวจเยี่ยมและมอบนโยบายกรมบังคับคดี เร่งช่วยเหลือปัญหาหนี้ กยศ. แก้ไขปัญหาหนี้สินของประชาชน
รัฐมนตรีว่าการกระทรวงยุติธรรม ตรวจเยี่ยมและมอบนโยบายกรมบังคับคดี เร่งช่วยเหลือปัญหาหนี้ กยศ. แก้ไขปัญหาหนี้สินของประชาชน
ในวันอังคารที่ ๒๖ กันยายน ๒๕๖๖ เวลา ๑๔.๐๐ น. พันตำรวจเอก ทวี สอดส่อง รัฐมนตรีว่าการกระทรวงยุติธรรม พร้อมด้วย นายสมบูรณ์ ม่วงกล่ำ ที่ปรึกษารัฐมนตรีว่าการกระทรวงยุติธรรม นายกูเฮง ยาวอหะซัน เลขานุการรัฐมนตรีว่าการกระทรวงยุติธรรม นายวัลลภ นาคบัว รองปลัดกระทรวงยุติธรรม นางสาวรวิวรรณ จตุรพิธพร ที่ปรึกษาด้านกฎหมาย สำนักงานปลัดกระทรวงยุติธรรม เข้าตรวจเยี่ยม และรับฟังการบรรยายสรุปเกี่ยวกับภารกิจกรมบังคับคดี รวมถึงแผนปฏิบัติการเร่งรัด (Quick win) โดยมีนางทัศนีย์ เปาอินทร์ อธิบดีกรมบังคับคดี นางสุกัญญา บุษยนาวิน รองอธิบดีกรมบังคับคดี นางสาวดวงดาว เกียรติพิศาลสกุล รองอธิบดีกรมบังคับคดี นางเพ็ญรวี มาแสง รองอธิบดีกรมบังคับคดี พร้อมด้วยข้าราชการ และเจ้าหน้าที่กรมบังคับคดีให้การต้อนรับ ณ ห้องประชุมคชสาร ๒ ชั้น ๓ อาคารกรมบังคับคดี
รัฐมนตรีว่าการกระทรวงยุติธรรม กล่าวถึงภารกิจของกรมบังคับคดีว่า เป็นหน่วยงานที่มีภารกิจด้านการบังคับคดีตามคำพิพากษาของศาล ซึ่งถือเป็นปลายทางของกระบวนการยุติธรรม แต่กรมบังคับคดีก็มีบทบาทที่แสดงให้เห็นถึงจิตใจที่เอื้ออาทรกับประชาชน ในรูปแบบการไกล่เกลี่ยข้อพิพาทชั้นบังคับคดีช่วยเหลือด้านปัญหาหนี้สินของประชาชน ถือเป็นการต่อชีวิตให้กับลูกหนี้ นอกจากนี้ ควรมีการปรับปรุงแก้ไขกฏหมาย หรือมีการออกระเบียบภายใน เพื่ออำนวยความยุติธรรมลดความเหลื่อมล้ำในสังคม ให้แก่ผู้ที่ถูกละเมิด และได้กล่าวชื่นชมกรมบังคับคดีที่ทำหน้าที่ได้ดี  โดยผลคะแนนดัชนีชี้วัดหลักนิติธรรมด้านความยุติธรรมทางแพ่งหัวข้อการทุจริต เมื่อเทียบคะแนนเฉลี่ยของโลก สามารถทำคะแนนได้ถึง ๐.๗๓ และขอให้กรมบังคับคดีเป็นหน่วยงานวิชาชีพและมีความเป็นมืออาชีพที่จะต้องพัฒนาบุคลากรให้ทันต่อการเปลี่ยนแปลง ส่งเสริมให้มีการสร้างนักเรียนทุนมารองรับการทำงานมากขึ้น
ในการนี้ รัฐมนตรีว่าการกระทรวงยุติธรรม ได้มอบหมายให้กรมบังคับคดีจัดตั้งคณะทำงานประสานในการดำเนินการช่วยเหลือปัญหาหนี้ กยศ. เพื่อให้การแก้ไขปัญหาหนี้สินของประชาชนเป็นไปอย่างมีประสิทธิภาพ รวมถึงให้มีการช่วยเหลือผู้ประกอบการ SMEs และบุคคลธรรมดาให้สามารถมีโอกาสฟื้นฟูกิจการ รวมถึงการสื่อสารสร้างความเข้าใจให้กับประชาชน เพื่อช่วยลดการเข้าสู่กระบวนการบังคับคดี

ที่มา : https://www.thaigov.go.th/news/contents/details/72658