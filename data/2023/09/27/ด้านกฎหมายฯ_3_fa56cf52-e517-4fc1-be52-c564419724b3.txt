รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม หารือ "กสม." ผลักดันสิทธิในกระบวนการยุติธรรม พร้อมขับเคลื่อนแนวทางความร่วมมือด้านสิทธิมนุษยชน


วันพุธที่ 27 กันยายน 2566
27/09/2566
พิมพ์
รัฐมนตรีว่าการกระทรวงยุติธรรม หารือ "กสม." ผลักดันสิทธิในกระบวนการยุติธรรม พร้อมขับเคลื่อนแนวทางความร่วมมือด้านสิทธิมนุษยชน
รัฐมนตรีว่าการกระทรวงยุติธรรม หารือ "กสม." ผลักดันสิทธิในกระบวนการยุติธรรม พร้อมขับเคลื่อนแนวทางความร่วมมือด้านสิทธิมนุษยชน
ในวันพุธที่ ๒๗ กันยายน ๒๕๖๖ เวลา ๑๔.๐๐ น. พันตำรวจเอก ทวี สอดส่อง รัฐมนตรีว่าการกระทรวงยุติธรรม ร่วมหารือกับคณะกรรมการสิทธิมนุษยชนแห่งชาติ (กสม.) นำโดย นางสาวพรประไพ กาญจนรินทร์ ประธานกรรมการสิทธิมนุษยชนแห่งชาติ พร้อมด้วย คณะกรรมการสิทธิมนุษยชนแห่งชาติ เลขาธิการ กสม. และเจ้าหน้าที่ กสม. เพื่อหารือในประเด็นการผลักดันสิทธิในกระบวนการยุติธรรม รวมถึงการขับเคลื่อนแนวทางความร่วมมือด้านสิทธิมนุษยชนระหว่างหน่วยงาน โดยมี นายสมบูรณ์ ม่วงกล่ำ ที่ปรึกษารัฐมนตรีว่าการกระทรวงยุติธรรม นายกูเฮง ยาวอหะซัน เลขานุการรัฐมนตรีว่าการกระทรวงยุติธรรม นายสหการณ์ เพ็ชรนรินทร์ รองปลัดกระทรวงยุติธรรม พันตำรวจโท ประวุธ วงศ์สีนิล รองปลัดกระทรวงยุติธรรม นางสาวเอมอร เสียงใหญ่ ผู้ตรวจราชการกระทรวงยุติธรรม ผู้บริหารและผู้แทนจากหน่วยงานในสังกัดกระทรวงยุติธรรม ตลอดจนเจ้าหน้าที่ที่เกี่ยวข้อง เข้าร่วมหารือ ณ ห้องประชุม ๗๐๔ ชั้น ๗ สำนักงานคณะกรรมการสิทธิมนุษยชนแห่งชาติ ศูนย์ราชการเฉลิมพระเกียรติฯ อาคารรัฐประศาสนภักดี กรุงเทพฯ​
ในการนี้ กสม. ได้มีประเด็นหารือที่สำคัญ ดังนี้ ประเด็นที่ ๑ สิทธิในกระบวนการยุติธรรม ได้แก่ ๑) การแก้กฎกระทรวง กำหนดสถานที่อื่นที่ใช้ในการขัง จำคุก หรือควบคุมผู้ต้องหา จำเลย หรือผู้ซึ่งต้องจำคุกตามคำพิพากษาถึงที่สุด พ.ศ. ๒๕๕๒ (กฎกระทรวงออกตามความประมวลกฎหมายวิธีพิจารณาความอาญา มาตรา ๘๙/๑) เพื่อให้ศาลออกคำสั่งควบคุมตัวในสถานที่อื่นซึ่งมิใช่เรือนจำ หรือการคุมขังที่บ้าน (House Arrest) โดยสามารถนำวันถูกควบคุมตัวมาหักจากวันต้องโทษจำคุกตามคำพิพากษาได้  ๒) จัดประเภทเรือนจำให้เป็นไปตามกฎหมาย ถูกต้องตามหลักสิทธิมนุษยชนและหลักทัณฑวิทยา โดยการแยกคุมขังผู้ต้องขังระหว่างพิจารณากับผู้ต้องขังเด็ดขาด และผู้ต้องขังคดีชุมนุมทางการเมือง ๓) การตรวจเยี่ยมสถานที่ควบคุมตัวในสังกัดกระทรวงยุติธรรมของ กสม. การพัฒนามาตรฐานการตรวจเยี่ยมสถานที่คุมขัง รองรับการเป็นกลไกป้องกันการทรมานระดับชาติ (NPM) ตามอนุสัญญาป้องกันการทรมาน (OPCAT) รวมถึงการตรวจเยี่ยมผู้ต้องขังร่วมกับกระทรวงยุติธรรม และ ๔) การออกกฎหมายลำดับรองตามพระราชบัญญัติป้องกันและปราบปรามการทรมาน และการกระทำให้บุคคลสูญหาย พ.ศ. ๒๕๖๕
ประเด็นที่ ๒ ความร่วมมือระหว่างหน่วยงาน ได้แก่ ๑) การขับเคลื่อน “อนาคตกระบวนการยุติธรรมทางอาญาของประเทศไทย” เพื่อเป็นหลักประกันความยุติธรรมสำหรับทุกคน ๒) มอบหมายให้สำนักงานกิจการยุติธรรมศึกษาเพื่อแก้ไขปรับปรุงกฎหมายลำดับรองเกี่ยวกับหมายอาญา ๕ ประเภท เพื่อให้สอคล้องกับหลักสิทธิมนุษยชน การใช้หลักสันนิษฐานไว้ก่อนว่าผู้ถูกกล่าวหาเป็นผู้บริสุทธิ์ (presumption of innocence) ตามรัฐธรรมนูญแห่งราชอาณาจักรไทย  พ.ศ. ๒๕๖๐ มาตรา ๒๙  และ ๓) ผลักดันร่างกฎหมายต่าง ๆ เช่น ร่าง พ.ร.บ.ทะเบียนประวัติอาชญากรรม ร่าง พ.ร.บ. ขจัดการเลือกปฏิบัติต่อบุคคล ร่าง พ.ร.บ.นิรโทษกรรมแก่ราษฎร ซึ่งได้รับความเสียหายหรือได้รับผลกระทบจากการดำเนินการตามนโยบายของรัฐ และการพัฒนาระบบฐานข้อมูลในกระบวนการยุติธรรม
ประเด็นที่ ๓ การประสานความคุ้มครองด้านสิทธิมนุษยชน ได้แก่ ๑) กลไกส่งเสริมและคุ้มครองนักปกป้องสิทธิมนุษยชน และ ๒) การให้ความช่วยเหลือประชาชนที่ถูกละเมิดสิทธิมนุษยชนและได้รับความเดือดร้อน
และประเด็นที่ ๔ ข้อห่วงกังวล ได้แก่ ๑) ร่าง พ.ร.บ.สิทธิมนุษยชน พ.ศ. ... ของกรมคุ้มครองสิทธิและเสรีภาพ ซึ่งกำหนดหน้าที่และอำนาจซ้ำซ้อนกับ กสม. และขัดกับหลักการสิทธิมนุษยชนระหว่างประเทศ ๒) การยกเลิกกฎหมายพิเศษในพื้นที่ ๓ จังหวัดชายแดนภาคใต้ และ ๓) การควบคุมตัวผู้ต้องกักชาวอุยกูร์
นอกจากนี้ กระทรวงยุติธรรม ได้มีประเด็นหารือที่สำคัญ ได้แก่ ๑. การบริหารจัดการทะเบียนประวัติอาชญากรรม ๒. สิทธิและสถานะบุคคล การขจัดความไร้รัฐไร้สัญชาติ ๓. สิทธิในที่ดิน กระจายการถือครองที่ดินในความดูแลของรัฐให้ประชาชนทำกิน การแก้ไขนิยาม "ป่า" ตามกฎหมายป่าไม้ เพื่อป้องกันการกีดกันทางการค้าของ EU และปัญหาการบังคับใช้กฎหมายของเจ้าหน้าที่รัฐ และ ๔. การแก้ไขปัญหาหนี้สินให้กับเกษตรกร
ทั้งนี้ กระทรวงยุติธรรมและ กสม. ได้แลกเปลี่ยนความคิดเห็นและรับข้อเสนอแนะในประเด็นหารือดังกล่าวเพื่อดำเนินการในส่วนที่เกี่ยวข้องกับหน่วยงานต่อไป

ที่มา : https://www.thaigov.go.th/news/contents/details/72688