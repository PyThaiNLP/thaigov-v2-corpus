รัฐบาลไทย-ข่าวทำเนียบรัฐบาล-รมว.ธรรมนัส นำทีมรับนายกรัฐมนตรี ติดตามสถานการณ์น้ำ 


วันพุธที่ 27 กันยายน 2566
รมว.ธรรมนัส นำทีมรับนายกรัฐมนตรี ติดตามสถานการณ์น้ำ
รมว.ธรรมนัส นำทีมรับนายกรัฐมนตรี ติดตามสถานการณ์น้ำ สั่งเฝ้าระวังทุกจุด รวมถึงให้มีการระบายน้ำให้เร็วและกักเก็บน้ำไว้ใช้สำหรับฤดูแล้งหน้า
นายเศรษฐา ทวีสิน นายกรัฐมนตรี ติดตามแนวโน้มสถานการณ์น้ำท่าในลำน้ำสายหลัก และการบริหารจัดการน้ำลุ่มน้ำเจ้าพระยา และลุ่มน้ำชี-มูล โดยมี ร้อยเอก ธรรมนัส พรหมเผ่า รัฐมนตรีว่าการกระทรวงเกษตรและสหกรณ์ นายประยูร อินสกุล ปลัดกระทรวงเกษตรและสหกรณ์ นายประพิศ จันทร์มา อธิบดีกรมชลประทาน และผู้บริหารกรมชลประทาน ให้การต้อนรับ ณ กรมชลประทาน สามเสน
ทั้งนี้ นายกรัฐมนตรีมีความเป็นห่วงสถานการณ์น้ำทั้งน้ำท่วมและภัยแล้ง จึงขอให้หน่วยงานที่เกี่ยวข้องติดตามสถานการณ์อย่างใกล้ชิด และเฝ้าระวังทุกจุด รวมถึงให้มีการระบายน้ำให้เร็วและกักเก็บน้ำสำหรับใช้ในฤดูแล้งหน้า เพื่อป้องกันความเสียหายที่จะเกิดขึ้นให้ได้มากที่สุด

ที่มา : https://www.thaigov.go.th/news/contents/details/72655