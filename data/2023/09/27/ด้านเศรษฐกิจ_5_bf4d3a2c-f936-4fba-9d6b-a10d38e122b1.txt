รัฐบาลไทย-ข่าวทำเนียบรัฐบาล-รมว.ธรรมนัส รับฟังปัญหากลุ่มเกษตรกรสมัชชาเกษตรกรภาคอีสาน พร้อมมอบปลัด-กรมชลฯ หารือแนวทางแก้ปัญหาโดยเร็ว


วันพุธที่ 27 กันยายน 2566
รมว.ธรรมนัส รับฟังปัญหากลุ่มเกษตรกรสมัชชาเกษตรกรภาคอีสาน พร้อมมอบปลัด-กรมชลฯ หารือแนวทางแก้ปัญหาโดยเร็ว
รมว.ธรรมนัส รับฟังปัญหากลุ่มเกษตรกรสมัชชาเกษตรกรภาคอีสาน พร้อมมอบปลัด-กรมชลฯ หารือแนวทางแก้ปัญหาโดยเร็ว
ร้อยเอก ธรรมนัส พรหมเผ่า รัฐมนตรีว่าการกระทรวงเกษตรและสหกรณ์ พร้อมด้วย นายประยูร อินสกุล ปลัดกระทรวงเกษตรและสหกรณ์ รับฟังปัญหาจากกลุ่มเกษตรกรสมัชชาเกษตรกรภาคอีสาน นำโดยนายศักดา กาญจนเสน และกลุ่มสมาพันธ์เกษตรกรภาคอีสาน และนางบุรี อาจโยธา ซึ่งได้นำมวลชนประมาณ 700 คน เดินทางมาปักหลักชุมนุมหน้ากระทรวงเกษตรและสหกรณ์ ตั้งแต่วันที่ 25 กันยายน 2566 ซึ่งขอยื่นหนังสือต่อรัฐมนตรีว่าการกระทรวงเกษตรและสหกรณ์ เพื่อเรียกร้องขอให้แต่งตั้งคณะกรรมการแก้ไขปัญหาความเดือดร้อนของมวลชน เพื่อแก้ปัญหาให้ผู้ได้รับผลกระทบจากโครงการก่อสร้างเขื่อน และอ่างเก็บน้ำในพื้นที่จังหวัดสุรินทร์ ศรีสะเกษ และอุบลราชธานี ได้แก่ การขอที่ดินแปลงอพยพโครงการเขื่อนราษีไศล การขอรับค่าชดเชยเขื่อนสิรินธร อ่างเก็บน้ำบ้านทำนบ อ่างเก็บน้ำห้วยเชิง อ่างเก็บน้ำห้วยร่มเย็น อ่างเก็บน้ำห้วยเสนง อ่างเก็บน้ำอำอึน ฝายห้วยหลวง และฝายกุมภวาปี ซึ่งเป็นคำสั่งคณะกรรมการที่แต่งตั้งเมื่อรัฐบาลชุดที่ผ่านมา จึงขอให้มีคำสั่งแต่งตั้งคณะกรรมการเพื่อดำเนินการต่อเนื่องจากรัฐบาลชุดที่ผ่านมา ซึ่งรัฐมนตรีว่าการกระทรวงเกษตรและสหกรณ์ได้สั่งการให้ปลัดกระทรวงเกษตรและสหกรณ์และกรมชลประทาน ดำเนินการขอใช้งบกลาง กรณีขอรับค่าชดเชยโครงการฝายกุมภวาปี และฝายห้วยหลวง
ทั้งนี้ กลุ่มเกษตรกรมีความพอใจ แจ้งว่าหลังจากหารือกับสำนักงานปลัดสำนักนายกรัฐมนตรีแล้วจะนำมวลชนกลับภูมิลำเนาต่อไป

ที่มา : https://www.thaigov.go.th/news/contents/details/72664