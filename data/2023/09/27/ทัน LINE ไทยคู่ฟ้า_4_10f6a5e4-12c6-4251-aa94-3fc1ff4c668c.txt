รัฐบาลไทย-ข่าวทำเนียบรัฐบาล-รัฐบาล ชื่นชมเชฟชาวไทย คว้ารางวัลระดับโลก "เชฟขนมหวานยอดเยี่ยม" ณ กรุงปารีส ฝรั่งเศส


วันพุธที่ 27 กันยายน 2566
รัฐบาล ชื่นชมเชฟชาวไทย คว้ารางวัลระดับโลก "เชฟขนมหวานยอดเยี่ยม" ณ กรุงปารีส ฝรั่งเศส
.....
นายชัย วัชรงค์ โฆษกรัฐบาล ชื่นชมความสำเร็จเชฟคนไทยที่ไปคว้ารางวัลระดับโลก จากองค์กรอิสระ La Liste เว็บไซต์ www.laliste.com ซึ่งเป็นผู้จัดอันดับร้านอาหารที่ดีที่สุดในโลก และเขียนบทวิจารณ์ออนไลน์เกี่ยวกับร้านอาหาร ร้านขนมและโรงแรมกว่า 40,000 แห่ง จาก 200 ประเทศทั่วโลก ได้จัดงานประกาศผลรางวัลอย่างเป็นทางการ บริเวณหอไอเฟล ซึ่งผู้ร่วมงานกว่า 500 คน โดยในปีนี้มีการเปิดตัวรางวัล Pastry Special Awards 2023 ขึ้นเป็นครั้งแรก เพื่อยกย่องความสามารถของเชฟขนมหวานระดับนานาชาติ
.
ในรางวัลประเภท Pastry Chef Talents of the Year 2023 เชฟจากประเทศไทย ‘นายเดช คิ้วคชา’ เจ้าของร้าน Kyo Bar เป็นผู้ที่ได้รับรางวัล ถือเป็นความภูมิใจของไทย เพราะเป็นเชฟขนมหวานคนแรกของเอเชียที่ได้รับรางวัลนี้
.
ขณะเดียวกันรัฐบาลขอชื่นชมความสามารถคนไทยที่มีศักยภาพ มีชื่อเสียงระดับสากล ถือเป็นการประกาศศักดาด้าน Soft Power สาขาหนึ่งของคนไทยให้ชาวโลกรู้จัก พร้อมให้การสนับสนุน ส่งเสริมให้พัฒนาต่อยอดสูงขึ้นไปเรื่อย ๆ เพื่อให้นำชื่อเสียงและความภาคภูมิใจมาสู่ประเทศไทยอย่างต่อเนื่อง
#ไทยคู่ฟ้า #สื่อสารรัฐบาลไทย
-------------------

ที่มา : https://www.thaigov.go.th/news/contents/details/72687