รัฐบาลไทย-ข่าวทำเนียบรัฐบาล-นายกฯ แท็กทีม 2 รัฐมนตรีช่วยเกษตร  ลงพื้นที่ติดตามความคืบหน้าการจัดงานมหกรรมพืชสวนโลก 2569


วันศุกร์ที่ 8 กันยายน 2566
นายกฯ แท็กทีม 2 รัฐมนตรีช่วยเกษตร  ลงพื้นที่ติดตามความคืบหน้าการจัดงานมหกรรมพืชสวนโลก 2569
นายกฯ แท็กทีม 2 รัฐมนตรีช่วยเกษตร  ลงพื้นที่ติดตามความคืบหน้าการจัดงานมหกรรมพืชสวนโลก 2569 ณ จังหวัดอุดรธานี
วันนี้ (8 กันยายน 2566) เวลา 15.30 น. นายไชยา พรหมา รัฐมนตรีช่วยว่าการกระทรวงเกษตรและสหกรณ์ และนายอนุชา นาคาศัย รัฐมนตรีช่วยว่าการกระทรวงเกษตรและสหกรณ์ พร้อมด้วยเจ้าหน้าที่ในสังกัดกระทรวงเกษตรฯติดตามนายเศรษฐา ทวีสิน นายกรัฐมนตรี ลงพื้นที่ตำบลกุดสระ อำเภอเมือง จังหวัดอุดรธานี เพื่อรับทราบความคืบหน้างานมหกรรมพืชสวนโลก 2569 ภายใต้แนวคิด Harmony of Life วิถีชีวิต สายน้ำ และพืชพรรณ ซึ่งจะจัดขึ้นระหว่างวันที่ 1 พฤศจิกายน 2569 - 14 มีนาคม 2570 บนพื้นที่กว่า 975 ไร่ ณ พื้นที่ชุ่มน้ำหนองแด ต.กุดสระ อ.เมืองจ.อุดรธานี รวมระยะเวลาจัดงานทั้งสิ้น 134 วัน โดยพื้นที่ดังกล่าว นอกจากเตรียมพื้นที่จัดแสดงพรรณไม้ ยังได้เตรียมการสร้างพื้นที่เพื่อให้จัดการแข่งขันกีฬาระดับนานาชาติ รวมถึงศูนย์แสดงสินค้า เพื่อเป็นพื้นที่ท่องเที่ยวและสถานที่ทางเศรษฐกิจ ซึ่งทางคณะรัฐมนตรีเห็นควรเร่งดำเนินการจัดเตรียมสถานที่ให้ทันวันจัดงานและอยู่ภายใต้กรอบงบประมาณตามที่จัดสรร
"จังหวัดอุดรธานีถือเป็นจังหวัดใหญ่ มีข้อได้เปรียบในการพัฒนาพื้นที่อีสานตอนบนให้เจริญเติบโต เนื่องจากมีระบบสาธารณูปโภคพื้นฐานที่สำคัญ ได้แก่ สนามบินนานาชาติอุดรธานี ซึ่งสามารถช่วยรองรับผู้สนใจเดินทางเข้ามาท่องเที่ยวหรือดำเนินธุรกิจในจังหวัดอุดรธานีได้เป็นอย่างดี ขณะเดียวกันงานมหกรรมพืชสวนโลกจะเป็นจุดเริ่มต้นที่จะช่วยให้เกิดการส่งเสริมการท่องเที่ยวอย่างยั่งยืนให้กับจังหวัดอุดรธานีและพื้นที่อีสานตอนบน ซึ่งสอดคล้องกับการพัฒนาเศรษฐกิจตามนโยบายรัฐบาลชุดนี้" นายกรัฐมนตรีกล่าว
ทั้งนี้ ประเทศไทยมีกำหนดการเข้าร่วมงาน The 75th AIPH Annual Congress ระหว่างวันที่ 17-22 กันยายน 2566 ณ เมืองซุนชอนสาธารณรัฐเกาหลี เพื่อรายงานความคืบหน้าการจัดงานมหกรรมพืชสวนโลก 2569 ต่อไป

ที่มา : https://www.thaigov.go.th/news/contents/details/72052