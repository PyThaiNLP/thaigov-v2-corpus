รัฐบาลไทย-ข่าวทำเนียบรัฐบาล-กยผ. แนะทีม MIND แนะแนวทางการบริหารงบประมาณรายจ่าย 67 และจัดทำคำของบประมาณ 68 พร้อม Upskill มุ่งวิเคราะห์ต้นทุนการดำเนินงานให้เกิดความคุ้มค่าเต็มประสิทธิภาพ 


วันเสาร์ที่ 9 กันยายน 2566
09/09/2566
พิมพ์
กยผ. แนะทีม MIND แนะแนวทางการบริหารงบประมาณรายจ่าย 67 และจัดทำคำของบประมาณ 68 พร้อม Upskill มุ่งวิเคราะห์ต้นทุนการดำเนินงานให้เกิดความคุ้มค่าเต็มประสิทธิภาพ
กองยุทธศาสตร์และแผนงาน แนะทีม MIND แนะแนวทางการบริหารงบประมาณรายจ่าย 67 และจัดทำคำของบประมาณ 68 พร้อม Upskill มุ่งวิเคราะห์ต้นทุนการดำเนินงานให้เกิดความคุ้มค่าเต็มประสิทธิภาพ
จังหวัดเพชรบุรี : วันนี้ (8 กันยายน 2566) นายจักรพันธ์ เด่นดวงบริพันธ์ ผู้อำนวยการกองยุทธศาสตร์และแผนงาน สำนักงานปลัดกระทรวงอุตสาหกรรม (ผอ.กยผ.สปอ.) ชี้แจงแนวทางการบริหารงบประมาณรายจ่ายประจำปีงบประมาณ พ.ศ.2567 และการจัดคำของบประมาณประจำปี พ.ศ.2568 โดยมีนายดุสิต อนันตรักษ์ ผู้อำนวยการศูนย์เทคโนโลยีสารสนเทศและการสื่อสาร สำนักงานปลัดกระทรวงอุตสาหกรรม พร้อมด้วยผู้เข้าร่วมสัมมนาจากส่วนกลาง ประมาณ 100 คน เข้าร่วม ณ โรงแรมเดอะรีเจ้นท์  ชะอำ รีสอร์ท จังหวัดเพชรบุรี
โดย ผอ.กยผ.สปอ. ได้ชี้แจงหลักเกณฑ์และเงื่อนไขการใช้งบประมาณรายจ่ายประจำปีงบประมาณ พ.ศ.2566 ไปพลางก่อน ซึ่งให้หน่วยรับงบประมาณจัดทำแผนการปฏิบัติงานและแผนการใช้จ่ายงบประมาณตามความจำเป็นที่จะต้องใช้จ่ายหรือก่อหนี้ผูกพัน ระหว่างตุลาคม 2566 - พฤษภาคม 2567 (8 เดือน) ภายใต้กรอบวงเงินของแผนงานและรายการ ตาม พ.ร.บ.งบประมาณ 2566 ภายในวงเงินไม่เกินสองในสามของแต่ละแผนงานและรายการ โดยจำแนกเป็นรายเดือนส่งให้สำนักงบประมาณ ภายในวันที่ 15 กันยายน 2566 และในกรณีมีความจำเป็นต้องใช้จ่ายเกินกว่าที่ได้รับจัดสรรให้ขอทำความตกลงกับสำนักงบประมาณได้เฉพาะกรณี (1) มีความจำเป็นต้องจ่ายตามข้อผูกพันสัญญา คำพิพากษาหรือคำสั่งของศาล (2) ต้องดำเนินการตามข้อตกลงที่รัฐบาลทำไว้กับรัฐบาลต่างประเทศ สถาบันการเงินระหว่างประเทศ หรือองค์การระหว่างประเทศ (3) มีความจำเป็นและเร่งด่วน เพื่อประโยชน์ในการบริหารราชการแผ่นดิน
ส่วนการบริหารงบประมาณให้หน่วยรับงบประมาณจ่ายเงินหรือก่อหนี้ผูกพัน ภายในวงเงินที่ได้รับจัดสรรตั้งแต่วันที่ 1 ตุลาคม 2566 และจะลงนามในสัญญาได้ เมื่อได้รับความเห็นชอบแผนฯ และได้รับอนุมัติเงินจัดสรรจากสำนักงบประมาณแล้ว การโอนงบประมาณรายจ่ายให้กระทำได้เฉพาะกรณีที่มีความจำเป็นหรือเพื่อแก้ไขปัญหาการปฏิบัติงาน / เพิ่มประสิทธิภาพการให้บริการ / พัฒนาบุคลากร / เทคโนโลยี ซึ่งจะต้องแสดงเหตุผลความจำเป็นหรือความเหมาะสม โดยคำนึงถึงประโยชน์ต่อประชาชน ความประหยัด คุ้มค่า โปร่งใส และสอดคล้องกับยุทธศาสตร์ชาติ / แผนแม่บท / แผน 13 /แผนฯว่าด้วยความมั่นคงแห่งชาติ การปรับแผนฯ ให้กระทำได้เฉพาะกรณีที่มีความจำเป็น เพื่อการปรับปรุงเป้าหมาย/ตัวชี้วัดของแผนงาน ผลผลิต หรือโครงการ หรือกรณีที่ ครม. หรือ รมว.เจ้าสังกัด หรือ รมว.ที่กำกับดูแลมีนโยบายใหม่ และยังได้กล่าวถึงแนวทางการจัดทำคำขอประจำปีงบประมาณ พ.ศ.2568 (ร่าง) ปฏิทินงบประมาณรายจ่ายประจำปีงบประมาณ พ.ศ. 2568 แนวทางและหลักเกณฑ์การจัดทำคำขอ งบบุคลากร งบดำเนินงาน งบลงทุน งบรายจ่ายอื่น - งบอุดหนุน และผังความเชื่อมโยงยุทธศาสตร์ชาติ แผนแม่บท และแผนงานฯ ประจำปีงบประมาณ พ.ศ. 2568 ของ สปอ.
นอกจากนี้ รศ.ดร.เกรียงไกร บุญเลิศอุทัย คณะพาณิชยและการบัญชี จุฬาลงกรณ์มหาวิทยาลัย ได้บรรยายในเรื่อง การบริหารงบประมาณด้วยแนวคิดงบประมาณฐานกิจกรรม (Activities Base Budget: ABB) การจัดทำคำของบประมาณ และการบริหารจัดการงบประมาณที่ได้รับ ซึ่งจะทำให้เจ้าหน้าที่ สปอ. มีองค์ความรู้และแนวทางในการบริหารจัดการด้านการเงิน การกำหนดต้นทุนกิจกรรมที่เหมาะสม และสามารถประมาณการค่าใช้จ่ายที่จำเป็นต้องใช้ในการดำเนินงานจริง โดยฝึกการคำนวณการวางแผนคำของบประมาณ การคำนวณต้นทุนกิจกรรม การบริหารจัดการทางการเงิน และการลดต้นทุนให้เหมาะสมกับสภาพแวดล้อมของแต่ละพื้นที่ ซึ่งจะนำไปสู่การบริหารจัดการทรัพยากรที่มีอยู่อย่างมีประสิทธิภาพและเกิดประโยชน์สูงสุดต่อหน่วยงาน

ที่มา : https://www.thaigov.go.th/news/contents/details/72057