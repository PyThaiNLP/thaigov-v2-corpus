รัฐบาลไทย-ข่าวทำเนียบรัฐบาล-รองปลัดเศรษฐเกียรติฯ ถกบริษัท Walmart สร้างความมั่นใจในสินค้าเกษตรและอาหารไทยสอดคล้องมาตรฐานโลก


วันศุกร์ที่ 8 กันยายน 2566
รองปลัดเศรษฐเกียรติฯ ถกบริษัท Walmart สร้างความมั่นใจในสินค้าเกษตรและอาหารไทยสอดคล้องมาตรฐานโลก
รองปลัดเศรษฐเกียรติฯ ถกบริษัท Walmart สร้างความมั่นใจในสินค้าเกษตรและอาหารไทยสอดคล้องมาตรฐานโลก
รองปลัดเศรษฐเกียรติฯ ถกบริษัท Walmart สร้างความมั่นใจในสินค้าเกษตรและอาหารไทยสอดคล้องมาตรฐานโลก
นายเศรษฐเกียรติ กระจ่างวงษ์ รองปลัดกระทรวงเกษตรและสหกรณ์ ได้รับมอบหมายจาก นายประยูร อินสกุล ปลัดกระทรวงเกษตรและสหกรณ์ หารือกับ Jeff Rice Senior Vice President, Supply Chain & Sourcing Compliance และคณะผู้บริหารจากบริษัท Walmart พร้อมด้วยเจ้าหน้าที่ที่เกี่ยวข้องเข้าร่วม ณ ห้องประชุมกระทรวงเกษตรและสหกรณ์ (134) โดยมีวัตถุประสงค์เพื่อสร้างความมั่นใจในการดำเนินงานของกระทรวงเกษตรและสหกรณ์ และผลิตภัณฑ์เกษตรและอาหารที่ส่งออกจากไทยไปยังตลาดโลก
สำหรับการหารือในวันนี้ บริษัท Walmart มีความสนใจเกี่ยวกับการดำเนินงานของกระทรวงเกษตรและสหกรณ์ และการปรับตัวของผู้ประกอบการไทย ต่อการบังคับใช้มาตรการต่าง ๆ ซึ่งเป็นที่ยอมรับของทั่วโลก อาทิ การลดปล่อยก๊าซเรือนกระจก (Carbon Border Adjustment Mechanism: CBAM) การค้าสินค้าที่ปลอดจากการตัดไม้ทำลายป่า (Deforestation-free products) การค้าสินค้าประมงที่ไม่ได้มาจากการทำประมงผิดกฎหมาย (Illegal, Unreported, and Unregulated Fishing: IUU Fishing) การจัดทำระบบตรวจสอบย้อนกลับของสินค้าและการคุ้มครองสวัสดิภาพแรงงาน ซึ่งประเทศไทย โดยเฉพาะกระทรวงเกษตรและสหกรณ์ ได้ให้ความสำคัญต่อมาตรการดังกล่าวอย่างมาก และมีการเตรียมความพร้อมให้กับภาคเอกชนและเกษตรกรไว้แล้วในเบื้องต้น ผ่านนโยบายและแผนการดำเนินงานของกระทรวงเกษตรและสหกรณ์ต่าง ๆ เช่น ยุทธศาสตร์ 3S ที่มุ่งเน้นให้เกิดการทำเกษตรที่ปลอดภัย (Safety) มั่นคง (Security) และยั่งยืน (Sustainability) และการขับเคลื่อน BCG โมเดล ที่เสริมสร้างการพลิกโฉมระบบเศรษฐกิจของไทยด้วยวิทยาศาสตร์และนวัตกรรม ซึ่งครอบคลุมการอนุรักษ์สิ่งแวดล้อมและระบบนิเวศ รวมทั้งการส่งเสริมสวัสดิภาพแรงงาน นอกจากนี้ หน่วยงานต่าง ๆ ภายใต้กระทรวงเกษตรและสหกรณ์ ยังมีการกำหนดกฎระเบียบ มาตรฐาน และแนวทางการดำเนินงานต่าง ๆ ที่สอดคล้องกับความต้องการของตลาดโลกในปัจจุบัน อาทิ (1) กรมประมงมีการออกกฎระเบียบที่เข้มงวดในการตรวจติดตาม ควบคุม และเฝ้าระวังการทำประมงที่ผิดกฎหมาย ซึ่งครอบคลุมการคุ้มครองสวัสดิภาพแรงงานต่างชาติ (2) กรมวิชาการเกษตรได้กำหนดแนวทางปฏิบัติในการลดก๊าซเรือนกระจกในพืชเศรษฐกิจ รวมทั้งการดำเนินโครงการลดก๊าซเรือนกระจกภาคสมัครใจตามมาตรฐานของไทย (3) สำนักงานมาตรฐานสินค้าเกษตรและอาหารแห่งชาติได้ประกาศมาตรฐานสินค้าเกษตรต่าง ๆ เพื่อเป็นหลักการในการผลิตสินค้าเกษตรที่ยั่งยืน ไม่ว่าจะเป็นปาล์มน้ำมันและน้ำมันปาล์ม กุ้งทะเล หรือข้าว และ (4) การยางแห่งประเทศไทยได้มีการกำหนดมาตรฐานสวนยางพาราอย่างยั่งยืน ซึ่งมีความสอดคล้องกับมาตรฐานขององค์การพิทักษ์ป่าไม้ (Forest Stewardship Council)
ทั้งนี้ บริษัท Walmart เป็นบริษัทค้าปลีกสัญชาติสหรัฐอเมริกา และเป็นบริษัทชั้นนำของโลก โดยปัจจุบันมีสาขา (รวมร้าน Walmart และ Clubs) อยู่กว่า 10,500 สาขา กระจายใน 50 รัฐในสหรัฐฯ และอีก 19 ประเทศและยังมีแพลตฟอร์มการขายสินค้าผ่านระบบออนไลน์ ปัจจุบันบริษัทฯ นำเข้าสินค้าจากทั่วโลกรวมถึงประเทศไทย ได้แก่ อาหารทะเลแช่แข็ง อาหารทะเลกระป๋อง เฟอร์นิเจอร์ไม้ ข้าว เครื่องใช้ไฟฟ้า ถุงหิ้วพลาสติก สับปะรดกระป๋อง รองเท้าแตะ และของเล่น เป็นต้น ตลอดจนการสร้างความเชื่อมั่นให้แก่ผู้บริหาร Walmart นอกจากจะช่วยรักษาตลาดการส่งออกสินค้าเกษตรและอาหารจากไทยแล้ว ยังเป็นการส่งเสริมให้บริษัทฯ มีการนำเข้าสินค้าจากไทยมากยิ่งขึ้น

ที่มา : https://www.thaigov.go.th/news/contents/details/72050