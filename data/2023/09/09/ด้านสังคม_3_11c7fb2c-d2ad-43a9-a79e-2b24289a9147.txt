รัฐบาลไทย-ข่าวทำเนียบรัฐบาล-ข่าวปลอม! อย่าแชร์รับสาย 1175 - .AIS 1175 ดูดเงินออกจากบัญชี 


วันเสาร์ที่ 9 กันยายน 2566
ข่าวปลอม! อย่าแชร์รับสาย 1175 - .AIS 1175 ดูดเงินออกจากบัญชี
ข่าวปลอม! อย่าแชร์รับสาย 1175 - .AIS 1175 ดูดเงินออกจากบัญชี
กระทรวงดิจิทัลเพื่อเศรษฐกิจและสังคม (ดีอีเอส) สรุปข่าวปลอมประจำสัปดาห์ที่ประชาชนให้ความสนใจสูงสุดเป็นอันดับ 1 พบมิจฉาชีพปั่นข่าวปลอมเรื่อง เบอร์ 1175 และ AIS 1175 หากรับสายจะถูกดูดเงินออกจากบัญชี รองลงมาเป็นข่าวปลอมหลอกลงทุนออนไลน์ไม่แผ่ว ยังติดท็อป 10 รายสัปดาห์ เตือนประชาชนอย่าเสียรู้โจร รู้เท่าทัน เช็คข้อมูลทุกด้านให้ดีก่อนหลงเชื่อ หรือแชร์ข้อมูล
นายเวทางค์ พ่วงทรัพย์ รองปลัดกระทรวงดิจิทัลเพื่อเศรษฐกิจและสังคม (ดีอีเอส) ในฐานะโฆษกกระทรวงฯกล่าวถึง ผลการมอนิเตอร์และรับแจ้งข่าวปลอมของศูนย์ต่อต้านข่าวปลอม ระหว่างวันที่ 1 - 7 กันยายน 2566 พบข้อความที่เข้ามาทั้งหมด 1,284,950 ข้อความ โดยมีข้อความที่ต้องดำเนินการตรวจสอบ (Verify) ทั้งสิ้น 177 ข้อความ ทั้งนี้ช่องทางที่มีการพบเบาะแสมากที่สุด คือ ข้อความที่มาจาก Social Listening จำนวน 144 ข้อความ ตามมาด้วยการแจ้งเบาะแสผ่าน Line Official จำนวน 33 ข้อความ รวมเรื่องที่ต้องดำเนินการตรวจสอบทั้งหมด 109 เรื่องและจากการประสานงานกับหน่วยงานที่เกี่ยวข้อง ได้รับผลการตรวจสอบกลับมาแล้ว 62 เรื่อง
ทั้งนี้ ดีอีเอส ได้แบ่งข่าวปลอมที่ได้รับความสนใจเป็น 4 กลุ่ม ประกอบด้วย
กลุ่มที่ 1 : นโยบายรัฐบาล ข่าวสารทางราชการ ความสงบเรียบร้อยของสังคม ขัดศีลธรรมอันดี และความมั่นคงภายในกระเทศ จำนวน 45 เรื่อง อาทิ รัฐฯ โอนเงินเข้าบัตรสวัสดิการแห่งรัฐ ให้เงินย้อนหลังคนละ 1,500 บาท ในเดือน ก.ย. 66 เป็นต้น
กลุ่มที่ 2 : ผลิตภัณฑ์สุขภาพ วัตถุอันตราย เครื่องสำอาง รวมถึงสินค้าและบริการที่ผิดกฎหมาย จำนวน 28 เรื่อง อาทิวิธีนำ 3 นิ้วมาชนกัน ช่วยป้องกันโรคตับ เป็นต้น
กลุ่มที่ 3 : ภัยพิบัติ จำนวน 8 เรื่อง อาทิ ฤดูฝน จะเหลือเพียง 45 วัน สำหรับประเทศไทยตอนบน เป็นต้น
กลุ่มที่ 4 : เศรษฐกิจ จำนวน 28 เรื่อง อาทิ PTT ร่วมกับ GULF เปิดโอกาสให้ลงทุนหุ้นอุตสาหกรรมพลังงานไฟฟ้าเริ่มต้น 1,250 บาท 25 หุ้น ผลกำไร 10 - 15% เป็นต้น โดยทั้งนี้ เป็นเรื่องการหลอกลวงธุรกรรมทางการเงิน จำนวน27 เรื่อง
นายเวทางค์ กล่าวต่อว่า เมื่อพิจารณาจากข่าวปลอมที่ได้รับความสนใจในลำดับต้น ๆ ในสัปดาห์ล่าสุดนี้ พบว่าส่วนใหญ่เป็นข่าวด้านกลุ่มนโยบายรัฐบาล ข่าวสารทางราชการ รองลงมาเป็นกลุ่มผลิตภัณฑ์เพื่อสุขภาพ และกลุ่มเศรษฐกิจ ตามลำดับ โดยข่าวที่ได้รับความสนใจจากประชาชน มากที่สุด 10 อันดับ ได้แก่
อันดับที่ 1 : เรื่อง เบอร์ 1175 และ .AIS1175 หากรับสายจะถูกดูดเงินออกจากบัญชี
อันดับที่ 2 : เรื่อง ก.ล.ต. เปิดขายกองทุนรวม ลงทุนครั้งเดียวรับกำไรปันผลต่อเนื่องไม่มีหมดอายุ
อันดับที่ 3 : เรื่อง กรมการขนส่งฯ เปิดรับทำใบขับขี่โดยไม่ต้องสอบเอง ผ่านเพจสอบใบขับขี่ด่วน. Online
อันดับที่ 4 : เรื่อง โครงการก่อสร้างสะพานข้ามทะเลสาบสงขลาเปิดใช้ปี 2569
อันดับที่ 5 : เรื่อง ธ. ออมสินปล่อยสินเชื่อสู้วิกฤตไม่เกิน 100,000 บาท กู้ง่ายผ่านเพจมายโม ออมสิน
อันดับที่ 6 : เรื่อง ออมสินเปิดลงทะเบียนออนไลน์ อนุมัติสินเชื่อภายใน 1 ชั่วโมง
อันดับที่ 7 : เรื่อง ดื่มน้ำต้มหนุมานนั่งแท่น รักษาโรคมะเร็ง
อันดับที่ 8 : เรื่อง เพจ CrazyLoan-1 ปล่อยเงินกู้ออมสิน  20,000 บาท ชำระคืน 20,560 บาท ดอกเบี้ยต่ำ
อันดับที่ 9 : เรื่อง น้ำสกัดจากใบบัวบก ผักชีลาว ขึ้นฉ่าย และมะระขี้นก ช่วยรักษามะเร็งก้านสมอง
อันดับที่ 10 : เรื่อง แอปฯ Settrade ของ ก.ล.ต. เปิดโอกาสให้ลงทุนหุ้นทองคำ เริ่มต้น 699 บาท
“ทั้งนี้ ดีอีเอส ขอให้ประชาชนตระหนักรู้เท่าทันข่าวปลอมที่ถูกแพร่กระจายบนสื่อออนไลน์/โซเชียล ซึ่งหากขาดความรู้เท่าทัน และมีการส่งต่อข้อมูลข่าวปลอมเหล่านี้ ก็จะทำให้ได้รับข้อมูลผิดๆ และส่งผลกระทบกับประชาชนที่หลงเชื่อข่าวปลอม ดังกล่าว โดยสามารถติดตามและแจ้งเบาะแสข่าวปลอม ผ่านช่องทางต่างๆ ของศูนย์ต่อต้านข่าวปลอมได้ที่ ไลน์ @antifakenewscenter เว็บไซต์ https://www.antifakenewscenter.com/ ทวิตเตอร์https://twitter.com/AFNCThailand และช่องทางโทรศัพท์โทรสายด่วน GCC 1111 ต่อ 87 ตลอด 24 ชั่วโมง”
______________

ที่มา : https://www.thaigov.go.th/news/contents/details/72060