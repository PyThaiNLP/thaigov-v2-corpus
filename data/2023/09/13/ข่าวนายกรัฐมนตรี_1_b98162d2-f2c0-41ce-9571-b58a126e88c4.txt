รัฐบาลไทย-ข่าวทำเนียบรัฐบาล-​นายกรัฐมนตรีชี้แจงการพัฒนาร่วมกันระหว่างทหารและประชาชน โดยเน้นย้ำการใช้ความสามัคคี ที่ผ่านมาได้รับความร่วมมืออย่างดี ขอเวลาทำงานร่วมกัน เพื่อแก้ไขปัญหา


วันอังคารที่ 12 กันยายน 2566
12/09/2566
พิมพ์
​นายกรัฐมนตรีชี้แจงการพัฒนาร่วมกันระหว่างทหารและประชาชน โดยเน้นย้ำการใช้ความสามัคคี ที่ผ่านมาได้รับความร่วมมืออย่างดี ขอเวลาทำงานร่วมกัน เพื่อแก้ไขปัญหา
​นายกรัฐมนตรีชี้แจงการพัฒนาร่วมกันระหว่างทหารและประชาชน โดยเน้นย้ำการใช้ความสามัคคี ที่ผ่านมาได้รับความร่วมมืออย่างดี ขอเวลาทำงานร่วมกัน เพื่อแก้ไขปัญหา
วันนี้ (วันที่ 12 กันยายน 2566) เวลา 19.40 น. ณ ห้องประชุมสภาผู้แทนราษฎร ชั้น 2 อาคารรัฐสภา ถนนสามเสน เขตดุสิต กรุงเทพฯ นายเศรษฐา ทวีสิน นายกรัฐมนตรีเข้าร่วมการประชุมร่วมกันของรัฐสภา ครั้งที่ 5 (สมัยสามัญประจำปีครั้งที่หนึ่ง) เป็นพิเศษ เพื่อให้คณะรัฐมนตรีแถลงนโยบายต่อรัฐสภา โดยนายกรัฐมนตรีชี้แจงต่อกรณีต่าง ๆ ดังนี้
นายกรัฐมนตรีเชื่อว่าการด้อยค่า ไม่ว่าจะเป็นนักการเมืองด้วยกันเอง หรือด้วยค่าต่อสถาบันทหาร ไม่ควรเกิดขึ้นในสภา ซึ่งแน่นอนว่าทุกหน่วยงานมีทั้งคนดีและคนไม่ดี และการเลือกตั้งไปเมื่อวันที่ 14 พฤษภาคมที่ผ่านมา ถือเป็นการจุดเริ่มต้นที่จะร่วมกันแก้ปัญหา สะสางปัญหาที่มีอยู่เป็นเวลานาน เป็นปัญหาใหญ่ เป็นเรื่องของการไม่เข้าใจกัน เป็นเรื่องของช่องว่างที่มีระหว่างกัน
ซึ่งประเด็นที่ได้หยิบยกขึ้นมานั้นเป็นเรื่องของหน่วยงานทหารและประชาชน นายกรัฐมนตรียืนยันว่า ขอใช้คำว่าพัฒนาร่วมกับฝ่ายทหาร ร่วมมือกันผลลัพธ์ที่ออกมาอาจจะแตกต่างกันบ้าง ตามกาลเวลาที่เปลี่ยนไป ตามขีดจำกัดในการทำงาน ตามผลลัพธ์ที่อยากให้ออกมา อยากเห็นสังคมที่เดินไปข้างหน้าได้ ลดความขัดแย้งลดการใช้วาทกรรมที่ทำให้เกิดการด้อยค่ากันในสภาอันทรงเกียรติแห่งนี้ หลายอย่างเป็นตัวอย่างที่ได้กล่าวมา เป็นตัวอย่างที่ดี หลายตัวอย่างยังต้องการการพิสูจน์ เข้าใจดีว่าวิธีการนำเสนอผ่านคำพูดต่าง ๆ แทนที่จะทำให้บรรยากาศในการทำงานร่วมกันกับสถาบันทหาร อาจทำให้ชีวิตของพี่น้องประชาชนลำบากขึ้น
นายกรัฐมนตรีในฐานะผู้นำรัฐบาลมีความเป็นห่วง เรื่องนี้เป็นเรื่องใหญ่การใช้วาทกรรมด้อยค่าเป็นเรื่องที่บังคับกันไม่ได้ และการพัฒนากองทัพรวมกันเป็นเรื่องที่ต้องให้เกียรติกองทัพ และนักการเมือง ซึ่งต้องผ่านช่วงเวลาของการทำงานร่วมกันไม่ว่าจะเป็นเรื่องของการเกณฑ์ทหารผ่านความสมัครใจ ยืนยันว่าจะทำให้พี่น้องประชาชนชายไทยทุกคนมีสิทธิ์ในการเลือกประกอบอาชีพอย่างสมศักดิ์ศรี โดยธำรงไว้ซึ่งความมั่นคงของหน่วยงานทหาร เมื่อในยามที่ประเทศต้องการกำลังพลมาปกป้อง เพื่อชีวิตความเป็นอยู่ของพี่น้องประชาชนทุกภาคส่วน ทหารเป็นภาคส่วนที่มีวินัยสูง ทั้งนี้ ได้มีการพูดคุยกันกับผู้นำเหล่าทัพเบื้องต้น ได้รับฟังความคิดเห็น ไม่ว่าจะเป็นปัญหาน้ำแล้ง เอลนีโญ่ น้ำท่วม ภาคส่วนทหาร ยืนยันที่จะช่วยเหลือพี่น้อง
ในเรื่องของการดูแลการจัดซื้ออาวุธก็เป็นเรื่องที่พูดคุยกันว่าจะพิจารณาเท่าที่จำเป็น ในช่วงเวลาที่เศรษฐกิจเปราะบาง และในช่วงเวลาที่นายกรัฐมนตรีต้องการงบประมาณจัดสรรไปสู่ภาคส่วนอื่น ๆ ที่มีความจำเป็นมากกว่า
เรื่องนำพื้นที่ทหารมาให้ประชาชนเป็นพื้นที่ทำกินได้มีการพูดคุยกัน และได้รับการตอบรับที่ดีจากฝ่ายทหารเป็นไปตามที่คาดหวังไว้ ฝ่ายทหารยืนยันที่จะมีการพัฒนาพื้นที่ให้เกิดความพร้อมทั้งทางชลประทาน โครงสร้างพื้นฐาน เพื่อต้องการให้พี่น้องเข้ามาพัฒนาเป็นพื้นที่ทำกินได้และจะขยายพื้นที่ ทั้งนี้ รัฐบาลต้องขอเวลาทำงานไม่ต้องการรับฟังวาทกรรมด้อยค่า และในส่วนของปัญหาในการจัดซื้ออาวุธ ได้มีการพูดคุยกับภาคส่วนทหาร และสัปดาห์หน้านายกรัฐมนตรีมีกำหนด เดินทางไปร่วมการประชุม UNGA78 ที่สหรัฐฯ ก็ได้สั่งการให้กระทรวงการต่างประเทศจัดการหารือกับประธานาธิบดีหรือเจ้าหน้าที่ระดับสูงของเยอรมนี เพื่อเจรจาให้ปัญหายุติ
ทั้งนี้ ยืนยันว่าประเทศไทยต้องการความสามัคคีเห็นอกเห็นใจซึ่งกันและกัน ทุกปัญหาต้องแก้ไขด้วยความเข้าอกเข้าใจมีเป้าหมายที่ชัดเจนมีไทม์ไลน์ที่ชัดเจนยืนยันว่าจะมีการแถลงร่วมกัน และพร้อมตรวจสอบปัญหาการทุจริตประพฤติมิชอบให้ถูกต้อง

ที่มา : https://www.thaigov.go.th/news/contents/details/72150