รัฐบาลไทย-ข่าวทำเนียบรัฐบาล-นายกฯ หารือประธานสหภาพรัฐสภา เสริมสร้างความสัมพันธ์และความร่วมมือระหว่างไทยกับสหภาพรัฐสภาในมิติต่าง ๆ ให้แน่นแฟ้นยิ่งขึ้น


วันพุธที่ 13 กันยายน 2566
13/09/2566
พิมพ์
นายกฯ หารือประธานสหภาพรัฐสภา เสริมสร้างความสัมพันธ์และความร่วมมือระหว่างไทยกับสหภาพรัฐสภาในมิติต่าง ๆ ให้แน่นแฟ้นยิ่งขึ้น
นายกฯ หารือประธานสหภาพรัฐสภา เสริมสร้างความสัมพันธ์และความร่วมมือระหว่างไทยกับสหภาพรัฐสภาในมิติต่าง ๆ ให้แน่นแฟ้นยิ่งขึ้น
วันนี้ (13 กันยายน 2566) เวลา 15.30 น. ณ ห้องสีม่วง ตึกไทยคู่ฟ้า ทำเนียบรัฐบาล นายดูอาร์เต ปาเชโก (Hon. Mr. Duarte Pacheco) ประธานสหภาพรัฐสภา (President of the Inter-Parliament Union: IPU) เข้าเยี่ยมคารวะ นายเศรษฐา ทวีสิน นายกรัฐมนตรีและรัฐมนตรีว่าการกระทรวงคลัง ในโอกาสเยือนไทยอย่างเป็นทางการในฐานะแขกของรัฐสภา ภายหลังเสร็จสิ้น นายชัย วัชรงค์ โฆษกประจำสำนักนายกรัฐมนตรี เปิดเผยสาระสำคัญจากการหารือ ดังนี้
นายกรัฐมนตรีกล่าวต้อนรับประธานสหภาพรัฐสภา ในโอกาสเดินทางเยือนไทยอย่างเป็นทางการครั้งแรกในฐานะแขกของรัฐสภา พร้อมขอบคุณสหภาพรัฐสภาที่ให้การสนับสนุนกิจการของรัฐสภาไทยมาตลอดช่วงการดำรงตำแหน่ง โดยปัจจุบันภูมิทัศน์ทางการเมือง (political landscape) เปลี่ยนแปลงไปอย่างรวดเร็ว ซึ่งถือเป็นความท้าทาย และข้อห่วงกังวล ทั้งนี้ นายกรัฐมนตรีหวังที่จะกระชับความร่วมมือระหว่างกันให้แน่นแฟ้นมากยิ่งขึ้น โดยไทยพร้อมที่จะมีบทบาทและส่วนร่วมอย่างสร้างสรรค์ เพื่อร่วมกันเผชิญความท้าทาย และแก้ปัญหาได้อย่างยั่งยืน
ด้านประธานสหภาพรัฐสภาแสดงความยินดีกับการเข้ารับตำแหน่งของนายกรัฐมนตรี เชื่อมั่นว่าแม้ในการทำงานอาจจะพบกับความท้าทาย แต่ด้วยประสบการณ์นายกรัฐมนตรีและรัฐบาลจะประสบความสำเร็จได้อย่างดี สหภาพรัฐสภาถือเป็นองค์การความร่วมมือระหว่างรัฐสภานานาประเทศที่เก่าแก่ที่สุดในโลก ซึ่งได้รับการรับรองจากสหประชาชาติ โดยตั้งขึ้นตั้งแต่ปี 2431 มีเป้าหมายเพื่อส่งเสริมการติดต่อ ประสานงาน และแลกเปลี่ยนประสบการณ์ พิจารณาประเด็นปัญหาในระดับนานาชาติ และหาข้อมติในประเด็นดังกล่าวโดย ไทยถือเป็นสมาชิกที่มีบทบาท และมีส่วนร่วมอย่างมาก (active member)
โอกาสนี้ ประธานคณะกรรมาธิการสหภาพรัฐสภาสตรีและกรรมการบริหารสหภาพรัฐสภา สมาชิกรัฐสภาเม็กซิโก ได้กล่าวชื่นชมประเทศไทย ที่ให้ความสำคัญกับการส่งเสริมบทบาทสตรีและคนรุ่นใหม่ในรัฐสภา โดยไทยถือเป็นประเทศที่สตรีมีบทบาททำงานทางการเมืองมากที่สุดในภูมิภาคเอเชีย ถือเป็นตัวอย่างของการส่งเสริมการมีส่วนร่วมของสตรีได้เป็นอย่างดี

ที่มา : https://www.thaigov.go.th/news/contents/details/72179