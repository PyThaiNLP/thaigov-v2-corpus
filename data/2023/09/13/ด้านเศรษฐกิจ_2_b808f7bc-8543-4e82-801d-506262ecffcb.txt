รัฐบาลไทย-ข่าวทำเนียบรัฐบาล-“DGA ผนึกกำลัง กอช. ส่งเสริมการออม ผ่านแอปฯ ทางรัฐ ตรวจสอบสิทธิ์ และสมัครสมาชิก”


วันพุธที่ 13 กันยายน 2566
13/09/2566
พิมพ์
“DGA ผนึกกำลัง กอช. ส่งเสริมการออม ผ่านแอปฯ ทางรัฐ ตรวจสอบสิทธิ์ และสมัครสมาชิก”
พิธีลงนามบันทึกข้อตกลงความร่วมมือการส่งเสริมความร่วมมือในการบริการสมาชิก กอช. ผ่านแอปพลิเคชันทางรัฐ ระหว่าง กอช. และ DGA เพื่อยกระดับการออมกับ กอช. ผ่านช่องทางอิเล็กทรอนิกส์ที่ตอบสนองการใช้งานทุกรูปแบบ
วันที่ 13 กันยายน 2566 ณ กองทุนการออมแห่งชาติ ชั้น 18 อาคารเอสเอ็ม ทาวเวอร์ ถนนพหลโยธิน กรุงเทพมหานคร ได้มีการจัดพิธีลงนามบันทึกข้อตกลงความร่วมมือ (MOU) การส่งเสริมความร่วมมือในการบริการสมาชิก กอช. ผ่านแอปพลิเคชัน ทางรัฐ ระหว่าง นางสาวจารุลักษณ์ เรืองสุวรรณ เลขาธิการคณะกรรมการกองทุนการออมแห่งชาติ (กอช.) และ ดร.สุพจน์ เธียรวุฒิ ผู้อำนวยการสำนักงานพัฒนารัฐบาลดิจิทัล (DGA) เพื่อยกระดับการออมกับ กอช. ผ่านช่องทางอิเล็กทรอนิกส์ที่ตอบสนองการใช้งานทุกรูปแบบ ซึ่งเป็นการร่วมมือกันทำงานเพื่อประโยชน์ของประชาชนเป็นสำคัญ พัฒนาธุรกรรมแพลตฟอร์มดิจิทัลภาครัฐ มีบทบาทช่วยสนับสนุน กอช. ให้เป็นรัฐบาลดิจิทัลได้เร็วขึ้น
นางสาวจารุลักษณ์  เรืองสุวรรณ เลขาธิการคณะกรรมการกองทุนการออมแห่งชาติ กล่าวว่า กองทุนการออมแห่งชาติ (กอช.) เป็นกองทุนบำนาญ สำหรับผู้ประกอบอาชีพอิสระ ที่ไม่มีสวัสดิการบำเหน็จบำนาญใด ๆ จากรัฐ ซึ่งผู้ที่จะเป็นสมาชิก กอช. ต้องเป็นบุคคลที่มีสัญชาติไทย มีอายุระหว่าง 15 – 60 ปี เพียงนำส่งเงินออม ขั้นต่ำ 50 บาท สูงสุด 30,000 บาท/ปี และในเดือนถัดไปจะได้รับเงินสมทบเพิ่ม สูงสุด 100% หรือไม่เกิน 1,800 บาท/ปี ทั้งนี้การออมเงินกับ กอช. สามารถนำไปยื่นลดหย่อนภาษีเงินได้ประจำปี สูงสุด 30,000 บาท/ปี อย่างไรก็ตาม การออมกับ กอช. เป็นการออมภาคสมัครใจ ไม่จำเป็นต้องออมเท่ากันทุกปี สมาชิกสามารถส่งเงินออมได้ตามกำลังทรัพย์ของตนเอง
ซึ่งความร่วมมือระหว่าง กอช. กับ สำนักงานพัฒนารัฐบาลดิจิทัล (องค์การมหาชน) (DGA) ครั้งนี้ เป็นการยกระดับการเข้าถึง กอช. ในด้านพัฒนาระบบการให้บริการแก่สมาชิก และประชาชนที่สนใจสมัครเข้าเป็นสมาชิก ผ่านแอป “ทางรัฐ” ที่รวบรวมการบริการของหน่วยงานภาครัฐไว้ในแอปพลิเคชันเดียว และ กอช. เป็นหนึ่งในแอปพลิเคชันนี้ ในหมวดหมู่ “สวัสดิการ” ซึ่งสามารถตรวจสอบสิทธิ์ สมัครสมาชิก กอช. และติดตามความเคลื่อนไหวยอดเงินออมของสมาชิกได้ นอกเหนือจากที่กล่าวมานั้นยังเป็นการสร้างความเชื่อมั่นให้กับสมาชิกในการใช้บริการทางการเงิน รวมถึงการออมเงินกับ กอช. ได้เป็นอย่างดีทั้งการบอกต่อให้กับบุคคลในครอบครัวได้เข้าถึงสิทธิประโยชน์ในการเป็นสมาชิก กอช. อันนำไปสู่ การเตรียมความพร้อมเพื่อเกษียณได้อย่างแท้จริง
ดร.สุพจน์ เธียรวุฒิ  ผู้อำนวยการสำนักงานพัฒนารัฐบาลดิจิทัล  กล่าวว่า  แอปพลิเคชัน “ทางรัฐ” เปรียบเสมือนซุปเปอร์แอปฯ ภาครัฐที่รวมบริการเด่นของหน่วยงานรัฐที่เกิดจากความร่วมมือระหว่าง DGA สำนักงาน ก.พ.ร. และหน่วยงานพันธมิตรที่เกี่ยวข้อง เพื่ออำนวยความสะดวกให้ประชาชนทุกช่วงวัยสามารถใช้บริการรัฐได้ในแอปฯ เดียว ปัจจุบันมีให้บริการกว่า 80 บริการ มีปริมาณการใช้งาน (สะสม) 7,741,894 ครั้ง มีการดาวน์โหลด 619,455 ครั้ง มีบริการ/ใบอนุญาต 114 บริการ (ข้อมูลวันที่ 7 ก.ย. 66) สำหรับความร่วมมือกับ กอช. นี้นับเป็นการช่วยสนับสนุนให้ประชาชนออมเงินง่ายๆ ผ่านแอปฯ ทางรัฐได้ทุกที่ ทุกเวลา ไม่ต้องยุ่ง ยาก เยอะ เพียงดาวน์โหลดแอปฯ ทางรัฐติดมือถือไว้ได้ที่ลิงก์ https://czp.dga.or.th/cportal/sdk/landing/index.html

ที่มา : https://www.thaigov.go.th/news/contents/details/72157