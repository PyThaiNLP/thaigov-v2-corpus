รัฐบาลไทย-ข่าวทำเนียบรัฐบาล-นายกฯ เผย ครม.เคาะลดค่าไฟฟ้า เหลือ 4.10 บาท น้ำมันดีเซลต่ำกว่า 30 บาทต่อลิตร มีผล ก.ย.นี้  ปรับจ่ายเงินเดือนข้าราชการเดือนละ 2 รอบ วีซ่าฟรีให้จีน-คาซัคสถาน 


วันพุธที่ 13 กันยายน 2566
13/09/2566
พิมพ์
นายกฯ เผย ครม.เคาะลดค่าไฟฟ้า เหลือ 4.10 บาท น้ำมันดีเซลต่ำกว่า 30 บาทต่อลิตร มีผล ก.ย.นี้  ปรับจ่ายเงินเดือนข้าราชการเดือนละ 2 รอบ วีซ่าฟรีให้จีน-คาซัคสถาน
นายกฯ เผย ครม.เคาะลดค่าไฟฟ้า เหลือ 4.10 บาท น้ำมันดีเซลต่ำกว่า 30 บาทต่อลิตร มีผล ก.ย.นี้  ปรับจ่ายเงินเดือนข้าราชการเดือนละ 2 รอบ วีซ่าฟรีให้จีน-คาซัคสถาน
วันนี้ (13 กันยายน 2566) เวลา 12.00 น. ณ บริเวณโถงกลาง ชั้น 1 ตึกบัญชาการ 1 ทำเนียบรัฐบาล นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง กล่าวภายหลังการประชุมคณะรัฐมนตรี ว่า  ที่ประชุมคณะรัฐมนตรี ได้จัดตั้งคณะกรรมการจัดงานพระราชพิธีเฉลิมพระเกียรติ ครบ 6 รอบ 72 พรรษาของพระบาทสมเด็จพระเจ้าอยู่หัวในปีหน้า เพื่อให้สมพระเกียรติและขอให้ประชาชนมีส่วนร่วม
ส่วนการแก้ไขปัญหาความเห็นต่างในรัฐธรรมนูญปี 2560 เห็นชอบให้นายภูมิธรรม เวชยชัย รองนายกรัฐมนตรี เป็นผู้รับผิดชอบแต่งตั้งคณะกรรมการศึกษาแนวทางการทำประชามติ โดยยึดตามแนวทางของศาลรัฐธรรมนูญเป็นสำคัญ โดยจะใช้เวทีรัฐสภาในการหารือรูปแบบแนวทางในการแก้ไขรัฐธรรมนูญและการทำประชามติเพื่อให้ประชาชนทุกภาคส่วนร่วมออกแบบกฎกติกาที่เป็นประชาธิปไตยร่วมกัน
นายกรัฐมนตรี กล่าวถึง เรื่องวีซ่าฟรีชั่วคราว ในการเดินทางเข้าประเทศไทย ของประเทศจีนและคาซัคสถาน  ซึ่งคาซัคสถานอยู่ในยุโรปมีภาวะฤดูหนาวที่รุนแรง  ซึ่งดูจากสถิติเป็นประเทศที่มีผู้อยากเดินทางเข้าประเทศไทยอย่างต่อเนื่อง โดยวีซ่าฟรีจะเริ่มตั้งแต่วันที่ 25 กันยายน ถึง 29 กุมภาพันธ์ 2567  เป็นการยกเว้นชั่วคราว หลังจากวานนี้ พูดคุยกันทุกภาคส่วนที่เกี่ยวข้องทั้ง ททท. ฝ่ายความมั่นคง และการท่าอากาศยาน เพื่อให้แน่ใจว่าทุกภาคส่วนพร้อมรองรับ
นอกจากนี้ มีการตั้งคณะกรรมการยุทธศาสตร์ soft power แห่งชาติ ซึ่งสอดคล้องกับนโยบายที่ได้หาเสียงไป และเป็นการดึงศักยภาพของประชาชนชาวไทย ออกมาเพื่อเสริมสร้างรายได้ เพิ่มโอกาสให้กับประชาชน ส่วนเรื่องการพักหนี้เกษตรกร และธุรกิจขนาดเล็กได้พักหนี้เป็นเวลาสามปี
พร้อมกันนี้ นายกรัฐมนตรีได้กล่าวถึงกระแสเงินสดในกระเป๋าของทุกคนว่าเป็นเรื่องสำคัญ รัฐบาลได้เปลี่ยนการจ่ายเงินข้าราชการจากเดือนละ 1 รอบ เป็นเดือนละ 2 รอบ ส่วนตัวรายละเอียดนั้นจะแจ้งให้ทราบอีกครั้งหนึ่ง คาดว่าจะมีผลบังคับใช้วันที่ 1 มกราคม 2567 โดยต้องมีการแก้ไขระบบหลาย ๆ อย่างจึงไม่สามารถดำเนินการเลยได้ เชื่อว่าเรื่องนี้จะเป็นการบรรเทาทุกข์ให้กับข้าราชการชั้นผู้น้อยได้มากพอสมควร ถ้ามีการจ่ายเงิน 2 รอบ จะได้ไม่ต้องกู้หนี้ยืมสิน ไม่ต้องรอคอยสิ้นเดือนก็จะมีเงินแบ่งจ่ายออกมา
ส่วนประเด็นที่ประชาชนรอคอย คือ เรื่องค่าไฟฟ้า  ครม. มีมติ ลดค่าไฟฟ้า จาก 4.45 บาท เหลือ  4.10 บาทต่อกิโลวัตต์ต่อชั่วโมง ซึ่งเป็นจำนวนที่เยอะกว่าที่ประชาชนได้คาดไว้  ซึ่งจะเริ่มในรอบบินเดือนกันยายนนี้เป็นต้นไป เช่นเดียวกับ ราคาน้ำมันดีเซล ลดให้ราคาต่ำกว่า 30 บาทต่อลิตร โดยจะเริ่มได้ในวันที่ 20 กันยายนนี้  ในส่วนของน้ำมันเบนซินได้มีการพูดคุยกัน แต่ต้องดูรายละเอียดให้ดีในกลุ่มผู้ที่เดือดร้อนจริง ๆ ซึ่งจะมีมาตรการตามมาภายหลัง
นายกรัฐมนตรี ยังกล่าวถึง กรณีที่นายรังสิมันต์ โรม สส.พรรคก้าวไกล เปิดเผยข้อมูลผู้มีอิทธิพล เกี่ยวกับ สว. ทรงเอ ว่า เรื่องนี้ต้องส่งคลิปเสียงไปที่ฝ่ายความมั่นคง และตำรวจ ซึ่งจะข้ามขั้นตอนไม่ได้ ถ้าเป็นประโยชน์ และมีข้อมูลหลักฐาน  สามารถยื่นข้อมูลได้ทันที เรื่องนี้ตนไม่เห็นด้วยกับการใช้อำนาจในทางที่ไม่ถูกต้อง ซึ่งตนได้ย้ำไปหลายครั้งแล้ว โดยเฉพาะในกรณีของเจ้าหน้าที่ตำรวจเสียชีวิตที่จังหวัดนครปฐม ก็ได้สั่งการไปในทันที ซึ่งเรื่องนี้มีการติดตามสืบสวนสอบสวนอย่างใกล้ชิดและจะให้ความเป็นธรรมกับทุกฝ่าย
----------------------------------

ที่มา : https://www.thaigov.go.th/news/contents/details/72161