รัฐบาลไทย-ข่าวทำเนียบรัฐบาล-กรมทางหลวงชนบท เปิดใช้ถนนผังเมืองรวมเมืองอุตรดิตถ์ 


วันพุธที่ 13 กันยายน 2566
กรมทางหลวงชนบท เปิดใช้ถนนผังเมืองรวมเมืองอุตรดิตถ์
แก้ไขปัญหาการจราจรติดขัดในพื้นที่ ส่งเสริมเศรษฐกิจการค้าการขนส่ง รองรับการเติบโตของเมืองในอนาคตอย่างยั่งยืน
กรมทางหลวงชนบท กระทรวงคมนาคม ดำเนินโครงการก่อสร้างถนนสาย ง1 ผังเมืองรวมเมืองอุตรดิตถ์ จังหวัดอุตรดิตถ์ เสร็จสมบูรณ์ พร้อมเปิดให้ประชาชนได้ใช้สัญจรเรียบร้อยแล้ว โดยก่อสร้างเป็นถนนแอสฟัลท์ติกคอนกรีตขนาด 4 ช่องจราจร กว้างช่องละ 3.50 เมตร ไหล่ทางกว้าง 2.50 เมตร แต่สำหรับช่วงบริเวณทางแยกจะก่อสร้างเป็นผิวจราจรแบบคอนกรีตเสริมเหล็ก เพื่อเพิ่มความปลอดภัยให้กับประชาชนมากยิ่งขึ้น มีเขตทางทั่วไป 30 - 50 เมตร มีระบบระบายน้ำ ไฟฟ้าแสงสว่าง สัญญาณไฟจราจร สะพานลอยคนเดินข้าม และสิ่งอำนวยความปลอดภัยบนสายทาง ใช้งบประมาณ 336 ล้านบาท โดยมีจุดเริ่มต้นโครงการจาก ทล.1045 บริเวณทางแยกม่อนดินแดงไปบรรจบกับ ทล.1041 จุดสิ้นสุดโครงการเชื่อมกับ ทล.102 และ ทล.117 บริเวณห้างเทสโก้โลตัส สาขาอุตรดิตถ์ มีความยาวพื้นที่ก่อสร้างรวมทั้งสิ้น 7.425 กิโลเมตร ทั้งนี้ เพื่อช่วยแก้ไขการจราจรติดขัดในเขตชุมชนเมืองอุตรดิตถ์ แบ่งเบาการจราจรบนถนนทางหลวงแผ่นดินสายหลัก รองรับการเจริญเติบโตของเมืองในอนาคตอย่างยั่งยืน สอดคล้องกับแผนการพัฒนาโครงข่ายให้เป็นวงแหวนฝั่งตะวันตกของเมือง เพิ่มโอกาสทางด้านเศรษฐกิจการค้าการขนส่ง ยกระดับคุณภาพชีวิตที่ดีให้ประชาชนสามารถเดินทางไปยังสถานศึกษา โรงพยาบาล สถานีรถไฟ และหน่วยงานราชการที่สำคัญในตัวเมืองอุตรดิตถ์ได้อย่างสะดวกรวดเร็วปลอดภัย

ที่มา : https://www.thaigov.go.th/news/contents/details/72158