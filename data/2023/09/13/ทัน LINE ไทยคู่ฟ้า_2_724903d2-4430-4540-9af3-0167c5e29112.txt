รัฐบาลไทย-“เกลือสมุทรแม่กลอง” สินค้า GI ใหม่แห่ง จ.สมุทรสงคราม เพิ่มรายได้ให้ชุมชนกว่า 51 ล้านบาท


วันพุธที่ 13 กันยายน 2566
“เกลือสมุทรแม่กลอง” สินค้า GI ใหม่แห่ง จ.สมุทรสงคราม เพิ่มรายได้ให้ชุมชนกว่า 51 ล้านบาท
.....
กรมทรัพย์สินทางปัญญา ขึ้นทะเบียน “เกลือสมุทรแม่กลอง” เป็นสินค้า GI หรือสินค้าที่ใช้สิ่งบ่งชี้ทางภูมิศาสตร์ของ จ.สมุทรสงคราม เนื่องจากเป็นสินค้าภูมิปัญญาของคนในพื้นที่ที่สืบต่อกันมาอย่างยาวนาน คุณภาพดี เป็นที่ยอมรับจากคนทั่วไป สร้างรายได้ให้กับเกษตรกรในชุมชนกว่า 51 ล้านบาท
.
“เกลือสมุทรแม่กลอง” เป็นเกลือเม็ดและดอกเกลือ ซึ่งเป็นผลึกเกลือมีสีขาวตามธรรมชาติ รสชาติเค็มกลมกล่อม ละลายน้ำได้เร็ว เหมาะสำหรับใช้ปรุงรสอาหาร แหล่งผลิตอยู่ในพื้นที่ อ.เมืองสมุทรสงคราม ติดชายฝั่งทะเล ลักษณะของดินเป็นดินเหนียวและดินเค็ม ด้วยลักษณะพื้นที่และแหล่งภูมิศาสตร์ทำให้น้ำซึมผ่านได้ช้า ได้รับแสงแดดจัดค่อนข้างยาวนาน ส่งผลให้พื้นดินไม่นิ่มจนเกินไป ความเข้มของแสงแดดที่จัดสม่ำเสมอช่วยให้การระเหยของผิวน้ำในนาเกิดการตกผลึกเกลือได้ปริมาณมาก ผสมผสานกับกรรมวิธีการผลิตที่ได้รับสืบทอดกันรุ่นสู่รุ่น ทำให้เกลือสมุทรแม่กลองขึ้นชื่อว่าเป็นเกลือคุณภาพดีที่มีความขาว สะอาด และอุดมด้วยแร่ธาตุไอโอดีน
.
ที่ผ่านมา กรมทรัพย์สินทางปัญญาเดินหน้าผลักดันการขึ้นทะเบียน GI ไทยอย่างต่อเนื่อง เพื่อคุ้มครองสินค้าท้องถิ่นที่มีเอกลักษณ์เฉพาะพื้นที่ ตลอดจนรักษาคุณภาพและมาตรฐานของสินค้าส่งเสริมการพัฒนาบรรจุภัณฑ์ของสินค้าสู่ระดับพรีเมียม เพื่อสร้างมูลค่าเพิ่มให้กับสินค้า GI ไทยอย่างยั่งยืนต่อไป
.
#ไทยคู่ฟ้า #สื่อสารรัฐบาลไทย
-------------------

ที่มา : https://www.thaigov.go.th/news/contents/details/72169