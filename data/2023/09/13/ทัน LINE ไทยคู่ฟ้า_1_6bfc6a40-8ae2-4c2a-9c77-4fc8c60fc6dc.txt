รัฐบาลไทย-ข่าวทำเนียบรัฐบาล-ไทยผลักดันยุทธศาสตร์ “ฟ้าใส : CLEAR SKY Strategy” แก้ปัญหาหมอกควันข้ามแดน


วันพุธที่ 13 กันยายน 2566
ไทยผลักดันยุทธศาสตร์ “ฟ้าใส : CLEAR SKY Strategy” แก้ปัญหาหมอกควันข้ามแดน
.....
กระทรวงทรัพยากรธรรมชาติและสิ่งแวดล้อม (ทส.) และหน่วยงานที่เกี่ยวข้อง ร่วมประชุมประเทศภาคีต่อข้อตกลงอาเซียนเรื่อง “มลพิษจากหมอกควันข้ามแดน ครั้งที่ 18 (COP-18)” ร่วมกับประเทศสมาชิกอาเซียน รวม 10 ประเทศ
.
ทั้งนี้ ประเทศไทย โดย ทส. ได้ผลักดันยุทธศาสตร์ฟ้าใส (CLEAR SKY Strategy) และพร้อมขับเคลื่อนความร่วมมือเศรษฐกิจอาเซียน
.
สำหรับการประชุมข้อตกลงอาเซียนเรื่องมลพิษจากหมอกควันข้ามแดน ครั้งที่ 18 นั้น มีแนวคิดที่จะดึง”ภาคเอกชน” เข้ามาร่วมแก้ไขปัญหาหมอกควันอย่างยังยืน ด้วยการสร้างมูลค่าให้กับเศษวัสดุเหลือใช้ทางการเกษตร และดึงกลุ่มนักธุรกิจเข้าร่วมด้วยการสร้างแรงจูงใจให้หยุดการเผาในที่โล่ง
.
สาระสำคัญจากการประชุมดังกล่าว:
• รับทราบการประชุมหารือระหว่างผู้นำ 3 ประเทศ คือ ไทย ลาว เมียนมา ได้เห็นชอบต่อยุทธศาสตร์ฟ้าใส (CLEAR SKY Strategy) ตามที่ประเทศไทยเสนอ
• เห็นชอบกับเอกสาร:
- แผนอาเซียนปลอดหมอกควันฉบับที่ 2 ปี 2566 – 2573
- ยุทธศาสตร์การจัดการพื้นที่ป่าพรุอาเซียนฉบับที่ 2 ปี 2566 - 2573
- กรอบการพัฒนาการลงทุนในอาเซียนที่เกี่ยวข้องกับการจัดการปัญหาหมอกควันข้ามแดนในภูมิภาคอาเซียน ที่จะดึงภาคเอกชนเข้ามาร่วมแก้ไขปัญหา
• รับทราบการคาดการณ์สภาพอากาศและสภาพอุตุนิยมวิทยา โดยศูนย์เชี่ยวชาญอุตุนิยมวิทยาแห่งอาเซียนรายงานว่า ภูมิภาคอาเซียนอาจได้รับผลกระทบจากภาวะเอลนีโญ ซึ่งจะส่งผลให้ “เกิดความแห้งแล้งมากกว่าปีที่แล้ว”
• การจัดตั้ง “ศูนย์ประสานงานอาเซียนเพื่อควบคุมมลพิษจากหมอกควันข้ามแดน” ซึ่งอยู่ในข้อตกลงอาเซียนเรื่องมลพิษจากหมอกควันข้ามแดน โดยสาธารณรัฐอินโดนีเซีย คาดว่าจะสามารถดำเนินงานได้อย่างเป็นทางการภายในปีนี้
.
สำหรับในปี 67 ประเทศไทยจะเป็นเจ้าภาพจัดการประชุมประเทศภาคีต่อข้อตกลงอาเซียน เรื่องมลพิษจากหมอกควันข้ามแดน ครั้งที่ 19 (COP-19)
#ไทยคู่ฟ้า #สื่อสารรัฐบาลไทย
-------------------

ที่มา : https://www.thaigov.go.th/news/contents/details/72167