รัฐบาลไทย-ข่าวทำเนียบรัฐบาล-โฆษกรัฐบาลเผย อาหารไทยคว้าอันดับ 17 อาหารที่ดีที่สุดในโลกประจำปี 2566


วันพฤหัสบดีที่ 14 ธันวาคม 2566
โฆษกรัฐบาลเผย อาหารไทยคว้าอันดับ 17 อาหารที่ดีที่สุดในโลกประจำปี 2566
พร้อมอีกหลายเมนูอาหารไทยที่ครองอันดับอาหารที่ดีที่สุดในโลก
วันนี้ (14 ธ.ค. 2566) นายชัย วัชรงค์ โฆษกประจำสำนักนายกรัฐมนตรี เปิดเผยว่า เว็บไซต์ TasteAtlas ได้เปิดเผยการจัดอันดับอาหารที่ดีที่สุดในโลกประจำปี 2566 (100 Best Cuisines in the World)  โดยอาหารไทยได้รับการจัดอันดับ อยู่ในอันดับที่ 17 ของอาหารที่ดีที่สุดในโลกประจำปีนี้ และมีหลายประเภทอาหารไทยได้รับการแนะนำ ของการจัดอันดับเมนูอาหารที่ดีที่สุดในโลก (100 Best Dishes in the world) อีกด้วย
โฆษกประจำสำนักนายกรัฐมนตรีกล่าวว่า TasteAtlas ซึ่งเป็นเว็บไซต์ที่รวบรวมข้อมูลเกี่ยวกับอาหารและคำวิจารณ์จากนักวิจารณ์อาหารทั่วโลก ได้คัดเลือกผลสำรวจการให้คะแนนเมนูอาหาร 271,819 รายการ และการให้คะแนนผลิตภัณฑ์อาหาร 80,863 รายการ ซึ่งในปีนี้ อาหารจากประเทศไทย ได้รับอันดับที่ 17 ของการจัดอันดับอาหารที่ดีที่สุดในโลกประจำปี 2566 จากอาหาร 100 แห่งทั่วโลก รวมถึงยังเมนูอาหารไทยหลากหลายชนิดที่ติดอันดับ และได้รับการแนะนำ จากการจัดอันดับเมนูอาหารที่ดีที่สุดในโลก 100 เมนูทั่วโลก โดยเมนูอาหารไทยที่ติดอันดับ ได้แก่ ผัดกะเพรา อยู่ในอันดับที่ 3 ข้าวซอย อันดับ 6 แกงพะแนง อันดับ 10 ต้มข่าไก่ อันดับที่ 15 และ แกงมัสมั่น อันดับที่ 73
(https://www.tasteatlas.com/best/cuisines?fbclid=IwAR1tKHEVHB0mztAfjR1MrM6yOyma6Hj5-dKn3qgO-HEudNPZbWaxKlUOHN8 และ https://www.tasteatlas.com/best/dishes)
นอกจากนี้ กรุงเทพฯ และเชียงใหม่ ยังติดอันดับเมืองแห่งอาหารที่ดีที่สุดในโลก (Best Food Cities in the World) โดยได้อันดับที่ 18 และ 62 ตามลำดับ จากทั้งหมด 100 เมือง และภาคกลางของไทย ยังติดอันดับภูมิภาคอาหารที่ดีที่สุดในโลก (Best Food Regions in the World) ในอันดับที่ 75 ด้านอันดับอาหารที่ดีที่สุดตามหมวดหมู่อาหาร (Best Foods by Category) ผลปรากฎว่า เมนูข้าวซอย ของไทย ได้อันดับ 1 ของอาหารที่ดี่ที่สุดประเภทเมนูเส้นบะหมี่ เมนูแกงพะแนง ได้อันดับ 1 ของประเภทสตูว์ พริกแกง ได้อันดับ 2 ของประเภทซอส และต้มข่าไก่ ได้อันดับ 5 ของประเภทซุป
(https://www.tasteatlas.com/best/cities และ https://www.tasteatlas.com/best/foods-by-category)
“อาหารไทยมีชื่อเสียงและเป็นที่ยอมรับในด้านรสชาติ ความคิดสร้างสรรค์ ความพิถีพิถันในการปรุง รวมทั้งมีการใช้วัตถุดิบที่หลากหลายและมีคุณประโยชน์ต่อร่างกาย รัฐบาลของนายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง เชื่อมั่นว่า การที่อาหารไทยมีชื่อเสียงในระดับโลก และในแต่ละปีไทยส่งออกอาหารไทยมูลค่าสูงอย่างต่อเนื่อง ทำให้อาหารไทยมีศักยภาพ สามารถขับเคลื่อนให้เป็นหนึ่งในซอฟต์พาวเวอร์ระดับโลก และสามารถสร้างรายได้เข้าประเทศได้อย่างมหาศาล” นายชัย กล่าว

ที่มา : https://www.thaigov.go.th/news/contents/details/76120