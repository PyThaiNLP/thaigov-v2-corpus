รัฐบาลไทย-ข่าวทำเนียบรัฐบาล-สธ. แจงแผนการตรวจราชการ ปี 67 เน้นกำกับติดตามการขับเคลื่อน 13 นโยบาย


วันพฤหัสบดีที่ 14 ธันวาคม 2566
สธ. แจงแผนการตรวจราชการ ปี 67 เน้นกำกับติดตามการขับเคลื่อน 13 นโยบาย
ปลัดกระทรวงสาธารณสุข ชี้แจงแผนการตรวจราชการกระทรวงสาธารณสุข ประจำปีงบประมาณ 2567 เน้นการกำกับติดตามงาน 13 นโยบายของกระทรวง ส่วนแผนตรวจราชการเพิ่มขึ้น 1 กรณี เป็นการตรวจราชการกรณีพิเศษ
ปลัดกระทรวงสาธารณสุข ชี้แจงแผนการตรวจราชการกระทรวงสาธารณสุข ประจำปีงบประมาณ 2567 เน้นการกำกับติดตามงาน 13 นโยบายของกระทรวง ส่วนแผนตรวจราชการเพิ่มขึ้น 1 กรณี เป็นการตรวจราชการกรณีพิเศษ สำหรับกำกับติดตามการนโยบาย Quick Win ส่วนแนวทางการตรวจและนิเทศงานใช้รูปแบบใหม่ง่ายต่อผู้รับนิเทศและผู้นิเทศ
วันนี้ (14 ธ.ค. 2566) นพ.โอภาส การย์กวินพงศ์ ปลัดกระทรวงสาธารณสุข เป็นประธานประชุมชี้แจงแผนการตรวจราชการกระทรวงสาธารณสุข ประจำปีงบประมาณ 2567 โดยมี นพ.กิตติศักดิ์ อักษรวงศ์ รักษาราชการแทนรองปลัดกระทรวงสาธารณสุข นพ.สวัสดิ์ อภิวัจนีวงศ์ รักษาการในตำแหน่งหัวหน้าผู้ตรวจราชการกระทรวงสาธารณสุข ผู้บริหารส่วนกลางและส่วนภูมิภาค เข้าร่วมทั้งประชุมออนไซต์และออนไลน์
นพ.โอภาส กล่าวว่า การตรวจราชการเป็นกลไกสำคัญที่จะกำกับติดตามการดำเนินงานด้านการแพทย์และการสาธารณสุขให้สำเร็จตามเป้าหมายที่กำหนด และเกิดประโยชน์สูงสุดต่อประชาชน โดยในวันนี้มีการถ่ายทอดทิศทางระบบการตรวจราชการประจำปี 2567 และชี้แจงทำความเข้าใจในกรอบประเด็นแนวทางการตรวจ เพื่อให้ผู้เกี่ยวข้องแต่ละระดับได้รับทราบและมีการปฏิบัติงานเป็นไปในทิศทางเดียวกัน สำหรับแนวทางการตรวจราชการในปีนี้ จะเน้นติดตามการดำเนินงาน 13 นโยบายกระทรวงสาธารณสุข พ.ศ.2567 รวมถึงปรับตัวชี้วัดให้กระชับเน้น output / outcome และการใช้ข้อมูลที่มีในระบบ รวมถึงสร้างกลไกในการติดตามและประเมินผลโดยหน่วยงานต่างๆ ที่เกี่ยวข้อง และใช้หลัก Grouping /Clustering และ House Model เป็นแนวทาง
โดยในปีนี้ กระทรวงสาธารณสุขได้กำหนดตัวชี้วัดสอดคล้องกับนโยบายรัฐบาล ผู้บริหารระดับสูง ยุทธศาสตร์ชาติ และระบบงานของหน่วยบริการ มี 9 ประเด็น 40 ตัวชี้วัด และกำหนดแผนการตรวจราชการไว้ 3 กรณี คือ 1.การตรวจราชการกรณีปกติ เป็นการตรวจราชการตามนโยบายกระทรวงสาธารณสุข (2 รอบ/ปี) และการตรวจราชการตามปัญหาสำคัญของแต่ละพื้นที่ทั้ง 12 เขตสุขภาพ เพื่อผลักดันการแก้ไขปัญหาด้านสุขภาพของประชาชนได้อย่างครอบคลุม 2.การตรวจราชการกรณีพิเศษ เป็นการกำกับติดตามการดำเนินงานให้เป็นไปตามเป้าหมายQuick Win 100 วัน ตามนโยบายกระทรวงสาธารณสุข และ 3.การตรวจราชการแบบบูรณาการร่วมกับ สำนักนายกรัฐมนตรี เป็นกระบวนการกำกับติดตามเพื่อผลักดันให้เกิดการผนึกกำลังระหว่างส่วนราชการที่เกี่ยวข้องให้บรรลุผลสำเร็จตามแผนการตรวจราชการแบบบูรณาการในภาพรวมของประเทศ
********************************************** 14 ธันวาคม 2566

ที่มา : https://www.thaigov.go.th/news/contents/details/76123