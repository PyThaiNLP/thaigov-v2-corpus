รัฐบาลไทย-ข่าวทำเนียบรัฐบาล-​โฆษกรัฐบาลเผย นายกฯ พร้อมผลักดันบทบาทไทยในภูมิภาค ASEAN-Japan เน้นความเชื่อมโยงในภูมิภาคผ่าน โครงการ Landbridge Mega Project ของไทย 


วันพฤหัสบดีที่ 14 ธันวาคม 2566
14/12/2566
พิมพ์
​โฆษกรัฐบาลเผย นายกฯ พร้อมผลักดันบทบาทไทยในภูมิภาค ASEAN-Japan เน้นความเชื่อมโยงในภูมิภาคผ่าน โครงการ Landbridge Mega Project ของไทย
ชูแนวคิดการพัฒนาที่ยั่งยืน การเติบโตสีเขียว และการเปลี่ยนผ่านดิจิทัล
วันนี้ 14 ธันวาคม 2566 เวลา 9.00 น. นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง ออกเดินทางจากท่าอากาศยานทหาร กองบิน 6  ไปยัง กรุงโตเกียว ประเทศญี่ปุ่น เพื่อร่วมการประชุมสุดยอดอาเซียน-ญี่ปุ่น สมัยพิเศษ เพื่อฉลองวาระครบรอบ 50 ปี ความสัมพันธ์อาเซียน-ญี่ปุ่น (The Commemorative Summit for the 50th Year of ASEAN-Japan Friendship and Cooperation)
โดยนายชัย วัชรงค์ โฆษกประจำสำนักนายกรัฐมนตรี เปิดเผยว่า ในการเดินทางครั้งนี้ นายกรัฐมนตรีจะร่วมกับผู้นำประเทศสมาชิกอาเซียน และผู้นำประเทศญี่ปุ่น ประชุมเพื่อกระชับความสัมพันธ์ และความร่วมมืออาเซียน-ญี่ปุ่น โดยนายกรัฐมนตรีจะผลักดันบทบาทความร่วมมือของไทยในการสนับสนุน ความเชื่อมโยงในภูมิภาค - เน้นการลงทุนในการพัฒนาโครงสร้างพื้นฐาน รวมถึงนำเสนอโครงการ Landbridge ซึ่งเป็นโครงการ Mega Project ของไทย นำเสนอแนวคิดการพัฒนาที่ยั่งยืนและ การเติบโตสีเขียว ย้ำถึงความมุ่งมั่นของไทยเรื่องการปล่อยคาร์บอนสุทธิเป็นศูนย์และความเป็นกลาง ทางคาร์บอน ผ่านนโยบายพลังงานสะอาด การเงินสีเขียว ความร่วมมือกับญี่ปุ่นในการพัฒนาระบบนิเวศ ยานยนต์ไฟฟ้า รวมถึงส่งเสริมการเปลี่ยนผ่านดิจิทัล ด้วยการส่งเสริม e-commerce การไหลของข้อมูลข้ามพรมแดน (Cross border data flows) การคุ้มครองข้อมูลส่วนบุคคล (Data protection) AI Blockchain และเกษตรอัจฉริยะ เพื่อสร้างความมั่นคงทางอาหาร
และนายกรัฐมนตรีจะย้ำความพร้อมของระบบสุขภาพในไทย สนับสนุนความร่วมมือเพื่อเตรียมรับสังคมสูงอายุ และยกระดับประกันสุขภาพถ้วนหน้า ซึ่งรวมทั้งนำเสนอความพร้อมของไทยในการสร้างมูลค่าทางเศรษฐกิจและคุณค่าทางสังคม ด้วย soft power/creative industries
ในโอกาสนี้ จะเป็นโอกาสให้นายกรัฐมนตรีได้เข้าเฝ้าฯ สมเด็จพระจักรพรรดิและสมเด็จพระจักรพรรดินีแห่งญี่ปุ่น พบหารือกับนายกรัฐมนตรีญี่ปุ่น และรัฐมนตรีว่าการกระทรวงเศรษฐกิจ การค้าและอุตสาหกรรมญี่ปุ่น (Minister of Economy, Trade and Industry: METI) เข้าเยี่ยมคารวะนายกรัฐมนตรี ซึ่งนอกจากนั้น นายกรัฐมนตรีจะได้พบหารือเพื่อความร่วมมือกับบริษัทชั้นนำระดับโลกของญี่ปุ่น ในทุกสาขาสำคัญ ได้แก่ อุตสาหกรรมยานยนต์ (บริษัทยานยนต์ยักษ์ใหญ่ ทั้ง 7 บริษัท Toyota Honda Mazda Nissan Suzuki Mitsubishi Isuzu) อิเล็กทรอนิกส์ เครื่องจักรกลการเกษตร ธุรกิจการค้า
ทั้งนี้ นายกรัฐมนตรีจะเดินทางกลับถึงประเทศไทยในช่วงค่ำวันที่ 18 ธันวาคม 2566

ที่มา : https://www.thaigov.go.th/news/contents/details/76088