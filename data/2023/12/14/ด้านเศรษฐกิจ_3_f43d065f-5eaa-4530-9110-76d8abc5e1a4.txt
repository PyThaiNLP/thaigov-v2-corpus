รัฐบาลไทย-ข่าวทำเนียบรัฐบาล-องค์การขนส่งมวลชนกรุงเทพ ร่วมกับบริษัท ขนส่ง จำกัด จัดรถโดยสาร 12 เส้นทาง เชื่อมต่อการเดินทางระหว่างรถโดยสาร เพื่ออำนวยความสะดวกให้ประชาชนสามารถเดินทางได้อย่างต่อเนื่อ


วันพฤหัสบดีที่ 14 ธันวาคม 2566
องค์การขนส่งมวลชนกรุงเทพ ร่วมกับบริษัท ขนส่ง จำกัด จัดรถโดยสาร 12 เส้นทาง เชื่อมต่อการเดินทางระหว่างรถโดยสาร เพื่ออำนวยความสะดวกให้ประชาชนสามารถเดินทางได้อย่างต่อเนื่อ
....
นายกิตติกานต์ จอมดวง จารุวรพลกุล ผู้อำนวยการองค์การขนส่งมวลชนกรุงเทพ และนางสาวระพิพรรณ วรรณพินทุ รองกรรมการผู้จัดการใหญ่ฝ่ายบริหารการเดินรถ รักษาการแทนกรรมการผู้จัดการใหญ่ บริษัท ขนส่ง จำกัด กระทรวงคมนาคม ร่วมกันกำหนดจุดจอดรถโดยสารองค์การขนส่งมวลชนกรุงเทพ (ขสมก.) เพิ่มภายในสถานีขนส่งผู้โดยสารกรุงเทพ (จตุจักร) หรือ หมอชิต 2 เพื่ออำนวยความสะดวกให้กับประชาชนที่เดินทางจากต่างจังหวัดเข้ากรุงเทพฯ ให้สามารถเดินทางได้อย่างต่อเนื่อง โดยบริษัท ขนส่ง จำกัด (บขส.) ได้อำนวยความสะดวกด้านสถานที่จอดรถโดยสาร ชานชาลาขาเข้า สถานีขนส่งผู้โดยสารกรุงเทพ (จตุจักร) และ ขสมก. ได้จัดรถโดยสารที่วิ่งผ่านหมอชิต 2 จำนวน 12 เส้นทาง เข้ามาจอดรับ - ส่งประชาชน บริเวณชานชาลาดังกล่าว เพื่อลดเวลาเดินทางให้กับประชาชน ตามนโยบายของกระทรวงคมนาคม “Quick Win คมนาคม เพื่อความอุดมสุขของประชาชน” ในการเชื่อมต่อการเดินทางทุกรูปแบบของประชาชน
ทั้งนี้ ขสมก. ได้เปิดให้บริการรถโดยสารเชื่อมต่อการเดินทางแล้ว ตั้งแต่วันที่ 9 ธันวาคม 2566 โดยให้บริการตั้งแต่เวลา 04.00 - 20.00 น. ผลสำรวจการให้บริการรถโดยสารในช่วงที่ผ่านมาพบว่า ได้รับการตอบรับจากประชาชนผู้ใช้บริการเป็นอย่างดี ซึ่งรถโดยสารทั้ง 12 เส้นทาง มีรายละเอียด ดังนี้
1. สาย 3 หมอชิต 2 - คลองสาน
2. สาย 16 หมอชิต 2 - สุรวงศ์
3. สาย 49 สถานีกลางกรุงเทพอภิวัฒน์ - หมอชิต 2 - หัวลำโพง
4. สาย 77 หมอชิต 2 - สาธุประดิษฐ์
5. สาย 96 หมอชิต 2 - สถานีรถไฟฟ้าจตุจักร - มีนบุรี
6. สาย 134 หมอชิต 2 - บัวทองเคหะ
7. สาย 136 หมอชิต 2 - อู่คลองเตย
8. สาย 138 หมอชิต 2 - ท่าน้ำพระประแดง
9. สาย 145 หมอชิต 2 - สมุทรปราการ
10. สาย 509 หมอชิต 2 - อู่บางแค
11. สาย 536 หมอชิต 2 - ปากน้ำ  (ทางด่วน)
12. สาย A1 หมอชิต 2 - สถานีรถไฟฟ้าจตุจักร - ท่าอากาศยานดอนเมือง

ที่มา : https://www.thaigov.go.th/news/contents/details/76099