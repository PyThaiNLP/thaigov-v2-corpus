รัฐบาลไทย-ข่าวทำเนียบรัฐบาล-ปลัดมหาดไทย ปลื้ม FAO ชื่นชม มท. จัดงานวันดินโลกเป็นที่ประจักษ์ สร้างกระแสการตื่นตัวด้านการจัดการดินที่ยั่งยืนทั่วทั้งประเทศในระดับ World Class และยืนยันพร้อมขับเคลื่อนกิจกรรม


วันพฤหัสบดีที่ 14 ธันวาคม 2566
14/12/2566
พิมพ์
ปลัดมหาดไทย ปลื้ม FAO ชื่นชม มท. จัดงานวันดินโลกเป็นที่ประจักษ์ สร้างกระแสการตื่นตัวด้านการจัดการดินที่ยั่งยืนทั่วทั้งประเทศในระดับ World Class และยืนยันพร้อมขับเคลื่อนกิจกรรม
ปลัดมหาดไทย ปลื้ม FAO ชื่นชม มท. จัดงานวันดินโลกเป็นที่ประจักษ์ สร้างกระแสการตื่นตัวด้านการจัดการดินที่ยั่งยืนทั่วทั้งประเทศในระดับ World Class และยืนยันพร้อมขับเคลื่อนกิจกรรมวันดินโลก World Soil Day ต่อเนื่อง สู่การสร้างคุณภาพชีวิตที่ยั่งยืน
ปลัดมหาดไทย ปลื้ม FAO ชื่นชม มท. จัดงานวันดินโลกเป็นที่ประจักษ์ สร้างกระแสการตื่นตัวด้านการจัดการดินที่ยั่งยืนทั่วทั้งประเทศในระดับ World Class และยืนยันพร้อมขับเคลื่อนกิจกรรมวันดินโลก World Soil Day ต่อเนื่อง สู่การสร้างคุณภาพชีวิตที่ยั่งยืน ด้วยการ Kick off พร้อมกันทุกจังหวัดทั่วประเทศ 15 ธ.ค. นี้
วันนี้ (14 ธ.ค. 66) นายสุทธิพงษ์ จุลเจริญ ปลัดกระทรวงมหาดไทย ได้กล่าวถึง ความสำเร็จในการจัดกิจกรรมวันดินโลก World Soil Day ของกระทรวงมหาดไทย ในปี พ.ศ. 2565 ที่ผ่านมาอย่างปลื้มปิติว่า องค์การอาหารและการเกษตรแห่งสหประชาชาติ (Food and Agriculture Organization of the United Nations, FAO) โดยสำนักงานเลขาธิการสมัชชาความร่วมมือทรัพยากรดินโลก (Global Soil Partnership: GSP) ได้ส่งข้อความผ่านทาง E-mail แสดงความขอบคุณสำหรับความพยายามและความทุ่มเทอย่างยิ่งของกระทรวงมหาดไทยและภาคีเครือข่าย ในการสร้างความตระหนักรู้ ภายใต้แนวคิด อาหารก่อกำเนิดเกิดจากดิน (Soils, where food begins) โดยได้ขับเคลื่อนกิจกรรมร่วมกับผู้ว่าราชการจังหวัด นายอำเภอ และเครือข่ายกลไกการทำงานของกระทรวงมหาดไทยทั่วประเทศ ในหัวข้อกิจกรรม ดินดี อาหารดี สุขภาพดี ชีวีมีสุข "Great food from good soil for better life" ซึ่งสามารถสะท้อนความเข้าใจถึงคุณค่าความสำคัญของทรัพยากรดินที่มีบทบาทสำคัญในชีวิตของเราอย่างแท้จริง ทำให้ส่งผลกระทบในวงกว้างทั่วทั้งประเทศไทยตามที่ปรากฏบนแผนที่การจัดกิจกรรมของ FAO
นายสุทธิพงษ์ จุลเจริญ ปลัดกระทรวงมหาดไทย กล่าวว่า องค์การอาหารและการเกษตรแห่งสหประชาชาติ (Food and Agriculture Organization of the United Nations, FAO) โดยสำนักงานเลขาธิการสมัชชาความร่วมมือทรัพยากรดินโลก (Global Soil Partnership: GSP) ยังได้แสดงความยินดีกับความสำเร็จของการรณรงค์ใน 76 จังหวัด 878 อำเภอ โดยความร่วมมือกับผู้ว่าราชการจังหวัด นายอำเภอ และภาคีเครือข่ายที่ร่วมสนับสนุนการจัดงานของกระทรวงมหาดไทย สามารถสร้างผลกระทบเป็นวงกว้างทั่วทั้งประเทศไทยได้อย่างเป็นที่ประจักษ์ เพื่อสร้างความตระหนักรู้เกี่ยวกับความสำคัญของทรัพยากรดิน รวมถึงการส่งเสริมและกระตุ้นให้เกิดการจัดการดินที่ยั่งยืน ซึ่งเป็นสิ่งที่น่ายกย่องอย่างแท้จริง
นายสุทธิพงษ์ จุลเจริญ ปลัดกระทรวงมหาดไทย ได้กล่าวต่ออีกว่า สิ่งที่เป็นที่เป็นความประทับใจส่วนตัว คือ ความสามัคคี และความเป็นน้ำหนึ่งใจเดียวกันของพี่น้องชาวมหาดไทยทุกกรม ทั้งกรมการปกครอง กรมที่ดิน กรมการพัฒนาชุมชน กรมส่งเสริมการปกครองท้องถิ่น กรมป้องกันและบรรเทาสาธารณภัย กรมโยธาธิการและผังเมือง และทุกรัฐวิสาหกิจ ทั้งการไฟฟ้านครหลวง การไฟฟ้าส่วนภูมิภาค การประปานครหลวง การประปาส่วนภูมิภาค องค์การตลาด องค์การจัดการน้ำเสีย รวมถึงองค์กรปกครองส่วนท้องถิ่นทุกแห่ง สถาบันเทคโนโลยีพระจอมเกล้าเจ้าคุณทหารลาดกระบัง (สจล.) ตลอดจนภาคีเครือข่ายของกระทรวงมหาดไทยทุกท่าน ที่ร่วมหัวจมท้ายร่วมกันขับเคลื่อนการสร้างความตระหนักรู้ในทรัพยากรดินตามเงื่อนไขของกฎและกติกาของโลกที่ทาง FAO กำหนด จนเกิดผลสำเร็จที่เป็นที่ประจักษ์แก่สายตาประชาคมโลก โดยคณะทำงานขับเคลื่อนกิจกรรมวันดินโลกของกระทรวงมหาดไทยได้รวบรวมและประมวลผล เพื่อจัดทำรูปเล่มรายงานผลการจัดกิจกรรมเพื่อสมัครขอรับรางวัลวันดินโลก “King Bhumibol World Soil Day Award ประจำปี 2566” ขององค์การสหประชาชาติ (United Nations, UN) ซึ่งทาง FAO โดย GSP ได้กล่าวว่า รูปเล่มรายงานดังกล่าวสร้างความประทับใจเป็นอย่างยิ่ง โดยสามารถแสดงให้เห็นถึงความมุ่งมั่นในการจัดกิจกรรมที่โดดเด่นและการมีส่วนร่วมอันล้ำค่า สอดคล้องกับวัตถุประสงค์ระดับโลกในการรณรงค์สร้างความตระหนักรู้ในทรัพยากรดินเทียบเท่ากับมาตรฐานสากล พร้อมทั้งชื่นชมในการเป็นหน่วยงานต้นแบบที่ดี ซึ่งถือเป็นข้อพิสูจน์ถึงความทุ่มเทของกระทรวงมหาดไทย ที่ทำให้ประจักษ์ว่าประเทศไทยได้สร้างผลกระทบเชิงบวกในระดับโลก และทาง FAO โดย GSP หวังว่าจะได้เห็นความสำเร็จที่สร้างผลกระทบสูงตามแนวคิด Change for Good ในอนาคต ที่นำไปสู่ Momentum for Change อย่างแท้จริง สำหรับผู้ที่สนใจอ่านรูปเล่มรายงานการขับเคลื่อนกิจกรรมวันดินโลกของกระทรวงมหาดไทยสามารถคลิ้กได้ที่ลิงค์ https://online.anyflip.com/hrmqv/cais/mobile/index.html
นายสุทธิพงษ์ จุลเจริญ ปลัดกระทรวงมหาดไทย กล่าวว่า เป็นที่ทราบกันดีว่า วันดินโลก ตรงกับวันที่ 5 ธันวาคมของทุกปี ซึ่งทางองค์การสหประชาชาติได้มีมติเมื่อวันที่ 20 ธันวาคม 2556 ประกาศรับรองให้วันที่ 5 ธันวาคม ของทุกปี เป็นวันดินโลก ทำให้วันดินโลกได้รับการเฉลิมฉลองจากทั่วโลกในทุก ๆ ปี เพื่อน้อมรำลึกถึงพระมหากรุณาธิคุณ และเพื่อถวายสดุดีพระเกียรติคุณ พระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร “พระบิดาแห่งวันดินโลก” ที่ทรงศึกษาค้นคว้าวิธีการจัดการทรัพยากรดินอย่างยั่งยืน นำมาซึ่งความเป็นอยู่ที่ดีของปวงชนชาวไทยทุกหมู่เหล่า สร้างความมั่นคงและสามารถยกระดับคุณภาพชีวิตของพี่น้องประชาชนให้มีความยั่งยืนในทุกมิติอย่างแท้จริง สอดคล้องกับเป้าหมายการพัฒนาที่ยั่งยืน (SDGs) ทั้ง 17 ข้อ ขององค์การสหประชาชาติ ทำให้ตนรู้สึกมีความยินดีเป็นอย่างยิ่งที่ FAO เห็นถึงความตั้งใจและความทุ่มเทเสียสละของคณะผู้จัดงานทุกท่าน ภายใต้หัวข้อ ดินดี อาหารดี สุขภาพดี ชีวีมีสุข "Great food from good soil for better life" ผู้อยู่เบื้องหลังความสำเร็จในการขับเคลื่อนกิจกรรมของกระทรวงมหาดไทยในปีที่ผ่านมา
“เนื่องในโอกาสครบรอบ 10 ปีวันดินโลกในปี พ.ศ. 2565 ในที่ผ่านมา และในโอกาสมหามงคลพระบาทสมเด็จพระเจ้าอยู่หัวจะทรงเจริญพระชนมายุครบ 6 รอบ 72 พรรษา วันที่ 28 กรกฎาคม 2567 กระทรวงมหาดไทยมีความมุ่งมั่นที่จะสืบสาน รักษา และต่อยอด พระราชปณิธาน "ประเทศชาติมั่นคง ประชาชนมีความสุข แก้ไขในสิ่งผิด สืบสานในพระราชปณิธาน ภายใต้ปรัชญาของเศรษฐกิจพอเพียง" ด้วยการขับเคลื่อนกิจกรรมการสร้างความตระหนักรู้ในทรัพยากรดิน ในปี 2566 ภายใต้แนวคิด ดินดี น้ำดี ชีวีมีสุข อย่างยั่งยืน (Sustainable Soil and Water for better life) ซึ่งสอดคล้องกับธีมการขับเคลื่อนของ FAO ในหัวข้อ Soil and Water: a source of life ให้เป็นไปอย่างต่อเนื่อง เพื่อนำไปสู่การจัดการดิน น้ำ ป่า และความหลากหลายทางพันธุกรรมพืชและสัตว์ ที่เริ่มจากการพัฒนาและสร้างความสามัคคีของคนให้ร่วมกันลงมือทำตามหลัก บวร. บรม. ครบ. เข้าฟื้นฟูแม่น้ำลำคลองและแหล่งน้ำสำคัญในทุกจังหวัดตามแนวพระราชดำริของพระบาทสมเด็จพระเจ้าอยู่หัว เช่น คลองแม่ข่า คลองเปรมประชากร คลองแสนแสบ บึงบอระเพ็ด บึงสีไฟ ฯลฯ เพื่อสร้างสภาพแวดล้อมที่ยั่งยืนให้แก่บ้านเกิดเมืองนอน สามารถยกระดับคุณภาพชีวิตพี่น้องประชาชนได้อย่างยั่งยืน เกิดการสร้างงาน สร้างอาชีพ สร้างรายได้ ยกระดับเศรษฐกิจฐานราก ขจัดความยากจน เกิดการรวมกลุ่มเพื่อสร้างสรรค์สิ่งดี ๆ และขยายผลความสำเร็จจากจุดเล็ก ๆ (ระดับจุลภาค) เพื่อสร้างความเปลี่ยนแปลงไปในระดับที่ใหญ่ขึ้นต่อ ๆ ไป (ระดับมหภาค) อันจะก่อให้เกิดภูมิคุ้มกันที่เข้มแข็งไม่ให้คนในสังคมชุมชนไปยุ่งเกี่ยวกับสิ่งเสพติด หรืออบายมุขทั้งหลาย
เพื่อเป็นการเฉลิมฉลองวันดินโลก กระทรวงมหาดไทยจะมีการจัดกิจกรรม Kick off การขับเคลื่อนกิจกรรมภายใต้แนวคิดดังกล่าวในระหว่างวันที่ 14 - 15 ธันวาคม 2566 ที่อำเภอแม่แจ่ม จังหวัดเชียงใหม่ ซึ่งกระทรวงมหาดไทยและสถาบันเทคโนโลยีพระจอมเกล้าเจ้าคุณทหารลาดกระบัง ร่วมกับพี่น้องอำเภอแม่แจ่ม และเครือข่าย 7 ภาคี จัดทำฝายต้นน้ำลำธารตามแนวพระราชดำริ ภายใต้ โครงการ “106,000 ฝาย ถวายพ่อของแผ่นดิน” เพื่อน้อมรำลึกพระมหากรุณาธิคุณพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร “พระบิดาแห่งวันดินโลก” และเฉลิมพระเกียรติพระบาทสมเด็จพระเจ้าอยู่หัว เนื่องในโอกาสมหามงคลเฉลิมพระชนมพรรษา 6 รอบ 28 กรกฎาคม 2567
สำหรับผู้สนใจสามารถร่วมเป็นส่วนหนึ่งของกิจกรรมการ Kick off วันดินโลกของกระทรวงมหาดไทย ประจำปี 2566 ระหว่างวันที่ 14-15 ธันวาคม 2566 มีการดำเนินกิจกรรมต่างๆมากมายในพื้นที่ วัดเจียง โรงเรียนราชประชานุเคราะห์ 31 วัดเหล่าป่าตาล รวมไปถึงบริเวณหน้าที่ว่าการอำเภอแม่แจ่ม และในวันที่ 15 ธันวาคม 2566 เวลา 07.30 น. เป็นต้นไป จะมีการเดินขบวนรณรงค์ แบ่งออกเป็น 4 ทิศ ประกอบด้วย 1) ขบวนการบูชาป่า ทิศใต้ (วัดพระธาตุช่างเคิ่ง - อำเภอแม่แจ่ม) 2) ขบวนอนุรักษ์ดิน ทิศเหนือ (วัดเจียง - อำเภอแม่แจ่ม) 3) ขบวนรู้รักษ์สามัคคี ทิศตะวันออก (วัดบุปผาราม - อำเภอแม่แจ่ม) และ 4) ขบวนอนุรักษ์น้ำ ทิศตะวันตก (ศูนย์หัตถกรรมผ้าตีนจก - อำเภอแม่แจ่ม) พร้อมการร่วมกันประกาศเจตนารมณ์วันดินโลก World Soil Day ของกระทรวงมหาดไทย ประจำปี 2566 ณ ที่ว่าการอำเภอแม่แจ่ม เพื่อ Kick off การขับเคลื่อนกิจกรรมวันดินโลกในพื้นที่ 76 จังหวัด 878 อำเภอ ภายใต้เงื่อนไข กฎและกติกาสากลระดับโลก ตามที่ FAO กำหนด ตลอดทั้งปีต่อไป” นายสุทธิพงษ์ฯ กล่าวในช่วงท้าย

ที่มา : https://www.thaigov.go.th/news/contents/details/76106