รัฐบาลไทย-ข่าวทำเนียบรัฐบาล-​รัฐบาลเชิญชวนท่องเที่ยว เปิดประสบการณ์ชมทัศนียภาพ “อารามอร่าม 10 วัด” ประดับไฟฉลองต้อนรับเทศกาลปีใหม่ ระหว่างวันที่ 24 ธ.ค. 66 – 2 ม.ค. 67


วันพฤหัสบดีที่ 14 ธันวาคม 2566
14/12/2566
พิมพ์
​รัฐบาลเชิญชวนท่องเที่ยว เปิดประสบการณ์ชมทัศนียภาพ “อารามอร่าม 10 วัด” ประดับไฟฉลองต้อนรับเทศกาลปีใหม่ ระหว่างวันที่ 24 ธ.ค. 66 – 2 ม.ค. 67
​รัฐบาลเชิญชวนท่องเที่ยว เปิดประสบการณ์ชมทัศนียภาพ “อารามอร่าม 10 วัด” ประดับไฟฉลองต้อนรับเทศกาลปีใหม่ ระหว่างวันที่ 24 ธ.ค. 66 – 2 ม.ค. 67
วันที่ 14 ธันวาคม 2566 นายคารม พลพรกลาง รองโฆษกประจำสำนักนายกรัฐมนตรี เปิดเผยว่า รัฐบาล โดยกรมการศาสนา กระทรวงวัฒนธรรม ดำเนินนโยบายขับเคลื่อน Soft Power ภายใต้เทศกาล Thailand Winter Festivals ของรัฐบาล โดยดำเนินโครงการจาริกเส้นทางบุญในมิติทางศาสนา ปีงบประมาณ พ.ศ. 2567 จัดกิจกรรม “อารามอร่าม 10 วัดและพิพิธภัณฑสถานแห่งชาติ” ซึ่งเป็นศาสนสถานที่มีสิ่งศักดิ์สิทธิ์สำคัญ มีรูปแบบสถาปัตยกรรมและศิลปกรรมอันทรงคุณค่า ในระหว่างวันที่ 24 ธ.ค. 66 – 2 ม.ค. 67 โดยสามารถเยี่ยมชมและสักการะสิ่งศักดิ์สิทธิ์ ตั้งแต่เวลา 08.00 – 18.00 น. หรือตามที่วัดเห็นสมควร และชมความวิจิตรงดงามของวิหารที่ประดับด้วยแสงไฟ รวมทั้งพิพิธภัณฑสถานแห่งชาติ พระนคร และพระที่นั่งพุทไธสวรรย์ ตั้งแต่เวลา 18.00 – 21.00 น. หรือตามที่วัดเห็นสมควร
นายคารม กล่าวว่า เพื่อเป็นการส่งมอบความสุขให้แก่นักท่องเที่ยวในช่วงส่งท้ายปีเก่า ต้อนรับปีใหม่ที่กำลังจะมาถึงนี้ ขอเชิญชวนพุทธศาสนิกชนและนักท่องเที่ยวให้มาร่วมสัมผัสประสบการณ์ใหม่ ผ่านการชมทัศนียภาพของวัด โบราณสถาน และสถานที่สำคัญต่าง ๆ ที่มีความงดงามแตกต่างกันทั้งในช่วงเวลากลางวันและช่วงค่ำ จำนวน 10 วัด ดังนี้ 1) วัดราชบพิธสถิตมหาสีมาราม 2) วัดไตรมิตรวิทยาราม 3) วัดพระเชตุพนวิมลมังคลาราม 4) วัดประยุรวงศาวาส 5) วัดมหาธาตุยุวราชรังสฤษฎิ์ 6) วัดสุทัศนเทพวราราม 7) วัดอรุณราชวราราม 8) วัดเบญจมบพิตรดุสิตวนาราม 9) วัดราชนัดดาราม 10) วัดระฆังโฆสิตาราม และพิพิธภัณฑสถานแห่งชาติ พระนคร
“เชิญชวนนักท่องเที่ยวสักการะสิ่งศักดิ์สิทธิ์ เพลิดเพลินไปกับความวิจิตรงดงามของวัดยามค่ำคืน เพื่อส่งเสริมให้ประชาชนได้ใกล้ชิดพระพุทธศาสนา สืบสานวิถีพุทธ เรียนรู้วัฒนธรรมและวิถีชีวิตชุมชนรอบวัด เปิดประสบการณ์การท่องเที่ยวรูปแบบใหม่ผ่านการชมทัศนียภาพของวัด โบราณสถาน และสถานที่สำคัญต่าง ๆ ที่มีความงดงามแตกต่างกันทั้งในช่วงเวลากลางวันและช่วงค่ำ เพื่อเสริมสิริมงคลแก่ตัวเองและครอบครัว“นายคารม ย้ำ

ที่มา : https://www.thaigov.go.th/news/contents/details/76093