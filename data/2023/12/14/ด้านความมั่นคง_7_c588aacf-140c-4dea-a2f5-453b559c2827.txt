รัฐบาลไทย-ข่าวทำเนียบรัฐบาล-โฆษกมหาดไทยเชิญชวนภาคเอกชนใช้แอปพลิเคชัน ThaID พิสูจน์ ยืนยันตัวตนผู้รับบริการ กรณีไม่สามารถตรวจบัตรประชาชนตัวจริง ย้ำ น่าเชื่อถือ ใช้งานง่าย ไม่ยุ่งยาก


วันพฤหัสบดีที่ 14 ธันวาคม 2566
14/12/2566
พิมพ์
โฆษกมหาดไทยเชิญชวนภาคเอกชนใช้แอปพลิเคชัน ThaID พิสูจน์ ยืนยันตัวตนผู้รับบริการ กรณีไม่สามารถตรวจบัตรประชาชนตัวจริง ย้ำ น่าเชื่อถือ ใช้งานง่าย ไม่ยุ่งยาก
โฆษกกระทรวงมหาดไทยเชิญชวนภาคเอกชนใช้แอปพลิเคชัน ThaID พิสูจน์ ยืนยันตัวตนผู้รับบริการ กรณีไม่สามารถตรวจบัตรประชาชนตัวจริง ย้ำ น่าเชื่อถือ ใช้งานง่าย ไม่ยุ่งยาก
น.ส.ไตรศุลี ไตรสรณกุล เลขานุการ รมว.มหาดไทย และ โฆษกกระทรวงมหาดไทย กล่าวว่า กรมการปกครอง กระทรวงมหาดไทย ได้พัฒนาแอปพลิเคชัน ThaiD เพื่อให้ประชาชนแสดงบัตรประชาชนในรูปแบบดิจิทัล หรือ Digital ID ในการพิสูจน์และยืนยันตัวตนได้ เป็นการอำนวยความสะดวก สบาย สอดคล้องกับวิถีชีวิตที่ประชาชนมีการใช้ระบบดิจิทัลมากขึ้น ซึ่งที่ผ่านมากระทรวงมหาดไทยได้มีการประชาสัมพันธ์เชิญชวน ทำให้ทั้งหน่วยงานรัฐและเอกชน มีการใช้แอปพลิเคชัน ThaID เพื่อการพิสูจน์หรือยืนยันตัวตนเพิ่มขึ้นอย่างต่อเนื่อง
อย่างไรก็ตาม กระทรวงมหาดไทยยังอยากเชิญชวนกลุ่มผู้ให้บริการในภาคเ อกชนให้มีการใช้แอปพลิเคชัน ThaID เพิ่มขึ้นด้วย อาทิ ผู้ประกอบการสถานบริการซึ่งต้องตรวจสอบอายุผู้เข้ารับบริการที่ต้องไม่เป็นผู้ต่ำกว่า 20 ปี ในกรณีที่ไม่สามารถตรวจสอบบัตรประจำตัวประชาชนตัวจริงได้ สามารถจะการตรวจสอบผ่านแอปพลิเคชัน ThaID เนื่องจากเป็นช่องทางการตรวจพิสูจน์ยืนยันตัวตนที่น่าเชื่อถือทัดเทียมกับบัตรประจำตัวประชาชนตัวจริง โดยในการตรวจสอบจะต้องให้ผู้ต้องการแสดงบัตรประชาชนเปิดให้ดูจากแอปพลิเคชันเท่านั้น จะต้องไม่ใช่การถ่ายภาพ แคปจากหน้าจอคอมพิวเตอร์ หรือโทรศัพท์มือถือ
“ปัจจุบันหน่วยงานรัฐทุกหน่วยงานยอมรับการแสดงบัตรประชาชนผ่านแอปพลิเคชัน ThaID ในการพิสูจน์และยืนยันตัวตนเพื่อใช้บริการหรือการตรวจสอบต่างๆ รวมถึงการแสดงตัวก่อนขึ้นเครื่องบินด้วย จึงขอแนะนำภาคเอกชนรวมถึงสถานบริการที่ต้องตรวจสอบบัตรประชาชนผู้เข้าใช้บริการ ให้ตรวจสอบผ่านแอปพลิเคชัน ThaID เพื่อความน่าเชื่อถือ ซึ่งระบบก็ได้รับการออกแบบมาให้ใช้งานง่ายไม่ยุ่งยาก” น.ส.ไตรศุลี กล่าว
โฆษกกระทรวงมหาดไทย กล่าวว่า พร้อมกันนี้กระทรวงมหาดไทยขอชวนประชาชนทั่วไปดาวน์โหลดแอปพลิเคชัน ThaID ติดตั้งในเครื่องมือสื่อสารไว้ เพื่อความสะดวกสบายและช่วยตัดปัญหาการหลงลืมบัตรตัวจริง สามารถเปิดแสดงบัตรประจำตัวประชาชนแบบดิจิทัลได้ทุกที่ทุกเวลา
สำหรับขั้นตอนการใช้บริการแอปพลิเคชัน ThaID สามารถดาวน์โหลดแอปพลิเคชัน ทั้ง App Store ในระบบไอโอเอส (IOS) และ Play Store ในระบบแอนด์ดรอย (Android) จากนั้นสามารถลงทะเบียนได้ทั้งตนเองตามขั้นตอนที่แนะนำในแอปพลิเคชัน และเจ้าหน้าที่ ณ ที่ว่าการอำเภอ หรือสำนักงานเขตทั่วประเทศ
น.ส.ไตรศุลี กล่าวว่า ปัจจุบันระบบบริการที่ยืนยันตัวตนด้วยแอปพลิเคชัน ThaID มีหลากหลายบริการ ตัวอย่างเช่น งานทะเบียนออนไลน์ ระบบกลางการให้บริการภาครัฐ กรมการปกครอง ยื่นภาษีออนไลน์ กรมสรรพกร ระบบ Health Link สถาบันส่งเสริมการวิเคราะห์และบริหารข้อมูลขนาดใหญ่ภาครัฐ (สวข.) ระบบยื่นคำขอรับเด็กเป็นบุตรบุญธรรม แอปพลิเคชันเงินเด็ก กรมกิจการเด็กและเยาวชน ระบบการเข้าชื่อเสนอกฎหมาย สำนักเลขาธิการสภาผู้แทนราษฎร ระบบจองหมายเลขทะเบียนรถยนต์ กรมขนส่งทางบก ระบบ LandsMaps กรมที่ดิน แอปพลิเคชัน "ทางรัฐ" สำนักงานพัฒนาระบบรัฐบาลดิจิทัล ระบบร้องทุกข์ผู้บริโภค สำนักงานคณะกรรมการคุ้มครองผู้บริโภค เป็นต้น
ทั้งนี้ สามารถศึกษาข้อมูลการใช้บริการแอปพลิเคชัน ThaID เพิ่มเติมที่ https://www.bora.dopa.go.th/app-thaid/

ที่มา : https://www.thaigov.go.th/news/contents/details/76107