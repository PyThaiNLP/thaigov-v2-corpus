รัฐบาลไทย-ข่าวทำเนียบรัฐบาล-เริ่มแล้ว ไม่เผานา ไม่ก่อฝุ่นพิษ PM2.5 เปลี่ยนฟางข้าวเป็นทอง สู่เมืองปทุมธานีไร้ควัน


วันพฤหัสบดีที่ 14 ธันวาคม 2566
14/12/2566
พิมพ์
เริ่มแล้ว ไม่เผานา ไม่ก่อฝุ่นพิษ PM2.5 เปลี่ยนฟางข้าวเป็นทอง สู่เมืองปทุมธานีไร้ควัน
เริ่มแล้ว ไม่เผานา ไม่ก่อฝุ่นพิษ PM2.5 เปลี่ยนฟางข้าวเป็นทอง สู่เมืองปทุมธานีไร้ควัน
วันนี้ (14 ธ.ค. 66) เวลา 13.00 น. นายกิตติรัตน์ ณ ระนอง ประธานที่ปรึกษาของนายกรัฐมนตรี นายไชยา พรหมา รัฐมนตรีช่วยว่าการกระทรวงเกษตรและสหกรณ์ พร้อมด้วยนายภาสกร บุญญลักษม์ ผู้ว่าราชการจังหวัดปทุมธานี นางศศิธร ชาญประเสริฐ เกษตรจังหวัดปทุมธานี ร่วมเป็นสักขีพยานพิธีลงนามบันทึกความร่วมมือ เพื่อเป็นหลักฐานการแสดงเจตนาจัดการเศษวัสดุเหลือใช้ทางการเกษตร ทดแทนการเผาทำลาย เพื่อปรับปรุงสภาพ-เพิ่มความอุดมสมบูรณ์ให้แก่ดิน ป้องกันการเผาเศษวัสดุเหลือใช้ทางการเกษตร ลดปัญหามลพิษทางอากาศ โดยเฉพาะฝุ่นพิษ PM2.5 ที่จะถูกปล่อยสู่บรรยากาศ มุ่งสู่การทำการเกษตรปลอดการเผา เป็นมิตรกับสิ่งแวดล้อมที่แปลงนาสาธิต หมู่ที่ 2 ตำบลบ้านฉาง อำเภอเมือง จังหวัดปทุมธานี
ภายในงาน ได้สาธิตการใช้นวัตกรรมย่อยสลายตอชังข้าว ด้วยจุลินทรีย์ที่มีประโยชน์ เปลี่ยนฟางให้เป็นปุ๋ย-อินทรีย์วัตถุให้กับดิน ซึ่งมีความสำคัญต่อการเพิ่มผลผลิต และสาธิตการเปลี่ยนฟางข้าวเป็นทอง ด้วยเครื่องจักรผลิตเชื้อเพลิงชีวมวลอัดเม็ด เพื่อเป็นทางเลือกในการจัดการเศษวัสดุเหลือใช้ทางการเกษตร ทดแทนการเผาทำลาย ไม่ก่อให้เกิดมลพิษทางอากาศ
นายกิตติรัตน์ กล่าวในพิธีลงนามบันทึกความร่วมมือส่งเสริมการทำเกษตรปลอดเผาว่า การนำนวัตกรรมมาช่วยแก้ไขปัญหาฝุ่นพิษ PM 2.5 เพิ่มผลผลิตต่อไร่ รัฐบาลได้รับความร่วมมืออย่างมากจากหลายหน่วยงาน และได้มีใช้ในแปลงทดลอง-แปลงขยายผล หลายครั้ง ในหลายพื้นที่ รวมถึงพื้นที่จังหวัดปทุมธานี
จนมาถึงวันนี้ นับเป็นวันเริ่มต้นหน้าประวัติศาสตร์ใหม่ จากเผาเกือบทุกแปลง กำลังไปสู่ไม่มีการเผาสักแปลง จะเป็นการคืนปุ๋ยและอินทรีย์วัตถุให้กับดิน ซึ่งมีความสำคัญต่อการเพิ่มผลผลิตให้พื้นที่ปลูกข้าว 2 แสน 3 หมื่นไร่ของจังหวัดปทุมธานีเอง และที่สำคัญไม่ก่อให้เกิดมลพิษทางอากาศ เพื่อให้พี่น้องชาวนาปทุมธานีและจังหวัดใกล้เคียง เปลี่ยนฟางข้าวเป็นทอง สู่เมืองปทุมธานีไร้ควัน คืนอากาศบริสุทธิ์ให้ทุกคน

ที่มา : https://www.thaigov.go.th/news/contents/details/76121