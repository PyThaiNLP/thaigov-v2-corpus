รัฐบาลไทย-ข่าวทำเนียบรัฐบาล-นางมนพร เจริญศรี รัฐมนตรีช่วยว่าการกระทรวงคมนาคม มอบรางวัลดีเด่นด้านความปลอดภัย (Safety Awards) ประจำปี 2566


วันพุธที่ 13 ธันวาคม 2566
นางมนพร เจริญศรี รัฐมนตรีช่วยว่าการกระทรวงคมนาคม มอบรางวัลดีเด่นด้านความปลอดภัย (Safety Awards) ประจำปี 2566
....
วันนี้ (13 ธันวาคม 2566) เวลา 13.00 น. นางมนพร เจริญศรี รัฐมนตรีช่วยว่าการกระทรวงคมนาคม เป็นประธานในพิธีมอบรางวัลดีเด่นด้านความปลอดภัย (Safety Awards) ประจำปี 2566 ให้กับเรือบรรทุกผลิตภัณฑ์ปิโตรเลียม เพื่อส่งเสริมและเป็นแรงผลักดันให้ผู้ที่ได้รับรางวัลพัฒนาเพิ่มความรู้ความสามารถด้านการบริหารจัดการความปลอดภัยและสิ่งแวดล้อม พร้อมทั้งยกระดับมาตรฐานด้านความปลอดภัยในการขนส่งของประเทศไทยสู่มาตรฐานสากล โดยมี นายสรพันธ์ คุณากรวงศ์ ผู้ช่วยเลขานุการรัฐมนตรีว่าการกระทรวงคมนาคม นายวุฒิทัต ตันติเวสส รองอธิบดีกรมธุรกิจพลังงาน นางกัณฑมาศ กฤตยานุกูล นายกสมาคมอนุรักษ์สภาพแวดล้อมของกลุ่มอุตสาหกรรมน้ำมัน สมัชชาสมาคมฯ และกรรมการบริหารสมาคมฯ เข้าร่วมพิธี ณ ห้อง Ballroom I โรงแรมเชอราตัน แกรนด์ สุขุมวิท กรุงเทพฯ
นางมนพร เจริญศรี กล่าวว่า การมอบรางวัลดีเด่นด้านความปลอดภัยให้กับเรือบรรทุกผลิตภัณฑ์ปิโตรเลียมเป็นหนึ่งในกิจกรรมที่สอดคล้องกับพันธกิจของกระทรวงคมนาคมที่จะช่วยส่งเสริมและสนับสนุน เพื่อสร้างค่านิยมที่เหมาะสมของผู้ใช้ระบบขนส่งและพัฒนาขีดความสามารถในการประกอบการให้ทุกภาคส่วนเล็งเห็นถึงความสำคัญของการปฏิบัติงานด้วยความปลอดภัย และพยายามสร้างมาตรฐานการดำเนินงาน การใส่ใจดูแลบุคลากรและเครื่องมือให้มีความพร้อมอยู่เสมอ เพื่อลดความเสี่ยงในการเกิดอุบัติเหตุระหว่างการขนส่งผลิตภัณฑ์ปิโตรเลียมทั้งทางเรือและทางรถ ทั้งต่อบุคคล ชุมชน และสิ่งแวดล้อม
กระทรวงคมนาคมในฐานะที่เป็นหน่วยงานที่กำกับดูแลการดำเนินกิจกรรมเกี่ยวกับการคมนาคมขนส่งในประเทศทั้งทางบก ราง น้ำ และอากาศ ขอแสดงความยินดีกับทุกท่านที่ได้รับรางวัล ซึ่งถือเป็นความภาคภูมิใจในการปฏิบัติงาน แสดงให้เห็นถึงการเป็นตัวอย่างที่ดีของหน่วยงานและของประเทศที่ปฏิบัติงานโดยตระหนักถึงความปลอดภัยทั้งต่อตนเองและผู้อื่น และขอให้รักษามาตรฐานในการปฏิบัติงานด้วยความปลอดภัย การมอบรางวัลฯ ในครั้งนี้จะเป็นแรงผลักดันให้ทุกฝ่ายทั้งผู้จัดงานและผู้ที่ได้รับรางวัล ได้เห็นถึงความสำคัญในการปฏิบัติงานทั้งต่อตนเองและสังคม พัฒนาศักยภาพในการป้องกันและแก้ไขปัญหาการรั่วไหลของน้ำมันลงสู่แหล่งน้ำ เพื่อลดผลกระทบที่จะมีต่อสิ่งแวดล้อม อันจะเป็นส่วนหนึ่งของการเสริมสร้างจิตสำนึกที่แสดงให้เห็นถึงความรับผิดชอบต่อสังคมและสิ่งแวดล้อมของกลุ่มอุตสาหกรรมน้ำมันต่อไป
ทั้งนี้ สมาคมอนุรักษ์สภาพแวดล้อมของกลุ่มอุตสาหกรรมน้ำมัน (Oil Industry Environmental Safety Group Association : IESG) ได้จัดพิธีมอบรางวัลดีเด่นด้านความปลอดภัย (Safety Awards) ให้กับเรือบรรทุกผลิตภัณฑ์ปิโตรเลียมเป็นประจำทุกปี ตั้งแต่ปี 2549 เป็นต้นมา โดยมีวัตถุประสงค์เพื่อพัฒนามาตรฐานความปลอดภัยในการปฏิบัติงาน สร้างมาตรการป้องกันการเกิดอุบัติภัย ลดความเสี่ยงของการเกิดอุบัติเหตุอันเนื่องจากการขนส่งผลิตภัณฑ์ปิโตรเลียมทางทะเล รณรงค์ให้ผู้ประกอบการขนส่งผลิตภัณฑ์ปิโตรเลียมทางทะเลตระหนักถึงความปลอดภัยในการขนส่งตลอดเส้นทาง ตั้งแต่จุดเริ่มต้นถึงจุดหมายปลายทาง โดยคำนึงถึงชีวิตและทรัพย์สินของผู้ที่เกี่ยวข้องและสิ่งแวดล้อม รวมทั้งส่งเสริมและเป็นแรงผลักดันให้ผู้ที่ได้รับรางวัลได้พัฒนาเพิ่มความรู้ความสามารถด้านการบริหารจัดการความปลอดภัยและสิ่งแวดล้อม และยกระดับมาตรฐานด้านความปลอดภัยในการขนส่งให้สอดคล้องกับหลักสากล
สำหรับในปี 2566 คณะอนุกรรมการงานความปลอดภัยทางทะเล (Marine Safety Sub Committee) ได้พิจารณาเรือขนส่งผลิตภัณฑ์ปิโตรเลียมที่มีคุณสมบัติเหมาะสมและผ่านเกณฑ์ตามที่กำหนด ประกอบด้วย 1) เป็นเรือที่ปฏิบัติตามกฎหมายและข้อบังคับของสมาชิก 2) ไม่เคยประสบอันตราย อันเนื่องมาจากเหตุเฉี่ยวชนเรือหรือท่าเรือ น้ำมันหกล้น เพลิงไหม้หรือเกิดความสูญเสียใดในขณะปฏิบัติภารกิจ และ 3) มีจรรยาบรรณในการทำธุรกิจ (กำหนดระยะเวลาในการพิจารณาเรือดีเด่นประจำปี 2566 ตั้งแต่วันที่ 1 ตุลาคม 2565 ถึง 30 กันยายน 2566) โดยมีเรือฯ ที่ได้รับรางวัล จำนวนทั้งสิ้น  30 ลำ แบ่งเป็น 2 ประเภทรางวัล ดังนี้
1. เรือขนส่งผลิตภัณฑ์ปิโตรเลียมที่ได้รับรางวัลดีเด่นด้านความปลอดภัย 3 ปีต่อเนื่อง (ปี 2564 - 2566) จำนวน 4 ลำ ได้แก่ M.T. B.P.P. 202, M.T. PILATUS 21, M.T. PILATUS 22 และ M.T. CHUTIPA 5
2. เรือขนส่งผลิตภัณฑ์ปิโตรเลียมดีเด่นด้านความปลอดภัย ประจำปี 2566 จำนวน 26 ลำ ได้แก่ M.T. BETTA SIERRA, M.T. BIGSEA 105, M.T. B.B.P. 202, M.T. CHUTIPA 5, M.T. D STAR, M.T. GRACE KORAKOT, M.T. H. NAKHARACH 26, M.T. LIBRA, M.T. OCEAN SYNERGY, M.T. PP 3, M.T. PHANICHA, M.T. PATARAVARIN 4, M.T. PHUBAI NADDA 1, M.T. PILATUS 21, M.T. PILATUS 22, M.T. PILATUS 36, M.T. PILATUS 44, M.T. PILATUS 51, M.T. P.R. INTER 1, M.T. SIRI PIPAT, M.T. SRI LAMPHU, M.T. SRI TAH CHANA, M.T. SRI SURAT, M.T. THANATTARA, M.T. V.L. 14 และ M.T. V.L. 22

ที่มา : https://www.thaigov.go.th/news/contents/details/76087