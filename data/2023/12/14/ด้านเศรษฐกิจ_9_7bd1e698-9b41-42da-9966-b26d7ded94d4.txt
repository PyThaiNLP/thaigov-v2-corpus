รัฐบาลไทย-ข่าวทำเนียบรัฐบาล-ออมสินเดินหน้าแก้หนี้รายย่อย ยกดอกเบี้ยค้างทั้งหมด ไม่คิดดอกเบี้ยใหม่ พร้อมจัดมาตรการ “4 ไม่” ไม่ฟ้อง ไม่ยึด ไม่ขายทอด ไม่ฟ้องล้มละลาย ขานรับนโยบายรัฐแก้ปัญหาหนี้


วันพฤหัสบดีที่ 14 ธันวาคม 2566
14/12/2566
พิมพ์
ออมสินเดินหน้าแก้หนี้รายย่อย ยกดอกเบี้ยค้างทั้งหมด ไม่คิดดอกเบี้ยใหม่ พร้อมจัดมาตรการ “4 ไม่” ไม่ฟ้อง ไม่ยึด ไม่ขายทอด ไม่ฟ้องล้มละลาย ขานรับนโยบายรัฐแก้ปัญหาหนี้
ธ.ออมสินชะลอกระบวนการดำเนินคดีตามกฎหมายกับลูกหนี้สถานะ NPLs ด้วยมาตรการ "4 ไม่" คือ ไม่ฟ้อง ไม่ยึดทรัพย์ ไม่ขายทอดตลาด และไม่ฟ้องล้มละลาย แล้วแต่กรณีว่าสถานะคดีของลูกหนี้แต่ละรายอยู่ในขั้นตอนใด โดยในการปรับโครงสร้างหนี้ธนาคารจะคิดอัตราดอกเบี้ยพิเศษ
นายวิทัย รัตนากร ผู้อำนวยการธนาคารออมสิน เปิดเผยว่า ตามที่รัฐบาลผลักดันแก้ไขปัญหาหนี้ประชาชน โดยนายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง กำหนดนโยบายให้เรื่องดังกล่าวเป็นวาระแห่งชาติ ธนาคารออมสินจึงได้เร่งดำเนินการตามข้อสั่งการของนายกฤษฎา จีนะวิจารณะ รัฐมนตรีช่วยว่าการกระทรวงการคลัง จัดทำมาตรการแก้หนี้และดำเนินการอย่างต่อเนื่อง ล่าสุด ธนาคารออกมาตรการ “แก้ไขหนี้ลูกหนี้ NPLs” ของสินเชื่อรายย่อยไม่มีหลักประกัน วงเงินกู้ไม่เกิน 1 ล้านบาท โดยจะยกเว้นดอกเบี้ยค้างชำระ ค่าธรรมเนียม และค่าใช้จ่ายอื่นให้ทั้งหมดในวันที่ลูกหนี้ทำสัญญาปรับโครงสร้างหนี้ ส่วนยอดหนี้ที่เหลือธนาคารจะปรับลดเงินงวดผ่อนชำระเพื่อช่วยเหลือลูกหนี้ โดยการลดอัตราดอกเบี้ยในปีแรกลงเหลือ 0% ต่อปี แล้วนำเงินงวดที่ลูกหนี้จ่ายชำระไปตัดยอดเงินต้นทั้งจำนวน จากนั้นในปีที่ 2 เป็นต้นไป คิดอัตราดอกเบี้ยคงที่ 3% ต่อปี ตลอดอายุสัญญา ซึ่งคาดว่าจะช่วยให้ลูกหนี้มีเงินคงเหลือเพียงพอเป็นค่าใช้จ่ายในการดำรงชีพ และยังคงสถานะหนี้ชั้นปกติ ไม่เสียประวัติเครดิต ทำให้ในอนาคตยังสามารถทำธุรกรรมทางการเงินได้ ทั้งนี้ ธนาคารจะจัดส่ง Notification ผ่าน MyMo / SMS และจดหมายเชิญลูกหนี้เข้าร่วมมาตรการ โดยลงทะเบียนได้ทางเว็บไซต์ www.gsb.or.th และที่แอป MyMo ตั้งแต่วันที่ 20 ธันวาคม 2566 ถึงวันที่ 28 กุมภาพันธ์ 2567 และทำสัญญาปรับโครงสร้างหนี้ภายในวันที่ 31 มีนาคม 2567
นอกจากนั้น ธนาคารจะชะลอกระบวนการดำเนินคดีตามกฎหมายกับลูกหนี้สถานะ NPLs ด้วยมาตรการ "4 ไม่" คือ ไม่ฟ้อง ไม่ยึดทรัพย์ ไม่ขายทอดตลาด และไม่ฟ้องล้มละลาย แล้วแต่กรณีว่าสถานะคดีของลูกหนี้แต่ละรายอยู่ในขั้นตอนใด โดยในการปรับโครงสร้างหนี้ธนาคารจะคิดอัตราดอกเบี้ยพิเศษตามเงื่อนไข และให้ผ่อนชำระได้สูงสุด 10 ปี กำหนดทำสัญญาปรับโครงสร้างหนี้ภายในวันที่ 31 มีนาคม 2567 เช่นกัน
สอบถามรายละเอียดเพิ่มเติมได้ที่ GSB Contact Center โทร. 1115 และที่ facebook : GSB Society

ที่มา : https://www.thaigov.go.th/news/contents/details/76128