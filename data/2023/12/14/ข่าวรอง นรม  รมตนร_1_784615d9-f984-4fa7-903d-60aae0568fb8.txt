รัฐบาลไทย-ข่าวทำเนียบรัฐบาล-“พวงเพ็ชร ”เอาจริง ลั่นเช็คบิลสถานะกองทุนหมู่บ้าน  ดันคนรุ่นใหม่คุมกองทุนทั่วประเทศ


วันพฤหัสบดีที่ 14 ธันวาคม 2566
14/12/2566
พิมพ์
“พวงเพ็ชร ”เอาจริง ลั่นเช็คบิลสถานะกองทุนหมู่บ้าน  ดันคนรุ่นใหม่คุมกองทุนทั่วประเทศ
“พวงเพ็ชร ”เอาจริง ลั่นเช็คบิลสถานะกองทุนหมู่บ้าน  ดันคนรุ่นใหม่คุมกองทุนทั่วประเทศ
วันนี้ (14 ธันวาคม 2566) เวลา 10.00 น. นางพวงเพ็ชร ชุนละเอียด รัฐมนตรีประจำสำนักนายกรัฐมนตรี เป็นประธานการประชุมคณะอนุกรรมการบริหารกองทุนหมู่บ้านและชุมชนเมืองแห่งชาติ ครั้งที่ 1/2566 โดยมี นายวราวุธ ยันต์เจริญ ผู้ช่วยรัฐมนตรีประจำสำนักนายกรัฐมนตรี นายกฤช เอื้อวงศ์ ที่ปรึกษารัฐมนตรีประจำสำนักนายกรัฐมนตรี นางสุภาภรณ์   คงวุฒิปัญญา เลขานุการรัฐมนตรีประจำสำนักนายกรัฐมนตรี นายเบญจพล นาคประเสริฐ ผู้อำนวยการสำนักงานกองทุนหมู่บ้านและชุมชนเมืองแห่งชาติ (สทบ.) พร้อมด้วยคณะอนุกรรมการเข้าร่วม
วันนี้ถือเป็นครั้งแรกที่คณะอนุกรรมการชุดใหม่ได้ประชุมร่วมกัน ซึ่งนายสมศักดิ์ เทพสุทิน รองนายกรัฐมนตรี ได้ลงนามแต่งตั้งคณะอนุกรรมการ เมื่อวันที่ 22 พฤศจิกายน 2566 โดยมี นางพวงเพ็ชร ชุนละเอียด รัฐมนตรีประจำสำนักนายกรัฐมนตรีเป็นประธาน สำนักงานกองทุนหมู่บ้านและชุมชนเมืองแห่งชาติ (สทบ.) ได้รายงานการดำเนินงานของกองทุนฯ รวมถึงโครงการสำคัญที่รัฐบาลขับเคลื่อน เช่น โครงการสร้างการรับรู้เพื่อกระตุ้นให้เกิดการลงทะเบียน และพัฒนาระบบการลงทะเบียนเข้าร่วมศูนย์บ่มเพาะ One Family One Soft Power (OFOS) ภายใต้ยุทธศาสตร์ซอฟท์พาวเวอร์แห่งชาติ และ โครงการ “โคเงินล้าน” นำร่อง ระยะที่ 1 รวมถึงได้รายงานการขับเคลื่อนการดำเนินงานของกองทุนชุมชนเมือง ในพื้นที่ และการดำเนินงานของกองทุนหมู่บ้านและชุมชนเมืองทั่วประเทศ
นางพวงเพ็ชร กล่าวว่า จากรายงานการดำเนินงาน พบว่ามีหลายกองทุนที่ไม่มีการดำเนินงานแล้ว  บางกองทุนประสบปัญหาและต้องการความช่วยเหลือ บางกองทุนมีการบริหารจัดการที่ดี จึงได้สั่งการให้ สทบ. เร่งดำเนินการสำรวจ เพื่อจัดระดับมาตรฐานการดำเนินงานของกองทุน คัดเกรดกองทุนทั่วประเทศ เพื่อนำมาพิจารณาแนวทางการสนับสนุนและให้ความช่วยเหลือ ส่วนกองทุนที่ No Active หรือ ไม่มีการดำเนินงานแล้ว อาจต้องพิจารณาหาตัวบทกฎหมายมาทบทวนว่าจะยุติการดำเนินงาน หรือปรับปรุงพัฒนาได้อย่างไร ทั้งนี้ ขอให้ตั้งคณะทำงานเพื่อขับเคลื่อนการดำเนินงานและติดตามสำรวจอย่างใกล้ชิด ขณะเดียวกันขอให้ทาง สทบ. ดำเนินโครงการต่างๆ ตามแนวทางการบริหารงานของรัฐบาล  “เพิ่มรายได้ให้ชุมชน” เพื่อพลิกโฉมสู่การเป็นกองทุนหมู่บ้านและชุมชนเมืองยุคใหม่ ที่ช่วยเหลือประชาชนได้อย่างแท้จริง

ที่มา : https://www.thaigov.go.th/news/contents/details/76109