รัฐบาลไทย-ข่าวทำเนียบรัฐบาล-“สุริยะ” กำชับหน่วยงานคมนาคมให้บริการ “รถสาธารณะ” ตรวจเข้มพนักงานขับรถ หากพบความผิดปกติระงับการขับทันที พร้อมเน้นย้ำความปลอดภัยของประชาชน สั่งเตรียมรถโดยสารให้เพียงพอ 


วันพฤหัสบดีที่ 14 ธันวาคม 2566
“สุริยะ” กำชับหน่วยงานคมนาคมให้บริการ “รถสาธารณะ” ตรวจเข้มพนักงานขับรถ หากพบความผิดปกติระงับการขับทันที พร้อมเน้นย้ำความปลอดภัยของประชาชน สั่งเตรียมรถโดยสารให้เพียงพอ
“สุริยะ” กำชับหน่วยงานคมนาคมให้บริการ “รถสาธารณะ” ตรวจเข้มพนักงานขับรถ - เช็กสุขภาพ - วัดไข้ หากพบความผิดปกติระงับการขับทันที พร้อมเน้นย้ำความปลอดภัยของประชาชน สั่งเตรียมรถโดยสารให้เพียงพอ อำนวยความสะดวกในการเดินทาง หวังลดอุบัติเหตุช่วงเทศกาลฯ
นายสุริยะ จึงรุ่งเรืองกิจ รัฐมนตรีว่าการกระทรวงคมนาคม เปิดเผยว่า ในช่วงเทศกาลปีใหม่ 2567 ระหว่างวันที่ 29 ธันวาคม 2566 - 4 มกราคม 2567 นั้น กระทรวงคมนาคม คาดการณ์ว่าปริมาณการเดินทางด้วยระบบขนส่งสาธารณะจะมีรวม 15.84 ล้านคน เพิ่มขึ้นเฉลี่ย 12.33% แบ่งเป็นระบบขนส่งสาธารณะในกรุงเทพฯ - ปริมณฑล 14.1 ล้านคน เพิ่มขึ้น 14.67% และการเดินทางระหว่างจังหวัด 1.8 ล้านคน ลดลง 3.34%
ทั้งนี้ ตนจึงได้กำชับหน่วยงานในสังกัดกระทรวงคมนาคมด้านการให้บริการระบบขนส่งสาธารณะ อาทิ บริษัท ขนส่ง จำกัด (บขส.) และหน่วยงานอื่น ๆ ที่เกี่ยวข้อง ให้ตรวจเข้มผู้ขับขี่รถสาธารณะ และรถสาธารณะ เพื่อความปลอดภัย และป้องกันอุบัติเหตุทางท้องถนนที่อาจจะเกิดขึ้น อีกทั้งได้กำชับให้ระบบขนส่งสาธารณะต้องมีความพร้อมในการให้บริการประชาชนอย่างเพียงพอ สะดวก ปลอดภัย และไม่มีผู้โดยสารตกค้าง
นอกจากนี้ ได้มอบหมายให้หน่วยงานที่เกี่ยวข้องจัดมาตรการคุมเข้มรถสาธารณะ เพื่อป้องกัน   การเกิดอุบัติเหตุที่อาจจะเกิดขึ้น โดยเพิ่มความเข้มงวดในการตรวจวัดระดับแอลกอฮอล์ สารเสพติด และสุขภาพ รวมถึงการตรวจวัดไข้ของพนักงานขับรถ หากพบว่ามีไข้หรือสิ่งผิดปกติกับร่างกาย จะห้ามไม่ให้ขับรถสาธารณะโดยทันที ดังนั้น ทุกหน่วยงานต้องอำนวยความสะดวกการเดินทางให้กับประชาชนในทุกพื้นที่อย่างเคร่งครัดและคำนึงถึงประชาชนเป็นสำคัญ
ขณะเดียวกัน กระทรวงคมนาคมได้จัดตั้งศูนย์อำนวยการป้องกันและลดอุบัติเหตุทางถนนช่วงเทศกาลฯ รวมถึงรณรงค์ขับขี่ปลอดภัยในช่วงดังกล่าว เพื่อป้องกันและลดอุบัติเหตุทางถนน ควบคู่กับการลดปัจจัยเสี่ยงอุบัติเหตุต่าง ๆ บนท้องถนนในทุกมิติ โดยกำหนดเป้าหมายเพื่อลดจำนวนการเกิดอุบัติเหตุให้ได้มากที่สุด โดยเฉพาะทางถนน อันเป็นสาเหตุหลักของการสูญเสียชีวิตและทรัพย์สินของประชาชน
นายสุริยะ กล่าวต่อว่า กำชับให้หน่วยงานในสังกัดกระทรวงคมนาคม นำเทคโนโลยี เช่น กล้อง CCTV ระบบ GPS มาช่วยกำกับดูแลความปลอดภัยทางถนน นำระบบ AIS/VMS มาช่วยกำกับดูแลความปลอดภัยทางน้ำ เป็นต้น รวมถึงตรวจสอบ ปรับปรุง และจัดอุปกรณ์ความปลอดภัยบริเวณจุดเสี่ยงที่เกิดอุบัติเหตุซ้ำซ้อน และรณรงค์สร้างความตระหนักรู้
นอกจากนี้ ขอความร่วมมือประชาชนปฏิบัติตามกฎหมาย รักษาวินัยจราจร และระมัดระวังเพื่อให้เกิดความปลอดภัยในการเดินทาง โดยเน้นการลดพฤติกรรมเสี่ยงในการขับขี่ “ไม่ขับเร็ว - คาดเข็มขัดนิรภัย - สวมหมวกนิรภัย - ดื่มไม่ขับ - ง่วงไม่ขับ - ไม่ขับรถย้อนศร” รวมถึงการสวมเสื้อชูชีพทุกครั้งที่สัญจรทางน้ำ และเพิ่มความระมัดระวังเมื่อเดินทางผ่านจุดเสี่ยง เช่น บริเวณจุดตัดรถไฟ เป็นต้น

ที่มา : https://www.thaigov.go.th/news/contents/details/76097