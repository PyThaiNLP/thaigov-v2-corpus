รัฐบาลไทย-ข่าวทำเนียบรัฐบาล-รัฐบาลใส่ใจประชาชน หลายกระทรวงขานรับนโยบาย "ลดค่าใช้จ่าย​ เพิ่มรายได้ใส่กระเป๋า" แก้ปัญหาให้ประชาชนทุกมิติ


วันพฤหัสบดีที่ 14 ธันวาคม 2566
14/12/2566
พิมพ์
รัฐบาลใส่ใจประชาชน หลายกระทรวงขานรับนโยบาย "ลดค่าใช้จ่าย​ เพิ่มรายได้ใส่กระเป๋า" แก้ปัญหาให้ประชาชนทุกมิติ
รัฐบาลใส่ใจประชาชน หลายกระทรวงขานรับนโยบาย "ลดค่าใช้จ่าย​ เพิ่มรายได้ใส่กระเป๋า" แก้ปัญหาให้ประชาชนทุกมิติ
วันนี้ 14 ธ.ค. 66 นางรัดเกล้า อินทวงศ์ สุวรรณคีรี รองโฆษกประจำสำนักนายกรัฐมนตรี กล่าวว่า ทันทีที่รัฐบาลเตรียมพิจารณาอัตราค่าจ้างขั้นต่ำประจำปี 2567 เพื่อเพิ่มรายได้ให้ประชาชน นายวราวุธ  ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (พม.) และ​ นางสาวพิมพ์ภัทรา วิชัยกุล รัฐมนตรีว่าการกระทรวงอุตสาหกรรม​ ก็พร้อมสนับสนุนนโยบายของรัฐบาล
โดยกระทรวง พม. จะเข้าไปดูแลประชาชนกลุ่มเปราะบาง ให้เหลือเงินในกระเป๋ามากขึ้น ในมิติของการลดค่าใช้จ่าย ที่กระทรวงจะนำงบประมาณเข้าไปดูแลเด็กแรกเกิดถึง 6 ขวบ เข้าไปดูแลผู้สูงอายุคนพิการ ปรับปรุงที่อยู่อาศัยบ้านพัก และสวัสดิการต่างๆอีกหลายอย่าง
นอกจากนี้กระทรวงอุตสาหกรรมยังถือเป็นกำลังสำคัญ​ ในการเพิ่มรายได้ให้ SME โดยใช้กลไก​ SME.bank ซึ่งตอนนี้เข้าใกล้เป้าหมายปล่อยสินเชื่อ 72,000  รายภายในสิ้นปี​ 2566​ มากขึ้นทุกที
ขณะที่กระทรวงพลังงานเตรียมเสนอที่ประชุม ครม.ลดค่าไฟฟ้างวด ม.ค. – เม.ย. 2567 ช่วยเหลือ กลุ่มเปราะบาง ที่ใช้ไฟฟ้าไม่เกิน 300 หน่วย
"ยังมีอีกหลายกระทรวงที่มีนโยบายในการช่วยเหลือประชาชนทุกกลุ่ม และทำให้เห็นว่ารัฐบาลชุดนี้มีความตั้งใจจริงในการทำงานร่วมกันเพื่อแก้ปัญหาประชาชนจากทุกมิติ ไม่ว่าจะเรื่องการลดค่าใช้จ่ายเพิ่มรายได้ และการปลดหนี้ให้กับประชาชน เพราะปากท้องของประชาชนเป็นเรื่องที่สำคัญที่สุด"  รัดเกล้า​ กล่าว
.....

ที่มา : https://www.thaigov.go.th/news/contents/details/76110