รัฐบาลไทย-ข่าวทำเนียบรัฐบาล-‘รมช.อนุชา’ ขันน็อต อสป. แก้ปัญหาเก็บค่าเช่าที่ หลังชาวบ้านชุมชนสะพานปลา จ.ชุมพร ยื่นหนังสือร้องทุกข์


วันศุกร์ที่ 22 ธันวาคม 2566
‘รมช.อนุชา’ ขันน็อต อสป. แก้ปัญหาเก็บค่าเช่าที่ หลังชาวบ้านชุมชนสะพานปลา จ.ชุมพร ยื่นหนังสือร้องทุกข์
‘รมช.อนุชา’ ขันน็อต อสป. แก้ปัญหาเก็บค่าเช่าที่ หลังชาวบ้านชุมชนสะพานปลา จ.ชุมพร ยื่นหนังสือร้องทุกข์
นายอนุชา นาคาศัย รัฐมนตรีช่วยว่าการกระทรวงเกษตรและสหกรณ์ ร่วมหารือแนวทางแก้ไขปัญหาความเดือดร้อนของชาวบ้านชุมชนสะพานปลาจังหวัดชุมพร ที่ได้รับความเดือดร้อนจากการจัดสรรที่ดินสาธารณะและมีการเก็บค่าเช่าและสัญญาจากองค์การสะพานปลา โดยมี นายปรีดา ยังสุขสถาพร ผู้อำนวยการองค์การสะพานปลา (อสป.) นายวิชัย สุดสวาสดิ์ สส.จังหวัดชุมพร สมาคมประมง ผู้ใหญ่บ้าน หมู่ 8 ตำบลปากน้ำ อ.เมือง จ.ชุมพร และตัวแทนชาวบ้านเข้าร่วมหารือและเสนอแนวทางการแก้ไขปัญหา
นายอนุชา เปิดเผยภายหลังการหารือว่า จากกรณีชาวบ้านชุมชนสะพานปลาจังหวัดชุมพรได้ยื่นหนังสือร้องเรียนว่า ได้รับผลกระทบจากการเก็บค่าเช่าและสัญญาที่ไม่เป็นธรรมจากองค์การสะพานปลา จนทำให้ผู้ประกอบการบางรายต้องปิดกิจการ เนื่องจากแบกรับภาระไม่ไหวนั้น รัฐบาล โดย ร้อยเอก ธรรมนัส พรหมเผ่า รัฐมนตรีว่าการกระทรวงเกษตรและสหกรณ์ รับทราบปัญหา และความเดือดร้อนของประชาชน จึงได้มอบหมายให้ตนหารือกับผู้ที่เกี่ยวข้องเร่งแก้ไขปัญหา ให้ความช่วยเหลือเป็นการด่วน โดยสรุปแนวทางแก้ไข ดังนี้
1) สำหรับพื้นที่ของท่าเทียบเรือประมงชุมพรดังกล่าว เป็นที่ดินสาธารณประโยชน์ที่มีหนังสือสำคัญสำหรับที่หลวง (น.ส.ล.) ให้พี่น้องประชาชนใช้ประโยชน์ร่วมกัน ซึ่งจังหวัดได้มอบให้องค์การสะพานปลารับผิดชอบนั้น  องค์การสะพานปลา จะดำเนินการยุติการเก็บค่าเช่าอาคารพาณิชย์ ค่าเช่าที่ดินต่างๆ ทั้งหมด และผู้เช่ารายใดที่มีการบอกเลิกสัญญา และมีการทำหนังสือรับสภาพหนี้เพื่อผ่อนชำระหนี้จะดำเนินการยุติหนี้ทันที
2) องค์การสะพานปลาจะเร่งรัดดำเนินการส่งคืนพื้นที่อาคารพาณิชย์และที่ดินที่มีสิ่งปลูกสร้างต่างๆ บริเวณท่าเทียบเรือประมงชุมพร และส่งมอบให้กับกรมธนารักษ์เพื่อขึ้นทะเบียนเป็นที่ราชพัสดุ จากพื้นที่เดิม 140 ไร่ เหลือเพียงใช้ประโยชน์ตามภารกิจ ประมาณ 30 ไร่ สำหรับดำเนินธุรกิจเกี่ยวกับท่าเทียบเรือประมงตามพระราชบัญญัติจัดระเบียบกิจการแพปลา พ.ศ. 2496 ประกอบด้วย โรงคลุมขนถ่ายสัตว์น้ำ (พื้นที่ริมแม่น้ำทั้งหมด) อาคารสำนักงาน บ่อบำบัดน้ำเสียและบ้านพักพนักงาน โดยองค์การสะพานปลาจะจัดเก็บค่าธรรมเนียมสัตว์น้ำและอื่นๆ ตามประกาศขององค์การสะพานปลา ต่อไป

ที่มา : https://www.thaigov.go.th/news/contents/details/76491