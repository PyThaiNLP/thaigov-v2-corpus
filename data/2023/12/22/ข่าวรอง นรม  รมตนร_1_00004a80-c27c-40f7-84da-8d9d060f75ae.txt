รัฐบาลไทย-ข่าวทำเนียบรัฐบาล-“พวงเพ็ชร” ชู “วัดน่าเที่ยว อารามภิรมย์“ กระตุ้นเศรษฐกิจ  วัดดังเชียงรายปรับตัว หนุนท่องเที่ยว นำรายได้สู่ชุมชน


วันพฤหัสบดีที่ 21 ธันวาคม 2566
21/12/2566
พิมพ์
“พวงเพ็ชร” ชู “วัดน่าเที่ยว อารามภิรมย์“ กระตุ้นเศรษฐกิจ  วัดดังเชียงรายปรับตัว หนุนท่องเที่ยว นำรายได้สู่ชุมชน
“พวงเพ็ชร” ชู “วัดน่าเที่ยว อารามภิรมย์“ กระตุ้นเศรษฐกิจ  วัดดังเชียงรายปรับตัว หนุนท่องเที่ยว นำรายได้สู่ชุมชน
วันนี้ (21 ธันวาคม 2566) เวลา 15.00 น. ณ นางพวงเพ็ชร ชุนละเอียด รัฐมนตรีประจำสำนักนายกรัฐมนตรี นำคณะ ประกอบด้วย นายกฤช เอื้อวงศ์ ที่ปรึกษารัฐมนตรีประจำสำนักนายกรัฐมนตรี นางสุภาภรณ์ คงวุฒิปัญญา เลขานุการรัฐมนตรีประจำสำนักนายกรัฐมนตรี ลงพื้นที่ จ.เชียงราย เพื่อติดตามการดำเนินงานของสำนักงานพระพุทธศาสนาแห่งชาติและเยี่ยมชมวัดในพื้นที่
นางพวงเพ็ชรและคณะได้เดินทางไปยังวัดพระธาตุผาเงา ต.เวียง อ.เชียงแสน จ.เชียงราย เข้ากราบสักการะพระธาตุผาเงา ซึ่งเป็นวัด เข้าร่วมโครงการอารามภิรมณ์ ตามนโยบายของรัฐบาลที่ต้องการให้วัดทั่วไทยมีการพัฒนาทั้งการทำนุบำรุงสถาปัตยกรรม ความงดงามภายในวัด รวมถึงหาจุดเด่นเพื่อดึงดูดพุทธศาสนิกชนและนักท่องเที่ยว โดยมองว่านอกจากวัดจะเป็นสถานที่ศักดิ์สิทธิ์และเป็นศาสนสถานที่สำคัญแล้ว บางวัดยังมีความสวยงาม มีเรื่องราวน่าติดตามเชิงประวัติศาสตร์ สร้างความสนใจและมีส่วนช่วยกระตุ้นนักท่องเที่ยวได้ ซึ่งวัดพระธาตุผาเงาเดิมเป็นวัดร้าง ต่อมาได้รับความสนใจจากเรื่องราวประวัติศาสตร์จนมีการก่อสร้างและต่อเติมวัดสวยงาม อีกทั้งยังมีการก่อสร้างสกายวอค ที่สามารถชมวิวสามเหลี่ยมทองคำ 3 ประเทศ ปัจจุบันมีนักท่องเที่ยวเดินทางมาเยี่ยมชมจำนวนมาก
นางพวงเพ็ชร กล่าวว่า โครงการอารามภิรมย์ โดยสำนักงานพระพุทธศาสนาแห่งชาติ ถือเป็นอีกหนึ่งแนวทางที่นอกจากจะส่งเสริมให้ประชาชนหันมาเข้าวัด ชมความวิจิตร สวยงาม และได้ศึกษาธรรมมะ ยังมีส่วนช่วยกระตุ้นให้เศรษฐกิจของชุมชนมีการตื่นตัว เกิดการจับจ่ายใช้สอย ชุมชนใกล้เคียงวัดมีรายได้ และยังดึงดูดนักท่องเที่ยวต่างชาติได้อีกด้วย จากการสำรวจของ พศ. พบว่าในพื้นที่ จ.เชียงราย มีวัดที่สามารถพัฒนาสู่วัดเพื่อการท่องเที่ยวได้ 8 วัด ประกอบด้วย วัดห้วยปลากั้ง วัดร่องเสือเต้น วัดร่องขุ่น วัดพระแก้ว วัดพระสิงห์ วัดพระธาตุผาเงา วัดพระธาตุดอยเวา และ วัดแสงแก้วโพธิญาณ ซึ่งจากการได้เยี่ยมชมวัดทั้งสองแห่งในวันนี้ ทำให้เห็นถึงโอกาสที่ดีที่จะเกิดสู่ชุมชนในอนาคต

ที่มา : https://www.thaigov.go.th/news/contents/details/76469