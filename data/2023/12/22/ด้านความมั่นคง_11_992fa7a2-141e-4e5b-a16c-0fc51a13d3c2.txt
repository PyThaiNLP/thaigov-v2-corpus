รัฐบาลไทย-ข่าวทำเนียบรัฐบาล-​นายสุทิน คลังแสง รมว.กห. และคณะ เข้าร่วมการประชุม GBC ไทย - ลาว ครั้งที่ 28 (เป็นวันที่ 2) และลงนามบันทึกความตกลงร่วมฯ ระหว่างทั้งสองประเทศ


วันศุกร์ที่ 22 ธันวาคม 2566
​นายสุทิน คลังแสง รมว.กห. และคณะ เข้าร่วมการประชุม GBC ไทย - ลาว ครั้งที่ 28 (เป็นวันที่ 2) และลงนามบันทึกความตกลงร่วมฯ ระหว่างทั้งสองประเทศ
ในวันนี้ (วันที่ 21 ธันวาคม 2566) การประชุมคณะกรรมการร่วมมือรักษาความสงบเรียบร้อยตามชายแดนทั่วไป ไทย-ลาว (GBC) ครั้งที่ 28 ได้จัดขึ้นที่โรงแรมคราวน์ พลาซ่า ณ นครหลวงเวียงจันทน์ สาธารณรัฐประชาธิปไตยประชาชนลาว (สปป.ลาว)
โดยมี นาย สุทิน คลังแสง รมว.กห. ในฐานะประธาน GBC ฝ่ายไทย และ พล.อ.จันสะหมอน จันยาลาด รอง นรม. และ รมต.กระทรวงป้องกันประเทศ สปป.ลาว ในฐานะประธาน GBC ฝ่ายลาว เป็นประธานในการประชุมฯ ร่วมกัน
การประชุมฯ ในครั้งนี้ ได้มีการนำเสนอผลการปฏิบัติที่สำคัญๆ ที่ผ่านมา ซึ่ง รอง นรม. และ รมต.กระทรวงป้องกันประเทศ สปป.ลาว ได้กล่าวชื่นชมต่อความสำเร็จในการปฏิบัติงานของคณะกรรมการฯ ทั้งสองฝ่าย และขอให้รักษาความร่วมมือต่างๆ ต่อไป เพื่อทำให้พื้นที่ชายแดนมีความสงบสุข ประชาชนมีคุณภาพชีวิตที่ดีขึ้น จนทั้งสองประเทศมีความมั่นคงอย่างยั่งยืน ซึ่งเชื่อมั่นว่า การประชุมฯ จะสำเร็จบรรลุวัตถุประสงค์ตามที่คาดหวังไว้จนสามารถที่จะขยายความร่วมมือในด้านต่างๆ ให้แน่นแฟ้นมากยิ่งขึ้นต่อไป
ในส่วนของ รมว.กห. ได้กล่าวว่า ปัญหาความมั่นคงในภูมิภาคนั้น มีความสลับซับซ้อนเกี่ยวพันกันในหลายมิติ ทำให้จำเป็นที่จะต้องมีความร่วมมือกันระหว่างประเทศ และที่สำคัญคือ ต้องปรับเปลี่ยนรูปแบบวิธีการในการรับมือให้ทันต่อเหตุการณ์และสถานการณ์ในปัจจุบัน ซึ่งกองทัพและทุกภาคส่วนที่เกี่ยวข้อง จะต้องร่วมมือกันอย่างใกล้ชิด ขณะเดียวกันได้กล่าวชื่นชมความร่วมมือของทั้งสองฝ่ายในห้วงที่ผ่านมาที่มีส่วนสำคัญในการทำให้ชายแดนของทั้งสองประเทศมีความสงบเรียบร้อย ประชาชนสามารถดำเนินชีวิตได้อย่างเป็นปกติสุขตลอดมา อย่างไรก็ตาม ปัญหายาเสพติดนับวันจะทวีความรุนแรงเพิ่มมากขึ้นเรื่อยๆ ดังนั้น ขอให้ร่วมมือกันดำเนินการในเรื่องนี้อย่างจริงจัง ตลอดจนขอให้ทั้งสองฝ่ายดำรงและพัฒนาความร่วมมือเช่นนี้ต่อไป
นอกจากนี้ นายสุทิน คลังแสง รมว.กห. ยังได้กล่าวถึงความร่วมมือในการแก้ไขปัญหาหมอกควันข้ามแดน รวมถึงการดูแลแรงงานและนักธุรกิจของแต่ละประเทศเพื่อส่งเสริมให้เกิดความเข้มแข็งทางเศรษฐกิจอีกด้วย หลังจากนั้นได้ดำเนินการลงนามร่วมกันในบันทึกความตกลงว่าด้วยความร่วมมือด้านความมั่นคงบริเวณชายแดน ระหว่างรัฐบาลแห่งราชอาณาจักรไทยกับรัฐบาลแห่งสาธารณรัฐประชาธิปไตยประชาชนลาว ทั้งนี้ การประชุม GBC ไทย-ลาว ครั้งที่ 29 ประเทศไทยจะเป็นเจ้าภาพในการจัดการประชุมฯ ต่อไป
สำหรับบันทึกความตกลงฯ ฉบับปี 2566 ได้ปรับปรุงแก้ไขข้อความในเนื้อหาสาระบางส่วนจากความตกลงฯ ฉบับปี 2558 โดยมีวัตถุประสงค์และประโยชน์ที่จะได้รับ คือ การเสริมสร้างและพัฒนาความสัมพันธ์ทั้งสองฝ่ายร่วมกันอย่างใกล้ชิดในด้านความมั่นคงบริเวณชายแดนระหว่างสองประเทศ อาทิ ความร่วมมือด้านความมั่นคง การป้องกันรักษาชายแดน การรักษาความสงบและความเป็นระเบียบเรียบร้อย การรักษาสิ่งแวดล้อม การป้องกันการกระทำอันเป็นอาชญากรรมข้ามชาติต่างๆ และการร่วมมือช่วยเหลือซึ่งกันและกันบนพื้นฐานของหลักการของความเสมอภาค การเคารพอธิปไตยของกันและกันมีผลประโยชน์ร่วมกัน ซึ่งมีความสอดคล้องกับระเบียบและกฎหมายของแต่ละประเทศ ทั้งนี้ มีประเด็นเพิ่มเติมที่สำคัญ คือ การเพิ่มคณะทำงานเพื่อแก้ไขปัญหายาเสพติดตามชายแดนไทย-ลาว โดยจะเป็นกลไกหลักในการขับเคลื่อนความร่วมมือในการป้องกันและปราบปรามยาเสพติดบริเวณชายแดนให้เป็นไปตามนโยบายรัฐบาลของทั้งสองประเทศที่ให้ความสำคัญต่อการแก้ไขปัญหายาเสพติด
#กระทรวงกลาโหม
#สํานักงานปลัดกระทรวงกลาโหม
#กองบัญชาการกองทัพไทย Royal Thai Armed Forces Headquarters
#กองทัพบก Royal Thai Army
#กองทัพเรือ Royal Thai Navy
#กองทัพอากาศไทย Royal Thai Air Force

ที่มา : https://www.thaigov.go.th/news/contents/details/76520