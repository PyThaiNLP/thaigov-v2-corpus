รัฐบาลไทย-ข่าวทำเนียบรัฐบาล-นายกสมาคมแม่บ้านมหาดไทย พร้อมด้วย ปลัด มท. ประชุมใหญ่สามัญแม่บ้านมหาดไทยทั่วประเทศ


วันพฤหัสบดีที่ 21 ธันวาคม 2566
21/12/2566
พิมพ์
นายกสมาคมแม่บ้านมหาดไทย พร้อมด้วย ปลัด มท. ประชุมใหญ่สามัญแม่บ้านมหาดไทยทั่วประเทศ
นายกสมาคมแม่บ้านมหาดไทย พร้อมด้วย ปลัด มท. ประชุมใหญ่สามัญแม่บ้านมหาดไทยทั่วประเทศ
วันนี้ (21 ธ.ค. 66) เวลา 11.00 น. ที่ห้องประชุมอัษฎางค์ อาคารดำรงราชานุสรณ์ กระทรวงมหาดไทย ดร.วันดี กุญชรยาคง จุลเจริญ นายกสมาคมแม่บ้านมหาดไทย พร้อมด้วย นายสุทธิพงษ์ จุลเจริญ ปลัดกระทรวงมหาดไทย เป็นประธานการประชุมใหญ่สามัญ ประจำปี 2567 สมาคมแม่บ้านมหาดไทย โดยมีอุปนายกสมาคมแม่บ้านมหาดไทย คณะกรรมการบริหารสมาคมแม่บ้านมหาดไทย ประธานชมรมแม่บ้านมหาดไทยจังหวัด และสมาชิกสมาคมแม่บ้านมหาดไทยจากทั่วประเทศ ร่วมประชุมผ่านระบบ Video Conference
ดร.วันดี กุญชรยาคง จุลเจริญ นายกสมาคมแม่บ้านมหาดไทย กล่าวว่า ตามข้อบังคับสมาคมแม่บ้านมหาดไทย กำหนดให้มีการประชุมใหญ่สามัญของสมาคมอย่างน้อยปีละ 1 ครั้ง โดยจะต้องมีสมาชิกประเภทสามัญมาประชุมจำนวนไม่น้อยกว่าหนึ่งในสาม จึงจะครบองค์ประชุม โดยการประชุมสามัญประจำปี 2566 ในวันนี้ มีผู้เข้าร่วมประชุม รวมทั้งสิ้น จำนวน 92 ท่าน มีผู้เข้าร่วมประชุมที่กระทรวงมหาดไทย จำนวน 21 ท่าน และ ณ ศาลากลางจังหวัด จำนวน 71 ท่าน
"ในโอกาสนี้ สมาคมแม่บ้านมหาดไทยขอแสดงความยินดีกับคณะกรรมการบริหารสมาคมแม่บ้านมหาดไทย จำนวน 13 ท่าน ประธานแม่บ้านมหาดไทยจังหวัด จำนวน 18 ท่าน ที่เป็นคู่สมรสของผู้ตรวจราชการกระทรวง รองผู้ว่าราชการจังหวัด รองอธิบดี และที่ปรึกษาระดับทรงคุณวุฒิ รวมทั้งสิ้น 31 ท่าน ตามที่มีพระบรมราชโองการโปรดเกล้าโปรดกระหม่อมแต่งตั้งข้าราชการพลเรือนสามัญ สังกัดกระทรวงมหาดไทย ให้ดำรงตำแหน่งประเภทบริหารระดับสูง ได้มีโอกาสในการทำหน้าที่ "บำบัดทุกข์ บำรุงสุข" เพื่อพี่น้องประชาชน และที่สำคัญ คือ ได้มาเป็นสมาชิกสมาคมแม่บ้านมหาดไทยที่จะได้มีโอกาสร่วมกันกับคู่สมรสในการทำสิ่งที่ดีเพื่อพี่น้องประชาชน ทางสมาคมแม่บ้านมหาดไทยจึงใช้โอกาสนี้จัดประชุมสามัญประจำปี 2566 เพื่อจะได้ปรับปรุงโครงสร้างของกรรมการบริหารสมาคมแม่บ้านมหาดไทย เนื่องจากมีข้าราชการเกษียณอายุราชการ ประกอบกับได้มีพระบรมราชโองการโปรดเกล้าโปรดกระหม่อมแต่งตั้งให้ข้าราชการพลเรือนสามัญ สังกัดกระทรวงมหาดไทย ดำรงตำแหน่งประเภทบริหารระดับสูง โดยที่ประชุมได้เห็นชอบรายชื่อคณะกรรมการบริหารชุดใหม่ เพื่อเสนอรายชื่อไปจดทะเบียนต่อไป" ดร.วันดีฯ กล่าวในช่วงต้น
ดร.วันดี กุญชรยาคง จุลเจริญ นายกสมาคมแม่บ้านมหาดไทย กล่าวเพิ่มเติมว่า ที่ประชุมได้เห็นชอบให้มีการแก้ไขข้อบังคับสมาคมแม่บ้านมหาดไทย โดยเพิ่มเติมข้อบังคับของสมาคมแม่บ้านมหาดไทย ในข้อ 11 ให้สมาคมฯ มีคณะกรรมการจำนวน 2 คณะ คือ คณะกรรมการบริหาร และคณะกรรมการกลาง ตามที่เสนอในที่ประชุม และมอบหมายให้เลขานุการสมาคมฯ ดำเนินการยื่นคำขอจดทะเบียนแก้ไขเพิ่มเติมข้อบังคับสมาคมแม่บ้านมหาดไทยต่อนายทะเบียนสมาคมตามกฎหมายต่อไป นอกจากนี้สมาคมแม่บ้านมหาดไทยได้รายงานจำนวนสมาชิกต่อที่ประชุม ซึ่งปัจจุบันมีจำนวนสมาชิก รวมทั้งสิ้น 16,089 ราย ทั้งนี้ ขอขอบคุณทุกท่านที่ร่วมประชุมในวันนี้ และเนื่องในโอกาสวันปีใหม่ ขอให้ทุกท่านคิดสิ่งใดสมปรารถนา มีสุขภาพแข็งแรงตลอดไป
นายสุทธิพงษ์ จุลเจริญ ปลัดกระทรวงมหาดไทย กล่าวว่า ขอแสดงความยินดีกับทุกท่านที่ได้รับโปรดเกล้าฯ แต่งตั้งให้ดำรงตำแหน่งผู้ตรวจราชการกระทรวงมหาดไทย และผู้ว่าราชการจังหวัด และขอต้อนรับท่านและคู่สมรสที่ได้เข้ามาเป็นสมาชิกของสมาคมแม่บ้านมหาดไทย ในวันนี้เป็นการประชุมสามัญ ประจำปี 2566 สมาคมแม่บ้านมหาดไทย จึงต้องขอฝากสมาชิกทุกท่าน เรื่องการรณรงค์เชิญชวนให้ประชาชนทุกรุ่นทุกวัยได้สมัครเป็นสมาชิกสมาคมแม่บ้านมหาดไทย เพื่อรวมพลังในการทำเพื่อสาธารณประโยชน์และสังคม สิ่งสำคัญจึงอยู่ที่ผู้นำที่ต้องมีหัวใจในการแสวงหาคนที่มีจิตอาสามาร่วมกันเป็นสมาชิกและทำสิ่งที่ดีร่วมกัน เพื่อให้องค์กรของเราอยู่ได้ด้วยความเข้มแข็ง ซึ่งหน้าที่หนึ่งของผู้ว่าราชการจังหวัด นายอำเภอ คือ การรณรงค์เชิญชวนเยาวชนคนรุ่นใหม่ รวมถึงรุ่นเก่า มาร่วมเป็นสมาชิกสมาคมแม่บ้านมหาดไทย
"เพราะการทำงานองค์กรการกุศลเราทำคนเดียวไม่ได้ สมาคมแม่บ้านมหาดไทยจะเป็นหน่วยหนุนเสริมให้ผู้ว่าราชการจังหวัดและนายอำเภอได้ทำงาน "บำบัดทุกข์ บำรุงสุข" ให้กับพี่น้องประชาชนได้มากยิ่งขึ้น จึงขอให้กรมและรัฐวิสาหกิจในสังกัดกระทรวงมหาดไทย ตลอดจนผู้ว่าราชการจังหวัด นายอำเภอ อุปนายกสมาคมแม่บ้านมหาดไทย คณะกรรมการบริหารสมาคมแม่บ้านมหาดไทย ประธานชมรมแม่บ้านมหาดไทยจังหวัด ร่วมพูดคุยกันหาแนวทางเพื่อทำประโยชน์ต่อสมาคมและกระทรวงมหาดไทย พร้อมทั้งรณรงค์ค้นหาผู้ที่อยากเป็นสมาชิกเพิ่มเติม มาเป็นภาคีเครือข่ายของเรา โดยกำหนดตัวชี้วัดภาพรวม คือ ต้องมีสมาชิก 100,000 คน ภายในปี 2567" นายสุทธิพงษ์ฯ กล่าว
นายสุทธิพงษ์ จุลเจริญ กล่าวเพิ่มเติมว่า เนื่องจากทุกองค์กรต้องมีการสื่อสารระหว่างคนในองค์กรที่เป็นมากกว่าการประชุม จึงต้องมีแนวทางการดำเนินงานที่ทำให้องค์กรตั้งอยู่อย่างมั่นคงและยั่งยืน ดังที่พระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร ได้พระราชทานแนวทางการสร้างความยั่งยืนให้กับองค์กร มี 4 กระบวนการ คือ 1) คนในองค์กรต้องพูดคุยกันอย่างสม่ำเสมอ 2) คนในองค์กรต้องช่วยกันคิดสิ่งที่ดี 3) การร่วมด้วยช่วยกันทำนำไปปฏิบัติ และ 4) คนในองค์กรจะได้ร่วมกันรับประโยชน์ ดังนั้น ทุกท่านต้องช่วยกันคิดว่าเราได้ดำเนินการตาม 4 กระบวนการดังกล่าวอย่างไร เพื่อให้สมาชิกสมาคมไปร่วมกันทำประโยชน์ให้จังหวัดและประเทศได้

ที่มา : https://www.thaigov.go.th/news/contents/details/76471