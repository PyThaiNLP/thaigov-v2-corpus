รัฐบาลไทย-ข่าวทำเนียบรัฐบาล-โฆษกรัฐบาลเผย ททท. คาดการณ์แนวโน้มท่องเที่ยวไทยปลายปี 2566 คึกคักคาดสร้างรายได้รวมกว่า 5.4 หมื่นล้านบาท นายกฯ สั่งการเข้มงวดดูแลความปลอดภัย อำนวยความสะดวกช่วงปีใหม่


วันศุกร์ที่ 22 ธันวาคม 2566
22/12/2566
พิมพ์
โฆษกรัฐบาลเผย ททท. คาดการณ์แนวโน้มท่องเที่ยวไทยปลายปี 2566 คึกคักคาดสร้างรายได้รวมกว่า 5.4 หมื่นล้านบาท นายกฯ สั่งการเข้มงวดดูแลความปลอดภัย อำนวยความสะดวกช่วงปีใหม่
โฆษกรัฐบาลเผย ททท. คาดการณ์แนวโน้มท่องเที่ยวไทยปลายปี 2566 คึกคักต่อเนื่อง คาดสร้างรายได้รวมกว่า 5.4 หมื่นล้านบาท นายกฯ สั่งการหน่วยงานที่เกี่ยวข้อง เข้มงวดดูแลความปลอดภัย และอำนวยความสะดวกการท่องเที่ยวช่วงเทศกาลปีใหม่ 2567
วันนี้ (22 ธันวาคม 2566) นายชัย วัชรงค์ โฆษกประจำสำนักนายกรัฐมนตรี เปิดเผยว่า ตามที่ท่องเที่ยวไทยช่วงปลายปี 2566 มีแนวโน้มเพิ่มขึ้นอย่างต่อเนื่อง ทั้งการท่องเที่ยวภายในประเทศ และการท่องเที่ยวของชาวต่างชาติเที่ยวไทย โดยทำให้ ททท. คาดการณ์มูลค่าจากการท่องเที่ยวรวมกว่า 5.4 หมื่นล้านบาทนั้น นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลังสั่งการหน่วยงานที่เกี่ยวข้องบูรณาการความร่วมมือ ดูแลความปลอดภัยอย่างเข้มงวด และอำนวยความสะดวกแก่นักท่องเที่ยวทั้งไทย และต่างประเทศในช่วงเทศกาลส่งท้ายปีเก่าต้อนรับปี 2567
โฆษกประจำสำนักนายกรัฐมนตรี กล่าวว่า การท่องเที่ยวแห่งประเทศไทย (ททท.) คาดการณ์การท่องเที่ยวปลายปี 2566 ช่วงเทศกาลส่งท้ายปีเก่าต้อนรับปี 2567 จะมีนักท่องเที่ยวไทยเที่ยวในประเทศ จำนวน 3,755,000 คน-ครั้ง เพิ่มขึ้นร้อยละ 10 สร้างรายได้ 12,700 ล้านบาท เพิ่มขึ้นร้อยละ 11 เมื่อเทียบกับปี 2565ขณะที่จำนวนนักท่องเที่ยวต่างชาติเที่ยวไทย ระหว่างวันที่ 22 ธันวาคม 2566 – 1 มกราคม 2567 (11 วัน) คาดว่าประมาณ 1,180,000 คน เพิ่มขึ้นร้อยละ 56 สร้างรายได้ 41,700 ล้านบาท เพิ่มขึ้นกว่าร้อยละ 60 เมื่อเทียบกับปี 2565 สำหรับตลาดนักท่องเที่ยวจีน คาดการณ์ว่า ภายในปี 2566 จะมีนักท่องเที่ยวจีนเที่ยวไทยประมาณ 3.4 - 3.5 ล้านคน และในปี 2567 ททท. ตั้งเป้าดึงดูดนักท่องเที่ยวจีนมาไทยที่จำนวน 8.2 ล้านคน
โฆษกประจำสำนักนายกรัฐมนตรี กล่าวเพิ่มเติมว่า รัฐบาลโดยหน่วยงานที่เกี่ยวข้องเตรียมความพร้อมช่วงเทศกาลส่งท้ายปีเก่าต้อนรับปี 2567 บูรณาการความร่วมมือตามข้อสั่งการของนายกรัฐมนตรี ดูแลอำนวยความสะดวกแก่นักท่องเที่ยวที่เดินทางท่องเที่ยวในประเทศไทย พร้อมดำเนินการประชาสัมพันธ์เชิงรุก นำเสนอความสวยงามของประเทศไทย ข้อมูลความปลอดภัย ความพร้อมให้บริการของเจ้าหน้าที่ รวมถึงการยกระดับมาตรฐานความปลอดภัยและมาตรฐานของผู้ประกอบการในอุตสาหกรรมท่องเที่ยว ทั้งนี้ เพื่อสร้างแรงบันดาลใจในการเดินทางท่องเที่ยว ตลอดจนสร้างความเชื่อมั่นด้านความปลอดภัย ความอบอุ่นใจในชีวิตและทรัพย์สินแก่นักท่องเที่ยวในการมาท่องเที่ยวในประเทศไทย
“นายกรัฐมนตรีให้ความสำคัญอย่างยิ่งต่อการสนับสนุนการดำเนินกิจกรรมด้านการท่องเที่ยว สร้างความเชื่อมั่นแก่นักท่องเที่ยว เพื่ออำนวยความสะดวกให้ภาคการท่องเที่ยวเป็นกลไกที่มีประสิทธิภาพในการขับเคลื่อนเศรษฐกิจของประเทศ พร้อมขอบคุณหน่วยงานที่เกี่ยวข้องที่ร่วมกันผลักดันศักยภาพการท่องเที่ยวของไทย สร้างความเชื่อมั่นในการบริหารจัดการด้านความปลอดภัย และสร้างความประทับใจแก่นักท่องเที่ยว ทั้งนี้ ขอเชิญชวนพี่น้องชาวไทยเป็นเจ้าบ้านที่ดี ให้การต้อนรับนักท่องเที่ยวในช่วงเวลาสิ้นปีเก่าต้องรับปีใหม่เทศกาลสำคัญนี้อย่างมีความสุข เพื่อเพิ่มความประทับใจ ดึงดูดนักท่องเที่ยวให้เดินทางมาท่องเที่ยวไทย เป็นกระบอกเสียงประชาสัมพันธ์การเที่ยวไทยให้เป็นที่สนใจ” นายชัย กล่าว

ที่มา : https://www.thaigov.go.th/news/contents/details/76493