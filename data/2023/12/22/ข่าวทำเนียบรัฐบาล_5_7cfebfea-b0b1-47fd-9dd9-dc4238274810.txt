รัฐบาลไทย-ข่าวทำเนียบรัฐบาล-'นลินี ทวีสิน' เชื้อเชิญโปรดิวเซอร์หนังดังจาก Bollywood มาถ่ายทำในไทย ผลักดันอุตสาหกรรมภาพยนตร์ ดึงเม็ดเงินไหลเข้าประเทศ


วันศุกร์ที่ 22 ธันวาคม 2566
22/12/2566
พิมพ์
'นลินี ทวีสิน' เชื้อเชิญโปรดิวเซอร์หนังดังจาก Bollywood มาถ่ายทำในไทย ผลักดันอุตสาหกรรมภาพยนตร์ ดึงเม็ดเงินไหลเข้าประเทศ
'นลินี ทวีสิน' เชื้อเชิญโปรดิวเซอร์หนังดังจาก Bollywood มาถ่ายทำในไทย ผลักดันอุตสาหกรรมภาพยนตร์ ดึงเม็ดเงินไหลเข้าประเทศ
วันนี้ (22 ธ.ค. 66) นางนลินี ทวีสิน ผู้แทนการค้าไทย เปิดเผยภายหลังจากการหารือร่วมกับนายอะหมัด ข่าน (Ahmed Khan) ผู้กำกับภาพยนตร์ และนาย Vedant Bali หัวหน้าด้านธุรกิจของนักแสดงดังจากบอลลีวูด (Bollywood) นาย Akshay Kumar จากโรงถ่ายภาพยนตร์ Our’s ว่า ทางโรงถ่ายภาพยนตร์มีความสนใจที่จะมาถ่ายทำหนังภาพยนตร์เรื่อง Welcome to the Jungle ในประเทศไทย ในช่วงไตรมาสแรกของปี 2567 โดยทางผู้กำกับภาพยนตร์แจ้งว่าภาพยนตร์เรื่องนี้จะเป็น 1 ใน 5 ภาพยนตร์ฟอร์มยักษ์ของ Bollywood ในปี 2567 โดยในการถ่ายทำจะมีดาราชื่อดังจากบอลลีวูดกว่า 20 คนและเจ้าหน้าที่ที่เกี่ยวข้องอีกราว 200 คนเข้าร่วมการถ่ายทำในประเทศไทย ตนจึงเชื่อว่าจะเป็นโอกาสในการเสริมสร้าง Soft power ที่สำคัญของไทยทั้งในแง่ของวัฒนาธรรม อาหารการกิน และอัธยาศัยของคนไทยไปสู่สายตาชาวโลก รวมทั้งยังจะเป็นการกระตุ้นเศรษฐกิจ ดึงเงินเข้าสู่ประเทศ รวมถึงก่อให้เกิดการจ้างงานในพื้นที่อีกด้วย
นางนลินีฯ ให้ข้อมูลเพิ่มเติมว่าทางผู้กำกับภาพยนตร์ชาวอินเดียให้ความสนใจเกี่ยวกับแนวทางและมาตรการการสนับสนุนการถ่ายทำภาพยนตร์ต่างประเทศในประเทศไทย โดยเฉพาะการคืนเงิน (Cash rebate) และการสนับด้านโลจิสติกส์อื่น ๆ เช่น ค่าที่พัก ค่าการเดินทาง การเช่าสถานที่ และการขอใบอนุญาตถ่ายทำต่าง ๆ  ซึ่งตนและหน่วยงานที่เกี่ยวข้องได้แก่กรมการท่องเที่ยวและการท่องเที่ยวแห่งประเทศไทย (ททท.) ร่วมให้ข้อมูลว่าไทยมีมาตรการสนับสนุนหลายมาตรการ เช่น การคืนเงิน 15% สำหรับการถ่ายทำภาพยนตร์ต่างประเทศที่มีค่าใช้จ่ายในการทำจำนวน 50 ล้านบาทขึ้นไป และมีมาตรการเสริม ซึ่งสามารถเพิ่มเติมสูงสุดได้อีก 5% รวมทั้งหมดไม่เกิน 20% เช่น ภาพยนตร์ดังกล่าวมีเนื้อหาส่งเสริมการท่องเที่ยว ส่งเสริม Soft power ของไทย มีการถ่ายทำในเมืองรอง หรือว่ามีกระบวนการหลังถ่ายทำ (Post Production) ในไทย หรือสำหรับภาพยนตร์ที่มีค่าใช้จ่ายมากกว่า 150 ล้านบาทก็จะได้รับการคืนเงินร้อยละ 20 โดยอัตโนมัติ สำหรับการสนับสนุนด้านโลจิสติกส์อื่น ๆ นั้น ขอให้ทางผู้กำกับภาพยนตร์ส่งรายละเอียดที่เกี่ยวข้องทั้งหมด เพื่อที่หน่วยงานที่รับผิดชอบจะได้นำไปหารือและขอรับการสนับสนุนจากภาคเอกชนที่เกี่ยวข้องต่อไป นอกจากนี้ ทางกรมการท่องเที่ยวและ ททท. ยังพร้อมที่จะให้การสนับสนุนข้อมูลด้านสถานที่ถ่ายทำที่เหมาะสมรวมถึงการแนะนำผู้ประสานงานการถ่ายทำท้องถื่น (Local Coordinator) ที่มีประสบการณ์ถ่ายทำหนัง Bollywood
รัฐบาลไทยพร้อมที่จะสนับสนุนและดึงดูดการถ่ายทำภาพยนตร์ของต่างชาติในไทยเพิ่มเติม ซึ่งจะเป็นส่วนสำคัญในการทำให้ผู้ชมภาพยนตร์อยากจะเดินทางมาสัมผัสแหล่งท่องเที่ยวที่สวยงาน มาชมวัฒนธรรมที่เป็นเอกลักษณ์ รวมถึงมาชิมอาหารรสเด็ดในเมืองไทย โดยตนเชื่อมั่นว่าจากจุดเด่นเหล่านี้จะทำให้ไทยสามารถเป็นศูนย์กลางในการถ่ายทำภาพยนตร์ได้ นางนลินีฯ กล่าวทิ้งท้าย

ที่มา : https://www.thaigov.go.th/news/contents/details/76533