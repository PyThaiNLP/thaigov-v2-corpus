รัฐบาลไทย-ข่าวทำเนียบรัฐบาล-ระหว่างวันที่ 21 - 22 ธันวาคม 2566 นายสุทิน คลังแสง รัฐมนตรีว่าการกระทรวงกลาโหม และคณะ ได้เดินทางเยือนนครเวียงจันทร์ สาธารณรัฐประชาธิปไตยประชาชนลาว (สปป.ลาว) เพื่อเข้าร่วมการประชุม


วันศุกร์ที่ 22 ธันวาคม 2566
ระหว่างวันที่ 21 - 22 ธันวาคม 2566 นายสุทิน คลังแสง รัฐมนตรีว่าการกระทรวงกลาโหม และคณะ ได้เดินทางเยือนนครเวียงจันทร์ สาธารณรัฐประชาธิปไตยประชาชนลาว (สปป.ลาว) เพื่อเข้าร่วมการประชุม
เมื่อวันที่ 21 ธันวาคม 2566 นายสุทิน คลังแสง รมว.กห./ประธาน GBC ไทย-ลาว พร้อมด้วย พล.อ.สนิธชนก สังขจันทร์ ปล.กห. และ พล.อ.ทรงวิทย์ หนุนภักดี ผบ.ทสส. และคณะ ได้เดินทางไปเยือน สปป.ลาว
และมีการตรวจแถวทหารกองเกียรติยศ ก่อนที่จะเข้าเยี่ยมคำนับ พล.อ.จันสะหมอน จันยาลาด รอง นรม. และ รมต.กระทรวงป้องกันประเทศ สปป.ลาว โดย พล.อ.จันสะหมอน ได้กล่าวต้อนรับ รมว.กห. และคณะ ที่ได้เดินทางมาเยือน สปป.ลาว ในครั้งนี้ ซึ่งตั้งแต่สถานการณ์โควิด -19 ได้คลี่คลายลง ทำให้การเดินทางโดยเฉพาะการแลกเปลี่ยนการเยือนนั้นทำได้ง่ายมากขึ้น และเชื่อว่าจะช่วยทำให้เกิดความร่วมมือในการแก้ไขปัญหาเรื่องความมั่นคงด้านต่างๆ อาทิ ปัญหาชายแดนและยาเสพติด รวมถึงการพัฒนาคุณภาพชีวิตของประชาชนของทั้งสองฝ่าย ทั้งนี้ ยังได้กล่าวขอบคุณที่รัฐบาลไทยและกองทัพไทย ได้ให้ความช่วยเหลือและสนับสนุน สปป.ลาว มาโดยตลอด
ในการนี้ นายสุทิน รมว.กห. ได้กล่าวขอบคุณที่ให้การต้อนรับอย่างอบอุ่น และยืนยันถึงความผูกพันระหว่างประชาชนของทั้งสองประเทศที่มีมาอย่างยาวนาน ทำให้มีความต้องการที่จะพัฒนาความร่วมมือในด้านต่างๆ ทั้งความมั่นคง เศรษฐกิจ ความอยู่ดีกินดีของประชาชน ความร่วมมือตามแนวชายแดน เพื่อป้องกันปัญหาอาชญากรรมและยาเสพติดเช่นเดียวกัน โดยเห็นได้ว่าไทยและลาวนั้น มีการทำเส้นทางเชื่อมต่อระหว่างกันในจุดต่างๆ เป็นจำนวนมาก ทั้งนี้ ก็เพื่อเสริมสร้างความเข้มแข็งทางเศรษฐกิจให้กับประชาชนของทั้งสองประเทศ ซึ่งกระทรวงกลาโหมของไทย พร้อมให้การสนับสนุนความร่วมมือในทุกๆ ด้าน
จากนั้น รมว.กห. และคณะ ได้เดินทางไปวางพวงมาลา ณ อนุสาวรีย์นักรบนิรนาม ซึ่งเป็นอนุสาวรีย์ที่สร้างขึ้น เพื่อแสดงถึงความเคารพและระลึกถึงความเสียสละในการต่อสู้เพื่อปกป้องประเทศชาติ ก่อนที่จะไปยังห้องว่าการรัฐบาล เพื่อเข้าเยี่ยมคำนับ นายสอนไซ สีพันดอน นรม.สปป.ลาว โดย รมว.กห. ได้กล่าวขอบคุณที่ให้เข้าเยี่ยมคำนับ ซึ่งถือเป็นเกียรติและภูมิใจที่ได้มา ในส่วนการเดินทางมาเยือนในครั้งนี้ ก็เพื่อสานต่อความสัมพันธ์ของทั้งสองประเทศให้มากยิ่งขึ้น เพราะว่าทั้งสองประเทศนั้นมีความผูกพันกันมาอย่างยาวนาน ประชาชนไปมาหาสู่กันโดยตลอด อย่างไรก็ตาม ทั้งสองประเทศยังคงมีปัญหาที่จะต้องร่วมมือกันแก้ไข อาทิ ปัญหาอาชญากรรมข้ามชาติ และการพัฒนาพื้นที่ชายแดน ที่จะต้องเสริมสร้างให้เป็นจุดแข็งทางเศรษฐกิจร่วมกัน เพื่อทำให้ประชาชนสามารถประกอบอาชีพได้โดยสะดวก ซึ่งเชื่อมั่นว่าความร่วมมือที่มีระหว่างกัน จะสามารถแก้ไขปัญหาและพัฒนาด้านต่างๆ ได้มากขึ้น ขณะที่ นรม.สปป.ลาว ได้กล่าวเห็นด้วยกับ รมว.กห. ซึ่งทั้งสองประเทศจะต้องมีความร่วมมือกันในการทำให้พื้นที่ชายแดนมีความสงบสุข และประชาชนของทั้งสองประเทศมีมิตรภาพที่ดีต่อกัน รวมถึงช่วยเหลือเกื้อกูลซึ่งกันและกัน เพื่อให้มีความเจริญก้าวหน้า จนสามารถแก้ไขปัญหาด้านความมั่นคงไปพร้อมๆ กันได้ ในโอกาสนี้ นรม.สปป.ลาว ยังได้กล่าวแสดงความยินดีที่นาย สุทิน คลังแสง ได้รับการแต่งตั้งให้ดำรงตำแหน่ง รมว.กห.​ อีกด้วย
สำหรับในวันนี้ (วันที่ 22 ธันวาคม2566) ทั้งสองฝ่ายมีกำหนดการที่จะลงนามร่วมกันในบันทึกความตกลงว่าด้วยความร่วมมือด้านความมั่นคงบริเวณชายแดนระหว่างรัฐบาลแห่งราชอาณาจักรไทยกับรัฐบาลแห่งสาธารณรัฐประชาธิปไตยประชาชนลาวต่อไป

ที่มา : https://www.thaigov.go.th/news/contents/details/76513