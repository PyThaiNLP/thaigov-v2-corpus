รัฐบาลไทย-ข่าวทำเนียบรัฐบาล-ดีอี ผนึกกำลัง ตำรวจไซเบอร์ ลุยจับโจร 4 คดีอุกอาจ


วันศุกร์ที่ 22 ธันวาคม 2566
ดีอี ผนึกกำลัง ตำรวจไซเบอร์ ลุยจับโจร 4 คดีอุกอาจ
พบมุกใหม่ มิจฉาชีพออนไลน์ หลอกคนพิการสแกนหน้าเปิดบัญชีม้า
วันนี้ (22 ธันวาคม 2566) กระทรวงดิจิทัลเพื่อเศรษฐกิจและสังคม ร่วมกับ สำนักงานตำรวจแห่งชาติ   โดย บช.สอท. หรือตำรวจไซเบอร์ แถลงผลการจับกุมมิจฉาชีพออนไลน์ 4 คดี 2 ผัวเมีย หลอกคนพิการสแกนหน้าเปิดบัญชีม้า – ทลาย 2 เว็บพนันออนไลน์ ตรวจยึดเงินสดและ ทรัพย์สินกว่า 150 ล้านบาท พบยอดเงินหมุนเวียนกว่า 13,000 ล้านบาทต่อปี - “KINGSPY ราชาแอบถ่าย” พบภาพและคลิปแอบถ่ายกว่า 60,000 ไฟล์ รวมกว่า 1.41 TB และ จับยูทูปเบอร์ Tacticool BoB พร้อมยึดอาวุธปืนและเครื่องกระสุนหลายรายการ
นายประเสริฐ  จันทรรวงทอง รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอี) เปิดเผยว่า ดีอี ให้ความสำคัญกับความมั่นคงปลอดภัยทางไซเบอร์ เพื่อให้ประชาชนชาวไทย ได้ใช้ชีวิตประจำวันด้วยเทคโนโลยี บนโลกออนไลน์อย่างปลอดภัย โดยเฉพาะกลุ่มเปราะบาง ไม่ว่าจะเป็นเด็ก ผู้พิการ หรือผู้สูงอายุ ที่มีโอกาสตกเป็นเหยื่ออาชญากรรมทางไซเบอร์ได้สูง จึงประสานการปฏิบัติให้ทุกภาคส่วน แก้ปัญหาอย่างเป็นรูปธรรม ด้วยการประสานความร่วมมือกับสำนักงานตำรวจแห่งชาติ โดย พล.ต.อ.ต่อศักดิ์ สุขวิมล ผบ.ตร. และนำมาขับเคลื่อนโดย พล.ต.ท.วรวัฒน์ วัฒน์นครบัญชา ผบช.สอท. โดยให้ บช.สอท. หรือ ตำรวจไซเบอร์ เฝ้าระวังการเกิดอาชญากรรมกับกลุ่มเปราะบางเป็นพิเศษ ไม่ว่าจะเป็นการหลอกให้ลงทุน หลอกเปิดบัญชีม้า หรือ แม้กระทั่งการพนันออนไลน์ จึงนำมาสู่ปฏิบัติการตรวจค้นจับกุม ดังนี้
1. “ปฏิบัติการ FAKE PROFILE จับ 2 สามีภรรยา หลอกคนพิการสแกนหน้าเปิดบัญชีม้า” สืบเนื่องจาก ผู้เสียหายซึ่งเป็นผู้พิการได้เข้าแจ้งความต่อเจ้าหน้าที่ตำรวจ เนื่องจากตนเองตกเป็นเหยื่อในการถูกหลอกให้เปิดบัญชีม้า โดยใช้บัญชีเฟซบุ๊กอวตารอ้างว่าเป็นเจ้าหน้าที่จากฝ่ายบุคคลของบริษัทต่างๆ ขอนัดสัมภาษณ์งานกับผู้เสียหาย ในคดีนี้ เจ้าหน้าที่ตำรวจลงพื้นที่รวบรวมพยานหลักฐาน จับกุม นางสาวบุสราภรณ์ อายุ 28 ปี
ชาวอุดรธานี และ นายประมวล อายุ 36 ปี ชาวบึงกาฬ ผู้เป็นสามี ทำหน้าที่คอยขับรถพาผู้ต้องหาไปหลอกลวงเหยื่อตามสถานที่ต่างๆ ทุกครั้ง ดำเนินคดีในความผิดฐาน “ร่วมกันเอาไปเสีย ซึ่งเอกสารของผู้อื่น ในประการที่น่าจะเกิดความเสียหายแก่ผู้อื่นหรือประชาชน , ใช้บัตรอิเล็กทรอนิกส์ของผู้อื่นโดยมิชอบ ก่อให้เกิดความเสียหายแก่ผู้อื่นหรือประชาชน , นำเข้าสู่ระบบคอมพิวเตอร์ซึ่งข้อมูลคอมพิวเตอร์ที่บิดเบือน หรือข้อมูลคอมพิวเตอร์อันเป็นเท็จ อันเป็นการกระทำต่อบุคคลใดบุคคลหนึ่ง, นำบัตรของผู้อื่นไปใช้แสดงว่าตนเป็นเจ้าของบัตร”
2. จับกุม 2 เว็บไซต์พนันออนไลน์ พร้อมยึดทรัพย์กว่า 150 ล้านบาท โดยในครั้งนี้ ได้ตรวจพบเว็บไซต์ จํานวน 2 เว็บไซต์ ได้แก่ ufabet-jc.com และ play.beer777.com ซึ่งทั้ง 2 เครือข่ายพบว่ามียอดเงินหมุนเวียนรวมกันกว่า 13,000 ล้านบาทต่อปี โดยเจ้าหน้าที่ตำรวจสามารถรวบรวมพยานหลักฐานจนสามารถขออำนาจศาลออกหมายค้นเป้าหมาย และหมายจับผู้ร่วมกระทำผิดที่เกี่ยวข้องของทั้ง 2 เว็บไซต์ รวมทั้งสิ้น 20 ราย ได้แก่ กลุ่มผู้รับผลประโยชน์ เจ้าของเว็บไซต์ โปรแกรมเมอร์ พนักงาน ผู้ดูแลเรื่องการเงิน และบัญชีม้า
3. จับกุม Kingspy ราชาแอบถ่ายเผยแพร่ภาพลามกอนาจารกว่า 60,000 ไฟล์ ได้รับแจ้งเบาะแสการกระทำผิดจาก The Scientia Program (โปรแกรมซายเอนเทีย) ซึ่งขับเคลื่อนโดยกลุ่ม NGO ที่ดำเนินการในประเทศไทย โดยแจ้งว่าให้ตรวจสอบบัญชีบนแอปพลิเคชัน X (twitter) ใช้ชื่อ “ราชาแอบถ่าย” มีการโพสต์เชิญชวนให้เข้ากลุ่มชื่อ “KING SPYCAM” เป็นกลุ่ม LINE Official Account มีผู้ติดตาม จำนวน 596 คน มีระบบตอบรับอัตโนมัติเพื่อยืนยันการเข้ากลุ่ม โดยบุคคลที่เข้ากลุ่มดังกล่าว ต้องเสียค่าบริการจำนวน 150 บาท ต่อคน
ต่อมาพบหลักฐานยืนยันว่านายณัฐพรฯ เป็นผู้ใช้งานแอปพลิเคชัน X (twitter) ชื่อบัญชี ราชาแอบถ่าย แต่ปัจจุบันได้ถูกระงับไปจึงได้สร้างบัญชี X (twitter) ขึ้นมาอีกบัญชีหนึ่งชื่อบัญชี CODE มี ID:@CODE1380077 สำหรับโพสต์เชิญชวนให้เข้ากลุ่มลับโดยแนบลิงก์ไลน์และเรียกเก็บเงินจากสมาชิกที่เข้าสนใจเข้ากลุ่ม โดยกำหนดราคาค่าสมาชิกเข้ากลุ่มไว้ นอกจากนี้ ยังพบแอปพลิเคชัน MEGA Cloud ที่ลงชื่อเข้าใช้อยู่ในเครื่อง ตรวจสอบพบภาพสื่อลามกอนาจารทั้งภาพนิ่งและภาพเคลื่อนไหวในลักษณะแอบถ่าย รวมไฟล์ที่ตรวจพบจำนวน 62,773 ไฟล์ รวมความจุประมาณ 1.4 เทราไบต์ หรือ 1,400 จิกะไบต์
4. จับยูทูปเบอร์ Tacticool BoB พร้อมยึดอาวุธปืนและเครื่องกระสุนหลายรายการ โดยพบว่ามี บัญชีเฟซบุ๊กแฟนเพจชื่อ “Pun Tacticool Bob” และ “Tacticool Bob แทคติคูลบ็อบ” โดยมีเนื้อหาเป็นเพจเกี่ยวกับการยิงปืน การพูดคุยแลกเปลี่ยนความคิดเห็นเกี่ยวกับอาวุธปืน โดยมี นายตฤณสิษฐ์ อายุ 33 ปี เป็นเจ้าของบัญชีเฟซบุ๊กแฟนเพจ และ YouTube ช่อง “Tacticool BoB แทคติคูลบ็อบ” ที่มีผู้ติดตามประมาณ 1.95 หมื่นราย นอกจากนี้ จากการสืบสวนยังพบว่านายตฤณสิษฐ์ ยังมีพฤติการณ์ในการดัดแปลงอาวุธปืนอีกด้วย เจ้าหน้าที่ตำรวจจึงรวบรวมพยานหลักฐานเพื่อขออำนาจศาลออกหมายค้น ผลการตรวจค้น พบอาวุธปืน 85 กระบอก และเครื่องกระสุนกว่า 6,000 นัด รวมทั้งหมดกว่า 95 รายการ
อย่างไรก็ตาม กระทรวงดิจิทัลเพื่อเศรษฐกิจและสังคมได้ร่วมมือกับกองบัญชาการตํารวจสืบสวนสอบสวนอาชญากรรมทางเทคโนโลยี ในการป้องกันปราบปรามภัยออนไลน์ที่ละเมิดความเป็นส่วนตัวของพี่น้องประชาชน โดยเฉพาะเด็กและเยาวชน และขอให้พี่น้องประชาชนโปรดตรวจสอบทุกครั้งก่อนทำธุระส่วนตัวในสถานที่สาธารณะ รวมทั้ง โรงแรมและที่พักต่างๆ เนื่องจากปัจจุบัน อาจยังมีคนร้ายที่มีพฤติกรรมแบบนี้แฝงตัวอยู่ในสังคม ขณะเดียวกัน การดําเนินการปราบปรามเว็บพนันออนไลน์และอาชญากรรมทางเทคโนโลยีอื่นโดยเข้มข้นอย่างต่อเนื่อง ขอเตือนไปยังผู้ที่หลงผิดเข้าเล่นการพนันออนไลน์ ว่าไม่มีผู้ใดสามารถร่ำรวยได้จากการเสี่ยงดวงบนเว็บไซต์พนันออนไลน์ เนื่องจากระบบถูกควบคุมด้วยโปรแกรมคอมพิวเตอร์ นอกจากอาจทำให้สูญเสียทรัพย์สินจนหมดเนื้อหมดตัวแล้ว ยังมีความผิด ตาม พ.ร.บ.การพนัน พ.ศ.2478 อีกด้วย ทั้งนี้ หากประชาชนมีข้อสงสัย สามารถโทรปรึกษาสายด่วน AOC 1441 ได้ตลอด 24 ชั่วโมง
------------------------------------------------

ที่มา : https://www.thaigov.go.th/news/contents/details/76531