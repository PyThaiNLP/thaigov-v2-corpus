รัฐบาลไทย-ข่าวทำเนียบรัฐบาล-“กยศ. เผยได้อนุมัติเงินกู้นักศึกษาที่ยื่นในระบบทุกรายแล้ว หากรายใดยังตกค้างขอให้รีบดำเนินการในระบบ”


วันศุกร์ที่ 22 ธันวาคม 2566
22/12/2566
พิมพ์
“กยศ. เผยได้อนุมัติเงินกู้นักศึกษาที่ยื่นในระบบทุกรายแล้ว หากรายใดยังตกค้างขอให้รีบดำเนินการในระบบ”
กยศ. เผยความคืบหน้ากรณีการอนุมัติเงินกู้ยืมให้แก่นักศึกษาของมหาวิทยาลัยแห่งหนึ่งในจังหวัดศรีสะเกษที่ติดปัญหาเกี่ยวกับการขอกู้ยืมเงินจากกองทุน ขณะนี้กองทุนได้อนุมัติเงินกู้ยืมให้แก่นักศึกษาทุกรายที่ยื่นคำขอกู้ยืมและแนบเอกสารในระบบถูกต้องครบถ้วนแล้ว
กองทุนเงินให้กู้ยืมเพื่อการศึกษา (กยศ.) เผยความคืบหน้ากรณีการอนุมัติเงินกู้ยืมให้แก่นักศึกษาของมหาวิทยาลัยแห่งหนึ่งในจังหวัดศรีสะเกษที่ติดปัญหาเกี่ยวกับการขอกู้ยืมเงินจากกองทุน ซึ่งขณะนี้กองทุนได้อนุมัติเงินกู้ยืมให้แก่นักศึกษาทุกรายที่ยื่นคำขอกู้ยืมและแนบเอกสารในระบบถูกต้องครบถ้วนแล้ว หากนักศึกษารายใดที่ยื่นคำขอกู้ค้างไว้ให้รีบดำเนินการแนบเอกสารเข้ามาในระบบ เพื่อกองทุนจะได้ดำเนินการอนุมัติต่อไป
นายชัยณรงค์ กัจฉปานันท์ ผู้จัดการกองทุนเงินให้กู้ยืมเพื่อการศึกษา (กยศ.) เปิดเผยว่า “จากกรณีที่มีข่าว นักศึกษาผู้กู้ยืมของมหาวิทยาลัยแห่งหนึ่งในจังหวัดศรีสะเกษหลายรายได้ร้องต่อสื่อมวลชนว่ายังไม่ได้รับการอนุมัติเงินกู้ยืมจากกองทุนนั้น ขณะนี้กองทุนได้อนุมัติเงินกู้ยืมให้แก่นักศึกษาทุกคนที่ยื่นเอกสารถูกต้องครบถ้วนแล้ว หากนักศึกษารายใดที่ยื่นคำขอกู้ค้างไว้ให้รีบดำเนินการแนบเอกสารเข้ามาในระบบ เพื่อกองทุนจะได้ดำเนินการอนุมัติต่อไป และจากที่กองทุนได้ออกมาชี้แจงข้อเท็จจริงกรณีที่เป็นข่าวมาอย่างต่อเนื่องยังพบว่าทุกรายได้รับอนุมัติการกู้ยืมเรียบร้อยแล้วและได้รับค่าครองชีพจนถึงปัจจุบัน แต่หากกองทุนตรวจสอบคุณสมบัตินักศึกษาแล้วพบว่ารายใดทำงานประจำอยู่แล้ว จะไม่สามารถให้กู้ยืมได้เพราะไม่ตรงตามคุณสมบัติของผู้มีสิทธิกู้
กองทุนขอยืนยันว่า กองทุนเป็นหน่วยงานที่ให้โอกาสทางการศึกษาแก่นักเรียน นักศึกษาที่ขาดแคลน ซึ่งผู้ที่มีคุณสมบัติครบตามที่กองทุนกำหนดจะได้รับสิทธิในการกู้ยืมทุกราย หากนักเรียน นักศึกษารายใดอยากเรียน ต้องได้โอกาสในการเรียนอย่างแน่นอนเพราะความยากจนจะไม่ใช่อุปสรรคของการเข้าถึงการศึกษาอีกต่อไป” ผู้จัดการกองทุนฯ กล่าวในที่สุด

ที่มา : https://www.thaigov.go.th/news/contents/details/76525