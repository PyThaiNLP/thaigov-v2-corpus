รัฐบาลไทย-ข่าวทำเนียบรัฐบาล-ลุยต่อหนองคาย รมว.เกษตรฯ พบปะเกษตรกรและประชาชนในพื้นที่ 


วันเสาร์ที่ 2 ธันวาคม 2566
ลุยต่อหนองคาย รมว.เกษตรฯ พบปะเกษตรกรและประชาชนในพื้นที่
ลุยต่อหนองคาย รมว.เกษตรฯ พบปะเกษตรกรและประชาชนในพื้นที่ พร้อมตรวจเยี่ยมการให้บริการรับคำร้องขอออกโฉนดเพื่อการเกษตร
ร้อยเอก ธรรมนัส พรหมเผ่า รัฐมนตรีว่าการกระทรวงเกษตรและสหกรณ์ ลงพื้นที่พบปะเกษตรกรและประชาชนในพื้นที่ ชี้แจงและมอบนโยบายเรื่องการปฏิรูปที่ดินเพื่อการเกษตร พร้อมมอบหนังสืออนุญาตให้เข้าทำประโยชน์ในเขตปฏิรูปที่ดิน (ส.ป.ก. 4-01) ให้กับเกษตรกร จำนวน 30 ราย มอบเมล็ดพันธุ์ผัก และต้นกล้าผัก ให้กับตัวแทนชุมชน จำนวน 7 ชุด มอบเงินโครงการเกษตรกรชาวสวนยางต้นแบบด้วยเกษตรกรรมยั่งยืน จำนวน 1 ราย มอบเงินโครงการส่งเสริมและสนับสนุนเกษตรกรชาวสวนยางเพื่อยกระดับเศรษฐกิจฐานราก (BCG Model) จำนวน 3 ราย และมอบปัจจัยการผลิตด้านพัฒนาที่ดิน จำนวน 5 ราย ณ โรงเรียนฮั่วเคียวกงฮัก อ.เมือง จ.หนองคาย
นอกจากนี้ ยังตรวจเยี่ยมการให้บริการรับคำร้องขอออกโฉนดเพื่อการเกษตร พร้อมเน้นย้ำถึงแนวทางการเปลี่ยน ส.ป.ก. 4-01 เป็นโฉนดที่ดินเพื่อการเกษตร ที่มุ่งหวังให้เกษตรกรสามารถเข้าถึงสิทธิและแหล่งทุนมากขึ้น รวมทั้งมีการส่งเสริมพัฒนาอาชีพตามศักยภาพของพื้นที่ เพื่อให้เกษตรกรมีรายได้และความเป็นอยู่ที่ดีขึ้น
ทั้งนี้ จังหวัดหนองคายมีพื้นที่การเกษตรประมาณ 1.2 ล้านไร่ คิดเป็นร้อยละ 64 ของพื้นที่ทั้งจังหวัด สินค้าเกษตรหลักที่ทำรายได้ให้กับจังหวัด ได้แก่ ข้าว ยางพารา ปาล์มน้ำมัน มันสำปะหลัง อ้อยโรงงาน ปลานิลกระชัง ไข่ไก่สุกร และโคเนื้อ สำหรับพื้นที่เขตปฏิรูปที่ดินในจังหวัดหนองคาย ครอบคลุมทั้ง 9 อำเภอ จำนวน 46 ตำบล รวม 604,340 ไร่ คิดเป็นร้อยละ 31.94 ของพื้นที่ทั้งจังหวัด เป็นที่ดินเพื่อเกษตรกรรม 531,555 ไร่ เกษตรกร 33,588 ราย ทั้งนี้ อำเภอเฝ้าไร่และอำเภอโพนพิสัย มีพื้นที่เขตปฏิรูปที่ดินมากที่สุด คิดเป็นร้อยละ 63.83 ของพื้นที่เขตปฏิรูปที่ดินทั้งจังหวัด

ที่มา : https://www.thaigov.go.th/news/contents/details/75542