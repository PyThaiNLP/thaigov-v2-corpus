รัฐบาลไทย-ข่าวทำเนียบรัฐบาล-'นลินี ทวีสิน' ย้ำไทยพร้อมเป็นศูนย์กลางการลงทุนพลังงานทดแทน ชูจุดเด่นด้านที่ตั้ง โครงสร้างพื้นฐานและการสนับสนุนจากภาครัฐ


วันเสาร์ที่ 2 ธันวาคม 2566
02/12/2566
พิมพ์
'นลินี ทวีสิน' ย้ำไทยพร้อมเป็นศูนย์กลางการลงทุนพลังงานทดแทน ชูจุดเด่นด้านที่ตั้ง โครงสร้างพื้นฐานและการสนับสนุนจากภาครัฐ
'นลินี ทวีสิน' ย้ำไทยพร้อมเป็นศูนย์กลางการลงทุนพลังงานทดแทน ชูจุดเด่นด้านที่ตั้ง โครงสร้างพื้นฐานและการสนับสนุนจากภาครัฐ
วันนี้ (2 ธ.ค.66) นางนลินี ทวีสิน ผู้แทนการค้าไทย เปิดเผยว่า ตนได้รับเชิญให้กล่าวปาฐกถาในงาน Norway-Asia Business Summit 2023 ซึ่งจัดขึ้นโดยรัฐบาลนอร์เวย์และสถานเอกอัครราชทูตนอร์เวย์ในภูมิภาคเอเชีย โดยหัวข้อการประชุมในปีนี้ คือ “Navigating the Green Transition” หรือ การนำทางสู่การเปลี่ยนผ่านสีเขียว ที่ถือว่ามีความเหมาะสมกับสถานการณ์ปัจจุบัน และยังมีความสอดคล้องกับนโยบายสำคัญของรัฐบาลไทย อาทิ เป้าหมายความเป็นกลางทางคาร์บอน ภายในปี 2593 (2050) การปล่อยคาร์บอนเป็นศูนย์ ภายในปี 2608 (2065) ตลอดจนการตั้งเป้าที่จะผลิตยานยนต์ที่ปล่อยมลพิษเป็นศูนย์ อย่างน้อย 30% ของการผลิตทั้งหมด ภายในปี 2573
ผู้แทนการค้าไทย ยังกล่าวอีกว่า รัฐบาลไทยพร้อมเปิดรับการลงทุนด้านพลังงานทดแทน พลังงานสะอาด และการผลิตแบตเตอรี่จากภาคเอกชน โดยเฉพาะการลงทุนจากนอร์เวย์ ซึ่งนับได้ว่าเป็นประเทศที่มีความเชี่ยวชาญในประเด็นเหล่านี้อย่างมาก ในขณะที่ไทยเองก็มีจุดเด่นด้านที่ตั้ง การสนับสนุนจากทางภาครัฐ โดยเฉพาะผ่านทางสำนักงานคณะกรรมการส่งเสริมการลงทุน หรือ BOI และที่สำคัญคือการพัฒนาโครงสร้างพื้นฐานอย่างต่อเนื่อง โดยล่าสุดคือการพัฒนาโครงการแลนด์บริดจ์ ซึ่งจะรองรับการคมนาคมขนส่ง ที่รวดเร็ว ปลอดภัยและมีต้นทุนที่ต่ำลงเมื่อเทียบกับการใช้ช่องแคบมะละกา
สำหรับการจัดงาน Norway-Asia Business Summit 2023 มีผู้แทนจากภาครัฐและภาคเอกชนของทั้งสองประเทศ โดยเฉพาะบริษัทยักษ์ใหญ่ของนอร์เวย์ อาทิ เทเลนอร์ กรุ๊ป (โทรคมนาคม) บริษัท ยารา (บริษัทผลิตปุ๋ยชั้นนำ) และบริษัท โจตัน (บริษัทผลิตสีทาบ้าน) รวมถึงผู้ร่วมงานทั่วไปอีกกว่า 300 คน

ที่มา : https://www.thaigov.go.th/news/contents/details/75545