รัฐบาลไทย-ข่าวทำเนียบรัฐบาล-กระทรวง​อุตสาหกรรม​ เตรียมความพร้อมก่อน​ ครม.สัญจร​ ตะลุยลงพื้นที่ติดตามงานเหมืองโปรแตซ​ และพบปะสมาคมกลุ่มชาวไร่อ้อย


วันเสาร์ที่ 2 ธันวาคม 2566
กระทรวง​อุตสาหกรรม​ เตรียมความพร้อมก่อน​ ครม.สัญจร​ ตะลุยลงพื้นที่ติดตามงานเหมืองโปรแตซ​ และพบปะสมาคมกลุ่มชาวไร่อ้อย
กระทรวง​อุตสาหกรรม​ เตรียมความพร้อมก่อน​ ครม.สัญจร​ ตะลุยลงพื้นที่ติดตามงานเหมืองโปรแตซ​ และพบปะสมาคมกลุ่มชาวไร่อ้อย
วันนี้ (2ธ.ค.66) นางรัดเกล้า อินทวงศ์ สุวรรณคีรี รองโฆษกประจำสำนักนายกรัฐมนตรี เปิดเผยว่า วันพรุ่งนี้ (3 ธันวาคม 2566) กระทรวง​อุตสาหกรรม โดยรัฐมนตรีว่าการกระทรวงอุตสาหกรรม นางสาวพิมพ์ภัทรา วิชัยกุล และ ปลัดกระทรวงอุตสาหกรรม นาย ณัฐพล รังสิตพล และคณะผู้ติดตามฯ มีกำหนดการเดินทางไปตรวจราชการที่กลุ่มจังหวัดภาคตะวันออกเฉียงเหนือตอนบน ครอบคลุม จังหวัดบึงกาฬ เลย หนองคาย หนองบัวลำภู และอุดรธานี  ก่อนที่จะเข้าร่วมการประชุมคณะรัฐมนตรีอย่างเป็นทางการนอกสถานที่ ครั้งที่ 1 /2566 ในวันที่ 4 ธ.ค.
โดยตามกำหนดการ มีการติดตามดูเหมืองโปแตช ของ บริษัท เอเชีย แปซิฟิค โปแตซ คอร์ปอเรชัน จำกัด ตามนโยบายที่นายกรัฐมนตรีให้ติดตามสอบถามถึงการทำเหมืองสารโพแทสเซียมคลอไรด์ ซึ่งเป็นสารตั้งต้นสำคัญในการทำปุ๋ยเคมี ถึงผู้รับสัมปทานทั้ง 3 ราย ให้เร่งดำเนินการผลิตเพื่อนำวัตถุดิบเข้าระบบการผลิตปุ๋ยเพื่ออุตสาหกรรมการเกษตรและอุตสาหกรรมที่เกี่ยวข้องให้ได้อย่างรวดเร็ว
หลังจากนั้นรัฐมนตรีว่าการกระทรวงอุตสาหกรรม จะได้ พบปะพูดคุยกับสมาคมกลุ่มชาวไร่อ้อยภาคตะวันออกเฉียงเหนือ จังหวัดอุดรธานี และ ประชุมร่วมกับผู้นำชุมชน เอกชน และส่วนราชการ ในพื้นที่ เพื่อหารือ ข้อเสนอ การพัฒนา ด้านเศรษฐกิจและ อุตสาหกรรม ณ ศูนย์ส่งเสริมอุตสาหกรรมภาคที่ 4 กรมส่งเสริมอตสาหกรรม (กสอ.) อีกด้วย
“กระทรวงอุตสาหกรรม มีขอบเขตความรับผิดชอบที่หลากหลาย และมีความมุ่งมั่นที่จะผลักดันนโยบายของรัฐบาลไปสู่ความสำเร็จควบคู่ไปกับการดูแลให้ความเป็นธรรมแก่ผู้ประกอบการ และพี่น้องชาวเกษตกร อย่างเต็มที่” รัดเกล้า กล่าว

ที่มา : https://www.thaigov.go.th/news/contents/details/75535