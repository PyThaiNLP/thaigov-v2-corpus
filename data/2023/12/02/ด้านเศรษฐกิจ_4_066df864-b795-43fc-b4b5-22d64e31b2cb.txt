รัฐบาลไทย-ข่าวทำเนียบรัฐบาล-เลขาฯ ไพลิน หารือ ประธานสภาหอการค้าและอุตสาหกรรมบังกลาเทศ พร้อมสนับสนุนร่วมมือด้านเศรษฐกิจ อุตสาหกรรม การค้า การลงทุน


วันเสาร์ที่ 2 ธันวาคม 2566
02/12/2566
พิมพ์
เลขาฯ ไพลิน หารือ ประธานสภาหอการค้าและอุตสาหกรรมบังกลาเทศ พร้อมสนับสนุนร่วมมือด้านเศรษฐกิจ อุตสาหกรรม การค้า การลงทุน
เลขาฯ ไพลิน หารือ ประธานสภาหอการค้าและอุตสาหกรรมบังกลาเทศ พร้อมสนับสนุนร่วมมือด้านเศรษฐกิจ อุตสาหกรรม การค้า การลงทุน
วันที่ 1 ธันวาคม ๒๕๖๖ นางสาวไพลิน เทียนสุวรรณ เลขานุการรัฐมนตรีว่าการกระทรวงอุตสาหกรรม ได้รับมอบหมายจาก นางสาวพิมพ์ภัทรา วิชัยกุล รัฐมนตรีว่าการกระทรวงอุตสาหกรรม ให้เป็นผู้แทนเข้าร่วมหารือ
ประเด็นความร่วมมือด้านเศรษฐกิจ อุตสาหกรรม การค้า การลงทุน ความสัมพันธ์และ
ความร่วมมือระหว่างไทย – บังกลาเทศ กับนายชัมส์ มะห์มุด ประธานสภาหอการค้าและอุตสาหกรรมบังกลาเทศ – ไทย นายมุฮัมมัด อับดุล ฮัย เอกอัครราชทูตสาธารณรัฐประชาชนบังกลาเทศประจำประเทศไทย และคณะ โดยมีนางมาฆวดี สุมิตรเหมาะ เอกอัครราชทูตไทย ณ กรุงธากา นางศิริเพ็ญ เกียรติเฟื่องฟู รองผู้อำนวยการสำนักงานเศรษฐกิจอุตสาหกรรม ร่วมด้วย ณ ห้องรับรอง 1 ชั้น 2 อาคารสำนักงานปลัดกระทรวงอุตสาหกรรม
เลขานุการรัฐมนตรีว่าการกระทรวงอุตสาหกรรม กล่าวว่า ประเทศไทยและบังกลาเทศมีความสัมพันธ์กันอย่างดีเสมอมา ซึ่งไทยยินดีที่จะให้ความร่วมมือในเรื่องการสนับสนุนลงทุนและการพัฒนาอุตสาหกรรมที่บังกลาเทศให้ความสนใจ อาทิ อุตสาหกรรมสิ่งทอ ยานยนต์ และอัญมณี ที่ไทยมีความเชี่ยวชาญ โดยเฉพาะด้านอุตสาหกรรมยานยนต์ที่ไทยรัฐบาลไทยให้ความสำคัญ และกำลังจะเปลี่ยนผ่านจากเครื่องยนต์สันดาปไปสู่ยานยนต์ไฟฟ้า หรือ EV และมีนักลงทุนจากหลากหลายเชื้อชาติที่สนใจมาลงทุนในไทย ซึ่งฝ่ายบังกลาเทศกำลังเริ่มหันมาให้ความสนใจในอุตสาหกรรมนี้เช่นกัน
และ ก.อุตฯ ได้มีแผนจัดตั้งกรมฮาลาลในอนาคต ซึ่งอาจจะขอความร่วมมือในเรื่องการสนับสนุนข้อมูลต่าง ๆ จากบังกลาเทศด้วย และทราบว่าปัจจุบันมีนักลงทุนไทยที่ไปลงทุนในบังกลาเทศแล้วกว่า 100 กิจการ และเชื่อว่ายังมีการลงทุนเพิ่มขึ้นเรื่อย ๆ ซึ่งหวังว่าจะได้รับการส่งเสริมและอำนวยความสะดวกจากบังกลาเทศเป็นอย่างดี
ทั้งนี้ทางบังกลาเทศยินดีที่จะให้ความร่วมมือกับไทยในเรื่องการค้า การลงทุน และข้อมูลต่าง ๆ และยังวางให้ไทยเป็นประตูสู่เอเชียใต้ในการลงทุนด้านอุตสาหกรรมของบังกลาเทศด้วย

ที่มา : https://www.thaigov.go.th/news/contents/details/75530