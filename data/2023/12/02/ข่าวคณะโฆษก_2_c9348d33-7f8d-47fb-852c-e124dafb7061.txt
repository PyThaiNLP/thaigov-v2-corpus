รัฐบาลไทย-ข่าวทำเนียบรัฐบาล-โฆษกรัฐบาล เผย บริษัทรถ EV เตรียมลงทุนในไทยต่อเนื่อง 


วันเสาร์ที่ 2 ธันวาคม 2566
โฆษกรัฐบาล เผย บริษัทรถ EV เตรียมลงทุนในไทยต่อเนื่อง
ก้าวสู่การเป็นศูนย์กลางการผลิตและพัฒนารถยนต์ไฟฟ้าของภูมิภาค เชื่อมั่นศักยภาพของไทยในฐานะ "ดีทรอยต์แห่งเอเชีย"
วันนี้ (2 ธ.ค. 2566) นายชัย วัชรงค์ โฆษกประจำสำนักนายกรัฐมนตรี เผยว่า นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง เชื่อมั่นในศักยภาพของไทย ทั้งด้านโครงสร้างพื้นฐาน ขีดความสามารถในการแข่งขันทุกด้าน จนถึงนโยบายสนับสนุนการลงทุนในไทย และให้ความสำคัญกับการสนับสนุนไทยเป็นศูนย์กลางการผลิตยานยนต์ไฟฟ้าในภูมิภาคตลอดมา
โฆษกประจำสำนักนายกรัฐมนตรีกล่าวว่า นายกรัฐมนตรีได้วางนโยบาย และสนับสนุนการทำงานของหน่วยงานที่เกี่ยวข้องมาโดยตลอด เพื่อสนับสนุน และอำนวยความสะดวกให้แก่บริษัทใหญ่ของโลก โดยเฉพาะอย่างยิ่งผู้ประกอบการผลิตยานยนต์ไฟฟ้า โดยคณะกรรมการการส่งเสริมการลงทุนได้กำหนดการมอบสิทธิประโยชน์เพื่อกระตุ้นดึงดูดความสนใจให้บริษัทต่างชาติร่วมลงทุนสร้างโรงงานผลิตรถยนต์ไฟฟ้าในประเทศไทย โดยล่าสุด ผู้ผลิตรถยนต์ไฟฟ้าจีเอซี ไอออน (GAC AION) ในเครือบริษัท กว่างโจว ออโตโมบิล กรุ๊ป หรือ จีเอซี (Guangzhou Automobile Group หรือ GAC) ได้ตั้งโรงงานในประเทศไทยในพื้นที่โครงการพัฒนาระเบียงเศรษฐกิจพิเศษภาคตะวันออก (EEC) จังหวัดระยอง ด้วยเงินลงทุนจำนวน ราว 2,300 ล้านบาท เพื่อใช้เป็นฐานในการผลิตรถยนต์ไฟฟ้าสำหรับการส่งออกไปยังตลาดในภูมิภาคอาเซียน
โดยในส่วนของการก่อสร้างโรงงานผลิตรถยนต์ไฟฟ้า GAC AION ในไทย จะแบ่งโครงการเป็น 2 เฟส และคาดว่าโครงการเฟสแรกจะแล้วเสร็จสิ้นภายในเดือนกรกฎาคม ปี พ.ศ. 2567 ซึ่งจะสร้างกำลังการผลิตรถยนต์ไฟฟ้าในประเทศไทยจำนวน 50,000 คันต่อปี
“นายกรัฐมนตรีเชื่อมั่นในศักยภาพการผลิตอุตสาหกรรมยานยนต์ไฟฟ้าในไทย และเล็งเห็นว่าไทยมีข้อได้เปรียบหลายด้านในการเป็นผู้นำการผลิตยานยนต์ไฟฟ้าและชิ้นส่วนในภูมิภาค ซึ่งด้วยการกำหนดแนวทางการทำงานที่ผ่านมา และการนำเสนอของนายกรัฐมนตรีทำให้เห็นว่าไทยพร้อม และมีโอกาสที่ดีสำหรับบริษัทรถยนต์ไฟฟ้า ทั้งด้านการผลิตและพัฒนารถยนต์ไฟฟ้า จึงมั่นใจว่าจะมีบริษัทยานยนต์ไฟฟ้าอีกมากที่สนใจลงทุนในประเทศไทย ซึ่งจะส่งผลดีต่อยอดมาถึงเศรษฐกิจ และวิถีชีวิตของประชาชนไทยทุกคน” นายชัย กล่าว

ที่มา : https://www.thaigov.go.th/news/contents/details/75533