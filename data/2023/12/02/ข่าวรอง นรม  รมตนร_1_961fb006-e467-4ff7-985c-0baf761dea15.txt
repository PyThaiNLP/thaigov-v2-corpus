รัฐบาลไทย-ข่าวทำเนียบรัฐบาล-พวงเพ็ชร“ เผย ปีใหม่นี้ “วัดมหาธาตุ” เปิดเข้าชมครั้งแรก สมโภช 338 ปี ยิ่งใหญ่ 7 วันเต็ม


วันเสาร์ที่ 2 ธันวาคม 2566
02/12/2566
พิมพ์
พวงเพ็ชร“ เผย ปีใหม่นี้ “วัดมหาธาตุ” เปิดเข้าชมครั้งแรก สมโภช 338 ปี ยิ่งใหญ่ 7 วันเต็ม
รัฐมนตรีประจำสำนักนายกรัฐมนตรี พวงเพ็ชร“ เผย ปีใหม่นี้ “วัดมหาธาตุ” เปิดเข้าชมครั้งแรก สมโภช 338 ปี ยิ่งใหญ่ 7 วันเต็ม
วันนี้ (1 ธันวาคม 2566) เวลา 17.00 น. นางพวงเพ็ชร ชุนละเอียด รัฐมนตรีประจำสำนักนายกรัฐมนตรี เป็นประธานฝ่ายฆราวาส นำแถลงข่าว “เปิดม่านงานสมโภช 338 ปี วัดมหาธาตุยุวราชรังสฤษฏิ์ ราชวรมหาวิหาร” โดยมีคณะสงฆ์ ประกอบด้วย พระธรรมวชิรมุนี ประธานคณะกรรมการอำนวยการ พระเมธีวรญาณ คณะกรรมการอำนวยการ  พระราชวชิราธิบดี คณะกรรมการอำนวยการและเลขานุการกระทรวงวัฒนธรรม การท่องเที่ยวแห่งประเทศไทย  ร่วมแถลง
.
งานสมโภช 338 ปี วัดมหาธาตุยุวราชรังสฤษฏิ์ ราชวรมหาวิหาร จัดขึ้นเพื่อเฉลิมฉลองสมโภชพระอาราม อีกทั้งเป็นการรำลึกถึงบูรพกษัตริย์ทุกพระองค์ ประกอบกับโอกาสปีมหามงคลในปี 2567 ที่พระบาทสมเด็จพระวชิรเกล้าเจ้าอยู่หัว เจริญพระชนมพรรษาครบ 6 รอบหรือ 72 พรรษา การจัดงานครั้งนี้จึงถือเป็นการเทิดพระเกียรติพระองค์ท่าน และเป็นการเปิดโอกาสให้พุทธศาสนิกชน ได้มีส่วนร่วมในการแสดงออกถึงความจงรักภักดีต่อสถาบันชาติ ศาสนา และพระมหากษัตริย์ รวมถึงได้ร่วมสืบสาน รักษา ต่อยอด ศิลปวัฒนธรรมที่งดงามของไทย และร่วมทำนุบำรุงพระพุทธศาสนา
นางพวงเพ็ชร กล่าวว่า การจัดกิจกรรมสมโภช 338 ปี วัดมหาธาตุยุวราชรังสฤษฏิ์ ราชวรมหาวิหาร ครั้งนี้ถือเป็นครั้งยิ่งใหญ่ และเป็นครั้งแรกที่ทางวัดได้เปิดให้ประชาชนและนักท่องเที่ยวได้เดินทางมาชมความสวยงาม ได้สัมผัสถึงความงดงามของเอกลักษณ์ ศิลปะ วัฒนธรรมไทย ซึ่งสอดคล้องกับนโยบายของรัฐบาลในการต่อยอดสู่การเป็นซอฟต์พาวเวอร์เชิงวัฒนธรรม ที่สร้างมูลค่าและก่อให้เกิดรายได้เข้าประเทศ โอกาสนี้ จึงขอเชิญชวนพี่น้องประชาชนชาวไทย มาสัมผัสความงดงามอันทรงคุณค่าของไทย ร่วมสักการะสิ่งศักดิ์สิทธิ์ เพื่อเป็นบุญกุศลแก่ตนเองและครอบครัว  ในโอกาสที่ส่งท้ายปีเก่าเข้าสู่ปีใหม่ และเยี่ยมชมกิจกรรมต่างๆ เช่น การแสดง การละเล่น การออกร้านค้า รวมถึงกิจกรรมสวดมนต์เจริญจิตภาวนาข้ามปี ระหว่างวันที่ 27 ธันวาคม 2566 - 2 มกราคม 2567

ที่มา : https://www.thaigov.go.th/news/contents/details/75534