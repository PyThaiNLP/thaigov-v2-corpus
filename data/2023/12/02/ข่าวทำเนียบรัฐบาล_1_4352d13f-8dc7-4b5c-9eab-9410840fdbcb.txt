รัฐบาลไทย-ข่าวทำเนียบรัฐบาล-“นฤมล” เผยทูตสหรัฐ ชื่นชมนายกรัฐมนตรี  สร้างความเชื่อมั่นดึงนักลงทุนในสหรัฐมาลงทุนในไทยมากขึ้น


วันเสาร์ที่ 2 ธันวาคม 2566
02/12/2566
พิมพ์
“นฤมล” เผยทูตสหรัฐ ชื่นชมนายกรัฐมนตรี  สร้างความเชื่อมั่นดึงนักลงทุนในสหรัฐมาลงทุนในไทยมากขึ้น
“นฤมล” เผยทูตสหรัฐ ชื่นชมนายกรัฐมนตรี  สร้างความเชื่อมั่นดึงนักลงทุนในสหรัฐมาลงทุนในไทยมากขึ้น
วันนี้ (2 ธ.ค.66) ศาสตราจารย์ นฤมล ภิญโญสินวัฒน์ ผู้แทนการค้าไทย ให้การ
ต้อนรับ นายรอเบิร์ต เอฟ โกเด็ก (Robert F. Godec) เอกอัครราชทูตสหรัฐอเมริกาประจำประเทศไทย พร้อมหารือถึงประเด็นความร่วมมือด้านการลงทุนร่วมกัน
ผู้แทนการค้า เปิดเผยว่า ทูตสหรัฐ ฯ ได้กล่าวชื่นชมความสำเร็จของการเยือนสหรัฐฯ ของนายเศรษฐา ทวีสิน นายกรัฐมนตรี ในการเข้าร่วมการประชุมผู้นำเขตเศรษฐกิจเอปเค ครั้งที่ 30 ระหว่างวันที่ 12-19 พ.ย. 2566 ณ นครซานฟรานวิสโก สหรัฐฯ ที่ผ่านมา ซึ่งนายกรัฐมนตรีได้ใช้โอกาสพบหารือกับภาคเอกชนสหรัฐฯ พร้อมเชิญชวนเข้ามาลงทุนในประเทศไทย กว่า 10 ราย  ซึ่งภาคเอกชนต่างให้ความสนใจและสนับสนุนนโยบายด้านการค้าและการลงทุนของรัฐบาล โดยเฉพาะในสาขาเทคโนโลยีและดิจิทัล นวัตกรรม  และอุตสาหกรรมอิเล็กทรอนิกส์  ซึ่งนายกรัฐมนตรีได้สร้างความเชื่อมั่นให้กับนักลงทุนสหรัฐเพิ่มมากขึ้น หลังจากนักธุรกิจของ USABC ได้เข้าพบรัฐบาลไทยเมื่อสัปดาห์ที่แล้ว
ผู้แทนการค้ากล่าวต่อไปว่า ทูตสหรัฐฯ ย้ำความสำคัญต่อประเทศไทยในฐานะพันธมิตรที่แน่นแฟ้น และเป็นหนึ่งในประเทศที่เอกชนสหรัฐฯ ให้ความสนใจมาลงทุน อย่างไรก็ดี เพื่อส่งเสริมภาพแวดล้อมให้เอื้อต่อการลงทุน หอการค้าอเมริกันในประเทศไทย (AMCHAM) ได้เสนอแนวคิด Five to Thrive ซึ่งได้มีการหยิบยกหารือกับผู้บริหารระดับสูงของไทยอย่างต่อเนื่อง  โดยทูตสหรัฐสฯ เห็นว่าแนวทางดังกล่าวจะช่วยส่งเสริมและเพิ่มมูลค่าการลงทุนของภาคเอกชนสหรัฐฯ ในไทยในอนาคต
ผู้แทนการค้าไทย กล่าวว่า จากการหารือกับทูตสหรัฐ เกิดแนวทางความร่วมมือด้านการค้าและการลงทุนระหว่างไทย-สหรัฐ เพิ่มเติม ได้แก่ 1) ด้านตลาดทุนในการแลกเปลี่ยนองค์ความรู้และพัฒนา Green investment fund เพื่อดึงดูดเม็ดเงินลงทุนสนับสนุนโครงการภายใต้นโยบาย Green Economy 2) ด้านสาธารณสุขในการจัดตั้งศูนย์วิจัยและพัฒนาร่วมสาขาวิทยาศาสตร์การแพทย์ เพื่อรองรับการพัฒนาประเทศไทยให้เป็น Medical Hub ของอาเซียน 3) ด้านเกษตรกรรม ในการร่วมลงทุนพัฒนาเกษตรอัจฉริยะด้วยเทคโนโลยีที่ทันสมัย เพื่อส่งเสริมการเพิ่มผลิตผลให้กับภาคการเกษตร และเพิ่มรายได้ให้กับพี่น้องเกษตรกรตามเป้าหมายของรัฐบาลปัจจุบัน
“ภาคเอกชนสหรัฐฯ ยังสนใจเข้ามาลงทุนด้าน Data center ของ AWS (Amazon Web Service) เพื่อสนับสนุนการขยายช่องทางการจำหน่ายสินค้าไทยไปยังตลาดสหรัฐเพิ่มเติม” ผู้แทนการค้าย้ำ

ที่มา : https://www.thaigov.go.th/news/contents/details/75532