รัฐบาลไทย-ข่าวทำเนียบรัฐบาล-ดีอี แจ้งเตือนเพจปลอม! “ซีพี ออลล์” หลอกลงทุน ว่อนโซเชียล


วันเสาร์ที่ 2 ธันวาคม 2566
ดีอี แจ้งเตือนเพจปลอม! “ซีพี ออลล์” หลอกลงทุน ว่อนโซเชียล
ย้ำประชาชนเช็คข้อมูลจากแหล่งที่น่าเชื่อถือ
กระทรวงดิจิทัลเพื่อเศรษฐกิจและสังคม (ดีอี) พบมิจฉาชีพป่วนไม่หยุด “ชักชวนลงทุนเปิดโอกาสให้ร่วมลงทุนกับ CPALL เริ่มต้น 1,000 บาท รับปันผลสูง โดยการนำโลโก้ ของบริษัท และภาพผู้บริหารตัดต่อประกอบข้อความอันเป็นเท็จหลอกลวงประชาชน ลงโฆษณาผ่านสื่อสังคมออนไลน์ ขึ้นแท่นอันดับ 1 รองลงมา “คลื่นแผ่จากเสาส่งโทรศัพท์มือถือและคลื่นไวไฟ เป็นสาเหตุของการก่อมะเร็ง” เตือนประชาชนตรวจสอบข้อมูลให้รอบด้าน เช็คให้ชัวร์ ก่อนแชร์
นายเวทางค์ พ่วงทรัพย์ รองปลัดกระทรวงดิจิทัลเพื่อเศรษฐกิจและสังคม (ดีอี) ในฐานะโฆษกกระทรวงฯ กล่าวถึง ผลการมอนิเตอร์และรับแจ้งข่าวปลอมของศูนย์ต่อต้านข่าวปลอม ระหว่างวันที่ 24 - 30 พฤศจิกายน 2566 พบข้อความที่เข้ามาทั้งหมด 1,227,210 ข้อความ โดยมีข้อความที่ต้องดำเนินการตรวจสอบ (Verify) ทั้งสิ้น 96 ข้อความ ทั้งนี้ช่องทางที่มีการพบเบาะแสมากที่สุด คือ ข้อความที่มาจาก Social Listening จำนวน 83 ข้อความ ตามมาด้วยการแจ้งเบาะแสผ่าน Line Official จำนวน 13 ข้อความ รวมเรื่องที่ต้องดำเนินการตรวจสอบ 68 เรื่อง และจากการประสานงานกับหน่วยงานที่เกี่ยวข้อง ได้รับผลการตรวจสอบกลับมาแล้ว 32 เรื่อง
ทั้งนี้ ดีอี ได้แบ่งข่าวปลอมที่ได้รับความสนใจเป็น 4 กลุ่ม ประกอบด้วย
กลุ่มที่ 1 : นโยบายรัฐบาล ข่าวสารทางราชการ ความสงบเรียบร้อยของสังคม ขัดศีลธรรมอันดี และความมั่นคงภายในประเทศ จำนวน 42 เรื่อง อาทิ รับเงินอุดหนุนพิเศษ 20,000 บาท 1 สิทธิ 1 ครอบครัว ใช้เพียงบัตรประจำตัวประชาชน เป็นต้น
กลุ่มที่ 2 : ผลิตภัณฑ์สุขภาพ วัตถุอันตราย เครื่องสำอาง รวมถึงสินค้าและบริการที่ผิดกฎหมาย จำนวน 18 เรื่อง อาทิ อธิบดีกรมการแพทย์ แนะนำผลิตภัณฑ์ Diaherbal ใช้ในการรักษาโรคเบาหวาน เป็นต้น
กลุ่มที่ 3 : ภัยพิบัติ จำนวน 3 เรื่อง อาทิ อีก 4 วัน เส้นทางเดียวกับพายุปลาบึก พายุเป็นระดับดีเปรสชั่น อาจจะเริ่มขึ้นฝั่ง ตั้งแต่ช่วงเช้าของวันที่ 26 พ.ย. 66 เป็นต้น
กลุ่มที่ 4 : เศรษฐกิจ จำนวน 5  เรื่อง กฟภ. แจ้งเตือนชำระค่าไฟฟ้าที่ค้างจ่าย จำนวน 3 เดือน ติดต่อผ่านลิ้งก์ เป็นต้น
โดย แบ่งเป็นเรื่องการหลอกลวงธุรกรรมทางการเงิน จำนวน 5 เรื่อง
นายเวทางค์ กล่าวต่อว่า ข่าวปลอมที่มีคนสนใจสูงสุด 10 อันดับแรก ได้แก่
อันดับที่ 1 : เรื่อง ชักชวนลงทุนเปิดโอกาสให้ร่วมลงทุนกับ CPALL เริ่มต้น 1,000 บาท รับปันผล 3-7% 3,000 บาท รับปันผล 7-10%
อันดับที่ 2 : เรื่อง คลื่นแผ่จากเสาส่งโทรศัพท์มือถือและคลื่น WiFi เป็นสาเหตุหลัก ๆ ของการก่อมะเร็ง
อันดับที่ 3 : เรื่อง  ออมสินปล่อยกู้ สูงสุด 100,000 บาท ผ่านเพจมายโม จำกัด
อันดับที่ 4 : เรื่อง ปตท. แยกธุรกิจ PTTOR ให้เป็นเอกชนเต็มตัว เพื่อให้ขึ้นราคาน้ำมันได้ง่าย
อันดับที่ 5 : เรื่อง ลุกจากที่นอนกระทันหัน ทำให้กระดูกกะโหลกศีรษะแตก หัวใจหยุดเต้น
อันดับที่ 6 : เรื่อง ชวนลงทุนกองทุนรวมหุ้น หุ้นน้ำมัน หุ้นทอง เรียนฟรี สร้างกำไร โดยบริษัทชั้นนำ และถูกกฎหมายในตลาดหลักทรัพย์
อันดับที่ 7 : เรื่อง ซื้อสลากดิจิทัลจากแอปฯ เป๋าตัง เรทจ่าย 3 ตัว 1,100 บาท เรทจ่าย 2 ตัว 110 บาท ได้ที่เพจเป๋าตังพลัส
อันดับที่ 8 : เรื่อง เพจเฟซบุ๊กท่าอากาศยานไทย จำกัด เปิดโอกาสให้ลงทุนหุ้น AOT เปิดพอร์ตขั้นต่ำ 899 พอร์ต รับรายได้ 300 บาท ต่อ 30 นาที
อันดับที่ 9 : เรื่อง ออมสินให้ลงทุนกองทุนรวม SSF พิเศษ พร้อมรับสลากออมสินดิจิทัลเมื่อเปิดบัญชี ผ่านเพจซื้อ ขายกองทุน-หุ้นไทย
อันดับที่ 10 : เรื่อง รับเงินอุดหนุนพิเศษ 20,000 บาท 1 สิทธิ 1 ครอบครัว ใช้เพียงบัตรประจำตัวประชาชน
ปัจจุบันข่าวปลอมยังคงมีจำนวนมาก ดีอีและศูนย์ต่อต้านข่าวปลอมให้ความสำคัญในการตรวจสอบข่าวปลอมตลอด 24 ชั่วโมง เมื่อได้รับข่าวสาร ข้อมูลควรตรวจสอบให้รู้เท่าทัน รอบด้าน เลือกเชื่อ เลือกแชร์ เพื่อป้องกันความเสียหายที่จะเกิดขึ้น โดยสามารถติดตามแจ้งเบาะแสข่าวปลอม ผ่านช่องทางของศูนย์ต่อต้านข่าวปลอมได้ที่ไลน์ @antifakenewscenter เว็บไซต์ https://www.antifakenewscenter.com ทวิตเตอร์ https://twitter.com/AFNCThailand และช่องทางโทรศัพท์โทรสายด่วน GCC 1111 ต่อ 87 ตลอด 24 ชั่วโมง
____________________

ที่มา : https://www.thaigov.go.th/news/contents/details/75537