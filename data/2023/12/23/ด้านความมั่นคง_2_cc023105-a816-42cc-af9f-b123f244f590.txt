รัฐบาลไทย-ข่าวทำเนียบรัฐบาล-จังหวัดขอนแก่น บูรณาการตำรวจเปิดปฏิบัติการตรวจค้นพื้นที่เป้าหมายจำนวน 3 จุด พบแก๊งเงินกู้นอกระบบและยาเสพติดกว่า 1,353 เม็ด เร่งเดินหน้าปราบปรามผู้มีอิทธิพลตามนโยบาย มท.1 


วันศุกร์ที่ 22 ธันวาคม 2566
22/12/2566
พิมพ์
จังหวัดขอนแก่น บูรณาการตำรวจเปิดปฏิบัติการตรวจค้นพื้นที่เป้าหมายจำนวน 3 จุด พบแก๊งเงินกู้นอกระบบและยาเสพติดกว่า 1,353 เม็ด เร่งเดินหน้าปราบปรามผู้มีอิทธิพลตามนโยบาย มท.1
จังหวัดขอนแก่น บูรณาการตำรวจเปิดปฏิบัติการตรวจค้นพื้นที่เป้าหมายจำนวน 3 จุด พบแก๊งเงินกู้นอกระบบและยาเสพติดกว่า 1,353 เม็ด เร่งเดินหน้าปราบปรามผู้มีอิทธิพลตามนโยบาย มท.1 อย่างเข้มข้นต่อเนื่อง
วันนี้ (22 ธ.ค. 66) นายไกรสร กองฉลาด ผู้ว่าราชการจังหวัดขอนแก่น กล่าวว่า จังหวัดขอนแก่น โดยอำเภอกระนวน ภายใต้การนำของนายคเณศวร เกษอินทร์ นายอำเภอกระนวน ร่วมกับ พันตำรวจเอก ประศาสตร์ แน่นอุดร ผู้กำกับการสถานีตำรวจภูธรกระนวน นายธวัชชัย ทวีผล ปลัดอำเภอฝ่ายความมั่นคง นำหมายค้นศาลจังหวัดขอนแก่นเข้าตรวจค้นพื้นที่เป้าหมาย จำนวน 3 จุด ซึ่งได้รับข้อมูลจากการสืบสวนสอบสวนว่ามีกลุ่มบุคคลที่มีพฤติกรรมร่วมกันปล่อยเงินกู้ในพื้นที่โดยไม่เกรงกลัวกฎหมาย และยังมีพฤติกรรมที่ส่งผลให้เกิดความไม่สงบเรียบร้อยในพื้นที่
นายไกรสร กองฉลาด ผู้ว่าราชการจังหวัดขอนแก่น กล่าวว่า การบูรณาการร่วมของฝ่ายปกครองและเจ้าหน้าที่ตำรวจตามหมายค้นศาลจังหวัดขอนแก่นในครั้งนี้ ได้เข้าตรวจค้น จํานวน 3 พื้นที่เป้าหมาย คือ 1) บ้านหนองโอ หมู่ที่ 7 ตำบลหนองกุงใหญ่ อำเภอกระนวน ผลการตรวจค้น พบยาบ้า จํานวน 1,336 เม็ด ผู้ต้องหา 1 คน (ขณะนี้อยู่ระหว่างการขยายผล) และยังพบเอกสารการปล่อยเงินกู้ในพื้นที่จำนวนมาก พร้อมหลักฐานการโอนเงินระหว่างประเทศ (ปลายทาง สปป.ลาว) และบัญชีธนาคารหลายฉบับที่เป็นเส้นทางการเงิน รวมทั้งเบอร์โทรศัพท์เข้าออกกับผู้เกี่ยวข้องจำนวนมาก 2) บ้านหนองแวงกุง หมู่ที่ 5 ตำบลหนองกุงใหญ่ อำเภอกระนวน ผลการตรวจค้นไม่พบสิ่งผิดกฎหมายแต่อย่างใด และ 3) บ้านผักหนามคำ หมู่ที่ 8 ตำบลหนองกุงใหญ่ อำเภอกระนวน ผลการตรวจค้น พบยาบ้า จำนวน 17 เม็ด ผู้ต้องหา 1 คน โดยจากปฏิบัติการในครั้งนี้ ทำให้สามารถจับกุมผู้ต้องหาได้รวมจำนวน 2 คน ยาเสพติดรวมจำนวน 1,353 เม็ด และโทรศัพท์มือถือ 1 เครื่อง จักรยานยนต์ 1 คัน พร้อมนำตัวผู้ต้องหานำส่งพนักงานสอบสวนสถานีตำรวจภูธรกระนวน เพื่อดำเนินการตามกฎหมาย และจะได้ขยายผลเพื่อจับกุมเครือข่ายและยึดทรัพย์สินต่อไป
นายไกรสร กองฉลาด ผู้ว่าราชการจังหวัดขอนแก่น กล่าวต่ออีกว่า ปฏิบัติการตรวจค้นครั้งนี้ จังหวัดขอนแก่น ได้รับรายงานข่าวสารว่า ในพื้นที่อำเภอกระนวนมีกลุ่มบุคคลที่มีพฤติกรรมปล่อยเงินกู้โดยฝ่าฝืนกฎหมาย สร้างความเดือดร้อนให้กับประชาชน โดยไม่ยำเกรงต่อกฎหมายบ้านเมือง ซึ่งเป็นการท้าทายต่อกฎหมายและนโยบายรัฐบาล จึงสั่งการให้นายอำเภอกระนวนบูรณาการร่วมกับผู้กำกับการสถานีตำรวจภูธรกระนวน เปิดปฏิบัติการตรวจค้น จับกุม ปราบปรามกลุ่มผู้กระทำผิดกฎหมาย เพื่อให้สังคมเกิดความสงบเรียบร้อย ประชาชนปลอดภัย อุ่นใจ ไม่ต้องกังวลใจต่ออิทธิพลของผู้ที่กระทำความผิด ซึ่งถือเป็นการปฏิบัติตามนโยบายของนายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย รวมถึงข้อสั่งการของนายสุทธิพงษ์ จุลเจริญ ปลัดกระทรวงมหาดไทย อย่างเคร่งครัด ในการที่ได้กำชับให้ทุกจังหวัดจัดระเบียบสังคมเพื่อเสริมสร้างความผาสุกในสังคมไทย พี่น้องประชาชนสามารถดำเนินชีวิตได้อย่างเป็นปกติสุข จึงขอให้พี่น้องประชาชนมิต้องวิตกกังวล ใช้ชีวิตได้ตามเป็นปกติ โดยทางจังหวัดขอนแก่นจะบูรณาการทุกภาคส่วนเร่งติดตามตัวคนร้ายเพื่อมาดำเนินคดีตามกฎหมายโดยเร็วที่สุด
“จังหวัดขอนแก่น มุ่งมั่นในการกวาดล้างสิ่งผิดกฎหมายที่ก่อให้เกิดความไม่สงบในบ้านเมืองทุกประเภท จึงขอให้พี่น้องประชาชนเชื่อมั่นในการปฏิบัติงานของเจ้าที่ ทั้งฝ่ายปกครอง เจ้าหน้าที่ตำรวจ และหน่วยงานที่เกี่ยวข้องทุกภาคส่วน พร้อมเชิญชวนพี่น้องประชาชนทุกคนช่วยกันระแวดระวังบ้านเมืองของเรา ช่วยกันเป็นหูเป็นตาให้เจ้าหน้าที่ฝ่ายความมั่นคงด้วย หากพบเห็นเบาะแสการกระทำผิดทุกรูปแบบ สามารถแจ้งข้อมูลได้ที่นายอำเภอ ปลัดอำเภอ เจ้าหน้าที่ฝ่ายความมั่นคง กำนัน ผู้ใหญ่บ้าน หรือที่ศูนย์ดำรงธรรมจังหวัด ศูนย์ดำรงธรรมอำเภอ สายด่วน 1567 โทรฟรีตลอด 24 ชั่วโมง และข้อมูลส่วนบุคคลของผู้เเจ้งเบาะเเสจะถูกคุ้มครองและปกปิดเป็นความลับ ป้องกันไม่ให้พลเมืองดีต้องได้รับภัยจากการเเจ้งเบาะเเสดังกล่าว” นายไกรสรฯ กล่าวทิ้งท้าย

ที่มา : https://www.thaigov.go.th/news/contents/details/76539