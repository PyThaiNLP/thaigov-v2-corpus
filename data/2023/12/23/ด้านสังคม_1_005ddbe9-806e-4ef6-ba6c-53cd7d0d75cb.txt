รัฐบาลไทย-ข่าวทำเนียบรัฐบาล-ดีอี เตือนข่าวปลอม อย่าแชร์! วิธีการตรวจมะเร็งง่ายๆ โดยการเอาน้ำมันพืชมาทาแขน


วันเสาร์ที่ 23 ธันวาคม 2566
ดีอี เตือนข่าวปลอม อย่าแชร์! วิธีการตรวจมะเร็งง่ายๆ โดยการเอาน้ำมันพืชมาทาแขน
ด้าน “หลอกลงทุนออนไลน์” ไม่แผ่ว
กระทรวงดิจิทัลเพื่อเศรษฐกิจและสังคม (ดีอี) เตือนข่าวปลอม วิธีการตรวจมะเร็งง่าย ๆ โดยการเอาน้ำมันพืชมาทาแขน ขึ้นแท่นอันดับ 1 รองลงมา ออมสินปล่อยสินเชื่อ กู้ได้สูงสุด 30,000 บาท ผ่านเพจตลาดหุ้นไทย  เตือนประชาชนตรวจสอบข้อมูลให้รอบด้าน เช็คให้ชัวร์ ก่อนแชร์ ระวังมิจฉาชีพหลอกให้โอนเงิน และล้วงเอาข้อมูลสำคัญ
นายเวทางค์ พ่วงทรัพย์ รองปลัดกระทรวงดิจิทัลเพื่อเศรษฐกิจและสังคม (ดีอี) ในฐานะโฆษกกระทรวงฯ กล่าวถึง ผลการมอนิเตอร์และรับแจ้งข่าวปลอมของศูนย์ต่อต้านข่าวปลอม ระหว่างวันที่ 15 - 21 ธันวาคม 2566 พบข้อความที่เข้ามาทั้งหมด 1,206,130 ข้อความ โดยมีข้อความที่ต้องดำเนินการตรวจสอบ (Verify) ทั้งสิ้น 124 ข้อความ ทั้งนี้ช่องทางที่มีการพบเบาะแสมากที่สุด คือ ข้อความที่มาจาก Social Listening จำนวน 115 ข้อความ ตามมาด้วยการแจ้งเบาะแสผ่าน Line Official จำนวน 9 ข้อความ รวมเรื่องที่ต้องดำเนินการตรวจสอบ 75 เรื่อง และจากการประสานงานกับหน่วยงานที่เกี่ยวข้อง ได้รับผลการตรวจสอบกลับมาแล้ว 49 เรื่อง
ทั้งนี้ ดีอี ได้แบ่งข่าวปลอมที่ได้รับความสนใจเป็น 4 กลุ่ม ประกอบด้วย
กลุ่มที่ 1 : นโยบายรัฐบาล ข่าวสารทางราชการ ความสงบเรียบร้อยของสังคม ขัดศีลธรรมอันดี และความมั่นคงภายในประเทศ จำนวน 49 เรื่อง อาทิ รัฐบาลมอบของขวัญปีใหม่ให้กับประชาชนปี 2567 ด้วยคูปองเงินสด เป็นต้น
กลุ่มที่ 2 : ผลิตภัณฑ์สุขภาพ วัตถุอันตราย เครื่องสำอาง รวมถึงสินค้าและบริการที่ผิดกฎหมาย จำนวน 13 เรื่อง อาทิ บัญชีไลน์ให้ข้อมูลด้านการลงทุน โดยมีหน่วยงานหรือผู้เกี่ยวข้องในตลาดทุนไทย เป็นต้น
กลุ่มที่ 3 : ภัยพิบัติ จำนวน 4 เรื่อง อาทิ สทนช. เตือนเฝ้าระวังน้ำท่วมฉับพลัน และน้ำป่าไหลหลาก ในพื้นที่ภาคใต้ 18-25 ธ.ค. 66 เป็นต้น
กลุ่มที่ 4 : เศรษฐกิจ จำนวน 13 เรื่อง อาทิ OR ตรึงราคาน้ำมัน 10 วัน ระหว่างวันที่ 24 ธ.ค. 66 - 2 ม.ค. 67 เป็นต้น
โดย แบ่งเป็นเรื่องการหลอกลวงธุรกรรมทางการเงิน จำนวน 11 เรื่อง
อย่างไรก็ตาม จากข้อมูลเชิงลึก พบว่ามีการเผยแพร่ข่าวปลอมเกี่ยวกับข่าวสารราชการและนโยบายรัฐ โดยใช้หัวข้อที่คนส่วนใหญ่สนใจหรือคิดว่าตนจะได้ประโยชน์ เพื่อหลอกลวงให้คนสนใจคลิกเข้ามาอ่านและแชร์
ซึ่งข่าวปลอมที่ได้รับความสนใจจากประชาชนมากที่สุด 10 อันดับ ได้แก่
อันดับที่ 1 : เรื่อง วิธีการตรวจมะเร็งง่าย ๆ โดยการเอาน้ำมันพืชมาทาแขน แล้วเอาเล็บขูด ๆ เกา ๆ
อันดับที่ 2 : เรื่อง ออมสินปล่อยสินเชื่อ กู้ได้สูงสุด 30,000 บาท ผ่านเพจตลาดหุ้นไทย
อันดับที่ 3 : เรื่อง เปิดลงทุนกองทุนระยะสั้น (Day Trade) 1,259 บาท ปันผลกำไร 12-30% ต่อวัน ผ่านเพจ Investing to make a profit
อันดับที่ 4 : เรื่อง อาบน้ำหลัง 6 โมงเย็น จะทำให้ม้ามอ่อนแอ ปวดเข่า ความจำไม่ดี ผมร่วง และเลือดจางได้
อันดับที่ 5 : เรื่อง เพจเฟซบุ๊ก หุ้น กองทุนรวม ชวนเปิดพอร์ต เริ่มต้น 1,000 บาท รับปันผลสูงสุด 36%
อันดับที่ 6 : เรื่อง ใบลำไยต้ม ช่วยบรรเทาอาการติดเชื้อ แผลเป็นหนองให้หายได้
อันดับที่ 7 : เรื่อง ก.ล.ต. เปิดบัญชีไลน์สำหรับผู้สนใจรับข้อมูลของตลาดหลักทรัพย์ไทย
อันดับที่ 8 : เรื่อง กฟภ. SMS แจ้งการจดตัวเลขมิเตอร์ผิด ทำให้ระบบยืนยันการชำระค่าไฟไม่สำเร็จ ให้ติดต่อเจ้าหน้าที่ผ่านลิงก์
อันดับที่ 9 : เรื่อง รอยย่นบริเวณหลังหูบอกอาการตีบของเส้นเลือดลมที่ไปเลี้ยงศีรษะได้
อันดับที่ 10 : เรื่อง ก.ล.ต. เปิดกองทุนรวมทองฮั่วเซ่งเฮง เปิดพอร์ตกับฮั่วเซ่งเฮง เริ่มต้น 1,000 บาท รับปันผล 3-20%
ทั้งนี้ ดีอีเอส ขอให้ประชาชนตระหนักรู้เท่าทันข่าวปลอมที่ถูกแพร่กระจายบนสื่อออนไลน์/โซเชียล ซึ่งหากขาดความรู้เท่าทัน และมีการส่งต่อข้อมูลข่าวปลอมเหล่านี้ ก็จะทำให้ได้รับข้อมูลผิด ๆ และส่งผลกระทบกับประชาชนที่หลงเชื่อข่าวปลอม ดังกล่าว โดยสามารถติดตามและแจ้งเบาะแสข่าวปลอม ผ่านช่องทางต่าง ๆ ของศูนย์ต่อต้านข่าวปลอมได้ที่
ไลน์@antifakenewscenter
เว็บไซต์ https://www.antifakenewscenter.com/
ทวิตเตอร์ https://twitter.com/AFNCThailand
และช่องทางโทรศัพท์โทรสายด่วน GCC 1111 ต่อ 87 ตลอด 24 ชั่วโมง”

ที่มา : https://www.thaigov.go.th/news/contents/details/76546