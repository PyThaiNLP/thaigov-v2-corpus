รัฐบาลไทย-ข่าวทำเนียบรัฐบาล-นายสรพงศ์ ไพฑูรย์พงษ์ รองปลัดกระทรวงคมนาคม เปิดกิจกรรม “คมนาคมรวมใจ ส่งความปลอดภัย เดินทางอุ่นใจไปกับ บขส.” 


วันศุกร์ที่ 22 ธันวาคม 2566
นายสรพงศ์ ไพฑูรย์พงษ์ รองปลัดกระทรวงคมนาคม เปิดกิจกรรม “คมนาคมรวมใจ ส่งความปลอดภัย เดินทางอุ่นใจไปกับ บขส.”
.....
นายสุรพงษ์ ปิยะโชติ รัฐมนตรีช่วยว่าการกระทรวงคมนาคม มอบหมายให้ นายสรพงศ์ ไพฑูรย์พงษ์ รองปลัดกระทรวงคมนาคม เป็นประธานเปิดกิจกรรม “คมนาคมรวมใจ ส่งความปลอดภัย เดินทางอุ่นใจไปกับ บขส.” โดยมี นางสาวระพิพรรณ วรรณพินทุ รองกรรมการผู้จัดการใหญ่ รักษาการแทน กรรมการผู้จัดการใหญ่บริษัท ขนส่ง จำกัด นางสิริรัตน์ วีรวิศาล รองอธิบดีกรมการขนส่งทางบก ผู้บริหารบริษัท ขนส่ง จำกัด (บขส.) องค์การขนส่งมวลชนกรุงเทพ (ขสมก.) และหน่วยงานที่เกี่ยวข้อง ให้การต้อนรับ ในวันที่ 22 ธันวาคม 2566 ณ สถานีขนส่งผู้โดยสารกรุงเทพ (จตุจักร)
นายสรพงศ์ ไพฑูรย์พงษ์ กล่าวว่า ตามนโยบายของรัฐบาล และกระทรวงคมนาคม ได้ให้ความสำคัญด้านความปลอดภัยทางถนน และตั้งเป้าลดอัตราการเสียชีวิตจากอุบัติเหตุทางถนน โดยเฉพาะในช่วง 7 วันอันตราย ของวันหยุดเทศกาลปีใหม่ 2567 ซึ่งมีวันหยุดยาวต่อเนื่อง 4 วัน และเป็นช่วงที่มีประชาชนเดินทางจำนวนมาก  ประกอบกับ นายสุริยะ จึงรุ่งเรืองกิจ รัฐมนตรีว่าการกระทรวงคมนาคม ได้มีความห่วงใยต่อพี่น้องประชาชนที่เดินทางในช่วงเทศกาลปีใหม่ ได้กำชับให้ทุกหน่วยงานในสังกัดกระทรวงคมนาคม ดำเนินมาตรการด้านความปลอดภัยในช่วงเทศกาล เพื่ออำนวยความสะดวกประชาชน และจัดมาตรการคุมเข้มรถสาธารณะ เพื่อป้องกันอุบัติเหตุทางท้องถนนที่อาจจะเกิดขึ้น และสร้างความมั่นใจในการเดินทางให้แก่ประชาชน จึงเป็นที่มาในการจัดกิจกรรม “คมนาคมรวมใจ ส่งความปลอดภัย เดินทางอุ่นใจไปกับ บขส.” ซึ่งเป็นความร่วมมือของ 5 หน่วยงาน ที่จะยกระดับมาตรฐานด้านความปลอดภัยตั้งแต่ต้นทางจนถึงปลายทาง โดยกรมการขนส่งทางบกจะตรวจเข้มความพร้อมรถโดยสารสาธารณะและพนักงานขับรถก่อนเดินทางทุกคันทุกคนตาม Checklist และจุด Checking Point โรงพยาบาลตำรวจ จัดหน่วยแพทย์เคลื่อนที่ตรวจสุขภาพพนักงานขับรถ กองบังคับการตำรวจจราจร สถานีตำรวจนครบาลบางซื่อ จะช่วยดูแลความปลอดภัยและจัดการจราจรบริเวณโดยรอบสถานีขนส่งฯ และ ขสมก. สนับสนุนรถโดยสารเชื่อมต่อการเดินทางจากชานชาลาขาเข้า และสถานีกลางกรุงเทพอภิวัฒน์ไปยังเส้นทางต่าง ๆ
นายสรพงศ์ กล่าวต่ออีกว่า ในเทศกาลปีใหม่ 2567 จะมีวันหยุดติดต่อกัน 4 วัน ตั้งแต่วันที่ 29 ธันวาคม 2566 - วันที่ 1 มกราคม 2567 ได้กำชับ บขส. จัดรถโดยสารอำนวยความสะดวกประชาชนเดินทางในช่วงเวลาดังกล่าวให้เพียงพอ โดย บขส. คาดการณ์ว่าจะมีผู้ใช้บริการเพิ่มขึ้นจากเทศกาลปีใหม่ 2566 ประมาณ 5% เที่ยวไประหว่างวันที่ 27 - 29 ธันวาคม 2566 คาดว่าจะมีผู้โดยสารเดินทางเฉลี่ยวันละ 70,000 คน ใช้รถโดยสาร (รถ บขส. รถร่วมฯ รถตู้) เฉลี่ยวันละ 4,000 เที่ยว ส่วนเที่ยวกลับระหว่างวันที่ 1 - 3 มกราคม 2567 คาดว่า มีผู้โดยสารเดินทาง เฉลี่ยวันละ 60,000 คน ใช้รถโดยสารประมาณ 3,800 เที่ยว นอกจากนี้ ได้ย้ำให้จัดมาตรการคุมเข้มความปลอดภัยของรถโดยสาร พนักงานขับรถของ บขส. รถร่วมฯ และให้สถานีขนส่งทุกแห่งทั่วประเทศ ดูแลอำนวยความสะดวกประชาชนให้ได้รับบริการที่มีความสะดวก รวดเร็ว และปลอดภัย ตลอดเทศกาลปีใหม่
นอกจากนี้ บขส. ได้บูรณาการร่วมกับหน่วยงานที่เกี่ยวข้องในการอำนวยความสะดวกประชาชนเดินทางกลับภูมิลำเนาในช่วงเทศกาลปีใหม่ โดยได้เตรียมแผนรองรับการเดินทางและจัดรถโดยสาร (รถ บขส. รถร่วมฯ รถตู้) และรถโดยสารไม่ประจำทางให้เพียงพอ เพื่อไม่ให้มีผู้โดยสารตกค้าง พร้อมทั้งได้จัดมาตรการคุมเข้มความปลอดภัยทั้งรถโดยสาร พนักงานประจำรถ และสถานีขนส่งฯ ตามนโยบายของรัฐมนตรีช่วยว่าการกระทรวงคมนาคม และได้ร่วมกับหน่วยงานในสังกัดกระทรวงคมนาคม เช่น การรถไฟแห่งประเทศไทย ขสมก. เพื่อเชื่อมต่อระบบขนส่งสาธารณะ ตามนโยบาย Quick Win “คมนาคม เพื่อความอุดมสุขของประชาชน” ของกระทรวงคมนาคม โดยอำนวยความสะดวกส่งผู้โดยสาร รถ บขส. ขาเข้าที่สถานีกลางกรุงเทพอภิวัฒน์ เชื่อมต่อระบบราง และ ขสมก. จัดรถเชื่อมต่อที่ขาเข้า ถนนกำแพงเพชร 6 จำนวน 12 เส้นทาง จึงเชื่อได้ว่าในช่วงเทศกาลปีใหม่ 2567 ประชาชนผู้ใช้บริการขนส่งสาธารณะ จะได้รับความสะดวกและปลอดภัยในการเดินทางมากขึ้น
“ท่านรัฐมนตรีช่วยว่าการกระทรวงคมนาคม (นายสุรพงษ์ ปิยะโชติ) มีความตั้งใจและได้มอบหมายนโยบายให้การเดินทางของประชาชนมีความปลอดภัย และลดการสูญเสียจากการเกิดอุบัติเหตุในช่วงเทศกาลปีใหม่ 2567 และขอฝากให้ บขส. และผู้ประกอบการรถร่วมทุกราย ดำเนินการตามมาตรการด้านอำนวยความสะดวกและความปลอดภัยทุกด้าน เพื่อร่วมกันมอบความปลอดภัยในการเดินทาง เป็นของขวัญที่ดีสุดให้ประชาชน” นายสรพงศ์ กล่าว

ที่มา : https://www.thaigov.go.th/news/contents/details/76534