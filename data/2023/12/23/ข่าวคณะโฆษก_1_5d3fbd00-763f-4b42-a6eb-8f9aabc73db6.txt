รัฐบาลไทย-ข่าวทำเนียบรัฐบาล-กระทรวง พม. เตรียมของขวัญปีใหม่ให้ประชาชนและกลุ่มเปราะบาง ทั้งระยะสั้น ระยะยาว ปรับปรุงที่อยู่อาศัย สร้างอาชีพ เพื่อความยั่งยืน


วันเสาร์ที่ 23 ธันวาคม 2566
23/12/2566
พิมพ์
กระทรวง พม. เตรียมของขวัญปีใหม่ให้ประชาชนและกลุ่มเปราะบาง ทั้งระยะสั้น ระยะยาว ปรับปรุงที่อยู่อาศัย สร้างอาชีพ เพื่อความยั่งยืน
กระทรวง พม. เตรียมของขวัญปีใหม่ให้ประชาชนและกลุ่มเปราะบาง ทั้งระยะสั้น ระยะยาว ปรับปรุงที่อยู่อาศัย สร้างอาชีพ เพื่อความยั่งยืน
วันที่ 23 ธันวาคม 2566 นางรัดเกล้า อินทวงศ์ สุวรรณคีรี รองโฆษกประจำสำนักนายกรัฐมนตรีเปิดเผยว่า ในช่วงเทศกาลปีใหม่ กระทรวงการพัฒนาสังคมและความมั่นคงของมนุษย์ ได้เตรียมของขวัญสำหรับประชาชนและกลุ่มเปราะบาง ทั้งโรงรับจำนำของรัฐ หรือ สถานธนานุเคราะห์ (สธค.) จะตัดดอกเบี้ยเหลือ ร้อยละ 0 หรือฟรีดอกเบี้ยให้ผู้ที่จำนำไม่เกิน 5,000 บาท ระหว่างเดือน ม.ค. - ก.พ. 2567 คาดว่าจะมีประชาชนได้รับประโยชน์ไม่น้อยกว่า 12,000 คน
นอกจากนี้ยังมีการปรับปรุงสภาพที่อยู่อาศัยเพื่อผู้สูงอายุ และคนพิการ โดยตั้งงบประมาณสำหรับ 100,000 หลังคาเรือน คาดว่าจะมีผู้ได้รับประโยชน์ไม่น้อยกว่า 300,000 คน  รวมถึงโครงการบริบาลและคุ้มครองสิทธิผู้สูงอายุ โดยนำร่องใน 12 จังหวัด 17 พื้นที่ ในการสร้างและฝึกผู้ดูแลผู้สูงอายุ และการจ้างงาน ในพื้นที่ด้วย
ขณะเดียวกันมีการสร้างงานสร้างอาชีพให้ประชาชน เช่น การเตรียมความพร้อมฝึกกลุ่มฝีมือแรงงาน การเตรียมงบประมาณสำหรับการกู้ยืมเพื่อประกอบอาชีพของคนพิการ
"หลายโครงการไม่ใช่แค่เป็นของขวัญในวันปีใหม่ระยะสั้นเท่านั้นเท่านั้น แต่นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ มีความตั้งใจที่จะช่วยเหลือประชาชน และกลุ่มเปราะบางในระยาวด้วย เช่น การปรับปรุงสภาพที่อยู่อาศัยเพื่อผู้สูงอายุ และคนพิการ การสร้างอาชีพ ที่เป็นโครงการระยะยาว ให้เกิดความยั่งยืน  พร้อมกันนี้ยังได้วางโครงการต่างๆเอาไว้ในอนาคตโดยเฉพาะการปรับปรุงให้มีสิ่งอำนวยความสะดวกแก่คนพิการอีกด้วย"รัดเกล้า กล่าว

ที่มา : https://www.thaigov.go.th/news/contents/details/76542