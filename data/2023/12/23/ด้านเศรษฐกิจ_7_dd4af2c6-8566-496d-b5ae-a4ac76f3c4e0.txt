รัฐบาลไทย-ข่าวทำเนียบรัฐบาล-รมว.ธรรมนัส ลงพื้นที่ติดตามความก้าวหน้าโครงการอุโมงค์ผันน้ำแม่งัด  เร่งรัดดำเนินการให้แล้วเสร็จภายใน 3 ปี


วันเสาร์ที่ 23 ธันวาคม 2566
รมว.ธรรมนัส ลงพื้นที่ติดตามความก้าวหน้าโครงการอุโมงค์ผันน้ำแม่งัด  เร่งรัดดำเนินการให้แล้วเสร็จภายใน 3 ปี
รมว.ธรรมนัส ลงพื้นที่ติดตามความก้าวหน้าโครงการอุโมงค์ผันน้ำแม่งัด เร่งรัดดำเนินการให้แล้วเสร็จภายใน 3 ปี
ร้อยเอก ธรรมนัส พรหมเผ่า รัฐมนตรีว่าการกระทรวงเกษตรและสหกรณ์ ติดตามความก้าวหน้าโครงการอุโมงค์ผันน้ำแม่งัด เพื่อติดตามการบริหารจัดการน้ำด้านการเกษตรและการอุปโภคบริโภค ณ โครงการส่งน้ำและบำรุงรักษาเขื่อนแม่กวงอุดมธารา ต.ลวงเหนือ อ.ดอยสะเก็ด จ.เชียงใหม่ ซึ่งกรมชลประทานได้เริ่มดำเนินโครงการเพิ่มปริมาณน้ำในอ่างเก็บน้ำเขื่อนแม่กวงอุดมธารา จังหวัดเชียงใหม่ ในปี พ.ศ. 2555 เพื่อเพิ่มศักยภาพในการบริหารจัดการปริมาณน้ำในพื้นที่จังหวัดเชียงใหม่และจังหวัดลำพูนให้เพียงพอต่อความต้องการและมีประสิทธิภาพมากขึ้น นับเป็นหนึ่งในโครงการสำคัญของรัฐบาลที่มุ่งแก้ไขปัญหาและบรรเทาความเดือดร้อนให้กับเกษตรกรและประชาชนในพื้นที่ รวมทั้งบริเวณใกล้เคียง ให้มีน้ำอุปโภคบริโภคในฤดูแล้ง พร้อมกับแก้ไขปัญหาน้ำหลากในช่วงฤดูฝน ซึ่งเป็นการช่วยเหลือประชาชนให้มีคุณภาพชีวิตที่ดียิ่งขึ้นอย่างยั่งยืนตามยุทธศาสตร์ชาติ
อย่างไรก็ตาม รัฐมนตรีว่าการกระทรวงเกษตรและสหกรณ์ได้เร่งรัดให้ดำเนินการก่อสร้างอุโมงค์ผันน้ำดังกล่าว ที่ล่าช้าในการก่อสร้างมาเป็นระยะเวลานาน หากบริษัทใดไม่สามารถดำเนินการตามสัญญาได้ ให้ยกเลิกสัญญา และต้องเร่งดำเนินการให้แล้วเสร็จภายใน 3 ปี
ทั้งนี้ ลุ่มน้ำในพื้นที่จังหวัดเชียงใหม่ มีพื้นที่ชลประทาน 406,950 ไร่ มีแผนการเพาะปลูกฤดูแล้ง ปี 2566/67 จำนวน 224,018 ไร่ คิดเป็น 55% ของพื้นที่ชลประทาน ปริมาณน้ำต้นทุน 632.337 ล้าน ลบ.ม. โดยมีความต้องการใช้น้ำ 407.20 ล้าน ลบ.ม. ทั้งอุปโภคบริโภค รักษาระบบนิเวศและอื่น ๆ เกษตรกรรม และอุตสาหกรรม รวมถึงมีการสำรองน้ำฤดูฝน 32.63 ล้าน ลบ.ม.

ที่มา : https://www.thaigov.go.th/news/contents/details/76554