รัฐบาลไทย-ข่าวทำเนียบรัฐบาล-"มหาดไทยจับมือตำรวจ เดินหน้าปราบปรามเจ้าหนี้เงินกู้นอกระบบอย่างต่อเนื่อง"


วันเสาร์ที่ 2 ธันวาคม 2566
02/12/2566
พิมพ์
"มหาดไทยจับมือตำรวจ เดินหน้าปราบปรามเจ้าหนี้เงินกู้นอกระบบอย่างต่อเนื่อง"
พ่อเมืองขอนแก่นเผย ฝ่ายปกครองอำเภอกระนวนสนธิกำลังเจ้าหน้าที่ตำรวจ สภ.กระนวน บุกค้นจับกุมเจ้าหนี้นอกระบบ "เรียกดอกเบี้ยเกินอัตราที่กฎหมายกำหนด" จากเบาะแสชาวบ้านในพื้นที่ เน้นย้ำมุ่งมั่นปราบปรามผู้มีอิทธิพล ยาเสพติด และการทวงหนี้ละเมิดกฎหมาย
พ่อเมืองขอนแก่นเผย ฝ่ายปกครองอำเภอกระนวนสนธิกำลังเจ้าหน้าที่ตำรวจ สภ.กระนวน บุกค้นจับกุมเจ้าหนี้นอกระบบ "เรียกดอกเบี้ยเกินอัตราที่กฎหมายกำหนด" จากเบาะแสชาวบ้านในพื้นที่ เน้นย้ำมุ่งมั่นปราบปรามผู้มีอิทธิพล ยาเสพติด และการทวงหนี้ละเมิดกฎหมาย พร้อมกำชับเจ้าหน้าที่ดำเนินการสิ่งผิดกฎหมายอย่างต่อเนื่อง เพื่อความปลอดภัยในชีวิตของพี่น้องประชาชน
วันนี้ (2 ธ.ค. 66) นายไกรสร กองฉลาด ผู้ว่าราชการจังหวัดขอนแก่น เปิดเผยว่า กระทรวงมหาดไทยมีนโยบายในการยกระดับการจัดระเบียบสังคมและปราบปรามผู้มีอิทธิพล รวมถึงประเด็นการขจัดความยากจนของคนทุกช่วงวัย โดยเฉพาะปัญหาความเดือดร้อนของพี่น้องประชาชน คือ “ปัญหาหนี้นอกระบบ” และ “ปัญหาหนี้สินรายย่อย” โดยดำเนินการเชิงรุกด้วยการบูรณาการความร่วมมือจากทุกภาคส่วน ตามนโยบายของนายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย และนายสุทธิพงษ์ จุลเจริญ ปลัดกระทรวงมหาดไทย ให้ทุกจังหวัดดำเนินการจัดตั้ง "ศูนย์อำนวยการแก้ไขหนี้นอกระบบ" ณ ศาลากลางจังหวัด ที่ว่าการอำเภอ และสำนักงานเขตทุกแห่ง หรือช่องทางออนไลน์ และสายด่วนศูนย์ดำรงธรรมทั่วประเทศ โดยเปิดรับลงทะเบียนขอความช่วยเหลือแก้ไขหนี้นอกระบบ ตั้งแต่วันที่ 1 ธันวาคม 2566 เพื่อแก้ไขปัญหาหนี้นอกระบบและการทวงถามหนี้โดยมิชอบด้วยกฎหมายเชิงรุกให้กับพี่น้องประชาชน
นายไกรสร กองฉลาด ผู้ว่าราชการจังหวัดขอนแก่น กล่าวว่า จังหวัดขอนแก่นได้ดำเนินการตามนโบายของรัฐบาลและกระทรวงมหาดไทย พร้อมจัดตั้งศูนย์อำนวยการแก้ไขหนี้นอกระบบในพื้นที่ขอนแก่น โดยหลังจากเปิดรับลงทะเบียนวันแรก ได้มีชาวบ้านในพื้นที่มาติดต่อแจ้งเบาะแสผู้ปล่อยเงินกู้นอกระบบและเรียกรับดอกเบี้ยเกินอัตราที่กฎหมายกำหนด ทางนายคเณศวร เกษอินทร์ นายอำเภอกระนวน จึงได้สั่งการให้เจ้าหน้าที่ฝ่ายปกครองอำเภอกระนวนสนธิกำลังเจ้าหน้าที่ตำรวจ สภ.กระนวน นำหมายศาลจังหวัดขอนแก่นเข้าตรวจค้นพื้นที่ดังกล่าว จากการตรวจค้นสามารถควบคุมตัวผู้ต้องหา 1 ราย พร้อมหลักฐานที่เกี่ยวข้องกับการปล่อยเงินกู้โดยฝ่าฝืนกฎหมาย จึงได้แจ้งข้อกล่าวหา “ให้บุคคลอื่นกู้เงินโดยเรียกดอกเบี้ยเกินอัตราที่กฎหมายกำหนด” และตรวจยึดรถยนต์ 1 คัน รถกระบะ 1 คัน รถจักรยานยนต์ 2 คัน เพื่อดำเนินการตามกฎหมายต่อไป
"จังหวัดขอนแก่นมุ่งมั่นในการกวาดล้างสิ่งผิดกฎหมายที่ก่อให้เกิดความไม่สงบในบ้านเมืองทุกประเภท ทั้งการปราบปรามผู้มีอิทธิพล ยาเสพติด รวมถึงการทวงหนี้ละเมิดกฎหมาย และเน้นย้ำว่าเจ้าหน้าที่ฝ่ายปกครองจะยังคงปราบปรามการกระทำที่ละเมิดกฎหมายอย่างต่อเนื่อง เพื่อป้องกันอาชญากรรม และประชาชนมีความปลอดภัย ไม่ถูกเอารัดเอาเปรียบโดยไม่เป็นธรรม จึงขอประชาสัมพันธ์ประชาชนช่วยกันเป็นหูเป็นตาให้เจ้าหน้าที่ และหากพี่น้องประชาชนกำลังประสบปัญหาหนี้นอกระบบหรือปัญหาหนี้สินรายย่อย สามารถขอรับความช่วยเหลือได้ตั้งแต่วันนี้เป็นต้นไป โดยสามารถลงทะเบียนด้วยตนเองที่เว็บไซต์ https://debt.dopa.go.th หรือสามารถเดินทางไปลงทะเบียนด้วยตนเองที่ที่ว่าการอำเภอทุกแห่ง สำนักงานเขตของกรุงเทพมหานครทุกเขต หรือโทรสายด่วนศูนย์ดำรงธรรม 1567 ได้ตลอด 24 ชั่วโมง" นายไกรสรฯ กล่าวเพิ่มเติม

ที่มา : https://www.thaigov.go.th/news/contents/details/75555