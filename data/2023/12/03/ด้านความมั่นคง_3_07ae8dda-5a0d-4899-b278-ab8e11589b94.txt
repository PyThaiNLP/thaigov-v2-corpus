รัฐบาลไทย-ข่าวทำเนียบรัฐบาล-"แก้หนี้นอกระบบแผลงฤทธิ์ เจอต่างชาติปล่อยกู้"  ปลัด มท.ย้ำเอาจริง เผยฝ่ายปกครองอำเภอเสาไห้จับกุมต่างด้าวปล่อยเงินกู้ จากเบาะแสการรับลงทะเบียนหนี้นอกระบบ พร้อมเชิญชวนมาลงทะเบียนฯ


วันเสาร์ที่ 2 ธันวาคม 2566
02/12/2566
พิมพ์
"แก้หนี้นอกระบบแผลงฤทธิ์ เจอต่างชาติปล่อยกู้"  ปลัด มท.ย้ำเอาจริง เผยฝ่ายปกครองอำเภอเสาไห้จับกุมต่างด้าวปล่อยเงินกู้ จากเบาะแสการรับลงทะเบียนหนี้นอกระบบ พร้อมเชิญชวนมาลงทะเบียนฯ
"แก้หนี้นอกระบบแผลงฤทธิ์ เจอต่างชาติปล่อยกู้"  ปลัด มท.ย้ำเอาจริง เผยฝ่ายปกครองอำเภอเสาไห้จับกุมต่างด้าวปล่อยเงินกู้ จากเบาะแสการรับลงทะเบียนหนี้นอกระบบ พร้อมเชิญชวนประชาชนมาลงทะเบียนแจ้งเบาะแสเจ้าหนี้ขูดรีดเพื่อให้การช่วยเหลือทันที
วันนี้ (2 ธ.ค. 66) นายสุทธิพงษ์ จุลเจริญ ปลัดกระทรวงมหาดไทย เปิดเผยถึงกรณี ฝ่ายปกครองอำเภอเสาไห้ จังหวัดสระบุรี บุกจับตัวชาวต่างชาติ 3 ราย ปล่อยเงินกู้นอกระบบ หลังจากได้รับแจ้งเบาะแสจากประชาชนที่มาลงทะเบียนผู้ได้รับความเดือดร้อนจากหนี้นอกระบบในวันแรก ณ ที่ว่าการอำเภอเสาไห้ โดยได้ระบุว่ามีคนต่างด้าวมีพฤติการณ์ปล่อยเงินกู้นอกระบบให้แก่พ่อค้าแม่ค้าภายในตลาดร่มโพธิ์ ตำบลเสาไห้ อำเภอเสาไห้ จังหวัดสระบุรี
นายสุทธิพงษ์ จุลเจริญ ปลัดกระทรวงมหาดไทย กล่าวว่า กระทรวงมหาดไทยได้ดำเนินการตามนโยบายของรัฐบาล เรื่องวาระเร่งด่วนในการแก้ไขปัญหา "ขจัดความยากจน" และ "ปราบปรามผู้มีอิทธิพล" โดยเอาจริงเอาจังเริ่มตั้งแต่การจัดระเบียบสังคมและปราบปรามผู้มีอิทธิพลให้ครอบคลุมประเด็นปัญหาความเดือดร้อนของพี่น้องประชาชน โดยเฉพาะอย่างยิ่ง “ปัญหาหนี้นอกระบบ” และ “ปัญหาหนี้สินรายย่อย” โดยเปิดรับลงทะเบียนผู้ได้รับความเดือดร้อนจากหนี้นอกระบบทั้งในระบบออนไลน์ และวอล์คอินเข้าไปขอรับบริการ ณ ศูนย์อำนวยการแก้ไขหนี้นอกระบบทั่วประเทศ เริ่มตั้งแต่ 1 ธันวาคม 2566 เป็นต้นไป ซึ่งจากที่ได้รับรายงานในวันแรก มีผู้ลงทะเบียนทั่วประเทศรวมกว่า 22,090 ราย มูลหนี้กว่า 935 ล้านบาท โดยได้กำชับเจ้าหน้าที่ฝ่ายปกครองอำนวยความสะดวกในการบริการให้กับพี่น้องประชาชน ควบคู่กับให้บูรณาการหน่วยงานที่เกี่ยวข้อง ดำเนินการแก้ไขปัญหาหนี้นอกระบบโดยทันที
"หลังจากเปิดรับลงทะเบียนเพียงวันเดียว กระทรวงมหาดไทยได้รับรายงานการดำเนินการแก้ปัญหาหนี้นอกระบบจากที่ทำการปกครองอำเภอเสาไห้ จังหวัดสระบุรี ว่ามีประชาชนมาลงทะเบียนหนี้นอกระบบที่ศูนย์ดำเนินการแก้ปัญหาหนี้นอกระบบอำเภอเสาไห้ จำนวน 2 ราย และลงทะเบียนผ่านระบบออนไลน์ จำนวน 4 ราย จากเบาะแสที่ได้รับแจ้งว่ามีคนต่างด้าวที่มีพฤติการณ์ปล่อยเงินกู้นอกระบบให้แก่แม่ค้าภายในตลาดร่มโพธิ์ ต.เสาไห้ อ.เสาไห้ จ.สระบุรี นายชินนาอาชว์ รสิอัครศักดิ์ นายอำเภอเสาไห้ จึงสั่งการให้ปลัดอำเภอ พร้อมด้วยสมาชิก อส. ร้อยอส.อ.เสาไห้ ที่ 9 ดำเนินการลงพื้นที่ตรวจสอบตามข้อร้องเรียน จากการตรวจสอบพบบุคคลลักษณะคล้ายคนต่างด้าว สัญชาติอินเดีย จำนวน 3 คน มีพฤติการณ์เดินไปพูดคุยกับแม่ค้าตามแผงค้าต่าง ๆ จึงได้เข้าไปสอบถามและขอให้แสดงหนังสือเดินทาง แต่ทั้ง 3 ราย ไม่แสดงหนังสือเดินทางให้เจ้าหน้าที่ตรวจสอบ จึงดำเนินการควบคุมตัวมาสอบสวน ณ ที่ว่าการอำเภอเสาไห้ พร้อมแจ้งเจ้าหน้าที่ตำรวจ สภ.เสาไห้ เพื่อดำเนินการต่อไป"น ายสุทธิพงษ์ฯ กล่าว
นายสุทธิพงษ์ จุลเจริญ ปลัดกระทรวงมหาดไทย กล่าวเพิ่มเติมว่า จากกรณีดังกล่าวแสดงให้เห็นว่ากระทรวงมหาดไทยเอาจริงเอาจังกับการแก้ไขปัญหาหนี้นอกระบบ และสามารถทำได้จริง จึงขอเน้นย้ำไปยังผู้ว่าราชการจังหวัด นายอำเภอ เจ้าหน้าที่ฝ่ายปกครอง กำชับกำนัน ผู้ใหญ่บ้าน และคณะกรรมการหมู่บ้าน (กม.) ร่วมกันเฝ้าระวังสอดส่องบุคคลหรือกลุ่มบุคคลที่มีพฤติการณ์เป็นผู้กระทำความผิด เพื่อดำเนินการตามอำนาจหน้าที่ในส่วนที่เกี่ยวข้อง ทั้งนี้ หากพี่น้องประชาชนกำลังประสบปัญหาหนี้นอกระบบ หรือปัญหาหนี้สินรายย่อย สามารถขอรับความช่วยเหลือได้ตั้งแต่วันนี้เป็นต้นไป โดยสามารถลงทะเบียนด้วยตนเองที่เว็บไซต์ https://debt.dopa.go.th หรือสามารถเดินทางไปลงทะเบียนด้วยตนเองได้ที่ที่ว่าการอำเภอทุกแห่ง สำนักงานเขตของกรุงเทพมหานครทุกเขต หรือโทรสายด่วนศูนย์ดำรงธรรม 1567 ได้ตลอด 24 ชั่วโมง โดยขอความร่วมมือให้พี่น้องประชาชนแจ้งข้อมูลที่เป็นจริง เพื่อเป็นสารตั้งต้นในการแก้ไขปัญหาอย่างถูกต้องและเป็นธรรม นำไปสู่การหาแนวทางให้ความช่วยเหลือประชาชนผู้ได้รับความเดือดร้อนได้อย่างตรงจุดต่อไป

ที่มา : https://www.thaigov.go.th/news/contents/details/75551