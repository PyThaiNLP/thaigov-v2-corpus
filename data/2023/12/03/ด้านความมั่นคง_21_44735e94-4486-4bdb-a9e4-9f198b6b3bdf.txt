รัฐบาลไทย-ข่าวทำเนียบรัฐบาล-ปลัด ทส. เร่งผลักดันมาตรฐานการจัดการ แหล่งธรณี และซากดึกดำบรรพ์ ส่งเสริมการท่องเที่ยวท้องถิ่น ต่อยอดสู่การเป็นซอฟต์พาวเวอร์ไทย


วันอาทิตย์ที่ 3 ธันวาคม 2566
ปลัด ทส. เร่งผลักดันมาตรฐานการจัดการ แหล่งธรณี และซากดึกดำบรรพ์ ส่งเสริมการท่องเที่ยวท้องถิ่น ต่อยอดสู่การเป็นซอฟต์พาวเวอร์ไทย
ปลัด ทส. เร่งผลักดันมาตรฐานการจัดการ แหล่งธรณี และซากดึกดำบรรพ์ ส่งเสริมการท่องเที่ยวท้องถิ่น ต่อยอดสู่การเป็นซอฟต์พาวเวอร์ไทย
ปลัด ทส. เร่งผลักดันมาตรฐานการจัดการ แหล่งธรณี และซากดึกดำบรรพ์ ส่งเสริมการท่องเที่ยวท้องถิ่น ต่อยอดสู่การเป็นซอฟต์พาวเวอร์ไทย
วันที่ 23 พฤศจิกายน 2566 เวลา 09.30 น. นายจตุพร บุรุษพัฒน์ ปลัดกระทรวงทรัพยากรธรรมชาติและสิ่งแวดล้อม (ปกท.ทส.) เป็นประธานการประชุมคณะกรรมการคุ้มครองซากดึกดำบรรพ์ ครั้งที่ 2/2566 ณ ห้องประชุม ชั้น 17 กระทรวงทรัพยากรธรรมชาติและสิ่งแวดล้อม และผ่านระบบการประชุม VDO conference โดยได้เน้นย้ำการเร่งวางมาตรการจัดการแหล่งธรณีวิทยา และแหล่งซากดึกดำบรรพ์ในประเทศไทยให้มีมาตรฐาน สามารถพัฒนาเป็นแหล่งท่องเที่ยวที่เชื่อมโยงกับชุมชนท้องถิ่น ส่งเสริมการท่องเที่ยวของประเทศไทย ที่สามารถต่อยอดไปสู่การพัฒนาเป็นซอฟต์พาวเวอร์ของไทยในแต่ละพื้นที่ได้ต่อไปในอนาคต โดยให้เน้นการเติมองค์ความรู้ให้กับผู้เข้าชม การนำระบบ AI เข้ามาเสริมในการสร้างจิตนาการระหว่างเยี่ยมชม การสร้างเครือข่ายซากดึกดำบรรพ์ การดึงภาคประชาชน องค์กรปกครองส่วนท้องถิ่น และหน่วยงานในพื้นที่ เข้ามามีส่วนร่วมในการบริหารจัดการดูแลพื้นที่ เพื่อก่อให้เกิดประโยชน์แก่ทุกภาคส่วน รวมถึงการจัดทำสื่อเผยแพร่ที่สวยงามทันสมัย ดึงดูดความสนใจของเยาวชนและคนรุ่นใหม่ เช่น การจัดทำหนังสือรวบรวมแหล่งซากดึกดำบรรพ์ ขอให้จัดทำทั้งในรูปแบบภาษาไทยและภาษาอังกฤษ เพิ่มเติมประวัติความเป็นมาของแหล่งธรณีวิทยา และแหล่งซากดึกดำบรรพ์ ของประเทศไทยให้ครบถ้วนสมบูรณ์ตั้งแต่อดีตถึงปัจจุบัน เพื่อให้เป็นฐานข้อมูลทางด้านธรณีวิทยาของประเทศไทยได้ต่อไป
ทั้งนี้ ในที่ประชุมฯ ได้มีมติเห็นชอบวาระการพิจารณาที่สำคัญ ประกอบด้วย การเห็นชอบมาตรฐานการจัดทำแผนพัฒนาเชิงบูรณาการพื้นที่แหล่งซากดึกดำบรรพ์ พร้อมคู่มือการจัดทำแผนพัฒนาฯ การเห็นชอบ (ร่าง) ประกาศฯ การกำหนดให้บริเวณแหล่งซากดึกดำบรรพ์แหล่งขุดค้นไดโนเสาร์ภูเวียง หลุมขุดค้นที่ 3 (ห้วยประตูตีหมา) ตำบลในเมือง อำเภอเวียงเก่า จังหวัดขอนแก่น เป็นเขตสำรวจและศึกษาวิจัยเกี่ยวกับแหล่งซากดึกดำบรรพ์หรือซากดึกดำบรรพ์ เนื่องจากมีซากดึกดำบรรพ์ที่มีขนาดของกระดูกที่ชิ้นใหญ่ บ่งชี้ว่าอาจเป็นกระดูกของไดโนเสาร์กินพืชที่มีความเป็นไปได้ที่จะเป็นไดโนเสาร์สายพันธุ์ใหม่ แต่ยังไม่มีการศึกษาวิจัยตั้งแต่มีการค้นพบ การเห็นชอบ (ร่าง) แบบประกาศให้ซากดึกดำบรรพ์เป็นซากดึกดำบรรพ์ที่ขึ้นทะเบียน และแบบทะเบียนซากดึกดำบรรพ์ที่ขึ้นทะเบียน เพื่อปรับปรุงระบบทะเบียนของซากดึกดำบรรพ์ให้มีความชัดเจนและเป็นปัจจุบันยิ่งขึ้น การเห็นชอบ (ร่าง) ระเบียบคณะกรรมการคุ้มครองซากดึกดำบรรพ์ ว่าด้วยการรับเงิน การเก็บรักษา การจ่ายเงิน และการบริหารกองทุนจัดการซากดึกดำบรรพ์ พ.ศ. .... เพื่อให้ระบบการเงินครอบคลุมผ่านระบบอิเล็กทรอนิกส์ และการเห็นชอบ (ร่าง) คำสั่งคณะกรรมการคุ้มครองซากดึกดำบรรพ์ เรื่อง แต่งตั้งคณะอนุกรรมการซากดึกดำบรรพ์ เพื่อทดแทนประธานอนุกรรมการที่ได้ลาออก

ที่มา : https://www.thaigov.go.th/news/contents/details/75587