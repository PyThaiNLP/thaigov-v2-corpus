รัฐบาลไทย-ข่าวทำเนียบรัฐบาล-นายกฯ ติดตามการดำเนินงานป้องกันและแก้ไขปัญหายาเสพติด กลไกการบำบัดฟื้นฟูผู้ใช้ยาเสพติดโดยชุมชนเป็นฐาน CBTx บ้านภูดินทอง อ.นากลาง จ.หนองบัวลำภูยินดีกับทุกคนที่สามารถเอาชนะยาเสพติดได้


วันอาทิตย์ที่ 3 ธันวาคม 2566
03/12/2566
พิมพ์
นายกฯ ติดตามการดำเนินงานป้องกันและแก้ไขปัญหายาเสพติด กลไกการบำบัดฟื้นฟูผู้ใช้ยาเสพติดโดยชุมชนเป็นฐาน CBTx บ้านภูดินทอง อ.นากลาง จ.หนองบัวลำภูยินดีกับทุกคนที่สามารถเอาชนะยาเสพติดได้
นายกฯ ติดตามการดำเนินงานป้องกันและแก้ไขปัญหายาเสพติด กลไกการบำบัดฟื้นฟูผู้ใช้ยาเสพติดโดยชุมชนเป็นฐาน CBTx บ้านภูดินทอง อ.นากลาง จ.หนองบัวลำภู ยินดีกับทุกคนที่สามารถเอาชนะยาเสพติดได้
วันนี้ (3 ธ.ค. 66) เวลา 14.00 น. บ้านภูดินทอง ต.กุดดินจี่ อ.นากลาง จ.หนองบัวลำภู นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง ตรวจติดตามการดำเนินงานป้องกันและแก้ไขปัญหายาเสพติด กลไกการบำบัดฟื้นฟูผู้ใช้ยาเสพติดโดยชุมชนเป็นฐาน  Community Based Treatment หรือ CBTx เป็นการดูแลผู้ใช้ยาเสพติดให้เกิดการบำบัดฟื้นฟูใกล้บ้าน หรือภายในชุมชนอย่างต่อเนื่อง ซึ่งเป็นเป้าหมายสำคัญที่หน่วยงานทุกภาคส่วนและชุมชนจะเข้ามาดำเนินการร่วมกัน โดยมีนายแพทย์ชลน่าน ศรีแก้ว รัฐมนตรีว่าการกระทรวงสาธารณสุข นายสันติ พร้อมพัฒน์ รัฐมนตรีช่วยว่าการกระทรวงสาธารณสุข นายไชยา พรหมา รัฐมนตรีช่วยว่าการกระทรวงเกษตรและสหกรณ์ นายสุวิทย์ จันทร์หวร ผู้ว่าราชการจังหวัดหนองบัวลำภู หัวหน้าส่วนราชการ อาสาธารณสุขประจำหมู่บ้าน (อสม.) ผู้ที่ผ่านการบำบัดรักษายาเสพติด และประชาชน ให้การต้อนรับ
ภายหลังรับฟังการนำเสนอผลการดำเนินงานป้องกันและแก้ไขปัญหายาเสพติด นายชัย วัชรงค์ โฆษกประจำสำนักนายกรัฐมนตรี เปิดเผยว่า นายกรัฐมนตรีแสดงความยินดีกับทุกคนที่หลุดพ้นจากการติดยาเสพติดได้
“คนเราก้าวผิดได้ แต่หากชุมชนเข้มแข็ง สามารถนำทุกคนกลับเข้าสู่สังคมอีก และเป็นบุคคลที่มีคุณค่าสามารถช่วยเหลือสังคม ทุกคนจะเป็นกำลังสำคัญของครอบครัว ในการขับเคลื่อนสังคมของเราเดินไปในวันข้างหน้าได้ ขอให้ทุกคนมีความภาคภูมิใจที่สามารถเอาชนะยาเสพติดได้” นายกรัฐมนตรี ย้ำ
จากนั้น นายกรัฐมนตรีเดินทักทายประชาชน เดินชมบูธนิทรรศการ แล้วนายกรัฐมนตรีและคณะ เดินทางต่อไปยังหน้าที่ว่าการอำเภอสุวรรณคูหา อ.สุวรรณคูหา จ.หนองบัวลำภู เพื่อตรวจติดตามประเด็นการแก้ไขปัญหายาเสพติด และปัญหาความยากจนในพื้นที่ จ.หนองบัวลำภู

ที่มา : https://www.thaigov.go.th/news/contents/details/75569