รัฐบาลไทย-ข่าวทำเนียบรัฐบาล-ปลัด มท. เผย ผลงาน “การปฏิบัติตามนโยบาย มท.1 ในการจัดระเบียบสังคมและปราบปรามผู้มีอิทธิพล” ของ “ชุดปฏิบัติการพิเศษกรมการปกครองระดับจังหวัดและอำเภอ” ในรอบเดือน พฤศจิกายน 


วันเสาร์ที่ 2 ธันวาคม 2566
02/12/2566
พิมพ์
ปลัด มท. เผย ผลงาน “การปฏิบัติตามนโยบาย มท.1 ในการจัดระเบียบสังคมและปราบปรามผู้มีอิทธิพล” ของ “ชุดปฏิบัติการพิเศษกรมการปกครองระดับจังหวัดและอำเภอ” ในรอบเดือน พฤศจิกายน
ปลัด มท. เผย ผลงาน “การปฏิบัติตามนโยบาย มท.1 ในการจัดระเบียบสังคมและปราบปรามผู้มีอิทธิพล” ของ “ชุดปฏิบัติการพิเศษกรมการปกครองระดับจังหวัดและอำเภอ” ในรอบเดือน พฤศจิกายน พบ จับกุมผู้กระทำความผิดไปแล้ว 2,409 ราย เป็นความผิดประเภทยาเสพติด สูงสุด 966 คดี
วันนี้ (2 ธ.ค. 66) นายสุทธิพงษ์ จุลเจริญ ปลัดกระทรวงมหาดไทย เปิดเผยว่า จากการที่ตนได้สั่งการให้หน่วยงานที่เกี่ยวข้องเร่งรัดการดำเนินงานเพื่อตอบสนองนโยบายของนายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย ในการจัดระเบียบสังคมและปราบปรามผู้มีอิทธิพล ซึ่งมีกรมการปกครองเป็นหน่วยงานหลักในการขับเคลื่อนภารกิจ โดยมีการจัดตั้ง “ชุดปฏิบัติการเฉพาะกิจในระดับพื้นที่จังหวัด/อำเภอ” ซึ่งได้มีการเริ่มปฏิบัติการ (Kick off) ไปเมื่อวันที่ 1 พฤศจิกายน 2566 พร้อมกัน 76 จังหวัดทั่วประเทศ ผลการปฏิบัติงานตามนโยบายดังกล่าวในรอบ 1 เดือน พบว่า ตั้งแต่วันที่ 1 - 30 พ.ย. 66 ชุดปฏิบัติการฯ สามารถจับกุมผู้กระทำความผิดไปแล้ว 2,409 ราย
นายสุทธิพงษ์ จุลเจริญ ปลัดกระทรวงมหาดไทย กล่าวว่า กระทรวงมหาดไทยมีหน้าที่หลักในการขับเคลื่อนนโยบายในการรักษาความมั่นคงและความสงบเรียบร้อยภายในประเทศ ดังแนวทางการทำงานที่ท่านรองนายกรัฐมนตรีและรัฐมนตรีว่าการกระทรวงมหาดไทย นายอนุทิน ชาญวีรกูล ได้มอบไว้ว่า "ทันโลก ทันสมัย ทันท่วงที" โดยมีท่านผู้ว่าราชการจังหวัดในฐานะผู้อำนวยการรักษาความมั่นคงภายในจังหวัด (ผอ.รมน.จังหวัด) ท่านนายอำเภอ ช่วยกันป้องกันและปราบปรามผู้มีอิทธิพล ผู้ลักลอบครอบครองอาวุธปืน ผู้มีส่วนเกี่ยวข้องกับยาเสพติด การลักลอบให้บริการสถานบริการ สถานประกอบการที่มีลักษณะคล้ายกับสถานบริการ และสิ่งผิดกฎหมายทุกประเภท โดยที่ผ่านมากรมการปกครองภายใต้การนำของนายอรรษิษฐ์ สัมพันธรัตน์ อธิบดีกรมการปกครอง ได้จัดตั้งชุดปฏิบัติการพิเศษในระดับพื้นที่จังหวัด/อำเภอ จังหวัด/อำเภอละ 1 ชุด ซึ่งพร้อมปฏิบัติการตลอด 24 ชั่วโมง เพื่อดำเนินการบังคับใช้กฎหมายตามอำนาจหน้าที่ มุ่งเน้น ตรวจตราสถานบริการ และสถานประกอบการที่มีลักษณะคล้ายสถานบริการที่ได้รับอนุญาตถูกต้องตามกฎหมาย ไม่ให้มีการกระทำผิดกฎหมาย ทั้งการอนุญาตให้เด็กอายุต่ำกว่าเกณฑ์ตามกฎหมายเข้าใช้บริการ การจำหน่ายและเสพยาเสพติด การค้าประเวณี การครอบครองและพกพาอาวุธปืน การพนัน และความผิดตามกฎหมายอื่น ๆ รวมทั้งดำเนินการกับผู้ลักลอบเปิดสถานบันเทิงที่มีลักษณะเป็นสถานบริการหรือสถานประกอบการที่มีลักษณะคล้ายสถานบริการโดยไม่ได้รับอนุญาตและมีการกระทำผิดกฎหมายฉบับต่าง ๆ เป็นจำนวนมาก และดำเนินการติดตามและเฝ้าระวังผู้มีอิทธิพล ยาเสพติด การพนัน การทำลายทรัพยากรธรรมชาติและสิ่งแวดล้อม และการกระทำความผิดกฎหมายอื่นๆทุกประเภท โดยกระทรวงมหาดไทยได้มีการบูรณาการร่วมกับหน่วยงานความมั่นคงในพื้นที่มาโดยตลอด
“สำหรับภาพรวมของผลการปฏิบัติตามนโยบายในการจัดระเบียบสังคมและปราบปรามผู้มีอิทธิพล ในรอบ 1 เดือนที่ผ่านมานั้น ชุดปฏิบัติการฯ ได้มีการตั้งจุดตรวจ/จุดสกัดไปแล้ว 17,425 ครั้ง เข้าตรวจสถานที่ 19,675 ครั้ง และหาข่าว 31,965 ครั้ง ไม่เพียงเท่านั้นชุดปฏิบัติการฯ สามารถจับกุมผู้กระทำความผิดไปแล้ว 2,409 ราย แบ่งเป็นประเภทความผิดเกี่ยวกับยาเสพติด 966 คดี การค้ามนุษย์ 3 คดี อาวุธปืน 115 คดี การพนัน 33 คดี ผู้มีอิทธิพล 1 คดี สถานบริการ 120 คดี และการกระทำความผิดอื่นที่เข้าข่ายเป็นการสร้างความเดือดร้อนให้กับพี่น้องประชาชน 130 คดี” นายสุทธิพงษ์ฯ กล่าว
นายสุทธิพงษ์ จุลเจริญ ปลัดกระทรวงมหาดไทย กล่าวในตอนท้ายว่า กระทรวงมหาดไทยมุ่งมั่นในการขับเคลื่อนภารกิจเพื่อเสริมสร้างความสงบเรียบร้อยให้กับสังคมไทย เพื่อให้เกิดสวัสดิภาพ ความปลอดภัยในชีวิตและทรัพย์สินของพี่น้องประชาชนตามอำนาจหน้าที่ที่กฎหมายกำหนดอย่างเคร่งครัด ทุกปัญหาภัยคุกคามที่ส่งผลกระทบต่อการดำเนินชีวิตของพี่น้องประชาชนจะต้องไม่เกิดขึ้นอีก เพื่อสังคมไทยเป็นสังคมที่น่าอยู่ ประชาชนและนักท่องเที่ยวไม่ต้องหวาดระแวงกับภยันอันตราย และสามารถใช้ชีวิตได้อย่างเป็นปกติสุข ทั้งนี้ หากพี่น้องประชาชนมีเบาะแสการกระทำความผิดหรือเหตุสร้างความเดือดร้อนรำคาญ ขอให้ได้แจ้งมายังสายด่วนศูนย์ดำรงธรรม โทร. 1567 ตลอด 24 ชั่วโมง

ที่มา : https://www.thaigov.go.th/news/contents/details/75553