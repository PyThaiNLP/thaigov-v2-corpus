รัฐบาลไทย-ข่าวทำเนียบรัฐบาล-นายกฯ ย้ำลงพื้นที่หนองบัวลำภู ต้องการมาดูชีวิตความเป็นอยู่ของประชาชน เพราะเป็นจังหวัดที่มีรายได้ต่อหัวต่ำ ต้องการให้ประชาชนมีคุณภาพชีวิตที่ดีขึ้น 


วันอาทิตย์ที่ 3 ธันวาคม 2566
03/12/2566
พิมพ์
นายกฯ ย้ำลงพื้นที่หนองบัวลำภู ต้องการมาดูชีวิตความเป็นอยู่ของประชาชน เพราะเป็นจังหวัดที่มีรายได้ต่อหัวต่ำ ต้องการให้ประชาชนมีคุณภาพชีวิตที่ดีขึ้น
นายกฯ ย้ำลงพื้นที่หนองบัวลำภู ต้องการมาดูชีวิตความเป็นอยู่ของประชาชน เพราะเป็นจังหวัดที่มีรายได้ต่อหัวต่ำ ต้องการให้ประชาชนมีคุณภาพชีวิตที่ดีขึ้น
วันนี้ (3 ธันวาคม 2566) เวลา 16.30 น. ณ ที่ว่าการอำเภอสุวรรณคูหา อ.สุวรรณคูหา จ.หนองบัวลำภู นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง ตรวจติดตามประเด็นการแก้ไขปัญหายาเสพติด และปัญหาความยากจนในพื้นที่จังหวัดหนองบัวลำภู
เมื่อนายกรัฐมนตรีเดินทางมาถึงบริเวณงาน นายกรัฐมนตรีได้สักการะศาลหลักเมืองพระยาไชยเชษฐาธิราช และอนุสาวรีย์ไทยอาสาป้องกันชาติ เพื่อความเป็นสิริมงคล จากนั้น นายกรัฐมนตรีรับฟังบรรยายสรุปผลการดำเนินงานตามมาตรการป้องกันและแก้ไขปัญหายาเสพติด “หนองบัวลำภูโมเดล” และการดูแลผู้ป่วยจิตเวชจากการใช้ยาเสพติด
นายชัย วัชรงค์ โฆษกประจำสำนักนายกรัฐมนตรี เปิดเผยว่า ภายหลังรับฟังบรรยายสรุปฯ นายกรัฐมนตรีได้กล่าวว่า การลงพื้นที่ตรวจราชการจังหวัดหนองบัวลำภูในวันนี้ ได้นำคณะรัฐมนตรีมาประชุม ครม.สัญจรซึ่งเป็นครั้งแรกตั้งแต่เป็นรัฐบาล และเป็นความตั้งใจของตนเอง ว่าจะต้องมาจังหวัดหนองบัวลำภูเป็นจังหวัดแรก เพราะเป็นจังหวัดที่มีรายได้ต่อหัวต่ำที่สุด
“ยืนยันไม่ได้มาเพื่อเป็นการสร้างภาพ แต่ต้องการมาดูชีวิตความเป็นอยู่ของพี่น้องประชาชนที่มีความลำบาก ซึ่งมีสาเหตุมาจากปัญหาเศรษฐกิจ และยาเสพติด จากที่ได้ไปดูมาหลาย ๆ ที่ เข้าใจและชื่นชมการทำงานอย่างเข้มแข็งของชุมชนบำบัด และเจ้าหน้าที่สาธารณสุขที่ได้ทำงานร่วมกันเป็นอย่างดี สามารถใช้ชุมชนเข้ามามีส่วนร่วมดูแลผู้ป่วยที่ติดยาเสพติดให้หายกลับเข้าสู่สังคม ใช้ชีวิตอย่างปกติได้มีชีวิตอย่างมีเกียรติ มีศักดิ์ศรี เป็นบุคคลที่มีคุณค่าต่อสังคมต่อไป” นายกรัฐมนตรีย้ำ
จากนั้น นายกรัฐมนตรีตรวจเยี่ยมแถวกองกำลังชุดรักษาความปลอดภัยหมู่บ้าน (ชรบ.) จำนวน 6,000 นาย ที่ปฏิบัติงานตามมาตรการป้องกันและแก้ไขปัญหายาเสพติด “หนองบัวลำภูโมเดล” และเยี่ยมชมนิทรรศการผลการดำเนินงานตามมาตรการป้องกันและแก้ไขปัญหายาเสพติด“หนองบัวลำภูโมเดล” และการดูแลผู้ป่วยจิตเวชจากการใช้ยาเสพติด

ที่มา : https://www.thaigov.go.th/news/contents/details/75584