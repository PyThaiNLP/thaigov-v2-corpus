รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม ลงพื้นที่ตรวจราชการจังหวัดอุดรธานี ประกาศนโยบาย ๕ อ.​อาหาร-อาชีพ-โอกาส-อนามัย-อัตลักษณ์ เพื่อดูแลคุณภาพชีวิตประชาชนทุกด้าน ไม่เอา ๑ อ.คือความอยุติธรรม


วันเสาร์ที่ 2 ธันวาคม 2566
02/12/2566
พิมพ์
รัฐมนตรีว่าการกระทรวงยุติธรรม ลงพื้นที่ตรวจราชการจังหวัดอุดรธานี ประกาศนโยบาย ๕ อ.​อาหาร-อาชีพ-โอกาส-อนามัย-อัตลักษณ์ เพื่อดูแลคุณภาพชีวิตประชาชนทุกด้าน ไม่เอา ๑ อ.คือความอยุติธรรม
รัฐมนตรีว่าการกระทรวงยุติธรรม ลงพื้นที่ตรวจราชการจังหวัดอุดรธานี ประกาศนโยบาย ๕ อ.​อาหาร-อาชีพ-โอกาส-อนามัย-อัตลักษณ์ เพื่อดูแลคุณภาพชีวิตประชาชนทุกด้าน ไม่เอา ๑ อ. คือความอยุติธรรม
ในวันเสาร์ที่ ๒ ธันวาคม ๒๕๖๖ เวลา ๑๐.๐๐ น. พันตำรวจเอก ทวี สอดส่อง รัฐมนตรีว่าการกระทรวงยุติธรรม พร้อมด้วย นายนิยม เติมศรีสุข ผู้ช่วยรัฐมนตรีประจำกระทรวงยุติธรรม นายเสกสรร สุขแสง ผู้ตรวจราชการกระทรวงยุติธรรม รักษาราชการแทนอธิบดีกรมบังคับคดี พร้อม​ด้วย​ผู้บริหาร​กระทรวง​ยุติธรรม​ เดินทางมาตรวจราชการจัดประชุมมอบนโยบายทิศทางการขับเคลื่อนศูนย์ยุติธรรมชุมชน โดยมี​ นายวิเชียร ขาวขำ นายกองค์การบริหารส่วนจังหวัดอุดรธานี พร้อมด้วยหัวหน้าส่วนราชการในสังกัดกระทรวงยุติธรรมในพื้นที่จังหวัดอุดรธานี คณะผู้บริหารองค์การบริหารส่วนตำบลเชียงพิณ  และประชาชนในพื้นที่ร่วมให้การต้อนรับ
ในโอกาสนี้​ รัฐมนตรีว่าการกระทรวงยุติธรรม ได้กล่าวทักทายประชาชน พร้อมทั้งให้คำปรึกษาแก่ผู้ค้ำประกันลูกหนี้ กยศ. พร้อม​ทั้ง​มอบใบประกาศนียบัตรให้แก่ นางตนุษา ซิ้มเจริญ เครือข่ายยุติธรรมชุมชนดีเด่น และมอบใบประกาศนียบัตรศูนย์ยุติธรรมชุมชนดีเด่น ให้นายวินัย พิมพ์สาลี นายกองค์การบริหารส่วนตำบลเชียงพิณ ด้วย
ทั้งนี้ รัฐมนตรีว่าการกระทรวงยุติธรรม ได้ประกาศนโยบาย ๕ อ. ไม่เอา ๑ อ. เพื่อดูแลคุณภาพชีวิตประชาชนทุกด้าน โดย อ.ที่ ๑ คือ​ คนต้องมีอาหารกิน คนต้องไม่ยากจน อ.ที่ ๒ คนต้องมีอาชีพ อ.ที่ ๓ ต้องมีอนามัย อ.ที่ ๔ คือ โอกาส โอกาสที่เห็นเขาเป็นคนว่าเขาสามารถทำได้ การมีโอกาสทางการศึกษา คือ การเปลี่ยนสถานะคน คือโอกาสอย่างหนึ่ง และ อ.ที่ ๕ คือ อัตลักษณ์ คือการเคารพในความแตกต่าง การเคารพในความเชื่อทางศาสนา การเคารพในอุดมการณ์ เราต้องแสวงจุดร่วม สงวนจุดต่าง ทำให้คนเท่ากับคน และ อ.ที่จะไม่ให้มีเด็ดขาด คือ ความอยุติธรรม
โดยรัฐมนตรีว่าการกระทรวงยุติธรรม ได้กล่าวเน้นย้ำด้วยว่า ประชาชนควรต้องมีที่อยู่อาศัย มีที่ทำกิน ถือเป็นทุนในการดำเนินชีวิต ในขณะการแก้ไขปัญหาหนี้นอกระบบควรถูกเพิ่มอยู่ในอีก ๑ หน้าที่ของศูนย์ยุติธรรมชุมชนทุกแห่ง จากเดิมที่เป็น ๑) ป้องกันอาชญากรรม ๒) รับร้องเรียน ร้องทุกข์ ๓) ไกล่เกลี่ยระงับข้อพิพาท ๔) เยียวยาเหยื่ออาชญากรรม และคืนคนดีสู่สังคม
จากนั้น รัฐมนตรีว่าการกระทรวงยุติธรรม นำคณะผู้บริหารกระทรวงยุติธรรม เข้าตรวจเยี่ยมเรือนจำกลางอุดรธานี พบปะผู้ต้องราชทัณฑ์ เยี่ยมชมกิจกรรมกลุ่มอาชีพผู้ต้องราชทัณฑ์เรือนจำกลางอุดรธานี โดยมี นางสาวจุฑารัตน์ จินตกานนท์ รองอธิบดีกรมราชทัณฑ์ และพันเอกปริวรรตน์ วิมลปรีชาพงศ์ รักษาราชการแทนผู้บัญชาการเรือนจำกลางอุดรธานี ให้การต้อนรับ และร่วมรับประทานอาหารกลางวัน พร้อมทั้งประชุมหัวหน้าหน่วยงานในสังกัดกระทรวงยุติธรรม ในพื้นที่จังหวัดอุดรธานี ณ ห้องประชุมเรือนจำกลางอุดรธานี
จากนั้น​ เวลา ๑๔.๐๐ น. รัฐมนตรีว่าการกระทรวงยุติธรรม พร้อมคณะผู้บริหารกระทรวงยุติธรรม เดินทางไปเยี่ยมชม ศูนย์ประสานงานการฝึกทักษะอาชีพและการเรียนรู้วัดโนนสว่าง ณ วัดโนนสว่าง บ้านโนนสว่าง ตำบลหมากหญ้า อำเภอหนองวัวซอ จังหวัดอุดรธานี โดยมี นางสาวศิริประกาย วรปรีชา รองอธิบดีกรมพินิจและคุ้มครองเด็กและเยาวชน ให้การต้อนรับในการตรวจเยี่ยม พร้อมกราบนมัสการพระครูพิพัฒน์วิทยาคม หรือ หลวงพ่อเจริญ ฐานยุตโต โดยพระครูพิพัฒน์วิทยาคม ได้ให้พรให้กับคณะผู้บริหารกระทรวงยุติธรรมด้วย ก่อนรับชมการแสดงกลองกริ่ง กลองยาวของกลุ่มเยาวชนร่วมกัน
ต่อมา​ ในเวลา ๑๕.๓๐ น. รัฐมนตรีว่าการกระทรวงยุติธรรม พร้อมคณะผู้บริหารกระทรวงยุติธรรม ลงพื้นที่ตรวจเยี่ยมและติดตามผลการดำเนินงานการป้องกันและแก้ไขปัญหายาเสพติด การใช้นวัตกรรมเพื่อการติดตามดูแลผู้เสพยาเสพติดที่มีอาการทางจิต ณ ที่ว่าการอำเภอนาวัง จังหวัดหนองบัวลำภู โดยมีส่วนราชการในพื้นที่ให้การต้อนรับ โดยมี พล.ต.ท.ภาณุรัตน์ หลักบุญ ผู้ช่วยผู้บัญชาการตำรวจแห่งชาติ รักษาราชการแทน เลขาธิการสำนักงานคณะกรรมการป้องกันและปราบปรามยาเสพติด (ป.ป.ส.) ร่วมลงพื้นที่ และมี นายธนายุทธ ใยแก้ว นายอำเภอนาวัง จังหวัดหนองบัวลำภู เป็นผู้นำเสนอผลการดำเนินงาน ก่อนเสร็จสิ้นภารกิจในเวลา ๑๘.๐๐ น. และเดินทางต่อไปยังจังหวัดเลย

ที่มา : https://www.thaigov.go.th/news/contents/details/75547