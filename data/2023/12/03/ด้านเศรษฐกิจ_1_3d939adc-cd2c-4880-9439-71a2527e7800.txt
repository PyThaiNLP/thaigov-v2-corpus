รัฐบาลไทย-ข่าวทำเนียบรัฐบาล-รัฐมนตรีฯ พิมพ์ภัทรา หารือผู้ประกอบพื้นที่ภาคใต้ หนุนภาคเศรษฐกิจอุตสาหกรรม รองรับอุตสาหกรรมฮาลาล


วันเสาร์ที่ 2 ธันวาคม 2566
02/12/2566
พิมพ์
รัฐมนตรีฯ พิมพ์ภัทรา หารือผู้ประกอบพื้นที่ภาคใต้ หนุนภาคเศรษฐกิจอุตสาหกรรม รองรับอุตสาหกรรมฮาลาล
รัฐมนตรีฯ พิมพ์ภัทรา หารือผู้ประกอบพื้นที่ภาคใต้ หนุนภาคเศรษฐกิจอุตสาหกรรม รองรับอุตสาหกรรมฮาลาล
วันที่ 29 พฤศจิกายน 2566 นางสาวพิมพ์ภัทรา วิชัยกุล  รัฐมนตรีว่าการกระทรวงอุตสาหกรรม เป็นประธานการประชุมหารือแนวทางพัฒนาเศรษฐกิจอุตสาหกรรมพื้นที่ภาคใต้ พร้อมด้วย นายเอกภัทร วังสุวรรณ รองปลัดกระทรวงอุตสาหกรรม นายศุภกิจ บุญศิริ รองอธิบดีกรมโรงงานอุตสาหกรรม รักษาราชการแทนผู้ตรวจราชการกระทรวงอุตสาหกรรม นายวันชัย พนมชัย รองปลัดกระทรวงอุตสาหกรรมรักษาราชการแทนเลขาธิการสำนักงานมาตรฐานผลิตภัณฑ์อุตสาหกรรม  นางวรวรรณ ชิตอรุณ ผู้อำนวยการสำนักงานเศรษฐกิจอุตสาหกรรม นายภาสกร ชัยรัตน์ ผู้ตรวจราชการกระทรวงอุตสาหกรรมรักษาราชการแทนอธิบดีกรมส่งเสริมอุตสาหกรรม นายอดิทัต วะสีนนท์ รองอธิบดีกรมอุตสาหกรรมพื้นฐานและการเหมืองแร่ รักษาราชการแทนอธิบดีกรมอุตสาหกรรมพื้นฐานและการเหมืองแร่  นายวิฤทธิ์ วิเศษสินธุ์ รองเลขาธิการคณะกรรมการอ้อยและน้ำตาลทราย รักษาราชการแทนเลขาธิการคณะกรรมการอ้อยและน้ำตาลทรายและคณะผู้บริหารกระทรวงอุตสาหกรรม โดยมี หน่วยงานภาครัฐและภาคเอกชน และผู้ประกอบการ เข้าร่วมหารือ ณ โรงแรม แกรนด์ ฟอร์จูน จังหวัดนครศรีธรรมราช
โดยการประชุมหารือในครั้งนี้ สภาอุตสาหกรรมจังหวัดในพื้นที่ภาคใต้ รวมถึงภาคเอกชน และผู้ประกอบการ ได้เสนอให้กระทรวงอุตสาหกรรม ส่งเสริม สนับสนุน ในเรื่องผังเมืองสำหรับการก่อสร้าง ซึ่งบางพื้นที่ไม่มีโซนที่สามารถก่อสร้างได้ จึงทำให้การก่อสร้างของโรงงานใหม่เป็นไปได้ยาก เรื่องการขนส่งโลจิสติกส์ เช่น ถนนสี่เลนที่มีอยู่มีความจำเป็นต้องขยายออกไป จากอำเภอทุ่งสงมาอำเภอปากพนัง หากมีการขยายถนนจากสองเลนส์เป็น 4 เลนส์ได้ ด้านการขนส่งจะดีขึ้นโดยไม่ต้องใช้งบประมาณจำนวนมาก ๆ  เรื่องการก่อสร้างท่าเรือน้ำลึก จังหวัดนครศรีธรรมราช มีพื้นที่ติดทะเลประมาณ 250 กม. หากมีท่าเรือขนส่งเป็นศูนย์กระจายสินค้า ซึ่งจะสามารถสร้างมูลค่าเพิ่มได้อย่างมาก นอกจากนี้ ในด้านของพืชเศรษฐกิจ ซึ่งในพื้นที่ภาคใต้ มีพืชเศรษฐกิจเป็นจำนวนมาก ได้แก่ ยางพารา ปาล์ม และผลไม้ต่าง ๆ โดยอยากให้มีการส่งเสริม และโครงสร้างของการสนับสนุน อยากให้มีกระบวนการถ่ายทอดองค์ความรู้ในอุตสาหกรรม ที่ชี้เป้าของภาคใต้ ให้ผู้ประกอบการ SME ในภาคใต้ มีการอบรมให้ความรู้ พัฒนาความสามารถมากขึ้น
รัฐมนตรีฯ พิมพ์ภัทรา กล่าวว่า อุตสาหกรรมเป้าหมายในเขตระเบียงเศรษฐกิจภาคใต้ SEC ที่กำหนดไว้ ได้แก่ ด้านเกษตรและอาหาร เป็นการใช้เทคโนโลยีระดับสูง ไม่ใช่เกษตรและอาหารทั่วไป ด้านอุตสาหกรรมชีวภาพ ซึ่งมาจากฐานของน้ำมันปาล์ม และสารสกัดจากยางพารา และด้านอุตสาหกรรมการท่องเที่ยวเพื่อสุขภาพ จากข้อมูล GDP ที่ผ่านมา มูลค่าจากสินค้าด้านการเกษตร คิดเป็น 40% เป็นการบริการ คิดเป็น 44% ซึ่ง GDP ในภาคอุตสาหกรรมมีมูลค่าน้อย อาจมาจากปัญหาด้านผังเมือง จึงทำให้โรงงานในการแปรรูปก่อตั้งไม่ได้ โดยในพื้นที่ภาคใต้มีการขอการส่งเสริมการลงทุนเป็นอันดับสอง รองจากพื้นที่ภาคเหนือ ซึ่งในการขอการส่งเสริมการลงทุนในปีหน้าเป็นต้นไป จะเริ่มมีการลงทุนซึ่งจะเป็นตัวกระตุ้นพื้นที่ให้ทำหน้าที่ในฐานะเป็นระเบียงเศรษฐกิจภาคใต้ กระตุ้นให้เกิดการลงทุนในภาคอุตสาหกรรมเพิ่มขึ้น ส่วนหนึ่งเป็นนักลงทุนจากในพื้นที่ และส่วนหนึ่งมาจากนักลงทุนจากภายนอกพื้นที่ นอกจากนี้ ในเรื่องของ โกโก้ จากที่ศึกษาข้อมูล จังหวัดนครศรีธรรมราช เป็นพื้นที่ที่มีการปลูกโกโก้คุณภาพดีที่สุดในประเทศไทย ต้องยอมรับว่าโกโก้ไทยไม่เหมือนในต่างประเทศ เปรียบเทียบกับโคลอมเบียไม่ได้เพราะสภาพการปลูกไม่เหมือนกัน เวลาส่งเสริมต้องไม่ทำเหมือนคนอื่น สิ่งที่ต้องทำคือส่งเสริมเอกลักษณ์เฉพาะถิ่น คือ โกโก้นครศรีธรรมราช รสชาติเป็นแบบนี้ ต้องส่งเสริมแบบไหน การเพิ่มมูลค่าให้โกโก้ต้องยึดเอกลักษณ์ท้องถิ่น
นอกจากนี้ ในด้านของอุตสาหกรรมฮาลาล อยากเห็นการแปรรูปเพื่อเพิ่มมูลค่า โดยพื้นที่ภาคใต้ เป็นเกษตรกรผู้เลี้ยง โค แพะ เป็นจำนวนมาก แต่ขายเป็นตัว ไม่มีการแปรรูปผลิตภัณฑ์ ซึ่งการแปรรูปต้องใช้ปัจจัยหลาย ๆ อย่าง เช่น โรงเชือด ตลาด การส่งออก โดยฮาลาลเป็นอุตสาหกรรมที่มีอนาคต ถ้าเราดูอุตสาหกรรมฮาลาลของโลก เฉพาะด้านอาหาร สองล้านล้านเหรียญสหรัฐทั่วโลก เรามีส่วนแบ่งตลาดเพียงแค่ 2.7% (หกพันล้าน) เป็นผลิตภัณฑ์ฮาลาลจำพวกข้าว น้ำตาล ถั่ว ประมาณ 60% แต่ในด้านสินค้าฮาลาลจริง ๆ มีน้อยมาก แทบจะไม่มีส่วนแบ่งตลาดในนั้นเลย เราต้องส่งเสริมสินค้าฮาลาลในรูปแบบที่เป็นสินค้าไทย ซึ่งหน่วยงานส่งเสริมอุตสาหกรรมฮาลาลในประเทศไทย มีกว่า 10 หน่วยงาน ไม่มีหลักแบบแผนแม่บทใหญ่เพื่อวางตัวชี้วัดหรือแนวทางการพัฒนาที่ชัดเจน ทั้งนี้ กระทรวงอุตสาหกรรม จะรีบนำเสนอการจัดตั้ง กรมอุตสาหกรรมฮาลาล อย่างรวดเร็ว เพื่อให้อุตสาหกรรมฮาลาลของไทยมีความชัดเจนเน้นการส่งเสริมฮาลาล ไม่ใช่การขอการรับรอง โดยต้องตั้งเป้าหมายตัวชี้วัดการพัฒนาต่อไป

ที่มา : https://www.thaigov.go.th/news/contents/details/75546