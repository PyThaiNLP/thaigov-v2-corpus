รัฐบาลไทย-ข่าวทำเนียบรัฐบาล-รมว.ธรรมนัส รับฟังและแก้ไขปัญหาของเกษตรกรชาวสวนยาง มอบกรมส่งเสริมสหกรณ์และการยางแห่งประเทศไทย 


วันอาทิตย์ที่ 3 ธันวาคม 2566
รมว.ธรรมนัส รับฟังและแก้ไขปัญหาของเกษตรกรชาวสวนยาง มอบกรมส่งเสริมสหกรณ์และการยางแห่งประเทศไทย
รมว.ธรรมนัส รับฟังและแก้ไขปัญหาของเกษตรกรชาวสวนยาง มอบกรมส่งเสริมสหกรณ์และการยางแห่งประเทศไทย เข้าดูแลการจัดตั้งสหกรณ์แปรรูปยางพารา เพื่อแปรรูปยางพาราที่มีคุณภาพและเพิ่มมูลค่ายางพาราในพื้นที่จังหวัดบึงกาฬและจังหวัดใกล้เคียง
ร้อยเอก ธรรมนัส พรหมเผ่า รัฐมนตรีว่าการกระทรวงเกษตรและสหกรณ์ รับฟังและแก้ไขปัญหาของเกษตรกรชาวสวนยาง และเยี่ยมชมโรงงานแปรรูปยางพารา ณ ต.ท่าสะอาด อ.เซกา จ.บึงกาฬ ซึ่งโรงงานแปรรูปดังกล่าว เป็นโรงงานที่ไม่ได้เปิดดำเนินการ เนื่องจากสหกรณ์เก่าถูกยุบไป ปัจจุบันเตรียมจัดตั้งเป็นสหกรณ์ใหม่ คือสหกรณ์ยางพาราบ้านตาลเดี่ยว ซึ่งเตรียมเข้าดำเนินการจดทะเบียนกับกรมส่งเสริมสหกรณ์ หลังวันที่ 15 ธ.ค. 66 นี้ และดำเนินการเช่าอาคารจากกรมธนารักษ์ เพื่อทำโรงงานแปรรูปยาง
ทั้งนี้ การยางแห่งประเทศไทยเตรียมจัดสรรเงินอุดหนุนและเงินกู้ยืมจากกองทุนพัฒนายางพารา มาตรา 49 (3) รวมถึงสนับสนุนวัตถุดิบนำไปบริหารจัดการกิจการภายในโรงงานฯ เพื่อให้โรงงานสามารถดำเนินกิจการต่อไปได้ โดยวัตถุประสงค์ของโรงงานแปรรูยางพารา จะแปรรูปยางพาราที่มีคุณภาพและเพิ่มมูลค่าความหลากหลายของผลิตภัณฑ์ยางพาราในพื้นที่จังหวัดบึงกาฬ และกลุ่มจังหวัดภาคตะวันออกเฉียงเหนือตอนบน ให้สอดคล้องกับความต้องการของตลาด รวมถึงมอบกรมส่งเสริมสหกรณ์เข้ามาช่วยดูแลการดำเนินกิจการจะสหกรณ์ด้วย
“การลงพื้นที่ในวันนี้ต้องการมาบอกข่าวดีกับพี่น้องชาวบึงกาฬ ไม่เพียงแต่ในเรื่องของการเปลี่ยน ส.ป.ก. 4-01 เป็นโฉนดที่ดินเพื่อการเกษตรแล้ว ยังเตรียมดำเนินการในเรื่องการออกโฉนดต้นยางด้วย ซึ่งต้นยางหนึ่งต้น จะมีมูลค่าไม่ต่ำกว่า 500 บาท ถือเป็นการเพิ่มมูลค่าทรัพย์ในต้นยาง เกษตรกรสามารถนำโฉนดต้นยางไปกู้และต่อทุน ถือเป็นการแปลงสินทรัพย์ให้เป็นทุนได้เพื่อต่อยอดการดำเนินการต่อไปได้” ร้อยเอก ธรรมนัส กล่าว

ที่มา : https://www.thaigov.go.th/news/contents/details/75577