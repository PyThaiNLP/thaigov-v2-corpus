รัฐบาลไทย-ข่าวทำเนียบรัฐบาล-นายกฯ ตรวจเยี่ยมกระบวนการบำบัดรักษาผู้ป่วยจิตเวช บ้านอุ่นรักษ์ “มินิธัญญารักษ์” จ.หนองบัวลำภู ย้ำกำลังใจที่ดีที่สุดคือกำลังใจจากครอบครัว ขอให้อดทน ก้าวผ่านเหตุการณ์ไปกับผู้ป่วย 


วันอาทิตย์ที่ 3 ธันวาคม 2566
03/12/2566
พิมพ์
นายกฯ ตรวจเยี่ยมกระบวนการบำบัดรักษาผู้ป่วยจิตเวช บ้านอุ่นรักษ์ “มินิธัญญารักษ์” จ.หนองบัวลำภู ย้ำกำลังใจที่ดีที่สุดคือกำลังใจจากครอบครัว ขอให้อดทน ก้าวผ่านเหตุการณ์ไปกับผู้ป่วย
นายกฯ ตรวจเยี่ยมกระบวนการบำบัดรักษาผู้ป่วยจิตเวช บ้านอุ่นรักษ์ “มินิธัญญารักษ์” จ.หนองบัวลำภู ย้ำกำลังใจที่ดีที่สุดคือกำลังใจจากครอบครัว ขอให้อดทน ก้าวผ่านเหตุการณ์ไปกับผู้ป่วย
วันนี้ (3 ธันวาคม 2566) เวลา 15.40 น. ณ โรงพยาบาลสุวรรณคูหา อำเภอสุวรรณคูหา จังหวัดหนองบัวลำภู นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง ตรวจเยี่ยมกระบวนการบำบัดรักษาผู้ป่วยจิตเวช ซึ่งจากสถานการณ์ปัจจุบันที่มีปัญหายาเสพติดและผู้ป่วยจิตเวชที่เกิดจากสารเสพติดมีจำนวนจากขึ้นเรื่อย ๆ ทำให้เกิดปัญหาในพื้นที่ ทั้งต่อครอบครัว คนรอบข้างและชุมชน อำเภอสุวรรณคูหาจึงได้จัด “มินิธัญญารักษ์” ขึ้น เพื่อแก้ปัญหายาเสพติด ทำให้พื้นที่สะอาดปลอดภัยจากยาเสพติด ตามนโยบายของหนองบัวโมเดล โดยยึด 5 กลยุทธ์หลักในการดำเนินงานโดย ใช้ความเมตตา แยกปลาออกจากน้ำ ใช้นวัตกรรมในการทำงาน ทำการให้สำเร็จ มิใช่เพียงแค่เสร็จ โดยใช้รูปแบบ Long term care เป็นการฟื้นฟูระยะยาว 90 ถึง 120 วัน
นายชัย วัชรงค์ โฆษกประจำสำนักนายกรัฐมนตรีเปิดเผยว่า นายกรัฐมนตรีได้ให้กำลังใจผู้ป่วยจิตเวช จากการใช้ยาเสพติด ขอให้มีจิตใจที่เข้มแข็งเอาชนะยาเสพติด พร้อมกับให้กำลังใจผู้ปกครอง ช่วยกันดูแลลูกหลานให้เริ่มต้นชีวิตใหม่ มีอนาคตที่ดีกว่าเดิม เพราะกำลังใจที่ดีที่สุดคือกำลังใจจากครอบครัว ขอให้อดทน อยู่เคียงข้าง ก้าวผ่านช่วงเหตุการณ์ที่ไม่ดีไปกับผู้ป่วย
จากนั้น นายกรัฐมนตรีพบปะให้กำลังใจอาสาสมัครสาธารณสุขจังหวัดหนองบัวลำภู ขอบคุณอาสาสมัครและบุคลากรทางการแพทย์ทุกคน ที่ช่วยกันดูแลรักษาพี่น้องประชาชนให้มีสุขภาพที่ดี ยอมเสียสละเพื่อส่วนร่วม โดยตลอดการพบปะได้มีประชาชนให้กำลังใจ ขอถ่ายรูป และสวมกอดนายกรัฐมนตรีอย่างเป็นกันเอง

ที่มา : https://www.thaigov.go.th/news/contents/details/75576