รัฐบาลไทย-ข่าวทำเนียบรัฐบาล-นายกฯ ห่วงใยแรงงานไทยที่ถูกจับเป็นตัวประกันในอิสราเอล มอบสมคิด รองฯ การเมือง ลงพื้นที่ให้กำลังใจ ย้ำรัฐบาลจะทำทุกวิถีทางเพื่อช่วยเหลือ 


วันอาทิตย์ที่ 3 ธันวาคม 2566
03/12/2566
พิมพ์
นายกฯ ห่วงใยแรงงานไทยที่ถูกจับเป็นตัวประกันในอิสราเอล มอบสมคิด รองฯ การเมือง ลงพื้นที่ให้กำลังใจ ย้ำรัฐบาลจะทำทุกวิถีทางเพื่อช่วยเหลือ
นายกฯ ห่วงใยแรงงานไทยที่ถูกจับเป็นตัวประกันในอิสราเอล มอบสมคิด รองฯ การเมือง ลงพื้นที่ให้กำลังใจ ย้ำรัฐบาลจะทำทุกวิถีทางเพื่อช่วยเหลือ
วันนี้ (3 ธันวาคม 2566) นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง มอบหมายนายสมคิด เชื้อคง รองเลขาธิการนายกรัฐมนตรีฝ่ายการเมือง ลงพื้นที่ให้กำลังใจและเยี่ยมญาติแรงงานไทยในพื้นที่จังหวัดหนองบัวลำภู ที่ถูกจับเป็นตัวประกันในอิสราเอล
โดยนายสมคิด ได้เดินทางไปยังบ้านนายเสถียร สุวรรณคำ บ้านหัน ต.พร้าว อ.เมืองหนองบัวลำภู จ.หนองบัวลำภู และบ้านนายสนธยา อัครศรี บ้านโคกม่วย ต.พร้าว อ.เมืองหนองบัวลำภู จ.หนองบัวลำภู นำความห่วงใยและกำลังใจจากนายกรัฐมนตรีมามอบให้กับญาติแรงงาน ยืนยันนายกรัฐมนตรีและรัฐบาล พร้อมผู้ที่เกี่ยวข้องจะพยายามอย่างเต็มที่ทุกวิถีทางที่จะสามารถทำได้ เพื่อช่วยตัวประกันที่เหลือให้ได้กลับบ้านอย่างปลอดภัย
นอกจากนี้ นายสมคิด ยังได้ไปเยี่ยมเพื่อส่งข่าวยินดีกับครอบครัว นายไพบูลย์ รัตนิน บ้านลาดใต้ ต.ป่าไม้งาม อ.เมืองหนองบัวลำภู จ.หนองบัวลำภู ตัวประกันไทยที่เพิ่งถูกปล่อยตัว ซึ่งจะเดินทางกลับถึงสนามบินสุวรรณภูมิ ช่วงเที่ยงวันนี้ (3 ธันวาคม) และเยี่ยมเพื่อสอบถามความเป็นอยู่ตัวประกันไทยหลังถูกปล่อยตัว 1 ธ.ค. และกลับถึงบ้านอย่างปลอดภัย ของครอบครัวนายวิทูรย์ ภูมี ตำบลด่านช้าง หมู่ 10 บ้านนากลาง อ.นากลาง จ.หนองบัวลำภู
โดยในวันพรุ่งนี้ (4 ธ.ค.) นายสมคิด จะเดินทางเป็นตัวแทนนายกรัฐมนตรี เยี่ยมตัวประกันไทยในพื้นที่จังหวัดอุดรธานีต่อไป

ที่มา : https://www.thaigov.go.th/news/contents/details/75563