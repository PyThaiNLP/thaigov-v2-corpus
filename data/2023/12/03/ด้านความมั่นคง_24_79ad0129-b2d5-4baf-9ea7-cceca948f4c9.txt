รัฐบาลไทย-ข่าวทำเนียบรัฐบาล-“ผู้ช่วยฯ รชฏ” ติดตามสถานที่รองรับ อีกัวน่า คลายความเดือดร้อนให้ประชาชน พร้อมเชิญชวนคนรักสัตว์ ร่วมเป็น พ่อแม่อุปถัมภ์สัตว์ป่าฯ


วันอาทิตย์ที่ 3 ธันวาคม 2566
“ผู้ช่วยฯ รชฏ” ติดตามสถานที่รองรับ อีกัวน่า คลายความเดือดร้อนให้ประชาชน พร้อมเชิญชวนคนรักสัตว์ ร่วมเป็น พ่อแม่อุปถัมภ์สัตว์ป่าฯ
“ผู้ช่วยฯ รชฏ” ติดตามสถานที่รองรับ อีกัวน่า คลายความเดือดร้อนให้ประชาชน พร้อมเชิญชวนคนรักสัตว์ ร่วมเป็น พ่อแม่อุปถัมภ์สัตว์ป่าฯ
“ผู้ช่วยฯ รชฏ” ติดตามสถานที่รองรับ อีกัวน่า คลายความเดือดร้อนให้ประชาชน พร้อมเชิญชวนคนรักสัตว์ ร่วมเป็น พ่อแม่อุปถัมภ์สัตว์ป่าฯ
วันที่ 21 พฤศจิกายน 2566 เวลา 10.30 น. ร้อยเอก รชฏ พิสิษฐบรรณกร ผู้ช่วยรัฐมนตรีประจำกระทรวงทรัพยากรธรรมชาติและสิ่งแวดล้อม (ผู้ช่วย รมว.ทส.) พร้อมด้วย นายอรรถพล เจริญชันษา อธิบดีกรมทรัพยากรทางทะเลและชายฝั่ง รักษาราชการแทนอธิบดีกรมอุทยานแห่งชาติ สัตว์ป่า และพันธุ์พืช และสัตวแพทย์กลุ่มงานจัดการสุขภาพสัตว์ป่า สำนักอนุรักษ์สัตว์ป่า ลงพื้นที่ตรวจติดตามสถานที่รองรับและอนุบาลอีกัวน่าเขียว ที่กัดกินพืชผลทางการเกษตร สร้างความเดือนร้อนให้ประชาชนในหลายพื้นที่ ณ ศูนย์ช่วยเหลือสัตว์ป่าที่ 1 (นครนายก) จังหวัดนครนายก
ร้อยเอก รชฏ เปิดเผยว่า พล.ต.อ.พัชรวาท วงษ์สุวรรณ รองนายกรัฐมนตรี และรัฐมนตรีว่าการกระทรวงทรัพยากรธรรมชาติและสิ่งแวดล้อม ได้ให้ความสำคัญและมีความห่วงใยพี่น้องประชาชนถึงสถานการณ์อีกัวน่าที่สร้างความเดือดร้อนแก่ประชาชนบริเวณชุมชนเขาพระยาเดินธง จังหวัดลพบุรี เข้ากัดกินพืชผลการเกษตรจนไม่สามารถปลูกพืชผลการเกษตรได้ และอาจส่งผลกระทบต่อระบบนิเวศในพื้นที่ จากการแก่งแย่งแหล่งอาหารและคุกคามต่อชนิดพันธุ์ท้องถิ่น ตามที่เป็นข่าวนั้น ในวันนี้ จึงได้ลงพื้นที่เพื่อตรวจสถานที่และคลายความกังวลลดความเดือดร้อนให้แก่พี่น้องประชาชน โดยได้มอบหมายให้กรมอุทยานแห่งชาติฯ ระดมกำลังเจ้าหน้าที่เข้าดักจับอีกัวน่าเขียวในพื้นที่จังหวัดลพบุรี ล่าสุดสามารถดักจับได้แล้ว 134 ตัว และในพื้นที่ป่าคำชะโนด จังหวัดอุดรธานี 6 ตัว ซึ่งได้นำไปดูแลที่ศูนย์อนุรักษ์และช่วยเหลือสัตว์ป่าต่างประเทศ (ภาคตะวันออกเฉียงเหนือ) จ.หนองคาย ในพื้นที่เขตบางนา กรุงเทพฯ และในพื้นที่รับผิดชอบของสำนักบริหารพื้นที่อนุรักษ์ต่าง ๆ ทั่วประเทศ ทั้งนี้ หากประชาชนพบเห็นอีกัวน่าและสัตว์ป่าพลัดหลง สามารถแจ้งได้ที่สายด่วน กรมอุทยานแห่งชาติฯ 1362 ตลอด 24 ชั่วโมง นอกจากนี้ ผู้ที่ครอบครองอีกัวน่าเขียวทั่วประเทศ สามารถแจ้งการครอบครองผ่านแพลตฟอร์มออนไลน์ได้ โดยข้อมูลปัจจุบันพบว่า มีผู้แจ้งการครอบครองอีกัวน่าเขียวแล้ว จำนวนทั้งสิ้น 260 ราย รวม 3,667 ตัวในพื้นที่ 61 จังหวัด ซึ่งจังหวัดชลบุรีมีผู้แจ้งการครอบครองอีกัวน่าเขียวมากที่สุดเป็นอันดับ 1 จำนวน 982 ตัว จากผู้แจ้งฯ 14 ราย รองลงมาเป็นจังหวัดขอนแก่น 446 ตัว จากผู้แจ้งฯ 10 ราย อันดับ 3 ได้แก่ กรุงเทพมหานคร จำนวน 287 ตัว จากผู้แจ้งฯ 45 ราย
ทั้งนี้ ล่าสุดเมื่อวันที่ 17 พฤศจิกายน 2566 กรมอุทยานแห่งชาติฯ ได้ออกประกาศ เรื่อง กำหนดชนิดสัตว์ป่าที่ไม่พิจารณาอนุญาตให้นำเข้า สัตว์ป่าในวงอีกัวน่า (Family Iguanidae) อีกัวน่าทุกชนิดในสกุล Iguana (Iguana spp.) เพื่อเป็นการสกัดยับยั้งการนำเข้าอีกัวน่าจากต้นทาง ผู้ฝ่าฝืนมีโทษจำคุกไม่เกิน 10 ปี ปรับไม่เกิน 1 ล้านบาท
นอกจากนี้ สำหรับสัตว์ป่าที่อยู่ในความดูแลของกรมอุทยานแห่งชาติฯ ยังได้จัดทำโครงการพ่อแม่อุปถัมภ์สัตว์ป่า เพื่อเปิดโอกาสให้บุคคลภายนอกได้มีส่วนร่วมในการดูแลรักษาคุ้มครองทรัพยากรสัตว์ป่า โดยสามารถสนับสนุนเงินเข้าบัญชีธนาคารกรุงไทย สาขามหาวิทยาลัยเกษตรศาสตร์บางเขน หมายเลขบัญชี 980-216-5379 ชื่อบัญชีโครงการพ่อแม่อุปถัมภ์สัตว์ป่าในสถานีเพาะเลี้ยงสัตว์ป่า เพื่อเป็นค่าอาหาร ค่าปรับปรุง ซ่อมแซมกรงเลี้ยง หรือปรับภูมิทัศน์ ทั้งยังสามารถขอออกใบเสร็จได้ โดยส่งหลักฐานการโอนเงินพร้อมระบุชื่อ นามสกุล ที่อยู่ เบอร์โทร อีเมล์ และรายละเอียดของการสนับสนุนมาที่ E-mail: wbd1680@gmail.com หรือหมายเลขโทรสาร 0 2579 9630 สำนักอนุรักษ์สัตว์ป่า กรมอุทยานแห่งชาติฯ เพื่อนำไปลดหย่อนภาษีต่อไปได้

ที่มา : https://www.thaigov.go.th/news/contents/details/75590