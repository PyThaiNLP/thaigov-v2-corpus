รัฐบาลไทย-ข่าวทำเนียบรัฐบาล-“นายกฯ เศรษฐา” ควง “พัชรวาท” มอบนโยบายเร่งแก้ไฟป่า หมอกควัน ฝุ่น PM2.5 ภาคเหนือ พร้อมรับฟังข้อเสนอภาคประชาสังคม มุ่งให้ประชาชนได้รับอากาศสะอาด มีสุขภาพที่ดี


วันอาทิตย์ที่ 3 ธันวาคม 2566
“นายกฯ เศรษฐา” ควง “พัชรวาท” มอบนโยบายเร่งแก้ไฟป่า หมอกควัน ฝุ่น PM2.5 ภาคเหนือ พร้อมรับฟังข้อเสนอภาคประชาสังคม มุ่งให้ประชาชนได้รับอากาศสะอาด มีสุขภาพที่ดี
“นายกฯ เศรษฐา” ควง “พัชรวาท” มอบนโยบายเร่งแก้ไฟป่า หมอกควัน ฝุ่น PM2.5 ภาคเหนือ พร้อมรับฟังข้อเสนอภาคประชาสังคม มุ่งให้ประชาชนได้รับอากาศสะอาด มีสุขภาพที่ดี
“นายกฯ เศรษฐา” ควง “พัชรวาท” มอบนโยบายเร่งแก้ไฟป่า หมอกควัน ฝุ่น PM2.5 ภาคเหนือ พร้อมรับฟังข้อเสนอภาคประชาสังคม มุ่งให้ประชาชนได้รับอากาศสะอาด มีสุขภาพที่ดี
วันที่ 29 พฤศจิกายน 2566 เวลา 10.00 น. พล.ต.อ.พัชรวาท วงษ์สุวรรณ รองนายกรัฐมนตรี และรัฐมนตรีว่าการกระทรวงทรัพยากรธรรมชาติและสิ่งแวดล้อม (รมว.ทส.) พร้อมด้วย ร.อ.รชฏ พิสิษฐบรรณกร ผู้ช่วย รมว.ทส. นายจตุพร บุรุษพัฒน์ ปลัดกระทรวงฯ ร่วมต้อนรับ นายเศรษฐา ทวีสิน นายกรัฐมนตรี และรัฐมนตรีว่าการกระทรวงการคลัง ในการประชุมรับมอบนโยบายเตรียมความพร้อมรับมือสถานการณ์ ไฟป่า หมอกควัน และฝุ่นละออง ปี 2567 โดยมี คณะผู้บริหาร ทส. ผู้ว่าราชการจังหวัด 17 จังหวัดภาคเหนือ หน่วยราชการในพื้นที่ ภาคเอกชน ภาควิชาการ และภาคประชาชน เข้าร่วมประชุมรับมอบนโยบาย ณ ศูนย์ประชุมและแสดงสินค้านานาชาติเฉลิมพระเกียรติ 7 รอบ พระชนมพรรษา เพื่อหาแนวทางแก้ไขปัญหาฝุ่น PM 2.5 ในพื้นที่ 17 จังหวัดภาคเหนือ เร่งแก้ปัญหาลดพื้นที่การเผาไหม้ซ้ำซาก ในพื้นที่ 10 ป่าอนุรักษ์ 10 ป่าสงวนแห่งชาติ และพื้นที่การเกษตร ตั้งเป้าลดพื้นที่ไฟไหม้ให้ได้ร้อยละ 50 จากปี 2566 รวมถึงการแก้ไขปัญหาหมอกควันข้ามแดน ควบคุมฝุ่นในเขตเมือง เพิ่มจุดตรวจสอบตรวจจับควันดำ มุ่งเป้าให้ประชาชนทุกคนได้รับอากาศที่สะอาดและมีสุขอนามัยที่ดี
นายกรัฐมนตรี ยังได้รับฟังข้อเสนอจากภาคประชาสังคม ถึงแหล่งกำเนิดมลพิษ PM2.5 ในพื้นที่ภาคเหนือ จากคณะทำงานด้านวิชาการเพื่อสนับสนุนการแก้ไขปัญหาหมอกควันภาคเหนือ แนวคิดและหลักการของภาคประชาชนในการแก้ไขปัญหา PM2.5 อย่างยั่งยืน จากสภาลมหายใจภาคเหนือ การเพิ่มบทบาทภาคประชาชนในการแก้ไขปัญหา PM2.5 อย่างยั่งยืน จากมูลนิธิเพื่อการพัฒนาที่ยั่งยืน พลิกฟื้นเศรษฐกิจกับการร่วมมือแก้ปัญหาตรงจุดของภาครัฐและเอกชน จากคณะกรรมการร่วมภาคเอกชน และการนำเสนอแนวคิดศูนย์รับซื้อวัสดุเหลือใช้ทางการเกษตร รวมถึงการออกแบบกลไกและระบบนิเวศที่เหมาะสมต่อการมีส่วนร่วมจากภาคธุรกิจเอกชน
นายกรัฐมนตรี ได้มอบนโยบาย โดยเน้นย้ำการบูรณาการร่วมกันกับทุกภาคส่วนทั้งทหาร ตำรวจ ภาคเอกชน ภาควิชาการ และภาคประชาชน ในการรับมือสถานการณ์ ไฟป่า หมอกควัน และฝุ่นละออง ปี 2567 ทั้งปัญหาการเผาไหม้จากรถยนต์ ปัญหาการเผาในที่โล่ง ปัญหาหมอกควันข้ามแดนที่ต้องเร่งหารือกับ สปป.ลาว และเมียนมาร์ เพื่อมุ่งเป้าให้ประเทศไทยมีอากาศสะอาด ซึ่งจะทำให้ประชาชนมีสุขภาพที่ดี และกระตุ้นให้นักท่องเที่ยวเข้ามาเที่ยวจังหวัดเชียงใหม่และภาคเหนือมากยิ่งขึ้น
จากนั้นได้ตรวจความพร้อมกำลังพลจากกรมอุทยานแห่งชาติ สัตว์ป่า และพันธุ์พืช กรมป่าไม้ ทหาร ตำรวจ และอาสาสมัครควบคุมไฟป่ารวมกว่า 1,500 นาย และเยี่ยมชมหน่วยตรวจวัดคุณภาพอากาศในบรรยากาศแบบเคลื่อนที่ของกรมควบคุมมลพิษ และเฮลิคอปเตอร์ดับไฟป่าของกระทรวงทรัพยากรธรรมชาติและสิ่งแวดล้อม ณ บริเวณลานด้านหน้าศูนย์ประชุมฯ พร้อมกล่าวขอบคุณเจ้าหน้าที่ทุกคนที่ได้ทุ่มเทแรงกายแรงใจปฏิบัติงานแก้ไขปัญหาอย่างเต็มกำลัง เต็มความสามารถ ขอให้ทุกคนปฏิบัติภารกิจด้วยความไม่ประมาท บรรลุเป้าหมายและมีความปลอดภัย เพื่อสร้างความสุข สุขภาพอนามัยที่ดีของประชาชน ตลอดจนรักษาป่าให้คงความอุดมสมบูรณ์

ที่มา : https://www.thaigov.go.th/news/contents/details/75574