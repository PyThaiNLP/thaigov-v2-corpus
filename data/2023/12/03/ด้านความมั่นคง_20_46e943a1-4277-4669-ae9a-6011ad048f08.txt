รัฐบาลไทย-ข่าวทำเนียบรัฐบาล-“พัชรวาท” ประชุมนัดแรก คกก.จัดการปัญหามลพิษทางอากาศเพื่อความยั่งยืน เคาะมาตรการเร่งด่วนแก้ไขปัญหาฝุ่น PM2.5 ปี 67


วันอาทิตย์ที่ 3 ธันวาคม 2566
“พัชรวาท” ประชุมนัดแรก คกก.จัดการปัญหามลพิษทางอากาศเพื่อความยั่งยืน เคาะมาตรการเร่งด่วนแก้ไขปัญหาฝุ่น PM2.5 ปี 67
“พัชรวาท” ประชุมนัดแรก คกก.จัดการปัญหามลพิษทางอากาศเพื่อความยั่งยืน เคาะมาตรการเร่งด่วนแก้ไขปัญหาฝุ่น PM2.5 ปี 67
“พัชรวาท” ประชุมนัดแรก คกก.จัดการปัญหามลพิษทางอากาศเพื่อความยั่งยืน เคาะมาตรการเร่งด่วนแก้ไขปัญหาฝุ่น PM2.5 ปี 67
วันที่ 22 พฤศจิกายน 2566 เวลา 10.30 น. พล.ต.อ. พัชรวาท วงษ์สุวรรณ รองนายกรัฐมนตรี และรัฐมนตรีว่าการกระทรวงทรัพยากรธรรมชาติและสิ่งแวดล้อม (รมว.ทส.) เป็นประธานการประชุมคณะกรรมการจัดการปัญหามลพิษทางอากาศเพื่อความยั่งยืน ครั้งที่ 1/2566 โดยมี นายกิตติรัตน์ ณ ระนอง ประธานที่ปรึกษาของนายกรัฐมนตรี เป็นรองประธาน คนที่ 1 และ นายชูวิทย์ พิทักษ์พรพัลลภ ผู้ช่วยรัฐมนตรีประจำกระทรวงมหาดไทย เป็นผู้แทนรองประธาน คนที่ 2 พร้อมด้วย นายจตุพร บุรุษพัฒน์ ปลัดกระทรวงทรัพยากรธรรมชาติและสิ่งแวดล้อม ทำหน้าที่กรรมการและเลขานุการ และมีคณะกรรมการจากหน่วยงานที่เกี่ยวข้อง ตลอดจนผู้ทรงคุณวุฒิ เข้าร่วมประชุม ณ ห้องประชุม 202 กระทรวงทรัพยากรธรรมชาติและสิ่งแวดล้อม
ที่ประชุมฯ ได้มีมติเห็นชอบการแต่งตั้งคณะอนุกรรมการอำนวยการเพื่อการจัดการปัญหามลพิษทางอากาศ โดยมีปลัดกระทรวงทรัพยากรธรรมชาติและสิ่งแวดล้อม เป็นประธานอนุกรรมการ การแต่งตั้งคณะทำงานวิชาการด้านการจัดการมลพิษทางอากาศ โดยมีอธิบดีกรมควบคุมมลพิษ เป็นประธานคณะทำงาน พร้อมทั้งเห็นชอบให้จัดตั้งศูนย์สื่อสารการแก้ไขปัญหามลพิษทางอากาศ เพื่อสนับสนุนการดำเนินงานด้านการสื่อสารของคณะอนุกรรมการอำนวยการฯ โดยมีอธิบดีกรมประชาสัมพันธ์ เป็นประธานคณะทำงาน และเห็นชอบให้จัดตั้งศูนย์ปฏิบัติการระดับจังหวัดเพื่อแก้ไขปัญหามลพิษทางอากาศ ในพื้นที่ 17 จังหวัดภาคเหนือ และ 5 จังหวัดปริมณฑล เพื่อบูรณาการการแก้ไขปัญหาไฟป่า การเผาในที่โล่ง หมอกควัน และฝุ่นละออง รวมทั้งการบริหารจัดการเชื้อเพลิงในระดับพื้นที่ และเห็นชอบการจัดตั้งศูนย์ปฏิบัติการดับไฟป่า เพื่อบูรณาการการดับไฟป่าในพื้นที่ 17 จังหวัดภาคเหนือ โดยมีแม่ทัพภาค 3 เป็นผู้อำนวยการศูนย์ นอกจากนี้ ยังได้เห็นชอบมาตรการแก้ไขปัญหาฝุ่นพิษ PM2.5 ปี 2567 ที่ต้องเร่งดำเนินการ เพื่อรับมือในช่วงวิกฤติ ลดพื้นที่การเผาไหม้ซ้ำซากในพื้นที่ 10 ป่าอนุรักษ์ 10 ป่าสงวนแห่งชาติ พื้นที่การเกษตรเผาไหม้ และการควบคุมการระบายฝุ่นในพื้นที่เมือง อาทิ การกำหนดเงื่อนไขการอนุญาตการเผาและการบริหารจัดการการเผา มาตรการไม่รับอ้อยไฟไหม้เข้าหีบ การผลิตและจำหน่ายน้ำมันเชื้อเพลิงให้เป็นไปตามมาตรฐานยูโร 5 เป็นต้น โดยมอบหมายหน่วยงานที่เกี่ยวข้องดำเนินการและรายงานความก้าวหน้า ทุก 30 วัน รวมถึงเห็นชอบมาตรการลดฝุ่นละออง PM2.5 จากแหล่งกำเนิดที่ต้องเร่งดำเนินการ ในเรื่องการดำเนินการเพื่อเปลี่ยนสิ่งที่จะถูกเผาให้กลายเป็นรายได้ การลดปริมาณฝุ่นควันจากรถบรรทุก รถยนต์ รถจักรยานยนต์ และการลดปริมาณฝุ่นจากภาคธุรกิจ

ที่มา : https://www.thaigov.go.th/news/contents/details/75585