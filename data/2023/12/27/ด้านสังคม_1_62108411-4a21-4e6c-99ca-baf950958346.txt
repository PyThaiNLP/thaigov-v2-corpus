รัฐบาลไทย-ข่าวทำเนียบรัฐบาล-“วราวุธ” รมว.พม. สร้างโอกาสผู้มีความสามารถ ทดลองแสดงเปิดหมวกในอุทยานฯ จ.ภูเก็ต พร้อมเชิญชวนมอบของขวัญปีใหม่ จากผลิตภัณฑ์ฝีมือคนพิการ


วันพุธที่ 27 ธันวาคม 2566
“วราวุธ” รมว.พม. สร้างโอกาสผู้มีความสามารถ ทดลองแสดงเปิดหมวกในอุทยานฯ จ.ภูเก็ต พร้อมเชิญชวนมอบของขวัญปีใหม่ จากผลิตภัณฑ์ฝีมือคนพิการ
“วราวุธ” รมว.พม. สร้างโอกาสผู้มีความสามารถ ทดลองแสดงเปิดหมวกในอุทยานฯ จ.ภูเก็ต พร้อมเชิญชวนมอบของขวัญปีใหม่ จากผลิตภัณฑ์ฝีมือคนพิการ
วันที่ 26 ธันวาคม 2566 นายวราวุธ  ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยถึงการสนับสนุนผู้มีความสามารถในที่สาธารณะว่า หลังจากที่ตนได้มีโอกาสเดินทางไปร่วมประชุมสมัชชาสหภาพคนตาบอดโลกภาคพื้นเอเชียแปซิฟิก ที่จังหวัดภูเก็ต เมื่อเดือน พ.ย. ที่ผ่านมา ทำให้ได้พบกับผู้มีความสามารถมากมาย ซึ่งกระทรวง พม. โดยกรมพัฒนาสังคมและสวัสดิการ (พส.) มีการออกบัตรแสดงความสามารถให้กับพี่น้องประชาชน ในการที่จะไปทำการแสดงตามพื้นที่สาธารณะต่างๆ หรือที่เรียกว่า “การแสดงเปิดหมวก” เมื่อตนมีโอกาสเห็นแล้ว รู้สึกประทับใจ จึงให้เจ้าหน้าที่กระทรวง พม. ประสานกับกรมอุทยานแห่งชาติ สัตว์ป่า และพันธุ์พืช ว่าสามารถนำผู้มีความสามารถเข้าไปแสดงในเขตอุทยานฯ ได้หรือไม่ ซึ่ง ขอขอบคุณกรมอุทยานแห่งชาติ สัตว์ป่า และพันธุ์พืช โดยเรากำลังทดลองในเขตพื้นที่จังหวัดภูเก็ตก่อน เบื้องต้น ในช่วงเดือนมกราคม 2567 ที่อุทยานแห่งชาติสิรินาถ จะมีการจัดแสดงทั้งดนตรี นาฏศิลป์ และวงดนตรีสากลต่างๆ เพื่อสร้างความเพลิดเพลินให้กับนักท่องเที่ยว ในช่วงเดือนกุมภาพันธ์ 2567 ที่พื้นที่เขตห้ามล่าสัตว์ป่าเขาพระแทว เป็นสถานที่ที่ได้รับความนิยมอย่างมากจากนักท่องเที่ยวทั้งชาวไทยและชาวต่างชาติ ในช่วงเดือนมีนาคม 2567 ที่ศูนย์ศึกษาธรรมชาติและสัตว์ป่าเขาพระแทว น้ำตกโตนไทร และในช่วงเดือนเมษายน 2567 ที่ศูนย์อนุรักษ์ทรัพยากรทางทะเลจังหวัดภูเก็ต ทั้งนี้ การแสดงของผู้มีความสามารถทั้งหมดนี้ เราจะไม่เข้าไปรบกวนในส่วนของสัตว์ป่า แต่จะเป็นการจัดสรรพื้นที่สร้างความเพลิดเพลินให้กับนักท่องเที่ยว ที่สำคัญคือเป็นการให้กำลังใจผู้มีความสามารถที่ขึ้นทะเบียนอยู่กับกระทรวง พม. เพื่อเป็นการยกระดับมาตรฐานฝีมือ มีโอกาสแสดงความสามารถให้ชาวต่างชาติได้เห็นว่าคนไทยนั้นมีศักยภาพ ไม่แพ้ชาติใดในโลก
นายวราวุธ กล่าวเพิ่มเติมว่า วันนี้ ได้มีโอกาสนำของขวัญปีใหม่ 2567 มามอบให้กับผู้เข้าร่วมประชุมคณะรัฐมนตรี (ครม.) ทุกท่าน ซึ่งเป็นหมอนผ้าทอพร้อมปักชื่อ จากฝีมือของคนพิการ ที่อยู่ในความดูแลของกระทรวง พม. เป็นฝีมือของคนพิการล้วนๆ เพื่อเป็นการแสดงให้ทุกคนได้เห็นว่า ปีใหม่ 2567 นี้ ถ้าต้องการของขวัญปีใหม่ ขอให้นึกถึงผลิตภัณฑ์ดีๆ ของพี่น้องคนพิการ เพื่อร่วมเป็นกำลังใจให้กับพี่น้องคนพิการ เพราะการที่ประเทศไทยจะเดินไปข้างหน้าได้ เราจะต้องไม่ทิ้งใครไว้ข้างหลัง
#ช่วย24ชั่วโมง #พม24ชม #ข่าวพม #esshelpme #วราวุธรับฟังทำจริง #พมพอใจให้ทุกวัยพึงพอใจในพม #พมหนึ่งเดียว #วราวุธศิลปอาชา #ศรส #พม #คนพิการ #ปีใหม่2567 #ของขวัญปีใหม่ #ประชุมครม

ที่มา : https://www.thaigov.go.th/news/contents/details/76710