รัฐบาลไทย-ข่าวทำเนียบรัฐบาล-ธ.ก.ส. จ่ายเงินค่าบริหารจัดการข้าวให้ชาวนาตามนโยบายรัฐบาล กว่า 1.35 แสนครัวเรือน เป็นเงินกว่า 1,100 ล้านบาท 27 ธ.ค. นี้


วันพุธที่ 27 ธันวาคม 2566
27/12/2566
พิมพ์
ธ.ก.ส. จ่ายเงินค่าบริหารจัดการข้าวให้ชาวนาตามนโยบายรัฐบาล กว่า 1.35 แสนครัวเรือน เป็นเงินกว่า 1,100 ล้านบาท 27 ธ.ค. นี้
วันนี้ ธ.ก.ส. โอนเงินตามโครงการสนับสนุนค่าบริหารจัดการและพัฒนาคุณภาพผลผลิตเกษตรกรผู้ปลูกข้าว (ไร่ละพัน) ปีการผลิต 2566/67 เป็นรอบที่ 3 ทุกจังหวัดทั่วประเทศ จำนวนกว่า 1.3 แสนครัวเรือน เป็นเงินกว่า 1,100 ล้านบาท
นายกษาปณ์ เงินรวง รองผู้จัดการธนาคารเพื่อการเกษตรและสหกรณ์การเกษตร (ธ.ก.ส.) เปิดเผยว่า วันนี้ ธ.ก.ส. ได้โอนเงินช่วยเหลือเกษตรกรผู้ปลูกข้าวตามโครงการสนับสนุนค่าบริหารจัดการและพัฒนาคุณภาพผลผลิตเกษตรกรผู้ปลูกข้าวมาแล้ว 2 รอบ ในวันนี้เป็นการโอนรอบที่ 3 จำนวน 1.35 แสนครัวเรือน เป็นเงิน 1,195 ล้านบาท ตามมติคณะรัฐมนตรีเมื่อวันที่ 14 พฤศจิกายน 2566 กรอบวงเงินรวม 54,336 ล้านบาท ในอัตราไร่ละ 1,000 บาท สูงสุดไม่เกิน 20 ไร่ หรือไม่เกิน 20,000 บาท เป้าหมายเกษตรกรได้รับประโยชน์กว่า 4.68 ล้านครัวเรือน เริ่มโอนเงินเข้าบัญชีเกษตรกรโดยตรง รอบที่ 1 ระหว่างวันที่ 28 พ.ย. - 2 ธ.ค. 2566 รอบที่ 2 เมื่อวันที่ 18 ธ.ค. 2566 และการโอนเงินรอบที่ 3 ในวันที่ 27 ธ.ค. 2566 สามารถช่วยเหลือเกษตรกรได้ถึง 4.64 ล้านครัวเรือน เป็นเงิน 51,728 ล้านบาท
ทั้งนี้ เกษตรกรสามารถตรวจสอบผลการโอนเงินได้ทางแอปพลิเคชัน BAAC Mobile ตลอด 24 ชั่วโมง จะมีข้อความแจ้งเตือนเงินเข้าบัญชีผ่านบริการ BAAC Connect ทาง Line: BAAC Family หรือทาง https://chongkho.inbaac.com

ที่มา : https://www.thaigov.go.th/news/contents/details/76737