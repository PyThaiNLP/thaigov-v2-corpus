รัฐบาลไทย-ข่าวทำเนียบรัฐบาล-“ชลน่าน” ประกาศผลสำเร็จ Quick Win 100 วัน ยกระดับ 30 บาท ได้ตามเป้าครบทั้ง 10 ประเด็น


วันพุธที่ 27 ธันวาคม 2566
“ชลน่าน” ประกาศผลสำเร็จ Quick Win 100 วัน ยกระดับ 30 บาท ได้ตามเป้าครบทั้ง 10 ประเด็น
“หมอชลน่าน” ประกาศผลสำเร็จ Quick Win 100 วัน “ยกระดับ 30 บาท” ได้ตามเป้าหมายครบ 10 ประเด็น ช่วยเพิ่มประสิทธิภาพระบบบริการและคุณภาพชีวิตประชาชน
“หมอชลน่าน” ประกาศผลสำเร็จ Quick Win 100 วัน “ยกระดับ 30 บาท” ได้ตามเป้าหมายครบ 10 ประเด็น ช่วยเพิ่มประสิทธิภาพระบบบริการและคุณภาพชีวิตประชาชน ทั้งตั้ง รพ. 120 เตียง 2 แห่ง “ดอนเมือง - อ.เมืองเชียงใหม่” ฉีดวัคซีนเอชพีวีทะลุ 1 ล้านโดส อบรมทีม Care D+ กว่า1 หมื่นคน 4 จังหวัด พร้อมนำร่องบัตรประชาชนใบเดียวรักษาทุกที่ ขณะที่โครงการราชทัณฑ์ปันสุขต้นแบบ มินิธัญญารักษ์ สถานชีวาภิบาล Blue Zone เมืองสุขภาพดี และ Sky Doctor เดินหน้าครบตามเป้าหมาย ส่วนการส่งเสริมมีบุตรเตรียมดันเข้าวาระแห่งชาติ
วันนี้ (27 ธันวาคม 2566) ที่กระทรวงสาธารณสุข จ.นนทบุรี  นพ.ชลน่าน ศรีแก้ว รัฐมนตรีว่าการกระทรวงสาธารณสุข เป็นประธานการประชุมคณะกรรมการอำนวยการขับเคลื่อนนโยบายกระทรวงสาธารณสุข ครั้งที่ 7/2566 โดยมี พญ.นวลสกุล บำรุงพงษ์ คณะที่ปรึกษารัฐมนตรีว่าการกระทรวงสาธารณสุข นพ.โอภาส การย์กวินพงศ์ ปลัดกระทรวงสาธารณสุข นางสาวตรีชฎา ศรีธาดา โฆษกกระทรวงสาธารณสุข ฝ่ายการเมือง และผู้บริหารกระทรวงสาธารณสุข เข้าร่วม โดยนพ.ชลน่าน ได้แถลงหลังการประชุมว่า การดำเนินงานของกระทรวงสาธารณสุข ภายใต้นโยบายยกระดับ 30 บาท ซึ่งกำหนด Quick Win 100 วัน (ตั้งแต่วันที่ 22 กันยายน - 26 ธันวาคม 2566) ประสบผลสำเร็จตามเป้าหมายทั้ง 10 ประเด็น ช่วยเพิ่มประสิทธิภาพการให้บริการด้านสาธารณสุขและคุณภาพชีวิตประชาชน โดยเฉพาะประเด็นที่ 4 มะเร็งครบวงจร ที่กำหนดฉีดวัคซีน HPV ป้องกันมะเร็งปากมดลูกในหญิงไทยอายุ 11-20 ปี จำนวน 1 ล้านโดส สามารถฉีดได้ครบตามเป้าหมายก่อนกำหนด โดยล่าสุดฉีดไปแล้วกว่า 1.4 ล้านโดส คิดเป็น 139.2% และประเด็นที่ 5 สร้างขวัญกำลังใจบุคลากร ที่กำหนดอบรมทีม Care D+ เป็นญาติเฉพาะกิจ เชื่อมประสานใจญาติ คนไข้ และบุคลากรทางการแพทย์ ในหน่วยบริการทุกระดับ จำนวน 1 พันคน แต่ดำเนินการได้เกินกว่าเป้าหมายของทั้งโครงการ 1 หมื่นคน โดยมีผู้ลงทะเบียน 16,500 คน ผ่านการอบรมแล้ว 10,127 คน, การบรรจุพยาบาลเข้าสู่ตำแหน่ง เป้าหมาย 50% บรรจุแล้ว 2,433 อัตรา จาก 3,318 อัตรา คิดเป็น 73.3%, กำหนดตำแหน่งชำนาญการพิเศษของพยาบาลวิชาชีพ 10,124 ตำแหน่ง ดำเนินการแล้ว 9,489 ตำแหน่ง คิดเป็น 93.73% และยังเห็นชอบให้แพทย์ของหน่วยงานสังกัดกระทรวงสาธารณสุขที่ลาศึกษาใน 13 หลักสูตร ได้รับยกเว้นการลาและได้รับการเลื่อนเงินเดือนระหว่างลาด้วย
นพ.ชลน่านกล่าวต่อว่า ประเด็น Quick Win อื่นๆ ดำเนินการได้ตามเป้าหมายเช่นกัน ได้แก่ ประเด็นที่ 1 โครงการพระราชดำริ โครงการเฉลิมพระเกียรติ และที่เกี่ยวเนื่องกับพระบรมวงศานุวงศ์ มีการจัดตั้งเครือข่ายราชทัณฑ์ปันสุขต้นแบบครบทั้ง 12 เขตสุขภาพ โรงพยาบาลเฉลิมพระเกียรติและโรงพยาบาลสมเด็จพระยุพราช ทั้ง 32 แห่ง ผ่านเกณฑ์ประเมินโรงพยาบาลอัจฉริยะต้นแบบ (Smart Hospital) ระดับเงิน  ประเด็นที่ 2 โรงพยาบาล กทม. 50 เขต 50 โรงพยาบาลและปริมณฑล สามารถจัดตั้งโรงพยาบาลขนาด 120 เตียง จำนวน 2 แห่ง คือ โรงพยาบาลประจำเขตดอนเมือง เป็นบริการร่วมระหว่างโรงพยาบาลราชวิถี 2 และโรงพยาบาลทหารอากาศ (สีกัน) และโรงพยาบาลราชวิถีนครพิงค์ จังหวัดเชียงใหม่ ช่วยเพิ่มการเข้าถึงการรักษาของประชาชนในเขตเมืองได้อย่างมาก ประเด็นที่ 3 สุขภาพจิต/ยาเสพติด มีการจัดตั้งมินิธัญญารักษ์ดูแลผู้ป่วยจิตเวชและยาเสพติดได้ครบทั้ง 76 จังหวัด จำนวน 92 โรงพยาบาล รวม 1,458 เตียง
ประเด็นที่ 6 สถานชีวาภิบาล เป้าหมายอย่างน้อยเขตสุขภาพละ 1 แห่ง สามารถจัดตั้งได้ 137 แห่ง ใน 44 จังหวัด ครบทั้ง 13 เขตสุขภาพ ประเด็นที่ 7 บัตรประชาชนใบเดียวรักษาทุกที่ นำร่องครบตามเป้าหมาย 4 จังหวัด ใน 4 เขตสุขภาพ ได้แก่ แพร่ ร้อยเอ็ด เพชรบุรี และนราธิวาส โดยมีการเชื่อมข้อมูลครบ 100% พร้อมเปิดตัวอย่างเป็นทางการ ในวันที่ 10 มกราคม 2567 ส่วนโรงพยาบาลอัจฉริยะ ดำเนินการได้เกินกว่าเป้าหมาย 200 แห่งทั่วประเทศ โดยมีโรงพยาบาลที่ผ่านเกณฑ์ประเมินระดับเงิน 799 แห่ง จาก 901 แห่ง คิดเป็น 88.68% ประเด็นที่ 8 ส่งเสริมการมีบุตร มีการจัดทำร่างวาระแห่งชาติแล้ว เตรียมเสนอเข้าสู่การพิจารณาของคณะรัฐมนตรีบรรจุเป็นวาระแห่งชาติ ครั้งที่ 2 ต่อไป ประเด็นที่ 9 เศรษฐกิจสุขภาพ มีการจัดตั้ง Blue Zone เมืองสุขภาพดี วิถีชุมชน คนอายุยืน ครบทั้ง 12 เขตสุขภาพ รวม 20 แห่ง แบ่งเป็น เขตสุขภาพที่ 1 จำนวน 8 แห่ง และเขตสุขภาพที่ 2-12 อีกเขตละ 1 แห่ง และ ประเด็นที่ 10 นักท่องเที่ยวปลอดภัย ได้จัดตั้งทีม Sky Doctor ครบทั้ง 13 เขตสุขภาพตามเป้าหมาย
********************************************* 27 ธันวาคม 2566

ที่มา : https://www.thaigov.go.th/news/contents/details/76712