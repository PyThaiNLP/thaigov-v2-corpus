รัฐบาลไทย-ข่าวทำเนียบรัฐบาล-​รัฐบาลเชิญชวนประชาชน ร่วมโครงการ “ฝากบ้านไว้กับตำรวจ 4.0” พร้อมดูแลความปลอดภัยตลอดช่วงวันหยุดยาว


วันพุธที่ 27 ธันวาคม 2566
27/12/2566
พิมพ์
​รัฐบาลเชิญชวนประชาชน ร่วมโครงการ “ฝากบ้านไว้กับตำรวจ 4.0” พร้อมดูแลความปลอดภัยตลอดช่วงวันหยุดยาว
​รัฐบาลเชิญชวนประชาชน ร่วมโครงการ “ฝากบ้านไว้กับตำรวจ 4.0” พร้อมดูแลความปลอดภัยตลอดช่วงวันหยุดยาว
วันนี้ (27 ธ.ค. 66) นายคารม พลพรกลาง รองโฆษกประจำสำนักนายกรัฐมนตรี เปิดเผยว่า ช่วงเทศกาลส่งท้ายปีเก่า ต้อนรับปีใหม่ 2567 รัฐบาลห่วงใยพี่น้องประชาชน พร้อมดูแลความปลอดภัยและทรัพย์สินตลอดเทศกาล ขอเชิญชวนประชาชนฝากบ้านไว้กับตำรวจ ตามโครงการ ‘ฝากบ้านไว้กับตำรวจ 4.0’  โดยประชาชนสามารถลงทะเบียนผ่านแอปพลิเคชัน ‘ฝากบ้าน 4.0 (OBS)’ ตามมาตรการป้องกันและปราบปรามอาชญากรรม และอำนวยความสะดวกในการเดินทางให้กับประชาชนช่วงวันหยุดยาว
นายคารม แนะนำช่องทางเข้าร่วมโครงการฯ สามรถทำได้ง่าย ๆ ผ่านแอปฝากบ้าน 4.0 (OBS)  เริ่มจากโหลดแอปฝากบ้าน 4.0 (OBS) ลงทะเบียนกรอกข้อมูล เลือกสถานีตำรวจที่ขอรับบริการฝากบ้าน จากนั้นเลือกเมนู ‘ฝากบ้าน’ แล้วกดเลือก ‘ฝากบ้านของฉัน’ กรอกรายละเอียดคำร้อง ตรวจยืนยันการรับฝากบ้าน นอกจากการดำเนินโครงการฝากบ้านผ่านแอปพลิเคชันแล้ว ประชาชนสามารถเข้าร่วมโครงการด้วยการยื่นแบบฟอร์มเข้าร่วมโครงการฯ ที่สถานีตำรวจในเขตพื้นที่รับผิดชอบได้เช่นเดียวกัน ทั้งนี้ ขอให้ระมัดระวังอาชญากรรมที่อาจเกิดขึ้นในช่วงเทศกาลหยุดยาวปีใหม่ 2567 ขอให้ตรวจสอบความเรียบร้อยก่อนเดินทางออกจากบ้านเพื่อความปลอดภัย ป้องกันการโจรกรรมทรัพย์สินภายในบ้าน
“รัฐบาลโดยหน่วยงานที่เกี่ยวข้อง ทั้งสำนักงานตำรวจแห่งชาติ  ฝ่ายความมั่นคง และฝ่ายปกครองทุกพื้นที่ทั่วประเทศ พร้อมปฏิบัติงานป้องกันปราบปรามอาชญากรรม เพื่อสร้างความมั่นใจในความปลอดภัยในชีวิตและทรัพย์สิน รวมถึงอำนวยความสะดวกให้กับพี่น้องประชาชน ทั้งนี้ หากประชาชนพบเห็นการกระทำความผิด หรือต้องการความช่วยเหลือ กรุณารีบแจ้งสถานีตำรวจใกล้บ้านท่าน หรือโทร. สายด่วน 191 ได้ตลอด 24 ชั่วโมง ขอให้ระมัดระวังอย่าหลงเชื่อกลุ่มคนร้ายที่อ้างตนเป็นเจ้าหน้าที่เข้ามาเพื่อขอรับบริจาค หรือขอรับความช่วยเหลืออื่น ๆ ทั้งมาติดต่อที่บ้านหรือทางออนไลน์ ระมัดระวังคนร้ายที่แฝงตัวมาในรูปแบบต่าง ๆ เช่น ช่างไฟฟ้า ช่างประปาเข้ามาในบริเวณบ้านพักอาศัย” นายคารม ย้ำ

ที่มา : https://www.thaigov.go.th/news/contents/details/76696