รัฐบาลไทย-ข่าวทำเนียบรัฐบาล-นายกรัฐมนตรียืนยันจะแก้ปัญหาค่าแรงขั้นต่ำด้วยการพูดคุยหารือ หาทางออกร่วมกัน ให้ทุกคนมีความสุข มีกินมีใช้อย่างเหมาะสม


วันพุธที่ 27 ธันวาคม 2566
27/12/2566
พิมพ์
นายกรัฐมนตรียืนยันจะแก้ปัญหาค่าแรงขั้นต่ำด้วยการพูดคุยหารือ หาทางออกร่วมกัน ให้ทุกคนมีความสุข มีกินมีใช้อย่างเหมาะสม
นายกรัฐมนตรียืนยันจะแก้ปัญหาค่าแรงขั้นต่ำด้วยการพูดคุยหารือ หาทางออกร่วมกัน ให้ทุกคนมีความสุข มีกินมีใช้อย่างเหมาะสม
วันนี้ (27 ธันวาคม 2566) เวลา 10.00 น. ณ บริเวณทางเชื่อมตึกภักดีบดินทร์ ทำเนียบรัฐบาล นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง ให้สัมภาษณ์สื่อมวลชนภายหลังเป็นประธานการประชุมคณะกรรมการนโยบายและบริหารข้าวแห่งชาติถึงกรณีความกังวลเกี่ยวกับการขึ้นค่าแรงขั้นต่ำว่า  การขึ้นค่าแรงขั้นต่ำจะต้องมีการตั้งคณะกรรมการ สำรวจเป็นรายอำเภอ รายอาชีพ การที่จะกำหนดค่าแรงขั้นต่ำนั้น ต้องเป็นไปด้วยความเหมาะสมผ่านกลไกต่าง ๆ
นายกรัฐมนตรีกล่าวว่า เมื่อวาน (26 ธันวาคม) ได้มีการพูดคุยกับนายกรัฐมนตรีมาเลเซียหลายเรื่องซึ่งนายกรัฐมนตรีมาเลเซียได้พูดถึงเรื่อง ค่าแรงขั้นต่ำ หากเราไม่สามารถยกระดับค่าแรงขั้นต่ำขึ้นได้ ความเจริญเติบโตของประเทศก็จะต่ำ โดยถ้าเราย้อนดูค่าแรงขั้นต่ำเมื่อ 9 ปีที่แล้ว 300 บาท วันนี้ค่าแรงขั้นต่ำ 337 บาท ขึ้นมา 12% ภายใน 9 ปีที่ผ่านมา ในทางกลับกันคนที่กลับมาจากต่างประเทศเงินเดือน 30,000 บาทเมื่อ 9 ปีที่แล้ว วันนี้เงินเดือนเป็น 33,700 บาท ผู้คนเหล่านั้นหรือประชาชนในขณะนี้จะรู้สึกอย่างไร
“เรื่องชีวิตความเป็นของอยู่ของประชาชนบางครั้งก็ไม่สามารถเอากฎหมาย ข้อบังคับมาใช้ได้เสมอ บางครั้งต้องใจเขาใจเรา ทั้งนี้ ตนเองอยากให้ทุกคนมีความสุข มีกินมีใช้อย่างเหมาะสม ยืนยันรัฐบาลจะพยายามแก้ไขปัญหาด้วยการพูดคุยหารือหาทางออกร่วมกันต่อไป” นายกฯ ย้ำ

ที่มา : https://www.thaigov.go.th/news/contents/details/76700