รัฐบาลไทย-ข่าวทำเนียบรัฐบาล-ที่ปรึกษาฯ ดนัยณัฏฐ์ เข้าร่วมประชุมคณะกรรมการสิ่งแวดล้อมแห่งชาติ ถกการพัฒนาโครงสร้างพื้นฐานด้านการคมนาคม และมาตรการแก้ไขปัญหา PM2.5 


วันอังคารที่ 26 ธันวาคม 2566
26/12/2566
พิมพ์
ที่ปรึกษาฯ ดนัยณัฏฐ์ เข้าร่วมประชุมคณะกรรมการสิ่งแวดล้อมแห่งชาติ ถกการพัฒนาโครงสร้างพื้นฐานด้านการคมนาคม และมาตรการแก้ไขปัญหา PM2.5
ที่ปรึกษาฯ ดนัยณัฏฐ์ เข้าร่วมประชุมคณะกรรมการสิ่งแวดล้อมแห่งชาติ ถกการพัฒนาโครงสร้างพื้นฐานด้านการคมนาคม และมาตรการแก้ไขปัญหา PM2.5
วันที่ 20 ธันวาคม 2566 นายดนัยณัฏฐ์ โชคอำนวย ที่ปรึกษารัฐมนตรีว่าการกระทรวงอุตสาหกรรม เข้าร่วมการประชุมคณะกรรมการสิ่งแวดล้อมแห่งชาติ ครั้งที่ 5/2566 โดยมีพลตำรวจเอก พัชรวาท วงษ์สุวรรณ รองนายกรัฐมนตรี และรัฐมนตรีว่าการกระทรวงทรัพยากรธรรมชาติและสิ่งแวดล้อม เป็นประธานการประชุมฯ และมีผู้ทรงคุณวุฒิและหน่วยงานที่เกี่ยวข้องเข้าร่วมการประชุมด้วย ณ ห้องประชุมอารีย์สัมพันธ์ อาคารกรมการเปลี่ยนแปลงสภาพภูมิอากาศและสิ่งแวดล้อม
คณะกรรมการสิ่งแวดล้อมแห่งชาติ เห็นชอบการจัดตั้งงบประมาณ เพื่อแก้ไขปัญหาฝุ่นละอองในแผนยุทธศาสตร์การจัดการปัญหาฝุ่นละอองและรับทราบความก้าวหน้ามาตรการแก้ไขปัญหาฝุ่นพิษ PM2.5 นอกจากนี้ ยังได้เสนอแผนแม่บทจัดการมลพิษทางเสียงและความสั่นสะเทือน และแผนปฏิบัติการด้านการจัดการมลพิษทางเสียง และความสั่นสะเทือน 3 ระยะ รวมทั้งเห็นชอบรูปแบบการคัดแยกและเก็บขนขยะมูลฝอยแบบแยกประเภท โดยให้ความสำคัญกับการจัดการ ณ ต้นทาง ตั้งแต่การออกแบบการผลิตผลิตภัณฑ์ที่เป็นมิตรกับสิ่งแวดล้อม (Eco Design)ส่งเสริมการบริโภคที่ยั่งยืน ตลอดจนเห็นชอบการปรับปรุงมาตรฐานควบคุมการระบายน้ำทิ้งจากอาคารให้มีความเหมาะสมกับสภาพการณ์ปัจจุบันยิ่งขึ้น สำหรับอาคาร 3 ประเภท (อาคารอยู่อาศัย อาคารพาณิชย์ และอาคารสถานพยาบาล) พร้อมทั้งได้เห็นชอบการกำหนดมาตรฐานควบคุมการระบายน้ำทิ้งจากโรงงานประกอบกิจการเกี่ยวกับอาหารสัตว์ เพื่อควบคุมการปล่อยสารอาหารลงสู่แหล่งน้ำ รวม 11 พารามิเตอร์ ทั้งนี้ ได้ให้ความเห็นชอบรายงานการประเมินผลกระทบสิ่งแวดล้อม 4 โครงการ คือ (1) โครงการทางหลวง หมายเลข 4 ตอนบ้านราชกรูด - อำเภอกะเปอร์ เพื่ออำนวยความสะดวกและมีความปลอดภัยยิ่งขึ้นแก่ประชาชน (2) โครงการทางเชื่อมต่อทางพิเศษบูรพาวิถีและถนนเลี่ยงเมืองชลบุรี (3) โครงการถนนสายเสนอแนะ สาย ฉ ตามผังเมืองรวมชลบุรี พ.ศ. 2553 (ส่วนต่อขยายสะพานเลียบชายทะเลเดิม) เพื่อพัฒนาโครงสร้างพื้นฐานด้านการคมนาคมรองรับโครงการพัฒนาระเบียงเศรษฐกิจพิเศษภาคตะวันออก (EEC) และ (4) โครงการทำเหมืองแร่หินอุตสาหกรรมชนิดหินปูนและหินดินดานเพื่ออุตสาหกรรมปูนซีเมนต์ เพื่อรองรับการขยายตัวของเมืองและพื้นที่เศรษฐกิจ

ที่มา : https://www.thaigov.go.th/news/contents/details/76682