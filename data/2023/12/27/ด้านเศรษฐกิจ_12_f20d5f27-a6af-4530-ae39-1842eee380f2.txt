รัฐบาลไทย-ข่าวทำเนียบรัฐบาล-รัฐมนตรีฯ พิมพ์ภัทรา ร่วมหารือผู้บริหารกระทรวงฯ กำชับของขวัญปีใหม่ ต้องถึงมือประชาชนมากที่สุด พร้อมปรับแผนลงพื้นที่ ครม. สัญจร เน้นโครงการช่วยเหลือแบบทันท่วงที


วันพุธที่ 27 ธันวาคม 2566
27/12/2566
พิมพ์
รัฐมนตรีฯ พิมพ์ภัทรา ร่วมหารือผู้บริหารกระทรวงฯ กำชับของขวัญปีใหม่ ต้องถึงมือประชาชนมากที่สุด พร้อมปรับแผนลงพื้นที่ ครม. สัญจร เน้นโครงการช่วยเหลือแบบทันท่วงที
รัฐมนตรีฯ พิมพ์ภัทรา ร่วมหารือผู้บริหารกระทรวงฯ กำชับของขวัญปีใหม่ ต้องถึงมือประชาชนมากที่สุด พร้อมปรับแผนลงพื้นที่ ครม. สัญจร เน้นโครงการช่วยเหลือแบบทันท่วงที
วันที่ 25 ธันวาคม 2566 นางสาวพิมพ์ภัทรา วิชัยกุล รัฐมนตรีว่าการกระทรวงอุตสาหกรรม เป็นประธานการประชุมผู้บริการระดับสูงกระทรวงอุตสาหกรรมประจำเดือนธันวาคม โดยมี นายณัฐพล รังสิตพล ปลัดกระทรวงอุตสาหกรรม นายดนัยณัฏฐ์ โชคอำนวย ที่ปรึกษารัฐมนตรีว่ากระทรวงอุตสาหกรรม นายเอกภัทร วังสุวรรณ นายบรรจง สุกรีฑา นายใบน้อย สุวรรณชาตรี นางสาวณัฏฐิญา เนตยสุภา รองปลัดกระทรวงอุตสาหกรรม คณะผู้บริหารระดับสูงกระทรวงอุตสาหกรรม และผู้บริหารสถาบันเครือข่ายกระทรวงอุตสาหกรรม เข้าร่วม ณ ห้องประชุมชุณหะวัณ สำนักงานปลัดกระทรวงอุตสาหกรรม
รัฐมนตรีฯ พิมพ์ภัทรา ได้กำชับให้ทุกหน่วยงานในสังกัดของกระทรวงฯ เร่งสื่อสารประชาสัมพันธ์โครงการของขวัญปีใหม่ ให้ประชาชนได้เข้าถึง และรับทราบข้อมูลข่าวสารในแต่ละโครงการของกระทรวงฯ ที่มอบให้เป็นของขวัญปีใหม่ เพื่อให้ประชาชนและผู้ประกอบการไม่พลาดโอกาส การได้รับสิทธิประโยชน์จากโครงการอย่างเต็มที่ เพื่อลดค่าใช้จ่าย การอำนวยความสะดวก ลดขั้นตอนต่าง ๆ และสิทธิประโยชน์อื่น ๆ ที่ควรจะได้รับ ให้แก่ประชาชนและผู้ประกอบการ พร้อมทั้งให้แต่ละหน่วยงาน สรุปภาพรวมผลการดำเนินงาน เพื่อใช้เป็นข้อมูลสำหรับแนวทางในการพิจารณา การจัดทำนโยบายของขวัญปีใหม่ในปีถัดไป เพื่อให้ประชาชน และผู้ประกอบการได้รับสิทธิประโยชน์ให้มากที่สุด
นอกจากนี้ รัฐมนตรีฯ พิมพ์ภัทรา ได้มอบหมายให้สำนักงานปลัดกระทรวงอุตสาหกรรม เตรียมความพร้อมสำหรับการประชุมคณะรัฐมนตรีนอกสถานที่ ครั้งถัดไป ซึ่งมีกำหนดจัดขึ้นในวันที่ 22-23 มกราคม 2567 ณ จังหวัดระนอง โดยเน้นย้ำให้มีการลงพื้นที่ล่วงหน้า ในพื้นที่จังหวัดระนอง ชุมพร และสุราษฎร์ธานี เพื่อหาข้อมูลสำรวจความพร้อม ความต้องการของประชาชน ผู้ประกอบการภาคอุตสาหกรรม ในพื้นที่ ตลอดจนรับฟังปัญหาต่าง ๆ เพื่อนำข้อมูลกลับมาพิจารณาหาแนวทางในการเตรียมความพร้อมแก้ไขปัญหา การส่งเสริมและสนับสนุนในด้านต่าง ๆ ต่อไป ให้สามารถดำเนินการได้ทันที
ทั้งนี้ ก่อนการประชุม ปลัดฯ ณัฐพล เป็นตัวแทนคณะผู้บริหารกระทรวงอุตสาหกรรม มอบกระเช้าผลไม้ พร้อมอวยพร เนื่องในวันปีใหม่ แก่รัฐมนตรีว่าการกระทรวงอุตสาหกรรม จากนั้น รัฐมนตรีฯ พิมพ์ภัทรา ได้อวยพรปีใหม่ให้คณะผู้บริหาร และส่งมอบข้อความอวยพรไปยังข้าราชการ และผู้ปฏิบัติงาน ให้มีความสุขในช่วงเทศกาลส่งท้ายปีเก่าต้อนรับปีใหม่ พักผ่อนเติมพลังให้เต็มที่ เตรียมพร้อมที่จะกลับมาดำเนินงานเพื่อพัฒนากระทรวงอุตสาหกรรมในปี 2567

ที่มา : https://www.thaigov.go.th/news/contents/details/76694