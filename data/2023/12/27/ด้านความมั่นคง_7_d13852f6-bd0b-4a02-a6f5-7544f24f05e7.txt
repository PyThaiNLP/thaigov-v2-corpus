รัฐบาลไทย-ข่าวทำเนียบรัฐบาล-ผวจ.ศรีสะเกษ เผยชุดปฏิบัติการ 238 พิทักษ์นครลำดวน บูรณาการทุกหน่วยงานขยายผลจับกุมผู้ต้องหายาเสพติด 5 ราย พร้อมของกลางยาบ้าประมาณ 120,000 เม็ด และทรัพย์สินกว่า 2.4 ล้านบาท 


วันพุธที่ 27 ธันวาคม 2566
27/12/2566
พิมพ์
ผวจ.ศรีสะเกษ เผยชุดปฏิบัติการ 238 พิทักษ์นครลำดวน บูรณาการทุกหน่วยงานขยายผลจับกุมผู้ต้องหายาเสพติด 5 ราย พร้อมของกลางยาบ้าประมาณ 120,000 เม็ด และทรัพย์สินกว่า 2.4 ล้านบาท
ผวจ.ศรีสะเกษ เผยชุดปฏิบัติการ 238 พิทักษ์นครลำดวน บูรณาการทุกหน่วยงานขยายผลจับกุมผู้ต้องหายาเสพติด 5 ราย พร้อมของกลางยาบ้าประมาณ 120,000 เม็ด และทรัพย์สินกว่า 2.4 ล้านบาท เร่งเดินหน้าเอกซเรย์พื้นที่เพื่อกวาดล้างสิ่งผิดกฎหมาย สร้างความผาสุกให้กับสังคม
วันนี้ (27 ธ.ค. 66) นายอนุพงศ์ สุขสมนิตย์ ผู้ว่าราชการจังหวัดศรีสะเกษ เปิดเผยว่า จังหวัดศรีสะเกษ ได้บูรณาการฝ่ายปกครองและหน่วยงานความมั่นคงในพื้นที่ จัดตั้ง "ชุดปฏิบัติการเฉพาะกิจในระดับจังหวัดและระดับอำเภอ" ตามนโยบายจัดระเบียบสังคมและปราบปรามผู้มีอิทธิพลตามนโยบายของนายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย พร้อมทั้งมอบหมายให้ชุดปฏิบัติการดังกล่าวดำเนินการติดตาม สอบสวน จับกุม และดำเนินการทางกฎหมายต่อผู้กระทำความผิด เพื่อสร้างความผาสุกให้กับสังคม
นายอนุพงศ์ สุขสมนิตย์ ผู้ว่าราชการจังหวัดศรีสะเกษ กล่าวว่า ในคืนวันที่ 24 ธันวาคม 2566 เวลาประมาณ 20.40 น. ต่อเนื่องถึงวันที่ 25 ธันวาคม 2566 ชุดปฏิบัติการเฉพาะกิจปราบปรามและทำลายเครือข่ายการค้ายาเสพติดจังหวัดศรีสะเกษ หรือ “ชุดปฏิบัติการ 238 พิทักษ์นครลำดวน” ซึ่งเป็นการบูรณาการสนธิกำลังระหว่างฝ่ายปกครอง ตำรวจ ทหาร ป.ป.ส. ราชทัณฑ์ สมาชิกกองอาสารักษาดินแดน ทำการสืบสวน ขยายผลจับกุมเครือข่ายยาเสพติดที่ลักลอบนำยาบ้ามาส่งให้กลุ่มผู้ค้าในพื้นที่จังหวัดศรีสะเกษ จนสามารถจับกุมผู้ต้องหาจำนวน 5 ราย
"ปฏิบัติการในครั้งนี้ เจ้าหน้าที่ได้ลงพื้นที่จุดเกิดเหตุ อ.น้ำเกลี้ยง ที่เป็นจุดวางยาบ้า 30,000 เม็ด และทำการติดตามร่องรอยการลำเลียงต่อเนื่องไปทางทิศตะวันตกบริเวณ อ.พยุห์ ซึ่งสามารถควบคุมรถ พร้อมนักบิน 2 คน ยาบ้า 35 มัด คิดเป็นประมาณ 70,000 เม็ด โดยได้จับกุมนายแทนไท อายุ 25 ปี และนางสาวผกายเดือน อายุ 35 ปี ซึ่งเป็นนักบินลำเลียงยาเสพติด พร้อมของกลางยาบ้า 50 มัด คิดเป็นประมาณ 100,000 เม็ด และยังได้ขยายผลตรวจยึดยาบ้าในห้องเช่าในเขตเทศบาลตำบลคำเขื่อนแก้ว เพิ่มอีก 10 มัด หรือประมาณ 20,000 เม็ด นอกจากนี้ จากการขยายผลเอกซเรย์พื้นที่อำเภอน้ำเกลี้ยง ทำให้สามารถจับกุมนายณรงค์ศักดิ์ อายุ 31 ปี พร้อมของกลางยาบ้า 15 มัด คิดเป็นประมาณ 30,000 เม็ด พร้อมรถกระบะ 1 คัน และได้ขยายผลทางทิศใต้ของ อ.พยุห์ บริเวณสี่แยกหัวช้าง ถนนหมายเลข 24 พื้นที่ อ.ไพรบึง ซึ่งสามารถจับกุมตัวนายอาทิตย์ อายุ 26 ปี และนายสุวิทย์ อายุ 36 ปี พร้อมของกลางยาบ้า 20 มัด คิดเป็นประมาณ 40,000 เม็ด และรถกระบะอีก 1 คัน" นายอนุพงศ์ฯ กล่าว
นายอนุพงศ์ สุขสมนิตย์ ผู้ว่าราชการจังหวัดศรีสะเกษ กล่าวเพิ่มเติมว่า จากการปฏิบัติการของชุดปฏิบัติการ 238 พิทักษ์นครลำดวน ในครั้งนี้ ทำให้จังหวัดศรีสะเกษสามารถจับกุมของกลางเป็น ยาบ้า จำนวน 60 มัด รวมประมาณ 120,000 เม็ด และตรวจยึดทรัพย์สินเป็นรถยนต์กระบะไว้เพื่อตรวจสอบชั่วคราวตามประมวลกฎหมายยาเสพติด จำนวน 3 คัน คิดเป็นมูลค่าการตรวจยึดทรัพย์สินฯ ประมาณ 2,400,000 บาท โดยเจ้าพนักงานได้แจ้งข้อกล่าวหา “ร่วมกันจำหน่ายยาเสพติดให้โทษประเภท 1 (เมทแอมเฟตามีนหรือยาบ้า) ชนิดร้ายแรง โดยการมีไว้เพื่อจำหน่าย อันมีลักษณะกระทำเพื่อการค้าอันก่อให้เกิดการแพร่กระจายในกลุ่มประชาชน อันเป็นภัยต่อความมั่นคงของรัฐ โดยผิดกฎหมาย” และแจ้งข้อกล่าวหาเพิ่มเติมผู้ต้องหาที่ 3,4 ว่า “เป็นผู้ขับขี่เสพยาเสพติดให้โทษประเภท 1 (ยาบ้าหรือเมทแอมเฟตามีน ) โดยฝ่าฝืนกฎหมาย และเสพยาเสพติดให้โทษประเภท 1 (ยาบ้าหรือเมทแอมเฟตามีน ) โดยฝ่าฝืนกฎหมาย” และนำตัวผู้ต้องหาพร้อมของกลาง ส่งพนักงานสอบสวน สภ.น้ำเกลี้ยง ดำเนินคดีตามกฎหมายต่อไป”
นายอนุพงศ์ สุขสมนิตย์ ผู้ว่าราชการจังหวัดศรีสะเกษ กล่าวในตอนท้ายว่า จังหวัดศรีสะเกษ ได้นำนโยบายของนายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย พุ่งเป้าเอกซเรย์พื้นที่ในทุกอำเภออย่างต่อเนื่อง เพื่อกวาดล้างสิ่งผิดกฎหมาย โดยเฉพาะอย่างยิ่ง ทางการข่าวของจังหวัดศรีสะเกษพบว่า พื้นที่จังหวัดศรีสะเกษ เป็นพื้นที่เป้าหมายที่มักมีผู้ลักลอบลำเลียงยาเสพติดผ่านเป็นจำนวนมาก ตนจึงได้กำชับให้เจ้าหน้าที่ผู้เกี่ยวข้องดำเนินการประชุมโต๊ะข่าวอย่างต่อเนื่อง ควบคู่การลาดตระเวน และเร่งสืบสวนขยายผลเพื่อนำตัวผู้กระทำความผิดทั้งขบวนการมาลงโทษตามกฎหมายให้ได้ อันจะทำให้สังคมมีความสงบเรียบร้อย เกิดสวัสดิภาพ ความปลอดภัยในชีวิตและทรัพย์สินของพี่น้องประชาชน เป็นสังคมที่น่าอยู่ ประชาชนและนักท่องเที่ยวไม่ต้องหวาดระแวงกับภัยอันตราย และสามารถใช้ชีวิตได้อย่างเป็นปกติสุข ทั้งนี้ หากพี่น้องประชาชนมีเบาะแสการกระทำความผิดเกี่ยวกับยาเสพติด และการกระทำความผิดทุกประเภท หรือเหตุสร้างความเดือดร้อนรำคาญ ขอให้แจ้งมายังสายด่วนศูนย์ดำรงธรรม โทร. 1567 ตลอด 24 ชั่วโมง
#WorldSoilDay #วันดินโลก #UN #FAO #GlobalSoilPartnership #MOI
#กระทรวงมหาดไทย #บำบัดทุกข์บำรุงสุข #SoilandWaterasourceoflife
#SustainableSoilandWaterforbetterlife #ดินดีน้ำดีชีวีมีสุขอย่างยั่งยืน #SDGsforAll #ChangeforGood

ที่มา : https://www.thaigov.go.th/news/contents/details/76720