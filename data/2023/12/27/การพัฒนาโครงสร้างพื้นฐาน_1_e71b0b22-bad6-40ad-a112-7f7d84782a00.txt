รัฐบาลไทย-ข่าวทำเนียบรัฐบาล-“สุรพงษ์ ปิยะโชติ รัฐมนตรีช่วยว่าการกระทรวงคมนาคม” เปิดทดลองใช้มอเตอร์เวย์ M81 สายบางใหญ่ - กาญจนบุรี เพื่ออำนวยความสะดวก ความปลอดภัย รองรับการเดินทางของประชาชนช่วงเทศกาลปีใหม่2567


วันพุธที่ 27 ธันวาคม 2566
27/12/2566
พิมพ์
“สุรพงษ์ ปิยะโชติ รัฐมนตรีช่วยว่าการกระทรวงคมนาคม” เปิดทดลองใช้มอเตอร์เวย์ M81 สายบางใหญ่ - กาญจนบุรี เพื่ออำนวยความสะดวก ความปลอดภัย รองรับการเดินทางของประชาชนช่วงเทศกาลปีใหม่2567
“สุรพงษ์ ปิยะโชติ รัฐมนตรีช่วยว่าการกระทรวงคมนาคม” เปิดทดลองใช้มอเตอร์เวย์ M81 สายบางใหญ่ - กาญจนบุรี เพื่ออำนวยความสะดวก ความปลอดภัย รองรับการเดินทางของประชาชน ช่วงเทศกาลปีใหม่ 2567 พร้อมขับเคลื่อนนโยบาย “คมนาคม เพื่อความอุดมสุขของประชาชน”
นายสุริยะ จึงรุ่งเรืองกิจ รัฐมนตรีว่าการกระทรวงคมนาคม มอบหมายให้ นายสุรพงษ์ ปิยะโชติ รัฐมนตรีช่วยว่าการกระทรวงคมนาคม เป็นประธานในพิธีเปิดทดลองใช้บริการทางหลวงพิเศษระหว่างเมืองหมายเลข 81 สายบางใหญ่ - กาญจนบุรี เพื่ออำนวยความสะดวกและความปลอดภัยรองรับการเดินทางของประชาชนในช่วงเทศกาลปีใหม่ 2567 โดยมี นางสาวณภัทรา กมลรักษา ผู้ช่วยเลขานุการรัฐมนตรีว่าการกระทรวงคมนาคม นายมนตรี เดชาสกุลสม รองปลัดกระทรวงคมนาคม นายจิรุตม์ วิศาลจิตร อธิบดีกรมการขนส่งทางบก รักษาราชการแทนรองปลัดกระทรวงคมนาคม นายปิยพงษ์ จิวัฒนกุลไพศาล รองอธิบดีกรมทางหลวง นายพิเชฐ คุณาธรรมรักษ์ อธิบดีกรมการขนส่งทางราง และหน่วยงานในพื้นที่ ร่วมพิธี ในวันที่ 27 ธันวาคม 2566 ณ บริเวณด่านกาญจนบุรี ตำบลหนองขาว อำเภอท่าม่วง จังหวัดกาญจนบุรี
นายสุริยะ จึงรุ่งเรืองกิจ รัฐมนตรีว่าการกระทรวงคมนาคม มอบหมายให้ นายสุรพงษ์ ปิยะโชติ รัฐมนตรีช่วยว่าการกระทรวงคมนาคม เป็นประธานในพิธีเปิดทดลองใช้บริการทางหลวงพิเศษระหว่างเมืองหมายเลข 81 สายบางใหญ่ - กาญจนบุรี เพื่ออำนวยความสะดวกและความปลอดภัยรองรับการเดินทางของประชาชนในช่วงเทศกาลปีใหม่ 2567 โดยมี นางสาวณภัทรา กมลรักษา ผู้ช่วยเลขานุการรัฐมนตรีว่าการกระทรวงคมนาคม นายมนตรี เดชาสกุลสม รองปลัดกระทรวงคมนาคม นายจิรุตม์ วิศาลจิตร อธิบดีกรมการขนส่งทางบก รักษาราชการแทนรองปลัดกระทรวงคมนาคม นายทรงยศินทร์ ชนปทาธิป ผู้ช่วยปลัดกระทรวงคมนาคม นายปิยพงษ์ จิวัฒนกุลไพศาล รองอธิบดีกรมทางหลวง นายพิเชฐ คุณาธรรมรักษ์ อธิบดีกรมการขนส่งทางราง  ร้อยโท ทศพล ไชยโกมินทร์ ผู้ว่าราชการจังหวัดกาญจนบุรี และหน่วยงานในพื้นที่ ร่วมพิธี ในวันที่ 27 ธันวาคม 2566 ณ บริเวณด่านกาญจนบุรี ตำบลหนองขาว อำเภอท่าม่วง จังหวัดกาญจนบุรี
นายสุรพงษ์ ปิยะโชติ เปิดเผยว่า กระทรวงคมนาคม โดยกรมทางหลวง (ทล.) ได้ดำเนินการพัฒนาโครงข่ายทางหลวงพิเศษระหว่างเมือง โดยเฉพาะอย่างยิ่งทางหลวงพิเศษระหว่างเมืองหมายเลข 81 สายบางใหญ่ - กาญจนบุรี เพื่อเติมเต็มโครงข่ายทางหลวงพิเศษระหว่างเมือง เพิ่มความสะดวก รวดเร็ว และปลอดภัยให้กับประชาชนในการเดินทางและขนส่งสินค้าจากกรุงเทพฯ และปริมณฑล ไปสู่เขตพัฒนาเศรษฐกิจพิเศษจังหวัดกาญจนบุรี และภาคตะวันตกของประเทศ ส่งเสริมการค้า การลงทุน การท่องเที่ยว และเพิ่มขีดความสามารถทางการแข่งขันของไทยบนเวทีโลก ซึ่งเป็นไปตามนโยบายรัฐบาล นายเศรษฐา ทวีสิน นายกรัฐมนตรี และนายสุริยะ จึงรุ่งเรืองกิจ รัฐมนตรีว่าการกระทรวงคมนาคม ในการเดินหน้าขับเคลื่อนนโยบาย “คมนาคม เพื่อความอุดมสุขของประชาชน” ในวันนี้ ทางหลวงพิเศษระหว่างเมืองหมายเลข 81 สายบางใหญ่ - กาญจนบุรี ช่วงด่านนครปฐมฝั่งตะวันตก - ด่านกาญจนบุรี พร้อมแล้วที่จะเปิดทดลองให้ประชาชนได้ใช้บริการ ตั้งแต่วันนี้ (27 ธันวาคม 2566) เวลา 11.00 น. ไปจนถึงวันที่ 3 มกราคม 2567 เวลา 24.00 น. โดยไม่เก็บค่าธรรมเนียมผ่านทาง เพื่ออำนวยความสะดวกและลดภาระค่าใช้จ่ายในการเดินทางให้แก่ประชาชน โดยเฉพาะอย่างยิ่งพี่น้องประชาชนชาวกาญจนบุรี และจังหวัดใกล้เคียง ที่จะสามารถเดินทางในช่วงปีใหม่ได้อย่างสะดวกรวดเร็วมากยิ่งขึ้น นับเป็นของขวัญปีใหม่ที่กระทรวงคมนาคมมอบให้พี่น้องประชาชน และเป็นการส่งเสริมการท่องเที่ยวจังหวัดกาญจนบุรีและภาคตะวันตกได้เป็นอย่างดี
“ขอขอบคุณ ทล. หน่วยงาน และเจ้าหน้าที่ที่เกี่ยวข้องทุกท่านที่มีส่วนร่วมในการขับเคลื่อนการพัฒนาทางหลวงพิเศษระหว่างเมืองหมายเลข 81 สายบางใหญ่ - กาญจนบุรี จนสามารถเปิดทดลองใช้บริการได้ในวันนี้ และขอเป็นกำลังใจให้ทุกคนเดินหน้าพัฒนาระบบคมนาคมขนส่งของประเทศให้มีประสิทธิภาพสร้างประโยชน์แก่ประเทศชาติและประชาชนต่อไป” นายสุรพงษ์ กล่าว
สำหรับทางหลวงพิเศษระหว่างเมืองหมายเลข 81 สายบางใหญ่ - กาญจนบุรี เป็นหนึ่งในโครงข่ายสำคัญตามแผนแม่บทการพัฒนาทางหลวงพิเศษระหว่างเมือง ระยะ 20 ปี เพื่อเสริมประสิทธิภาพการเดินทาง การขนส่งและโลจิสติกส์ เติมเต็มโครงข่ายคมนาคมในพื้นที่ภาคตะวันตก ขยายโอกาสการค้าและการลงทุน ขับเคลื่อนเศรษฐกิจของประเทศให้เติบโต พร้อมกับยกระดับคุณภาพชีวิตของประชาชน มีลักษณะเป็นทางหลวงพิเศษที่มีมาตรฐานสูง ขนาด 4 - 6 ช่องจราจร มีการควบคุมการเข้า - ออกอย่างสมบูรณ์ (Fully Controlled Access) ทำให้ผู้ใช้ทางสามารถใช้ความเร็วได้อย่างปลอดภัย มีจุดเริ่มต้นที่จุดตัดทางหลวงพิเศษหมายเลข 9 ด้านตะวันตก กับถนนรัตนาธิเบศร์ บริเวณทางแยกต่างระดับบางใหญ่ อำเภอบางใหญ่ จังหวัดนนทบุรี ผ่านพื้นที่จังหวัดนครปฐม จังหวัดราชบุรี และไปบรรจบกับทางหลวงหมายเลข 324 (ถนนกาญจนบุรี - อำเภอพนมทวน) อำเภอท่าม่วง จังหวัดกาญจนบุรี ระยะทาง 96 กิโลเมตร รวมถึงมีทางแยก (Spur Line) เชื่อมต่อกับทางหลวงพิเศษระหว่างเมืองหมายเลข 8 สายนครปฐม - ชะอำ ที่จุดตัดกับทางหลวงพิเศษระหว่างเมืองหมายเลข 81 สายบางใหญ่ - กาญจนบุรี ระยะทาง 9.8 กิโลเมตร มีทางแยกต่างระดับ 8 แห่ง เพื่อให้สามารถเชื่อมต่อการเดินทางกับโครงข่ายทางหลวงสายสำคัญตลอดแนวเส้นทาง พร้อมด่านเก็บเงินค่าธรรมเนียมผ่านทาง 8 แห่ง ซึ่งรองรับทั้งเงินสดและระบบจัดเก็บค่าธรรมเนียมผ่านทางอัตโนมัติแบบไม่มีไม้กั้น หรือ M-Flow นอกจากนี้ ยังมีระบบควบคุมการจราจร ระบบอำนวยความสะดวก และระบบอำนวยความปลอดภัยต่าง ๆ ให้บริการตลอด 24 ชั่วโมง ปัจจุบันโครงการฯ ได้ดำเนินการก่อสร้างงานโยธาแล้วเสร็จ 17 สัญญา อยู่ระหว่างก่อสร้าง 8 สัญญา มีความก้าวหน้าโดยรวมร้อยละ 95.96 ส่วนงานออกแบบและก่อสร้างด่านเก็บเงินค่าธรรมเนียมผ่านทาง พร้อมติดตั้งงานระบบ มีความก้าวหน้าโดยรวม ร้อยละ 32.06 โดยมีเป้าหมายให้งานก่อสร้างแล้วเสร็จ พร้อมเปิดให้ประชาชนทดลองใช้บริการตลอดเส้นทาง ช่วงปลายปี 2567 และเปิดให้บริการเต็มรูปแบบ โดยเริ่มเก็บเงินค่าธรรมเนียมผ่านทางภายในปี 2568 และในวันนี้ ทล. พร้อมแล้วที่จะเปิดให้ประชาชนได้ทดลองใช้บริการฟรีช่วงเทศกาลปีใหม่ ระหว่างวันที่ 27 ธันวาคม 2566 - 3 มกราคม 2567 ตั้งแต่ช่วงด่านนครปฐมฝั่งตะวันตก ถึงด่านกาญจนบุรี ระยะทาง 51 กิโลเมตร เพื่อช่วยบรรเทาปัญหาการจราจรบนทางหลวงหมายเลข 323 (ถนนแสงชูโต) และช่วยลดระยะเวลาในการเดินทางจากเดิมใช้เวลา 1 ชั่วโมง 10 นาที เหลือเพียง 30 นาที อีกด้วย

ที่มา : https://www.thaigov.go.th/news/contents/details/76709