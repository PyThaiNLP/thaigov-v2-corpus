รัฐบาลไทย-ข่าวทำเนียบรัฐบาล-สธ. มอบยาสมุนไพร 3 แสนชุด เป็นของขวัญให้กับประชาชนช่วงเทศกาลปีใหม่


วันพุธที่ 27 ธันวาคม 2566
สธ. มอบยาสมุนไพร 3 แสนชุด เป็นของขวัญให้กับประชาชนช่วงเทศกาลปีใหม่
กระทรวงสาธารณสุข มอบยาสมุนไพร ได้แก่ ยาดมสมุนไพรไทยเบญจชื่นจิต ยาแก้ไอสมุนไพร และยาหอมนวโกฐ จำนวน 3 แสนชุด เป็นของขวัญให้กับประชาชนช่วงเทศกาลปีใหม่ แก้อาการเจ็บป่วยเบื้องต้น
นางสาวตรีชฎา ศรีธาดา โฆษกกระทรวงสาธารณสุข ฝ่ายการเมือง กล่าวว่า ตามนโยบาย นายแพทย์ชลน่าน ศรีแก้ว รัฐมนตรีว่ากระทรวงสาธารณสุข ได้ประกาศนโยบายกระทรวงสาธารณสุข 3 D “Drink Don’t Drive”ขับไม่ดื่มดื่มไม่ขับเพื่อรณรงค์ความปลอดภัยในการขับขี่และลดอุบัติเหตุในช่วงเทศกาลปีใหม่ ในส่วนกรมการแพทย์แผนไทยและการแพทย์ทางเลือก เดินหน้าขับเคลื่อนนโยบายดังกล่าว ได้ดำเนินการจัดสรรผลิตภัณฑ์สมุนไพร เพื่อเป็นของขวัญปีใหม่ให้กับประชาชนทั่วประเทศ จำนวน 3 แสนชุด ประกอบด้วย ยาดมสมุนไพรเบญจชื่นจิต มีส่วนผสมของเบญจเกสร (เกสรบัวหลวง ดอกพิกุล ดอกบุนนาค ดอกสารภี และดอกมะลิ) เป็นสมุนไพรรสหอมเย็น ทางการแพทย์แผนไทย ใช้ในการบำรุงหัวใจ ช่วยให้ผ่อนคลาย ผิวเปลือกส้มโอ ใช้ในการแก้ลมวิงเวียนและหน้ามืดน้ำมันหอมระเหยกุหลาบ ช่วยให้ผ่อนคลาย นอกจากนี้ พิมเสน การบูร เมนทอล และ สมุนไพรอื่นๆ ยังช่วยในการบรรเทาอาการวิงเวียนศีรษะและคัดจมูก ยาแก้ไอสมุนไพร สรรพคุณ แก้อาการเจ็บคอ ช่วยให้ชุ่มคอ ซึ่งส่งผลทำให้อาการไอลดลง และยาหอมนวโกฐ สรรพคุณ แก้ลมวิงเวียน คลื่นเหียนอาเจียน การใช้ยาสมุนไพรเป็นภูมิปัญญาที่สะท้อนให้เห็นแง่มุมวิถีชีวิต จนปัจจุบันก็ยังคงใช้ในชีวิตประจำวัน
ทั้งนี้ หากประชาชนสนใจสามารถสอบถามข้อมูลเพิ่มเติมได้กับแพทย์แผนไทย แพทย์แผนไทยประยุกต์ คลินิกการแพทย์แผนไทย โรงพยาบาลของรัฐ ทั่วประเทศ หรือ สอบถามที่กรมการแพทย์แผนไทยและการแพทย์ทางเลือก หมายเลขโทรศัพท์ 0 2149 5678 หรือช่องทางออนไลน์ที่เฟซบุ๊กhttps://www.facebook.com/dtam.moph และไลน์แอดกรมการแพทย์แผนไทยและการแพทย์ทางเลือก line@DTAM
******************************************** 27 ธันวาคม 2566

ที่มา : https://www.thaigov.go.th/news/contents/details/76713