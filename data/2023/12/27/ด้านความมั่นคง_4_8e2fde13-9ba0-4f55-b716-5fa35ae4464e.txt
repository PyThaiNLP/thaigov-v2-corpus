รัฐบาลไทย-ข่าวทำเนียบรัฐบาล-พ่อเมืองหนองบัวลำภูนำภาคีเครือข่าย Kick off "บ้านนี้มีรัก ปลูกผักกินเอง-ทางนี้มีผล ผู้คนรักกัน" ตามพระราชดำริกรมสมเด็จพระเทพรัตนราชสุดา ฯ พุ่งเป้าสร้างความมั่นคงทางอาหาร


วันพุธที่ 27 ธันวาคม 2566
27/12/2566
พิมพ์
พ่อเมืองหนองบัวลำภูนำภาคีเครือข่าย Kick off "บ้านนี้มีรัก ปลูกผักกินเอง-ทางนี้มีผล ผู้คนรักกัน" ตามพระราชดำริกรมสมเด็จพระเทพรัตนราชสุดา ฯ พุ่งเป้าสร้างความมั่นคงทางอาหาร
พ่อเมืองหนองบัวลำภูนำภาคีเครือข่าย Kick off "บ้านนี้มีรัก ปลูกผักกินเอง-ทางนี้มีผล ผู้คนรักกัน" ตามพระราชดำริกรมสมเด็จพระเทพรัตนราชสุดาฯ พุ่งเป้าสร้างความมั่นคงทางอาหารอย่างต่อเนื่อง เพื่อคุณภาพชีวิตที่ดีอย่างยั่งยืนของประชาชน
วันนี้ (27 ธ.ค. 66) นายสุวิทย์ จันทร์หวร ผู้ว่าราชการจังหวัดหนองบัวลำภู เปิดเผยว่า จังหวัดหนองบัวลำภูได้จัดกิจกรรม Kick off "บ้านนี้มีรัก ปลูกผักกินเอง-ทางนี้มีผล ผู้คนรักกัน" ตามโครงการสตรีหนองบัวลำภูร่วมใจน้อมนำแนวพระราชดำริของสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี สู่การขยายผลการปลูกผักสวนครัว 30 ชนิด เพื่อสร้างความมั่นคงทางอาหาร โดยมี นางณัฐติกานต์ จันทร์หวร ประธานแม่บ้านมหาดไทยจังหวัดหนองบัวลำภู นายเสฏฐชัย ยุทธเศรษฐสิริ พัฒนาการจังหวัดหนองบัวลำภู หัวหน้าส่วนราชการ ข้าราชการ พนักงาน เจ้าหน้าที่ คณะกรรมการพัฒนาสตรีจังหวัดหนองบัวลำภู (กพสจ.) คณะกรรมการพัฒนาสตรีอำเภอ (กพสอ.) และภาคีเครือข่ายร่วมกิจกรรม ณ บริเวณถนนข้างสำนักงานเหล่ากาชาดจังหวัดหนองบัวลำภู
โอกาสนี้ นายสุวิทย์ จันทร์หวร ผู้ว่าราชการจังหวัดหนองบัวลำภู และคณะ รับมอบพันธุ์ผักสวนครัวให้กับผู้ว่าราชการจังหวัดหนองบัวลำภู จำนวน 30 กระถาง 30 ชนิด จากคณะกรรมการพัฒนาสตรีจังหวัดและคณะกรรมการพัฒนาสตรีอำเภอ เพื่อนำไปปลูกบริเวณจวนผู้ว่าราชการจังหวัด บ้านพัก และมอบให้กับพี่น้องประชาชนในพื้นที่ พร้อมกันนี้ยังได้ร่วมกันเอามื้อสามัคคีปลูกไม้ผล สองข้างทาง ในกิจกรรม "ทางนี้มีผล ผู้คนรักกัน" โดยปลูกต้นมะม่วงและต้นขนุน บริเวณถนนข้างสำนักงานเหล่ากาชาดจังหวัดหนองบัวลำภู บริเวณถนนข้างสวนมหสักข์-สักสยามมินทร์ และถนนบริเวณบ้านพักสรรพากรพื้นที่
นายสุวิทย์ จันทร์หวร ผู้ว่าราชการจังหวัดหนองบัวลำภู กล่าวว่า การจัดกิจกรรม Kick off "บ้านนี้มีรัก ปลูกผักกินเอง-ทางนี้มีผล ผู้คนรักกัน" จัดขึ้นเพื่อสร้างความมั่นคงทางอาหารอย่างต่อเนื่องและยั่งยืน เพื่อลดรายจ่าย สร้างรายได้ระยะสั้นทั้งในระดับครัวเรือน ระดับกลุ่มอาชีพ และระดับชุมชน และเพื่อเป็นการรณรงค์ให้มีการปลูกผักสวนครัวทุกครัวเรือนทั่วจังหวัดหนองบัวลำภู เน้นการพึ่งพาตนเองและความสามัคคีของคนในชุมชน ต่อยอดและขยายผลอย่างต่อเนื่องให้เห็นผลเป็นรูปธรรม พร้อมทั้งมีการรณรงค์ส่งเสริมการดำเนินกิจกรรม “ทางนี้มีผล ผู้คนรักกัน” เป็นการขับเคลื่อนความต่อเนื่องในการสร้างความมั่นคงทางอาหารอย่างยั่งยืน ลดรายจ่าย สร้างรายได้ ทั้งในระดับครัวเรือนและระดับเครือข่ายพัฒนา ทำให้เกิดกระแสการปลูกผักสวนครัวอย่างต่อเนื่องเป็นตัวอย่างแก่ประชาชนในจังหวัดหนองบัวลำภู
นายสุวิทย์ จันทร์หวร ผู้ว่าราชการจังหวัดหนองบัวลำภู กล่าวเพิ่มเติมว่า การจัดกิจกรรมในครั้งนี้ยังเป็นส่วนหนึ่งของการขับเคลื่อนกิจกรรมวันดินโลก กระทรวงมหาดไทย ปี 2566 - 2567 "ดินดี น้ำดี ชีวีมีสุข อย่างยั่งยืน : Sustainable Soil and Water for better Life" อันเป็นการน้อมนำเอาหลักปรัชญาของเศรษฐกิจพอเพียงของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร มาใช้ในชีวิตประจำวัน อันสะท้อนว่า "ดิน" เป็นแหล่งอาหารที่สำคัญที่จะส่งผลทำให้พวกเราทุกคนได้มีชีวิตอยู่ได้โดยปกติสุข
"จังหวัดหนองบัวลำภูมีความมุ่งมั่นในการขับเคลื่อนงานสนองแนวพระราชดำริเพื่อเสริมสร้างความมั่นคงด้านอาหาร สร้างคุณภาพชีวิตที่ดีให้กับพี่น้องประชาชนทุกคน พร้อมทั้งนำนโยบายของกระทรวงมหาดไทยที่มุ่งทำให้เกิดการ “บำบัดทุกข์ บำรุงสุข” พี่น้องประชาชน กอปรกับการทำให้เกิดสิ่งแวดล้อมที่เอื้อต่อการดำรงชีวิต ทำให้ลูกหลานชาวบางระกำได้มีสิ่งแวดล้อมที่ดี มีอากาศที่บริสุทธิ์ อันจะทำให้มีชีวิตที่ดีอย่างยั่งยืน" นายสุวิทย์ฯ กล่าวเพิ่มเติม
#กระทรวงมหาดไทย #WorldSoilDay #วันดินโลก #UN #FAO #GlobalSoilPartnership #MOI
#กระทรวงมหาดไทย #บำบัดทุกข์บำรุงสุข #SoilandWaterasourceoflife #ดินดีน้ำสมบูรณ์เกื้อกูลชีวิต
#SustainableSoilandWaterforbetterlife #ดินดีน้ำดีชีวีมีสุขอย่างยั่งยืน

ที่มา : https://www.thaigov.go.th/news/contents/details/76701