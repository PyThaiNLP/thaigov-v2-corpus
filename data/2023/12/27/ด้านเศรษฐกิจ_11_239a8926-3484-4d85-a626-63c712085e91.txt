รัฐบาลไทย-ข่าวทำเนียบรัฐบาล-เริ่มแล้ว “อิ่มไอหนาว แอ่วม่วนลำ @ กว๊านพะเยา” ภายใต้โครงการมหกรรมการเกษตรและท่องเที่ยวถนนสายดอกไม้งามริมกว๊านพะเยา ณ ริมกว๊านพะเยา” จังหวัดพะเยา ระหว่างวันที่ 25 ธันวาคม 2566 - 3 


วันพุธที่ 27 ธันวาคม 2566
เริ่มแล้ว “อิ่มไอหนาว แอ่วม่วนลำ @ กว๊านพะเยา” ภายใต้โครงการมหกรรมการเกษตรและท่องเที่ยวถนนสายดอกไม้งามริมกว๊านพะเยา ณ ริมกว๊านพะเยา” จังหวัดพะเยา ระหว่างวันที่ 25 ธันวาคม 2566 - 3
เริ่มแล้ว “อิ่มไอหนาว แอ่วม่วนลำ @ กว๊านพะเยา” ภายใต้โครงการมหกรรมการเกษตรและท่องเที่ยวถนนสายดอกไม้งามริมกว๊านพะเยา ณ ริมกว๊านพะเยา” จังหวัดพะเยา ระหว่างวันที่ 25 ธันวาคม 2566 - 3 มกราคม 2567
ร้อยเอก ธรรมนัส พรหมเผ่า รัฐมนตรีว่าการกระทรวงเกษตรและสหกรณ์ เป็นประธานพิธีเปิดงาน “อิ่มไอหนาว แอ่วม่วนลำ @ กว๊านพะเยา” ภายใต้โครงการมหกรรมการเกษตรและท่องเที่ยวถนนสายดอกไม้งามริมกว๊านพะเยา ณ ริมกว๊านพะเยา” จังหวัดพะเยา ที่จัดขึ้นระหว่างวันที่ 25 ธันวาคม 2566 ถึงวันที่ 3 มกราคม 2567 โดยกิจกรรมภายในงานรัฐมนตรีว่าการกระทรวงเกษตรและสหกรณ์ พร้อมด้วยคณะผู้บริหารของกระทรวงเกษตรและสหกรณ์  ผู้บริหารส่วนราชการในพื้นที่ องค์การบริหารส่วนจังหวัด ชุมชนเทศบาลพะเยา และประชาชน ถวายเครื่องราชสักการะแบบล้านนาบริเวณอนุสาวรีย์พญางำเมือง จากนั้นได้ชมการแสดงพิธีเป็ดชุด “รุ่มรวยอารยธรรม รุ่งเรืองเกษตรกรรม สุขใจล้ำภูกามยาว” และเยี่ยมชมบูธนิทรรศการของกระทรวงเกษตรและสหกรณ์
สำหรับการจัดงานดังกล่าวมีวัตถุประสงค์เพื่อเป็นการเผยแพร่ความรู้ในการส่งเสริมการเกษตรระดับพื้นที่ให้ครบทั้งระบบการผลิตสินค้าเกษตร ตั้งแต่ต้นน้ำ กลางน้ำ และปลายน้ำ เผยแพร่ความรู้นวัตกรรมด้านการผลิต การตลาด ทั้งพืช สัตว์ และประมง และเชื่อมโยงการจัดกิจกรรมทางภาคการเกษตรในพื้นที่ภาคเหนือตอนบนที่มีจุดแข็งในสินค้าอัตลักษณ์ GI เช่น ลิ้นจี่ฮงฮวย ข้าวก่ำล้านนา ข้าวหอมมะลิ-จังหวัดพะเยา สับปะรดภูแล-จังหวัดเชียงราย กาแฟเทพเสด็จ-จังหวัดเชียงใหม่ รวมทั้งเป็นโอกาสอันดีในการเผยแพร่ความรู้ นวัตกรรมด้านการผลิต การตลาด ทั้งด้านพืช ประมง และปศุสัตว์ เชื่อมโยงการจัดกิจกรรมทางการเกษตรในระดับภูมิภาคสร้างงานเกษตร ขยายแหล่งท่องเที่ยวเชิงเกษตร และสร้างรายได้ให้กับชุมชนอย่างยั่งยืน
ทั้งนี้ กระทรวงเกษตรและสหกรณ์ได้จัดเตรียมการแสดงนิทรรศการต่าง ๆ จากทุกหน่วยงาน ในสังกัดกระทรวงเกษตรและสหกรณ์ รวมทั้งการจำหน่ายสินค้าเกษตร และบริการต่าง ๆ จำนวน 12 บูธ ประกอบด้วย 1) ศูนย์บริการเกษตรพิรุณราช ให้บริการด้านการเกษตรจากแพลตฟอร์มแอพพลิเคชั่นของทุกหน่วยงานในสังกัดกระทรวงเกษตรและสหกรณ์ 2) ธุรกิจเกษตร จัดกิจกรรมเจรจาธุรกิจ การค้าออนไลน์ และธุรกิจสมัยใหม่ 3) นวัตกรรมเกษตรทันสมัย ทางเลือกใหม่ของเกษตรกร แนะนำนวัตกรรมพืชพันธุ์ดี แนวคิด BCG Model การใช้สารชีวภัณฑ์ การสร้างมูลค่าเพิ่มจากวัสดุ ทางการเกษตร และนวัตกรรมเครื่องจักรกลเกษตร 4) ฝึกปฏิบัติเรียนรู้ด้านการเกษตร สอนให้คิดเป็น ทำได้ ผลิตได้ขายได้ 5) ตำนานกว๊านพะเยา 6) การบริหารจัดการน้ำ ด้านชลประทาน 7) โต้งนาคำ กินข้าวหอมมะลิไทย ส่งเสริมศูนย์ข้าวชุมชน 8) งานประกวดแสดงสินค้าเกษตรสวยงาม 9) ฝนหลวง 10) สล่าศิลป์ 11) โครงการพระราชดำริ และ12) จำหน่ายสินค้าเกษตร สินค้าอัตลักษณ์ ผลผลิตสดหรือแปรรูป อาหารพร้อมรับประทานที่ผลิตจากวัตถุดิบที่ได้รับมาตรฐานซุ้มบริการเครื่องดื่ม และเวทีดนตรีสด
ขอเชิญชวนพี่น้องเที่ยวชมงาน “อิ่มไอหนาว แอ่วม่วนลำ @ กว๊านพะเยา” ภายใต้โครงการมหกรรมการเกษตรและท่องเที่ยวถนนสายดอกไม้งามริมกว๊านพะเยา ณ ริมกว๊านพะเยา” จังหวัดพะเยา ตลอดระยะเวลา 10 วัน 10 คืน พร้อมเลือกซื้อเลือกชมสินค้าเกษตรคุณภาพ ซึ่งการจัดงานในครั้งนี้ จะทำให้ประชาชนได้เห็นผลงานด้านเกษตร สร้างการกระตุ้นเศรษฐกิจทั้งภาคการท่องเที่ยวและภาคเกษตรของจังหวัดพะเยา และระดับภูมิภาคเพิ่มขึ้น รวมทั้งพี่น้องเกษตรกรและประชาชนได้นำองค์ความรู้ที่ได้รับจากการศึกษาดูงาน การเรียนรู้ การฝึกปฏิบัติ โดยใช้นวัตกรรม เทคโนโลยี และการบริการเกษตรสมัยใหม่ไปต่อยอดให้เกิดประโยชน์ต่อไปด้วย

ที่มา : https://www.thaigov.go.th/news/contents/details/76693