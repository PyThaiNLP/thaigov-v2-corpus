รัฐบาลไทย-ข่าวทำเนียบรัฐบาล-ออมสินมอบความช่วยเหลือเร่งด่วนแก่ผู้ประสบภัยพิบัติน้ำท่วม 3 จังหวัดชายแดนใต้ เตรียมออกมาตรการระยะยาวฟื้นฟูและเยียวยาหลังวิกฤติผ่านพ้น


วันพุธที่ 27 ธันวาคม 2566
27/12/2566
พิมพ์
ออมสินมอบความช่วยเหลือเร่งด่วนแก่ผู้ประสบภัยพิบัติน้ำท่วม 3 จังหวัดชายแดนใต้ เตรียมออกมาตรการระยะยาวฟื้นฟูและเยียวยาหลังวิกฤติผ่านพ้น
ธ.ออมสินพิจารณาให้ความช่วยเหลือเป็นการเร่งด่วนจากสถานการณ์ภัยพิบัติน้ำท่วมที่เกิดขึ้นอยู่ขณะนี้ ใน 3 จังหวัดชายแดนภาคใต้ เพื่อบรรเทาความเดือดร้อนเฉพาะหน้า
นายวิทัย รัตนากร ผู้อำนวยการธนาคารออมสิน เปิดเผยว่า จากสถานการณ์ภัยพิบัติน้ำท่วมที่เกิดขึ้นอยู่ขณะนี้ ใน 3 จังหวัดชายแดนภาคใต้ ยะลา ปัตตานี และนราธิวาส ประชาชนได้รับความเดือดร้อน ครอบคลุมพื้นที่ความเสียหายกว่า 90,000 ไร่ นั้น ธนาคารออมสิน ได้พิจารณาให้ความช่วยเหลือเป็นการเร่งด่วน เพื่อบรรเทาความเดือดร้อนเฉพาะหน้า โดยการสนับสนุนภารกิจของศูนย์ช่วยเหลือผู้ประสบอุทกภัย อำเภอระแงะ จังหวัดนราธิวาส และอำเภอรามัน จังหวัดยะลา มอบสิ่งของช่วยเหลือเบื้องต้น มูลค่ารวม 2,000,000 บาท ได้แก่ ถุงยังชีพ 2,000 ชุด และเครื่องอุปโภคบริโภค สิ่งของเครื่องใช้ที่จำเป็น อาทิ เครื่องนอน เครื่องนุ่งห่ม พัดลม ข้าวสาร และน้ำดื่ม รวมถึงจัดหาอาหาร 3 มื้อแก่ผู้ประสบภัย โดยการมอบความช่วยเหลือเฉพาะหน้าดังกล่าวมีนายเกรียง กัลป์ตินันท์ รัฐมนตรีช่วยว่าการกระทรวงมหาดไทย นายอำพล พงศ์สุวรรณ ผู้ว่าราชการจังหวัดยะลา และนายวิมุตติ อำนักมณี นายอำเภอระแงะ ตัวแทนผู้ว่าราชการจังหวัดนราธิวาส เป็นผู้รับมอบ
พร้อมกันนี้ คณะผู้บริหารและพนักงานจากธนาคารออมสินภาค 18 ได้ลงพื้นที่ประเมินสถานการณ์เพื่อพิจารณามาตรการให้ความช่วยเหลือในระยะต่อไปด้วย โดยธนาคารอยู่ระหว่างเตรียมออกมาตรการระยะยาว เพื่อช่วยเหลือฟื้นฟูบ้านเรือนและสภาพความเป็นอยู่ของประชาชนหลังจากน้ำลดและวิกฤติผ่านพ้น ผ่านการให้สินเชื่อเงื่อนไขพิเศษเพื่อช่วยเหลือผู้ประสบเหตุภัยพิบัติ และมาตรการช่วยเหลืออื่น ๆ ทั้งนี้ ประชาชนในพื้นที่สามารถติดต่อธนาคารเพื่อปรึกษาด้านแหล่งเงินสำหรับใช้บรรเทาความเดือดร้อน ได้ที่ธนาคารออมสินสาขาใกล้เคียง หรือติดต่อ GSB Contact Center โทร. 1115

ที่มา : https://www.thaigov.go.th/news/contents/details/76726