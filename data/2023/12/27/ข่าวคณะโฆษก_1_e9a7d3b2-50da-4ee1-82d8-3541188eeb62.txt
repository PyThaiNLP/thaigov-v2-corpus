รัฐบาลไทย-ข่าวทำเนียบรัฐบาล-​โฆษกรัฐบาลเผย ททท. ต่อยอดความสำเร็จ ชูโครงการ “365 วัน มหัศจรรย์เที่ยวเมืองรอง” 


วันพุธที่ 27 ธันวาคม 2566
27/12/2566
พิมพ์
​โฆษกรัฐบาลเผย ททท. ต่อยอดความสำเร็จ ชูโครงการ “365 วัน มหัศจรรย์เที่ยวเมืองรอง”
ดึง Soft Power สร้างจุดเด่นจุดขายของแต่ละภูมิภาค กระตุ้นตลาดท่องเที่ยวในประเทศ ดันกระแสท่องเที่ยวเมืองรองตลอดปี 2567
วันนี้ (27 ธันวาคม 2566) นายชัย วัชรงค์ โฆษกประจำสำนักนายกรัฐมนตรี เปิดเผยว่า การท่องเที่ยวแห่งประเทศไทย (ททท.) ต่อยอดความสำเร็จจากโครงการ “365 วัน มหัศจรรย์เมืองไทยเที่ยวได้ทุกวัน” กระตุ้นการท่องเที่ยวภายในประเทศปี 2566 เพิ่มขึ้นทั้งในเมืองหลักและเมืองรอง พร้อมชูโครงการ “365 วัน มหัศจรรย์เที่ยวเมืองรอง” ภายใต้แคมเปญ “สุขทันทีที่เที่ยวไทย” ดันกระแสท่องเที่ยวเมืองรองตลอดปี 2567 ผ่านการดึง Soft Power ของแต่ละภูมิภาคมาเป็นจุดขาย ขานรับตามแนวนโยบายของนายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง ในการกระตุ้นให้เกิดการท่องเที่ยวภายในประเทศ เพื่อให้เกิดการกระจายรายได้ไปสู่ชุมชน
โฆษกประจำสำนักนายกรัฐมนตรี กล่าวว่า จากการดำเนินโครงการ 365 วัน มหัศจรรย์เมืองไทยเที่ยวได้ทุกวัน ที่ผ่านมา ททท. ประกาศผลสำเร็จ โดยในช่วง 9 เดือนแรก (มกราคม – กันยายน) ของปี 2566 มีการท่องเที่ยวภายในประเทศเพิ่มขึ้นทั้งในเมืองหลักและเมืองรอง โดยเฉพาะในเมืองรอง 55 จังหวัด มีนักท่องเที่ยวชาวไทยเดินทางท่องเที่ยวถึง 73.32 ล้านคน-ครั้ง เพิ่มขึ้น 34.47% สร้างรายได้กว่า 169,608 ล้านบาท เพิ่มขึ้น 38.86% พร้อมคาดการณ์ว่าตลอดปี 2566 ไทยจะมีรายได้จากการท่องเที่ยวเมืองรองเพิ่มขึ้นไม่ต่ำกว่า 40% เทียบจากปี 2562
โฆษกประจำสำนักนายกรัฐมนตรี กล่าวเพิ่มเติมว่า สำหรับปี 2567 ททท. ดำเนินยุทธศาสตร์ด้วยโครงการ “365 วัน มหัศจรรย์เที่ยวเมืองรอง” ดันกระแสท่องเที่ยวเมืองรองตลอดปี 2567 เปิดประสบการณ์ใหม่ เที่ยวเมืองรองมิรู้ลืม กระตุ้นให้นักท่องเที่ยวออกไปท่องเที่ยวตามสถานที่ต่าง ๆ ในเมืองไทย พร้อมบูรณาการความร่วมมือกับภาคเอกชน จัดแคมเปญและกิจกรรมส่งเสริมการท่องเที่ยวเมืองรอง นำเสนอสินค้าและบริการด้านการท่องเที่ยวไทยตามแนวคิด Soft Power ซึ่งสะท้อนเอกลักษณ์และอัตลักษณ์ของเมืองรองแต่ละภูมิภาคทั่วประเทศ (Meaning Full Travel + Story Telling) มาเป็นจุดขายให้นักท่องเที่ยวเดินทางมาท่องเที่ยวได้ตลอด 365 วัน โดย ททท. คาดการณ์ว่า ในปี 2567 รายได้จากการท่องเที่ยวเมืองรองจะเติบโตขึ้น 10 – 15% จากปี 2566 อย่างแน่นอน
“นายกรัฐมนตรีเชื่อมั่นในการดำเนินนโยบายกระตุ้นตลาดการท่องเที่ยวในประเทศ ซึ่งเห็นผลสำเร็จเป็นรูปธรรมจากจำนวนนักท่องเที่ยวที่เพิ่มขึ้นอย่างต่อเนื่องในปี 2566 พร้อมขอบคุณหน่วยงานที่เกี่ยวข้องที่ร่วมกันทำงานสนับสนุนอย่างแข็งขัน บูรณาการความร่วมมือผลักดันการท่องเที่ยวภายในประเทศ ปี 2567 โดยเฉพาะการท่องเที่ยวเที่ยวเมืองรอง ซึ่งถือเป็นภาคส่วนสำคัญที่จะทำให้เกิดการกระจายรายได้ไปสู่ชุมชนท่องเที่ยว เกิดการหมุนเวียนทางเศรษฐกิจในแต่ละจังหวัดเพิ่มขึ้น ซึ่งจะส่งผลต่อการเติบโตทางเศรษฐกิจโดยรวมของประเทศ” นายชัย กล่าว

ที่มา : https://www.thaigov.go.th/news/contents/details/76692