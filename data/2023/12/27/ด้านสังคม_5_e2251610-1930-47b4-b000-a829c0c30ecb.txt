รัฐบาลไทย-ข่าวทำเนียบรัฐบาล-สธ.รับมอบอุปกรณ์ทดสอบสมรรถภาพปอด จากเครือข่าย EACC เพื่อมอบให้รพ.ในสังกัดทั่วประเทศใช้คัดกรองผู้ป่วยทางเดินหายใจ


วันพุธที่ 27 ธันวาคม 2566
สธ.รับมอบอุปกรณ์ทดสอบสมรรถภาพปอด จากเครือข่าย EACC เพื่อมอบให้รพ.ในสังกัดทั่วประเทศใช้คัดกรองผู้ป่วยทางเดินหายใจ
รองปลัดกระทรวงสาธารณสุข รับมอบอุปกรณ์ทดสอบสมรรถภาพปอด (Peak Flow Meter) จากเครือข่ายคลินิกโรคหืดและโรคปอดอุดกั้นเรื้อรังอย่างง่าย (EACC) เพื่อนำไปมอบให้โรงพยาบาลในสังกัดกระทรวงสาธารณสุขทั่วประเทศนำไปใช้คัดกรองผู้ป่วยโรคระบบทางเดินหายใจเชิงรุก
รองปลัดกระทรวงสาธารณสุข รับมอบอุปกรณ์ทดสอบสมรรถภาพปอด (Peak Flow Meter) จากเครือข่ายคลินิกโรคหืดและโรคปอดอุดกั้นเรื้อรังอย่างง่าย (EACC) เพื่อนำไปมอบให้โรงพยาบาลในสังกัดกระทรวงสาธารณสุขทั่วประเทศนำไปใช้คัดกรองผู้ป่วยโรคระบบทางเดินหายใจเชิงรุก ช่วยป้องกันและลดความรุนแรงอาการของโรค
วันนี้ (27 ธันวาคม 2566) ที่ กระทรวงสาธารณสุข จ.นนทบุรี นพ.ภาณุมาศ ญาณเวทย์สกุล รักษาราชการแทนรองปลัดกระทรวงสาธารณสุข รับมอบอุปกรณ์ทดสอบสมรรถภาพปอด (Peak Flow Meter) จาก รศ.นพ.วัชรา บุญสวัสดิ์ ประธานเครือข่ายคลินิกโรคหืดและโรคปอดอุดกั้นเรื้อรังอย่างง่าย (Easy Asthma and COPD Clinic หรือ EACC) เพื่อนำไปมอบให้กับโรงพยาบาลในสังกัดสำนักงานปลัดกระทรวงสาธารณสุขจำนวนกว่า 900 แห่งทั่วประเทศ และกล่าวว่า จากสภาพอากาศเย็นและแห้ง ความกดอากาศสูง ทำให้สถานการณ์ฝุ่น PM 2.5 มีความรุนแรงเพิ่มมากขึ้น ส่งผลกระทบต่อสุขภาพประชาชน โดยเฉพาะกลุ่มเสี่ยง ได้แก่ เด็กเล็ก ผู้สูงอายุ หญิงตั้งครรภ์ผู้มีโรคประจำตัว เช่น โรคหอบหืด โรคระบบทางเดินหายใจ และผู้ป่วยติดเตียง อาจทำให้ป่วยเป็นโรคระบบทางเดินหายใจได้ง่าย ซึ่งอุปกรณ์ที่ได้รับมอบในวันนี้ จะเป็นประโยชน์กับบุคลากรทางการแพทย์อย่างมาก ในการนำไปใช้คัดกรองผู้ป่วยโรคระบบทางเดินหายใจเชิงรุกในพื้นที่ ช่วยป้องกันและลดความรุนแรงอาการของโรคได้
นพ.ภาณุมาศ กล่าวต่อว่า ในนามกระทรวงสาธารณสุขขอขอบคุณเครือข่าย EACC ที่สนับสนุนดำเนินงานของกระทรวงสาธารณสุขมาอย่างต่อเนื่อง รวมถึงมีความห่วงใยต่อสุขภาพประชาชน ซึ่งกระทรวงสาธารณสุขจะเร่งดำเนินการส่งมอบอุปกรณ์ดังกล่าวให้กับพื้นที่ต่อไป ทั้งนี้ ในช่วงที่สถานการณ์ฝุ่น PM2.5 เพิ่มสูง ขอให้ประชาชนงดกิจกรรมกลางแจ้ง หากมีความจำเป็นต้องทำกิจกรรมกลางแจ้งควรสวมหน้ากากเพื่อป้องกันฝุ่น และหากมีอาการผิดปกติให้รีบไปพบแพทย์
******************************************** 27 ธันวาคม 2566

ที่มา : https://www.thaigov.go.th/news/contents/details/76717