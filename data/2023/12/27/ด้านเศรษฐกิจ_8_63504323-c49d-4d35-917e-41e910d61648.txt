รัฐบาลไทย-ข่าวทำเนียบรัฐบาล-เลขานุการฯ ไพลิน ร่วมงานเปิดปฏิบัติการลดความรุนแรงยาเสพติด รัฐบาลให้ทุกหน่วยงานเร่งแก้ไขปัญหายาเสพติด ดันเป็นวาระแห่งชาติ


วันอังคารที่ 26 ธันวาคม 2566
26/12/2566
พิมพ์
เลขานุการฯ ไพลิน ร่วมงานเปิดปฏิบัติการลดความรุนแรงยาเสพติด รัฐบาลให้ทุกหน่วยงานเร่งแก้ไขปัญหายาเสพติด ดันเป็นวาระแห่งชาติ
เลขานุการฯ ไพลิน ร่วมงานเปิดปฏิบัติการลดความรุนแรงยาเสพติด รัฐบาลให้ทุกหน่วยงานเร่งแก้ไขปัญหายาเสพติด ดันเป็นวาระแห่งชาติ
วันที่ 26 ธันวาคม 2566 เวลา 13.00 น. นางสาวไพลิน เทียนสุวรรณ เลขานุการรัฐมนตรีว่าการกระทรวงอุตสาหกรรม ร่วมเป็นเกียรติในงานพิธีเปิดปฏิบัติการลดความรุนแรงของปัญหายาเสพติด ระยะ 1 ปี ตามนโยบายเร่งด่วนของรัฐบาล โดยมี นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง เป็นประธานในพิธีฯ ณ ห้องประชุม Grand Hall 201-202 ศูนย์นิทรรศการและการประชุมไบเทค เขตบางนา กรุงเทพฯ
นายกรัฐมนตรี กล่าวว่า ต้องยอมรับว่าปัญหายาเสพติดในปัจจุบัน ยังคงมีความรุนแรง ประชาชนยังคงมีข้อกังวลจำนวนมากซึ่งเกิดจากความห่วงใยลูกหลานของพวกเขา การจัดการยาเสพติดต้องเริ่มที่แหล่งต้นตอ ซึ่งมีการลักลอบนำเข้ายาเสพติดในหลายจังหวัด รวมถึงต้องมีการจัดการจุดระบาดในหลายจังหวัดที่น่าเป็นห่วง โดยเฉพาะอย่างยิ่งช่วงเวลาที่ประเทศเพื่อนบ้าน กำลังประสบปัญหาสงครามกลางเมืองภายใน ทำให้มีการทะลักเข้ามาของยาเสพติดตามตะเข็บชายแดนมากขึ้น นอกจากนี้ยังมีปัญหาทางด้านจิตเวชจากการเสพยา รัฐบาลจึงกำหนดให้การแก้ไขปัญหายาเสพติดเป็นวาระแห่งชาติ ที่ต้องดำเนินการอย่างจริงจังและเด็ดขาด โดยให้เร่งลดความรุนแรงจากภัยยาเสพติดอย่างจริงจัง และยังมีการเผาทำลายยาเสพติดของกลางมากที่สุดเป็นประวัติการณ์ถึง 340 ตัน เพื่อสร้างความเชื่อมั่นกับประชาชนทั้งประเทศ
โดยนายกรัฐมนตรีมอบนโยบาย 10 ข้อ ซึ่งจะเป็นแนวทางลดปัญหายาเสพติด ดังนี้
1.ลดความรุนแรงจากปัญหาผู้ที่มีอาการจิตเวชจากยาเสพติด
2.ลดจำนวนผู้เสพยาเสพติดด้วยการบำบัดรักษาและต่อยอดการแก้ไขปัญหาผู้ผ่านการบำบัดอย่างครบวงจร
3.ดำเนินนโยบายร่วมมือกับต่างประเทศเชิงรุก และเพิ่มประสิทธิภาพการสกัดกั้นยาเสพติดตามแนวชายแดนให้ครอบคลุม
4.ยกระดับการปราบปรามทำลายโครงสร้างเครือข่าย กลุ่มการค้ายาเสพติด ด้วยการตัดวงจรทางการเงินและการริบทรัพย์สิน
5.ป้องกันยาเสพติดไม่ให้เกิดผู้เสพยาเสพติดรายใหม่
6.ปลุกประชาชนให้ตื่นตัวและเข้าร่วมการแก้ไขปัญหายาเสพติด
7.สร้างนวัตกรรมในการแก้ไขปัญหายาเสพติดใหม่ๆ
8.กำหนดเป้าหมาย และดัชนีชี้วัดความสำเร็จ หรือ KPI ลดปัญหายาเสพติดภายใน 4 ปีตามนโยบายเชิงรุกของรัฐบาล
9.องค์กรปกครองส่วนท้องถิ่น ซึ่งเป็นกำลังสำคัญในการแก้ไขปัญหายาเสพติด
และ 10.การบริหารจัดการที่เป็นเอกภาพในทุกระดับ
ทั้งนี้มีนายสมศักดิ์ เทพสุทิน รองนายกรัฐมนตรี นายอนุทิน ชาญวีรกูล รองนายกรัฐมนตรีและรมว.มหาดไทย พ.ต.อ.ทวี สอดส่อง รมว.ยุติธรรม นายสุทิน คลังแสง รมว.กลาโหม นพ.ชลน่าน ศรีแก้ว รมว.สาธารณสุข พล.ต.อ.ต่อศักดิ์ สุขวิมล ผู้บัญชาการตำรวจแห่งชาติ พล.ต.ท.ภาณุรัตน์ หลักบุญ ผู้ช่วย ผบ.ตร. รักษาราชการแทนเลขาธิการ ป.ป.ส. ผู้แทนจากส่วนราชการ ตำรวจ ทหาร และผู้แทนภาคประชาชนเข้าร่วมงานด้วย

ที่มา : https://www.thaigov.go.th/news/contents/details/76688