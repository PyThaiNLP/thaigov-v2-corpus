รัฐบาลไทย-ข่าวทำเนียบรัฐบาล-​พรุ่งนี้!! ทางด่วน-มอร์เตอร์เวย์ฟรี​ 7 วัน​ เตรียมประเดิมมอร์เตอร์เวย์หมายเลข​ 6 แต่ตลอดเส้นทางยังไม่มีสถานีบริการน้ำมัน ขอให้วางแผนให้ดี และโปรดตระหนักข้อห้ามหยุดรถ 


วันพุธที่ 27 ธันวาคม 2566
27/12/2566
พิมพ์
​พรุ่งนี้!! ทางด่วน-มอร์เตอร์เวย์ฟรี​ 7 วัน​ เตรียมประเดิมมอร์เตอร์เวย์หมายเลข​ 6 แต่ตลอดเส้นทางยังไม่มีสถานีบริการน้ำมัน ขอให้วางแผนให้ดี และโปรดตระหนักข้อห้ามหยุดรถ
​พรุ่งนี้!! ทางด่วน-มอร์เตอร์เวย์ฟรี​ 7 วัน​ เตรียมประเดิมมอร์เตอร์เวย์หมายเลข​ 6 แต่ตลอดเส้นทางยังไม่มีสถานีบริการน้ำมัน ขอให้วางแผนให้ดี และโปรดตระหนักข้อห้ามหยุดรถ อย่าแวะเซลฟี่​ เดี๋ยวโดนโทษปรับ
วันที่ 27 ธันวาคม 2566 รองโฆษกฯ รัดเกล้าฯ เผย รัฐบาลโดยกระทรวงคมนาคม​มอบของขวัญ ส่งความสุขในการเดินทางของพี่น้องประชาชน ในช่วงเทศกาลส่งท้ายปีเก่าต้อนรับปีใหม่ พ.ศ. 2567 พร้อมขอให้วางแผนการเดินทาง เพื่อความสะดวกรวดเร็ว และปลอดภัยในการเดินทาง
นางรัดเกล้า อินทวงศ์ สุวรรณคีรี รองโฆษกประจำสำนักนายกรัฐมนตรี เปิดเผยว่า รัฐบาลได้มอบของขวัญปีใหม่ ในช่วงเทศกาลส่งท้ายปีเก่าต้อนรับปีใหม่ พ.ศ. 2567 โดยได้เตรียมมาตรการและโครงการต่างๆ เพื่อมอบให้แก่ประชาชน โดยเฉพาะพี่น้องประชาชนที่ต้องเดินทางสัญจร เพื่อกลับภูมิลำเนาและการท่องเที่ยวในช่วงวันหยุดยาว 4 วัน
รองโฆษกประจำสำนักนายกรัฐมนตรีกล่าวว่า เพื่อให้พี่น้องประชาชนเดินทางกลับบ้านและท่องเที่ยวอย่างมีความสุข สะดวก ปลอดภัย กระทรวงคมนาคมได้เตรียมของขวัญปีใหม่ภายใต้แนวคิด “Gifts : คมนาคมส่งความสุข 2567” ที่ส่งมอบความสุขด้วยการเปิดให้ใช้ทางหลวงพิเศษระหว่างเมือง (มอเตอร์เวย์) ทางด่วน และรถไฟฟ้าฟรี อาทิ มอเตอร์เวย์ หมายเลข 7 (กรุงเทพฯ-บ้านฉาง) และหมายเลข 9 ถนนวงแหวนรอบนอกกรุงเทพฯ (ถนนกาญจนาภิเษก) ตอนบางปะอิน-บางพลี และตอนพระประแดง-บางแค ช่วงพระประแดง-ต่างระดับบางขุนเทียน รวมทั้งเปิดให้บริการฟรีบนทางพิเศษ (ทางด่วน) บูรพาวิถี และกาญจนาภิเษก (บางพลี-สุขสวัสดิ์) และทางพิเศษเฉลิมมหานคร (ทางด่วนขั้นที่ 1) ศรีรัช (ทางด่วนขั้นที่ 2) และอุดรรัถยา (บางปะอิน-ปากเกร็ด) รวม​ 7​ วัน ตั้งแต่วันที่ 28 ธันวาคม 2566 เวลา 00.01 น. ถึงวันที่ 3 มกราคม 2567 เวลา 24.00 น. และเปิดให้บริการฟรีมอเตอร์เวย์ หมายเลข 6 ช่วงปากช่อง-ทางเลี่ยงเมืองนครราชสีมา และเปิดให้ทดลองวิ่งมอเตอร์เวย์ หมายเลข 81 ช่วงด่านฯ นครปฐมฝั่งตะวันตก-ด่านฯ กาญจนบุรี ตั้งแต่วันที่ 28 ธันวาคม 2566 เวลา 00.01 น. เป็นต้นไป
อย่างไรก็ดี รองโฆษกประจำสำนักนายกรัฐมนตรี กล่าวว่า มอเตอร์เวย์ หมายเลข 6 ช่วงปากช่อง-ทางเลี่ยงเมืองนครราชสีมา ระยะทาง 77 กิโลเมตร ซึ่งเปิดให้บริการฟรี จนกว่าการก่อสร้างช่วงบางปะอิน-ปากช่องจะเสร็จสมบูรณ์ และกำหนดเก็บค่าผ่านทางในปี 2568 มีทางเข้า-ออกทั้งหมด 4 จุดสำคัญ แต่ตลอดเส้นทางยังไม่มีสถานีบริการน้ำมัน จึงขอให้ประชาชนวางแผนการเดินทางสัญจรให้ดี เนื่องจากไม่มีสถานีบริการน้ำมัน และห้องน้ำให้เข้าตลอดระยะทาง และยังมีข้อห้ามหยุดรถ เพื่อถ่ายภาพเซลฟี่เป็นที่ระลึก และห้ามจอดรถบนไหล่ทางโดยพลการอีกด้วย หากฝ่าฝืนมีโทษปรับ 2,000 บาท
“รัฐบาลมอบของขวัญ ส่งความสุขในการเดินทางในช่วงเทศกาลส่งท้ายปีเก่าต้อนรับปีใหม่ พ.ศ. 2567 เพื่ออำนวยความสะดวกให้ประชาชนและนักท่องเที่ยวท่องเที่ยวอย่างสนุกสนาน พร้อมขอให้ประชาชนและผู้สัญจรไปมาวางแผนการเดินทางในช่วงวันหยุด 4 วันนี้ให้ดี ตรวจเช็กสภาพความพร้อมของรถยนต์ก่อนออกเดินทาง สร้างความปลอดภัยในการขับขี่ กลับมาทำงานในปี 2567 อย่างมีความสุขตลอดปี” นางรัดเกล้า กล่าว

ที่มา : https://www.thaigov.go.th/news/contents/details/76714