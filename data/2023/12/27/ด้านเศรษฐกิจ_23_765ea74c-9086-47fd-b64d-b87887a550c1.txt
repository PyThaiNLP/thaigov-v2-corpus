รัฐบาลไทย-ข่าวทำเนียบรัฐบาล-ก.เกษตรฯ ร่วมกับองค์การบริหารส่วนจังหวัดพะเยา และเทศบาลเมืองพะเยา ร่วมลงนาม MOU พัฒนาตลาดกลางสินค้าเกษตรภาคเหนือ เพื่อเป็นแหล่งในการซื้อขายผลิตผลหรือผลิตภัณฑ์ทางการเกษตรและสินค้าอื


วันพุธที่ 27 ธันวาคม 2566
ก.เกษตรฯ ร่วมกับองค์การบริหารส่วนจังหวัดพะเยา และเทศบาลเมืองพะเยา ร่วมลงนาม MOU พัฒนาตลาดกลางสินค้าเกษตรภาคเหนือ เพื่อเป็นแหล่งในการซื้อขายผลิตผลหรือผลิตภัณฑ์ทางการเกษตรและสินค้าอื
ก.เกษตรฯ ร่วมกับองค์การบริหารส่วนจังหวัดพะเยา และเทศบาลเมืองพะเยา ร่วมลงนาม MOU พัฒนาตลาดกลางสินค้าเกษตรภาคเหนือ เพื่อเป็นแหล่งในการซื้อขายผลิตผลหรือผลิตภัณฑ์ทางการเกษตรและสินค้าอื่น ๆ หวังช่วยเหลือเกษตรกรและสถาบันเกษตรกรในการผลิต การจำหน่าย การตลาด
ร้อยเอก ธรรมนัส พรหมเผ่า รัฐมนตรีว่าการกระทรวงเกษตรและสหกรณ์ เป็นประธานและสักขีพยานในพิธีลงนามบันทึกข้อตกลงความร่วมมือ (MOU) พัฒนาตลาดกลางสินค้าเกษตรภาคเหนือ ระหว่างองค์การตลาดเพื่อเกษตรกร องค์การบริหารส่วนจังหวัดพะเยา และเทศบาลเมืองพะเยา ณ อาคารสโมสรพนักงานเทศบาลเมืองพะเยา ต.เวียง อ.เมือง จ.พะเยา ซึ่งการลงนามฯ ดังกล่าว มีวัตถุประสงค์เพื่อร่วมกันจัดตั้งตลาดเพื่อเป็นแหล่งกลางในการซื้อขายผลิตผลหรือผลิตภัณฑ์ทางการเกษตรและสินค้าอื่น ๆ เพื่อช่วยเหลือเกษตรกรและสถาบันเกษตรกรในการผลิต การจำหน่าย การตลาด การเก็บรักษา และการขนส่งผลิตผลหรือผลิตภัณฑ์ทางการเกษตรของเกษตรกร เพื่อยกระดับสินค้าเกษตรให้มีมูลค่าเพิ่มขึ้น โดยรวบรวมและเชื่อมโยงตลาดสินค้าเกษตรในพื้นที่ภาคเหนือตอนบน ถือเป็นการสร้างรายได้ให้กับเกษตรกรและสร้างความยั่งยืนให้กับภาคเกษตรกรรม เพื่อให้คุณภาพชีวิตและความเป็นอยู่ของเกษตรกรดีขึ้น สามารถดำรงชีพและประกอบอาชีพการเกษตรได้อย่างยั่งยืน
รัฐมนตรีว่าการกระทรวงเกษตรและสหกรณ์ กล่าวว่า จากการศึกษาวิเคราะห์ปัจจัยทางเศรษฐกิจและเชิงพื้นที่ของจังหวัดพะเยาจะเห็นว่าสามารถสนับสนุนโอกาสแก่เกษตรกรในภาคเหนือ ส่งผลให้มีทิศทางการพัฒนาจังหวัดในพื้นที่ชายแดนในการเป็นศูนย์กลางเพื่อกระจายสินค้า มีการเชื่อมโยงเส้นทางท่องเที่ยวทั้งทางธรรมชาติ (Ecotourism) และการท่องเที่ยวทางวัฒนธรรม การเชื่อมโยงเส้นทางโลจิสติกส์สู่เส้นทางด้านการค้าการลงทุนสู่ประเทศสมาชิกในกลุ่มอนุภูมิภาคลุ่มแม่น้ำโขง (GMS) ในด้านการเกษตร จังหวัดพะเยามีศักยภาพเชิงพื้นที่ที่เอื้อต่อการเกษตร โดยเฉพาะข้าวหอมมะลิ ยางพารา ลำไย ลิ้นจี่ และพืชไร่ต่าง ๆ ซึ่งมีผลผลิตที่ดีมีคุณภาพสามารถพัฒนาเป็นสินค้าเกษตรปลอดภัย เพื่อเป็นจุดเด่นและลดต้นทุนการผลิต ในส่วนของด้านการค้าการลงทุน สามารถเชื่อมโยงสู่ประเทศเพื่อนบ้าน หากเปิดจุดผ่านแดนได้สำเร็จจะส่งผลในการยกระดับการค้า การลงทุน และการท่องเที่ยวให้สูงขึ้น อีกทั้งยังมีพื้นที่เหมาะสมเป็นศูนย์กลางการค้า การลงทุน เชื่อมโยงการขนส่งระหว่างภูมิภาค ทั้งกลุ่มอาเซียนและจังหวัดต่าง ๆ
"การพัฒนาพื้นที่ด้านการเกษตรในจังหวัดพะเยา ต้องจัดระเบียบในการทำการเกษตร ต้องมีการจัดโซนนิ่งให้กับพี่น้องเกษตรกรทั้ง 9 อำเภอ อีกทั้งต้องมีการวางแผนว่าทำแล้วจะขายที่ไหน ต้องใช้แนวทางตลาดนำ นวัตกรรมเสริม ในการลดต้นทุนต่าง ๆ และสิ่งสำคัญคือการเพิ่มรายได้ให้กับพี่น้องเกษตรกรของจังหวัดพะเยา ตลอดจนเกษตรกรจังหวัดใกล้เคียงต่อไป" ร้อยเอก ธรรมนัส กล่าว

ที่มา : https://www.thaigov.go.th/news/contents/details/76729