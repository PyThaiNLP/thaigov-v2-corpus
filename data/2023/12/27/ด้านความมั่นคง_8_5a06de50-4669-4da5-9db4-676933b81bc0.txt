รัฐบาลไทย-ข่าวทำเนียบรัฐบาล-มท.1 เสียใจกรณีนายหมู่ใหญ่สมาชิก อส.กองร้อยรักษาดินแดน อ.งาว จ.ลำปาง ถูกทำร้ายเสียชีวิตขณะปฏิบัติหน้าที่ พร้อมกำหนดนำคณะเดินทางร่วมพิธีศพช่วงเย็นวันนี้ 27 ธ.ค. 66


วันพุธที่ 27 ธันวาคม 2566
27/12/2566
พิมพ์
มท.1 เสียใจกรณีนายหมู่ใหญ่สมาชิก อส.กองร้อยรักษาดินแดน อ.งาว จ.ลำปาง ถูกทำร้ายเสียชีวิตขณะปฏิบัติหน้าที่ พร้อมกำหนดนำคณะเดินทางร่วมพิธีศพช่วงเย็นวันนี้ 27 ธ.ค. 66
มท.1 เสียใจกรณีนายหมู่ใหญ่สมาชิก อส.กองร้อยรักษาดินแดน อ.งาว จ.ลำปาง ถูกทำร้ายเสียชีวิตขณะปฏิบัติหน้าที่ พร้อมกำหนดนำคณะเดินทางร่วมพิธีศพช่วงเย็นวันนี้ 27 ธ.ค. 66
น.ส.ไตรศุลี ไตรสรณกุล เลขานุการ รมว.มหาดไทย และโฆษกกระทรวงมหาดไทย กล่าวว่า นายอนุทิน ชายวีรกูล รองนายกรัฐมนตรี และ รมว.มหาดไทย ทราบจากรายงานของนายสมจิตร จุลเจริญ นายอำเภองาว จ.ลำปาง ว่าเมื่อเวลา 20.00 น. วานนี้(26 ธ.ค.66) ได้เกิดเหตุนายหมู่ใหญ่ พิสิทธิ์ สิทธิชุม สมาชิก อส.กองร้อยอาสารักษาดินแดนอำเภองาวที่ 2 จ.ลำปาง ถูกแทงเสียชีวิต ขณะปฏิบัติหน้าที่ นายอนุทิน เสียใจต่อเหตุการณ์ที่เกิดขึ้น ชื่นชมในความกล้าหาญของนายหมู่ใหญ่พิสิทธิ์ ในการปฏิบัติหน้าที่เพื่อดูแลความปลอดภัยของประชาชนกระทั่งตนเองประสบเหตุจนเสียชีวิต
อย่างไรก็ตาม รมว.มหาดไทย มีความห่วงใยสมาชิก อส.กองร้อยอาสารักษาดินแดนทุกคนในทุกพื้นที่ที่ปฏิบัติภารกิจเสี่ยงอันตราย โดยขอให้เพิ่มความระมัดระวัง มีมาตรการป้องกันในการเข้าระงับเหตุต่างๆ เพื่อลดความสูญเสียที่เกิดกับเจ้าหน้าที่ได้อีก
โดยในช่วงเย็นวันนี้ (27 ธ.ค. 66) นายอนุทิน พร้อมคณะผู้บริหารกระทรวงมหาดไทยมีกำหนดจะเดินทางไปร่วมพิธีศพเพื่อเป็นเกียรติในการปฏิบัติหน้าที่จนวาระสุดท้ายที่บ้านของนายหมู่ใหญ่พิสิทธิ์ บ้านเลขที่ 136 หมู่ 2 บ้านศรีป้าน ต.หลวงเหนือ อ.งาว จ.ลำปาง และเพื่อเป็นกำลังใจให้กับทางครอบครัวผู้เสียชีวิต รวมถึงสมาชิก อส.กองร้อยอาสารักษาดินแดนอำเภองาวที่ 2 จ.ลำปางด้วย
น.ส.ไตรศุลี กล่าวว่า สำหรับรายละเอียดของเหตุการณ์ที่เกิดขึ้นนั้น นายอำเภองาวรายงานว่า เมื่อวันที่ 26 ธ.ค.66 เวลา 20.00 น. สมาชิก อส.กองร้อยอาสารักษาดินแดนอำเภองาว ที่ 2 ได้รับแจ้งขณะปฏิบัติหน้าที่รักษาความสงบเรียบร้อยบ้านพักนายอำเภองาวว่า ได้พบมีบุคคลมีพิรุธมีลักษณะผิดปกติพูดคุยคนเดียวอยู่บริเวณศาลาประชาคมหลังเก่า ที่ว่าการอำเภองาว จากนั้นสมาชิก อส.ฯ ได้เข้าไปตรวจสอบตามที่ได้รับแจ้ง และเข้าไปสอบถามบุคคลต้องสงสัย ปรากฎว่านายนนท์ปวิธ แช่จัง อายุ 39 ปีได้ชักมีดวิ่งเข้าหาและแทง นายหมู่ใหญ่ พิสิทธิ์ จนล้มได้รับบาดเจ็บสาหัสและได้เสียชีวิตที่โรงพยาบาลศูนย์ลำปาง
อย่างไรก็ตาม ภายหลังทำร้ายนายหมู่ใหญ่พิสิทธิ์แล้ว ผู้ก่อเหตุยังได้ขับขี่รถจักรยานยนต์หลบหนี และได้ชิงทรัพย์รถกระบะบนถนนในพื้นที่ และทำร้ายประชาชนได้รับบาดเจ็บอีก 6 คน เจ้าหน้าที่ตำรวจ สภ.งาว ได้ติดตามจนสามารถจับตัวได้ ที่ อ.แม่ใจ จ.พะเยา และเบื้องต้นได้ตรวจพบสารเสพติดในร่างกาย(เมทแอมเฟตามีน) ซึ่งจะได้ดำเนินการตามกฎหมายอย่างเด็ดขาดต่อไป

ที่มา : https://www.thaigov.go.th/news/contents/details/76721