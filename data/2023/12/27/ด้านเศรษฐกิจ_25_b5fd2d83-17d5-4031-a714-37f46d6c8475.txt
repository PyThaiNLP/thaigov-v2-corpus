รัฐบาลไทย-ข่าวทำเนียบรัฐบาล-“สุริยะ” เปิดโครงการ “ปีใหม่ปลอดภัย ร่วมใจลดอุบัติเหตุทางถนน” ป้องกันและลดอุบัติเหตุทางถนนช่วงปีใหม่ 2567 เน้นพิเศษเพิ่มความสะดวก-รวดเร็ว-ปลอดภัยขั้นสูงสุด


วันพุธที่ 27 ธันวาคม 2566
“สุริยะ” เปิดโครงการ “ปีใหม่ปลอดภัย ร่วมใจลดอุบัติเหตุทางถนน” ป้องกันและลดอุบัติเหตุทางถนนช่วงปีใหม่ 2567 เน้นพิเศษเพิ่มความสะดวก-รวดเร็ว-ปลอดภัยขั้นสูงสุด
....
วันนี้ (27 ธันวาคม 2566) เวลา 14.00 น. นายสุริยะ จึงรุ่งเรืองกิจ รัฐมนตรีว่าการกระทรวงคมนาคม เป็นประธานเปิดโครงการ “ปีใหม่ปลอดภัย ร่วมใจลดอุบัติเหตุทางถนน” พร้อมด้วย นางมนพร เจริญศรี รัฐมนตรีช่วยว่าการกระทรวงคมนาคม นายพงศ์กวิน จึงรุ่งเรืองกิจ ที่ปรึกษารัฐมนตรีว่าการกระทรวงคมนาคม นายทวีศักดิ์ อนรรฆพันธ์ ที่ปรึกษารัฐมนตรีช่วยว่าการกระทรวงคมนาคม นายสรพันธ์ คุณากรวงศ์ ผู้ช่วยเลขานุการรัฐมนตรีว่าการกระทรวงคมนาคม นายชยธรรม์ พรหมศร ปลัดกระทรวงคมนาคม นายสรพงศ์ ไพฑูรย์พงษ์ รองปลัดกระทรวงคมนาคม นายจิรุตม์ วิศาลจิตร อธิบดีกรมการขนส่งทางบก นายกิตติกานต์  จอมดวง จารุวรพลกุล ผู้อำนวยการองค์การขนส่งมวลชนกรุงเทพ โดยมี นางสาวระพิพรรณ วรรณพินทุ                    รองกรรมการผู้จัดการใหญ่ รักษาการแทน กรรมการผู้จัดการใหญ่บริษัท ขนส่ง จำกัด นายแพทย์แท้จริง ศิริพานิช เลขาธิการมูลนิธิเมาไม่ขับ ผู้แทนภาคีเครือข่ายรณรงค์ลดอุบัติเหตุ ภาครัฐและภาคเอกชนที่เกี่ยวข้อง ให้การต้อนรับ ณ สถานีขนส่งผู้โดยสารกรุงเทพ (จตุจักร)
นายสุริยะ จึงรุ่งเรืองกิจ กล่าวว่า ตนมีความห่วงใยพี่น้องประชาชนที่ได้เริ่มทยอยเดินทางกลับภูมิลำเนาและท่องเที่ยวในวันหยุดยาวช่วงเทศกาลปีใหม่ 2567 จึงได้มอบนโยบายให้หน่วยงานในสังกัดกระทรวงคมนาคม เตรียมความพร้อมอำนวยความสะดวกปลอดภัยให้กับประชาชนครอบคลุมทุกมิติ โดยการบูรณาการร่วมกับหน่วยงานในพื้นที่ร่วมป้องกันและลดอุบัติเหตุทางถนน เน้นพิเศษเพิ่มความสะดวก รวดเร็ว และปลอดภัยขั้นสูงสุด เพื่อลดการสูญเสียทั้งชีวิตและทรัพย์สิน ภายใต้นโยบายสำคัญ “ส่งพี่น้องเดินทางช่วงปีใหม่ 2567 ถึงที่หมายอย่างสะดวกและปลอดภัย ทั้งไปและกลับ” โดยให้ทุกหน่วยงานในสังกัดกระทรวงคมนาคม เตรียมความพร้อม กำกับดูแลการให้บริการการขนส่งสาธารณะ ให้เป็นไปตามมาตรฐานความปลอดภัย และแจ้งข้อมูลข่าวสารที่สำคัญแก่ประชาชนล่วงหน้า ปรับปรุงท้องถนนให้มีความสะดวกและปลอดภัย ทำการปิดจุดกลับรถจุดเสี่ยง จัดทำป้ายเตือนพื้นที่ก่อสร้าง ทางโค้ง ทางแยกอันตรายให้ชัดเจน เพื่อบรรเทาปัญหาด้านการจราจร และลดโอกาสเสี่ยงในการเกิดอุบัติเหตุทางถนน ซึ่งหน่วยงานต่าง ๆ ได้ให้ความสำคัญกับการดูแลพี่น้องประชาชนในช่วงเทศกาลปีใหม่ 2567 นี้ โดยมุ่งหวังให้พี่น้องประชาชนได้ฉลองปีใหม่และท่องเที่ยวอย่างปลอดภัยและมีความสุข นอกจากนี้ ได้เน้นย้ำเรื่องของความปลอดภัยของรถโดยสารสาธารณะ โดยเฉพาะพนักงานขับรถ ซึ่งต้องมีใบอนุญาตขับรถที่ถูกต้องและตรวจความพร้อมของร่างกาย ปราศจากแอลกอฮอล์ สารเสพติด และไข้ รวมทั้งให้หลีกเลี่ยงการใช้ยาที่มีผลทำให้ง่วงนอน โดยได้สั่งการ ให้บริษัท ขนส่ง จำกัด และกรมการขนส่งทางบกเข้มงวดกวดขันความพร้อมของพนักงานขับรถของรถโดยสารสาธารณะให้มีความพร้อมในการขับขี่ ไม่ให้เกิดการหลับในในระหว่างปฏิบัติหน้าที่เพื่อให้ประชาชนและนักท่องเที่ยวมั่นใจในการเดินทางด้วยรถโดยสารสาธารณะที่มีความสะดวกและปลอดภัย อย่างไรก็ตาม สำหรับปัจจัยเสี่ยงจากอุบัติเหตุบนท้องถนนยังมีสถิติที่น่าห่วงใย และการที่สำนักงานกองทุนสนับสนุนการสร้างเสริมสุขภาพ (สสส.) มูลนิธิเมาไม่ขับ กระทรวงคมนาคม ภาคีเครือข่ายภาครัฐและเอกชน ร่วมกันจัดโครงการ “ปีใหม่ปลอดภัย ร่วมใจลดอุบัติเหตุทางถนน” ถือเป็นนิมิตหมายแห่งความร่วมมือที่ดีที่ทุกฝ่ายจะร่วมมือกัน ทำให้ความสูญเสียจากอุบัติเหตุบนท้องถนนในเทศกาลปีใหม่ 2567 ลดน้อยลง ทั้งนี้ กระทรวงคมนาคม จะประสานงานกับสำนักงานตำรวจแห่งชาติ เพื่อดำเนินการแก้ไขกฎ ระเบียบ ข้อกฎหมายให้มีความเข้มงวดมากยิ่งขึ้น เพื่อให้พี่น้องประชาชนมีความสะดวกและปลอดภัยตลอดการเดินทาง
“กระทรวงคมนาคมในฐานะหน่วยงานที่กำกับดูแลระบบคมนาคมขนส่ง ได้ตระหนักถึงความสะดวก ปลอดภัยของพี่น้องประชาชนในช่วงเทศกาลปีใหม่ 2567 และขอส่งความห่วงใย ความปรารถนาดีให้ทุกท่านเดินทางปลอดภัยโดยสวัสดิภาพในทุกการเดินทาง และทุกเส้นทาง” นายสุริยะ กล่าว
จากนั้น รัฐมนตรีว่าการกระทรวงคมนาคม ได้เยี่ยมชมการตรวจวัดแอลกอฮอล์ทางลมหายใจพนักงานขับรถ บริษัท ขนส่ง จำกัด ที่จะนำรถออกจากสถานีขนส่งผู้โดยสารกรุงเทพ (จตุจักร) ซึ่งผลตรวจแอลกอฮอล์และสารเสพติดพนักงานจะต้องเป็นศูนย์

ที่มา : https://www.thaigov.go.th/news/contents/details/76735