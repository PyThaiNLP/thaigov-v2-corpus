รัฐบาลไทย-ข่าวทำเนียบรัฐบาล-กพท. ติดตามความคืบหน้าการแก้ไขปัญหาอากาศยานไม่เพียงพอต่อการให้บริการของ บริษัท สายการบินนกแอร์ จำกัด (มหาชน) 


วันพุธที่ 27 ธันวาคม 2566
กพท. ติดตามความคืบหน้าการแก้ไขปัญหาอากาศยานไม่เพียงพอต่อการให้บริการของ บริษัท สายการบินนกแอร์ จำกัด (มหาชน)
...
จากกรณีผู้โดยสารสายการบินนกแอร์ยังคงได้รับผลกระทบจากการเปลี่ยนแปลงเวลาทำการบิน  เที่ยวบินล่าช้า และถูกยกเลิกเที่ยวบิน สำนักงานการบินพลเรือนแห่งประเทศไทย (CAAT) ในฐานะหน่วยงานกำกับ ดูแล ควบคุม และส่งเสริมการดำเนินงานของกิจการการบินพลเรือนให้เป็นไปตามกฎระเบียบและมาตรฐานสากล จึงเชิญบริษัท สายการบินนกแอร์ จำกัด (มหาชน) ร่วมประชุมเมื่อวันที่ 26 ธันวาคม 2566   โดยการประชุมดังกล่าวพบว่า ในเดือนธันวาคม 2566 ถึงเดือนมกราคม 2567 บริษัท สายการบินนกแอร์ จำกัด (มหาชน) ยังไม่สามารถนำอากาศยานที่ซ่อมบำรุงกลับมาทำการบินได้ตามแผน ส่งผลให้แต่ละวันอาจเกิดปัญหาเที่ยวบินล่าช้าสะสมและต้องทำการยกเลิกเที่ยวบินในบางเส้นทาง เนื่องจากอากาศยานไม่เพียงพอต่อการปฏิบัติการบิน CAAT เน้นย้ำให้บริษัท สายการบินนกแอร์ จำกัด (มหาชน) เร่งแก้ไขปัญหาใน 3 ระยะ ดังนี้
1. การแก้ไขปัญหาระยะสั้น ในกรณีที่อากาศยานไม่เพียงพอต่อการปฏิบัติการบิน CAAT ให้บริษัทฯ เปลี่ยนแปลงเที่ยวบินแก่ผู้โดยสาร โดยการส่งต่อผู้โดยสารไปยังสายการบินอื่น ๆ เพื่อลดปัญหาผู้โดยสารตกค้าง และให้บริษัทฯ ดูแลอากาศยานที่ปฏิบัติการบินอยู่ให้มีสภาพพร้อมปฏิบัติการบินอย่างต่อเนื่อง เพื่อรองรับช่วงที่มีความต้องการเดินทางสูง รวมถึงเน้นย้ำให้บริษัทฯ ดูแลสิทธิของผู้โดยสารอย่างเคร่งครัด โดยเฉพาะการคืนค่าโดยสารที่ต้องดำเนินการภายใต้กรอบเวลาตามกฎหมาย และต้องหลีกเลี่ยงการยกเลิกเที่ยวบินแบบกะทันหัน นอกจากนี้ต้องแจ้งผู้โดยสารให้ทราบกรณีมีการเปลี่ยนแปลงเวลาเที่ยวบินหรือยกเลิกเที่ยวบินโดยเร็วที่สุด
2. การแก้ไขปัญหาระยะกลาง CAAT เน้นย้ำให้บริษัทฯ เร่งติดตามอากาศยานที่อยู่ระหว่างการซ่อมบำรุงให้กลับมาปฏิบัติการบินได้ตามแผน โดยฝ่ายสมควรเดินอากาศและวิศวกรรมการบิน และฝ่ายมาตรฐานปฏิบัติการบิน CAAT พร้อมดำเนินการตรวจสอบความปลอดภัยด้านการบิน เพื่อให้บริษัทฯ สามารถนำ    อากาศยานกลับมาให้บริการโดยเร็วที่สุด ทั้งนี้ CAAT ได้เน้นย้ำให้บริษัทฯ ซ่อมบำรุงอากาศยานตามข้อกำหนดความปลอดภัยของบริษัทฯ และเป็นไปตามที่มาตรฐานกำหนด
3. การแก้ไขปัญหาระยะยาว บริษัทฯ ได้ส่งแผนจัดหาอากาศยานมาให้บริการเพิ่มเติมแล้ว ซึ่ง CAAT กำลังดำเนินการพิจารณา เพื่อให้สายการบินสามารถจัดหาอากาศยานมาให้บริการได้ทันต่อความต้องการเดินทางของผู้โดยสาร โดย CAAT เน้นย้ำให้จัดหาอากาศยานที่มีความเหมาะสมเพื่อให้สามารถบริหารจัดการได้อย่างมีประสิทธิภาพด้วย
ทั้งนี้ CAAT จะดำเนินการตรวจสอบความพร้อมและจำนวนของอากาศยานที่สามารถให้บริการได้จริงรวมถึงนำข้อมูลเที่ยวบินล่าช้าที่เกิดขึ้นมาเป็นข้อมูลประกอบการพิจารณาการจัดสรรเวลาการบิน (Slot)    ก่อนการอนุญาตการบินในฤดูกาลต่อไป เพื่อลดโอกาสการเกิดผลกระทบต่อผู้โดยสารเนื่องจากอากาศยาน   ไม่เพียงพอ

ที่มา : https://www.thaigov.go.th/news/contents/details/76732