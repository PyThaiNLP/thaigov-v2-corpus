รัฐบาลไทย-ข่าวทำเนียบรัฐบาล-สธ.เตรียมปล่อยขบวนรถกู้ชีพ 29 ธ.ค.นี้ ดูแลประชาชนเดินทางช่วงเทศกาล พร้อมจัดของขวัญปีใหม่เพียบ


วันพุธที่ 27 ธันวาคม 2566
สธ.เตรียมปล่อยขบวนรถกู้ชีพ 29 ธ.ค.นี้ ดูแลประชาชนเดินทางช่วงเทศกาล พร้อมจัดของขวัญปีใหม่เพียบ
รัฐมนตรีว่าการกระทรวงสาธารณสุข เตรียมปล่อยขบวนรถกู้ชีพกู้ภัยดูแลประชาชนที่จะเดินทางช่วงเทศกาลปีใหม่ วันที่ 29 ธันวาคมนี้ พร้อมแจกยาดมสมุนไทั้งพาหมอไปหาประชาชน ตรวจคัดกรองรักษาโรคถึงที่ ลุยฉีดวัคซี
รัฐมนตรีว่าการกระทรวงสาธารณสุข เตรียมปล่อยขบวนรถกู้ชีพกู้ภัยดูแลประชาชนที่จะเดินทางช่วงเทศกาลปีใหม่ วันที่ 29 ธันวาคมนี้ พร้อมแจกยาดมสมุนไพรกว่า 3 แสนชิ้นที่ด่านพักรถ และจัดของขวัญปีใหม่เพียบ ทั้งพาหมอไปหาประชาชน ตรวจคัดกรองรักษาโรคถึงที่ ลุยฉีดวัคซีนเอชพีวีต่อเนื่อง เพิ่มสิทธิรักษามะเร็ง 3 รายการ
วันนี้ (27 ธันวาคม 2566) นพ.ชลน่าน ศรีแก้ว รัฐมนตรีว่าการกระทรวงสาธารณสุข กล่าวถึงการดูแลประชาชนที่เดินทางช่วงเทศกาลปีใหม่ ว่า ขอย้ำเตือนเรื่อง “ขับไม่ดื่ม ดื่มไม่ขับ” (Drink Don't Drive) โดยหน่วยงานของกระทรวงสาธารณสุขจะจัดบุคลากรทางการแพทย์และสาธารณสุข รวมถึง อสม. ไปช่วยดูแลประชาชนตามด่านตรวจตลอดเส้นทาง นอกจากนี้ ยังให้ความสำคัญกับทีมกู้ชีพกู้ภัยที่จะเข้าไปช่วยเหลือประชาชนอย่างทันท่วงทีในกรณีหากมีอุบัติเหตุเกิดขึ้น โดยจะมีการปล่อยขบวนรถทีมกู้ชีพกู้ภัยในวันที่ 29 ธันวาคมนี้ เวลา 08.00 น. บริเวณหน้าเสาธง กระทรวงสาธารณสุข เพื่อแสดงถึงความพร้อมในการดูแลชีวิตและความปลอดภัยให้แก่ประชาชนที่จะเดินทางในช่วงเทศกาลปีใหม่นี้
ด้าน นางสาวตรีชฎา ศรีธาดา โฆษกกระทรวงสาธารณสุข ฝ่ายการเมือง กล่าวว่า กระทรวงสาธารณสุขยังได้จัดเตรียมของขวัญปีใหม่ให้แก่ประชาชนจำนวนมาก ได้แก่ 1.พาหมอไปหาประชาชน ซึ่งเป็นบริการที่ออกไปให้บริการประชาชนถึงที่ในพื้นที่ต่างๆ ทั้งการคัดกรองมะเร็งตับ มะเร็งท่อน้ำดี มะเร็งปากมดลูก มะเร็งเต้านม และมะเร็งลำไส้ใหญ่/ไส้ตรง เพื่อลดการเสียชีวิต คัดกรองสายตาเด็ก ผ่าตัดต้อกระจกในผู้สูงอายุ ขูดหินปูน อุดฟัน ถอนฟัน ผ่าตัดนิ้วล็อก และทำขาเทียม 2.การฉีดวัคซีนเอชพีวีป้องกันหญิงไทยจากมะเร็งปากมดลูก ซึ่งฉีดไปแล้วกว่า 1.4 ล้านโดส และจะยังให้บริการต่อเนื่อง โดยในเดือนมกราคมฉีดอีก 1.6 ล้านโดส 3.เพิ่มสิทธิรักษามะเร็งในระบบหลักประกันสุขภาพแห่งชาติทั้งการใช้รังสีโปรตอนที่เป็นเทคโนโลยีขั้นสูงในการรักษาเด็กที่เป็นมะเร็งสมอง ซึ่งไม่ทำอันตรายต่อเนื้อเยื่อปกติรอบก้อนมะเร็ง, การฝังแร่เฉพาะที่สำหรับผู้ป่วยเนื้องอกในตา และใช้หุ่นยนต์ผ่าตัดรักษามะเร็ง 3 รายการ คือ มะเร็งต่อมลูกหมาก มะเร็งลำไส้ใหญ่/ลำไส้ตรง และมะเร็งตับ ตับอ่อนและท่อน้ำดี ซึ่งเดิมไม่สามารถเบิกจ่ายได้
และ 4.Drink Don't Drive ซึ่งจากข้อมูลย้อนหลัง 3 ปี พบว่าช่วง 7 วันอันตราย มีผู้บาดเจ็บและเสียชีวิตจำนวนมาก จึงจัดทำยาดมเบญจชื่นจิต โดยกรมการแพทย์แผนไทยและการแพทย์ทางเลือก ซึ่งมีส่วนผสมจากสมุนไพรทั้งมะลิ พิกุล บุนนาค สารภี บัวหลวง เปลือกส้มโอ น้ำมันกุหลาบ แจกที่ด่านพักรถต่างๆ จำนวน 3 แสนชิ้น รวมทั้งยาแก้ไอมะขามป้อม ยาหอม ยาลม เป็นต้น ทั้งนี้ หากมีอาการง่วงนอนขับรถต่อไม่ไหว ขอให้จอดพักที่ด่านตรวจซึ่งกระทรวงสาธารณสุขร่วมออกให้บริการตลอด 24 ชั่วโมง เพื่อลดอันตรายในการเดินทาง
********************************************* 27 ธันวาคม 2566

ที่มา : https://www.thaigov.go.th/news/contents/details/76719