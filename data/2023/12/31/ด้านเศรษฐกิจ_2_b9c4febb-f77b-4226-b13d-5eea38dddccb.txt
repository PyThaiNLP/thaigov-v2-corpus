รัฐบาลไทย-ข่าวทำเนียบรัฐบาล-“สุริยะ” สั่งหน่วยงาน “คมนาคม” เตรียมความพร้อมรองรับประชาชนเดินทางกลับจากภูมิลำเนาเทศกาลปีใหม่ 2567 คาดเริ่มทยอยเดินทาง 1 - 3 ม.ค. นี้


วันอาทิตย์ที่ 31 ธันวาคม 2566
“สุริยะ” สั่งหน่วยงาน “คมนาคม” เตรียมความพร้อมรองรับประชาชนเดินทางกลับจากภูมิลำเนาเทศกาลปีใหม่ 2567 คาดเริ่มทยอยเดินทาง 1 - 3 ม.ค. นี้
....
นายสุริยะ  จึงรุ่งเรืองกิจ รัฐมนตรีว่าการกระทรวงคมนาคม เปิดเผยว่า กระทรวงคมนาคมได้เตรียมความพร้อมอำนวยความสะดวกปลอดภัย รองรับการเดินทางของประชาชนกลับจากภูมิลำเนาช่วงเทศกาลปีใหม่ 2567 ซึ่งคาดการณ์ว่า ประชาชนจะเริ่มทยอยเดินทางขากลับในระหว่างวันที่ 1 - 3 มกราคม 2567 โดยได้สั่งการให้หน่วยงานในสังกัด พร้อมอำนวยความสะดวกและดูแลความปลอดภัยในการเดินทางให้กับประชาชนอย่างเต็มที่
ทั้งนี้ ได้กำชับให้บริษัท ขนส่ง จำกัด (บขส.) และการรถไฟแห่งประเทศไทย (รฟท.) จัดเตรียมยานพาหนะขนส่งสาธารณะให้สามารถรองรับผู้โดยสารให้เพียงพอ และต้องไม่ให้มีผู้โดยสารตกค้างที่สถานีโดยเด็ดขาด นอกจากนี้ ยังได้สั่งการให้บริษัท ท่าอากาศยานไทย จำกัด (มหาชน) หรือ ทอท. และกรมท่าอากาศยาน (ทย.) เตรียมความพร้อมสิ่งอำนวยความสะดวกและสาธารณูปโภค รวมถึงจุดนั่งพักคอยบริเวณสนามบิน เพื่อรองรับการเดินทางของผู้โดยสารให้เพียงพอ
อย่างไรก็ตาม กระทรวงคมนาคมในฐานะหน่วยงานที่กำกับดูแลระบบคมนาคมขนส่ง ได้ตระหนักถึงความสะดวกปลอดภัยของพี่น้องประชาชนในช่วงเทศกาลปีใหม่ 2567 และขอส่งความห่วงใย ความปรารถนาดีให้ทุกท่านเดินทางปลอดภัยโดยสวัสดิภาพในทุกการเดินทางและทุกเส้นทาง ทั้งนี้ ประชาชนผู้ใช้ทางสามารถติดตามการจราจร แจ้งเหตุ และติดต่อสอบถามข้อมูลเพิ่มเติมได้ที่ บริการสายด่วนของหน่วยงานในสังกัดกระทรวงคมนาคม ดังนี้ ศูนย์ปลอดภัยคมนาคม 1356 กรมการขนส่งทางบก 1584 กรมทางหลวง 1586 กรมทางหลวงชนบท 1146 การทางพิเศษแห่งประเทศไทย 1543 และกรมเจ้าท่า 1199

ที่มา : https://www.thaigov.go.th/news/contents/details/76831