รัฐบาลไทย-ข่าวทำเนียบรัฐบาล-“รองนายกฯสมศักดิ์” เปิดบ้านสุโขทัย อวยพรปีใหม่ข้าราชการ ขอให้เดินหน้าช่วยเหลือประชาชนเต็มที่ ชี้ ปี 2567 เป็นปีที่ดี มั่นใจ ทุกอย่างกำลังดีขึ้น 


วันอาทิตย์ที่ 31 ธันวาคม 2566
31/12/2566
พิมพ์
“รองนายกฯสมศักดิ์” เปิดบ้านสุโขทัย อวยพรปีใหม่ข้าราชการ ขอให้เดินหน้าช่วยเหลือประชาชนเต็มที่ ชี้ ปี 2567 เป็นปีที่ดี มั่นใจ ทุกอย่างกำลังดีขึ้น
“รองนายกฯสมศักดิ์” เปิดบ้านสุโขทัย อวยพรปีใหม่ข้าราชการ ขอให้เดินหน้าช่วยเหลือประชาชนเต็มที่ ชี้ ปี 2567 เป็นปีที่ดี มั่นใจ ทุกอย่างกำลังดีขึ้น ย้ำ รัฐบาล ให้ความสำคัญกับคุณภาพชีวิตความเป็นอยู่ของประชาชน
วันที่ 31 ธันวาคม 2566 นายสมศักดิ์ เทพสุทิน รองนายกรัฐมนตรี ได้ต้อนรับ หัวหน้าส่วนราชการจังหวัดสุโขทัย นำโดย นายสุชาติ ทีคะสุข ผู้ว่าราชการจังหวัดสุโขทัย นายมนู พุกประเสริฐ นายก อบจ.สุโขทัย สมาชิกวุฒิสภา และสมาชิกสภาผู้แทนราษฎรจังหวัดสุโขทัย เพื่อเข้าสวัสดี เนื่องในโอกาสวันขึ้นปีใหม่ 2567 ที่จังหวัดสุโขทัย
โดยนายสุชาติ กล่าวว่า เนื่องในโอกาสวันขึ้นปีใหม่ ตนในฐานะผู้ว่าราชการจังหวัดสุโขทัย ได้นำหัวหน้าส่วนราชการ และหน่วยงานต่างๆในจังหวัดสุโขทัย มาสวัสดีปีใหม่ และขอพรจากนายสมศักดิ์ ที่เป็นที่เคารพรักของชาวสุโขทัย ซึ่งถือเป็นผู้ใหญ่ของจังหวัดสุโขทัย โดยตนมีความเคารพรักมาโดยตลอด ตั้งแต่มารับตำแหน่งที่จังหวัดสุโขทัย ปี 2552 ซึ่งได้มีโอกาสร่วมทำงาน และได้รับคำแนะนำในเรื่องการดูแลคุณภาพชีวิตของพี่น้องประชาชนมาโดยตลอด ซึ่งปัจจุบันนายสมศักดิ์ ก็ยังเน้นย้ำ ในการให้ความสำคัญกับเรื่องคุณภาพชีวิตความเป็นอยู่ของพี่น้องประชาชนอย่างต่อเนื่อง
ขณะที่ นายสมศักดิ์ กล่าวว่า ขอสวัสดีปีใหม่ 2567 ข้าราชการทุกท่าน โดยในปีใหม่นี้ ถือเป็นปีที่ดีที่สุด เพราะหากเปรีบเทียบกับ 2-3 ปีที่ผ่านมา จะพบว่า ประเทศไทย ต้องเผชิญกับปัญหาโรคระบาด ที่ส่งผลให้พี่น้องประชาชน ต้องบาดเจ็บและเสียชีวิตไปจำนวนมาก แต่ปีนี้ ตนมองว่า ทุกอย่างกำลังจะเริ่มดีขึ้น โดยยืนยันว่า รัฐบาลให้ความสำคัญกับคุณภาพชีวิตของประชาชน ซึ่งในโอกาสวันขึ้นปีใหม่ ตนยินดีเปิดบ้านพูดคุยหารือในทุกเรื่อง เพื่อทำให้การขับเคลื่อนช่วยเหลือพี่น้องประชาชน เดินหน้าได้มากที่สุด โดยตนยินดีรับฟังทุกภาคส่วน ซึ่งขอให้สบายใจกับการอยู่ร่วมกันในจังหวัดสุโขทัย เพราะการทำงานร่วมกัน ตนไม่มีทิฐิใดๆทั้งสิ้น โดยมีแต่อยากให้บ้านเมืองเดินไปข้างหน้าได้อย่างมีความสุขเท่านั้น
“ในโอกาสสำคัญนี้ ผมขออำนาจสิ่งศักดิ์สิทธิ์ทั้งหลายในจังหวัดสุโขทัย ได้โปรดดลบันดาลให้พวกเรามีความสุข ขออำนาจบารมีแห่งองค์พระบาทสมเด็จพระเจ้าอยู่หัว สมเด็จพระนางเจ้าพระบรมราชินี ได้ปกป้องคุ้มครองพี่น้องข้าราชการ และนักการเมืองทุกคน ให้มีความสุข โดยขอให้แก้ไขสิ่งที่เป็นอุปสรรคขวากหนาม ได้อย่างปลอดโปร่ง และเป็นปีทองของพวกเราชาวสุโขทัยทุกคน ซึ่งขอให้มีความสุข และเดินหน้าช่วยเหลือพี่น้องประชาชนอย่างเต็มที่ ขอให้โชคดี สวัสดีปีใหม่ 2567“ รองนายกรัฐมนตรี กล่าว

ที่มา : https://www.thaigov.go.th/news/contents/details/76838