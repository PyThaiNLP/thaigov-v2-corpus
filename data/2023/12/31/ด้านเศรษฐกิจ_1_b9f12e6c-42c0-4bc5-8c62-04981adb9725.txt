รัฐบาลไทย-ข่าวทำเนียบรัฐบาล-“สุริยะ” รับทราบปัญหาในการอำนวยความสะดวกผู้โดยสารบริเวณ “สถานีขนส่งผู้โดยสารหมอชิต 2” สั่ง บขส. เร่งแก้ไขทุกปัญหาโดยด่วน 


วันเสาร์ที่ 30 ธันวาคม 2566
“สุริยะ” รับทราบปัญหาในการอำนวยความสะดวกผู้โดยสารบริเวณ “สถานีขนส่งผู้โดยสารหมอชิต 2” สั่ง บขส. เร่งแก้ไขทุกปัญหาโดยด่วน
...
นายสุริยะ จึงรุ่งเรืองกิจ รัฐมนตรีว่าการกระทรวงคมนาคม เปิดเผยว่า จากกรณี สส. พรรคก้าวไกล ได้นำเสนอปัญหาของสถานีขนส่งผู้โดยสารกรุงเทพ (จตุจักร) หรือหมอชิต 2 เช่น สภาพแวดล้อมบริเวณสถานี สิ่งอำนวยความสะดวกต่าง ๆ ที่ใช้การไม่ได้ หรือชำรุด รวมทั้งไฟส่องสว่างบางจุดในหมอชิต 2    ที่มีความสว่างไม่เพียงพอ ห้องให้นมบุตร เป็นต้นนั้น ทั้งนี้ จากการรายงานถึงปัญหาที่เกิดขึ้นดังกล่าว ยอมรับและพบว่าในช่วงรัฐบาลยุคที่ผ่านมา ไม่ได้มีการทะนุบำรุงและฟื้นฟู หรือแก้ไขแต่อย่างใด
ทั้งนี้ รัฐบาลยุคของนายเศรษฐา ทวีสิน นายกรัฐมนตรี โดยกระทรวงคมนาคม และหน่วยงานที่เกี่ยวข้อง ได้รับทราบถึงปัญหาทั้งหมดแล้ว และอยู่ระหว่างการจัดทำแผนการดำเนินการแก้ปัญหาดังกล่าวอย่างเร่งด่วน ซึ่งล่าสุดได้สั่งการให้บริษัท ขนส่ง จำกัด ( บขส.) และทุกหน่วยงานที่เกี่ยวข้อง ลงพื้นที่แก้ไข    โดยด่วนในทุกปัญหาที่เกิดขึ้น เพื่ออำนวยความสะดวกให้กับพี่น้องประชาชนทุกคน พร้อมเน้นย้ำถึงนโยบาย  ในการเชื่อมต่อและบูรณาการระบบการขนส่งผู้โดยสารขาเข้า โดยมีจุดแวะส่งที่สถานีกลางกรุงเทพอภิวัฒน์ ขณะที่การปราบปรามผู้มีอิทธิพล วินแท็กซี่ และรถจักรยานยนต์เถื่อนนั้น ตนได้สั่งการให้ดำเนินการแล้ว     หากพบผู้กระทำความผิด หรือผู้บุกรุก ให้ดำเนินคดีตามกฎหมายอาญาอย่างเข้มงวด
นายสุริยะ กล่าวย้ำและยืนยันว่า จะดำเนินการทุกกรณีที่เกิดขึ้นโดยเร่งด่วน เพื่อให้เกิดประโยชน์สูงสุดกับประชาชนสามารถเดินทางสัญจรได้อย่างสะดวก ปลอดภัย ในระดับสูงสุด ส่วนในช่วงเทศกาลปีใหม่ 2567 นี้ กำชับให้ทุกหน่วยงานตรวจสอบเรื่องความปลอดภัยอย่างเต็มที่ อาทิ การเสพยาเสพติด การเป่าวัดระดับแอลกอฮอล์ รวมถึงช่วงที่คนขับมีอาการป่วยจะกินยาก่อนปฏิบัติงานทำให้เกิดอาการง่วงซึม เป็นเหตุให้เกิดอุบัติเหตุ จึงเพิ่มการตรวจวัดอุณหภูมิร่างกายผู้ขับขี่ด้วย

ที่มา : https://www.thaigov.go.th/news/contents/details/76830