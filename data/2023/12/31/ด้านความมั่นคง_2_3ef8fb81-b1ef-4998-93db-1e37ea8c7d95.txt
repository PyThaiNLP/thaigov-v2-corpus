รัฐบาลไทย-ข่าวทำเนียบรัฐบาล-ปลัดกระทรวงมหาดไทยเป็นประธานในพิธีอัญเชิญพระพุทธรูปศักดิ์สิทธิ์จาก 9 วัด และพิธีตักบาตรดอกไม้ ประจำปี 2567 ชื่นชมเทศบาลนครเชียงราย จัดงานอันยิ่งใหญ่เพื่อกระตุ้นหนุนเสริมเศรษฐกิจ


วันอาทิตย์ที่ 31 ธันวาคม 2566
31/12/2566
พิมพ์
ปลัดกระทรวงมหาดไทยเป็นประธานในพิธีอัญเชิญพระพุทธรูปศักดิ์สิทธิ์จาก 9 วัด และพิธีตักบาตรดอกไม้ ประจำปี 2567 ชื่นชมเทศบาลนครเชียงราย จัดงานอันยิ่งใหญ่เพื่อกระตุ้นหนุนเสริมเศรษฐกิจ
ปมท. เป็นประธานในพิธีอัญเชิญพระพุทธรูปศักดิ์สิทธิ์จาก 9 วัด และพิธีตักบาตรดอกไม้ ประจำปี 2567 ชื่นชมเทศบาลนครเชียงราย จัดงานยิ่งใหญ่เพื่อกระตุ้นหนุนเสริมเศรษฐกิจด้วย Soft Power ยังผลให้พี่น้องประชาชนมีความเป็นสิริมงคล มีคุณภาพชีวิตที่ดีอย่างยั่งยืน
เมื่อวันที่ 29 ธ.ค. 66 เวลา 15.39 น. ณ มณฑลพิธีสวนตุงและโคมนครเชียงราย อำเภอเมืองเชียงราย จังหวัดเชียงราย นายสุทธิพงษ์ จุลเจริญ ปลัดกระทรวงมหาดไทย เป็นประธานในพิธีอัญเชิญพระพุทธรูปศักดิ์สิทธิ์จาก 9 วัด และพิธีตักบาตรดอกไม้ ประจำปี 2567 โดยมี นายวุฒิพันธุ์ วิชัยรัตน์ สมาชิกวุฒิสภา นายพุฒิพงศ์ ศิริมาตย์ ผู้ว่าราชการจังหวัดเชียงราย นางสุภาพรรณ หมั่นเจริญ นายประเสริฐ จิตต์พลีชีพ นางอุบลรัตน์ พ่วงภิญโญ ว่าที่ร้อยตรี ศราวุธ จันทวงศ์ รองผู้ว่าราชการจังหวัดเชียงราย นายวันชัย จงสุทธานามณี นายกเทศมนตรีนครเชียงราย นางรัตนา จงสุทธานามณี ที่ปรึกษารองนายกรัฐมนตรี ร้อยตำรวจเอก ธนรัช จงสุทธานามณี เลขานุการรัฐมนตรีว่าการกระทรวงการต่างประเทศ นายประสพโชค อยู่สำราญ ที่ปรึกษาปลัดกระทรวงมหาดไทย ดร.ยงยุทธ สุวรรณบุตร คณะทำงานรัฐมนตรีว่าการกระทรวงทรัพยากรธรรมชาติและสิ่งแวดล้อม ข้าราชการ พนักงาน เจ้าหน้าที่ ประชาชน และนักท่องเที่ยว ร่วมในพิธีกว่า 1,000 คน โดยได้รับเมตตาจาก พระพุทธิญาณมุนี เจ้าคณะจังหวัดเชียงราย พระไพศาลประชาทร วิ. วัดห้วยปลากั้ง พระภาวนารัตนญาณ วิ. วัดแสงแก้วโพธิญาณ พระสังฆาธิการ และพระเถรานุเถระ สามเณร รวม 76 รูป ประกอบพิธีและรับบิณฑบาต
โอกาสนี้ นายสุทธิพงษ์ จุลเจริญ ปลัดกระทรวงมหาดไทย รับชมการแสดงจากชุมชนทั้ง 4 เขต และการแสดงของนักศึกษาจากมหาวิทยาลัยวัยที่สามนครเชียงราย การแสดงจากโรงเรียนเทศบาล 5 เด่นห้า โรงเรียนเทศบาล 6 นครเชียงราย แล้วเป็นประธานจุดธูปเทียนบูชาพระรัตนตรัย อาราธนาศีล ประธานสงฆ์ให้ศีล อาราธนาพระปริตร พระสงฆ์เจริญพระพุทธมนต์ แล้วกล่าวคำถวายดอกไม้ พระสงฆ์ทั้งนั้นอนุโมทนาให้พร จบแล้ว นายสุทธิพงษ์ จุลเจริญ ปลัดกระทรวงมหาดไทย ประธานในพิธี ถวายเครื่องบูชาพระพุทธรูปศักดิ์สิทธิ์ที่ประดิษฐานบนราชรถศิลปะล้านนา คันที่ 1 ราชรถศิลปะลำพูน ประดิษฐานพระพุทธรูปปวริศชุติกาญจน์ วัดดอยพระบาท ซึ่งเป็นพระพุทธปฏิมาที่อดีตเจ้าอาวาสวัดเจ็ดยอด และชาวบ้านได้ร่วมแรงร่วมใจพัฒนาปรับปรุงภูมิทัศน์เจดีย์ร้างวัดเจ็ดยอด ได้พบเจอพระพุทธรูปองค์นี้โดยบังเอิญ ต่อมาท่านอดีตเจ้าอาวาสวัดเจ็ดยอดได้มารักษาการเจ้าอาวาสวัดดอยพระบาท จึงได้เชิญมาเก็บรักษาไว้ที่วัดดอยพระบาท โดยพระพุทธรูปองค์นี้ได้แสดงพุทธบารมีปาฏิหาริย์ให้พุทธศาสนิกที่มาสักการะได้ประสบความสำเร็จสมปรารถนา มาโดยตลอด คำนวณอายุขององค์พระพุทธรูปโบราณได้ ประมาณ 700 – 1,300 ปี และประชาชนได้ขนานนามพระพุทธรูปที่ค้นพบว่า “พระพุทธรูปปวริศชุติกาญจน์ ” มาจนถึงทุกวันนี้
จากนั้น ผู้ร่วมพิธีถวายเครื่องบูชาพระพุทธรูปศักดิ์สิทธิ์ที่ประดิษฐานบนราชรถตามลำดับ ได้แก่ ราชรถศิลปะแม่ฮ่องสอน ประดิษฐานพระพุทธรูปศรีเกิดมิ่งมงคล วัดศรีเกิด ราชรถศิลปะพะเยา ประดิษฐานพระสิงห์สามบัวเล็บช้าง วัดเชตะวัน (พระนอน) ราชรถศิลปะเชียงใหม่ ประดิษฐานพระพุทธรูปสิริมิ่งมงคลสิงห์สาม วัดศรีบุญเรือง ราชรถศิลปะเชียงแสน ประดิษฐานหลวงพ่อเพชรวัดมิ่งเมือง ราชรถศิลปะแพร่ ประดิษฐานพระหยกเชียงราย วัดพระแก้ว พระอารามหลวง ราชรถศิลปะน่าน ประดิษฐานพระพุทธรูปปาฏิหาริย์มงคล วัดฝั่งหมิ่น ราชรถศิลปะเชียงราย ประดิษฐานพระพุทธมังรายมหาบารมี วัดดอยงำเมือง ราชรถศิลปะลำปาง ประดิษฐาน พระสิงห์สำเภา วัดพระสิงห์ พระอารามหลวง และร่วมตักบาตรดอกไม้ พระภิกษุ สามเณร จำนวน 76 รูป เป็นอันเสร็จพิธี
นายสุทธิพงษ์ จุลเจริญ ปลัดกระทรวงมหาดไทย กล่าวว่า นับเป็นมิ่งมงคลยิ่งแก่พวกเราทุกคนที่ได้มีโอกาสบูชาสักการะพระพุทธรูปที่แวดเวียงเจียงฮายอันศักดิ์สิทธิ์ทั้ง 9 องค์ และได้ร่วมกันนมัสการขอพรจากพระเกจิอาจารย์ของจังหวัดเชียงราย ซึ่งทุกรูปได้อธิษฐานจิตให้พวกเราทุกคนได้มีความสุข ได้ทำให้พวกเราร่วมทำบุญอุทิศส่วนบุญส่วนกุศล และเพื่อความเป็นสิริมงคลของพวกเรามาโดยตลอด
"สิ่งที่ประทับใจเป็นอย่างยิ่ง คือ สถานที่แห่งนี้เป็นสถานที่จัดงาน "เชียงรายดอกไม้งาม ปีที่ 20" ที่เต็มไปด้วยดอกไม้นานาพันธุ์อันสวยงามควบคู่กับการจัดงานพิธีอัญเชิญพระพุทธรูปศักดิ์สิทธิ์จาก 9 วัด และพิธีตักบาตรดอกไม้ ต่อเนื่องเป็นระยะเวลายาวนาน โดยมี นายวันชัย จงสุทธานามณี นายกเทศมนตรีนครเชียงราย นางรัตนา จงสุทธานามณี ที่ปรึกษารองนายกรัฐมนตรี เป็นผู้นำการสร้างสรรค์สิ่งที่ดีงามเหล่านี้ ก่อเกิดเป็น Soft Power ช่วยสร้างงาน สร้างคุณภาพชีวิตให้กับคนเชียงราย โดยในส่วนของงานเชียงรายดอกไม้งามนั้น ได้หนุนเสริมให้ชาวบ้านได้มีโอกาสเป็นคู่ค้า โดยการนำเมล็ดพันธุ์ต้นอ่อนมาเพาะเลี้ยงตามระยะเวลาที่กำหนด แล้วบานในช่วงเวลาปลายปีเช่นนี้มาตกแต่ง เพิ่มพูนจาก Soft Power ดั้งเดิมที่สำคัญของชาวจังหวัดเชียงรายที่ดีอยู่แล้ว คือ เรื่องธรรมชาติ ศิลปะ วัฒนธรรม อันสวยสดงดงาม และสภาพอากาศที่ดี อันจะทำให้เชียงรายมีจุดแข็งเพิ่มมากขึ้น ซึ่งถือเป็นหนึ่งในตัวอย่าง Soft Power ที่สำคัญของกระทรวงมหาดไทยอีกตัวอย่างหนึ่ง โดยในการประชุมงานมหาสงกรานต์เมื่อช่วงสัปดาห์ที่ผ่านมา กระทรวงมหาดไทยได้นำเสนอแนวทางการเสริมสร้างความเข้มแข็งทางเศรษฐกิจและการท่องเที่ยวด้วย Soft Power ที่มีอยู่ในทุกจังหวัดทั่วประเทศต่อคณะกรรมการพัฒนาซอฟต์พาวเวอร์แห่งชาติ ซึ่งมีคุณแพทองธาร ชินวัตร เป็นประธาน เพื่อต่อยอดสิ่งที่รัฐบาลเห็นความสำคัญ อาทิ เรื่องงบประมาณ เรื่องการประชาสัมพันธ์กิจกรรมของแต่ละจังหวัดไปทั่วโลก ซึ่งคณะกรรมการฯ ก็ได้รับแนวทางที่กระทรวงมหาดไทยเสนอไปพัฒนากิจกรรมต่าง ๆ เพื่อช่วยเสริมให้งานกิจกรรมประเพณีวัฒนธรรมของทุกจังหวัดมีความยิ่งใหญ่ขึ้นต่อไป" นายสุทธิพงษ์ฯ กล่าวเน้นย้ำ
นายสุทธิพงษ์ จุลเจริญ ปลัดกระทรวงมหาดไทย กล่าวเพิ่มเติมว่า ขอชื่นชมการขับเคลื่อนงานของเทศบาลนครเชียงรายที่ไม่ละเลยในการสร้างความสุขและความเป็นสิริมงคลให้กับพี่น้องประชาชน สมดังพระราชปณิธานของพระบาทสมเด็จพระเจ้าอยู่หัวที่ทรงปรารถนาทำให้ "ประเทศชาติมั่นคง ประชาชนมีความสุข แก้ไขในสิ่งผิด สืบสานในพระราชปณิธาน ภายใต้ปรัชญาของเศรษฐกิจพอเพียง" ด้วยการปรับปรุงแก้ไขงานให้มีความสมบูรณ์ขึ้นในทุกปี เพื่อที่จะทำให้พี่น้องประชาชนชาวจังหวัดเชียงรายได้มีงาน มีอาชีพ มีรายได้ที่มั่นคง ยังผลให้มีคุณภาพชีวิตที่ดีอย่างยั่งยืน
"เนื่องในโอกาสเทศกาลปีใหม่ 2567 ในนามชาวมหาดไทย ขอถือโอกาสนี้อัญเชิญคุณพระศรีรัตนตรัยและอำนาจอันศักดิ์สิทธิ์ของพระเกจิอาจารย์ที่มีเจ้าคณะจังหวัดเชียงรายเป็นองค์ประธาน ตลอดจนพระพุทธรูปอันศักดิ์สิทธิ์ที่แวดเวียงเจียงฮายทั้ง 9 องค์ อีกทั้งเดชะพระบารมีแห่งองค์พระบาทสมเด็จพระเจ้าอยู่หัว สมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง สมเด็จพระนางเจ้าฯ พระบรมราชินี สมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี และพระบรมวงศานุวงศ์ทุกพระองค์ ได้โปรดอภิบาลบันดาลดลให้พี่น้องประชาชนชาวจังหวัดเชียงรายได้มีแต่ความสุขความเจริญ มีแต่ความเป็นสิริมงคล มีสุขภาพร่างกายที่สมบูรณ์แข็งแรง มีคุณภาพชีวิตที่ดีอย่างยั่งยืนตลอดไป" นายสุทธิพงษ์ฯ กล่าวในช่วงท้าย
#WorldSoilDay #วันดินโลก #UN #FAO #GlobalSoilPartnership #MOI
#กระทรวงมหาดไทย #บำบัดทุกข์บำรุงสุข #SoilandWaterasourceoflife
#SustainableSoilandWaterforbetterlife #ดินดีน้ำดีชีวีมีสุขอย่างยั่งยืน
#SDGsforAll #ChangeforGood

ที่มา : https://www.thaigov.go.th/news/contents/details/76843