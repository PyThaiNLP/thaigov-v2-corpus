รัฐบาลไทย-ข่าวทำเนียบรัฐบาล-โฆษกรัฐบาลเผยนายกฯ ห่วงประชาชนเคาท์ดาวน์ปีใหม่ 2567 เตือนหลีกเลี่ยงสถานที่แออัด ให้ปฏิบัติตามคำแนะนำของเจ้าหน้าที่-มาตรการรักษาความปลอดภัยของสถานที่ เพื่อเฉลิมฉลองเทศกาลปีใหม่


วันอาทิตย์ที่ 31 ธันวาคม 2566
31/12/2566
พิมพ์
โฆษกรัฐบาลเผยนายกฯ ห่วงประชาชนเคาท์ดาวน์ปีใหม่ 2567 เตือนหลีกเลี่ยงสถานที่แออัด ให้ปฏิบัติตามคำแนะนำของเจ้าหน้าที่-มาตรการรักษาความปลอดภัยของสถานที่ เพื่อเฉลิมฉลองเทศกาลปีใหม่
โฆษกรัฐบาลเผยนายกฯ ห่วงประชาชนเคาท์ดาวน์ปีใหม่ 2567 เตือนหลีกเลี่ยงสถานที่แออัด ให้ปฏิบัติตามคำแนะนำของเจ้าหน้าที่-มาตรการรักษาความปลอดภัยของสถานที่ เพื่อเฉลิมฉลองเทศกาลปีใหม่อย่างปลอดภัยและมีความสุข
วันที่ 31 ธันวาคม 2566 นายสัตวแพทย์ชัย วัชรงค์ โฆษกประจำสำนักนายกรัฐมนตรี เปิดเผยว่า นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง เป็นห่วงประชาชนคนไทยที่ออกมาเฉลิมฉลองเคาท์ดาวน์เทศกาลปีใหม่ 2567 พร้อมเตือนให้หลีกเลี่ยงสถานที่แออัด โดยเฉพาะในคืนวันนี้ (31 ธ.ค. 66) เป็นวันส่งท้ายปีเก่าต้อนรับปีใหม่ ที่สถานที่ต่าง ๆ และสถานบันเทิงทั่วประเทศต่างจัดงานเฉลิมฉลองเคาท์ดาวน์ปีใหม่ 2567 ซึ่งหน่วยงานฝ่ายปกครอง ตำรวจ และทุกภาคส่วนที่เกี่ยวข้อง ได้เตรียมพร้อมมาตรการรักษาความปลอดภัยให้กับประชาชนและนักท่องเที่ยว เพื่อให้การเฉลิมฉลองเป็นไปอย่างเรียบร้อยและปลอดภัย
โฆษกประจำสำนักนายกรัฐมนตรีกล่าวว่า ค่ำวันนี้เป็นคืนเคาท์ดาวน์ที่ประชาชนจำนวนมากจะออกมาเฉลิมฉลองตามสถานที่ต่าง ๆ ทั่วประเทศ จึงย้ำขอความร่วมมือมายังสถานประกอบการ สถานบันเทิง ผู้จัดงานและเจ้าของพื้นที่จัดงาน ได้ตรวจสอบความปลอดภัยทางกายภาพ หากพบจุดเสี่ยงอันตรายหรืออุปกรณ์ที่ชำรุดเสียหายให้ดำเนินการแก้ไขให้มีความปลอดภัย ทั้งระบบป้องกันอัคคีภัยให้อยู่ในสภาพพร้อมใช้งาน ประตูทางเข้า-ออก ถังดับเพลิง ระบบสัญญาณเตือนภัย ระบบไฟฟ้าสำรอง ป้ายบอกเส้นทางหนีไฟต้องติดตั้งอยู่ในตำแหน่งที่มองเห็นได้ชัดเจน ไม่มีสิ่งกีดขวางตลอดเส้นทาง และสามารถเปิดออกสู่ภายนอกได้อย่างทันที กำหนดเส้นทางเข้า-ออกที่ชัดเจน จำกัดจำนวนคนภายในงานให้สอดคล้องกับขนาดและสภาพพื้นที่จัดงาน เพื่อป้องกันความหนาแน่นแออัด และต้องประชาสัมพันธ์ให้ผู้ใช้บริการทราบขั้นตอนการปฏิบัติเมื่อต้องอพยพผู้ใช้บริการกรณีเกิดสถานการณ์ฉุกเฉินด้วย
“ในส่วนของประชาชนที่ออกมาเฉลิมฉลองเคาท์ดาวน์ ขอให้วางแผนการเดินทางล่วงหน้า เพื่อให้รู้ว่าจะเดินทางไปอยู่ตรงไหน หากเป็นสถานที่ปิด ควรดูทางออกฉุกเฉิน และควรมีเพื่อนไปด้วย หลีกเลี่ยงสถานที่แออัด เพื่อป้องกันเรื่องการถูกล้วงกระเป๋าจากมิจฉาชีพ และการไปเบียดเสียดกับคนอื่น รวมทั้งขอให้ดื่มอย่างมีสติ ดื่มไม่ขับ และปฏิบัติตามคำแนะนำของเจ้าหน้าที่ หรือมาตรการรักษาความปลอดภัยของสถานที่นั้น ๆ เพื่อให้การออกมาเฉลิมฉลองเทศกาลปีใหม่ของทุกคนเป็นไปอย่างปลอดภัยและมีความสุข ทั้งนี้ นายกรัฐมนตรีให้กำลังใจเจ้าหน้าที่ผู้ปฏิบัติงานทุกคนที่ได้สละเวลาที่ต้องอยู่กับครอบครัวมาดูแลพี่น้องประชาชนในช่วงเทศกาลปีใหม่ ที่เป็นเวลาแห่งความสุขของทุกคน ซึ่งเจ้าหน้าที่ฝ่ายปกครอง ตำรวจ ทุกภาคส่วนได้ปฏิบัติหน้าที่อย่างเต็มที่ เพื่อดูแลความปลอดภัยในชีวิตและทรัพย์สิน อำนวยความสะดวกให้พี่น้องประชาชนเที่ยวงานวันขึ้นปีใหม่ 2567 อย่างมีความสุข” นายสัตวแพทย์ชัย กล่าว

ที่มา : https://www.thaigov.go.th/news/contents/details/76839