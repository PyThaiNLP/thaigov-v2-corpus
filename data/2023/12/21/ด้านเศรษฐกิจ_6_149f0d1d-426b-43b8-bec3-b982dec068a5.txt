รัฐบาลไทย-ข่าวทำเนียบรัฐบาล-"กรมเจ้าท่า" เร่งพัฒนาประสิทธิภาพขนส่งตู้คอนเทนเนอร์ เพิ่ม !! ขีดความสามารถแข่งขันการค้าและโลจิสติกส์ของไทย


วันพฤหัสบดีที่ 21 ธันวาคม 2566
"กรมเจ้าท่า" เร่งพัฒนาประสิทธิภาพขนส่งตู้คอนเทนเนอร์ เพิ่ม !! ขีดความสามารถแข่งขันการค้าและโลจิสติกส์ของไทย
...
วันที่ 21 ธันวาคม 2566 นายกริชเพชร ชัยช่วย ผู้ตรวจราชการกระทรวงคมนาคม รักษาราชการแทนอธิบดีกรมเจ้าท่า มอบหมายให้นายสุวิทย์ ดอกคำ ผู้อำนวยการกองส่งเสริมการพาณิชยนาวี เป็นประธานเปิดการสัมมนาโครงการศึกษาพัฒนาประสิทธิภาพการขนส่งตู้คอนเทนเนอร์ เพื่อเพิ่มขีดความสามารถการแข่งขันทางการค้าและโลจิสติกส์ของไทย ครั้งที่ 1 ณ ห้องมารีน่า เบย์ 1 ชั้น 2 โรงแรมโนโวเทล มารีน่า ศรีราชา & เกาะสีชัง
โดยการจัดสัมมนาฯ ในครั้งนี้ เกิดขึ้นจากที่ผ่านมาการขนส่งทางทะเลทั่วโลกประสบปัญหาจากการแพร่ระบาดของเชื้อไวรัสโคโรนา หรือ Covid-19 ส่งผลให้เกิดการขาดแคลนตู้คอนเทนเนอร์ และเกิดความแออัดในท่าเรือทำให้เรือต้องใช้เวลาที่ท่าเรือมากขึ้น และมีผลต่อต้นทุนของสายการเดินเรือทำให้มีการปรับอัตราค่าระวางสูงขึ้น ส่งผลกระทบไปยังผู้ส่งสินค้าทางเรือและผู้นำเข้า-ส่งออกของไทย
กรมเจ้าท่า จึงได้จัดสัมมนาฯ โดยเชิญผู้แทนจากทุกภาคส่วนที่เกี่ยวข้องกับกิจการตู้คอนเทนเนอร์ ทั้งระบบการขนส่งทางน้ำ ทางบก และทางราง ในพื้นที่จังหวัดชลบุรีและพื้นที่ใกล้เคียงเข้าร่วมการสัมมนา โดยมีวัตถุประสงค์เพื่อรับฟังสภาพข้อเท็จจริง และปัญหาอุปสรรคที่เกี่ยวข้อง รวมทั้งแลกเปลี่ยนความคิดเห็นและข้อเสนอแนะในมุมมองต่างๆ จากผู้เข้าร่วมสัมมนา ซึ่งกรมเจ้าท่าจะนำข้อมูล ข้อคิดเห็นและข้อเสนอแนะที่ได้รับไปใช้ประกอบการศึกษาวิเคราะห์ในโครงการ เพื่อจัดทำข้อเสนอแนะเชิงนโยบายที่ตรงประเด็น  แนวทางการพัฒนาประสิทธิภาพการขนส่งด้วยตู้คอนเทนเนอร์ และมาตรการสำหรับรองรับสถานการณ์วิกฤตต่าง ๆ ของโลกต่อไป

ที่มา : https://www.thaigov.go.th/news/contents/details/76441