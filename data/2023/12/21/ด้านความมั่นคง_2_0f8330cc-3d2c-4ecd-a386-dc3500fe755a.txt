รัฐบาลไทย-ข่าวทำเนียบรัฐบาล-กรมการจัดหางาน ส่งเสริมผลิตภัณฑ์จากภูมิปัญญาชาวบ้าน กลุ่มผู้รับงานไปทำที่บ้าน เชียงใหม่-ลำปาง


วันพฤหัสบดีที่ 21 ธันวาคม 2566
21/12/2566
พิมพ์
กรมการจัดหางาน ส่งเสริมผลิตภัณฑ์จากภูมิปัญญาชาวบ้าน กลุ่มผู้รับงานไปทำที่บ้าน เชียงใหม่-ลำปาง
วันที่ 19 - 21 ธันวาคม 2566 นายสมชาย มรกตศรีวรรณ ผู้ตรวจราชการกระทรวงแรงงาน รักษาราชการแทนอธิบดีกรมการจัดหางาน มอบหมาย นางสาวบุณยวีร์ ไขว้พันธุ์ รองอธิบดีกรมการจัดหางาน ลงพื้นที่จังหวัดเชียงใหม่-ลำปาง
เยี่ยมเยียนกลุ่มผู้รับงานไปทำที่บ้าน ที่จดทะเบียนกับกรมการจัดหางาน จำนวน 6 กลุ่ม พร้อมให้คำแนะนำการพัฒนาศักยภาพกลุ่มผู้รับงานไปทำที่บ้าน สร้างความเข้มแข็งให้สมาชิกกลุ่มฯ
นางสาวบุณยวีร์ ไขว้พันธุ์ รองอธิบดีกรมการจัดหางาน เปิดเผยว่า กรมการจัดหางานได้ดำเนินการสนับสนุนกลุ่มผู้รับงานไปทำที่บ้านและจัดตั้งกองทุนเพื่อผู้รับงานไปทำที่บ้าน สำหรับให้ผู้รับงานไปทำที่บ้านกู้ยืมไปซื้อวัตถุดิบหรืออุปกรณ์การผลิต มาตั้งแต่ปี พ.ศ. 2545 และติดตามผลการดำเนินการอย่างใกล้ชิด โดยให้คำแนะนำที่เป็นประโยชน์เกี่ยวกับการเรียนรู้และต่อยอดผลิตภัณฑ์ การบริหารจัดการกลุ่ม การทำบัญชี การทำการตลาด รวมทั้งให้คำแนะนำวิธีการขอกู้ยืมเงินดอกเบี้ยต่ำเพื่อเป็นทุนในการเพิ่มกำลังการผลิต จากกองทุนเพื่อผู้รับงานไปทำที่บ้านด้วย ซึ่งการลงพื้นที่จังหวัดเชียงใหม่-ลำปางในครั้งนี้ มีการตรวจเยี่ยมกลุ่มฯ ที่จังหวัดเชียงใหม่ 2 กลุ่ม และ จังหวัดลำปาง 4 กลุ่ม โดยได้เข้าพบปะพูดคุยกับประธานกลุ่มฯ นางอิษดา จอมบัวคำ ผู้รับงานไปทำที่บ้าน “กลุ่มอิษดากระเป๋าผ้า”     ณ ตำบลออนใต้ อำเภอสันกำแพง จังหวัดเชียงใหม่ ซึ่งรับงานเย็บเสื้อผ้าฝ้าย และกระเป๋าผ้า และ “กลุ่มณัฐรดาผ้าฝ้ายเดินเชือก” ณ ตำบลสันกำแพง อำเภอสันกำแพง จังหวัดเชียงใหม่ ทำงานตัดเย็บเสื้อผ้าฝ้ายสำเร็จรูป เพื่อสร้างงาน สร้างอาชีพ และเพิ่มรายได้ให้แก่สมาชิกกลุ่ม จากนั้นลงพื้นที่จังหวัดลำปาง จำนวน 4 กลุ่มเยี่ยมเยียนกลุ่มผู้รับงานไปทำที่บ้าน “กลุ่มประทีปเทียนหอมบ้านทุ่งขามใต้” ณ ตำบลใหม่พัฒนา อำเภอเกาะคา จังหวัดลำปาง มีการเพิ่มอาชีพ เพิ่มรายได้ จากการทำผางประทีป และเทียนหอม จากนั้นไปที่ “กลุ่มกลางโต้งเซรามิก” กลุ่มรับงานไปทำที่บ้าน ณ ตำบลท่าผา อำเภอเกาะคา จังหวัดลำปาง ซึ่งรวมกลุ่มรับงานทำแจกัน เชิงเทียน กระถางธูป และยังรับทำสินค้าตามความต้องการลูกค้า ซึ่งเซรามิกเป็นผลิตภัณฑ์ที่มีชื่อเสียงของจังหวัดลำปาง จากนั้นเดินทางต่อไปที่ “กลุ่มเย็นกระเป๋าหนังเทียมและกระเป๋าผ้า” ณ ตำบลป่าตัน อำเภอแม่ทะ จังหวัดลำปาง ซึ่งรวมกลุ่มรับงานผลิตกระเป๋าหนัง กระเป๋าผ้าลายพื้นเมือง กระเป๋าลายนกฮูก ถุงทอง และกระเป๋าร้านทอง สร้างรายได้ให้แก่ครัวเรือน และสุดท้ายเดินทางไปที่ “กลุ่มวาดลวดลายตกแต่งครกหินครกไม้” กลุ่มผู้รับงานไปทำที่บ้าน ณ ตำบลป่าตัน อำเภอแม่ทะ จังหวัดลำปาง ซึ่งรวมกลุ่มรับงานวาดลวดลายตกแต่งครกหินและครกไม้ เพื่อสร้างงานให้สมาชิกกลุ่มมีรายได้ ทั้งนี้ หลายกลุ่มเติบโตจากการเห็นคุณค่าของภูมิปัญญาที่สืบทอดมาตั้งแต่สมัยบรรพบุรุษ และมีการนำวัสดุทางธรรมชาติที่มีอยู่ในพื้นที่ นำมาสร้างสรรค์ผลิตภัณฑ์ สร้างรายได้ให้สมาชิกในชุมชน
“มรดกศิลปะทางภาคเหนือของประเทศไทย มีเอกลักษณ์อย่างยิ่ง โดยเฉพาะงานฝีมือและหัตถกรรม (Craft) ถือเป็นผลิตภัณฑ์ที่ได้รับความนิยมจากทั้งชาวไทยและต่างชาติที่ชื่นชอบงานฝีมือจากภูมิปัญญาดั้งเดิม ทั้งนี้ หากได้รับการผสมผสานองค์ความรู้เพื่อต่อยอดชิ้นงาน สามารถเข้าถึงแหล่งเงินกู้ดอกเบี้ยต่ำจะทำให้คนในชุมชนและพื้นที่ใกล้เคียง มีช่องทางทำมาหากิน มีเงิน มีคุณภาพชีวิตที่ดียิ่งขึ้น” รองอธิบดีกรมการจัดหางาน กล่าว
สำหรับผู้ที่สนใจเลือกชมและอุดหนุนผลิตภัณฑ์ภูมิปัญญาท้องถิ่นของกลุ่มผู้รับงานไปทำที่บ้าน สามารถติดต่อได้ที่เว็บไซต์ doe.go.th/vgnew แสกน QR code : E - catalog และผู้มีความคิดสร้างสรรค์หรือสนใจรวมกลุ่มรับงานไปทำที่บ้าน สามารถยื่นคำขอจดทะเบียน ณ สำนักงานจัดหางานจังหวัด หรือสำนักงานจัดหางานกรุงเทพมหานครพื้นที่ 1-10 แห่งท้องที่ที่สถานที่กลุ่มฯ ตั้งอยู่ หรือติดต่อสอบถามได้ที่กองส่งเสริมการมีงานทำ กรมการจัดหางาน กระทรวงแรงงาน โทร. 02 245 1317

ที่มา : https://www.thaigov.go.th/news/contents/details/76432