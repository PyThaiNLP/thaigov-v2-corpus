รัฐบาลไทย-ข่าวทำเนียบรัฐบาล-สธ. จัดกิจกรรมจิตอาสาปรับภูมิทัศน์และทำความสะอาด วัดบางรักใหญ่ จ.นนทบุรี เพื่อน้อมรำลึกและถวายเป็นพระราชกุศลเนื่องในวันคล้ายวันพระบรมราชสมภพ ในหลวงรัชกาลที่ 9


วันพฤหัสบดีที่ 21 ธันวาคม 2566
สธ. จัดกิจกรรมจิตอาสาปรับภูมิทัศน์และทำความสะอาด วัดบางรักใหญ่ จ.นนทบุรี เพื่อน้อมรำลึกและถวายเป็นพระราชกุศลเนื่องในวันคล้ายวันพระบรมราชสมภพ ในหลวงรัชกาลที่ 9
ปลัดกระทรวงสาธารณสุข นำคณะผู้บริหาร เจ้าหน้าที่ อาสาสมัครสาธารณสุขประจำหมู่บ้าน และประชาชน ร่วมกิจกรรมจิตอาสาปรับปรุงภูมิทัศน์และทำความสะอาดบริเวณรอบศาสนสถาน ณ วัดบางรักใหญ่ จ.นนทบุรี
ปลัดกระทรวงสาธารณสุข นำคณะผู้บริหาร เจ้าหน้าที่ อาสาสมัครสาธารณสุขประจำหมู่บ้าน และประชาชน ร่วมกิจกรรมจิตอาสาปรับปรุงภูมิทัศน์และทำความสะอาดบริเวณรอบศาสนสถาน ณ วัดบางรักใหญ่ จ.นนทบุรี เพื่อน้อมรำลึกและถวายเป็นพระราชกุศล เนื่องในวันคล้ายวันพระบรมราชสมภพ พระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร วันชาติและวันพ่อแห่งชาติ 5 ธันวาคม 2566
วันนี้ (21 ธันวาคม 2566) นายแพทย์โอภาส การย์กวินพงศ์ ปลัดกระทรวงสาธารณสุข เป็นประธานเปิดโครงการบำเพ็ญสาธารณะประโยชน์และบำเพ็ญสาธารณกุศล ปรับปรุงภูมิทัศน์และพัฒนาสิ่งแวดล้อม ณ วัดบางรักใหญ่ จังหวัดนนทบุรี เนื่องในวันคล้ายวันพระบรมราชสมภพ พระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร วันชาติและวันพ่อแห่งชาติ 5 ธันวาคม 2566 โดยมี พระครูนนทกิจจานุกูล เจ้าอาวาสวัดบางรักใหญ่ นายกองค์การบริหารส่วนตำบลบางรักใหญ่ คณะผู้บริหารกระทรวงสาธารณสุข เจ้าหน้าที่ อาสาสมัครสาธารณสุขประจำหมู่บ้าน และประชาชน เข้าร่วมกิจกรรม
นายแพทย์โอภาส กล่าวว่า รัฐบาลได้กำหนดจัดกิจกรรมจิตอาสาบำเพ็ญสาธารณะประโยชน์และบำเพ็ญสาธารณกุศล พัฒนาสิ่งแวดล้อม เนื่องในวันคล้ายวันพระบรมราชสมภพ ในหลวงรัชกาลที่ 9 วันชาติ และวันพ่อแห่งชาติ 5 ธันวาคม 2566 เพื่อน้อมรำลึกในพระมหากรุณาธิคุณและแสดงความจงรักภักดี ตลอดเดือนธันวาคมนี้ ในวันนี้ สำนักงานปลัดกระทรวงสาธารณสุข โดยสำนักโครงการพระราชดำริฯ จึงจัดกิจกรรมปรับปรุงภูมิทัศน์และทำความสะอาดบริเวณรอบศาสนสถาน วัดบางรักใหญ่ ให้เป็นระเบียบเรียบร้อยและสวยงามสะอาดตา ซึ่งนอกจากเป็นการรวมพลังความสามัคคีร่วมมือร่วมใจกันทำกิจกรรมสาธารณะประโยชน์ให้กับชุมชนแล้ว ยังเป็นการสร้างจิตสำนึกให้ประชาชนได้ตระหนักถึงความสำคัญในการรักษาความสะอาด ทำให้ปลอดจากโรคภัยต่างๆ ส่งผลให้มีสุขภาพกายและสุขภาพใจที่ดีตามมา
********************************************** 21 ธันวาคม 2566

ที่มา : https://www.thaigov.go.th/news/contents/details/76439