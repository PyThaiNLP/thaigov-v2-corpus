รัฐบาลไทย-ข่าวทำเนียบรัฐบาล-กสร. ผนึกกำลัง ศาลแรงงานกลาง จัดกิจกรรม “ศาลแรงงานเคลื่อนที่” ช่วยอำนวยความยุติธรรมให้แรงงานอย่างใกล้ชิด


วันพฤหัสบดีที่ 21 ธันวาคม 2566
21/12/2566
พิมพ์
กสร. ผนึกกำลัง ศาลแรงงานกลาง จัดกิจกรรม “ศาลแรงงานเคลื่อนที่” ช่วยอำนวยความยุติธรรมให้แรงงานอย่างใกล้ชิด
กสร. ผนึกกำลัง ศาลแรงงานกลาง จัดกิจกรรม “ศาลแรงงานเคลื่อนที่” ช่วยอำนวยความยุติธรรมให้แรงงานอย่างใกล้ชิด
กรมสวัสดิการและคุ้มครองแรงงาน (กสร.) จับมือร่วมกับ ศาลแรงงานกลาง จัดกิจกรรม “ศาลแรงงานเคลื่อนที่” จำนวน 6 ครั้ง ระหว่างเดือนธันวาคม 66 – สิงหาคม 67 เพื่ออำนวยความยุติธรรมช่วยเหลือในการไกล่เกลี่ยและรับฟ้องคดีเคลื่อนที่ให้แก่ประชาชนด้านแรงงาน รวมถึงการให้ข้อมูลและคำปรึกษาด้านกฎหมายคุ้มครองแรงงานอย่างใกล้ชิด
นางโสภา เกียรตินิรชา ผู้ตรวจราชการกระทรวงแรงงาน รักษาราชการแทนอธิบดีกรมสวัสดิการและคุ้มครองแรงงาน (กสร.) เปิดเผยว่า กรมสวัสดิการและคุ้มครองแรงงานและศาลแรงงานกลาง ได้ร่วมกันจัดกิจกรรม “ศาลแรงงานเคลื่อนที่” โดยให้เจ้าหน้าที่ออกให้บริการเคลื่อนที่ ภายใต้โครงการอำนวยความยุติธรรมและให้ความช่วยเหลือแก่ประชาชนด้านแรงงาน ประจำปีงบประมาณ พ.ศ. 2567 เพื่อสร้างสร้างการรับรู้และเข้าใจถึงสิทธิสวัสดิการของนายจ้างและลูกจ้างตามกฎหมายแรงงาน พร้อมให้ข้อมูลและคำปรึกษาข้อกฎหมาย การไกล่เกลี่ย การรับฟ้อง และบริการต่างๆ แก่ประชาชน ซึ่งได้กำหนดจัดกิจกรรม จำนวน 6 ครั้ง ระหว่างเดือนธันวาคม 2566 ถึงเดือนสิงหาคม 2567 โดยมีกำหนดการ คือ ครั้งที่ 1 วันพุธที่ 20 ธันวาคม 2566 ณ กรมสวัสดิการและคุ้มครองแรงงาน เขตดินแดง กรุงเทพฯ ครั้งที่ 2 วันพุธที่ 7 กุมภาพันธ์ 2567 ณ สำนักงานสวัสดิการและคุ้มครองแรงงานกรุงเทพมหานครพื้นที่ 3 เขตประเวศ ครั้งที่ 3 วันพุธที่ 6 มีนาคม 2567 สำนักงานสวัสดิการและคุ้มครองแรงงานกรุงเทพมหานครพื้นที่ 9 เขตจตุจักร ครั้งที่ 4 วันพุธที่ 24 เมษายน 2567 ณ สำนักงานสวัสดิการและคุ้มครองแรงงานกรุงเทพมหานครพื้นที่ 7 เขตตลิ่งชัน ครั้งที่ 5 วันพุธที่ 5 มิถุนายน 2567 ณ สำนักงานสวัสดิการและคุ้มครองแรงงานกรุงเทพมหานครพื้นที่ 3 เขตประเวศ และครั้งสุดท้าย วันพุธที่ 7 สิงหาคม 2567 ณ สำนักงานสวัสดิการและคุ้มครองแรงงานกรุงเทพมหานครพื้นที่ 5 เขตดินแดง
นางโสภาฯ กล่าวต่อว่า การจัดกิจกรรมดังกล่าวมุ่งเน้นการให้บริการและอำนวยความสะดวกแก่ประชาชนอย่างทั่วถึงมากขึ้น ครอบคลุมพื้นที่ทั่วทุกเขตกรุงเทพมหานคร อันจะเป็นการกระตุ้นให้ประชาชนมีความเข้าใจ โดยสามารถสอบถามเจ้าหน้าที่เกี่ยวกับกฎหมายแรงงานได้อย่างลึกซึ้ง ตลอดจนสร้างความตระหนักรู้ถึงกระบวนการยุติธรรม และคลายทุกข์ให้กับประชาชนด้านแรงงานที่มีปัญหาข้อพิพาทระหว่างนายจ้าง-ลูกจ้าง สร้างความเข้าใจอันดีให้เกิดขึ้นระหว่างกัน อันจะนำไปสู่ความสงบสุขในสังคมต่อไป ทั้งนี้ สามารถสอบถามข้อมูลเพิ่มเติมได้ที่ สายด่วน 1506 กด 3 หรือ 1546

ที่มา : https://www.thaigov.go.th/news/contents/details/76430