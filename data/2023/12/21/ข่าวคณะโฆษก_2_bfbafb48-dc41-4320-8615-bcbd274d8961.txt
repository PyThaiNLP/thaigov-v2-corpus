รัฐบาลไทย-ข่าวทำเนียบรัฐบาล-โฆษกรัฐบาลประชาสัมพันธ์ของขวัญปีใหม่ 2567 กระทรวงพาณิชย์ ให้ประชาชน ผ่าน 4 มาตรการ "เพิ่มอาชีพ เพิ่มทักษะ เพิ่มโอกาส และเพิ่มความสุข" ลดค่าครองชีพได้ถึง 4,000 ล้านบาท 


วันพฤหัสบดีที่ 21 ธันวาคม 2566
21/12/2566
พิมพ์
โฆษกรัฐบาลประชาสัมพันธ์ของขวัญปีใหม่ 2567 กระทรวงพาณิชย์ ให้ประชาชน ผ่าน 4 มาตรการ "เพิ่มอาชีพ เพิ่มทักษะ เพิ่มโอกาส และเพิ่มความสุข" ลดค่าครองชีพได้ถึง 4,000 ล้านบาท
โฆษกรัฐบาลประชาสัมพันธ์ของขวัญปีใหม่ 2567 กระทรวงพาณิชย์ ให้ประชาชน ผ่าน 4 มาตรการ "เพิ่มอาชีพ เพิ่มทักษะ เพิ่มโอกาส และเพิ่มความสุข" ลดค่าครองชีพได้ถึง 4,000 ล้านบาท พร้อมกระตุ้นเศรษฐกิจอีกกว่า 12,000 ล้านบาท
วันนี้ (21 ธันวาคม 2566) นายชัย วัชรงค์ โฆษกประจำสำนักนายกรัฐมนตรี เปิดเผยว่า กระทรวงพาณิชย์ได้จัดเตรียมส่งมอบความสุขส่งท้ายปีเก่าต้อนรับปีใหม่ 2567 ให้กับประชาชนและผู้ประกอบการ ภายใต้มาตรการ 4 เพิ่ม ได้แก่ เพิ่มอาชีพ เพิ่มทักษะ เพิ่มโอกาส และเพิ่มความสุข คาดการณ์ว่าจะช่วยลดค่าครองชีพให้กับประชาชนสูงถึง 4,000 ล้านบาท กระตุ้นเศรษฐกิจได้มากกว่า 12,000 ล้านบาท ส่วนกลุ่ม SMEs และคนตัวเล็ก ลดค่าใช้จ่ายได้ 1,656 ล้านบาท มี SMEs ได้ประโยชน์มากกว่า 6,000 ราย และสามารถสร้างงาน สร้างอาชีพใหม่ได้กว่า 20,000 ครัวเรือนอีกด้วย
โฆษกประจำสำนักนายกรัฐมนตรีประชาสัมพันธ์ มาตรการ 4 เพิ่มของกระทรวงพาณิชย์ ได้แก่
1. มาตรการเพิ่มอาชีพ จะต่อยอดจากนโยบายแก้ไขปัญหาหนี้นอกระบบ โดยเมื่อปลดหนี้นอกระบบแล้ว ประชาชน SMEs จะมีโอกาส มีช่องทางทำมาหากินเพิ่มขึ้น ซึ่งได้เตรียมลดแพ็กเกจแฟรนไชส์ให้สูงสุด 30% ในธุรกิจแฟรนไชส์ที่พัฒนาโดยกระทรวงพาณิชย์ กว่า 30 ราย
2. มาตรการเพิ่มทักษะ เตรียมหลักสูตรสำคัญและจำเป็นให้กับ SMEs ตลอด 3 เดือน ไม่มีค่าใช้จ่าย เพื่อยกระดับทักษะฝีมือแรงงานให้สอดรับกับค่าแรงที่เตรียมปรับเพิ่มขึ้น เช่น การบริหารจัดการธุรกิจอย่างครบวงจร การพัฒนาทักษะการค้าออนไลน์ และการพัฒนาผู้ส่งออกให้สอดคล้องกับบริบทของโลกที่เปลี่ยนแปลงไป เป็นต้น
3. มาตรการเพิ่มโอกาส ให้ใช้ลิขสิทธิ์เพลงฟรีเป็นเวลา 3 เดือน โดยสมัครผ่าน บริษัท โฟโนไรท์ (ไทยแลนด์) จำกัด พร้อมทั้งมอบส่วนลด 50 - 55% เป็นเวลา 1 ปี เมื่อต่ออายุการใช้งาน และยังขยายระยะเวลาการให้บริการต่าง ๆ ของกระทรวงพาณิชย์เพื่อสนับสนุนกลุ่ม SMEs ที่ทำธุรกิจร้านอาหาร คาเฟ่ สปา โรงแรม รีสอร์ต
4. มาตรการเพิ่มความสุข จัดงาน “พาณิชย์สั่งลุย ลดราคา New Year Mega Sale 2024” ขึ้นทั่วประเทศ โดยลดราคาสูงสุด 82% เริ่มตั้งแต่ 15 ธันวาคม 2566 - 15 มกราคม 2567 เป็นเวลา 1 เดือน โดยประชาชนจะได้เลือกซื้อสินค้า ของใช้ อุปโภค บริโภค ที่จำเป็น จากผู้ผลิตตั้งแต่รายใหญ่ถึงรายเล็ก รวมกันมากกว่า 390 ราย สินค้ากว่า 40,000 รายการ และมีธุรกิจบริการร่วมจัดแสดงกว่า 1,180 รายการ
สำหรับรายละเอียดเพิ่มเติม ประชาชนและผู้ประกอบการที่สนใจ สามารถติดตามผ่านช่องทางเว็บไซต์ www.moc.go.th และที่ Facebook: กระทรวงพาณิชย์
“นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง ชื่นชมการทำงานและขอบคุณการทำงานของกระทรวงพาณิชย์ ส่งมอบความสุขเเละความปราถนาดีให้กับประชาชนในช่วงเทศกาลแห่งความอบอุ่นนี้ กระตุ้นเศรษฐกิจ ลดภาระค่าครองชีพ ลดค่าใช้จ่ายเพื่อปากท้องประชาชน ทั้งนี้ ยังมีของขวัญจากกระทรวงและหน่วยงานต่าง ๆ ที่จะทยอยออกมาอย่างต่อเนื่อง หวังเป็นอย่างยิ่งว่า ทุกคนจะได้ใช้เวลาอันมีค่าร่วมกับครอบครัว พี่น้อง และญาติมิตร มอบความรักและความปรารถนาดีเป็นของขวัญอันประเสริฐให้แก่กันและกัน” นายชัย กล่าว

ที่มา : https://www.thaigov.go.th/news/contents/details/76440