รัฐบาลไทย-ข่าวทำเนียบรัฐบาล-“อนุทิน” ย้ำทุกหน่วยงานมหาดไทยพร้อมหนุนนโยบายซอฟต์พาวเวอร์ของรัฐบาล พรุ่งนี้ 21 ธ.ค. เตรียมเปิดกระทรวงต้อนรับผู้เกี่ยวข้องประชุมแผนงาน Maha Songkran World Water Festival 


วันพฤหัสบดีที่ 21 ธันวาคม 2566
21/12/2566
พิมพ์
“อนุทิน” ย้ำทุกหน่วยงานมหาดไทยพร้อมหนุนนโยบายซอฟต์พาวเวอร์ของรัฐบาล พรุ่งนี้ 21 ธ.ค. เตรียมเปิดกระทรวงต้อนรับผู้เกี่ยวข้องประชุมแผนงาน Maha Songkran World Water Festival
“อนุทิน” ย้ำทุกหน่วยงานมหาดไทยพร้อมหนุนนโยบายซอฟต์พาวเวอร์ของรัฐบาล พรุ่งนี้ 21 ธ.ค. เตรียมเปิดกระทรวงต้อนรับผู้เกี่ยวข้องประชุมแผนงาน Maha Songkran World Water Festival ดันสงกรานต์ไทยเป็นเทศกาลระดับโลก
น.ส.ไตรศุลี ไตรสรณกุล เลขานุการ รมว.มหาดไทย และ โฆษกกระทรวงมหาดไทย กล่าวว่า ในวันพรุ่งนี้ (21 ธ.ค.) เวลา 15.30 น. จะมีการประชุมพิจารณาแผนงาน Maha Songkran World Water Festival ที่ห้องประชุมราชสีห์ ศาลาว่าการกระทรวงมหาดไทย โดยมีผู้แทนจากภาคส่วนที่เกี่ยวข้องเข้าร่วม อาทิ นายอนุทิน ชาญวีรกูล รองนายกรัฐมนตรีและรมว.มหาดไทย น.ส.แพรทองธาร ชินวัตร ประธานคณะกรรมการพัฒนาซอฟต์พาวเวอร์แห่งชาติ คณะกรรมการซอฟต์พาวเวอร์ฯ ประธานอนุกรรมการขับเคลื่อนซอฟต์พาวเวอร์แต่ละด้าน การท่องเที่ยวแห่งประเทศไทย(ททท.) ปลัดกระทรวง ตลอดจนผู้แทนหน่วยงานภาครัฐและเอกชนเข้าร่วม และมีผู้ว่าราชการจังหวัดทั่วประเทศร่วมประชุมผ่านระบบสื่ออิเล็กทรอนิกส์ (Zoom Meeting)
การประชุมครั้งนี้ เป็นส่วนหนึ่งของการขับเคลื่อนยุทธศาสตร์ซอฟท์พาวเวอร์ของประเทศไทย ตามนโยบายของรัฐบาลภายใต้การนำของนายเศรษฐา ทวีสิน นายกรัฐมนตรีและรมว.คลัง ที่จะผลักดันให้สงกรานต์เป็นเทศกาลระดับโลกเพื่อส่งเสริมการท่องเที่ยวและกระตุ้นเศรษฐกิจของประเทศ โดยให้หน่วยงานของกระทรวงมหาดไทย เช่น จังหวัดทั่วประเทศ กรุงเทพมหานคร เข้ามาเป็นกลไกขับเคลื่อน
น.ส.ไตรศุลี กล่าวว่า การประชุมจะพิจารณาเกี่ยวกับรายละเอียดของงาน Maha Songkran World Water Festival ซึ่งทั้ง 76 จังหวัดจะต้องเตรียมการ การจัดส่งสินค้าและผลิตภัณฑ์ที่เป็นดีของเด่นของแต่ละจังหวัดเพื่อจำหน่ายภายในงาน การจัดเตรียมพื้นที่ของกรุงเทพมหานครเพื่อจัดงานตั้งแต่บริเวณแยกผ่านฟ้าลีลาศ ถนนราชดำเนินกลางไปจนถึงท้องสนามหลวง การสนับสนุนน้ำสะอาดสำหรับการจัดกิจกรรมของการประปานครหลวง ตลอดจนการจัดหากระแสไฟฟ้า ประดับไฟในการจัดงานโดยการไฟฟ้านครหลวง เป็นต้น
"รมว.มหาดไทย มีนโยบายให้หน่วยงานของกระทรวงสนับสนุนทุกนโยบายสำคัญของรัฐบาล รวมถึงเรื่องของซอฟต์พาวเวอร์ และท่านก็ยินที่กลไกของกระทรวงมหาดไทยจะมีบทบาทสำคัญในการผลักดันให้เทศกาลสงกรานต์ในประเทศไทยที่เพิ่งได้รับการขึ้นทะเบียนจากยูเนสโก ให้เป็นมรดกภูมิปัญญาทางวัฒนธรรมของมนุษยชาติ ซึ่งถือเป็นมรดกทางภูมิปัญญาลำดับที่ 4 ที่ไทยได้ขึ้นทะเบียนต่อจากโขน นวดไทย และโนรา ให้เป็นที่รู้จักไปทั่วโลก ดึงดูดนักท่องเที่ยวเข้าสู่ประเทศไทย สร้างรายได้ให้ประชาชนและสร้างการเติบโตให้เศรษฐกิจไทยได้อย่างยั่งยืน” น.ส.ไตรศุลี กล่าว

ที่มา : https://www.thaigov.go.th/news/contents/details/76447