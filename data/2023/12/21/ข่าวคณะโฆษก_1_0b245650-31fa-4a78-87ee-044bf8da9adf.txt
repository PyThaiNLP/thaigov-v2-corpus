รัฐบาลไทย-ข่าวทำเนียบรัฐบาล-โฆษกรัฐบาลเผย รัฐบาลมุ่งเตรียมความพร้อมวางรากฐานอนาคต เปิดโครงการ “Coding for Better Life” สร้างระบบนิเวศดิจิทัลครอบคลุม 4 ด้านหลัก เพิ่มศักยภาพทุนมนุษย์ด้านดิจิทัลของประเทศ


วันพฤหัสบดีที่ 21 ธันวาคม 2566
21/12/2566
พิมพ์
โฆษกรัฐบาลเผย รัฐบาลมุ่งเตรียมความพร้อมวางรากฐานอนาคต เปิดโครงการ “Coding for Better Life” สร้างระบบนิเวศดิจิทัลครอบคลุม 4 ด้านหลัก เพิ่มศักยภาพทุนมนุษย์ด้านดิจิทัลของประเทศ
โฆษกรัฐบาลเผย รัฐบาลมุ่งเตรียมความพร้อมวางรากฐานอนาคต เปิดโครงการ “Coding for Better Life” สร้างระบบนิเวศดิจิทัลครอบคลุม 4 ด้านหลัก เพิ่มศักยภาพทุนมนุษย์ด้านดิจิทัลของประเทศ
วันนี้ (21 ธันวาคม 2566) นายชัย วัชรงค์ โฆษกประจำสำนักนายกรัฐมนตรี เปิดเผยว่า รัฐบาลมุ่งส่งเสริมการใช้เทคโนโลยีดิจิทัล และพัฒนาขีดความสามารถในการแข่งขันของประเทศ โดยล่าสุด สำนักงานส่งเสริมเศรษฐกิจดิจิทัล (DEPA) ร่วมกับเครือข่ายพันธมิตรภาครัฐ ภาคเอกชน ได้เปิดตัวโครงการ “Coding for Better Life” ครอบคลุมการสร้างระบบนิเวศดิจิทัล 4 ด้านหลัก ยกระดับการพัฒนาทักษะด้าน Coding ด้วยการสร้างห้องเรียน Coding จำนวน 1,500 แห่ง สำหรับโรงเรียนทุกขนาดทั่วประเทศ เพื่อเตรียมความพร้อมวางรากฐานอนาคต เพิ่มศักยภาพทุนมนุษย์ด้านดิจิทัลของประเทศ (Human Capital)
โครงการ “Coding for Better Life”เป็นหนึ่งในแผนระยะยาวของกระทรวงดิจิทัลเพื่อเศรษฐกิจและสังคม มีเป้าหมายในการพัฒนาทักษะด้าน Coding แก่เยาวชน ครูผู้สอน บุคลากรการศึกษา ผู้ปกครอง ตลอดจนประชาชนทั่วไป เพื่อแก้ไขปัญหาการขาดแคลนกำลังคนดิจิทัลของประเทศอย่างยั่งยืน โดยจะส่งเสริมความรู้และทักษะด้าน Coding ให้แก่ครูผู้สอนเพื่อถ่ายทอดแก่นักเรียน ควบคู่กับการยกระดับโครงสร้างพื้นฐานให้มีความพร้อมรองรับการเรียนรู้ ซึ่งขณะนี้ได้ดำเนินการใน 4 ด้าน ได้แก่
1. ยกระดับห้องเรียน Coding (Develop Coding Infrastructure) ตั้งเป้าหมายในโรงเรียนทั่วประเทศ 1,500 แห่ง
2. จัดทำหลักสูตร Coding พร้อมเสริมทักษะการสอนแก่คุณครู (Coding Coach Incubation) โดยจะพัฒนาหลักสูตร Coding ใน 3 ระดับ (Basic, Intermediate, Advanced) รวมกว่า 20 หลักสูตร พร้อมเสริมทักษะการสอนแก่ครู ไม่น้อยกว่า 3,000 คน
3. เสริมทักษะ Coding เพื่อการพัฒนาเทคโนโลยีและนวัตกรรมดิจิทัล (Acceleration Through Coding Challenge) ด้วยการส่งเสริมการเรียนรู้นอกห้องเรียน
4. สร้างความตระหนักรู้ด้าน Coding และการประยุกต์ใช้จริงแก่ผู้ปกครองและประชาชนทั่วไป (Awareness Coding Thailand) เพื่อนำมาใช้ในบริบทต่าง ๆ ทั้งด้านเกษตรกรรม การดำเนินธุรกิจ เทคโนโลยีและนวัตกรรมดิจิทัลที่สร้างสรรค์ ฯลฯ
โฆษกประจำสำนักนายกรัฐมนตรีกล่าวเพิ่มเติมว่า รัฐบาลได้ผลักดันการสร้างฐานการลงทุนและการพัฒนากำลังคนดิจิทัลมาอย่างต่อเนื่อง โดยนายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลังได้หารือและแลกเปลี่ยนแนวทางความร่วมมือกับบริษัทระดับโลก เช่น Google, Microsoft, Apple และ Huawei  โดยเฉพาะอย่างยิ่ง บริษัท Apple ที่ล่าสุดมีข่าวดีเกี่ยวกับการพิจารณาความร่วมมือระหว่างกัน โดยเชื่อมั่นว่าจะเป็นโอกาสส่งเสริมนักพัฒนาแอปพลิเคชันของไทย (Application Developer) ให้ก้าวไปถึงระดับโลก ทั้งในรูปแบบของการพัฒนาบุคลากรและความร่วมมือทางธุรกิจ
“นายกรัฐมนตรีวางเป้าหมายการพัฒนาความรู้และทักษะด้านดิจิทัลให้ครอบคลุมทั้งโครงสร้างพื้นฐานของประเทศและการพัฒนาทักษะของบุคลากรเพื่ออนาคต เช่นการ Upskill – Reskill ให้พร้อมรองรับต่อการเปลี่ยนแปลงและสอดคล้องต่อความต้องการของตลาดแรงงาน ซึ่งรวมทั้งการพูดคุยกับบริษัทชั้นนำที่มีศักยภาพ เพิ่มความร่วมมือจับคู่การทำงานระหว่างกัน เพื่อพัฒนาขีดความสามารถในการแข่งขันของประเทศ ขับเคลื่อนเศรษฐกิจดิจิทัลของไทยให้อยู่ในระดับชั้นนำของโลก” นายชัย กล่าว

ที่มา : https://www.thaigov.go.th/news/contents/details/76428