รัฐบาลไทย-ข่าวทำเนียบรัฐบาล-“อนุทิน” นำคณะลงพื้นที่เชียงใหม่ 20-21 ธ.ค. เกาะติดนโยบายสำคัญรัฐบาล กำชับสถานบริการเปิดถึงตี4 ต้องมีมาตรการดูแลความเรียบร้อย พร้อมตามความคืบหน้าแก้หนี้นอกระบบ ปัญหาฝุ่นPM2.5


วันพฤหัสบดีที่ 21 ธันวาคม 2566
21/12/2566
พิมพ์
“อนุทิน” นำคณะลงพื้นที่เชียงใหม่ 20-21 ธ.ค. เกาะติดนโยบายสำคัญรัฐบาล กำชับสถานบริการเปิดถึงตี4 ต้องมีมาตรการดูแลความเรียบร้อย พร้อมตามความคืบหน้าแก้หนี้นอกระบบ ปัญหาฝุ่นPM2.5
“อนุทิน” นำคณะลงพื้นที่เชียงใหม่ 20-21 ธ.ค. เกาะติดนโยบายสำคัญรัฐบาล กำชับสถานบริการเปิดถึงตี4 ต้องมีมาตรการดูแลความเรียบร้อย พร้อมตามความคืบหน้าแก้หนี้นอกระบบ ปัญหาฝุ่นPM2.5 รับมือภัยแล้ง
น.ส.ไตรศุลี ไตรสรณกุล เลขานุการ รมว.มหาดไทยและ โฆษกกระทรวงมหาดไทย กล่าวว่า ระหว่างวันที่ 20-21 ธ.ค. 66 นายอนุทิน ชาญวีรกูล รองนายกรัฐมนตรีและรมว.มหาดไทย มีกำหนดการนำคณะลงพื้นที่จังหวัดเชียงใหม่เพื่อติดตามการดำเนินงานนโยบายที่สำคัญของรัฐบาลและกระทรวงหาดไทย
ในเวลา 17.00 น. ของวันนี้ (20 ธ.ค. 66) นายอนุทิน พร้อมคณะมีกำหนดจะรับฟังการบรรยายสรุปเกี่ยวกับนโยบายสำคัญในพื้นที่จังหวัดเชียงใหม่ ได้แก่ การขยายเวลาเปิดสถานบริการ การแก้ไขปัญหาหนี้นอกระบบ และการดำเนินการแก้ไขไฟป่าและหมอกควันในพื้นที่ ณ ห้องประชุม EOC ท่าอากาศยานเชียงใหม่ เพื่อเป็นการรับฟังข้อมูลก่อนการลงพื้นที่ต่อไป
“การเลือกลงพื้นที่ของ มท.1 ในครั้งนี้ เนื่องจากเชียงใหม่เป็นจังหวัดมีความสำคัญ ทั้งในแง่ของการเป็นเมืองท่องเที่ยวซึ่งเป็นจุดหมายปลายทางของทั้งชาวไทยและต่างชาติ เป็น 1 ใน 5 ท้องที่ซึ่งรัฐบาลมีนโยบายขยายเวลาเปิดสถานบริการไปถึง 4.00 น. ของวันรุ่งขึ้น แต่ขณะเดียวกันก็เป็นจังหวัดขนาดใหญ่ที่มีความซับซ้อนของปัญหา อาทิ เรื่องหนี้นอกระบบที่มีผู้ลงทะเบียนขอรับความช่วยเหลือแล้วเกือบ 2,000 คน และส่วนเรื่องฝุ่นละอองทุกปลายปีต่อเนื่องถึงต้นปี เชียงใหม่จะเป็นพื้นที่ซึ่งประสบปัญหาหมอกควันเป็นอันดับต้นๆ ของประเทศ ดังนั้นจึงต้องมีการติดตามการขับเคลื่อนนโยบายต่างๆ ให้เกิดเป็นรูปธรรม” น.ส.ไตรศุลี กล่าว
โฆษกกระทรวงมหาดไทย กล่าวว่า ในช่วงค่ำของวันที่ 20 ธ.ค. ตั้งแต่เวลา 21.00 น. เป็นต้นไป รมว.มหาดไทย พร้อมคณะและชุดปฏิบัติการพิเศษกรมการปกครอง ซึ่งบูรณาการร่วมกับเจ้าหน้าที่ตำรวจและหน่วยงานที่เกี่ยวข้อง จะลงพื้นที่ตรวจสถานบริการ ที่ขยายเวลาเปิดให้บริการในพื้นที่ท่องเที่ยว เพื่อติดตามดูมาตรการต่างๆ ของผู้ประกอบการโดยเฉพาะในด้านการดูแลความสงบเรียบร้อย สถานบริการต้องเป็นเขตปลอดอาวุธ ยาเสพติดและสิ่งผิดกฎหมายโดยเด็ดขาด เพื่อความปลอดภัยของนักท่องเที่ยวและประชาชน ซึ่งเป็นภาพลักษณ์ด้านการท่องเที่ยวของประเทศ
จากนั้น ในวันที่ 21 ธ.ค. 66 นายอนุทิน พร้อมคณะจะเดินทางไปศูนย์บัญชาการป้องกันและแก้ไขปัญหาไฟฟ้า หมอกควัน และฝุ่นละอองขนาดเล็ก PM2.5 ณ องค์การบริหารส่วนจังหวัดเชียงใหม่ เพื่อติดตามการป้องกันและแก้ไขปัญหาตลอดจนแลกเปลี่ยนข้อคิดเห็นจากภาคส่วนที่เกี่ยวข้อง และเดินทางไปอุทยานแห่งชาติศรีลานนา อ.แม่แตง เพื่อรับฟังการบรรยายสรุปสถานการณ์ไฟป่าและหมอกควันในพื้นที่ และปิดท้ายภารกิจด้วยการติดตามสถานการณ์น้ำและการรับมือภัยแล้ง ณ เขื่อนแม่งัดสมบูรณ์ชล อ.แม่แตง

ที่มา : https://www.thaigov.go.th/news/contents/details/76446