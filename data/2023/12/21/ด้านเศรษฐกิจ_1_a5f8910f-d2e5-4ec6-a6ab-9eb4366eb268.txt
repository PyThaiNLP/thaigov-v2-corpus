รัฐบาลไทย-ข่าวทำเนียบรัฐบาล-กรมทางหลวงปิดรับซองข้อเสนอเอกชนร่วมลงทุนพัฒนาที่พักริมทางบนมอเตอร์เวย์หมายเลข 7 ศรีราชา และบางละมุง         


วันพฤหัสบดีที่ 21 ธันวาคม 2566
กรมทางหลวงปิดรับซองข้อเสนอเอกชนร่วมลงทุนพัฒนาที่พักริมทางบนมอเตอร์เวย์หมายเลข 7 ศรีราชา และบางละมุง
....
นายสราวุธ ทรงศิวิไล อธิบดีกรมทางหลวง กระทรวงคมนาคม เปิดเผยว่า ตามที่กรมทางหลวง (ทล.) ได้จำหน่ายเอกสารสำหรับการคัดเลือกเอกชน (Request for Proposal: RFP ) การให้เอกชนร่วมลงทุนในการพัฒนาและบริหารจัดการที่พักริมทาง (Rest Area) บนทางหลวงพิเศษระหว่างเมืองหมายเลข 7 สายกรุงเทพฯ - บ้านฉาง 2 โครงการ ประกอบด้วย โครงการศูนย์บริการทางหลวงศรีราชา และโครงการสถานที่บริการทางหลวงบางละมุง ระหว่างวันที่ 23 สิงหาคม - 22 กันยายน 2566 และกำหนดเปิดและปิดรับซองข้อเสนอ ในวันที่ 20 ธันวาคม 2566 ณ ทล. เวลา 09.00 - 15.00 น. เมื่อครบกำหนดเวลาปิดรับซองข้อเสนอ ผลปรากฏว่า โครงการศูนย์บริการทางหลวงศรีราชามีผู้ยื่นข้อเสนอ 1 ราย คือ กลุ่มกิจการร่วมค้าอาร์อี ประกอบด้วย บริษัท ปตท. บริหารธุรกิจค้าปลีก จำกัด (ผู้นำกลุ่ม) และบริษัท เจริญโภคภัณฑ์วิศวกรรม จำกัด ส่วนโครงการสถานที่บริการทางหลวงบางละมุง ไม่มีผู้ยื่นข้อเสนอ
สำหรับโครงการศูนย์บริการทางหลวงศรีราชา ทล. จะดำเนินการตามขั้นตอนต่อไป โดยจะเปิดซองที่ 1 ข้อเสนอด้านคุณสมบัติ ในวันที่ 25 ธันวาคม 2566 หากผ่านการพิจารณาจะเปิดซองและประเมินข้อเสนอด้านเทคนิคต่อไป คาดว่าจะสรุปผลคัดเลือกเอกชนภายในกลางปี 2567 ส่วนโครงการสถานที่บริการทางหลวงบางละมุง ทล. จะจัดการรับฟังความคิดเห็นภาคเอกชนอีกครั้ง เพื่อใช้ประกอบการปรับปรุงเอกสารสำหรับการคัดเลือกเอกชน (RFP) ของโครงการให้น่าสนใจยิ่งขึ้น ก่อนเสนอคณะกรรมการคัดเลือกพิจารณาตามขั้นตอนต่อไป

ที่มา : https://www.thaigov.go.th/news/contents/details/76431