รัฐบาลไทย-ข่าวทำเนียบรัฐบาล-กรมทางหลวงชนบท ขานรับนโยบายรัฐมนตรีว่าการกระทรวงคมนาคม เตรียมพร้อมแผนอำนวยความสะดวกและปลอดภัยช่วงเทศกาลปีใหม่ 2567 เคลียร์ถนน - ไร้หลุมบ่อ - หยุดก่อสร้าง - คืนผิวจราจรให้ประชาชน


วันพฤหัสบดีที่ 21 ธันวาคม 2566
กรมทางหลวงชนบท ขานรับนโยบายรัฐมนตรีว่าการกระทรวงคมนาคม เตรียมพร้อมแผนอำนวยความสะดวกและปลอดภัยช่วงเทศกาลปีใหม่ 2567 เคลียร์ถนน - ไร้หลุมบ่อ - หยุดก่อสร้าง - คืนผิวจราจรให้ประชาชน
...
กรมทางหลวงชนบท (ทช.) กระทรวงคมนาคม เตรียมความพร้อมรองรับการเดินทางกลับภูมิลำเนาของประชาชนในช่วงเทศกาลปีใหม่ 2567 ระหว่างวันที่ 29 ธันวาคม 2566 - 4 มกราคม 2567 เนื่องจากในช่วงเทศกาลมีการเดินทางของประชาชนเป็นจำนวนมาก ซึ่งมีโอกาสเสี่ยงต่อการเกิดอุบัติเหตุบนท้องถนน ทช. จึงดำเนินการจัดทำแผนอำนวยความสะดวกและปลอดภัยรองรับการเดินทางของประชาชนช่วงเทศกาลปีใหม่ 2567 ตามนโยบายของนายสุริยะ จึงรุ่งเรืองกิจ รัฐมนตรีว่าการกระทรวงคมนาคม ที่ได้สั่งการและกำชับให้หน่วยงานในสังกัดกระทรวงคมนาคมเตรียมความพร้อมอำนวยความสะดวกปลอดภัยให้กับประชาชน “เดินทางทั่วไทย คมนาคม สะดวก ปลอดภัย ใส่ใจให้บริการประชาชน” ครอบคลุมทุกมิติ โดยการบูรณาการร่วมกับหน่วยงานในพื้นที่ในการร่วมป้องกันและลดอุบัติเหตุทางถนน โดย ทช. ได้มอบหมายให้หน่วยงานส่วนกลางและส่วนภูมิภาคปฏิบัติตามมาตรการ ดังนี้
1. ช่วงเตรียมความพร้อมและช่วงการรณรงค์
- ปรับปรุง ซ่อมแซม ถนน/สะพาน ในความรับผิดชอบให้มีความสะดวกและปลอดภัยไร้หลุมบ่อ มีเครื่องหมายจราจร อุปกรณ์อำนวยความปลอดภัย ไฟฟ้าแสงสว่าง และไฟสัญญาณจราจร ครบถ้วน
- ตรวจสอบ/ปรับปรุง ป้ายจราจร เครื่องหมายจราจร ทางม้าลาย ไฟฟ้าแสงสว่าง ไฟสัญญาณจราจร รวมถึงการตัดหญ้าบริเวณข้างทางเพื่อเพิ่มระยะการมองเห็นปลอดภัย โดยเฉพาะเส้นทางแหล่งท่องเที่ยวเส้นทางลัด/เลี่ยง และจุดตัดทางรถไฟ
- โครงการก่อสร้าง/บูรณะ ถนนและสะพาน โดยเฉพาะงานที่ดำเนินการบนเส้นทางที่เปิดใช้การจราจร ต้องวางแผนการทำงานให้สอดรับกับช่วงเทศกาล พร้อมเร่งคืนพื้นผิวจราจรให้สามารถสัญจรได้อย่างสะดวกปลอดภัย
- ตรวจสอบ/เตรียมความพร้อมสายด่วน ทช. โทร.1146 ระบบ CCTV ระบบวิทยุสื่อสาร และระบบ Conference
- ประชาสัมพันธ์ และรณรงค์การอำนวยความสะดวกปลอดภัยบนถนนของ ทช. ผ่านช่องทางต่าง ๆ เช่น รถประชาสัมพันธ์คลิปเสียง สื่ออิเล็กทรอนิกส์ วิทยุ โทรทัศน์ ป้ายประชาสัมพันธ์ และอาสาสมัครทางหลวงชนบท (อส.ทช.)
2. ช่วงควบคุมเข้มข้น
- โครงการก่อสร้าง/บูรณะ ถนนและสะพาน คืนพื้นผิวจราจรเรียบร้อยพร้อมหยุดงาน โดยติดตั้งป้ายจราจร เครื่องหมายเตือน ไฟฟ้าแสงสว่าง/สัญญาณจราจร อุปกรณ์อำนวยความปลอดภัย
- จัดตั้งศูนย์ความปลอดภัยทั้งส่วนกลางและส่วนภูมิภาค
- จัดตั้งหน่วยบริการประชาชน โดยรูปแบบการดำเนินการให้พิจารณาตามความเหมาะสมของแต่ละพื้นที่
- จัดเจ้าหน้าที่ประจำการสายด่วน ทช. โทร. 1146 ระบบ CCTV ระบบวิทยุสื่อสาร และระบบ Conference
- จัดชุดตรวจการณ์เฝ้าระวังอุบัติเหตุอำนวยความสะดวกและปลอดภัยแก่ผู้ใช้ทาง
- จัดเจ้าหน้าที่เฝ้าระวังเส้นทาง พร้อมติดตั้งสัญญาณไฟวับวาบ บริเวณเสี่ยงอันตรายและเกิดอุบัติเหตุบ่อยครั้ง
- ประชาสัมพันธ์และเผยแพร่ข้อมูลผ่านสื่ออิเล็กทรอนิกส์ แอพพลิเคชั่น คลิปเสียงหนังสือพิมพ์ และวิทยุกระจายเสียง
- จัดเจ้าหน้าที่ เฝ้าระวังเส้นทาง พร้อมติดตั้งสัญญาณไฟวับวาบ บริเวณเสี่ยงอันตราย และเกิดอุบัติเหตุบ่อยครั้ง
- ประชาสัมพันธ์และเผยแพร่ข้อมูลผ่านสื่ออิเล็กทรอนิกส์ แอพพลิเคชั่น คลิปเสียง หนังสือพิมพ์ และวิทยุกระจายเสียง
3. ช่วงหลังเทศกาล
- รวบรวมสรุปข้อมูลอุบัติเหตุ วิเคราะห์ ประมวลผล พร้อมทั้งเสนอแนวทางแก้ไข/ป้องกัน
- สนับสนุนงบประมาณในการปรับปรุง/แก้ไข จุดอันตรายที่เกิดอุบัติเหตุช่วงควบคุมเข้มข้น
- เร่งดำเนินการปรับปรุง/แก้ไข (ระยะสั้น) จุดที่เกิดอุบัติเหตุให้แล้วเสร็จโดยเร็ว
นอกจากนี้ สำนักงานทางหลวงชนบทและแขวงทางหลวงชนบทในพื้นที่ ยังได้กำชับเรื่องอำนวยความปลอดภัย จุดตัดทางรถไฟ ทางข้ามม้าลาย ตลอดจนห้ามมิให้ตากข้าวเปลือกบนถนน เพื่อลดการเกิดอุบัติเหตุในการเดินทาง ทั้งนี้ ทช. ขอร่วมส่งทุกท่านเดินทางถึงที่หมายอย่างสุขใจ พร้อมจัดเจ้าหน้าที่อำนวยความสะดวกปลอดภัยให้กับประชาชนบนโครงข่ายทางหลวงชนบทตลอดช่วงเทศกาล ประชาชนโปรดระมัดระวังในการเดินทาง สังเกตป้ายเตือน ป้ายแนะนำ และปฏิบัติตามกฎที่เจ้าหน้าที่กำหนดอย่างเคร่งครัด เพื่อความปลอดภัยของตนเอง และเพื่อนร่วมทาง สามารถติดต่อสอบถามเส้นทาง ทางเลี่ยงช่วงเทศกาล หรือแจ้งเหตุได้ที่สายด่วน ทช. โทร. 1146

ที่มา : https://www.thaigov.go.th/news/contents/details/76448