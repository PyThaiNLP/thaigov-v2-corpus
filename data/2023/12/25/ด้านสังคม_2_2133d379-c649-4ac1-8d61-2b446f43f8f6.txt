รัฐบาลไทย-ข่าวทำเนียบรัฐบาล-“วราวุธ” รมว.พม. สั่ง พส. - ดย. เฝ้าติดตาม เด็กเช็ดกระจกทุบรถ สี่แยกอโศกฯ  วอนแจ้งเบาะแส ฮอตไลน์ สายด่วน พม. 1300


วันจันทร์ที่ 25 ธันวาคม 2566
“วราวุธ” รมว.พม. สั่ง พส. - ดย. เฝ้าติดตาม เด็กเช็ดกระจกทุบรถ สี่แยกอโศกฯ  วอนแจ้งเบาะแส ฮอตไลน์ สายด่วน พม. 1300
“วราวุธ” รมว.พม. สั่ง พส. - ดย. เฝ้าติดตาม เด็กเช็ดกระจกทุบรถ สี่แยกอโศกฯ  วอนแจ้งเบาะแส ฮอตไลน์ สายด่วน พม. 1300
วันนี้ (25 ธ.ค. 66) นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยถึงกรณีข่าวเด็กเช็ดกระจกทุบรถยนต์ บริเวณสี่แยกอโศกมนตรี เขตคลองเตย  กทม. ว่า กรณีที่มีการร้องเรียนเรื่องดังกล่าวผ่านสื่อโซเชียลและเป็นข่าวอยู่ในขณะนี้ เมื่อคืนวานนี้ 24 ธันวาคม 2566 ที่ผ่านมา ตนได้มอบหมายให้กรมพัฒนาสังคมและสวัสดิการ (พส.) และกรมกิจการเด็กและเยาวชน(ดย.) ลงพื้นที่ร่วมกับเจ้าหน้าที่ตำรวจ กรุงเทพมหานคร และหน่วยงานที่เกี่ยวข้อง เพื่อเข้าไปตรวจสอบพื้นที่จริง โดยขอให้เจ้าหน้าที่แต่ละหน่วยงานต่างคนต่างแยกย้ายกันไป ไม่ไปเป็นกลุ่มใหญ่ เพราะเมื่อเด็กๆ เห็นกลุ่มเจ้าหน้าที่มา ก็จะกระจายหายตัวไป  ซึ่งตนได้รับทราบว่า การลงพื้นที่ดังกล่าว เด็กได้หายตัวไปเรียบร้อยแล้ว ดังนั้น สถานการณ์เช่นนี้ เจ้าหน้าที่ของกระทรวง พม. จะเวียนกันลงพื้นที่เรื่อยๆ เพื่อติดตามหาตัวเด็กๆ
นายวราวุธ กล่าวเพิ่มเติมว่า ขอฝากพี่น้องประชาชน หากพบเหตุการณ์เช่นนี้ กรุณาแจ้งมาได้ที่ฮอตไลน์ สายด่วน พม. 1300 ของกระทรวง พม. หรือศูนย์เร่งรัดจัดการสวัสดิภาพประชาชน หรือ ศรส. ได้เช่นกัน ขณะนี้ ได้ขอให้ทางกรมพัฒนาสังคมและสวัสดิการ และกรมกิจการเด็กและเยาวชน ประชุมร่วมกับเจ้าหน้าที่ตำรวจ กทม. และเจ้าหน้าที่หน่วยงานที่เกี่ยวข้อง ในการวางมาตรการต่างๆ และป้องกันไม่ให้เกิดเหตุซ้ำขึ้นอีก เป็นเรื่องที่ค่อนข้างละเอียดอ่อนและเกี่ยวข้องกับหน่วยงานหลายภาคส่วน อีกทั้งมีความยากลำบากตรงที่ผู้ปกครองของเด็ก เมื่อมีบางคนถ่ายรูปเด็กส่งมาให้เรา และได้สืบเสาะข้อเท็จจริงแล้ว ผู้ปกครองยืนยันว่าเด็กนั้นได้เข้าเรียนในโรงเรียน มีการดำเนินการตามสิทธิที่เด็กพึงมี ซึ่งทำให้เจ้าหน้าที่กระทรวง พม. ไม่สามารถดำเนินการได้มาก ทั้งนี้ ได้กำชับให้ทั้ง 2 กรม บูรณาการร่วมกับหน่วยงานที่เกี่ยวข้องต่อไป
#ช่วย24ชั่วโมง #พม24ชม #ข่าวพม #esshelpme #วราวุธรับฟังทำจริง #พมพอใจให้ทุกวัยพึงพอใจในพม #พมหนึ่งเดียว #ศรส #พม #พส #ดย

ที่มา : https://www.thaigov.go.th/news/contents/details/76602