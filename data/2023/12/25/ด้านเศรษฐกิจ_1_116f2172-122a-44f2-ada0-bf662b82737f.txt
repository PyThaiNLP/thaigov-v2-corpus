รัฐบาลไทย-ข่าวทำเนียบรัฐบาล-“รมช อนุชา” ร่วมรณรงค์ไถกลบตอซังพืช ลดการเผา ลด PM 2.5 


วันจันทร์ที่ 25 ธันวาคม 2566
“รมช อนุชา” ร่วมรณรงค์ไถกลบตอซังพืช ลดการเผา ลด PM 2.5
“รมช อนุชา” ร่วมรณรงค์ไถกลบตอซังพืช ลดการเผา ลด PM 2.5 สร้างความตระหนักให้เกษตรกรทำเกษตรกรรมที่ไม่เผาฟางและตอซังพืช ช่วยให้คุณสมบัติของดินดีไม่ถูกทำลาย เพิ่มอินทรียวัตถุในดิน
นายอนุชา นาคาศัย รัฐมนตรีช่วยว่าการกระทรวงเกษตรและสหกรณ์ ร่วมพิธีเปิดงาน “ไถกลบตอซัง สร้างดินยั่งยืน ฟื้นสิ่งแวดล้อม” ประจำปีงบประมาณ 2567 ณ องค์การบริหารส่วนตำบลหนองโสน ตำบลหนองโสน อำเภอเลาขวัญ จังหวัดกาญจนบุรี ผ่านการถ่ายทอดสดจากจังหวัดเชียงใหม่ ซึ่งเป็นศูนย์กลางการจัดงาน โดยมีร้อยเอก ธรรมนัส พรหมเผ่า รัฐมนตรีว่าการกระทรวงเกษตรและสหกรณ์ เป็นประธาน และดำเนินการพร้อมกันอีก 55 จังหวัดทั่วประเทศ ในพื้นที่เกษตรกรรมที่มีความเสี่ยงต่อการเกิดการเผา (Hot spot) เพื่อสร้างความตระหนักให้เกษตรกรทำเกษตรกรรมที่ไม่เผาฟางและตอซังพืช ช่วยให้คุณสมบัติของดินดีไม่ถูกทำลาย เพิ่มอินทรียวัตถุในดิน สามารถใช้ประโยชน์ที่ดินได้อย่างเหมาะสมและยั่งยืน ช่วยลดปัญหาหมอกควันและฝุ่นละออง PM 2.5 รวมทั้งลดพื้นที่เสี่ยงที่จะส่งผลต่อการเกิดภาวะโลกร้อน ซึ่งเป็นแนวทางที่กระทรวงเกษตรและสหกรณ์ โดยกรมพัฒนาที่ดิน ได้ให้ความสำคัญกับการขับเคลื่อนการป้องกันและแก้ไขปัญหาการเผาในพื้นที่เกษตรกรรม ให้บรรลุตามเป้าหมายการลดการปลดปล่อยก๊าซคาร์บอนไดออกไซด์สุทธิให้เป็นศูนย์ภายในปี พ.ศ. 2613 ตามที่ได้ให้คำมั่นไว้ในเวทีโลก
“การไถกลบตอซังพืชแทนการเผา เป็นวิธีการปรับปรุงบำรุงดินที่สะดวกและง่าย ที่เกษตรกรสามารถทำได้ด้วยตนเอง นอกจากจะช่วยเพิ่มอินทรียวัตถุให้กับดินได้โดยตรง การไถกลบหลังการเก็บเกี่ยวผลผลิตอย่างสม่ำเสมอจะช่วยให้ดินดี มีความอุดมสมบูรณ์ และผลผลิตเพิ่มสูงขึ้น รวมถึงช่วยลดปัญหาหมอกควัน และผลกระทบต่อการเกิดภาวะโลกร้อน เพราะเป็นการหยุดยั้งปัญหาการปล่อยก๊าซเรือนกระจกจากการเผาวัสดุทางการเกษตรในพื้นที่เกษตรกรรม ลดผลกระทบต่อสิ่งแวดล้อม สุขภาพของประชาชน เศรษฐกิจ และการท่องเที่ยวของประเทศ ซึ่งต้องอาศัยความร่วมมือจากทุกภาคส่วนทั้งภาครัฐ ภาคเอกชน นักวิชาการ ประชาสังคม สื่อมวลชน เกษตรกร และประชาชน เพื่อสนับสนุนและผลักดันกิจกรรมของทุกหน่วยงาน สร้างความตระหนักรู้ ถึงปัญหาจากการเผาที่ส่งผลต่อสิ่งแวดล้อมและทรัพยากรดินอีกด้วย” รมช.อนุชา ย้ำ

ที่มา : https://www.thaigov.go.th/news/contents/details/76575