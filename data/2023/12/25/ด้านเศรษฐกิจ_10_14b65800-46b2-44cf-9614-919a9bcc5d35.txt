รัฐบาลไทย-ข่าวทำเนียบรัฐบาล-"สุรพงษ์” มอบนโยบายเร่งดูแลอำนวยความสะดวกพี่น้องประชาชนที่เดินทางโดยรถไฟเส้นทางสายใต้ หลังเกิดเหตุน้ำท่วมทางรถไฟช่วงระหว่างสถานีมะรือโบ - ตันหยงมัส จังหวัดนราธิวาส


วันจันทร์ที่ 25 ธันวาคม 2566
"สุรพงษ์” มอบนโยบายเร่งดูแลอำนวยความสะดวกพี่น้องประชาชนที่เดินทางโดยรถไฟเส้นทางสายใต้ หลังเกิดเหตุน้ำท่วมทางรถไฟช่วงระหว่างสถานีมะรือโบ - ตันหยงมัส จังหวัดนราธิวาส
...
นายเอกรัช ศรีอาระยันพงษ์ หัวหน้าสำนักงานผู้ว่าการ การรถไฟแห่งประเทศไทย เปิดเผยว่า ตามที่เกิดสถานการณ์ฝนตกหนักในพื้นที่ภาคใต้ ทำให้เกิดน้ำท่วมเฉียบพลันในจังหวัดนราธิวาส เป็นเหตุให้มีมวลน้ำไหลเข้าท่วมทางรถไฟระหว่างสถานีมะรือโบ - ตันหยงมัส อำเภอระแงะ จังหวัดนราธิวาส จนทำให้ทางบางส่วนได้รับความเสียหาย และขบวนรถไม่สามารถผ่านได้ การรถไฟฯ จึงได้ประกาศปิดเส้นทางช่วงระหว่าง สถานีมะรือโบ – ตันหยงมัส เพื่อความปลอดภัยในด้านการเดินรถ
ขณะเดียวกัน นายสุรพงษ์ ปิยะโชติ รัฐมนตรีช่วยว่าการกระทรวงคมนาคม มอบนโยบายให้การรถไฟฯ เร่งดูแลอำนวยความสะดวกแก่ผู้โดยสาร และให้ติดตามสถานการณ์อย่างใกล้ชิด โดยหากระดับน้ำลดลงแล้วให้เร่งดำเนินการซ่อมปรับปรุงสภาพทางเพื่อเปิดการเดินรถได้ตามปกติโดยเร็ว ซึ่งนายนิรุฒ มณีพันธ์ ผู้ว่าการรถไฟแห่งประเทศไทย จึงสั่งการให้เจ้าหน้าที่เกี่ยวข้องเร่งดำเนินการจัดรถยนต์อำนวยความสะดวกขนถ่ายผู้โดยสารให้เดินทางต่อไปยังจุดหมายปลายทางได้อย่างปลอดภัย
นอกจากนี้ การรถไฟฯ แจ้งปรับเปลี่ยนสถานีต้นทางปลายทางของขบวนรถในเส้นทางสายใต้ จำนวน 12 ขบวน และงดเดินขบวนรถ 2 ขบวน ตั้งแต่วันที่ 25 ธันวาคม 2566 เป็นการชั่วคราว จนกว่าจะมีคำสั่งเปลี่ยนแปลง
นายเอกรัชกล่าวเพิ่มเติมว่า ในช่วงฝนตกหนักทางภาคใต้ ผู้ว่าการรถไฟฯ ยังได้กำชับให้เจ้าหน้าที่ผู้เกี่ยวข้องติดตามสถานการณ์น้ำและปริมาณฝนตกอย่างใกล้ชิด โดยให้ฝ่ายการช่างโยธา และนายสถานีในพื้นที่ได้เฝ้าระวังประเมินและแก้ไขสถานการณ์อย่างเหมาะสม ตลอดจนให้จัดเตรียมกำลังเจ้าหน้าที่ มาตรการด้านความปลอดภัย อำนวยความสะดวกและดูแลความปลอดภัยในการเดินทางแก่ผู้โดยสารให้ได้รับผลกระทบน้อยที่สุด
สำหรับประชาชนที่ซื้อตั๋วโดยสารไว้ล่วงหน้าในเส้นทางที่ได้รับผลกระทบจากน้ำท่วม หากไม่ประสงค์เดินทางสามารถติดต่อขอคืนเงินค่าตั๋วโดยสารได้เต็มจำนวน ที่สถานีรถไฟทุกแห่งทั่วประเทศ หรือสามารถสอบถามข้อมูลเพิ่มเติมได้ที่ศูนย์บริการลูกค้าสัมพันธ์ หมายเลขโทรศัพท์ 1690 ตลอด 24 ชั่วโมง พร้อมทั้ง ขอให้ผู้โดยสารที่ต้องการเดินทางกรุณาตรวจสอบรายละเอียดอีกครั้งก่อนเดินทาง ซึ่งการรถไฟฯ ต้องขออภัยในความไม่สะดวกมา ณ โอกาสนี้

ที่มา : https://www.thaigov.go.th/news/contents/details/76601