รัฐบาลไทย-ข่าวทำเนียบรัฐบาล-กรมทางหลวง เตรียมพร้อมบุคลากร อุปกรณ์ตลอด 24 ชั่วโมง อำนวยความสะดวก ปลอดภัยประชาชน รองรับการเดินทางช่วงเทศกาลปีใหม่ 2567 ตามนโยบายรัฐมนตรีว่าการกระทรวงคมนาคม


วันจันทร์ที่ 25 ธันวาคม 2566
กรมทางหลวง เตรียมพร้อมบุคลากร อุปกรณ์ตลอด 24 ชั่วโมง อำนวยความสะดวก ปลอดภัยประชาชน รองรับการเดินทางช่วงเทศกาลปีใหม่ 2567 ตามนโยบายรัฐมนตรีว่าการกระทรวงคมนาคม
....
นายสราวุธ ทรงศิวิไล อธิบดีกรมทางหลวง กระทรวงคมนาคม เปิดเผยว่า นายสุริยะ จึงรุ่งเรืองกิจ รัฐมนตรีว่าการกระทรวงคมนาคม มีความห่วงใยพี่น้องประชาชนที่เริ่มทยอยเดินทางกลับภูมิลำเนาและท่องเที่ยวในช่วงวันหยุดยาวช่วงเทศกาลปีใหม่ 2567 จึงมอบนโยบายทุกหน่วยงานในสังกัดกระทรวงคมนาคม เตรียมความพร้อมอำนวยความสะดวกปลอดภัยให้กับประชาชน “เดินทางทั่วไทย คมนาคม สะดวก ปลอดภัย ใส่ใจให้บริการประชาชน” ครอบคลุมทุกมิติ โดยการบูรณาการร่วมกับหน่วยงานในพื้นที่ในการร่วมป้องกันและลดอุบัติเหตุทางถนน เน้นพิเศษเพิ่มความสะดวก รวดเร็ว และปลอดภัยขั้นสูงสุด เพื่อลดการสูญเสียทั้งชีวิตและทรัพย์สิน กรมทางหลวง (ทล.) จึงได้เตรียมความพร้อมในการอำนวยความสะดวกและปลอดภัยในการเดินทางของประชาชน ระหว่างวันที่ 29 ธันวาคม 2566 - 4 มกราคม 2567 โดยสำนักงานทางหลวงและแขวงทางหลวงทั่วประเทศได้ดำเนินการตรวจสอบป้ายจราจร สัญญาณไฟจราจร ไฟฟ้าแสงสว่างให้พร้อมใช้งาน ตรวจสอบและแก้ไขจุดเสี่ยงหรือจุดอันตราย บำรุงรักษาทางหลวงให้อยู่ในสภาพดี อีกทั้งขอความร่วมมือผู้รับจ้างคืนพื้นผิวจราจรในพื้นที่ก่อสร้างให้มีช่องจราจรเท่าเดิมหรือใกล้เคียงของเดิมมากที่สุด และหากพบว่ามีปริมาณจราจรหนาแน่นจะทำการประสานงานกับตำรวจทางหลวงในการสนับสนุนการอำนวยความสะดวกด้านการจราจรหรือการจัดช่องทางพิเศษ (Reversible Lane) เพื่อให้การเดินทางของประชาชนเป็นไปอย่างสะดวกรวดเร็วยิ่งขึ้น รวมทั้ง ทล. ได้จัดตั้งจุดให้บริการทั่วไทย 409 แห่ง แบ่งเป็นจุดให้บริการโดยแขวงทางหลวง กองทางหลวงพิเศษระหว่างเมืองบูรณาการร่วมกับหน่วยงานต่าง ๆ 121 แห่ง จุดให้บริการตำรวจทางหลวง 205 แห่ง และจุดให้บริการสถานีตรวจสอบน้ำหนักและพักรถบรรทุก 83 แห่ง ภายในจุดบริการจะมีเจ้าหน้าที่ให้บริการประชาชนผู้ใช้ทางตลอด 24 ชั่วโมง อาทิ การให้ข้อมูลเส้นทาง แนะนำเส้นทางเลือก บริการน้ำดื่ม จัดเตรียมห้องน้ำสะอาดบริการประชาชน 581 แห่ง ในพื้นที่หมวดทางหลวงทั่วประเทศ รถบริการช่วยเหลือฉุกเฉินบนทางหลวง 515 คัน และจัดจุดบริการกางเต็นท์ฟรี 31 แห่งทั่วประเทศ
อธิบดีกรมทางหลวง กล่าวต่ออีกว่า ทล. ได้ยกเว้นค่าธรรมเนียมผ่านทางบนทางหลวงพิเศษหมายเลข 7 สายกรุงเทพฯ - ชลบุรี - พัทยา - มาบตาพุด ทางหลวงพิเศษหมายเลข 9 สายบางปะอิน - บางพลี และพระประแดง - ต่างระดับบางขุนเทียน ตั้งแต่เวลา 00.01 น. ของวันที่ 28 ธันวาคม 2566 ถึงเวลา 24.00 น. ของวันที่ 3 มกราคม 2567 รวม 7 วัน พร้อมทั้งจะเปิดให้บริการวิ่งฟรีชั่วคราวบนทางหลวงพิเศษหมายเลข 6 สายบางปะอิน - นครราชสีมา ช่วงอำเภอปากช่อง - ทางเลี่ยงเมืองนครราชสีมา ในวันที่ 28 ธันวาคม 2566 ตั้งแต่เวลา 00.01 น. เป็นต้นไป และบนทางหลวงพิเศษระหว่างเมืองหมายเลข 81 สายบางใหญ่ - กาญจนบุรี เฉพาะช่วงด่านฯ นครปฐมตะวันตก - ด่านฯ กาญจนบุรี เปิดให้วิ่งฟรี เวลา 16.30 น. ของวันที่ 27 ธันวาคม 2566 ถึงเวลา 24.00 น. ของวันที่ 3 มกราคม 2567 ผู้ใช้ทางสามารถติดตามการรายงานสภาพจริงการจราจร Online แบบ Real time ผ่านแอปพลิเคชัน M-Traffic (มอเตอร์เวย์) / Thailand Highway Traffic และ เฟซบุ๊ก “ศูนย์บริหารจัดการจราจรและอุบัติเหตุกรมทางหลวง”
ทั้งนี้ ทล. ขอความร่วมมือผู้ใช้ทางขับขี่ด้วยความระมัดระวังปฏิบัติตามกฎจราจรวางแผนการเดินทางล่วงหน้า เตรียมร่างกายให้พร้อม หากประชาชนต้องการสอบถามข้อมูลการเดินทางเพิ่มเติมหรือแจ้งเหตุด่วนเหตุร้ายระหว่างเดินทาง หรือจองสถานที่กางเต็นท์ สามารถติดต่อได้ที่สายด่วน ทล. โทร. 1586 (โทรฟรีตลอด 24 ชั่วโมง) สายด่วนมอเตอร์เวย์ โทร. 1586 กด 7 และตำรวจทางหลวง โทร. 1193

ที่มา : https://www.thaigov.go.th/news/contents/details/76580