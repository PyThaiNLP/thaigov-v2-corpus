รัฐบาลไทย-ข่าวทำเนียบรัฐบาล-นายกฯ มอบนโยบาย กอ.รมน. ชื่นชมมีผลการปฏิบัติงานที่ชัดเจนตามนโยบายรัฐบาล ย้ำเป็นกลไกสำคัญในการทำงานด้านความมั่นคงของประเทศ 


วันจันทร์ที่ 25 ธันวาคม 2566
25/12/2566
พิมพ์
นายกฯ มอบนโยบาย กอ.รมน. ชื่นชมมีผลการปฏิบัติงานที่ชัดเจนตามนโยบายรัฐบาล ย้ำเป็นกลไกสำคัญในการทำงานด้านความมั่นคงของประเทศ
นายกฯ มอบนโยบาย กอ.รมน. ชื่นชมมีผลการปฏิบัติงานที่ชัดเจนตามนโยบายรัฐบาล ย้ำเป็นกลไกสำคัญในการทำงานด้านความมั่นคงของประเทศ
วันนี้ (25 ธ.ค.66) เวลา 13.00 น. ณ ตึกสันติไมตรี ทำเนียบรัฐบาล นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง เป็นประธานการประชุมคณะกรรมการอำนวยการรักษาความมั่นคงภายในราชอาณาจักร ครั้งที่ 1/2566 และเป็นประธานสรุปผลการปฏิบัติงานและแถลงแผนการปฏิบัติงานประจำปี 2567 ของ กอ.รมน. ในห้วงเดือนธันวาคม 2566 หรือตามที่นายกรัฐมนตรี/ผอ.กอ.รมน. กำหนด เพื่อให้ผู้บริหาร กอ.รมน. (ส่วนกลาง) กองอำนวยการรักษาความมั่นคงภายในภาค กองอำนวยการรักษาความมั่นคงภายในจังหวัด และหัวหน้าส่วนราชการด้านความมั่นคงที่เกี่ยวข้องได้รับทราบผลการปฏิบัติงาน ในปีงบประมาณ พ.ศ. 2566 แผนการปฏิบัติงานปีงบประมาณ พ.ศ. 2567 และนโยบายจากนายกรัฐมนตรี เพื่อยึดถือเป็นกรอบแนวทางในการปฏิบัติงานต่อไป นายสัตวแพทย์ชัย วัชรงค์ โฆษกประจำสำนักนายกรัฐมนตรี เปิดเผยสาระสำคัญสรุป ดังนี้
นายกรัฐมนตรีขอบคุณส่วนราชการ และภาคส่วนต่าง ๆ ที่ได้ร่วมกันแก้ไขปัญหาความมั่นคงมาโดยตลอด ซึ่ง กอ.รมน.ที่ผ่านมาถือเป็นกลไกสำคัญที่มุ่งมั่น มุ่งเน้นในเรื่องความมั่นคงของสถาบันหลักของชาติ และปัจจุบันก็ต้องมุ่งเน้นความมั่นคงด้านชีวิตความเป็นอยู่ของประชาชนด้วย โดยวันนี้ได้เห็นถึงผลการปฏิบัติงานที่เกิดผลเป็นรูปธรรมที่ชัดเจน โดยเฉพาะประเด็นเร่งด่วนที่รัฐบาลได้มอบหมายให้ กอ.รมน. บูรณาการร่วมกับหน่วยงานตามภาระหน้าที่ เช่น การบริหารจัดการที่ดินในความครอบครองของกองทัพให้ประชาชนใช้ประโยชน์ ซึ่งเรื่องนี้ขอให้ทำอย่างต่อเนื่องเพื่อจะได้บรรเทาความเดือดร้อนของประชาชนในเรื่องของที่ดินทำกิน รวมถึงการดำเนินการเรื่องของระบบชลประทาน การดูแลพื้นที่ชายแดนภาคใต้เพื่อให้ประชาชนอยู่อย่างเป็นสุข ซึ่งปัญหานี้รัฐบาลไม่ได้นิ่งนอนใจแต่อย่างใดโดยมีการดำเนินการขับเคลื่อนอย่างต่อเนื่อง โดยนายกรัฐมนตรีได้มีการพูดคุยเรื่องนี้กับผู้นำจากทางประเทศมาเลเซียและในช่วงเย็นพรุ่งนี้ (26 ธ.ค.66) จะได้มีการพูดคุยอย่างไม่เป็นทางการเกี่ยวกับเรื่องดังกล่าวอีกครั้งด้วยที่จังหวัดภูเก็ต โดยการดำเนินงานของ กอ.รมน.ในเรื่องนี้รัฐบาลตระหนักเป็นอย่างดีและจะให้การสนับสนุนอย่างต่อเนื่อง ส่วนการเปลี่ยนผ่านไปสู่ระบบทหารกองประจำการแบบสมัครใจก็ขอให้ดำเนินการต่อไปตามขั้นตอนและกรอบระยะเวลาที่กำหนด ซึ่งต้องขอบคุณทุกส่วนที่เกี่ยวข้องในการดำเนินการเรื่องนี้และเข้าใจถึงนโยบายรัฐบาล สิทธิของประชาชนและกำลังพลที่ต้องมีการทดแทนให้เป็นไปอย่างเหมาะสมเสมอ  อย่างไรก็ตามการดำเนินการเรื่องนี้ก็ต้องดำเนินการให้เกิดความสมดุลให้ดีระหว่างความมั่นคงกับสิทธิเสรีภาพการเลือก
นายกรัฐมนตรีย้ำถึงการแก้ปัญหายาเสพติดว่าถือเป็นเรื่องนโยบายแห่งชาติของรัฐบาล ซึ่งขอให้ทุกหน่วยงานที่เกี่ยวข้องและ กอ.รมน. ต้องเข้มงวดในการดูแลป้องกันปัญหายาเสพติดตามชายแดนที่จะเข้ามาในประเทศไทย เพราะปัญหานี้ถือเป็นปัญหาที่ส่งผลกระทบต่อชีวิตของประชาชน นอกจากนี้ขอให้ช่วยกันดูแลเรื่องฝุ่น PM2.5 ซึ่งในระดับพื้นที่ก็ได้เห็นถึงผลงานที่ได้มีการคิดและหาแนวทางในแก้ปัญหาในหลายมิติ โดยขอชื่นชมในความร่วมมือกันของทุกฝ่ายในการแก้ปัญหา PM2.5 และขอให้ขยายการดำเนินการไปในพื้นที่ต่าง ๆ ของประเทศให้มากขึ้นซึ่งจะช่วยระมัดระวังการป้องกันไฟไหม้ป่าได้ด้วย ทั้งนี้งานต่าง ๆ ที่ได้มีการดำเนินการอยู่แล้วก็ขอให้ดำเนินงานการต่อไปตามขั้นตอนและกรอบระยะเวลาที่กำหนด รวมทั้งให้ทุกส่วนราชการที่เกี่ยวข้องดำเนินการตามภารกิจหน้าที่ส่งเสริมการปฏิบัติงานแบบบูรณาการอย่างเหมาะสม
นายกรัฐมนตรีย้ำว่านอกจาก กอ.รมน.จะเป็นกลไกที่สำคัญในการดูแลเรื่องความมั่นคงให้กับประเทศชาติแล้ว ขอให้ กอ.รมน.ช่วยดูแลด้านความมั่นคงทางเศรษฐกิจและความพร้อมให้กับประเทศไทย พร้อมกันนี้นายกรัฐมนตรีได้ขอบคุณผู้บริหาร บุคลากร กอ.รมน. และผู้เกี่ยวข้องทุกคน ในความพยายามที่พัฒนาปรับเปลี่ยนปรับปรุงการทำงานให้เหมาะสมกับสถานการณ์ทั้งในแง่ของการปรับปรุงกำลังพล และรูปแบบการทำงาน เพื่อให้ กอ.รมน. เป็นกลไกที่สำคัญของรัฐในการดูแลประชาชนต่อไป และในโอกาสปีใหม่ 2567 ที่กำลังจะมาถึงนี้ ขอให้ทุกคนมีกำลังกายกำลังใจที่เข้มแข็ง เพื่อร่วมมือกันเป็นพลังในการขับเคลื่อนประเทศไทย ให้ก้าวหน้าได้อย่างยั่งยืน สืบไป

ที่มา : https://www.thaigov.go.th/news/contents/details/76604