รัฐบาลไทย-ข่าวทำเนียบรัฐบาล-ในวันอังคารที่ 26 ธันวาคม 2566 เวลา 17.00 นาฬิกา นายสุทิน คลังแสง รัฐมนตรีว่าการกระทรวงกลาโหม จะเป็นประธานเปิดตัวโครงการ “ปีใหม่ ทหารใหม่ โอกาสใหม่“ 


วันจันทร์ที่ 25 ธันวาคม 2566
ในวันอังคารที่ 26 ธันวาคม 2566 เวลา 17.00 นาฬิกา นายสุทิน คลังแสง รัฐมนตรีว่าการกระทรวงกลาโหม จะเป็นประธานเปิดตัวโครงการ “ปีใหม่ ทหารใหม่ โอกาสใหม่“
เพื่อรับสมัครทหารกองเกิน เข้ารับราชการทหารกองประจำการโดยวิธีร้องขอ (กรณีพิเศษ) ด้วยระบบออนไลน์ ประจำปี 2567 ณ ลานอเนกประสงค์ พื้นที่สำนักงานปลัดกระทรวงกลาโหม (ศรีสมาน) ภายในงานจะมีการจัดกิจกรรมต่าง ๆ มากมาย ตั้งแต่เวลา 10.00 – 21.00 นาฬิกา
อาทิ การบริการทางการแพทย์ การแจกยาสามัญประจำบ้าน การบริการตัดผม การฝึกอาชีพขั้นพื้นฐาน การเปิดร้านค้าเพื่อส่งเสริมรายได้ การจำหน่ายสินค้าและอาหารราคาถูก การแสดงศิลปวัฒนธรรม การแสดงและพูดคุยเพื่อแบ่งปันประสบการณ์ของพลทหารกองประจำการ อาทิ ต้าห์อู๋ (พิทยา แซ่ฉั่ว) หนึ่งในสมาชิกวง LAZ1 และ ร้อยโท สมบัติ บัญชาเมฆ หรือ “บัวขาว บัญชาเมฆ” ยอดมวยไทยคนดังแห่งยุค นอกจากนี้ยังได้นำนิทรรศการการแสดงผลงานของกองทัพ และการแสดงดนตรี จากวงดุริยางค์ กองบัญชาการกองทัพไทย กองทัพบก กองทัพเรือ และกองทัพอากาศ มามอบความสุขเพื่อเป็นของขวัญปีใหม่ 2567 ให้กับประชาชนที่มาร่วมงานอีกด้วย

ที่มา : https://www.thaigov.go.th/news/contents/details/76583