รัฐบาลไทย-ข่าวทำเนียบรัฐบาล-กรมทางหลวงชนบท มอบของขวัญปีใหม่ให้กับประชาชนขยายถนนสาย นย.3007 จ.นครนายก กว่า 18 กิโลเมตร เสร็จสมบูรณ์ พร้อมเปิดให้ใช้สัญจรเรียบร้อยแล้ว


วันจันทร์ที่ 25 ธันวาคม 2566
กรมทางหลวงชนบท มอบของขวัญปีใหม่ให้กับประชาชนขยายถนนสาย นย.3007 จ.นครนายก กว่า 18 กิโลเมตร เสร็จสมบูรณ์ พร้อมเปิดให้ใช้สัญจรเรียบร้อยแล้ว
...
กรมทางหลวงชนบท มอบของขวัญปีใหม่ให้กับประชาชนขยายถนนสาย นย.3007 จ.นครนายก กว่า 18 กิโลเมตร เสร็จสมบูรณ์ พร้อมเปิดให้ใช้สัญจรเรียบร้อยแล้ว ยกระดับการคมนาคมขนส่งเข้าสู่สนามบินสุวรรณภูมิและท่าเรือแหลมฉบัง รองรับการขยายตัวของเศรษฐกิจในอนาคตอย่างยั่งยืน ตามนโยบายของรัฐมนตรีว่าการกระทรวงคมนาคม
กรมทางหลวงชนบท (ทช.) ดำเนินโครงการก่อสร้างถนนทางหลวงชนบทสาย นย.3007 แยก ทล.305 - บ้านคลอง 33 อำเภอองครักษ์ จังหวัดนครนายก เสร็จสมบูรณ์ พร้อมเปิดให้ประชาชนใช้สัญจรเรียบร้อยแล้ว ทั้งนี้ เพื่อช่วยส่งเสริมระบบบริหารจัดการการขนส่งสินค้าให้มีประสิทธิภาพมากยิ่งขึ้น รองรับปริมาณการจราจรที่มีแนวโน้มเพิ่มสูงขึ้นในอนาคต รวมถึงเป็นการสนับสนุนการขนส่งสินค้าจากภาคตะวันออกเฉียงเหนือเข้าสู่กรุงเทพมหานคร/ปริมณฑล ท่าอากาศยานสุวรรณภูมิ และท่าเรือแหลมฉบัง ทำให้การขนส่ง
จากแหล่งผลิตสินค้าไปสู่ตลาดและผู้บริโภคได้สะดวกรวดเร็วอย่างเป็นระบบ ตลอดจนเป็นเส้นทางที่ช่วยแบ่งเบาการจราจรบนถนนสายหลักได้อีกทางหนึ่งด้วย
ทช.ได้ดำเนินการก่อสร้างถนนทางหลวงชนบทสาย นย.3007 ทล.305 - บ้านคลอง 33 อำเภอองครักษ์ จังหวัดนครนายก รวมระยะทาง 18.368 กิโลเมตร มีจุดเริ่มต้นโครงการบริเวณ กม.ที่ 0+000 แยก ทล.305 (รังสิต – นครนายก บริเวณ กม.ที่ 47+300) และสิ้นสุดโครงการบริเวณ กม.ที่ 18+368 ซึ่งบรรจบกับถนนทางหลวงชนบทสาย นย.2024 (สระบุรี - นครนายก) และเป็นเส้นทางที่เชื่อมต่อไปยังถนนทางหลวงชนบทสาย นย.3001 (องครักษ์ – บางน้ำเปรี้ยว) ได้อีกด้วย โดยได้ดำเนินการก่อสร้างขยายถนนเดิมจาก 2 ช่องจราจร เป็น 4 ช่องจราจร ผิวจราจรแบบแอสฟัลท์ติกคอนกรีต ผิวจราจรกว้างช่องละ 3.50 เมตร ไหล่ทางกว้างข้างละ 1.50 เมตร และก่อสร้างสะพานคอนกรีตเสริมเหล็กข้ามทางรถไฟ สะพานข้ามคลองชลประทาน รวม 9 แห่ง พร้อมติดตั้งไฟฟ้าแสงสว่าง สัญญาณไฟจราจร ป้ายจราจร และอุปกรณ์อำนวยความปลอดภัย ใช้งบประมาณรวม 716.350 ล้านบาท

ที่มา : https://www.thaigov.go.th/news/contents/details/76596