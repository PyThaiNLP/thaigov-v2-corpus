รัฐบาลไทย-ข่าวทำเนียบรัฐบาล-“สมศักดิ์” ขอบคุณ สส. ผ่านร่างกฎหมาย ป.ป.ท.-สมรสเท่าเทียม ขอ ทุกฝ่ายร่วมแรงร่วมใจผลักดันให้เสร็จโดยเร็ว


วันอาทิตย์ที่ 24 ธันวาคม 2566
24/12/2566
พิมพ์
“สมศักดิ์” ขอบคุณ สส. ผ่านร่างกฎหมาย ป.ป.ท.-สมรสเท่าเทียม ขอ ทุกฝ่ายร่วมแรงร่วมใจผลักดันให้เสร็จโดยเร็ว
“สมศักดิ์” ขอบคุณ สส. ผ่านร่างกฎหมาย ป.ป.ท.-สมรสเท่าเทียม ขอ ทุกฝ่ายร่วมแรงร่วมใจผลักดันให้เสร็จโดยเร็ว แนะ อย่ามัวนั่งคิดว่า เป็นกฎหมายของพรรคใด ชี้ ต้องช่วยกันทำให้กับประชาชน ย้ำ เพิ่มอำนาจ ป.ป.ท. หวัง ยกระดับค่าคะแนนดัชนีทุจริตให้สูงขึ้น หลังไทยอย
วันที่ 24 ธันวาคม 2566 นายสมศักดิ์ เทพสุทิน รองนายกรัฐมนตรี กล่าวว่า ขอขอบคุณ สมาชิกสภาผู้แทนราษฎร ที่ลงมติรับหลักการ ร่าง พ.ร.บ.มาตรการของฝ่ายบริหารในการป้องกันและปราบปรามการทุจริต ด้วยคะแนน 414 เสียง ซึ่งร่างกฎหมายฉบับนี้ ถือเป็นกฎหมายที่สำคัญ ที่ทุกฝ่ายต้องการให้มีการตรวจสอบการทำงานของฝ่ายบริหาร โดยตนขอยืนยันว่า การเพิ่มอำนาจให้ ป.ป.ท. ไม่ใช่เป็นการแย่งงานของ ป.ป.ช. แต่เป็นการช่วยป้องปรามไม่ให้เกิดการทุจริต และเป็นการช่วยยกระดับ ค่าคะแนนดัชนีการรับรู้การทุจริตของประเทศไทย ที่ขณะนี้ มี 36 คะแนน อยู่ลำดับที่ 101 ของโลก โดย ป.ป.ท. มีเป้าหมาย ให้ไทยต้องอยู่อันดับ 1 ใน 20  ภายในปี 2576-2580
“ร่างกฎหมายฉบับนี้ ถือเป็นฉบับแรกๆของรัฐบาลที่ผลักดัน เพราะต้องการยกระดับให้ประเทศมีความโปร่งใสมากขึ้น ซึ่งตรงกับสภาผู้แทนราษฎร ที่ลงมติเห็นด้วย เพราะอยากให้เกิดความโปร่งใส และมีการตรวจสอบการบริหารงาน โดยจากนี้ ก็อยู่ระหว่างการพิจารณาของคณะกรรมาธิการ ซึ่งผมอยากให้เกิดการร่วมแรงร่วมใจกันผลักดันกฎหมายฉบับนี้ เพื่อให้ผ่านการพิจารณาโดยเร็ว โดยอย่ามานั่งคิดว่า ร่างกฎหมายนี้เป็นของใคร เพราะทั้งหมด ก็เป็นของสภาผู้แทนราษฎร ที่ต้องการทำให้กับสังคม” รองนายกรัฐมนตรี กล่าว
นายสมศักดิ์ กล่าวอีกว่า ส่วนร่าง พ.ร.บ.สมรสเท่าเทียม ตนก็ขอแสดงความยินดีด้วย  หลังสภาผู้แทนราษฎร ลงมติรับหลักการด้วยคะแนน 369 เสียง ซึ่งเป็นร่างกฎหมาย ที่รอคอยกันมานานแล้ว โดยจากนี้ ตนก็ขอให้ทุกฝ่าย ไม่ต้องคิดว่า ร่างกฎหมายนี้ เป็นของพรรคใด แต่เราต้องรีบช่วยกันพิจารณา เพื่อทำให้ประชาชนเห็นว่า นักการเมือง มีความจริงใจในการทำกฎหมายนี้ให้เกิดขึ้น ซึ่งเมื่ออยู่ในระหว่างการพิจารณาของคณะกรรมาธิการ ตนก็ขอให้ทุกคนตั้งใจทำ และขอให้ยึดประโยชน์ของประชาชนเป็นหลัก

ที่มา : https://www.thaigov.go.th/news/contents/details/76563