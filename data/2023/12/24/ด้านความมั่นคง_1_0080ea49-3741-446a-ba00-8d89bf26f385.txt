รัฐบาลไทย-ข่าวทำเนียบรัฐบาล-กรมการปกครองจัดโครงการตรวจสารพันธุกรรมเพื่อแก้ไขปัญหาสถานะและสิทธิของคนไทยที่ตกหล่นทางทะเบียนราษฎร ปีงบ67 เปิดให้ยื่นคำร้องแล้ว ณ สำนักทะเบียนอำเภอหรือท้องถิ่น


วันเสาร์ที่ 23 ธันวาคม 2566
23/12/2566
พิมพ์
กรมการปกครองจัดโครงการตรวจสารพันธุกรรมเพื่อแก้ไขปัญหาสถานะและสิทธิของคนไทยที่ตกหล่นทางทะเบียนราษฎร ปีงบ67 เปิดให้ยื่นคำร้องแล้ว ณ สำนักทะเบียนอำเภอหรือท้องถิ่น
กรมการปกครองจัดโครงการตรวจสารพันธุกรรมเพื่อแก้ไขปัญหาสถานะและสิทธิของคนไทยที่ตกหล่นทางทะเบียนราษฎร ปีงบ67 เปิดให้ยื่นคำร้องแล้ว ณ สำนักทะเบียนอำเภอหรือท้องถิ่น
น.ส.ไตรศุลี ไตรสรณกุล เลขานุการ รมว.มหาดไทย และ โฆษกกระทรวงมหาดไทย กล่าวว่า สำนักทะเบียนกลาง กรมการปกครอง ได้จัดทำโครงการตรวจสารพันธุกรรมเพื่อการแก้ไขปัญหาสถานะและสิทธิของคนไทยที่ตกหล่นทางทะเบียนราษฎร ประจำปีงบประมาณ 2567 เพื่อให้การช่วยเหลือคนไทยที่ยังไม่มีชื่อและรายการบุคคลในทะเบียนบ้าน (ท.ร. 14) และขาดพยานหลักฐานสำคัญที่จะพิสูจน์สถานะบุคคลและสัญชาติ ให้สามารถมีหลักฐานในการแจ้งการเกิดเกินกำหนด หรือขอเพิ่มชื่อเข้าในทะเบียนบ้าน รวมถึงกรณีขอเปลี่ยนแปลงสถานะบุคคลจากคนที่มีรายการในทะเบียนราษฎรระบุไม่ได้สัญชาติไทย ให้เป็นคนสัญชาติไทย ตามกฎหมายว่าด้วยสัญชาติได้
สำหรับการดำเนินโครงการ กรมการปกครองได้ให้สำนักทะเบียนอำเภอและสำนักทะเบียนท้องถิ่น จัดให้มีการยื่นคำร้องการแจ้งการเกิด การเพิ่มชื่อ การขอลงรายการสัญชาติไทยหรือขอแก้ไขเปลี่ยนแปลงสถานะทางทะเบียนให้เป็นผู้มีสัญชาติไทย โดยสำนักทะเบียนกลางได้เปิดระบบโปรแกรมตรวจสารพันธุกรรมฯ ให้เข้าร่วมโครงการฯ ตั้งแต่วันที่ 15 ธ.ค. 66 เป็นต้นมา
น.ส.ไตรศุลี กล่าวว่า ผู้ที่จะเข้าร่วมโครงการฯ ต้องมีคุณสมบัติ ดังนี้ 1) บุคคลที่อ้างว่าเป็นคนไทยที่ยื่นคำร้องขอแจ้งการเกิดเกินกำหนดหรือขอเพิ่มชื่อในทะเบียนบ้าน (ท.ร. 14) 2) ชาวเขาและบุคคลบนพื้นที่สูงที่ยื่นคำขอลงรายการสัญชาติไทย 3) บุคคลที่ยื่นคำร้องขอเปลี่ยนแปลงสถานะในเอกสารทะเบียนราษฎรจากคนที่ไม่มีสัญชาติไทยเป็นผู้มีสัญชาติไทยโดยการเกิด โดยผลของกฎหมายว่าด้วยสัญชาติ
อย่างไรก็ตาม บุคคลที่มีปัญหาสถานะทางทะเบียนราษฎรที่ยื่นคำร้อง จะต้องเป็นผู้ด้อยโอกาส ผู้ยากจน หรือผู้ยากไร้ และมีบิดา มารดา หรือญาติร่วมสายโลหิตที่มีชื่อและรายการบุคคลในทะเบียนบ้าน (ท.ร. 14) ระบุสัญชาติไทย ซึ่งสามารถตรวจพิสูจน์สารพันธุกรรมเพื่อการมีสัญชาติไทยได้ และบุคคลที่เป็นคู่ตรวจอ้างอิงต้องมีคุณสมบัติตามเงื่อนไขการตรวจหาความสัมพันธ์ทางสายโลหิตของหน่วยบริการตรวจสารพันธุกรรม
ทั้งนี้ ผู้ที่ประสงค์จะยื่นคำร้องตามโครงการสามารถสอบถามข้อมูลเพิ่มเติมได้ที่ สำนักทะเบียนอำเภอ สำนักทะเบียนท้องถิ่นในเขตพื้นที่ หรือศูนย์ตอบปัญหางานทะเบียนและบัตร สำนักบริหารการทะเบียน กรมการปกครอง โทร 1548

ที่มา : https://www.thaigov.go.th/news/contents/details/76555