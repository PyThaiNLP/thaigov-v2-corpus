รัฐบาลไทย-ข่าวทำเนียบรัฐบาล-โฆษกรัฐบาลเผยนายกฯ ห่วงใยประชาชน นักท่องเที่ยว อากาศเปลี่ยนแปลงขอให้ระมัดระวัง ติดตามประกาศกรมอุตุฯ สั่งการทุกหน่วยงานให้การช่วยเหลือดูแล เฝ้าสังเกตการณ์


วันอาทิตย์ที่ 24 ธันวาคม 2566
24/12/2566
พิมพ์
โฆษกรัฐบาลเผยนายกฯ ห่วงใยประชาชน นักท่องเที่ยว อากาศเปลี่ยนแปลงขอให้ระมัดระวัง ติดตามประกาศกรมอุตุฯ สั่งการทุกหน่วยงานให้การช่วยเหลือดูแล เฝ้าสังเกตการณ์
โฆษกรัฐบาลเผยนายกฯ ห่วงใยประชาชน นักท่องเที่ยว อากาศเปลี่ยนแปลงขอให้ระมัดระวัง ติดตามประกาศกรมอุตุฯ สั่งการทุกหน่วยงานให้การช่วยเหลือดูแล เฝ้าสังเกตการณ์
วันที่ 24 ธันวาคม 2566 นายชัย วัชรงค์ โฆษกประจำสำนักนายกรัฐมนตรี เปิดเผยว่ากรณีอากาศเปลี่ยนแปลง ทำให้เกิดฝนตกหนักถึงหนักมากในภาคใต้ และคลื่นลมแรงบริเวณอ่าวไทย (มีผลกระทบตั้งแต่วันที่ 23-25 ธันวาคม 2566) นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลังห่วงใยประชาชน สั่งการให้ทุกหน่วยงานที่เกี่ยวข้องดูแลสถานการณ์ เฝ้าสังเกตการณ์ ช่วยเหลือประชาชนและนักท่องเที่ยวในพื้นที่ โดยเฉพาะ พังงา-พัทยา
โฆษกประจำสำนักนายกรัฐมนตรีเปิดเผยว่า จากประกาศกรมอุตุนิยมวิทยา (24 ธันวาคม 2566) บริเวณความกดอากาศสูงหรือมวลอากาศเย็นกำลังแรงยังคงปกคลุมประเทศไทยและทะเลจีนใต้ ลักษณะเช่นนี้ทำให้ประเทศไทยมีอากาศเย็นถึงหนาวกับมีลมแรง สำหรับบริเวณยอดดอยของภาคเหนือมีอากาศหนาวถึงหนาวจัด อุณหภูมิต่ำสุด 3-12 องศาเซลเซียส และมีน้ำค้างแข็งบางแห่ง ส่วนยอดภูของภาคตะวันออกเฉียงเหนือมีอากาศหนาวถึงหนาวจัด อุณหภูมิต่ำสุด 5-12 องศาเซลเซียส ขอให้ประชาชนในบริเวณดังกล่าวดูแลรักษาสุขภาพเนื่องจากสภาพอากาศที่หนาวเย็นลง รวมถึงให้ระวังอันตรายจากอัคคีภัยที่อาจจะเกิดขึ้นเนื่องจากสภาพอากาศแห้งและลมแรง
รวมทั้ง สำหรับมรสุมตะวันออกเฉียงเหนือกำลังแรงพัดปกคลุมอ่าวไทยและภาคใต้ ประกอบกับมีหย่อมความกดอากาศต่ำกำลังแรงปกคลุมบริเวณประเทศมาเลเซีย ทำให้ภาคใต้ตอนล่างมีฝนตกหนักถึงหนักมากบางแห่ง ขอให้ประชาชนบริเวณภาคใต้ตอนล่างระวังอันตรายจากฝนตกหนักถึงหนักมากและฝนที่ตกสะสม ซึ่งอาจทำให้เกิดน้ำท่วมฉับพลันและน้ำป่าไหลหลาก ส่วนคลื่นลมบริเวณอ่าวไทยมีกำลังแรง โดยทะเลมีคลื่นสูง 2-4 เมตร บริเวณที่มีฝนฟ้าคะนองคลื่นสูงมากกว่า 4 เมตร ส่วนทะเลอันดามันมีคลื่นสูงประมาณ 2 เมตร บริเวณที่มีฝนฟ้าคะนองและห่างฝั่งคลื่นสูงมากกว่า 2 เมตร ขอให้ประชาชนที่อาศัยอยู่บริเวณชายฝั่งภาคใต้ฝั่งตะวันออกระวังอันตรายจากคลื่นที่ซัดเข้าหาฝั่ง ส่วนชาวเรือบริเวณอ่าวไทยและทะเลอันดามันควรเดินเรือด้วยความระมัดระวังและหลีกเลี่ยงการเดินเรือในบริเวณที่มีฝนฟ้าคะนอง สำหรับเรือเล็กบริเวณอ่าวไทยควรงดออกจากฝั่งในระยะนี้ ไว้ด้วย
ซึ่งจากอากาศเปลี่ยนแปลงดังกล่าว มีผลทำให้ลมแรงบริเวณอ่าวไทยและมีนักท่องเที่ยวได้รับผลกระทบเกิดเหตุการณ์ไม่คาดคิด จึงขอให้ประชาชนระมัดระวังติดตามประกาศจากกรมอุตุนิยมวิทยา และสามารถติดตามข้อมูลที่เว็บไซต์กรมอุตุนิยมวิทยา http://www.tmd.go.th หรือที่ 0-2399-4012-13 และ 1182 ได้ตลอด 24 ชั่วโมง
“นายกรัฐมนตรีสั่งการทุกหน่วยงานที่เกี่ยวข้อง สังเกตการณ์ช่วยเหลือ ดูแลประชาชน และนักท่องเที่ยวในพื้นที่ กรณีเกิดเหตุการณ์ไม่คาดคิดเนื่องจากมีคลื่นลมแรงบริเวณอ่าวไทย ช่วง 22-25 ธันวาคม 2566 รวมทั้งให้แนะนำ ช่วยเหลือ ประชาชน และนักท่องเที่ยว” นายชัย กล่าว

ที่มา : https://www.thaigov.go.th/news/contents/details/76559