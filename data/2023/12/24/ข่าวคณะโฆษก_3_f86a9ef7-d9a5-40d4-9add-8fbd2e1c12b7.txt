รัฐบาลไทย-ข่าวทำเนียบรัฐบาล-”เกณิกา“เผย‘พล.ต.อ.พัชรวาท‘ รณรงค์คุ้มครองสัตว์ป่าฯรับมติ ครม.บังคับใช้กฎหมายจัดการกลุ่มซื้อ-ขายสัตว์ป่า เถื่อนอย่างเคร่งครัด


วันอาทิตย์ที่ 24 ธันวาคม 2566
24/12/2566
พิมพ์
”เกณิกา“เผย‘พล.ต.อ.พัชรวาท‘ รณรงค์คุ้มครองสัตว์ป่าฯรับมติ ครม.บังคับใช้กฎหมายจัดการกลุ่มซื้อ-ขายสัตว์ป่า เถื่อนอย่างเคร่งครัด
”เกณิกา“เผย‘พล.ต.อ.พัชรวาท‘ รณรงค์คุ้มครองสัตว์ป่าฯรับมติ ครม.บังคับใช้กฎหมายจัดการกลุ่มซื้อ-ขายสัตว์ป่า เถื่อนอย่างเคร่งครัด
วันที่ 24 ธ.ค. 66 น.ส.เกณิกา อุ่นจิตร์ รองโฆษกประจำสำนักนายกรัฐมนตรี เปิดเผยว่า พล.ต.อ.พัชรวาท วงษ์สุวรรณ รองนายกรัฐมนตรีและรัฐมนตรีว่าการกระทรวงทรัพยากรธรรมชาติและสิ่งแวดล้อม (ทส.)ได้ลงพื้นที่อำเภอจอมบึง จังหวัดราชบุรี เพื่อเป็นประธานในพิธีเปิดงานวันคุ้มครองสัตว์ป่าแห่งชาติ ประจำปี 2566 ที่จัดภายใต้แนวคิด “Save wildlife for your life : รักษาธรรมชาติ ไม่ซื้อ ไม่ล่า ไม่ค้าสัตว์ป่าผิดกฎหมาย”โดยโครงการในครั้งนี้จัดขึ้นเพื่อตระหนักถึงความสำคัญของสัตว์ป่าที่เป็นทรัพยากรธรรมชาติ ทำให้เกิดความสมดุลทางธรรมชาติ และทำให้ระบบนิเวศมีความมั่นคง โดยเฉพาะอย่างยิ่งขณะนี้มีการรณรงค์ให้หยุดการซื้อ-ขายสัตว์ป่าผิดกฎหมาย
น.ส.เกณิกา กล่าวต่อว่า โครงการดังกล่าวสอดรับกับมติคณะรัฐมนตรี เมื่อวันที่ 16 ต.ค.ที่ผ่านมา โดยได้เห็นชอบให้บังคับใช้กฎหมายอย่างเคร่งครัดในกรณีที่กลุ่มบุคคลได้กระทำความผิดกฎหมายทรัพยากรธรรมชาติและสิ่งแวดล้อม โดยการล่าและการค้าสัตว์ป่าผิดกฎหมายในพื้นที่ตามแนวชายแดนไทย-มาเลเซียอยู่บ่อยครั้ง ดังนั้น เพื่อเป็นการคุ้มครองทรัพยากรธรรมชาติ ระบบนิเวศและความหลากหลายทางชีวภาพของประเทศไทย รวมทั้งป้องกันปัญหาการรุกล้ำเขตแดนของต่างประเทศ ซึ่งได้มีการมอบหมายให้กระทรวงทรัพยากรธรรมชาติและสิ่งแวดล้อมเป็นหน่วยงานหลักร่วมกับกระทรวงกลาโหม กระทรวงการต่างประเทศ กระทรวงมหาดไทย สำนักงานตำรวจแห่งชาติ และหน่วยงานที่เกี่ยวข้องเร่งดำเนินการตามหน้าที่และอำนาจเพื่อติดตาม ดูแล และแก้ปัญหาการกระทำผิดกฎหมายดังกล่าว
“พล.ต.อ.พัชรวาท ให้ความสำคัญในการ ซื้อ-ขายสัตว์ป่าผิดกฎหมาย เพราะสัตว์ป่าเป็นทรัพยากรธรรมชาติที่มีความสำคัญ ทำให้เกิดความสมดุลทางธรรมชาติ ทำให้ระบบนิเวศมีความมั่นคง ซึ่งรัฐบาลได้รณรงค์ให้หยุดการซื้อ-ขายสัตว์ป่าผิดกฎหมาย และจะทำงานบูรณาการทุกภาคส่วนทั้งรัฐและเอกชน องค์กรอิสระต่าง ๆ และภาคประชาชนในการทำงานร่วมกัน เพื่อรณรงค์และหยุดปัญหาการล่าสัตว์ผิดกฎหมายให้ได้“น.ส.เกณิกา กล่าว

ที่มา : https://www.thaigov.go.th/news/contents/details/76560