รัฐบาลไทย-ข่าวทำเนียบรัฐบาล-“รัดเกล้า” ย้ำ​ รมว. พลังงานตอบกระทู้ในสภาฯ สะท้อนถึงการสื่อสารเชิงรุก​ และความจริงใจที่จะแก้ไขปัญหาให้ประชาชนของ​ ครม.ชุดนี้


วันอาทิตย์ที่ 24 ธันวาคม 2566
24/12/2566
พิมพ์
“รัดเกล้า” ย้ำ​ รมว. พลังงานตอบกระทู้ในสภาฯ สะท้อนถึงการสื่อสารเชิงรุก​ และความจริงใจที่จะแก้ไขปัญหาให้ประชาชนของ​ ครม.ชุดนี้
รองโฆษกรัฐบาล “รัดเกล้า” ย้ำ​ รมว. พลังงานตอบกระทู้ในสภาฯ สะท้อนถึงการสื่อสารเชิงรุก​ และความจริงใจที่จะแก้ไขปัญหาให้ประชาชนของ​ ครม.ชุดนี้ นอกเหนือจากเป็นการชี้แจงข้อเท็จจริงให้ประชาชนรับทราบ แล้วยังเป็นการป้องกันการสร้างเฟคนิวส์ได้อย่างมีประสิทธิภา
วันนี้ (24 ธค) นางรัดเกล้า อินทวงศ์ สุวรรณคีรี รองโฆษกประจำสำนักนายกรัฐมนตรีเปิดเผยว่า ตามที่นายพีระพันธุ์ สาลีรัฐวิภาค รองนายกรัฐมนตรี​ และรัฐมนตรีว่าการกระทรวงพลังงาน เป็นตัวแทนนายเศรษฐา ทวีสิน นายกรัฐมนตรี ตอบกระทู้ถามสดด้วยวาจาที่รัฐสภา​ คลายข้อสงสัยและสร้างความกระจ่างในประเด็นพลังงาน ทั้งปัญหาโครงสร้างราคาก๊าซธรรมชาติที่ไม่เป็นธรรม โดยให้ข้อมูลว่าจากที่ได้ลงพื้นที่ตรวจสอบแล้ว​ ได้พบว่าก๊าซฯ​ จากอ่าวไทยไม่ได้ถูกนำมาใช้ได้ทั้งหมด และที่ผ่านมาเป็นการดำเนินการของเอกชนเท่านั้น อัพเดทล่าสุด​ คณะกรรมการนโยบายพลังงานแห่งชาติ (กพช.) ได้มีมติ เมื่อวันที่ 7 ธันวาคม 2566 ที่ผ่านมา ได้กำหนดให้กลุ่มธุรกิจจะต้องซื้อก๊าซฯ ในราคาเท่ากับอุตสาหกรรมทั่วไปแล้ว ส่วนประชาชนจะได้ใช้ก๊าซในราคาที่ถูกคือที่ประมาณ 219 บาท
นอกจากนี้ยังชี้แจงประเด็นเกี่ยวกับค่าปรับจากปตท.​ ที่ไม่สามารถนำส่งก๊าซได้ตามสัญญา ขณะนี้ได้เรียกเก็บเงินจำนวนดังกล่าวมาแล้ว​ และได้นำมาเป็นส่วนสมทบเพื่อนำมาลดค่าไฟฟ้าให้กับประชาชน ที่ได้มีการประกาศราคาไปครั้งล่าสุดนี้ด้วย
ส่วนประเด็นเรื่องค่าผ่านท่อก๊าซฯ นั้นยอมรับว่า ยังไม่ได้ข้อมูลที่ชัดเจน เพราะในการขอข้อมูลต่างๆ ไม่ใช่เรื่องง่าย แต่ขณะนี้ได้เร่งดำเนินการอย่างเต็มที่เพื่อให้ได้ข้อมูลที่ชัดเจน และเพื่อนำไปสู่การหาแนวทางแก้ไขปัญหาต่อไป
สำกรับปริมาณโรงไฟฟ้าที่มีอยู่เกินความจำเป็นจนทำให้รัฐเสียประโยชน์ และความโปร่งใสของประกาศระเบียบการรับซื้อพลังงานทดแทนในปีที่ผ่านมานั้น​ รัฐมนตรีได้ชี้แจงแล้วเป็นสิ่งที่ต้องปรับปรุงแก้ไขเกี่ยวกับสัญญาต่างๆ เพื่อให้เกิดความชัดเจนโปร่งใส และเป็นธรรมโดยไม่ทำให้ภาครัฐเสียเปรียบ แต่การดำเนินการเรื่องการแก้ไขระเบียบ สัญญาต่างๆ เป็นเรื่องที่ต้องใช้เวลา เพราะที่ผ่านมากระทรวงพลังงาน ได้พยายามแก้ปัญหาเรื่องนี้เเล้ว
"การตอบกระทู้ของรัฐมนตรีว่าการกระทรวงพลังงานครั้งนี้สะท้อนให้เห็นถึงความพยายามและตั้งใจจริงที่จะทำงานเพื่อประชาชนของรัฐบาลชุดนี้  ทั้งนี้​ ในยุคที่ข้อมูลข่าวสารถูกส่งต่อถึงกันและกันอย่างรวดเร็ว ผ่านช่องทางต่างๆ รวมถึงช่องทางโซเชียล​มีเดีย​ การที่ผู้บริหารประเทศระดับรัฐมนตรีมีความแอคทีฟในการตอบกลับข้อสงสัยต่างๆ ถือเป็นประโยชน์อย่างมาก เพราะเป็นการป้องกันการก่อร่างสร้างเฟคนิวส์ได้อย่างมีประสิทธิภาพที่สุด ขอชวนประชาชนให้ความชื่นชมถึงการทำงานเชิงรุกของคณะรัฐมนตรีคณะนี้"  รัดเกล้า กล่าว

ที่มา : https://www.thaigov.go.th/news/contents/details/76561