รัฐบาลไทย-ข่าวทำเนียบรัฐบาล-พ่อเมืองราชบุรี มอบประกาศเกียรติคุณการประกวดผ้า สืบสาน สร้างสรรค์ผ้าลายพระราชทาน “ผ้าลายขิดนารีรัตนราชกัญญา” ประจำปี 2565 และผ้าลายพระราชทาน “ผ้าลายดอกรักราชกัญญา” ประจำปี 2566 


วันพฤหัสบดีที่ 28 ธันวาคม 2566
28/12/2566
พิมพ์
พ่อเมืองราชบุรี มอบประกาศเกียรติคุณการประกวดผ้า สืบสาน สร้างสรรค์ผ้าลายพระราชทาน “ผ้าลายขิดนารีรัตนราชกัญญา” ประจำปี 2565 และผ้าลายพระราชทาน “ผ้าลายดอกรักราชกัญญา” ประจำปี 2566
พ่อเมืองราชบุรี มอบประกาศเกียรติคุณการประกวดผ้า สืบสาน สร้างสรรค์ผ้าลายพระราชทาน “ผ้าลายขิดนารีรัตนราชกัญญา” ประจำปี 2565 และผ้าลายพระราชทาน “ผ้าลายดอกรักราชกัญญา” ประจำปี 2566 มุ่งมั่นน้อมนำพระดำริสมเด็จพระเจ้าลูกเธอ เจ้าฟ้าสิริวัณณวรี ฯ
พ่อเมืองราชบุรี มอบประกาศเกียรติคุณการประกวดผ้า สืบสาน สร้างสรรค์ผ้าลายพระราชทาน “ผ้าลายขิดนารีรัตนราชกัญญา” ประจำปี 2565 และผ้าลายพระราชทาน “ผ้าลายดอกรักราชกัญญา” ประจำปี 2566 มุ่งมั่นน้อมนำพระดำริสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา เพื่อหนุนเสริมสร้างคุณภาพชีวิตที่ดีอย่างยั่งยืนให้กับประชาชน
เมื่อวันที่ 27 ธ.ค. 66 นายเกียรติศักดิ์ ตรงศิริ ผู้ว่าราชการจังหวัดราชบุรี เปิดเผยว่า จังหวัดราชบุรีได้จัดพิธีมอบประกาศเกียรติคุณแก่ผู้สร้างสรรค์ผลงานผ้าทอพื้นถิ่นราชบุรีที่ได้รับรางวัลพระราชทาน จำนวน 3 รางวัล แบ่งเป็นการประกวดผ้าลายพระราชทาน “ผ้าขิดลายนารีรัตนราชกัญญา” และงานหัตถกรรม ประจำปี 2565 จำนวน 1 รางวัล และการประกวดผ้าลายพระราชทาน “ผ้าลายดอกรักราชกัญญา” และงานหัตถกรรม ปี 2566 จำนวน 2 รางวัล ในการนี้ นางยุพิน เศรษฐศักดาศิริ พัฒนาการจังหวัดราชบุรี เป็นผู้กล่าวรายงาน โดยมี หัวหน้าส่วนราชการ หน่วยงานรัฐวิสาหกิจ นายอำเภอ ผู้นำท้องถิ่นท้องที่ ร่วมเป็นเกียรติในการมอบประกาศเกียรติคุณในครั้งนี้
นายเกียรติศักดิ์ ตรงศิริ ผู้ว่าราชการจังหวัดราชบุรี กล่าวว่า จังหวัดราชบุรีได้น้อมนำแนวพระดำริ “ผ้าไทยใส่ให้สนุก” ในสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา ผู้ทรงมีพระปณิธานที่มุ่งมั่นในการแบ่งเบาพระราชภาระของพระบาทสมเด็จพระเจ้าอยู่หัว และสมเด็จพระนางเจ้าฯ พระบรมราชินี ในการสืบสาน รักษา และต่อยอด แนวพระราชดำริของสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง เพื่อต่อลมหายใจให้ผืนผ้าไทย ทำให้พี่น้องประชาชน โดยเฉพาะอย่างยิ่งช่างทอผ้าและผู้ประกอบการผ้า ได้เกิดการสร้างงาน สร้างอาชีพ สร้างรายได้จากภูมิปัญญา หัตถศิลป์ หัตถกรรม ที่สืบสานถ่ายทอดมาจากบรรพบุรุษ ผสมผสานต่อยอดด้วยหลักวิชาการแฟชั่นสมัยใหม่ให้ตรงตามความต้องการของตลาด สอดคล้องกับความนิยมชมชอบของประชาชน เป็นผลงานที่ร่วมสมัย ยกระดับคุณภาพชีวิต สร้างความสุขให้กับครอบครัว ชุมชน เพื่อร่วมสร้างสังคมที่มีความยั่งยืนในทุกมิติ
“ที่ผ่านมาประชาชนชาวจังหวัดราชบุรีได้รับพระกรุณาธิคุณจากสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา โดยได้รับรางวัลการประกวดผ้าลายพระราชทาน “ผ้าขิดลายนารีรัตนราชกัญญา” และงานหัตถกรรม ประจำปี 2565 ได้แก่ นางณัฐธภา ทิพย์วัจนะ ได้รับรางวัลเหรียญทองพระราชทาน ประเภท ผ้าจก และในการประกวดผ้าลายพระราชทาน “ผ้าลายดอกรักราชกัญญา” และงานหัตถกรรม ปี 2566 มีผู้ได้รางวัลพระราชทาน จำนวน 2 รางวัล ได้แก่ 1) นายณัฐพงษ์ ใจมุ่ง ประเภท ผ้าชาติพันธุ์ รางวัลเหรียญทองพระราชทาน 2) นางณัฐธภา ทิพย์วัจนะ ประเภท ผ้าชาติพันธุ์ รางวัลเหรียญนากพระราชทาน” นายเกียรติศักดิ์ฯ กล่าว
นายเกียรติศักดิ์ ตรงศิริ ผู้ว่าราชการจังหวัดราชบุรี กล่าวเพิ่มเติมว่า สมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา ทรงมีพระเมตตาพระราชทานลายผ้า “ผ้าขิดลายนารีรัตนราชกัญญา” ผ่านนายสุทธิพงษ์ จุลเจริญ ปลัดกระทรวงมหาดไทย เพื่อมอบให้กับช่างทอผ้าทุกกลุ่ม ทุกเทคนิค นำไปใช้ทอผ้า ผลิตผ้าตามอัตลักษณ์ภูมิปัญญาท้องถิ่นทั่วประเทศ ในปี 2565 และ ในปี 2566 ทรงมีพระเมตตาพระราชทานลายผ้า “ลายดอกรักราชกัญญา” แก่ช่างทอผ้าทุกกลุ่มผ่านปลัดกระทรวงมหาดไทย เป็นการฟื้นฟูภูมิปัญญาผ้าไทยให้ดำรงคงอยู่คู่แผ่นดิน การพัฒนาผ้าไทยให้มีความร่วมสมัย โดยในลวดลายผ้าแต่ละลวดลายแฝงไปด้วยความหมายที่มีความลึกซึ้ง แสดงถึงความตั้งพระทัยมั่นในการทรงสืบสานพระราชกรณียกิจของสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง
“นับเป็นความปลาบปลื้มของพสกนิกรชาวจังหวัดราชบุรีอย่างหาที่สุดมิได้ ที่สมเด็จพระเจ้าลูกเธอเจ้าฟ้าสิริวัณณวรี นารีรัตนราชกัญญา ทรงมีพระเมตตา ตลอดจนทรงเป็นแบบอย่างให้เยาวชนคนรุ่นใหม่ได้เข้ามามีส่วนร่วมในการออกแบบเสื้อผ้าไทยให้ทันสมัย สามารถสวมใส่ได้ทุกเพศ ทุกวัย ทุกโอกาส อันเป็นการอนุรักษ์และสืบสานภูมิปัญญาของคนไทย การมอบประกาศเกียรติคุณในครั้งนี้ของจังหวัดราชบุรี จึงเป็นส่วนหนึ่งในการช่วยเสริมสร้างกำลังใจและความภาคภูมิใจให้กับผู้ที่ได้รับรางวัล ได้มีใบประกาศเกียรติคุณไว้เป็นขวัญกำลังใจ เป็นเกียรติยศ ในการเป็นผู้สนองงานของสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา และเป็นกำลังหลักในการขับเคลื่อนงานของกระทรวงมหาดไทย ในการพัฒนาเศรษฐกิจฐานรากอย่างยั่งยืน” นายเกียรติศักดิ์ฯ กล่าวทิ้งท้าย
#WorldSoilDay #วันดินโลก #UN #FAO #GlobalSoilPartnership #MOI #กระทรวงมหาดไทย #บำบัดทุกข์บำรุงสุข
#SoilandWaterasourceoflife #SustainableSoilandWaterforbetterlife #ดินดีน้ำดีชีวีมีสุขอย่างยั่งยืน
#SDGsforAll #ChangeforGood

ที่มา : https://www.thaigov.go.th/news/contents/details/76784