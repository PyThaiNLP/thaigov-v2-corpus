รัฐบาลไทย-ข่าวทำเนียบรัฐบาล-นายกฯ ตรวจเยี่ยมศูนย์บริหารจัดการจราจรและอุบัติเหตุ กรมทางหลวง ติดตามการเดินทางของประชาชนช่วงเทศกาลปีใหม่ เผยสบายใจหลังรับฟังรายงานจาก คค. ระบายรถเส้นมิตรภาพได้เร็วขึ้น 30% 


วันพฤหัสบดีที่ 28 ธันวาคม 2566
28/12/2566
พิมพ์
นายกฯ ตรวจเยี่ยมศูนย์บริหารจัดการจราจรและอุบัติเหตุ กรมทางหลวง ติดตามการเดินทางของประชาชนช่วงเทศกาลปีใหม่ เผยสบายใจหลังรับฟังรายงานจาก คค. ระบายรถเส้นมิตรภาพได้เร็วขึ้น 30%
นายกฯ ตรวจเยี่ยมศูนย์บริหารจัดการจราจรและอุบัติเหตุ กรมทางหลวง ติดตามการเดินทางของประชาชนช่วงเทศกาลปีใหม่ เผยสบายใจหลังรับฟังรายงานจาก คค. ระบายรถเส้นมิตรภาพได้เร็วขึ้น 30% ห่วงประชาชนเมาแล้วขับ ขอให้ใช้เวลาช่วงวันหยุดกับครอบครัวอย่างมีความสุข
นายชัย วัชรงค์ โฆษกประจำสำนักนายกรัฐมนตรี เผยว่า วันนี้ (28 ธันวาคม 2566) เวลา 10.40  น. ณ ศูนย์บริการประชาชนกรมทางหลวง กรมทางหลวง ถนนศรีอยุธยา เขตราชเทวี กรุงเทพมหานคร นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง ตรวจเยี่ยมศูนย์บริหารจัดการจราจรและอุบัติเหตุ เพื่อติดตามการเดินทางของประชาชนช่วงเทศกาลปีใหม่ 2567 แบบเรียลไทม์ โดยมีนายสุริยะ รุ่งเรืองกิจ รัฐมนตรีว่าการกระทรวงคมนาคม นายชยธรรม์ พรหมศร​ ปลัดกระทรวงคมนาคม และผู้บริหารกรมทางหลวงให้การต้อนรับ
ภายหลังรับฟังบรรยายสรุปและตรวจเยี่ยมให้กำลังใจเจ้าหน้าที่ผู้ปฏิบัติงาน นายกรัฐมนตรีกล่าวว่า วันนี้มาติดตามดูเรื่องการจราจรในช่วงเทศกาลปีใหม่ของถนนทุกสาย รวมไปถึงการช่วยเปิดขยายเส้นทางบางสายเพื่อระบายการจราจร โดยเฉพาะเส้นทางถนนมิตรภาพโคราช ซึ่งรู้สึกสบายใจขึ้นหลังจากรับฟังการบรรยายสรุปจากกระทรวงคมนาคม (คค.) ที่สามารถระบายรถได้มากขึ้นกว่า 30% จากการเปิดมอเตอร์เวย์สาย7 ช่วงปากช่อง-สีคิ้ว
นายกรัฐมนตรีกล่าวต่อไปว่า จากการตรวจเยี่ยมการทำงานของเจ้าหน้าที่สายด่วน 1586 ถือว่ามีความพร้อม และขอขอบคุณเจ้าหน้าที่ที่สละเวลาที่จะอยู่กับครอบครัวมาทำงาน ซึ่งจากข้อมูลทั้งหมดที่ได้รับรายงานมา มีความมั่นใจต่อการบริหารจัดการ พร้อมฝากประชาชนที่เดินทางกลับบ้านให้ใช้เวลาอันมีค่ากับครอบครัว อยู่กันอย่างมีความสุข ระมัดระวังการดื่มเครื่องดื่มแอลกอฮอล์
นายกรัฐมนตรีกล่าวแสดงความห่วงใยถึงประชาชน ที่จะเฉลิมฉลองเทศกาลปีใหม่ในวันที่ 31  ธันวาคม 2566 ต่อเนื่องวันที่ 1 มกราคม 2567 และต้องเดินทางกลับเข้ามาทำงาน อาจจะพักผ่อนไม่เพียงพอ ขอให้ดื่มไม่ขับ เพราะปัญหาที่เกิดขึ้นสาเหตุมาจากเมาแล้วขับ และที่สำคัญหากดื่มแอลกอฮอล์ก็ไม่ควรขับรถเเม้จะเมาหรือไม่เมาก็ตาม ดื่ม 1 แก้วก็ไม่ควรขับ
นายกรัฐมนตรีกล่าวยืนยันว่า กระทรวงคมนาคมพยายามทำงานอย่างเต็มที่ และมีการพูดคุยกับคณะรัฐมนตรีมาโดยตลอด เมื่อมีเวลาว่าง ตนเองจึงเข้ามาตรวจเยี่ยมและให้กำลังใจกับเจ้าหน้าที่ผู้ปฏิบัติงานทุกคน

ที่มา : https://www.thaigov.go.th/news/contents/details/76768