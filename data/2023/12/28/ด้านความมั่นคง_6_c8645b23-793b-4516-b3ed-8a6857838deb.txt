รัฐบาลไทย-ข่าวทำเนียบรัฐบาล-"รมช.มท.เกรียง" สั่งการผู้ว่าฯ นายอำเภอ บูรณาการให้ความช่วยเหลือพี่น้องประชาชนที่ประสบอุทกภัยอย่างเต็มกำลัง พร้อมลงพื้นที่ให้กำลังใจและกำชับหน่วยงานเร่งแก้ปัญหาความเดือดร้อน


วันพฤหัสบดีที่ 28 ธันวาคม 2566
28/12/2566
พิมพ์
"รมช.มท.เกรียง" สั่งการผู้ว่าฯ นายอำเภอ บูรณาการให้ความช่วยเหลือพี่น้องประชาชนที่ประสบอุทกภัยอย่างเต็มกำลัง พร้อมลงพื้นที่ให้กำลังใจและกำชับหน่วยงานเร่งแก้ปัญหาความเดือดร้อน
"รมช.มท.เกรียง" สั่งการผู้ว่าฯ นายอำเภอ บูรณาการให้ความช่วยเหลือพี่น้องประชาชนที่ประสบอุทกภัยอย่างเต็มกำลัง พร้อมลงพื้นที่ให้กำลังใจและกำชับหน่วยงานเร่งแก้ปัญหาความเดือดร้อนของพี่น้องประชาชนในช่วงประสบอุทกภัย
เมื่อวันที่ 27 ธ.ค. 66 นายเกรียง กัลป์ตินันท์ รัฐมนตรีช่วยว่าการกระทรวงมหาดไทย พร้อมด้วย นายชูวิทย์ พิทักษ์พรพัลลภ ผู้ช่วยรัฐมนตรีประจำกระทรวงมหาดไทย นายสมชัย อัศวชัยโสภณ ที่ปรึกษารัฐมนตรีช่วยว่าการกระทรวงมหาดไทย และคณะที่ปรึกษาฯ ลงพื้นที่จังหวัดยะลา เพื่อให้ความช่วยเหลือและให้กำลังใจประชาชนที่ได้รับผลกระทบจากอุทกภัย โดยมี นายอำพล พงศ์สุวรรณ ผู้ว่าราชการจังหวัดยะลา นายวีรวัฒน์ ศิริกุลพิพัฒน์ หัวหน้าป้องกันและบรรเทาสาธารณภัยจังหวัดยะลา นายสาคร นิลรัตน์ โยธาธิการและผังเมืองจังหวัดยะลา นายสุพจน์ จิตรเพ็ชร์ ท้องถิ่นจังหวัดยะลา นายแพทย์วิเศษ สิรินทรโสภณ นายแพทย์สาธารณสุขจังหวัดยะลา นายจรูญศักดิ์ หมัดเท่ง นายอำเภอรามัน นายสุพรชัย ปรีชา ผู้อำนวยการโครงการชลประทานยะลา และหน่วยงานที่เกี่ยวข้องร่วมลงพื้นที่
นายเกรียง กัลป์ตินันท์ รัฐมนตรีช่วยว่าการกระทรวงมหาดไทย กล่าวว่า ในพื้นที่ภาคใต้ยังคงมีฝนตกหนักถึงหนักมาก และมีคลื่นลมแรง ส่งผลให้เกิดน้ำท่วมฉับพลัน น้ำล้นตลิ่ง ตนได้รับมอบหมายจากเศรษฐา ทวีสิน นายกรัฐมนตรีสั่งการด่วน ในฐานะที่ตนกำกับดูแลกรมป้องกันและบรรเทาสาธารณภัย ให้ลงพื้นที่ช่วยเหลือพี่น้องประชาชนอย่างต่อเนื่อง โดยลงพื้นที่ศูนย์อพยพวิทยาลัยการอาชีพรามัน แจกถุงยังชีพ เข้าเยี่ยมให้กำลังใจชาวบ้านแยกตลาดล่าง และเป็นกำลังใจให้บุคลากร เจ้าหน้าที่จิตอาสาผู้ปฏิบัติงานในโรงครัวพระราชทาน ณ ที่ว่าการอำเภอรามัน จังหวัดยะลา
"จากสถานการณ์ฝนตกหนักทำให้เกิดดินสไลด์และน้ำไหลหลากเข้าพื้นที่จังหวัดยะลา กระทบ 7 อำเภอ (อ.ธารโต อ.ยะหา อ.บันนังสตา อ.รามัน อ.เมืองฯ อ.กรงปินัง และ อ.กาบัง) ส่งผลให้ประชาชนได้รับผลกระทบ 18,340 ครัวเรือน โดยจังหวัดยะลา ได้ดำเนินการให้ความช่วยเหลือประชาชน และมีหน่วยงานร่วมปฏิบัติการ คือ (1) ศูนย์ป้องกันและบรรเทาสาธารณภัย เขต 12 สงขลา สนับสนุนเครื่องสูบน้ำขนาดท่อส่ง 14 นิ้ว 2 เครื่อง ในพื้นที่ หมู่ที่ 6 ตำบลสะเตงนอก อำเภอเมืองยะลา (2) สำนักงานป้องกันและบรรเทาสาธารณภัยจังหวัดยะลา สนับสนุนเรือท้องแบน พร้อมเครื่องยนต์ เรือแม็กลายเนอร์ จำนวน 4 ลำ ในพื้นที่อำเภอรามัน อำเภอเมืองยะลา และอำเภอกรงปินัง (3) องค์การบริหารส่วนจังหวัดยะลา สนับสนุนเรือท้องแบน พร้อมเครื่องยนต์ 5 ลำ พื้นที่อำเภอเมืองยะลา อำเภอรามัน และอำเภอยะหา (4) กองพันทหารราบที่ 2 กรมทหารราบที่ 152 สนับสนุนเรือยางและรถยกสูง ในพื้นที่อำเภอรามัน" นายเกรียงฯ กล่าว
นายเกรียง กัลป์ตินันท์ รัฐมนตรีช่วยว่าการกระทรวงมหาดไทย กล่าวในช่วงท้ายว่า ได้เน้นย้ำให้ทางจังหวัดยะลาได้บริหารจัดการสถานการณ์ภัยตามแผนเผชิญเหตุ และแผน ตลอดจนระเบียบที่เกี่ยวข้องอย่างเต็มกำลังความสามารถ ให้ความสำคัญกับการแจ้งเตือนภัยต่าง ๆ ให้กับประชาชนได้รับรู้ รับทราบถึงสถานการณ์ภัย อย่างทันท่วงที และเมื่อเกิดภัยแล้ว ผู้ว่าราชการจังหวัด ต้องหมั่นลงพื้นที่เพื่อสอบถามและแก้ไขปัญหาของประชาชน และติดตามการให้ความช่วยเหลือของผู้ปฏิบัติในระดับพื้นที่ โดยวันนี้ตนได้สอบถามกับพี่น้องประชาชนในพื้นที่ และได้รับทราบถึงปัญหาว่าขาดแคลนห้องน้ำเคลื่อนที่ ขาดแคลนยารักษาโรคน้ำกัดเท้า จึงได้สั่งการให้ผู้ว่าราชการจังหวัดยะลา และนายแพทย์สาธารณสุขจังหวัดยะลา บูรณาการเร่งแก้ไขปัญหาและเยียวยาประชาชนที่ได้รับผลกระทบ เพื่อให้ประชาชนเกิดความอุ่นใจ และความมั่นใจในการได้รับการดูแลช่วยเหลือ และภายหลังสถานการณ์คลี่คลาย ได้เน้นย้ำให้เร่งสำรวจความเสียหายในด้านต่าง ๆ และเยียวยาตามระเบียบที่เกี่ยวข้องอย่างเคร่งครัด
ที่มา : สำนักงาน รมช.มท. (เกรียง กัลป์ตินันท์)

ที่มา : https://www.thaigov.go.th/news/contents/details/76780