รัฐบาลไทย-ข่าวทำเนียบรัฐบาล-ผู้ว่าฯ ยะลา ลงพื้นที่ติดตามสถานการณ์อุทกภัย และให้กำลังใจประชาชนผู้ประสบภัย เผยขณะนี้หลายพื้นที่ปริมาณน้ำเริ่มลดลงหลังฝนหยุดตก เน้นย้ำ เจ้าหน้าที่ทุกฝ่ายเร่งดูแลให้ความช่วยเหลือ


วันพฤหัสบดีที่ 28 ธันวาคม 2566
28/12/2566
พิมพ์
ผู้ว่าฯ ยะลา ลงพื้นที่ติดตามสถานการณ์อุทกภัย และให้กำลังใจประชาชนผู้ประสบภัย เผยขณะนี้หลายพื้นที่ปริมาณน้ำเริ่มลดลงหลังฝนหยุดตก เน้นย้ำ เจ้าหน้าที่ทุกฝ่ายเร่งดูแลให้ความช่วยเหลือ
ผู้ว่าฯ ยะลา ลงพื้นที่ติดตามสถานการณ์อุทกภัย และให้กำลังใจประชาชนผู้ประสบภัย พร้อมเผยขณะนี้หลายพื้นที่ปริมาณน้ำเริ่มลดลงหลังฝนหยุดตก เน้นย้ำ เจ้าหน้าที่ทุกฝ่ายเร่งดูแลให้ความช่วยเหลือประชาชนอย่างเต็มที่ และสแตนบายสายด่วนนิรภัย 1784
ผู้ว่าฯ ยะลา ลงพื้นที่ติดตามสถานการณ์อุทกภัย และให้กำลังใจประชาชนผู้ประสบภัย พร้อมเผยขณะนี้หลายพื้นที่ปริมาณน้ำเริ่มลดลงหลังฝนหยุดตก เน้นย้ำ เจ้าหน้าที่ทุกฝ่ายเร่งดูแลให้ความช่วยเหลือประชาชนอย่างเต็มที่ และสแตนบายสายด่วนนิรภัย 1784 พร้อมให้ความช่วยเหลือประชาชนตลอด 24 ชั่วโมง
เมื่อวันที่ 27 ธ.ค. 66 นายอำพล พงศ์สุวรรณ ผู้ว่าราชการจังหวัดยะลา เปิดเผยว่า ตนพร้อมด้วยรองผู้ว่าราชการจังหวัดยะลา นายอำเภอ ผู้บริหารองค์กรปกครองส่วนท้องถิ่น กำนัน ผู้ใหญ่บ้าน เจ้าหน้าที่จากส่วนราชการที่เกี่ยวข้อง ผู้แทนภาคเอกชน และประชาชนจิตอาสา ได้ร่วมลงพื้นที่ติดตามสถานการณ์และผลกระทบจากสถานการณ์อุกทกภัยในพื้นที่จังหวัดยะลา พร้อมทั้งได้มอบถุงยังชีพพระราชทาน อาหาร ยารักษาโรค และของใช้จำเป็นให้แก่ประชาชนผู้ประสบภัย และเยี่ยมเยียนให้กำลังใจผู้ได้รับผลกระทบจากสถานการณ์น้ำท่วม ตลอดจนเจ้าหน้าที่ จิตอาสา อาสาสมัคร ผู้ปฏิบัติหน้าที่ช่วยเหลือประชาชน
นายอำพล พงศ์สุวรรณ ผู้ว่าราชการจังหวัดยะลา กล่าวว่า สำหรับภาพรวมสถานการณ์อุทกภัย น้ำป่าไหลหลาก และดินโคลนถล่ม ในพื้นที่จังหวัดยะลานั้น ขณะนี้ระดับน้ำจากแม่น้ำสายหลักทั้งแม่น้ำปัตตานี แม่น้ำสายบุรี และคลองละแอ เริ่มลดลง แต่ยังท่วมขยายเป็นวงกว้าง กระทบ 7 อำเภอ ได้แก่ อ.เมืองยะลา อ.ธารโต อ.ยะหา อ.บันนังสตา อ.กาบัง อ.รามัน และ อ.กรงปินัง รวม 52 ตำบล 295 หมู่บ้าน บ้านเรือนประชาชนได้รับผลกระทบ 18,353 ครัวเรือน ประชาชน 72,596 คน ซึ่งเจ้าหน้าที่ได้บริหารจัดการสถานการณ์ตามแผนเผชิญเหตุและเร่งให้ความช่วยเหลืออพยพพี่น้องประชาชนมายังศูนย์พักพิงแล้วกว่า 704 ครัวเรือน รวม 3,038 คน พร้อมทั้งอำนวยความสะดวกด้านสาธารณสุข อาหาร และน้ำดื่มให้กับประชาชน เน้นย้ำทุกฝ่ายให้ความช่วยเหลือพี่น้องประชาชนอย่างเต็มที่
นายอำพล พงศ์สุวรรณ ผู้ว่าราชการจังหวัดยะลา กล่าวเพิ่มเติมว่า ขณะนี้ที่บริเวณบ้านลิมุด หมู่ที่ 4 ต.ท่าสาป อ.เมืองยะลา ซึ่งเป็นพื้นที่ติดกับแม่น้ำปัตตานี ระดับน้ำยังคงสูงกว่าตลิ่ง อยู่ที่ 0.90 เมตร น้ำยังคงท่วมเป็นพื้นที่บริเวณกว้าง ภาพจากมุมสูงจะเห็นบ้านเรือน และพื้นที่ทางการเกษตรของประชาชน ได้รับความเสียหาย ขณะที่ในพื้นที่ อ.รามัน บริเวณพื้นที่ริมแม่น้ำสายบุรี ระดับน้ำยังคงสูงกว่าตลิ่ง อยู่ที่ 2.35 เมตร น้ำยังคงท่วมเป็นบริเวณกว้างเช่นกัน หลังฝนหยุดตกสถานการณ์น้ำที่ท่วมไหลเข้าถนนในเขตเทศบาลตำบลเมืองรามันห์ ลดระดับลงแล้ว ประชาชนเริ่มสัญจรไปมาได้ แต่ยังไม่สามารถที่จะเดินทางไปยัง จ.นราธิวาส ได้ เนื่องจากมีสะพานขาด ส่วนพื้นที่ ต.อาซ่อง ในขณะนี้รถยนต์กระบะสามารถสัญจรเข้าไปได้แล้ว แต่ต้องใช้ความระมัดระวัง นอกจากนี้ระดับน้ำในคลองละแอ ที่ อ.ยะหา ระดับน้ำลดลงเช่นกัน ซึ่งขณะนี้ทางจังหวัดได้มีการประสานทุกหน่วยงานที่เกี่ยวข้องเพื่อลงพื้นที่ช่วยเหลือผู้ประสบภัยและแก้ไขปัญหาความเดือดร้อนอย่างเร่งด่วน โดยจัดตั้งจุดอพยพให้ประชาชนที่ได้รับความเดือดร้อนเข้าพักชั่วคราว จำนวน 30 แห่ง แจกจ่ายอาหาร น้ำดื่ม และถุงยังชีพให้แก่ประชาชน ส่วนในเรื่องทรัพย์สินความเสียหาย บ้านเรือน ถนน และพืชผลทางการเกษตร หลังจากผ่านวิกฤตในห้วงนี้ ได้กำชับให้เจ้าหน้าที่เร่งสำรวจความเสียหายเพื่อให้ความช่วยเหลือต่อไป
“จังหวัดยะลาได้ประกาศพื้นที่ประสบสาธารณภัย/เขตการให้ความช่วยเหลือผู้ประสบภัยพิบัติกรณีฉุกเฉิน (อุทกภัย น้ำป่าไหลหลาก น้ำท่วมฉับพลัน และดินสไลด์) ในพื้นที่น้ำท่วม เพื่อประโยชน์ในการจัดการสาธารณภัยให้เป็นไปตามแผนการป้องกันและบรรเทาสาธารณภัยแห่งชาติและการให้ความช่วยเหลือผู้ประสบภัยพิบัติฉุกเฉินเร่งด่วน พร้อมระดมกำลังเจ้าหน้าที่ชุดปฏิบัติการพร้อมเครื่องจักรกลด้านสาธารณภัยเร่งแก้ไขปัญหา ระบายน้ำ และบรรเทาความเดือดร้อนแก่ประชาชนที่ได้รับผลกระทบ สำหรับพื้นที่ที่สถานการณ์เริ่มคลี่คลายแล้วได้ให้เจ้าหน้าที่เข้าฟื้นฟูพื้นที่ประสบภัยให้กลับสู่ภาวะปกติโดยเร็ว เพื่อให้ประชาชนสามารถกลับมาดำเนินชีวิตได้ตามปกติโดยเร็วที่สุด รวมถึงจัดเจ้าหน้าที่เข้าสำรวจและจัดทำบัญชีความเสียหาย เพื่อดำเนินการช่วยเหลือตามระเบียบกระทรวงการคลังฯ ต่อไป สำหรับพี่น้องประชาชนที่ได้รับความเดือดร้อนจากสาธารณภัย สามารถแจ้งเหตุและขอความช่วยเหลือทางไลน์ “ปภ.รับแจ้งเหตุ 1784” โดยเพิ่มเพื่อน Line ID @1784DDPM และสายด่วนนิรภัย 1784 ตลอด 24 ชั่วโมง นอกจากนี้ ประชาชนยังสามารถติดตามประกาศการแจ้งเตือนภัยได้ที่แอปพลิเคชัน “THAI DISASTER ALERT”” นายอำพลฯ กล่าวทิ้งท้าย
#WorldSoilDay #วันดินโลก #UN #FAO #GlobalSoilPartnership #MOI #กระทรวงมหาดไทย #บำบัดทุกข์บำรุงสุข
#SoilandWaterasourceoflife #SustainableSoilandWaterforbetterlife #ดินดีน้ำดีชีวีมีสุขอย่างยั่งยืน
#SDGsforAll #ChangeforGood

ที่มา : https://www.thaigov.go.th/news/contents/details/76783