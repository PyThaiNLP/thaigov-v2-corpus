รัฐบาลไทย-ข่าวทำเนียบรัฐบาล-“พวงเพ็ชร” ห่วง 219 วัดชายแดนใต้น้ำท่วม วัด พระ เดือนร้อน ติดตามช่วยเหลือด่วน  ย้ำ ให้รายงานต่อเนื่อง  


วันพฤหัสบดีที่ 28 ธันวาคม 2566
28/12/2566
พิมพ์
“พวงเพ็ชร” ห่วง 219 วัดชายแดนใต้น้ำท่วม วัด พระ เดือนร้อน ติดตามช่วยเหลือด่วน  ย้ำ ให้รายงานต่อเนื่อง
“พวงเพ็ชร” ห่วง 219 วัดชายแดนใต้น้ำท่วม วัด พระ เดือนร้อน ติดตามช่วยเหลือด่วน  ย้ำ ให้รายงานต่อเนื่อง
วันนี้ (28 ธ.ค.66) จากสถานการณ์ฝนตกติดต่อกันหลายวันในพื้นที่ภาคใต้ตอนล่าง ส่งผลให้น้ำท่วมสูงหลายพื้นที่ โดยเฉพาะ จ.นราธิวาส และ จ.ยะลา และ จ.ปัตตานี ที่ประสบปัญหาหนักสุดในรอบ 50 ปี นางพวงเพ็ชร ชุนละเอียด รัฐมนตรีประจำสำนักนายกรัฐมนตรี มีความเป็นห่วงคณะสงฆ์และวัดวาอารามที่อยู่ในพื้นที่ จึงได้สั่งการให้สำนักงานพระพุทธศาสนาแห่งชาติ (พศ.) เร่งดำเนินการสำรวจและประสานช่วยเหลือโดยด่วน
จากการสำรวจวัดในพื้นที่ 3 จังหวัดชายแดนภาคใต้ทั้งหมด จำนวน 219 วัด พบว่ามีวัดที่ประสบภัย จำนวน 35 วัด  ซึ่งพื้นที่ จ.นราธิวาส มีจำนวนวัดที่ประสบอุทกภัยมากที่สุด จำนวน 22 วัด จ.ยะลา จำนวน 53 วัด และ จ.ปัตตานี จำนวน 8 วัด มีจำนวนพระภิกษุและสามเณรผู้ประสบภัย จำนวน 94 รูป และแม่ชี จำนวน 2 คน ปัญหาที่ประสบเป็นน้ำท่วมขัง และน้ำท่วมสูงบริเวณวัดและเป็นพื้นที่ทางน้ำไหลผ่าน  ทั้งนี้ สำนักงานพระพุทธศาสนาแห่งชาติ และสำนักงานพระพุทธศาสนาจังหวัด ได้มีการสนับสนุนของใช้จำเป็นเครื่องอุปโภคบริโภคถวายทางวัดที่ประสบภัย ตามความห่วงใยของรัฐมนตรีประจำสำนักนายกรัฐมนตรี
“สถานการณ์น้ำท่วมในภาคใต้ครั้งนี้ ถือว่ามีความรุนแรงและพี่น้องประชาชนได้รับความเดือดร้อนหลายครัวเรือน ซึ่งเมื่อวันที่ 26 ธันวาคม ที่ผ่านมา ท่านนายกรัฐมนตรี ได้เดินทางลงพื้นที่ไปติดตามสถานการณ์อย่างใกล้ชิด พร้อมพบปะเยี่ยมเยียนให้กำลังใจผู้ประสบภัย ซึ่งหน่วยงานภาครัฐได้บูรณาการความร่วมมือกันช่วยเหลืออย่างเร่งด่วน ในส่วนของวัดวาอารามและคณะสงฆ์ ได้สั่งการให้สำนักงานพระพุทธศาสนาสำรวจความเสียหายเร่งด่วน รวมทั้งมอบสิ่งของจำเป็นเพื่อบรรเทาทุกข์เบื้องต้น และยังดำเนินการประสานความช่วยเหลือไปยังศูนย์อำนวยการบริหารจังหวัดชายแดนภาคใต้ (ศอ.บต.) มูลนิธิอาสาเพื่อนพึ่งพายามยาม สภากาชาดไทย และทางจังหวัด ซึ่งทางจังหวัดก็ได้จัดถุงยังชีพนำถวายและให้ความช่วยเหลืออื่นตามที่จำเป็น พร้อมกันนี้ ได้กำชับให้ พศจ. ติดตามสถานการณ์น้ำท่วมอย่างใกล้ชิด และให้รายงานอย่างต่อเนื่อง” นางพวงเพ็ชร กล่าว

ที่มา : https://www.thaigov.go.th/news/contents/details/76763