รัฐบาลไทย-ข่าวทำเนียบรัฐบาล-รมช.ไชยา ขับเคลื่อน “สุรินทร์โมเดล” เปิดจุดรวมสินค้าปศุสัตว์ส่งออก พร้อมผลักดันแนวทางสู่จังหวัดอื่น เร่งสร้างรายได้ให้เกษตรกร


วันพฤหัสบดีที่ 28 ธันวาคม 2566
รมช.ไชยา ขับเคลื่อน “สุรินทร์โมเดล” เปิดจุดรวมสินค้าปศุสัตว์ส่งออก พร้อมผลักดันแนวทางสู่จังหวัดอื่น เร่งสร้างรายได้ให้เกษตรกร
รมช.ไชยา ขับเคลื่อน “สุรินทร์โมเดล” เปิดจุดรวมสินค้าปศุสัตว์ส่งออกพร้อมผลักดันแนวทางสู่จังหวัดอื่น เร่งสร้างรายได้ให้เกษตรกร
นายไชยา พรหมา รัฐมนตรีช่วยว่าการกระทรวงเกษตรและสหกรณ์ เป็นประธานการประชุมหารือดำเนินการเปิดจุดรวมสินค้าปศุสัตว์เพื่อการส่งออก ณ จุดผ่านแดนถาวรช่องจอม อำเภอกาบเชิง จังหวัดสุรินทร์ โดยมี ผู้บริหารและเจ้าหน้าที่ในสังกัดกระทรวงเกษตรและสหกรณ์ พร้อมด้วย นายสันทัด แสนทอง รองผู้ว่าราชการจังหวัดสุรินทร์  และส่วนจังหวัดให้การต้อนรับ ณ ห้องประชุมรวยปราสาท ศาลากลางจังหวัดสุรินทร์ สำหรับวัตถุประสงค์การประชุม เพื่อรับทราบความก้าวหน้าการดำเนินงานเปิดจุดรวมสินค้าปศุสัตว์ด่านช่องจอม และเตรียมความพร้อมขับเคลื่อน "สุรินทร์โมเดล" ในวันที่ 16-18 กุมภาพันธ์ 2567 ณ จุดผ่านแดนถาวรช่องจอม อำเภอกาบเชิง จังหวัดสุรินทร์
รมช. ไชยา กล่าวว่า จังหวัดสุรินทร์เป็นจังหวัดที่มีศักยภาพ มีความพร้อมทั้งในส่วนเกษตรกรและภาคเอกชนในการเปิดตลาดสินค้าเกษตร โดยเฉพาะสินค้าปศุสัตว์ ส่งออกสู่ต่างประเทศ เนื่องจากเป็นจังหวัดที่มีการทำปศุสัตว์มากที่สุดของประเทศไทย และสามารถสร้างมูลค่าทางเศรษฐกิจ รวมถึงสร้างรายได้ให้กับเกษตรกรเป็นจำนวนมาก ซึ่งนายเศรษฐา ทวีสิน นายกรัฐมนตรี ได้เจรจาเปิดตลาดส่งออกสินค้าปศุสัตว์ไปยังประเทศจีน และซาอุดิอาระเบีย เพื่อเปิดตลาดส่งออกในเบื้องต้นไว้แล้ว ทั้งนี้ กระทรวงเกษตรฯ โดยกรมปศุสัตว์ ต้องเตรียมมาตรการป้องกันโรคระบาดสัตว์ และสร้างสถานกักกันโรคสัตว์ในพื้นที่สำหรับส่งออกสินค้า เพื่อสร้างความเชื่อมั่นให้กับประเทศคู่ค้า ในขณะเดียวกัน กระทรวงเกษตรฯ และกระทรวงพาณิชย์ จะร่วมกันเจรจาผลักดันสินค้าเกษตรส่งออกไปยังต่างประเทศให้มากขึ้น เพื่อให้เกษตรกรมีรายได้ และส่งเสริมให้การทำปศุสัตว์เป็นอาชีพหลักของเกษตรกรไทย นอกจากนี้ กระทรวงเกษตรฯ กำลังเตรียมพัฒนาโรงงานวัคซีนให้ได้รับมาตรฐานสากล ให้พร้อมใช้ในประเทศ และพร้อมส่งออกไปยังประเทศเพื่อนบ้าน รวมถึงขอให้เกษตรกรลดการใช้สารเร่งเนื้อแดง เพื่อให้การส่งออกสินค้าปศุสัตว์เป็นไปอย่างมีประสิทธิภาพ และลดอุปสรรคทางการค้าจากต่างประเทศต่อไป
กระทรวงเกษตรฯ โดยกรมปศุสัตว์ ได้กำหนดจัดงาน “สุรินทร์โมเดล” ในระหว่างวันที่ 16 – 18 กุมภาพันธ์ 2567 เพื่อขับเคลื่อนนโยบาย Sand Box ตามรูปแบบ “สุรินทร์โมเดล” ให้ผู้ประกอบการ ธุรกิจการค้า และเกษตรกร มีโอกาสพบปะหน่วยงานภาครัฐ และภาคเอกชน รวมถึงและสถาบันการเงิน พร้อมทั้ง เชื่อมโยงการค้าชายแดนของประเทศไทยกับกลุ่มประเทศเพื่อนบ้าน ตลอดจนเจรจาคู่ค้าสินค้าปศุสัตว์ระหว่างประเทศ เพื่อให้เกษตรกรไทยกินดี อยู่ดี มีรายได้มั่นคงสืบไป

ที่มา : https://www.thaigov.go.th/news/contents/details/76776