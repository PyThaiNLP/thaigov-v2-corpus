รัฐบาลไทย-ข่าวทำเนียบรัฐบาล-พวงเพ็ชร-เสริมศักดิ์ ชวนเที่ยวงานสมโภช 338 ปี วัดมหาธาตุ เปิดให้เข้าชมครั้งแรก จัดใหญ่ข้ามปี 7 วัน 7 คืน


วันพฤหัสบดีที่ 28 ธันวาคม 2566
28/12/2566
พิมพ์
พวงเพ็ชร-เสริมศักดิ์ ชวนเที่ยวงานสมโภช 338 ปี วัดมหาธาตุ เปิดให้เข้าชมครั้งแรก จัดใหญ่ข้ามปี 7 วัน 7 คืน
พวงเพ็ชร-เสริมศักดิ์ ชวนเที่ยวงานสมโภช 338 ปี วัดมหาธาตุ เปิดให้เข้าชมครั้งแรก จัดใหญ่ข้ามปี 7 วัน 7 คืน
วันนี้ (27 ธันวาคม 2566) เวลา 17.30 น.  นางพวงเพ็ชร ชุนละเอียด รัฐมนตรีประจำสำนักนายกรัฐมนตรี ได้รับมอบหมายจาก นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง เป็นประธานในพิธีเปิด งานสมโภชพระอาราม 338 ปี วัดมหาธาตุยุวราชรังสฤษดิ์ ราชวรวิหาร ซึ่งกำหนดจัดขึ้น ระหว่างวันที่ 27 ธันวาคม 2566 - 2 มกราคม 2567 โดยมี นายเสริมศักดิ์ พงษ์พานิช รัฐมนตรีว่าการกระทรวงวัฒนธรรม ร่วมด้วย
เมื่อเดินทางถึง รัฐมนตรีประจำสำนักนายกรัฐมนตรี ได้เข้าสักการะพระบรมราชานุสาวรีย์ สมเด็จพระบวรราชเจ้ามหาสุรสิงหนาท และเข้ากราบนมัสการพระธรรมวชิรมุนี กรรมการมหาเถรสมาคม เจ้าคณะกรุงเทพมหานคร และพระราชวชิราธิบดี เจ้าคณะเขตพระนคร และได้กล่าวเปิดงานสมโภช 338 ปี วัดมหาธาตุยุวราชรังสฤษฏิ์ ราชวรมหาวิหาร อย่างเป็นทางการ จากนั้นคณะได้เยี่ยมชม นิทรรศการพิเศษเครื่องโต๊ะ ผ้าห่อคัมภีร์ และพระแสงราวเทียน ซึ่งถือว่าเป็นสถาปัตยกรรมและสมบัติล้ำค่ามาแต่โบราณที่หาชมได้ยาก
งานสมโภช 338 ปี วัดมหาธาตุยุวราชรังสฤษฏิ์ ราชวรมหาวิหาร จัดขึ้นเพิ่อเฉลิมฉลองสมโภชพระอารามหลวง ที่ไม่เคยมีการเปิดให้ประชาชนได้เข้าชมหรือจัดงานสมโภชมาก่อน ครั้งนี้จึงถือเป็นครั้งแรกที่ทางวัดได้จัดงานสมโภชอย่างยิ่งใหญ่ ประกอบกับเป็นช่วงของการส่งท้ายปีเก่าต้อนรับปีใหม่ จึงถือเป็นมงคลแห่งชีวิต หากประชาชนได้เข้ามากราบไหว้สิ่งศักดิ์สิทธิ์เพื่อขอพร ได้ศึกษาประวัติศาสตร์ และชมความสวยงามของวัด
นางพวงเพ็ชร กล่าวว่า  ถือเป็นโอกาสอันดีที่วัดมหาธาตุยุวราชรังสฤษฏิ์ ราชวรมหาวิหาร ได้เปิดให้ประชาชนได้เข้าชม ซึ่งนอกจากจะได้เรียนรู้หลักคำสอนทางพระพุทธศาสนาแล้ว ยังได้สัมผัสถึงความสวยงามทางวัฒนธรรม ได้ชมและเลือกซื้อสินค้าผลิตภัณฑ์ชุมชน ซึ่งถือเป็น Soft Power ที่รัฐบาลขับเคลื่อน สามารถต่อยอดสู่การสร้างรายได้ สร้างอาชีพ กระตุ้นเศรษฐกิจของประเทศในอนาคต จึงขอเชิญชวนพี่น้องประชาชน โดยเฉพาะกลุ่มเด็กและเยาวชน มาชมความสวยงามของวัดมหาธาตุยุวราชรังสฤษฏิ์ ราชวรมหาวิหาร ร่วมช้อปสินค้าต่างๆ ในบรรยากาศชิลล์ๆ ซึ่งมีมุมสวยงามให้ได้เก็บภาพความประทับใจจากภายในงานมากมาย

ที่มา : https://www.thaigov.go.th/news/contents/details/76741