รัฐบาลไทย-ข่าวทำเนียบรัฐบาล-ร้อยเอ็ด พร้อม 100% “บัตรประชาชนใบเดียวรักษาทุกที่” เตรียม Kick Off พร้อมกัน 4 จังหวัด ทั่วประเทศ 7 ม.ค. นี้


วันพฤหัสบดีที่ 28 ธันวาคม 2566
ร้อยเอ็ด พร้อม 100% “บัตรประชาชนใบเดียวรักษาทุกที่” เตรียม Kick Off พร้อมกัน 4 จังหวัด ทั่วประเทศ 7 ม.ค. นี้
รัฐมนตรีว่าการกระทรวงสาธารณสุข ติดตามนโยบาย “บัตรประชาชนใบเดียวรักษาทุกที่” ที่จังหวัดร้อยเอ็ด ทั้งการเชื่อมโยงข้อมูลสุขภาพ เครือข่ายบริการภาครัฐ ภาคเอกชน การยืนยันตัวตนของประชาชนและบุคลากรทางการแพทย์ มั่นใจมีความพร้อม 100% เปิดตัวให้ประชาชนใช้บริการ
รัฐมนตรีว่าการกระทรวงสาธารณสุข ติดตามนโยบาย “บัตรประชาชนใบเดียวรักษาทุกที่” ที่จังหวัดร้อยเอ็ด ทั้งการเชื่อมโยงข้อมูลสุขภาพ เครือข่ายบริการภาครัฐ ภาคเอกชน การยืนยันตัวตนของประชาชนและบุคลากรทางการแพทย์ มั่นใจมีความพร้อม 100% เปิดตัวให้ประชาชนใช้บริการอย่างเป็นทางการ 7 มกราคม 2567 นี้
วันนี้ (28 ธันวาคม 2566) นพ.ชลน่าน ศรีแก้ว รัฐมนตรีว่าการกระทรวงสาธารณสุข พร้อมด้วย นพ.โอภาส การย์กวินพงศ์ ปลัดกระทรวงสาธารณสุข ติดตามความพร้อมระบบบัตรประชาชนใบเดียวรักษาทุกที่ และตรวจเยี่ยมเครือข่ายหน่วยบริการใน จ.ร้อยเอ็ด 1 ใน 4 จังหวัดนำร่องโครงการ “บัตรประชาชนใบเดียวรักษาทุกที่” ภายใต้นโยบายขับเคลื่อนโครงการ 30 บาท Upgrade  ยกระดับ ปรับระบบหลักประกันสุขภาพถ้วนหน้า
นพ.ชลน่าน กล่าวว่า จากการติดตามการดำเนินงานในวันนี้ พบว่า จังหวัดร้อยเอ็ด มีความพร้อม 100%  ในการเชื่อมโยงข้อมูลสุขภาพในหน่วยบริการทุกระดับเป็นระบบเดียวทั้งจังหวัดเรียบร้อยแล้ว รวมถึงระบบ Provider ID ของบุคลาการทางการแพทย์ ให้สามารถออกประวัติสุขภาพอิเล็กทรอนิกส์ ออกใบรับรองแพทย์ดิจิทัล ใบสั่งยา/สั่งแล็บออนไลน์ ให้บริการการแพทย์ทางไกล เภสัชกรรมทางไกล นัดหมายออนไลน์ได้
นพ.ชลน่านกล่าวต่อว่า มั่นใจว่าประชาชนจะได้รับความสะดวกในการเข้ารับบริการ โดยในวันที่  7 มกราคม 2567 นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง และนางสาวแพทองธาร ชินวัตร รองประธานคณะกรรมการพัฒนาระบบสุขภาพแห่งชาติ จะร่วมกันเปิดตัวโครงการ “บัตรประชาชนใบเดียวรักษาทุกที่” ที่จังหวัดร้อยเอ็ดอย่างเป็นทางการ พร้อมกับอีก 3 จังหวัดนำร่อง ได้แก่ แพร่ เพชรบุรี และนราธิวาส ด้วย
ข้อมูลล่าสุด (27 ธันวาคม 2566) หน่วยบริการในจังหวัดร้อยเอ็ดที่เข้าร่วมโครงการ ประกอบด้วย หน่วยบริการสังกัดกระทรวงสาธารณสุข 20 แห่ง, อปท. (รพ.สต.) 229 แห่ง, ศูนย์บริการเทศบาลเมืองร้อยเอ็ด 2 แห่ง, โรงพยาบาลค่ายสมเด็จพระพุทธยอดฟ้าจุฬาโลกมหาราช สังกัดกระทรวงกลาโหม 1 แห่ง, โรงพยาบาลเอกชน  1 แห่ง ร้านยา/LAB 187 แห่ง, คลินิกเวชกรรม 184 แห่ง และคลินิกทันตกรรม 54 แห่ง ส่วนประชาชนผู้รับบริการได้ลงทะเบียนยืนยันตัวตน Health ID ผ่านแอปพลิเคชันหมอพร้อมแล้ว 552,697 คน คิดเป็นร้อยละ 69.06  และยังเปิดยืนยันตัวตนได้ต่อเนื่องที่โรงพยาบาลรัฐทุกแห่ง โรงพยาบาลเอกชน ศูนย์บริการสาธารณสุขเทศบาล  รพ.สต.ทุกแห่ง นพ.ชลน่านกล่าว
************************************************ 28 ธันวาคม 2566

ที่มา : https://www.thaigov.go.th/news/contents/details/76786