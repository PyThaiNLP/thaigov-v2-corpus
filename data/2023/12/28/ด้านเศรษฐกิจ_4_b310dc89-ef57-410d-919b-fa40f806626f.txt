รัฐบาลไทย-ข่าวทำเนียบรัฐบาล-"กรมเจ้าท่า" จัดไหว้พระ 9 วัด ริมแม่น้ำเจ้าพระยา มอบเป็นของขวัญปีใหม่ 2567 แก่ประชาชน ตามนโยบายกระทรวงคมนาคม


วันพฤหัสบดีที่ 28 ธันวาคม 2566
"กรมเจ้าท่า" จัดไหว้พระ 9 วัด ริมแม่น้ำเจ้าพระยา มอบเป็นของขวัญปีใหม่ 2567 แก่ประชาชน ตามนโยบายกระทรวงคมนาคม
...
ตามนโยบายของกระทรวงคมนาคม โดยรัฐมนตรีว่าการกระทรวงคมนาคม นายสุริยะ จึงรุ่งเรืองกิจ และรัฐมนตรีช่วยว่าการกระทรวงคมนาคม ดร.มนพร เจริญศรีที่ได้มอบหมายให้กรมเจ้าท่าจัดกิจกรรม เพื่อมอบเป็นของขวัญให้กับประชาชน เนื่องในวันขึ้นปีใหม่ ประจำปี 2567 นั้น
วันที่ 27 ธันวาคม 2566 นายกริชเพชร ชัยช่วย ผู้ตรวจราชการกระทรวงคมนาคม รักษาราชการแทนอธิบดีกรมเจ้าท่า มอบหมายให้นายวิเชียร เปมานุกรรักษ์ รองอธิบดีกรมเจ้าท่า ด้านส่งเสริมการขนส่งทางน้ำ เป็นประธานเปิดกิจกรรม "โครงการล่องเรือไหว้พระ 9 วัด รับปีใหม่ 2567” เพื่อมอบเป็นของขวัญปีใหม่ให้กับประชาชนและเพื่อเป็นการส่งมอบความสุข สร้างรอยยิ้ม และเสริมสร้างสิริมงคลชีวิตให้แก่ประชาชนชาวไทย รวมทั้งเป็นการพัฒนาคุณภาพชีวิตของประชาชนให้เกิดความรู้ คู่คุณธรรม โดยนำหลักธรรมทางศาสนามาปรับใช้ในการดำรงชีวิต เพื่อเสริมสร้างพื้นฐานจิตใจให้มีคุณธรรม จริยธรรมที่เหมาะสมในการดำเนินชีวิต มีความอดทน มีสติปัญญา มีความรอบคอบ พร้อมรับการเปลี่ยนแปลงของเศรษฐกิจ สังคม การเมืองที่เปลี่ยนไปอย่างรวดเร็วในปัจจุบัน สามารถอยู่ร่วมกันในสังคมได้อย่างมีความสุข ตามแนวนโยบาย “ราชรถยิ้ม” ของรัฐมนตรีช่วยว่าการกระทรวงคมนาคม
นายวิเชียร เปมานุกรรักษ์ รองอธิบดีกรมเจ้าท่า ด้านส่งเสริมการขนส่งทางน้ำ เปิดเผยว่า โครงการ "ล่องเรือไหว้พระ 9 วัด รับปีใหม่ 2567" ที่มอบให้แก่ประชาชนครั้งนี้ นอกจากจะเป็นของขวัญที่กระทรวงคมนาคม โดยกรมเจ้าท่า ร่วมกับ บริษัท ไทย สมายล์ โบ้ท ที่ได้สนับสนุนเรือพลังงานไฟฟ้าเพื่อใช้ในกิจกรรมในครั้งนี้ ยังถือเป็นกิจกรรมที่สอดรับกับนโยบายของกระทรวงคมนาคมที่มอบหมายให้หน่วยงานในสังกัดกระทรวงคมนาคม มอบของขวัญปีใหม่ให้แก่ประชาชน ในปี 2567 ที่ใกล้จะถึงนี้รวมไปถึงนโยบาย "ราชรถยิ้ม" ของรัฐมนตรีช่วยว่าการกระทรวงคมนาคมอีกด้วย
ทั้งนี้ กิจกรรม "โครงการล่องเรือไหว้พระ 9 วัด รับปีใหม่ 2567"  ได้จัดให้มีกิจกรรมล่องเรือไหว้พระด้วยกัน 2 เส้นทาง ประกอบด้วยวัดฝั่งทิศเหนือ จำนวน 9 วัด ได้แก่ 1.วัดสร้อยทอง 2.วัดวิมุตยาราม 3.วัดแก้วฟ้าจุฬามณี 4.วัดราชาธิวาสวิหาร 5.วัดเทวราชกุญชรวรวิหาร 6.วัดบวรมงคลราชวรวิหาร 7.วัดเทพนารี 8.วัดอรุณราชวรารามราชวรมหาวิหาร 9.วัดปทุมคงคาราชวรวิหาร และวัดฝั่งทิศใต้ จำนวน 9 วัด ได้แก่ 1.วัดระฆังโฆสิตารามวรมหาวิหาร 2.วัดอรุณราชวรารามราชวรมหาวิหาร 3.วัดกัลยาณมิตรวรมหาวิหาร 4.วัดปทุมคงคาราชวรวิหาร 5.วัดยานนาวา 6.วัดวรจรรยาวาส 7.วัดบุคคโล  8.วัดกลางดาวคนอง 9.วัดม่วงแค โดยกิจกรรมในครั้งนี้ เป็นของขวัญปีใหม่ ที่กรมเจ้าท่า มอบให้กับประชาชนเพื่อสร้างความสุข สร้างรอยยิ้ม เสริมสร้างความเป็นสิริมงคลในชีวิตให้แก่ทุกท่าน ก้าวเข้าสู่ปี พ.ศ. 2567 อย่างมีความสุข อีกทั้งเป็นการส่งเสริมการใช้พลังงานบริสุทธิ์และการท่องเที่ยวภายในประเทศ ตลอดจนสนับสนุนให้คนไทยหันมาเดินทางท่องเที่ยวทางน้ำกันมากขึ้น สอดคล้องนโยบายการส่งเสริมการท่องเที่ยวทางน้ำของกระทรวงคมนาคมต่อไป

ที่มา : https://www.thaigov.go.th/news/contents/details/76758