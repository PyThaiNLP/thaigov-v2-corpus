รัฐบาลไทย-ข่าวทำเนียบรัฐบาล- บขส.คาดวันนี้ปริมาณผู้โดยสารเดินทางหนาแน่นที่สุดกว่า 70,000 คน จัดรถโดยสารรองรับกว่า 4,000 เที่ยว มั่นใจเพียงพอ พร้อมย้ำคุมเข้มมาตรการความปลอดภัยตามนโยบายของกระทรวงคมนาคม


วันพฤหัสบดีที่ 28 ธันวาคม 2566
บขส.คาดวันนี้ปริมาณผู้โดยสารเดินทางหนาแน่นที่สุดกว่า 70,000 คน จัดรถโดยสารรองรับกว่า 4,000 เที่ยว มั่นใจเพียงพอ พร้อมย้ำคุมเข้มมาตรการความปลอดภัยตามนโยบายของกระทรวงคมนาคม
...
ประชาชนทยอยเดินทางกลับภูมิลำเนาอย่างต่อเนื่อง บขส.คาดวันนี้ปริมาณผู้โดยสารเดินทางหนาแน่นที่สุดกว่า 70,000 คน จัดรถโดยสารรองรับกว่า 4,000 เที่ยว มั่นใจเพียงพอ พร้อมย้ำคุมเข้มมาตรการความปลอดภัยตามนโยบายของกระทรวงคมนาคม “Checklist พนักงานขับรถ-รถโดยสารก่อนออกให้บริการ - จัดคนขับ 2 คน - คาดเข็มขัดนิรภัยตลอดการเดินทาง”
นางสาวระพิพรรณ วรรณพินทุ รองกรรมการผู้จัดการใหญ่ฝ่ายบริหารการเดินรถ รักษาการแทนกรรมการผู้จัดการใหญ่ บริษัท ขนส่ง จำกัด (บขส.) เปิดเผยว่า วันนี้ (28 ธันวาคม 2566) บขส. คาดการณ์ว่า จะมีผู้ใช้บริการเดินทางกลับภูมิลำเนาและท่องเที่ยวในช่วงเทศกาลปีใหม่ 2567 หนาแน่นที่สุด โดยคาดว่าจะมีผู้โดยสารเดินทางประมาณ 70,000 คน
ใช้รถโดยสาร (รถ บขส., รถร่วม, รถตู้) เฉลี่ยวันละ 4,000 เที่ยว โดย บขส. พร้อมจัดรถโดยสารไม่ประจำทางมาวิ่งเสริมตลอดทั้งวัน ในวันที่ 28-29 ธันวาคม 2566 เพื่อรองรับการเดินทางของประชาชน ทั้งนี้สามารถติดต่อซื้อตั๋ว (รถเสริม) ได้ที่ ช่องจำหน่ายตั๋วของ บขส. หรือหากประสงค์จองตั๋วโดยสารล่วงหน้า สามารถจองผ่านช่องทางต่าง ๆ อาทิ Application : E-ticket  , Website บขส. : https://tcl99web.transport.co.th , ตัวแทนจำหน่ายตั๋ว และช่องจำหน่ายตั๋วของ บขส. ทั่วประเทศ ได้เช่นเดียวกัน
สำหรับข้อมูลการเดินรถเมื่อวานนี้ (27 ธันวาคม 2566) มีผู้โดยสารเดินทางเที่ยวไป จำนวน 55,402 คน เที่ยวกลับ จำนวน 46,311 คน รวมทั้งสิ้น จำนวน 101,713 คน ใช้รถโดยสาร (รถ บขส., รถร่วม, รถตู้) เที่ยวไป จำนวน 3,602 เที่ยว เที่ยวกลับ จำนวน 3,314 เที่ยว รวมทั้งสิ้น จำนวน 6,916 เที่ยว
ทั้งนี้ ตามนโยบายของกระทรวงคมนาคมได้มอบหมายให้ บขส. เตรียมความพร้อมอำนวยความสะดวกปลอดภัยให้กับประชาชน และได้กำชับให้ บขส. ดำเนินการตามมาตรการคุมเข้มด้านความปลอดภัย เพื่อป้องกันและลดอุบัติเหตุของรถโดยสารสาธารณะ บขส. พร้อมเข้มงวดมาตรการความปลอดภัย และได้กำชับให้ รถร่วมฯ ดำเนินการตามมาตรการความปลอดภัยอย่างเคร่งครัด เช่น ตรวจสภาพความพร้อมรถโดยสารก่อนออกเดินทาง, พนักงานขับรถต้องมีใบรับรองแพทย์, จัดพนักงานขับ 2 คน ในเส้นทางสายยาว และขอความร่วมมือผู้โดยสารคาดเข็มขัดนิรภัยตลอดการเดินทาง
รักษาการแทนกรรมการผู้จัดการใหญ่ บขส. กล่าวด้วยว่า ได้สั่งการไปยังนายสถานีเดินรถ บขส. ทุกแห่งทั่วประเทศ ให้ดูแลอำนวยความสะดวกประชาชนตลอดเทศกาลปีใหม่อย่างเต็มที่ เพื่อให้ผู้โดยสารได้รับบริการที่มีความสะดวก รวดเร็ว และปลอดภัย รวมทั้งได้บูรณาการความร่วมมือหน่วยงานต่าง ๆ อาทิ กรมการขนส่งทางบก ตรวจความพร้อมรถโดยสารสาธารณะและพนักงานขับรถก่อนเดินทางทุกคันทุกคน ตาม Checklist และจุด Checking Point , การรถไฟแห่งประเทศไทย และองค์การขนส่งมวลชนกรุงเทพ จัดการเดินทางเชื่อมต่อรถไฟ รถทัวร์ รถเมล์ , และประสานกองบังคับการตำรวจจราจร , สน.บางซื่อ, สน.ตลิ่งชัน และ สน.ทองหล่อ สนับสนุนกำลังเจ้าหน้าที่ตำรวจอำนวยความสะดวกด้านการจราจร บริเวณโดยรอบสถานีขนส่งผู้โดยสารกรุงเทพ ทั้ง 5 แห่ง เป็นต้น
“ในช่วงเทศกาลปีใหม่ 2567 ที่จะถึงนี้ ขอให้ผู้โดยสารเผื่อเวลาเดินทางมาขึ้นรถโดยสาร ที่สถานีขนส่งฯ ก่อนเวลารถออกอย่างน้อย  1 ชั่วโมง และขอให้ซื้อตั๋วที่ช่องจำหน่ายตั๋วเท่านั้น เพื่อป้องกันไม่ให้ถูกหลอกลวงจากมิจฉาชีพ รวมทั้งขอความร่วมมือให้ผู้ประกอบการรถร่วมฯ ติดป้ายแสดงราคาค่าโดยสารที่หน้าช่องขายตั๋วให้ชัดเจน ทั้งนี้หากพบปัญหาในการเดินทางให้แจ้งได้ที่จุดบริเวณประชาสัมพันธ์ ชั้น 1 และชั้น 3 สถานีขนส่งผู้โดยสารกรุงเทพ (จตุจักร) และที่จุดประชาสัมพันธ์ ณ สถานีขนส่งฯ ทั่วประเทศ สอบถามข้อมูลเพิ่มเติมได้ที่ บขส. Call Center 1490 ตลอด 24 ชั่วโมง”

ที่มา : https://www.thaigov.go.th/news/contents/details/76757