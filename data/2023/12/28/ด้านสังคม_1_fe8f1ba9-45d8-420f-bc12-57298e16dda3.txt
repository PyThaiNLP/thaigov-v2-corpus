รัฐบาลไทย-ข่าวทำเนียบรัฐบาล-"วราวุธ" รมว.พม. หนุน คกก.ควบคุมการขอทาน เร่งแก้กฎหมายให้เห็นภาพเบื้องต้นใน 6 เดือน


วันพฤหัสบดีที่ 28 ธันวาคม 2566
"วราวุธ" รมว.พม. หนุน คกก.ควบคุมการขอทาน เร่งแก้กฎหมายให้เห็นภาพเบื้องต้นใน 6 เดือน
"วราวุธ" รมว.พม. หนุน คกก.ควบคุมการขอทาน เร่งแก้กฎหมายให้เห็นภาพเบื้องต้นใน 6 เดือน
วันที่ 27 ธันวาคม 2566 ที่กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยภายหลังประชุมคณะกรรมการควบคุมการขอทาน ครั้งที่ 2/2566 ว่า วันนี้ ที่ประชุมได้รับทราบถึงผลการดำเนินงานที่ผ่านมาจากหน่วยงานที่เกี่ยวข้อง และมีการพิจารณาถึงผลการดำเนินงานตาม พ.ร.บ.ควบคุมการขอทาน พ.ศ. 2559 ว่ามีประสิทธิภาพและประสิทธิผลมากน้องเพียงใด มีข้อดีและข้อด้อยอย่างไร ซึ่งผลการรายงานนำไปสู่วาระการพิจารณาให้มีการจัดตั้งคณะอนุกรรมการทบทวนและปรับปรุง พ.ร.บ. ควบคุมการขอทาน พ.ศ.2559 โดยมี นายเชวง ไทยยิ่ง เป็นประธาน เพื่อปรับปรุงและทบทวน พ.ร.บ. ดังกล่าว เนื่องจากมีการบังคับใช้มาถึง 7 ปีแล้ว กำลังขึ้นปีที่ 8 ซึ่งยังไม่มีการปรับปรุงให้เข้ากับบริบทของสังคมที่เปลี่ยนไป ทำให้การขอทานอาจจะมีรูปแบบหลากหลาย รวมถึงมีขอทานต่างชาติเข้ามามากขึ้น
ทั้งนี้ คณะอนุกรรมการฯ ดังกล่าว จะมีผู้แทนจากหลายองค์กรที่เกี่ยวข้อง ทั้งสำนักงานตรวจคนเข้าเมือง สำนักงานตำรวจแห่งชาติ กระทรวงมหาดไทย และกระทรวงต่างๆ เพื่อแก้ไขปรับปรุง พ.ร.บ. ดังกล่าว ให้มีความครอบคลุม เป็นกฎหมายที่มีประสิทธิผลมากยิ่งขึ้น เพราะวันนี้ กฎหมายเรามีประสิทธิภาพ แต่การบังคับใช้ยังไม่เกิดผลเท่าที่ควร จึงต้องดำเนินการให้มีการรัดเข็มขัดและเข้มงวดมากยิ่งขึ้น
นายวราวุธ กล่าวเพิ่มเติมว่า กรอบระยะเวลาในการดำเนินการปรับปรุง จะเร่งให้เห็นภาพเบื้องต้นภายใน 6 เดือนหลังจากนี้ เพื่อดูว่าแนวทางที่แก้ไขเป็นอย่างไร เมื่อได้ร่าง พ.ร.บ. มา จะต้องเปิดรับฟังความคิดเห็นจากทุกภาคส่วนที่เกี่ยวข้อง ก่อนที่จะเข้าสู่กระบวนการนิติบัญญัติต่อไป
#ช่วย24ชั่วโมง #พม24ชม #ข่าวพม #esshelpme #วราวุธรับฟังทำจริง #พมพอใจให้ทุกวัยพึงพอใจในพม
#พมหนึ่งเดียว #ศรส #พม #ขอทานข้ามชาติ #ขอทาน

ที่มา : https://www.thaigov.go.th/news/contents/details/76748