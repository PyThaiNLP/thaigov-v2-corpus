รัฐบาลไทย-ข่าวทำเนียบรัฐบาล-กรมการจัดหางาน เร่งกวาดล้างต่างชาติแย่งอาชีพคนไทย กลางกรุงย่านราชดำริ-พญาไท


วันพฤหัสบดีที่ 28 ธันวาคม 2566
28/12/2566
พิมพ์
กรมการจัดหางาน เร่งกวาดล้างต่างชาติแย่งอาชีพคนไทย กลางกรุงย่านราชดำริ-พญาไท
รก. อธิบดีกรมการจัดหางาน สั่งเข้ม กวาดล้างคนต่างชาติแย่งอาชีพคนไทย กลางกรุง ย่านราชดำริ-พญาไท พบคนต่างชาติ 8 ราย กระทำผิดเร่ขายสินค้า และนายจ้างคนไทย 1 ราย กระทำผิดให้ทำงานนอกเหนือสิทธิตามกฎหมาย
นายสมชาย มรกตศรีวรรณ ผู้ตรวจราชการกระทรวงแรงงาน รักษาราชการแทนอธิบดีกรมการจัดหางาน เปิดเผยว่า กรณีมีประชาชนแจ้งเบาะแสผ่านสื่อมวลชนว่าพบคนต่างชาติคล้ายชาวเวียดนาม ปักหลักขายน้ำผลไม้และผลไม้ บริเวณทางเท้าใกล้ศูนย์การค้าดัง ย่านปทุมวัน ด้านถนนราชปรารภจนถึงถนนพระรามที่ 1 นั้น กรมการจัดหางานรับทราบเรื่องแล้วไม่นิ่งนอนใจ เร่งสั่งการเจ้าหน้าที่กองทะเบียนจัดหางานกลางและคุ้มครองคนหางาน เข้าตรวจสอบพื้นที่ดังกล่าว เพื่อมิให้กระทบต่อโอกาสการมีงานทำของคนไทย และเพื่อบริหารจัดการการทำงานของแรงงานต่างชาติให้เป็นไปตามที่กฎหมายกำหนด โดยเมื่อวันที่ 27 ธันวาคม 2566 กรมการจัดหางานลงพื้นที่ตรวจสอบบริเวณทางเท้าหน้าห้างสรรพสินค้าเซ็นทรัลเวิลด์ ถนนราชดำริ และทางเท้าหน้าห้างสรรพสินค้าบิ๊กซี ซูเปอร์เซ็นเตอร์ สาขาราชดำริ เรื่อยมาจนถึงซอยพญานาค แขวงถนนเพชรบุรี บริเวณทางเท้าใต้สถานีรถไฟฟ้า BTS พญาไท และบริเวณทางเท้าถนนบรรทัดทอง พบว่าพื้นที่ดังกล่าวมีคนลักษณะคล้ายคนต่างชาติ จำนวน 10 ราย กำลังใช้รถเข็นทำงานเร่จำหน่ายน้ำผลไม้ ผักสด และกล้วยทอด มันทอดอยู่จริง เจ้าหน้าที่จึงแสดงตัวขอตรวจสอบเอกสารประจำตัว พบเป็นคนสัญชาติเวียดนาม จำนวน 5 ราย สัญชาติลาว จำนวน 1 ราย และสัญชาติเมียนมา จำนวน 1 ราย ทั้งหมดไม่มีเอกสารใดๆ มาแสดงต่อเจ้าหน้าที่จึงแจ้งข้อกล่าวหา เป็นคนต่างด้าวทำงานโดยไม่มีใบอนุญาตทำงาน และอยู่ในราชอาณาจักรโดยไม่ได้รับอนุญาต และพบคนสัญชาติลาวซึ่งมีนายจ้าง จำนวน 1 ราย กำลังเร่ขายผักสดด้วยรถเข็น จึงแจ้งข้อกล่าวหาเป็นคนต่างด้าวทำงานนอกเหนือจากที่มีสิทธิจะทำได้ พร้อมแจ้งข้อกล่าวหานายจ้าง จำนวน 1 ราย ข้อหาเป็นนายจ้างให้คนต่างด้าวทำงานนอกเหนือจากที่มีสิทธิจะทำได้ จากนั้นได้ควบคุมตัวทั้งหมดส่งพนักงานสอบสวนสถานีตำรวจนครบาลปทุมวัน และสถานีตำรวจนครบาลพญาไท เพื่อดำเนินคดีตามกฎหมาย ส่วนที่เหลือ 2 ราย พบเป็นคนไทยประกอบอาชีพอิสระจำหน่ายน้ำผลไม้และผลไม้สดอยู่ในบริเวณดังกล่าว
“แรงงานต่างชาติที่เข้ามาทำงานในประเทศไทยต้องมีนายจ้าง ไม่สามารประกอบอาชีพอิสระ หรือเป็นแรงงานนอกระบบได้ ตามพระราชกำหนดการบริหารจัดการการทำงานของคนต่างด้าว พ.ศ. 2560 และที่แก้ไขเพิ่มเติม หากคนต่างด้าวทำงานโดยไม่มีใบอนุญาตทำงานหรือทำงานนอกเหนือจากที่มีสิทธิจะทำได้ มีโทษปรับตั้งแต่ 5,000 – 50,000 บาท และถูกส่งกลับประเทศต้นทาง รวมถึงห้ามขอใบอนุญาตทำงานเป็นเวลา 2 ปี นับตั้งแต่วันที่ได้รับโทษ และนายจ้าง/สถานประกอบการที่รับคนต่างด้าวที่ไม่มีใบอนุญาตทำงานเข้าทำงาน หรือให้คนต่างด้าวทำงานนอกเหนือจาก ที่มีสิทธิ มีโทษปรับตั้งแต่ 10,000 – 100,000 บาท ต่อคนต่างด้าวที่จ้างหนึ่งคน หากกระทำผิดซ้ำต้องระวางโทษจำคุกไม่เกิน 1 ปี หรือปรับตั้งแต่ 50,000 – 200,000 บาท ต่อคนต่างด้าวที่จ้างหนึ่งคน และห้ามจ้างคนต่างด้าวทำงานเป็นเวลา 3 ปี” รก.อธิบดีกรมการจัดหางาน กล่าว
ทั้งนี้ หากพบเห็นการจ้างคนต่างชาติทำงานโดยผิดกฎหมาย หรือพบคนต่างชาติลักลอบทำงานโดยผิดกฎหมาย สามารถแจ้งมาที่กองทะเบียนจัดหางานกลางและคุ้มครองคนหางาน กรมการจัดหางาน อาคารกระทรวงแรงงาน ชั้น 4 โทร. 0 2354 1729 หรือที่สำนักงานจัดหางานจังหวัดทุกจังหวัด สำนักงานจัดหางานกรุงเทพมหานครพื้นที่ 1-10 หรือ ที่สายด่วนกระทรวงแรงงาน โทร.1506 กด 2 กรมการจัดหางาน

ที่มา : https://www.thaigov.go.th/news/contents/details/76764