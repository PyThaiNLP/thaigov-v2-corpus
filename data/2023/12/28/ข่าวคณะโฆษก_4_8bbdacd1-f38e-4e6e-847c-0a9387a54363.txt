รัฐบาลไทย-ข่าวทำเนียบรัฐบาล-​รัฐบาลห่วงใยสุขภาพประชาชนช่วงอากาศหนาวเย็น กรมการแพทย์แผนไทยฯ แนะนำสมุนไพรบรรเทา 4 กลุ่มอาการที่พบบ่อยช่วงอากาศหนาวเย็น มอบยาสมุนไพร 3 แสนชุดเป็นของขวัญปีใหม่ให้ประชาชน 


วันพฤหัสบดีที่ 28 ธันวาคม 2566
28/12/2566
พิมพ์
​รัฐบาลห่วงใยสุขภาพประชาชนช่วงอากาศหนาวเย็น กรมการแพทย์แผนไทยฯ แนะนำสมุนไพรบรรเทา 4 กลุ่มอาการที่พบบ่อยช่วงอากาศหนาวเย็น มอบยาสมุนไพร 3 แสนชุดเป็นของขวัญปีใหม่ให้ประชาชน
​รัฐบาลห่วงใยสุขภาพประชาชนช่วงอากาศหนาวเย็น กรมการแพทย์แผนไทยฯ แนะนำสมุนไพรบรรเทา 4 กลุ่มอาการที่พบบ่อยช่วงอากาศหนาวเย็น มอบยาสมุนไพร 3 แสนชุดเป็นของขวัญปีใหม่ให้ประชาชน แก้อาการเจ็บป่วยเบื้องต้น
วันนี้ (28 ธ.ค. 66) นายสัตวแพทย์ชัย วัชรงค์ โฆษกประจำสำนักนายกรัฐมนตรีเผยว่า รัฐบาลมีความห่วงใยสุขภาพประชาชนช่วงอากาศหนาวเย็น จากข้อมูลกรมอุตุนิยมวิทยา พยากรณ์อากาศประเทศไทย ระบุในช่วงวันที่ 27 - 31 ธ.ค. 66 ภาคเหนือและภาคตะวันออกเฉียงเหนือยังคงมีอากาศเย็นถึงหนาวในตอนเช้า ส่วนภาคกลางและภาคตะวันออกมีอากาศเย็น และในช่วงวันที่ 1 - 2 ม.ค. 67 บริเวณความกดอากาศสูงหรือมวลอากาศเย็นกำลังปานกลางจากประเทศจีนจะแผ่ลงมาปกคลุมประเทศไทยตอนบน ทำให้บริเวณดังกล่าวมีอุณหภูมิลดลงกับมีลมแรง จึงขอให้ประชาชนระมัดระวังดูแลรักษาสุขภาพเนื่องจากสภาพอากาศที่เปลี่ยนแปลง รวมทั้งระมัดระวังในการสัญจรผ่านบริเวณที่มีหมอก และในช่วงนี้อากาศแห้งขอให้ระวังอัคคีภัยด้วย
โฆษกประจำสำนักนายกรัฐมนตรีกล่าวต่อไปว่า ช่วงอากาศหนาวเย็นอาจส่งผลกระทบให้ประชาชนมีอาการเจ็บป่วย โดยเฉพาะกลุ่มเปราะบาง เด็กเล็ก ผู้สูงอายุ ผู้มีโรคประจำตัว ที่ต้องระมัดระวังดูแลรักษาสุขภาพเป็นพิเศษ รัฐบาลโดยกรมการแพทย์แผนไทยและการแพทย์ทางเลือก กระทรวงสาธารณสุข ได้มีข้อแนะนำในการนำสมุนไพรมาใช้บรรเทา 4 กลุ่มอาการที่พบบ่อยช่วงอากาศหนาวเย็น ดังนี้ 1. อาการระบบทางเดินหายใจ ไข้หวัด น้ำมูกไหล ไอจาม อาการภูมิแพ้อากาศ ใช้ ยาปราบชมพูทวีป : บรรเทาอาการที่เกิดจากการแพ้อากาศและอาการหวัดในระยะแรก ยาฟ้าทะลายโจร : บรรเทาอาการโรคหวัด (common cold) บรรเทาอาการเจ็บคอ และยาแก้ไอผสมมะขามป้อม 2. ปัญหาระบบย่อยอาหาร ใช้ ขิง : บรรเทาอาการท้องอืด จุกเสียด แน่นท้อง ขับลม แก้อาการอาเจียน พริกไทย : ใช้ขับลม บรรเทาอาการท้องอืด ท้องเฟ้อ บำรุงธาตุ ทำให้เจริญอาหาร ยาขิง : บรรเทาอาการท้องอืด ขับลม แน่นจุกเสียด ยาธาตุบรรจบ : บรรเทาอาการท้องอืด ท้องเฟ้อ 3. อาการทางผิวหนัง ใช้เจล/ครีมว่านหางจระเข้ ช่วยให้ความชุ่มชื้นกับผิวในกรณีที่มีผิวแตกแห้ง 4. อาการปวดข้อเข่า ใช้ ยาสารสกัดขมิ้นชัน : บรรเทาอาการปวดในโรคข้อเข่าเสื่อม ครีมไพล/น้ำมันไพล : บรรเทาอาการบวม ฟกช้ำ เคล็ดขัดยอก
โฆษกประจำสำนักนายกรัฐมนตรีกล่าวด้วยว่า และในช่วงเทศกาลปีใหม่ 2567 นี้ กรมการแพทย์แผนไทยฯ ได้จัดสรรผลิตภัณฑ์สมุนไพรภูมิปัญญาไทย เพื่อเป็นของขวัญปีใหม่ให้กับประชาชนทั่วประเทศ จำนวน 3 แสนชุด เพื่อแก้อาการเจ็บป่วยเบื้องต้น ประกอบด้วย ยาดมสมุนไพรเบญจชื่นจิต มีส่วนผสมของเบญจเกสร (เกสรบัวหลวง ดอกพิกุล ดอกบุนนาค ดอกสารภี และดอกมะลิ) เป็นสมุนไพรรสหอมเย็น ทางการแพทย์แผนไทยใช้ในการบำรุงหัวใจ ช่วยให้ผ่อนคลาย ผิวเปลือกส้มโอ ใช้ในการแก้ลมวิงเวียนและหน้ามืด น้ำมันหอมระเหยกุหลาบ ช่วยให้ผ่อนคลาย นอกจากนี้ พิมเสน การบูร เมนทอล และ สมุนไพรอื่น ๆ ยังช่วยในการบรรเทาอาการวิงเวียนศีรษะและคัดจมูก ยาแก้ไอสมุนไพร สรรพคุณ แก้อาการเจ็บคอ ช่วยให้ชุ่มคอ ซึ่งส่งผลทำให้อาการไอลดลง และยาหอมนวโกฐ สรรพคุณ แก้ลมวิงเวียน คลื่นเหียนอาเจียน โดยจะมีการแจกให้กับประชาชนตามจุดพักรถต่าง ๆ สอบถามข้อมูลเพิ่มเติมได้ที่กรมการแพทย์แผนไทยและการแพทย์ทางเลือก โทร. 0 2149 5678 หรือช่องทางออนไลน์ที่เฟซบุ๊ก https://www.facebook.com/dtam.moph และไลน์แอดกรมการแพทย์แผนไทยและการแพทย์ทางเลือก line@DTAM
“ช่วงนี้ประเทศไทยมีอากาศหนาวเย็นในหลายพื้นที่ ขอให้ประชาชนดูแลสุขภาพอนามัยส่วนบุคคล รักษาร่างกายให้อบอุ่น ระวังโรคติดเชื้อระบบทางเดินหายใจ เช่น โรคไข้หวัดใหญ่ โรคโควิด-19 ขอให้ปิดปาก-จมูก เมื่อไอจาม สวมหน้ากากอนามัยโดยเฉพาะอยู่ในที่แออัด หลีกเลี่ยงใกล้ชิดผู้ป่วย ล้างมือบ่อย ๆ ด้วยน้ำและสบู่หรือเจลแอลกอฮอล์ เพื่อช่วยป้องกันการแพร่กระจายเชื้อโรคได้” นายสัตวแพทย์ชัย ย้ำในตอนท้าย

ที่มา : https://www.thaigov.go.th/news/contents/details/76755