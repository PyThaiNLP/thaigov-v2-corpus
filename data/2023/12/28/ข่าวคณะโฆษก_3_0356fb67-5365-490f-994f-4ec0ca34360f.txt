รัฐบาลไทย-ข่าวทำเนียบรัฐบาล-รัฐบาลอวยพรปีใหม่ให้ใช้ช่วงเวลาแห่งการเฉลิมฉลองนี้ร่วมกับครอบครัวและญาติมิตรอย่างมีความสุข เดินทางด้วยความปลอดภัย และก้าวเข้าสู่ศักราชใหม่ด้วยพลัง


วันพฤหัสบดีที่ 28 ธันวาคม 2566
28/12/2566
พิมพ์
รัฐบาลอวยพรปีใหม่ให้ใช้ช่วงเวลาแห่งการเฉลิมฉลองนี้ร่วมกับครอบครัวและญาติมิตรอย่างมีความสุข เดินทางด้วยความปลอดภัย และก้าวเข้าสู่ศักราชใหม่ด้วยพลัง
รัฐบาลอวยพรปีใหม่ให้ใช้ช่วงเวลาแห่งการเฉลิมฉลองนี้ร่วมกับครอบครัวและญาติมิตรอย่างมีความสุข เดินทางด้วยความปลอดภัย และก้าวเข้าสู่ศักราชใหม่ด้วยพลัง
วันที่ 28 ธันวาคม 2566 นายชัย วัชรงค์ โฆษกประจำสำนักนายกรัฐมนตรี เปิดเผยว่า นายเศรษฐา ทวีสิน นายกรัฐมนตรี และรัฐมนตรีว่าการกระทรวงการคลัง และรัฐบาล ขออวยพรให้ในช่วงเทศกาลส่งท้ายปีเก่าต้อนรับปีใหม่ ขอให้ประชาชนใช้เวลาช่วงวันหยุด 4 วัน พักผ่อนอย่างเต็มที่ เดินทางกลับภูมิลำเนาอย่างปลอดภัย ระมัดระวังการขับขี่รถ ไม่ดื่มเครื่องดื่มแอลกอฮอล์
ทั้งนี้ นายกรัฐมนตรี ขอบคุณเจ้าหน้าที่ที่จะต้องปฏิบัติหน้าที่ในช่วงเทศกาลปีใหม่ทุกคน ในการอำนวยความสะดวกการเดินทางให้ประชาชน ตลอดจนให้คำแนะนำ และกวดขันพฤติกรรมที่อาจเป็นสาเหตุของการเกิดอุบัติเหตุได้ เพื่อให้ประชาชนเดินทางอย่างสุขใจห่างไกลอุบัติเหตุในช่วงเทศกาลปีใหม่นี้ โดยรัฐบาลและหน่วยงานรัฐได้เตรียมมาตรการและโครงการต่างๆ เพื่อมอบเป็นของขวัญปีใหม่ พ.ศ. 2567 ให้แก่ประชาชน กว่า 255 โครงการ อีกด้วย
โฆษกประจำสำนักนายกรัฐมนตรี กล่าวว่าอีกกิจกรรมที่จัดเป็นประจำทุกปีในช่วงเวลาสิ้นปี คือการจัดกิจกรรมสวดมนต์ เพื่อความเป็นสิริมงคลในการเข้าสู่ศักราชใหม่ ซึ่งโดยส่วนใหญ่จะจัดขึ้นทุกวัดในราชอาณาจักร รวมถึงวัดไทยในต่างประเทศจะจัดให้มีการสมาทานศีล ฟังพระธรรมเทศนา สวดมนต์ และเจริญจิตตภาวนาข้ามปี ในช่วงคืนวันที่ 31 ธันวาคม 2566 และวันที่ 1 มกราคม 2567 หรือพิจารณาตามความเหมาะสม
“นายกรัฐมนตรีห่วงใย และปรารถนาดีต่อประชาชนชาวไทย อวยพรให้ใช้ช่วงเวลาแห่งความสุขนี้ไปด้วยรอยยิ้ม ใช้เวลาแห่งการเฉลิมฉลองนี้ร่วมกับครอบครัวและญาติมิตรอย่างมีความสุข เดินทางด้วยความปลอดภัย เก็บพลังมาปฏิบัติหน้าที่ในศักราชใหม่ รวมทั้ง มีความสุขสมหวังทุกประการในปี 2567 ทั้งนี้ รัฐบาลมุ่งมั่นสร้างเศรษฐกิจไทยให้มีเสถียรภาพมากขึ้น จากมาตรการกระตุ้นเศรษฐกิจ ส่งเสริมการลงทุน รวมถึงพร้อมร่วมพัฒนาศักยภาพของประเทศ การนำจุดเด่นด้านต่าง ๆ ของประเทศมาสร้างสรรค์ให้เกิดประโยชน์เชิงเศรษฐกิจ เชื่อมั่นว่าปีหน้า 2567 ตัวเลขทางเศรษฐกิจของประเทศจะต้องดีขึ้น มีพัฒนาการ ตลอดจนเชื่อว่า จะส่งผลให้วิถีชีวิตของประชาชนชาวไทยดีขึ้น” นายชัย กล่าว

ที่มา : https://www.thaigov.go.th/news/contents/details/76754