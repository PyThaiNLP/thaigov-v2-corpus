รัฐบาลไทย-ข่าวทำเนียบรัฐบาล-กยศ. ยืนยันอีกครั้ง ไม่มีผู้กู้ค้างรออนุมัติในระบบแล้ว


วันพฤหัสบดีที่ 28 ธันวาคม 2566
28/12/2566
พิมพ์
กยศ. ยืนยันอีกครั้ง ไม่มีผู้กู้ค้างรออนุมัติในระบบแล้ว
กองทุนเงินให้กู้ยืมเพื่อการศึกษา ชี้แจงตามที่มีข่าวร้องเรียนผ่านสื่อว่า นักศึกษายังไม่ได้รับเงินนั้น กองทุนฯ ขอยืนยันว่าได้อนุมัติการกู้ยืมเงินครบทุกรายแล้ว ไม่มีผู้กู้ค้างรออนุมัติในระบบ
นายชัยณรงค์ กัจฉปานันท์ ผู้จัดการกองทุนเงินให้กู้ยืมเพื่อการศึกษา เปิดเผยว่า “ตามที่มีข่าวร้องเรียนผ่านสื่อว่า มีนักศึกษายังไม่ได้รับเงินนั้น กองทุนฯ ขอชี้แจงว่า นักศึกษาที่อยู่ในระบบ กองทุนฯ ได้อนุมัติเงินกู้ให้แก่นักศึกษาครบทุกรายแล้ว ซึ่งหากรายใดตกค้างขอให้ยื่นเข้าระบบเพื่อกองทุนฯ จะดำเนินการให้ทุกราย กองทุนฯ ขอยืนยันว่า กองทุนฯ เป็นหน่วยงานที่ให้โอกาสทางการศึกษาแก่นักเรียน นักศึกษาที่ขาดแคลนโดยผู้ที่มีคุณสมบัติครบตามที่กองทุนฯ กำหนดจะได้รับสิทธิในการกู้ยืมทุกราย หากนักเรียนนักศึกษาที่ต้องการเรียนจะได้รับโอกาสในการเรียนอย่างแน่นอน เพราะความยากจนจะไม่ใช่อุปสรรคของการเข้าถึงการศึกษาอีกต่อไป และขอยืนยันอีกครั้งว่า ขณะนี้ไม่มีผู้กู้ค้างรออนุมัติในระบบแล้ว” ผู้จัดการกองทุนฯกล่าวในที่สุด

ที่มา : https://www.thaigov.go.th/news/contents/details/76771