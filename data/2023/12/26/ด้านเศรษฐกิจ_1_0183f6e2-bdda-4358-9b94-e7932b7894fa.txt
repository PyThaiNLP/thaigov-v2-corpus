รัฐบาลไทย-ข่าวทำเนียบรัฐบาล-กระทรวงเกษตรส่งสุขปีใหม่ผ่าน 3 กิจกรรม มอบของขวัญให้เกษตรกรไทย เพิ่มสุขปีใหม่ และเที่ยวทั่วไทย พร้อมจัดจำหน่ายสินค้าเกษตรคุณภาพดีราคาพิเศษ


วันจันทร์ที่ 25 ธันวาคม 2566
กระทรวงเกษตรส่งสุขปีใหม่ผ่าน 3 กิจกรรม มอบของขวัญให้เกษตรกรไทย เพิ่มสุขปีใหม่ และเที่ยวทั่วไทย พร้อมจัดจำหน่ายสินค้าเกษตรคุณภาพดีราคาพิเศษ
กระทรวงเกษตรส่งสุขปีใหม่ผ่าน 3 กิจกรรม มอบของขวัญให้เกษตรกรไทย เพิ่มสุขปีใหม่ และเที่ยวทั่วไทยพร้อมจัดจำหน่ายสินค้าเกษตรคุณภาพดีราคาพิเศษ
นายประยูร อินสกุล ปลัดกระทรวงเกษตรและสหกรณ์ เปิดเผยว่า กระทรวงเกษตรและสหกรณ์จัดทำโครงการส่งความสุขปีใหม่ 2567 มอบของขวัญให้เกษตรกร มีกิน มีใช้ มีรายได้พอเพียง พร้อมเปิดแหล่งท่องเที่ยวทั่วไทยของหน่วยงานภายใต้สังกัดกระทรวงเกษตรฯ ให้ประชาชนเข้าชม อีกทั้งยังยกขบวนสินค้าเกษตรมาให้เลือกชมเลือกชอปอย่างคับคั่ง ซึ่งจะเป็นการส่งความสุขทั่วไทยผ่าน 3 กิจกรรม ได้แก่ 1) มอบของขวัญให้เกษตรกรไทย มีกิน มีใช้ มีรายได้พอเพียง 2) เพิ่มสุขปีใหม่ เที่ยวทั่วไทย สุขใจไปกับกระทรวงเกษตรและสหกรณ์ โดยการเปิดแหล่งท่องเที่ยวทางการเกษตรให้เข้าชมฟรี หรือลดราคาค่าเข้าชม และ 3) เสริมพลังใหม่ จำหน่ายสินค้าราคาพิเศษ สินค้าเกษตรคุณภาพ ให้แก่ประชาชนผ่านช่องทางต่าง ๆ
สำหรับกิจกรรมแรก มอบของขวัญให้เกษตรกรไทย มีกิน มีใช้ มีรายได้พอเพียง อาทิ การปรับปรุงกฎหมายลำดับรองเพื่อแก้ไขปัญหาประมง ซึ่งมีการขยายการประมงให้ถึง 290 วัน เพื่อแก้ไขปัญหาความเดือดร้อนของพี่น้องชาวประมง โครงการรณรงค์ให้ฉีดวัคซีนโรคพิษสุนัขบ้า เป้าหมายจังหวัดละ 650 ตัว พร้อมตรวจสุขภาพสัตว์เลี้ยงฟรี และจัดโครงการมอบของขวัญให้เกษตรกรไทยจากใจกรมวิชาการเกษตร มอบพืชทางเลือกพันธุ์ใหม่ให้เกษตรกร 10 สายพันธุ์ รวมถึงยังมีโครงการสนับสนุนเงินทุนเพื่อการพัฒนาอาชีพ ต่อเนื่องเป็นปีที่ 5 เพื่อสนับสนุนเงินกู้ให้สมาชิกสหกรณ์ อัตราดอกเบี้ยร้อยละ 1 ต่อปี (รายละไม่เกิน 50,000 บาท) สำหรับปลูกพืชเสริม ทำการเกษตรผสมผสาน และการประกอบอาชีพเสริมอื่น ๆ พร้อมทั้งมีโครงการเปลี่ยนเอกสารสิทธิ ส.ป.ก. 4-01 ให้เป็นโฉนดเพื่อเกษตรกรรม จำนวน 1,000 ราย นอกจากนี้ ยังมีการพักชำระหนี้ให้เกษตรกรชาวสวนยาง พร้อมลดภาระเงินต้นและดอกเบี้ย 1 ปี โครงการเพิ่มสุขด้วยโปรแกรมสุขภาพทางการเงิน กิจกรรมการแจกจ่ายไข่ไหมพันธุ์ดีฟรีให้แก่เกษตรกรหม่อนไหม และกิจกรรมช่วยเกษตรกรผู้เลี้ยงกุ้ง เป็นต้น
ในส่วนกิจกรรมที่ 2 เพิ่มสุขปีใหม่ เที่ยวทั่วไทย สุขใจไปกับกระทรวงเกษตรและสหกรณ์ มี 2 ส่วนดังนี้ ส่วนที่ 1) เปิดสถานที่ท่องเที่ยวและแหล่งเรียนรู้ด้านการเกษตรให้ประชาชนเข้าชมฟรี/ลดค่าบริการในช่วงเทศกาล ได้แก่ เปิดสถานแสดงพันธุ์สัตว์น้ำให้ประชาชนเข้าชมฟรี ในพื้นที่สถานแสดงพันธุ์สัตว์น้ำระยอง ระหว่างวันที่ 29 ธ.ค. 66 - 1 ม.ค. 67 และพิพิธภัณฑ์การเกษตรเฉลิมพระเกียรติพระบาทสมเด็จพระเจ้าอยู่หัว (องค์การมหาชน) จังหวัดปทุมธานี ระหว่างวันที่ 2 - 7 ม.ค. 67 และส่วนที่ 2) เปิดสถานที่ราชการ/เครือข่ายท่องเที่ยวเชิงเกษตร ปรับภูมิทัศน์รองรับนักท่องเที่ยว (ศูนย์ศึกษา/ศูนย์เรียนรู้/แหล่งท่องเที่ยวเชิงเกษตร) ได้แก่ โครงการปันสุข อิ่มใจ ส่งความสุขปีใหม่จากใจกรมการข้าว มีการเปิดให้ชมแปลงผลิตเมล็ดพันธุ์ข้าว พร้อมจัดสถานที่ถ่ายภาพให้นักท่องเที่ยว Check-in ได้ที่ศูนย์วิจัยข้าวพิษณุโลก ศูนย์เมล็ดพันธุ์ข้าวบึงกาฬ และศูนย์เมล็ดพันธุ์ข้าวอำนาจเจริญ โครงการกรมชลประทาน ส่งสุข "เที่ยวเขื่อนทั่วไทย รับปีใหม่ 2567" จัดพื้นที่เยี่ยมชมพิพิธภัณฑ์เขื่อนป่าสักชลสิทธิ์ พร้อมนั่งรถลากและสักการะหลวงปู่ใหญ่ป่าสัก และในพื้นที่เขื่อนอื่น ๆ อีกทั้งเปิดศูนย์วิจัยและพัฒนาประมงทะเล ศูนย์วิจัยและพัฒนาประมงน้ำจืด ให้ชมการแสดงพันธุ์สัตว์น้ำอีกด้วย
และสำหรับกิจกรรมส่งท้าย เสริมพลังปีใหม่ จำหน่ายสินค้าราคาพิเศษ สินค้าเกษตรคุณภาพให้แก่ประชาชนผ่านช่องทางต่าง ๆ มีการจัดจำหน่ายผลิตภัณฑ์ข้าวและกระเช้าของขวัญปีใหม่ผ่านโครงการ Rice Shop ของกรมการข้าว โครงการกระเช้าส่งสุข
ปีใหม่ 2567 จากผลิตภัณฑ์สัตวน้ำแปรรูปมาจัดกระเช้าของขวัญปีใหม่ เพิ่มรายได้ให้พี่น้องเกษตรกร นอกจากนี้ ยังมีการจัดจำหน่ายสิสินค้าจากร้านค้าสวัสดิการกรมปศุสัตว์ ซึ่งมีจำหน่ายผ่านทาง LINE MAN อีกด้วย ทั้งนี้ ผู้ที่สนใจสามารถดูรายละเอียดเพิ่มเติมได้ที่  https://shorturl.at/bckls

ที่มา : https://www.thaigov.go.th/news/contents/details/76618