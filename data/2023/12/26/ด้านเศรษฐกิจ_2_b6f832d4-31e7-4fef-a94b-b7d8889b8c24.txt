รัฐบาลไทย-ข่าวทำเนียบรัฐบาล-กทพ. มอบของขวัญปีใหม่ประชาชนตามนโยบายของรัฐบาล และกระทรวงคมนาคม ยกเว้นค่าผ่านทางพิเศษ และขยายเวลาการให้ส่วนลดค่าผ่านทางพิเศษที่ด่านฯ อาจณรงค์ 1 ต่อไปอีก 1 ปี


วันอังคารที่ 26 ธันวาคม 2566
กทพ. มอบของขวัญปีใหม่ประชาชนตามนโยบายของรัฐบาล และกระทรวงคมนาคม ยกเว้นค่าผ่านทางพิเศษ และขยายเวลาการให้ส่วนลดค่าผ่านทางพิเศษที่ด่านฯ อาจณรงค์ 1 ต่อไปอีก 1 ปี
...
การทางพิเศษแห่งประเทศไทย (กทพ.) กระทรวงคมนาคม มอบของขวัญปีใหม่ประชาชน ตามนโยบายของรัฐบาล และกระทรวงคมนาคม โดยการยกเว้นค่าผ่านทางพิเศษ ของทางพิเศษบูรพาวิถี  (ทางพิเศษสายบางนา - ชลบุรี) และทางพิเศษกาญจนาภิเษก (บางพลี - สุขสวัสดิ์) ตั้งแต่วันพฤหัสบดีที่ 28 ธันวาคม 2566 เวลา 00.01 น. จนถึงวันพุธที่ 3 มกราคม 2567 เวลา 24.00 น. รวม 7 วัน และร่วมกับ บริษัท ทางด่วนและรถไฟฟ้ากรุงเทพ จำกัด (มหาชน) และบริษัท ทางด่วนกรุงเทพเหนือ จำกัด ยกเว้นค่าผ่านทางพิเศษของทางพิเศษเฉลิมมหานคร (ทางด่วนขั้นที่ 1) ทางพิเศษศรีรัช (ทางด่วนขั้นที่ 2) และทางพิเศษอุดรรัถยา (ทางด่วนบางปะอิน - ปากเกร็ด) ตั้งแต่วันอาทิตย์ที่ 31 ธันวาคม 2566 เวลา 00.01 น. จนถึงวันจันทร์ที่ 1 มกราคม 2567 เวลา 24.00 น. รวม 2 วัน พร้อมทั้งขยายเวลาการให้ส่วนลดค่าผ่านทางพิเศษ ที่ด่านเก็บค่าผ่านทางพิเศษอาจณรงค์ 1 (บางนา) โดยให้ส่วนลด 25 บาท ต่อเที่ยว สำหรับรถทุกประเภท ต่อไปอีก 1 ปี จนถึงวันที่ 31 ธันวาคม 2567
ทั้งนี้ กทพ. ขอความร่วมมือผู้ใช้ทางพิเศษ โปรดชะลอความเร็วเมื่อผ่านด่านฯ ที่ยกเว้นค่าผ่านทาง สำหรับทางพิเศษฉลองรัชไม่ได้ยกเว้นค่าผ่านทางในช่วงเวลาดังกล่าว

ที่มา : https://www.thaigov.go.th/news/contents/details/76627