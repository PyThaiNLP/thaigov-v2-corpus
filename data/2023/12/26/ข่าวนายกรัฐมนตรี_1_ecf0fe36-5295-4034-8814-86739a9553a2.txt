รัฐบาลไทย-ข่าวทำเนียบรัฐบาล-นายกรัฐมนตรีร่วมกิจกรรมสื่อมวลชนสัมพันธ์ เผยจะทำให้เกิดบรรยากาศเป็นแบบนี้ทุกปี ย้ำที่ผ่านมาตั้งใจทำงานเพื่อความเป็นอยู่ที่ดีของประชาชน ขอโทษหากทำอะไรที่ไม่เหมาะสม


วันจันทร์ที่ 25 ธันวาคม 2566
25/12/2566
พิมพ์
นายกรัฐมนตรีร่วมกิจกรรมสื่อมวลชนสัมพันธ์ เผยจะทำให้เกิดบรรยากาศเป็นแบบนี้ทุกปี ย้ำที่ผ่านมาตั้งใจทำงานเพื่อความเป็นอยู่ที่ดีของประชาชน ขอโทษหากทำอะไรที่ไม่เหมาะสม
นายกรัฐมนตรีร่วมกิจกรรมสื่อมวลชนสัมพันธ์ เผยจะทำให้เกิดบรรยากาศเป็นแบบนี้ทุกปี ย้ำที่ผ่านมาตั้งใจทำงานเพื่อความเป็นอยู่ที่ดีของประชาชน ขอโทษหากทำอะไรที่ไม่เหมาะสม
วันนี้ (25 ธันวาคม 2566) เวลา 18.00 น. ณ สนามหญ้าหน้าตึกไทยคู่ฟ้า ทำเนียบรัฐบาล นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง ร่วมกิจกรรมสื่อมวลชนสัมพันธ์ โดยมี นายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงพาณิชย์  นายสมศักดิ์ เทพสุทิน รองนายกรัฐมนตรี นายปานปรีย์ พหิทธานุกร รองนายกรัฐมนตรีและรัฐมนตรีว่าการกระทรวงการต่างประเทศ นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย ร้อยเอก ธรรมนัส พรหมเผ่า รัฐมนตรีว่าการกระทรวงเกษตรและสหกรณ์ นางพวงเพ็ชร  ชุนละเอียด รัฐมนตรีประจำสำนักนายกรัฐมนตรี คณะโฆษกประจำสำนักนายกรัฐมนตรี และสื่อมวลชนเข้าร่วมกิจกรรม
ตัวแทนสื่อมวลชนกล่าวแสดงความรู้สึกว่า ตลอดระยะเวลา 3 เดือนที่ผ่านมีความภูมิใจ ตามที่นายกรัฐมนตรีได้กล่าวไปจะทำงานไม่รู้จักเหน็ดเหนื่อย พร้อมกล่าวขอบคุณนายกรัฐมนตรีและคณะรัฐมนตรีทุกท่านที่ให้ความเป็นกันเอง และเป็นมิตรกับสื่อมวลชน ในนามของสื่อมวลชนทุกคนขอฝากความในใจว่า หากมีอะไรหนักนิดเบาหน่อย หรืออาจจะมีคำถามอะไรที่อาจจะไม่ตรงใจ ต้องขออภัยไว้ ณ ที่นี้ สุดท้ายนี้ก่อนที่จะก้าวเข้าสู่ปีมะโรง 2567 เป็นปีมังกรทอง ขออวยพรให้ท่านนายกฯ และรัฐมนตรีทุกท่าน ทำงานเพื่อประเทศชาติต่อไป
นายกรัฐมนตรีกล่าวว่า ขอใช้โอกาสนี้ที่มาร่วมสังสรรค์กัน และโชคดีมากที่วันนี้อากาศดี อย่างที่เห็นว่าไม่ได้จัดงานมาหลายปีแล้ว โดยจะพยายามทำให้เกิดบรรยากาศแบบนี้ทุก ๆ ปี ส่วนเรื่องคำถาม คำตอบ เรื่องที่อยู่ด้วยกันมากว่า 3 เดือน ถ้าเกิดมีอะไรที่พูดจาไม่เหมาะสม ชักสีหน้าหรือแสดงอะไรที่ไม่เหมาะไม่ควร ขออภัยไว้ ณ ที่นี้ด้วย ตนเองคือคนเหมือนกัน ทำงานก็มีเหนื่อยบ้าง แต่จริง ๆ แล้วไม่ได้คิดอะไร สื่อมวลชนทุกคนก็คงอยากให้บ้านเมืองเดินไปข้างหน้าเช่นเดียวกับรัฐบาล รวมถึงรัฐมนตรีทุกคนทุกพรรคที่มากันวันนี้ไม่ได้แบ่งแยก ไม่ได้มีการแตกแยกอะไรทั้งสิ้น และมีการพูดคุยกันหารือกันเสมอ ก็มีทั้งเรื่องที่เห็นด้วยและไม่เห็นด้วย รัฐบาลมี 314 เสียง เพื่อจุดมุ่งหมายเดียวกัน ไม่ได้มาเล่นการเมือง แต่มาเพื่อยกระดับความเป็นอยู่ของพี่น้องประชาชนคนไทยทุกคนให้ดีขึ้น เพื่อส่งต่ออนาคตที่ดีให้กับลูกหลานของพวกเราทุกคนต่อไป
สำหรับบรรยากาศภายในงานเป็นไปด้วยความอบอุ่นและเป็นกันเอง โดยเมื่อนายกฯ มาถึง ได้ไปลงทะเบียนเข้าร่วมงาน จากนั้นเดินเยี่ยมชมบูธอาหารต่าง ๆ พร้อมลองชิมอาหาร เช่น ข้าวหมูแดง ข้าวมันไก่ กระเพาะปลา หมูสะเต๊ะ เป็นต้น ระหว่างร่วมกิจกรรมนายกฯ ได้ลองใส่คาดผมกวางเรนเดียร์และยกมือทำท่ากวางอย่างอารมณ์ดี ก่อนเดินขึ้นตึกไทยคู่ฟ้า ไปเปลี่ยนชุดเป็นเสื้อสีเขียว กางเกงสีแดง แจ็คเก็ตสีเขียวขี้ม้า มาร่วมถ่ายรูปและร่วมกิจกรรมกับสื่อมวลชนอย่างอารมณ์ดี

ที่มา : https://www.thaigov.go.th/news/contents/details/76616