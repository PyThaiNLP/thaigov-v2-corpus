รัฐบาลไทย-ข่าวทำเนียบรัฐบาล-​โฆษกรัฐบาลฯ เผยรัฐบาลเดินหน้ามาตรการทำแผนเร่งด่วน Quick win กระตุ้นการส่งออก พร้อมประเมินสถานการณ์ และเสริมขีดความสามารถการแข่งขันผู้ประกอบการ มั่นใจปีหน้าส่งออกขยายตัว 


วันอังคารที่ 26 ธันวาคม 2566
26/12/2566
พิมพ์
​โฆษกรัฐบาลฯ เผยรัฐบาลเดินหน้ามาตรการทำแผนเร่งด่วน Quick win กระตุ้นการส่งออก พร้อมประเมินสถานการณ์ และเสริมขีดความสามารถการแข่งขันผู้ประกอบการ มั่นใจปีหน้าส่งออกขยายตัว
​โฆษกรัฐบาลฯ เผยรัฐบาลเดินหน้ามาตรการทำแผนเร่งด่วน Quick win กระตุ้นการส่งออก พร้อมประเมินสถานการณ์ และเสริมขีดความสามารถการแข่งขันผู้ประกอบการ มั่นใจปีหน้าส่งออกขยายตัว
วันนี้ (26 ธันวาคม 2567) นายชัย วัชรงค์ โฆษกประจำสำนักนายกรัฐมนตรี เปิดเผยว่า กระทรวงพาณิชย์จัดทำแผนเร่งด่วน (Quick Win) เพื่อผลักดันการส่งออก ภายหลังตัวเลขการส่งออกในช่วง 10 เดือนแรกของปี 2566 ของไทยติดลบ อย่างไรก็ดี สถานการณ์ของไทยถือว่าติดลบน้อยกว่าประเทศอื่น หากเปรียบเทียบกับประเทศโดยรอบ โดยสภาผู้ส่งสินค้าทางเรือแห่งประเทศไทยคาดว่า การส่งออกไทยในปี 2567 จะขยายตัวได้ 1-2% จากปี 2566 ที่ -1.5% ถึง -1% โดยปัจจัยเสี่ยงมาจากทั้งสถานการณ์ความท้าทายทางภูมิรัฐศาสตร์ ทั้งเก่าและใหม่ รวมถึงภาวะเศรษฐกิจโลกที่ชะลอตัว ซึ่งอาจส่งผลต่อภาวะเศรษฐกิจไทยทั้งทางตรงและทางอ้อม
โฆษกประจำสำนักนายกรัฐมนตรี กล่าวว่า รัฐบาล โดยกระทรวงพาณิชย์ ได้จัดทำแผนเร่งด่วน (Quick Win) ผลักดันการส่งออกในช่วง 3 เดือนสุดท้ายของปี 2566 โดยการดำเนินกิจกรรมทั้งในประเทศและต่างประเทศ รวมกว่า 73 กิจกรรม ซึ่งคาดว่าจะช่วยเพิ่มมูลค่าการส่งออกได้กว่า 12,400 ล้านบาท ซึ่ง กระทรวงพาณิชย์ประเมินว่า แนวโน้มการส่งออกในช่วงสุดท้ายของปีจะขยายตัวเป็นบวกอย่างต่อเนื่อง โดยเฉพาะปลายปีที่จะเข้าสู่ช่วงเทศกาลเฉลิมฉลอง อย่างไรก็ตามรัฐบาลยังคงติดตามสถานการณ์และปัจจัยเสี่ยงที่อาจส่งผลกระทบต่อภาคการส่งออกและเศรษฐกิจไทยโดยรวมอย่างต่อเนื่อง
ทั้งนี้ เป็นที่ทราบกันดีว่า การส่งออกมีบทบาทสำคัญต่อเศรษฐกิจไทย โดยไทยเป็นผู้ส่งออกสินค้าเกษตรและอุตสาหกรรมเกษตรที่มีความหลากหลาย มีสัดส่วนการส่งออกเพิ่มขึ้นในหลายรายการ และยังเป็นผู้ผลิตอุตสาหกรรมเทคโนโลยีชั้นกลางในห่วงโซ่อุปทานโลก อาทิ รถยนต์ อุปกรณ์และส่วนประกอบที่สำคัญของภูมิภาค ในขณะที่การส่งออกสินค้าเทคโนโลยีขั้นสูงก็มีแนวโน้มขยายตัวตามการเปลี่ยนผ่านสู่สังคมดิจิทัล
“รัฐบาลเร่งดำเนินการตามแนวทางกำหนดนโยบายของนายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง ซึ่งได้กำหนดให้ทุกหน่วยงานเร่งเดินหน้าดูแลความเดือดร้อนของประชาชน หากช่วยเหลือส่วนไหนได้ ให้ดำเนินการก่อน กระทรวงพาณิชย์จึงได้เร่งเดินหน้าเสริมสร้างขีดความสามารถทางการแข่งขันให้กับผู้ประกอบการ รวมทั้งประเมินสถานการณ์ กำหนดนโยบายให้สอดคล้องกับสถานการณ์ และสามารถรับมือกับความท้าทายในโลกที่เปลี่ยนแปลงอยู่เสมอ ทั้งเพิ่มคุณภาพสินค้า เพิ่มประสิทธิภาพการจัดการ ดูแลเรื่องการขนส่งให้รวดเร็วขึ้น รักษาตลาดเดิม รวมทั้งเปิดตลาดการค้าใหม่ทั่วโลก เพื่อเพิ่มบริมาณ และมูลค่าการส่งออกของไทย” นายชัย กล่าว

ที่มา : https://www.thaigov.go.th/news/contents/details/76621