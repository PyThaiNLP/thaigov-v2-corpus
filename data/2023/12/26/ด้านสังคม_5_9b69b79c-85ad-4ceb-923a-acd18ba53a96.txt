รัฐบาลไทย-ข่าวทำเนียบรัฐบาล-“นายกฯ เศรษฐา” มอบ “หมอชลน่าน-พ.ต.อ.ทวี” เดินเครื่องเผาทำลายยาเสพติดล็อตใหญ่ 340 ตัน Set Zero ยาเสพติดของกลางตามนโยบายรัฐบาล 


วันอังคารที่ 26 ธันวาคม 2566
“นายกฯ เศรษฐา” มอบ “หมอชลน่าน-พ.ต.อ.ทวี” เดินเครื่องเผาทำลายยาเสพติดล็อตใหญ่ 340 ตัน Set Zero ยาเสพติดของกลางตามนโยบายรัฐบาล
นายกรัฐมนตรี มอบนายแพทย์ชลน่าน และพันตำรวจเอกทวี เผาทำลายยาเสพติดของกลางครั้งที่ 57 รวมกว่า 340 ตัน เพื่อ Set Zero ยาเสพติดของกลางทั้งหมด ในจำนวนนี้เป็นยาบ้าถึง 156 ตัน ตั้งเป้าเผาทำลายให้แล้วเสร็จภายใน ม.ค.นี้ จากนั้นวางแผนเผาทำลายทุก 2 เดือน
นายกรัฐมนตรี มอบนายแพทย์ชลน่าน และพันตำรวจเอกทวี เผาทำลายยาเสพติดของกลางครั้งที่ 57 รวมกว่า 340 ตัน เพื่อ Set Zero ยาเสพติดของกลางทั้งหมด ในจำนวนนี้เป็นยาบ้าถึง 156 ตัน ตั้งเป้าเผาทำลายให้แล้วเสร็จภายใน ม.ค.นี้ จากนั้นวางแผนเผาทำลายทุก 2 เดือน สร้างความมั่นใจการปราบปรามยาเสพติดของรัฐบาล พร้อมเดินหน้าบำบัดรักษาฟื้นฟูตามหลักการ “เปลี่ยนผู้เสพเป็นผู้ป่วย คืนลูกสู่อ้อมกอดพ่อแม่”
วันนี้ (26 ธันวาคม 2566) ที่นิคมอุตสาหกรรมบางปู จังหวัดสมุทรปราการ นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง มอบนโยบายปราบปรามยาเสพติดให้กับเจ้าหน้าที่ผู้เกี่ยวข้องผ่านระบบประชุมทางไกล และมอบหมายให้ นายแพทย์ชลน่าน ศรีแก้ว รัฐมนตรีว่าการกระทรวงสาธารณสุข และ พันตำรวจเอกทวี สอดส่อง รัฐมนตรีว่าการกระทรวงยุติธรรม ดำเนินพิธีเผาทำลายยาเสพติดของกลางครั้งที่ 57
โดยมีการสุ่มตัวอย่างยาเสพติดของกลาง ก่อนเดินเครื่องเผาทำลายยาเสพติดตามลำดับ
โดยนายแพทย์ชลน่าน ให้สัมภาษณ์ว่า กระทรวงสาธารณสุขและหน่วยงานภาคีเครือข่าย ได้ประสานความร่วมมือในการเผาทำลายยาเสพติดของกลางล็อตใหญ่ เพื่อ Set Zero ยาเสพติดของกลางทั้งหมด ตามนโยบายของรัฐบาล และนายเศรษฐา ทวีสิน นายกรัฐมนตรี ที่กำหนดเป็นวาระแห่งชาติ เพื่อลดและแก้ไขปัญหายาเสพติดให้ได้อย่างเป็นรูปธรรมภายใน 1 ปี โดยครั้งนี้มีการขนย้ายยาเสพติดของกลางจากกระทรวงสาธารณสุข จังหวัดนนทบุรี ไปยังบริษัท อัคคีปราการ จำกัด (มหาชน) นิคมอุตสาหกรรมบางปู จังหวัดสมุทรปราการ เมื่อวันที่ 25 ธันวาคม  ที่ผ่านมา ภายใต้การดำเนินการอย่างเข้มงวดของคณะทำงานทำลายยาเสพติดของกลาง ด้านขนย้าย และด้านรักษาความปลอดภัยและทำลาย ซึ่งจะมีการเผาทำลายอย่างต่อเนื่องเพื่อให้แล้วเสร็จภายในเดือนมกราคม 2567
นายแพทย์ชลน่านกล่าวต่อว่า การเผาทำลายยาเสพติดของกลาง เป็นส่วนของการปราบปรามที่จะทำให้ประชาชนมั่นใจว่ารัฐบาลเอาจริงเอาจังตามที่นายกรัฐมนตรีแถลงนโยบายต่อรัฐสภา หลังจากนี้ได้วางแผนที่จะเผาทำลายยาเสพติดในคลังทุก 2 เดือน ซึ่งตาม พ.ร.บ.ประมวลให้ใช้กฎหมายยาเสพติด พ.ศ. 2564 กำหนดไว้ว่า เมื่อจับได้และพิสูจน์ว่าเป็นสารเสพติด ถือเป็นของกลางที่จะถูกทำลายได้เลย ไม่ต้องรอพิสูจน์คดีให้จบก่อน
ส่วนเรื่องของการบำบัดรักษาและฟื้นฟูผู้ติดยาเสพติด กระทรวงสาธารณสุขยังเดินหน้าอย่างต่อเนื่อง ตามนโยบาย Quick Win ด้านยาเสพติดและจิตเวช โดยการตั้งมินิธัญญารักษ์เพื่อบำบัดรักษาให้ครบทุกจังหวัด ตามหลักการ “เปลี่ยนผู้เสพเป็นผู้ป่วย คืนลูกสู่อ้อมกอดพ่อแม่”
สำหรับการเผาทำลายยาเสพติดของกลางครั้งที่ 57 มีน้ำหนักมากถึง 340 ตัน จาก 836,081 คดี โดยเมทแอมเฟตามีน (ยาบ้า) มีน้ำหนักมากสุดกว่า 156,399 กิโลกรัม รองลงมา ได้แก่ เมทแอมเฟตามีน (ยาไอซ์) เฮโรอีน เอ็มดีเอ็มเอ โคคาอีน ไดเมทิลแอมเฟตามีน และยาเสพติดอื่นๆ
********************************************* 26 ธันวาคม 2566

ที่มา : https://www.thaigov.go.th/news/contents/details/76676