รัฐบาลไทย-ข่าวทำเนียบรัฐบาล-ผู้ว่าฯ นราธิวาส ห่วงใยผู้ประสบอุทกภัย ลงพื้นที่ตรวจเยี่ยมศูนย์อพยพผู้ประสบอุทกภัยในพื้นที่อำเภอระแงะ เน้นย้ำทุกภาคส่วนเร่งปฏิบัติการช่วยเหลือผู้ประสบภัยในพื้นที่ 11 อำเภอ 


วันอังคารที่ 26 ธันวาคม 2566
26/12/2566
พิมพ์
ผู้ว่าฯ นราธิวาส ห่วงใยผู้ประสบอุทกภัย ลงพื้นที่ตรวจเยี่ยมศูนย์อพยพผู้ประสบอุทกภัยในพื้นที่อำเภอระแงะ เน้นย้ำทุกภาคส่วนเร่งปฏิบัติการช่วยเหลือผู้ประสบภัยในพื้นที่ 11 อำเภอ
ผู้ว่าฯ นราธิวาส ห่วงใยผู้ประสบอุทกภัย ลงพื้นที่ตรวจเยี่ยมศูนย์อพยพผู้ประสบอุทกภัยในพื้นที่ อ.ระแงะ เน้นย้ำทุกภาคส่วนเร่งปฏิบัติการช่วยเหลือผู้ประสบภัยในพื้นที่ 11 อำเภอ กว่า 16,680 ครัวเรือนโดยเร่งด่วน พร้อมติดตามสถานการณ์น้ำอย่างใกล้ชิดตลอด 24 ชม.
วันนี้ (26 ธ.ค. 66) ที่หอประชุมที่ว่าการอำเภอระแงะ ตำบลตันหยงมัส อำเภอระแงะ จังหวัดนราธิวาส ว่าที่ร้อยตรี ตระกูล โทธรรม ผู้ว่าราชการจังหวัดนราธิวาส พร้อมด้วยหัวหน้าส่วนราชการจังหวัดนราธิวาส ร่วมลงพื้นที่พบปะเยี่ยมเยียนและให้กำลังใจพี่น้องประชาชนที่ประสบอุทกภัย ณ ศูนย์อพยพผู้ประสบอุทกภัยในพื้นที่อำเภอระแงะ โดยมี นายวิมุตติ อำนักมณี นายอำเภอระแงะ ผู้บริหารองค์กรปกครองส่วนท้องถิ่น ร่วมตรวจเยี่ยม
ว่าที่ร้อยตรี ตระกูล โทธรรม ผู้ว่าราชการจังหวัดนราธิวาส กล่าวว่า นับตั้งแต่กรมอุตุนิยมวิทยาได้พยากรณ์สภาพอากาศฝนตกหนักที่จะส่งผลกระทบต่อพี่น้องประชาชนในพื้นที่ จังหวัดนราธิวาสได้เปิดศูนย์บัญชาการเหตุการณ์จังหวัดนราธิวาส ตั้งแต่วันที่ 24 ธันวาคม 2566 เวลา 16.00 น. เพื่อร่วมปฏิบัติการบริหารจัดการช่วยเหลือผู้ได้รับผลกระทบจากสถานการณ์อุทกภัยในพื้นที่จังหวัดนราธิวาสอย่างทันท่วงที โดยให้ส่วนราชการที่เกี่ยวข้องประจำการศูนย์บัญชาการเหตุการณ์จังหวัดนราธิวาส ณ ห้องกองอำนวยการป้องกันและบรรเทาสาธารณภัยจังหวัดนราธิวาส ชั้น 4 ศาลากลางจังหวัดนราธิวาส (หลังใหม่) ตำบลลำภู อำเภอเมืองนราธิวาส จังหวัดนราธิวาส
“สำหรับการตรวจเยี่ยมศูนย์อพยพผู้ประสบอุทกภัยในวันนี้ ได้มาพบปะให้กำลังใจพี่น้องประชาชน ผู้ประสบภัย ซึ่งมีทั้งผู้สูงอายุ เด็กและเยาวชน ที่บ้านเรือนถูกน้ำท่วมขัง กระแสน้ำเชี่ยวกรากไหลเข้าท่วมบ้านเรือนจนไม่สามารถอาศัยอยู่ในบ้านได้ โดยได้สั่งการนายอำเภอ สาธารณสุขจังหวัด สำนักงานพัฒนาสังคมและความมั่นคงของมนุษย์จังหวัด และหน่วยงานที่เกี่ยวข้อง ลงพื้นที่ดูแลผู้ประสบภัยอย่างใกล้ชิด โดยเฉพาะยารักษาโรค รวมถึงการให้ความช่วยเหลือผู้ป่วยติดเตียง กลุ่มเปราะบาง ที่บางส่วนยังคงอาศัยอยู่ภายในบ้าน ต้องช่วยเหลืออย่างทันท่วงที เพื่อความปลอดภัยของผู้ประสบภัยอย่างสูงสุด พร้อมให้การช่วยเหลือดูแลทั้งอาหารและน้ำดื่ม รวมถึงอำนวยความสะดวกในทุก ๆ ด้าน ในพื้นที่ทั้ง 11 อำเภอ รวมทั้งให้หน่วยงานด้านความมั่นคง ทหาร ตำรวจ ออกตรวจตราเวรยามบ้านเรือน สิ่งของมีค่า และสัตว์เลี้ยง เพื่อป้องกันการซ้ำเติมผู้ประสบภัย สร้างความมั่นใจให้กับพี่น้องประชาชน” ว่าที่ร้อยตรี ตระกูลฯ กล่าว
ว่าที่ร้อยตรี ตระกูล โทธรรม ผู้ว่าราชการจังหวัดนราธิวาส กล่าวเพิ่มเติมว่า ขณะที่จังหวัดนราธิวาสประกาศพื้นที่ประสบภัยสาธารณภัย และประกาศเหตุให้ความช่วยเหลือผู้ประสบภัยพิบัติกรณีฉุกเฉินไปแล้ว จำนวน 11 อำเภอ 57 ตำบล 703 หมู่บ้าน 4 ชุมชน 16,680 ครัวเรือน 67,518 คน นอกจากนี้การรถไฟแห่งประเทศไทยได้ประกาศปิดเส้นทางเดินรถสายใต้จากสุไหงโก-ลก-ยะลา เนื่องจากรางรถไฟขาด บริเวณเส้นทางตันหยงมัส-ป่าไผ่ อำเภอระแงะ จังหวัดนราธิวาส จากเหตุอุทกภัย ทำให้รถไฟทุกขบวน จากสุไหงโก-ลก งดเดินรถ ส่วนผู้ใช้บริการที่เดินทางโดยรถด่วน รถเร็ว ขบวน สุไหงโก-ลก-กรุงเทพอภิวัฒน์ จะให้บริการต้นทาง-ปลายทางจากสถานีรถไฟยะลา และขนถ่ายผู้โดยสารโดยรถยนต์ สำหรับขบวนท้องถิ่นจะเริ่มต้นและสิ้นสุดที่สถานีรถไฟยะลา
ขณะนี้กองอำนวยการป้องกันและบรรเทาสาธารณภัยจังหวัดนราธิวาส ยังคงมีการเฝ้าระวังและติดตามสถานการณ์ทั้ง 3 ลุ่มน้ำ คือ ลุ่มน้ำโก-ลก ลุ่มน้ำสายบุรี และลุ่มน้ำบางนรา อย่างใกล้ชิดตลอด 24 ชั่วโมง ตามที่นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย ในฐานะผู้บัญชาการกองบัญชาการป้องกันและบรรเทาสาธารณภัยแห่งชาติ ได้กำชับหน่วยงาน ปภ. ในพื้นที่ดำเนินงานตามแผนเผชิญเหตุอย่างเข้มงวด ทั้งการนำเครื่องจักรกลสาธารณภัยเข้าช่วยเหลือเร่งระบายน้ำ เพื่อบรรเทาความเดือดร้อนแก่ประชาชน และดำเนินการตามข้อห่วงใยของนายกรัฐมนตรีที่มีต่อประชาชนที่ครัวเรือนได้รับความเสียหาย ดูแลผู้ที่กำลังประสบภัยในด้านต่าง ๆ ทั้งการดำรงชีพ การมีศูนย์พักพิงให้ผู้ที่ต้องอพยพ และเมื่อสถานการณ์คลี่คลายแล้ว ให้เร่งสำรวจความเสียหายให้ครบถ้วนทุกด้าน โดยเฉพาะบ้านเรือนที่พักอาศัย พื้นที่การเกษตร สิ่งสาธารณประโยชน์เพื่อให้ความช่วยเหลือ ทั้งนี้ หากพี่น้องประชาชนผู้ประสบภัยต้องการความช่วยเหลือ สามารถแจ้งเหตุและขอความช่วยเหลือได้ทาง Line Official Account “ปภ.รับแจ้งเหตุ 1784” โดยเพิ่มเพื่อน Line ID: @1784DDPM และทางสายด่วนนิรภัย 1784 ตลอด 24 ชั่วโมง เพื่อประสานให้การช่วยเหลือต่อไป

ที่มา : https://www.thaigov.go.th/news/contents/details/76678