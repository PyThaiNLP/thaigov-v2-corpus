รัฐบาลไทย-ข่าวทำเนียบรัฐบาล-ปลัด มท. เผยผลการลงทะเบียนหนี้นอกระบบ 25 วัน ลงทะเบียนแล้ว 109,342 ราย มูลหนี้ 6,934 ล้านบาท ไกล่เกลี่ยสำเร็จแล้ว 410 ราย มูลหนี้ลดลงร่วม 108 ล้านบาท เน้นย้ำ ผู้นำท้องที่ ท้องถิ่น


วันอังคารที่ 26 ธันวาคม 2566
26/12/2566
พิมพ์
ปลัด มท. เผยผลการลงทะเบียนหนี้นอกระบบ 25 วัน ลงทะเบียนแล้ว 109,342 ราย มูลหนี้ 6,934 ล้านบาท ไกล่เกลี่ยสำเร็จแล้ว 410 ราย มูลหนี้ลดลงร่วม 108 ล้านบาท เน้นย้ำ ผู้นำท้องที่ ท้องถิ่น
ปลัดมหาดไทย เผยผลการลงทะเบียนหนี้นอกระบบ 25 วัน ลงทะเบียนแล้ว 109,342 ราย มูลหนี้ 6,934 ล้านบาท ไกล่เกลี่ยสำเร็จแล้ว 410 ราย มูลหนี้ลดลงร่วม 108 ล้านบาท เน้นย้ำ ผู้นำท้องที่ ท้องถิ่น ช่วยกันนำลูกหนี้-เจ้าหนี้เข้าสู่กระบวนไกล่เกลี่ยให้ได้มากที่สุด
เมื่อวันที่ 25 ธ.ค. 66 นายสุทธิพงษ์ จุลเจริญ ปลัดกระทรวงมหาดไทย เปิดเผยถึงการลงทะเบียนแก้ไขปัญหาหนี้นอกระบบ ซึ่งเป็นวันที่ 25 นับตั้งแต่เปิดลงทะเบียน โดยจากข้อมูลของสำนักการสอบสวนและนิติการ กรมการปกครอง เมื่อเวลา 15.30 น. มีมูลหนี้รวม 6,934.999 ล้านบาท ประชาชนลงทะเบียนแล้ว 109,342 ราย โดยเป็นการลงทะเบียนผ่านระบบออนไลน์ 95,195 ราย และการลงทะเบียน ณ ศูนย์อำนวยการแก้ไขหนี้นอกระบบ 14,147 ราย รวมจำนวนเจ้าหนี้ 79,784 ราย มีพื้นที่/จังหวัดที่มีผู้ลงทะเบียนมากที่สุด 5 ลำดับแรก 1. กรุงเทพมหานคร ยังคงมากที่สุด มีผู้ลงทะเบียน 6,874 ราย เจ้าหนี้ 5,902 ราย มูลหนี้ 586.413 ล้านบาท 2. จังหวัดนครศรีธรรมราช มีผู้ลงทะเบียน 4,665 ราย เจ้าหนี้ 3,927 ราย มูลหนี้ 295.052 ล้านบาท 3. จังหวัดสงขลา มีผู้ลงทะเบียน 4,315 ราย เจ้าหนี้ 3,140 ราย มูลหนี้ 270.392 ล้านบาท 4. จังหวัดนครราชสีมา มีผู้ลงทะเบียน 4,201 ราย เจ้าหนี้ 2,699 ราย มูลหนี้ 319.765 ล้านบาท 5. จังหวัดขอนแก่น มีผู้ลงทะเบียน 2,884 ราย เจ้าหนี้ 2,352 ราย มูลหนี้ 217.894 ล้านบาท ขณะที่จังหวัดที่มีผู้ลงทะเบียนน้อยที่สุด 5 ลำดับแรก ได้แก่ 1. จังหวัดแม่ฮ่องสอน มีผู้ลงทะเบียน 155 ราย เจ้าหนี้ 123 ราย มูลหนี้ 6.823 ล้านบาท 2. จังหวัดระนอง มีผู้ลงทะเบียน 228 ราย เจ้าหนี้ 146 ราย มูลหนี้ 16.008 ล้านบาท 3. จังหวัดสมุทรสงคราม มีผู้ลงทะเบียน 293 ราย เจ้าหนี้ 209 ราย มูลหนี้ 9.531 ล้านบาท 4. จังหวัดตราด มีผู้ลงทะเบียน 364 ราย เจ้าหนี้ 232 ราย มูลหนี้ 13.614 ล้านบาท และ 5. จังหวัดสิงห์บุรี มีผู้ลงทะเบียน 390 ราย เจ้าหนี้ 259 ราย มูลหนี้ 16.313 ล้านบาท
“สำหรับข้อมูลการไกล่เกลี่ยหนี้นอกระบบทั่วประเทศ พบว่ามีลูกหนี้เข้าสู่กระบวนการไกล่เกลี่ยแล้ว 1,984 ราย ไกล่เกลี่ยสำเร็จ 410 ราย มูลหนี้ของลูกหนี้ก่อนไกล่เกลี่ย 173.727 ล้านบาท หลังการไกล่เกลี่ย 64.954 ล้านบาท มูลหนี้ลดลง 108.772 ล้านบาท ซึ่งจังหวัดที่สามารถนำลูกหนี้เข้าสู่กระบวนการไกล่เกลี่ยได้มากที่สุด คือ จังหวัดนครศรีธรรมราช โดยมีลูกหนี้ที่เข้าสู่กระบวนการไกล่เกลี่ย 409 ราย ไกล่เกลี่ยสำเร็จ 6 ราย มูลหนี้ของลูกหนี้ก่อนไกล่เกลี่ย 0.283 ล้านบาท หลังการไกล่เกลี่ย 0.061 ล้านบาท ทำให้มูลหนี้ของพี่น้องประชาชนในจังหวัดนครศรีธรรมราช ลดลง 0.22 ล้านบาท” นายสุทธิพงษ์ฯ กล่าว
นายสุทธิพงษ์ จุลเจริญ ปลัดกระทรวงมหาดไทย กล่าวต่ออีกว่า กระทรวงมหาดไทยให้ความสำคัญกับกระบวนการไกล่เกลี่ย เพราะเชื่อว่าจะสามารถแก้ไขปัญหาความเดือดร้อนจากปัญหาหนี้นอกระบบให้กับพี่น้องประชาชน และสามารถหลุดออกจากการเป็นหนี้นอกระบบได้ โดยกระทรวงมหาดไทยจะบูรณาการร่วมกับทางเจ้าหน้าที่ตำรวจ และหน่วยงานที่เกี่ยวข้อง ประสานบูรณาการการปฏิบัติช่วยกัน ยุยงให้ลูกหนี้และเจ้าหนี้เข้าสู่ขั้นตอนการเจรจาไกล่เกลี่ยหนี้ โดยจะเชิญเจ้าหนี้นอกระบบมาพูดคุยเพื่อพิสูจน์ความจริง และดำเนินการเข้าสู่ขั้นตอนของการไกล่เกลี่ย เพื่อเป็นการยุติหนี้นอกระบบโดยเร็วที่สุด โดยยึดกฎหมายเป็นที่ตั้ง เน้นย้ำเรื่องความปลอดภัยของลูกหนี้ โดยมีกำนัน ผู้ใหญ่บ้าน คณะกรรมการหมู่บ้าน ผู้นำท้องถิ่น รวมถึงเจ้าหน้าที่ฝ่ายปกครองลงพื้นที่เก็บข้อมูล พร้อมอำนวยความสะดวกแก่ประชาชนให้มากขึ้น ทั้งการลงทะเบียนหนี้นอกระบบและการเข้าสู่กระบวนการไกล่เกลี่ย
“กระทรวงมหาดไทย ยังคงเปิดรับลงทะเบียนพี่น้องประชาชนผู้ได้รับความเดือดร้อนจากปัญหาหนี้นอกระบบ ทั้งทางออนไลน์ที่ https://debt.dopa.go.th หรือวอร์คอินได้ ณ ที่ว่าการอำเภอ หรือสำนักงานเขตทั่วประเทศ โดยสามารถสอบถามรายละเอียดเพิ่มเติมได้ที่สายด่วนศูนย์ดำรงธรรม โทร. 1567 ตลอด 24 ชั่วโมง หรือกำนัน ผู้ใหญ่บ้าน ผู้นำชุมชนในพื้นที่” นายสุทธิพงษ์ฯ กล่าว
#กระทรวงมหาดไทย #บำบัดทุกข์บำรุงสุข #MOI

ที่มา : https://www.thaigov.go.th/news/contents/details/76633