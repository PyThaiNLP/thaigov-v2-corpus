รัฐบาลไทย-ข่าวทำเนียบรัฐบาล-รมว.ยุติธรรม ร่วมปฏิบัติการลดความรุนแรงของปัญหายาเสพติด ระยะ ๑ ปี ตามนโยบายเร่งด่วนของรัฐบาล


วันอังคารที่ 26 ธันวาคม 2566
26/12/2566
พิมพ์
รมว.ยุติธรรม ร่วมปฏิบัติการลดความรุนแรงของปัญหายาเสพติด ระยะ ๑ ปี ตามนโยบายเร่งด่วนของรัฐบาล
รมว.ยุติธรรม ร่วมปฏิบัติการลดความรุนแรงของปัญหายาเสพติด ระยะ ๑ ปี ตามนโยบายเร่งด่วนของรัฐบาล
ในวันอังคารที่ ๒๖ ธันวาคม ๒๕๖๖ เวลา ๑๓.๐๐ น. นายเศรษฐา ทวีสิน นายกรัฐมนตรี เป็นประธานเปิดปฏิบัติการลดความรุนแรงของปัญหายาเสพติด ระยะ ๑ ปี ตามนโยบายเร่งด่วนของรัฐบาล โดยมี นายสมศักดิ์ เทพสุทิน รองนายกรัฐมนตรี นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย พันตำรวจเอก ทวี สอดส่อง รัฐมนตรีว่าการกระทรวงยุติธรรม นายสุทิน คลังแสง รัฐมนตรีว่าการกระทรวงกลาโหม นพ.ชลน่าน ศรีแก้ว รัฐมนตรีว่าการกระทรวงสาธารณสุข พลตำรวจเอก ต่อศักดิ์ สุขวิมล ผู้บัญชาการตำรวจแห่งชาติ พลตำรวจโท ภาณุรัตน์ หลักบุญ ผู้ช่วย ผบ.ตร. รักษาราชการแทนเลขาธิการ ป.ป.ส. หัวหน้าส่วนราชการทุกหน่วยงานที่เกี่ยวข้องจากทั่วประเทศ ทั้งพลเรือน ตำรวจ ทหาร และผู้แทนภาคประชาชนเข้าร่วมรับนโยบายรวมกว่า ๕๐๐ คน พร้อมทั้งรับชมผ่านระบบ Zoom ๒,๕๒๔ ช่องภาพ รวมกว่า ๒๕,๐๐๐ คน ณ ศูนย์นิทรรศการและการประชุมไบเทค บางนา
นายเศรษฐา ทวีสิน นายกรัฐมนตรี ได้กล่าวว่า การเปิดปฏิบัติการลดความรุนแรงของปัญหายาเสพติด ระยะ ๑ ปี และปฏิบัติการเผาทำลายยาเสพติดทั้งหมด เป็นเจตนารมณ์ของรัฐบาลที่ต้องการแก้ไขปัญหายาเสพติดที่บ่อนทำลายสังคมไทยมาอย่างยาวนาน โดยรัฐบาลได้กำหนดให้การแก้ไขปัญหายาเสพติดเป็นวาระแห่งชาติที่ต้องดำเนินการอย่างจริงจังและเด็ดขาด และได้เริ่มปฏิบัติการ Quick Win ในการสกัดกั้นยาเสพติดตามแนวชายแดน การจับกุมและยึดทรัพย์ผู้ค้า จัดการเจ้าหน้าที่รัฐที่เกี่ยวข้อง และเปลี่ยนผู้เสพเป็นผู้ป่วย เข้ารับการบำบัด ลดความรุนแรงจากปัญหาจิตเวชจากยาเสพติดโดยเน้นหนัก ๓๐ จังหวัดเป็นเป้าหมายแรก
โดยนายกรัฐมนตรี ได้มอบนโยบาย ๑๐ ข้อ ในการลดปัญหายาเสพติด คือ ๑) ลดความรุนแรงจากปัญหาผู้ที่มีอาการจิตเวชจากยาเสพติด ๒) ลดจำนวนผู้เสพยาเสพติดด้วยการบำบัดรักษาและต่อยอดการแก้ไขปัญหาผู้ผ่านการบำบัดอย่างครบวงจร ๓) ดำเนินนโยบายร่วมมือกับต่างประเทศเชิงรุก และเพิ่มประสิทธิภาพการสกัดกั้นยาเสพติดตามแนวชายแดน ๔) ยกระดับการปราบปรามทำลายโครงสร้างเครือข่าย/กลุ่มการค้ายาเสพติด ด้วยการตัดวงจรทางการเงินและการริบทรัพย์สิน ๕) ป้องกันยาเสพติดไม่ให้เกิดผู้เสพยาเสพติดรายใหม่ ๖) ปลุกประชาชนให้ตื่นตัวและเข้าร่วมการแก้ไขปัญหายาเสพติด ๗) สร้างนวัตกรรมในการแก้ไขปัญหายาเสพติดใหม่ ๆ ๘) กำหนดเป้าหมาย และ KPI ลดปัญหายาเสพติดภายใน ๔ ปี ๙) องค์กรปกครองส่วนท้องถิ่น เป็นกำลังสำคัญยิ่งในการแก้ไขปัญหายาเสพติดในครั้งนี้ และ ๑๐) การบริหารจัดการที่เป็นเอกภาพ ผนึกกำลังร่วมกันประสานงาน
นายกรัฐมนตรี กล่าวว่า ปฏิบัติการในวันนี้เป็นสัญญาณว่ารัฐบาลจะแก้ไขปัญหายาเสพติดอย่างจริงจัง ประชาชนจะต้องไม่เห็นความรุนแรงจากยาเสพติด เราต้องบูรณาการทำงาน ทำให้ประชาชนมีความรู้สึกมั่นคง ปลอดภัย คืนลูกหลานให้กับครอบครัว ทำให้ผู้เสพ กลายเป็นผู้ป่วย ทำให้ชุมชนปลอดจากปัญหายาเสพติด ซึ่งถือเป็นเจตนารมณ์สูงสุดของรัฐบาล และประชาชนคนไทยทั้งประเทศ
จากนั้น หน่วยงาน ๕ เสาหลักที่ผนึกกำลังในการแก้ไขปัญหายาเสพติด คือ รัฐมนตรีว่าการกระทรวงมหาดไทย รัฐมนตรีว่าการกระทรวงยุติธรรม รัฐมนตรีว่าการกระทรวงกลาโหม นายสันติ พร้อมพัฒน์ รัฐมนตรีช่วยว่าการกระทรวงสาธารณสุข ผู้บัญชาการตำรวจแห่งชาติ ได้กล่าวมอบนโยบายให้หน่วยงานและเจ้าหน้าที่ในสังกัดร่วมแก้ไขปัญหายาเสพติด โดยยึดผลประโยชน์ของประเทศชาติ และลูกหลานเป็นที่ตั้ง และเห็นตรงกันว่าทุกฝ่ายต้องร่วมมือกันการแก้ปัญหาจึงจะบังเกิดสำเร็จเป็นรูปธรรม
โอกาสนี้ พันตำรวจเอก ทวี สอดส่อง รัฐมนตรีว่าการกระทรวงยุติธรรม กล่าวว่า "ปัญหายาเสพติด เป็นภัยที่คุกคามต่อการใช้ชีวิตอย่างปกติสุขของคนไทย เพราะก่อให้เกิดปัญหาทั้งทางเศรษฐกิจ สังคม สุขภาพ อาชญากรรม และการใช้ความรุนแรงอันเกิดจากผลของการเสพยาเสพติด ประการสำคัญ ปัญหายาเสพติดได้สร้างให้เกิดความอ่อนแอกับทรัพยากรบุคคลของประเทศ โดยจะเห็นว่ามีการแพร่กระจายยาเสพติดอย่างกว้างขวาง และมีการเสพยาเสพติดอย่างต่อเนื่อง นำไปสู่การติดยาและเป็นจิตเวช ซึ่งเป็นตัวบั่นทอนทำลายความสามารถของสมองและสุขภาพร่างกายของประชาชน โดยเฉพาะอย่างยิ่งในกลุ่มเด็กและเยาวชนที่เป็นกำลังสำคัญในการพัฒนาประเทศ รัฐบาลภายใต้การบริหารงานของนายเศรษฐา ทวีสิน นายกรัฐมนตรี ได้ตระหนักและให้ความสำคัญ โดยได้แถลงนโยบายต่อรัฐสภา กำหนดให้การแก้ปัญหายาเสพติดเป็นเรื่องเร่งด่วนที่ต้องดำเนินการทั้งการป้องกัน ปราบปราม บำบัดรักษาและการฟื้นฟูทางสังคมที่มีประสิทธิภาพและทั่วถึง เพื่อคืนทรัพยากรบุคคลที่มีคุณภาพให้กลับสู่สังคมโดยเร็ว"

ที่มา : https://www.thaigov.go.th/news/contents/details/76663