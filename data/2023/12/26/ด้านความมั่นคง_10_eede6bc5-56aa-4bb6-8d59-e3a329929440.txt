รัฐบาลไทย-ข่าวทำเนียบรัฐบาล-ผู้ว่าฯ กาญจนบุรี เผยหน่วยงานความมั่นคงตั้งด่านที่อำเภอสังขละบุรี ตรวจค้นรถยนต์ต้องสงสัยพบยาบ้า 1.7 แสนเม็ด เร่งขยายผลการจับกุมผู้มีส่วนเกี่ยวข้องทุกรายมาดำเนินคดีตามกฎหมาย


วันอังคารที่ 26 ธันวาคม 2566
26/12/2566
พิมพ์
ผู้ว่าฯ กาญจนบุรี เผยหน่วยงานความมั่นคงตั้งด่านที่อำเภอสังขละบุรี ตรวจค้นรถยนต์ต้องสงสัยพบยาบ้า 1.7 แสนเม็ด เร่งขยายผลการจับกุมผู้มีส่วนเกี่ยวข้องทุกรายมาดำเนินคดีตามกฎหมาย
ผู้ว่าฯ กาญจนบุรี เผยหน่วยงานความมั่นคงตั้งด่านที่อำเภอสังขละบุรี ตรวจค้นรถยนต์ต้องสงสัยพบยาบ้า 1.7 แสนเม็ด เร่งขยายผลการจับกุมผู้มีส่วนเกี่ยวข้องทุกรายมาดำเนินคดีตามกฎหมาย
วันนี้ (26 ธ.ค.66) ร้อยโท ทศพล ไชยโกมินทร์ ผู้ว่าราชการจังหวัดกาญจนบุรี เปิดเผยว่า จังหวัดกาญจนบุรีได้มีการบูรณาการหน่วยงานความมั่นคงในพื้นที่ ตั้งด่านความมั่นคง ณ จุดตรวจร่วมน้ำเกริก ม.8 ตำบลหนองลู อำเภอสังขละบุรี จังหวัดกาญจนบุรี ซึ่งประกอบไปด้วยฝ่ายปกครอง นำโดยนายสุทธิพร ศิวเวทพิกุล นายอำเภอสังขละบุรี เจ้าหน้าที่ตำรวจนำโดย พันตำรวจเอก ไพฑูรย์ ศรีวิลัย ผู้กำกับการสถานีตำรวจภูธรสังขละบุรี และฝ่ายทหารจาก มว.3 ฉก.ลาดหญ้า พร้อมด้วยหน่วยข่าวกรองกองกำลังสุรสีห์ ที่ 4 ร่วมกันตรวจค้นรถยนต์ต้องสงสัย พบยาเสพติดประเภทเมทแอมเฟตามีนหรือยาบ้า จำนวน 17 มัด ประมาณ 170,000 เม็ด ที่ลักลอบมาจากประเทศเพื่อนบ้าน พร้อมเตรียมส่งต่อให้กับบุคคลที่ 3 โดยในขณะนี้เจ้าหน้าที่สามารถควบคุมผู้ต้องหาที่เป็นผู้ขับขี่รถยนต์ดังกล่าวไว้แล้ว พร้อมขยายผลการสอบสวนเพื่อนำตัวผู้มีส่วนเกี่ยวข้องทุกรายมาดำเนินคดีตามกฎหมาย
ร้อยโท ทศพล ไชยโกมินทร์ ผู้ว่าราชการจังหวัดกาญจนบุรี กล่าวว่า กระทรวงมหาดไทยภายใต้การนำของนายอนุทิน ชาญวีรกูล รองนายกรัฐมนนตรีและรัฐมนตรีว่าการกระทรวงมหาดไทย ได้มีนโยบายยกระดับความเข้มข้นในการจัดระเบียบสังคม ปราบปรามผู้มีอิทธิพล ผู้ลักลอบครอบครองอาวุธปืน ผู้มีส่วนเกี่ยวข้องกับยาเสพติด รวมถึงสิ่งผิดกฎหมายทุกประเภท เพื่อรักษาความสงบเรียบร้อยของสังคม ประชาชนมีความมั่นคงปลอดภัย รวมถึงข้อสั่งการของนายสุทธิพงษ์ จุลเจริญ ปลัดกระทรวงมหาดไทย ที่ได้กำชับให้ทุกจังหวัดจัดระเบียบสังคมเพื่อเสริมสร้างความผาสุกในสังคมไทย พี่น้องประชาชนสามารถดำเนินชีวิตได้อย่างเป็นปกติสุข
“จังหวัดกาญจนบุรีจึงได้มีการบูรณาการสนธิกำลังกับเจ้าหน้าที่ตำรวจสถานีตำรวจภูธรสังขละบุรี เจ้าหน้าที่ทหารจากหน่วยเฉพาะกิจลาดหญ้ากองพลทหารราบที่ 9 ค่ายสุรสีห์ ร่วมกันตั้งด่านความมั่นคง ณ จุดตรวจร่วมน้ำเกริก ม.8 ต.หนองลู อ.สังขละบุรี จ.สระบุรี ซึ่งได้ทำการตรวจค้นรถยนต์ต้องสงสัย พบ น.ส. ภัทรวดี (สงวนนามสกุล) ขับรถกระบะวีโก้ ทะเบียน บx.9xxx กจ. มาจากด่านพระเจดีย์สามองค์ โดยมีเมทแอมเฟตามีนหรือยาบ้า จำนวน 17 มัด ประมาณ 170,000 เม็ด วางอยู่บนเบาะแคปด้านหลังคนขับ เบื้องต้นจากการสอบถามผู้ต้องหาให้การว่าไปรับยาบ้าจากฝั่งประเทศเมียนมาจากนายอ่องนาย (สงวนนามสกุล) เมื่อเวลาประมาณ 12.00 น. วันที่ 25 ธ.ค. 2566 โดยทำมาแล้ว 3 ครั้ง เพื่อมาส่งให้นายร็อค (สงวนนามสกุล) ที่อยู่ หมู่ที่ 2 ต.หนองลู อ.สังขละบุรี จ.กาญจนบุรี โดยในขณะนี้เจ้าหน้าที่กำลังขยายผลการจับกุมผู้มีส่วนเกี่ยวข้องในขบวนการนี้ทุกราย พร้อมดำเนินคดีอย่างเด็ดขาดเพื่อมิให้เป็นเยี่ยงอย่างกับผู้กระทำความผิดเกี่ยวกับยาเสพติด” ร้อยโท ทศพลฯ กล่าวเน้นย้ำ
ร้อยโท ทศพล ไชยโกมินทร์ ผู้ว่าราชการจังหวัดกาญจนบุรี กล่าวในตอนท้ายว่า จังหวัดกาญจนบุรี มุ่งมั่นในการกวาดล้างสิ่งผิดกฎหมายที่ก่อให้เกิดความไม่สงบในบ้านเมืองทุกประเภท จึงขอให้พี่น้องประชาชนเชื่อมั่นในการปฏิบัติงานของเจ้าที่ ทั้งฝ่ายปกครอง เจ้าหน้าที่ตำรวจ และหน่วยงานที่เกี่ยวข้องทุกภาคส่วน พร้อมเชิญชวนพี่น้องประชาชนทุกคนช่วยกันระแวดระวังบ้านเมืองของเรา ช่วยกันเป็นหูเป็นตาให้เจ้าหน้าที่ฝ่ายความมั่นคงด้วย หากพบเห็นเบาะแสการกระทำผิดทุกรูปแบบ สามารถแจ้งข้อมูลได้ที่นายอำเภอ ปลัดอำเภอ เจ้าหน้าที่ฝ่ายความมั่นคง กำนัน ผู้ใหญ่บ้าน หรือที่ศูนย์ดำรงธรรมจังหวัด ศูนย์ดำรงธรรมอำเภอ สายด่วน 1567 โทรฟรีตลอด 24 ชั่วโมง และข้อมูลส่วนบุคคลของผู้เเจ้งเบาะเเสจะถูกคุ้มครองและปกปิดเป็นความลับ ป้องกันไม่ให้พลเมืองดีต้องได้รับภัยจากการเเจ้งเบาะเเสดังกล่าว
#กระทรวงมหาดไทย #บำบัดทุกข์บำรุงสุข #MOI

ที่มา : https://www.thaigov.go.th/news/contents/details/76640