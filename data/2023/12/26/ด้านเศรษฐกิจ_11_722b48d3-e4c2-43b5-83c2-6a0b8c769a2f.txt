รัฐบาลไทย-ข่าวทำเนียบรัฐบาล-EXIM BANK มอบของขวัญปีใหม่ 2567 


วันอังคารที่ 26 ธันวาคม 2566
26/12/2566
พิมพ์
EXIM BANK มอบของขวัญปีใหม่ 2567
EXIM BANK มอบของขวัญปีใหม่ 2567 สินเชื่อเพื่อธุรกิจที่เป็นมิตรกับสิ่งแวดล้อม พร้อมสินเชื่อเพื่อเริ่มต้นส่งออกสำหรับ Size S และมาตรการช่วยเหลือต่อเนื่องแก่กลุ่ม SMEs ที่เป็น NPLs จากช่วงโควิด-19
EXIM BANK จัดเต็มแพ็กเกจของขวัญปีใหม่ 2567 เพื่อผู้ประกอบการที่ดำเนินธุรกิจโดยคำนึงถึง ESG เปิดตัว 3 ผลิตภัณฑ์ “สินเชื่อเพื่อธุรกิจที่เป็นมิตรกับสิ่งแวดล้อม” ดอกเบี้ยต่ำ 2.99% ต่อปี นาน 3 เดือน และยกเว้นค่าธรรมเนียมแรกเข้า “สินเชื่อเพื่อสนับสนุนผู้ประกอบการที่เริ่มต้นส่งออก” วงเงินหมุนเวียนสูงสุด 3 ล้านบาทต่อราย สำหรับผู้ประกอบการไทย Size S ทุกกลุ่มอุตสาหกรรมที่สนใจเริ่มต้นส่งออกหรือนำเข้าเพื่อส่งออก และ “มาตรการช่วยเหลือต่อเนื่องแก่กลุ่ม SMEs ที่เป็น NPLs จากช่วงโควิด-19” ปรับลดดอกเบี้ยและพักชำระดอกเบี้ย-เงินต้นตามเงื่อนไขของธนาคาร
ธนาคารเพื่อการส่งออกและนำเข้าแห่งประเทศไทย (EXIM BANK) เล็งเห็นว่า การเปลี่ยนแปลงสภาพภูมิอากาศและภาวะโลกร้อนยังเป็นปัญหาด้านสิ่งแวดล้อมที่ดำรงอยู่และทวีความรุนแรงขึ้นอย่างต่อเนื่อง ส่งผลให้การดำเนินธุรกิจทั่วโลกต้องปรับตัวให้พร้อมรับมือกับการเปลี่ยนแปลงของสภาวะแวดล้อมและมาตรการด้านสิ่งแวดล้อมที่เชื่อมโยงกับการค้าระหว่างประเทศในปัจจุบันและอนาคต โดยผู้ประกอบการทุกระดับควรต้องให้ความสำคัญกับการปรับแผนการดำเนินธุรกิจให้คำนึงถึงสิ่งแวดล้อม สังคม และการกำกับดูแลกิจการที่ดี (Environmental, Social, and Governance: ESG) เพื่อนำไปสู่การเติบโตอย่างยั่งยืนมากยิ่งขึ้น EXIM BANK ในฐานะสถาบันการเงินเฉพาะกิจของรัฐที่มุ่งมั่นเดินหน้าสู่การเป็นธนาคารเพื่อการพัฒนาโลกสีเขียว (Green Development Bank) จึงทำงานสานพลังกับหน่วยงานภาครัฐและภาคเอกชนเพื่อช่วยให้ภาคธุรกิจ รวมถึงคนตัวเล็กหรือ SMEs เข้าถึงบริการด้านความรู้ โอกาส และเงินทุน เพื่อปรับทิศทางการดำเนินงานให้สามารถเริ่มต้นและขยายธุรกิจสู่เวทีโลกได้อย่างยั่งยืน โดยในปี 2567 EXIM BANK มีแพ็กเกจของขวัญเพื่อส่งความสุขให้แก่ผู้ประกอบการไทย ดังนี้
กล่องของขวัญที่ 1 สินเชื่อเพื่อธุรกิจที่เป็นมิตรกับสิ่งแวดล้อม
EXIM BANK ให้อัตราดอกเบี้ย 2.99% ต่อปี เป็นระยะเวลา 3 เดือน และยกเว้นค่าธรรมเนียมแรกเข้า (Front-end Fee) สำหรับผู้ประกอบการที่ได้รับอนุมัติภายในระยะเวลามาตรการของขวัญปี 2567 ด้วย 3 ผลิตภัณฑ์ที่ช่วยให้ผู้ประกอบการไทยสามารถดำเนินธุรกิจโดยคำนึงถึง ESG มากยิ่งขึ้น ได้แก่
•EXIM Green Start เป็นผลิตภัณฑ์เงินทุนหมุนเวียน และเสริมสภาพคล่องในการดำเนินธุรกิจในทุกกลุ่มอุตสาหกรรม และทุกขนาดธุรกิจ โดยเน้นผู้ประกอบการกลุ่มที่ดำเนินธุรกิจเป็นมิตรต่อสิ่งแวดล้อม หรือมีโครงการอื่นที่เกี่ยวกับสิ่งแวดล้อมและได้ดำเนินการเรียบร้อยแล้ว วงเงินสูงสุด 200 ล้านบาท
•EXIM Better Rubber Export Financing เป็นผลิตภัณฑ์เงินทุนหมุนเวียนในการรับซื้อยาง และเสริมสภาพคล่องในการดำเนินธุรกิจสำหรับผู้ประกอบการในอุตสาหกรรมยางพารา วงเงินสูงสุด 200 ล้านบาท
•EXIM Green Goal เป็นวงเงินกู้แบบมีกำหนดระยะเวลา (Term Loan) สูงสุด 7 ปี สำหรับผู้ลงทุน ผู้ประกอบทุกขนาดธุรกิจ ที่มีแผนงานในการดำเนินการทางธุรกิจเพื่อเป้าหมายด้านสิ่งแวดล้อม และความยั่งยืน โดยมีการลงทุนพัฒนา หรือโครงการในการปรับปรุงการดำเนินธุรกิจเพื่อจัดการผลกระทบด้านสิ่งแวดล้อมหรือสังคม
กล่องของขวัญที่ 2 สินเชื่อเพื่อสนับสนุนผู้ประกอบการที่เริ่มต้นส่งออก
EXIM BANK สนับสนุนสินเชื่อเอ็กซิมเริ่มต้นส่งออกให้แก่ผู้ประกอบการไทย Size S ในทุกกลุ่มอุตสาหกรรมที่สนใจส่งออกและเริ่มต้นส่งออก หรือผู้นำเข้าเพื่อส่งออก โดยให้วงเงินหมุนเวียนสูงสุด 3 ล้านบาทต่อราย และวงเงินรับซื้อตั๋วส่งออกสูงสุด 10 ล้านบาทต่อราย และยกเว้นค่าธรรมเนียมแรกเข้า (Front-end Fee) สำหรับผู้ประกอบการที่ได้รับอนุมัติภายในระยะเวลามาตรการของขวัญปี 2567
กล่องของขวัญที่ 3 มาตรการช่วยเหลือต่อเนื่องแก่กลุ่ม SMEs ที่เป็น NPLs จากช่วงโควิด-19 (ตามนโยบายรัฐ)
ต่อที่ 1 : กรณีชำระเงินต้นและดอกเบี้ย ปรับลดอัตราดอกเบี้ย 0.50% ต่อปี เป็นระยะเวลา 3 เดือน หรือกรณีเลือกชำระเพียงเงินต้น พักชำระดอกเบี้ยได้ เป็นระยะเวลา 3 เดือน
ต่อที่ 2 : หลังจากปฏิบัติตามเงื่อนไข 3 เดือนแรก ปรับลดอัตราดอกเบี้ย 1.00% ต่อปี พร้อมพักหนี้เงินต้น เป็นระยะเวลา 1 ปี ทั้งนี้ เพื่อช่วยให้ผู้ประกอบสามารถชำระภาระหนี้ได้อย่างยั่งยืน มีสภาพคล่องในการดำเนินธุรกิจต่อไปในระยะยาว
สอบถามรายละเอียดเพิ่มเติม หรือขอรับบริการได้ที่ EXIM Contact Center โทร. 0 2169 9999 Email : Contactcenter@exim.go.th

ที่มา : https://www.thaigov.go.th/news/contents/details/76668