รัฐบาลไทย-ข่าวทำเนียบรัฐบาล-พ่อเมืองนครศรีฯ เผย ประชาชนชาวพรหมคีรีสำนึกในพระมหากรุณาธิคุณสมเด็จพระบรมราชชนนีพันปีหลวง จัดพิธีเฉลิมฉลองเงินขวัญถุงพระราชทานกองทุนแม่ของแผ่นดิน พร้อมนำภาคีเครือข่ายสมทบกองทุนฯ


วันอังคารที่ 26 ธันวาคม 2566
26/12/2566
พิมพ์
พ่อเมืองนครศรีฯ เผย ประชาชนชาวพรหมคีรีสำนึกในพระมหากรุณาธิคุณสมเด็จพระบรมราชชนนีพันปีหลวง จัดพิธีเฉลิมฉลองเงินขวัญถุงพระราชทานกองทุนแม่ของแผ่นดิน พร้อมนำภาคีเครือข่ายสมทบกองทุนฯ
พ่อเมืองนครศรีฯ เผย ประชาชนชาวพรหมคีรีสำนึกในพระมหากรุณาธิคุณสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง จัดพิธีเฉลิมฉลองเงินขวัญถุงพระราชทานกองทุนแม่ของแผ่นดิน พร้อมนำภาคีเครือข่ายสมทบกองทุนแม่ของแผ่นดินบ้านนาเรียง
วันนี้ (26 ธ.ค. 66) นายขจรเกียรติ รักพานิชมณี ผู้ว่าราชการจังหวัดนครศรีธรรมราช เปิดเผยว่า ที่บ้านนากัน หมู่ที่ 1 ตำบลนาเรียง อำเภอพรหมคีรี นายชัยรัตน์ สุขสมคิด นายอำเภอพรหมคีรี ได้เป็นประธานในพิธีเฉลิมฉลองเงินขวัญถุงพระราชทานกองทุนแม่ของแผ่นดิน พร้อมนำภาคีเครือข่ายสมทบกองทุนแม่ของแผ่นดินบ้านนาเรียง และพิธีเจริญพระพุทธมนต์ โดยมีนายจตุพล ศรีดำ พัฒนาการจังหวัดนครศรีธรรมราช พร้อมด้วย นางสาววรรณีศิลป์ สามัคคี พัฒนาการอำเภอพรหมคีรี หัวหน้าส่วนราชการ ผู้นำท้องที่ ผู้นำท้องถิ่น ผู้ช่วยผู้ใหญ่บ้าน เครือข่ายกองทุนแม่ของแผ่นดินจังหวัดนครศรีธรรมราช เครือข่ายกองทุนแม่ของแผ่นดินอำเภอ คณะกรรมการกองทุนแม่ของแผ่นดินบ้านนาเรียง สมาชิกกองทุนแม่ของแผ่นดินอำเภอ องค์กรสตรีอำเภอ และเจ้าหน้าที่พัฒนาชุมชน ร่วมกิจกรรม
นายขจรเกียรติ รักพานิชมณี ผู้ว่าราชการจังหวัดนครศรีธรรมราช กล่าวว่า “การแก้ไขปัญหายาเสพติด” ที่เป็นวาระแห่งชาติ และเป็นนโยบายที่สำคัญของกระทรวงมหาดไทย โดยการใช้ทุกกลไกในระดับพื้นที่ ทั้งนายอำเภอ กำนัน ผู้ใหญ่บ้าน พร้อมทั้งบูรณาการหน่วยงานที่เกี่ยวข้อง ร่วมกันประกาศสงครามกับยาเสพติดอย่างจริงจัง ต่อเนื่อง เพื่อแก้ปัญหาอย่างเป็นรูปธรรม และสิ่งที่ได้ดำเนินการมาอย่างต่อเนื่อง คือ 1) ประชาชนต้องได้รับการช่วยเหลือเป็นอย่างดี 2) บูรณาการการทำงานร่วมกันทุกภาคส่วน และ 3) นำผู้เสพยาเสพติดไปเข้ารับการบำบัดรักษาเพื่อเป็นการคืนคนดีสู่สังคม โดยจะต้องไม่ทิ้งใครไว้ข้างหลัง พร้อมทั้งดำเนินมาตรการป้องกันลดผู้เสพ/ผู้ติดยาเสพติด สร้างพื้นที่ปลอดภัยจากยาเสพติด พร้อมทั้งพุ่งเป้ารณรงค์ประชาสัมพันธ์เพื่อสร้างการรับรู้เกี่ยวกับโทษพิษภัยจากยาเสพติดผ่านทุกช่องทางอย่างหลากหลาย โดยเฉพาะอย่างยิ่งในสถานศึกษาและชุมชน และนับเป็นพระมหากรุณาธิคุณที่สมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ทรงมีความห่วงใยต่อปัญหายาเสพติด ซึ่งส่งผลกระทบต่อความเป็นอยู่ของพสกนิกรชาวไทยทุกคน พระองค์ท่านได้พระราชทานทรัพย์ส่วนพระองค์ เป็นเงิน “ขวัญถุง” ตั้งต้นแห่งความดีงาม เป็น “กองทุนแม่ของแผ่นดิน” เงินประเดิมเริ่มต้นกองทุนละ 8,000 บาท ตั้งแต่ปี 2547 ให้กับหมู่บ้าน/ชุมชน โดยจังหวัดนครศรีธรรมราชได้สนับสนุนให้หมู่บ้าน/ชุมชนดำเนินการตามแนวทางกองทุนแม่ของแผ่นดิน และจัดกิจกรรมเสริมสร้างความเข้มแข็งของหมู่บ้าน/ชุมชน ในการป้องกันแก้ไขและเฝ้าระวังปัญหายาเสพติดมาอย่างต่อเนื่อง ตามที่กระทรวงมหาดไทยโดยผู้ว่าราชการจังหวัดทุกจังหวัดได้มีความเห็นพ้องต้องกันในการเดินหน้าขับเคลื่อนการพัฒนาคุณภาพชีวิตของพี่น้องประชาชนและโลกใบนี้ให้เกิดความยั่งยืนสอดคล้องกับเป้าหมายการพัฒนาที่ยั่งยืนของสหประชาชาติ ซึ่งได้มีการลงนามประกาศเจตนารมณ์เพื่อประเทศไทยที่ยั่งยืน (Statement of Commitment to Sustainable Thailand) ไปเมื่อวันที่ 6 มิ.ย. 65 ที่ผ่านมา เพื่อกำหนดและวางแนวทางการขับเคลื่อนไปสู่เป้าหมายเพื่อ Change for Good สร้างสิ่งที่ดีอย่างยั่งยืนให้เกิดขึ้นได้ในทุกมิติ
นายขจรเกียรติ รักพานิชมณี ผู้ว่าราชการจังหวัดนครศรีธรรมราช กล่าวต่ออีกว่า ด้วยความร่วมมือจากภาคีเครือข่ายกองทุนแม่ของแผ่นดินอำเภอพรหมคีรี และหน่วยงานที่เกี่ยวข้อง จึงได้จัดพิธีเฉลิมฉลองเงินขวัญถุงพระราชทานกองทุนแม่ของแผ่นดิน พร้อมนำภาคีเครือข่ายสมทบกองทุนแม่ของแผ่นดินบ้านนาเรียง และจัดพิธีเจริญพระพุทธมนต์ เพื่อเป็นการถวายความจงรักภักดีแด่สมเด็จพระบรมราชชนนีพันปีหลวงผู้ทรงเป็นมิ่งขวัญของปวงชนชาวไทย ในการที่ได้พัฒนาต่อยอดให้พระราชทรัพย์พระราชทานดังกล่าวเป็นศูนย์รวมของจิตใจของคนทั้งหมู่บ้าน/ชุมชน อันเป็นสิริมงคลสูงสุด เมื่ออยู่ในหมู่บ้าน/ชุมชนใดก็เปรียบเสมือนพระกำลังใจของพระองค์ท่านที่พระราชทานให้กับหมู่บ้าน/ชุมชนนั้น ๆ ในการทำความดี ปกปักรักษาท้องถิ่นของตัวให้รอดพ้นจากภยันตรายต่าง ๆ และเป็นส่วนหนึ่งในความเข้มแข็งของประเทศชาติ เป็นกองทุนขวัญถุงสำหรับหมู่บ้าน/ชุมชนที่ได้รับพระราชทาน เพื่อสร้างให้เป็นศูนย์รวมของกองทุนทั้งหมดในหมู่บ้าน/ชุมชน และให้เป็นตัวแทนของกองทุนที่ส่งเสริม สนับสนุนให้เกิดการทำความดีทั้งกายและใจ ในการทำประโยชน์เพื่อส่วนรวมของหมู่บ้าน/ชุมชน หรือกองทุนเพื่อประโยชน์สาธารณะด้านอื่น ๆ
“จังหวัดนครศรีธรรมราชมุ่งมั่นในการรวมพลังทุกภาคีเครือข่ายขับเคลื่อนกองทุนแม่ของแผ่นดิน เพื่อกระตุ้นความตื่นตัวของชุมชนให้มีความเข้มแข็งและเป็นแบบอย่างของการพัฒนา การพึ่งตนเอง การระดมทุนในชุมชน เป็นแกนหลักในการเสริมสร้างเกราะคุ้มครองและป้องกันปัญหายาเสพติดให้กับชุมชน ซึ่งเป็นกองทุนที่พวกเราทุกคนได้รับพระมหากรุณาธิคุณจากสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ด้วยการมุ่งมั่นนำเงินจากกองทุนสำหรับจัดกิจกรรมเสริมสร้างความเข้มแข็งของหมู่บ้าน/ชุมชน พร้อมป้องกันแก้ไขและเฝ้าระวังปัญหายาเสพติดอย่างต่อเนื่อง และเป็นแบบอย่างของการบูรณาการการเอาชนะยาเสพติดอย่างยั่งยืน” นายขจรเกียรติฯ กล่าวในช่วงท้าย

ที่มา : https://www.thaigov.go.th/news/contents/details/76675