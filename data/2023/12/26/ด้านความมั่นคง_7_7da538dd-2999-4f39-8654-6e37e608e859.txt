รัฐบาลไทย-ข่าวทำเนียบรัฐบาล-กสร. มอบของขวัญปีมังกร 67 สร้างสุขเพื่อผู้ใช้แรงงาน ฟรี! อบรม จป. และเงินกู้สร้างสุข ปลดทุกข์หนี้นอกระบบ


วันอังคารที่ 26 ธันวาคม 2566
26/12/2566
พิมพ์
กสร. มอบของขวัญปีมังกร 67 สร้างสุขเพื่อผู้ใช้แรงงาน ฟรี! อบรม จป. และเงินกู้สร้างสุข ปลดทุกข์หนี้นอกระบบ
กรมสวัสดิการและคุ้มครองแรงงาน (กสร.) จัดอบรม จป. ฟรี! 10,000 คน และ “โครงการเงินกู้สร้างสุข ปลดทุกข์หนี้นอกระบบ” เพื่อมอบเป็นของขวัญปีใหม่ให้พี่น้องผู้ใช้แรงงานประจำปี 2567
นางโสภา เกียรตินิรชา ผู้ตรวจราชการกระทรวงแรงงาน รักษาราชการแทนอธิบดีกรมสวัสดิการและคุ้มครองแรงงาน (กสร.) เปิดเผยว่า ตามที่ นายพิพัฒน์ รัชกิจประการ รัฐมนตรีว่าการกระทรวงแรงงาน มีความปรารถนาดีไปยังนายจ้าง เจ้าของสถานประกอบกิจการ และพี่น้องผู้ใช้แรงงานที่เป็นกำลังสำคัญในการขับเคลื่อนเศรษฐกิจของประเทศ โดยให้หน่วยงานในสังกัดกระทรวงแรงงาน ร่วมกันส่งมอบของขวัญปีใหม่ ภายใต้แคมเปญ “อุ่นใจผู้ให้ สุขใจผู้รับ” ของขวัญปีใหม่กระทรวงแรงงาน ปี 2567 ซึ่งในส่วนของกรมสวัสดิการและคุ้มครองแรงงาน ได้จัดเตรียมของขวัญพิเศษ จำนวน 2 ชิ้น ประกอบด้วย “การอบรมด้านความปลอดภัย ฟรี 10,000 คน” แก่ จป. ทุกระดับ เพื่อพัฒนาความรู้ให้แก่เจ้าหน้าที่ความปลอดภัยในการทำงาน (จป.) โดยไม่เสียค่าใช้จ่าย และสามารถนำความรู้ที่ได้รับไปปฏิบัติงานเพื่อให้เกิดสภาพการทำงานที่ปลอดภัย ลูกจ้างมีสุขภาพอนามัยและคุณภาพชีวิตที่ดี ในขณะเดียวกันยังจะลดภาระค่าใช้จ่ายของสถานประกอบกิจการในการดำเนินการพัฒนาความรู้ จป. ตามที่กฎหมายกำหนดอีกทางหนึ่งด้วย และ “โครงการเงินกู้สร้างสุข ปลดทุกข์หนี้นอกระบบ” กรมฯ มีการจัดสรรวงเงินจำนวน 50,000,000 บาท (ห้าสิบล้านบาท) จากกองทุนเพื่อผู้ใช้แรงงานเพื่อให้สหกรณ์ออมทรัพย์หรือสหกรณ์เครดิตยูเนี่ยนในสถานประกอบกิจการและรัฐวิสาหกิจ ยื่นคำขอกู้เงินผ่านโครงการดังกล่าว ด้วยอัตราดอกเบี้ยเริ่มต้นที่ร้อยละ 0.5 ต่อปี และฟรีดอกเบี้ย 3 เดือนแรก สำหรับสหกรณ์ที่ไม่เคยใช้บริการจากกองทุนฯ โดยเงินกู้ดังกล่าวสหกรณ์หรือสถานประกอบกิจการสามารถนำไปให้บริการเป็นเงินกู้แก่ผู้ใช้แรงงานที่เป็นสมาชิก เพื่อนำเงินที่ได้ไปปลดหนี้สินหรือลงทุนประกอบอาชีพเสริม สามารถพัฒนารายได้และยกระดับคุณภาพชีวิตให้ดียิ่งขึ้นต่อไป
นางโสภา กล่าวต่อไปว่า ผู้ที่สนใจสามารถติดต่อสอบถามข้อมูลได้ที่ กรมสวัสดิการ
และคุ้มครองแรงงาน สายด่วน 1506 กด 3 หรือ 1546 สำนักงานสวัสดิการและคุ้มครองแรงงานกรุงเทพมหานครพื้นที่ 1 - 10 และสำนักงานสวัสดิการและคุ้มครองแรงงานจังหวัดทุกจังหวัด

ที่มา : https://www.thaigov.go.th/news/contents/details/76636