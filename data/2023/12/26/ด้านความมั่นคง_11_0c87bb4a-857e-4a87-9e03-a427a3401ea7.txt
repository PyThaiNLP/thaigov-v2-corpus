รัฐบาลไทย-ข่าวทำเนียบรัฐบาล-รมช.เกรียง ลงพื้นที่ด่วน ให้ความช่วยเหลือ ผู้ประสบภัยอุทกภัยชายแดนใต้ จังหวัดนราธิวาส กำชับทุกหน่วยดำเนินการช่วยเหลือประชาชนให้เป็นไปอย่างรวดเร็ว


วันอังคารที่ 26 ธันวาคม 2566
26/12/2566
พิมพ์
รมช.เกรียง ลงพื้นที่ด่วน ให้ความช่วยเหลือ ผู้ประสบภัยอุทกภัยชายแดนใต้ จังหวัดนราธิวาส กำชับทุกหน่วยดำเนินการช่วยเหลือประชาชนให้เป็นไปอย่างรวดเร็ว
รมช.เกรียง ลงพื้นที่ด่วน ให้ความช่วยเหลือ ผู้ประสบภัยอุทกภัยชายแดนใต้ จังหวัดนราธิวาส กำชับทุกหน่วยดำเนินการช่วยเหลือประชาชนให้เป็นไปอย่างรวดเร็ว
วันที่ 26 ธ.ค. 66 เวลา 13.30 น. นายเกรียง กัลป์ตินันท์ รัฐมนตรีช่วยว่าการกระทรวงมหาดไทย พร้อมด้วยนายชูวิทย์ พิทักษ์พรพัลลภ ผู้ช่วยรัฐมนตรีประจำกระทรวงมหาดไทย นายสมชัย อัศวชัยโสภณ ที่ปรึกษารัฐมนตรีช่วยว่าการกระทรวงมหาดไทย และคณะที่ปรึกษาฯ ลงพื้นที่จังหวัดนราธิวาส เพื่อติดตาม กำกับ ดูแลให้การช่วยเหลือประชาชนที่ได้รับผลกระทบจากอุทกภัย โดยมี ว่าที่ร้อยตรี ตระกูล โทธรรม ผู้ว่าราชการจังหวัดนราธิวาส พร้อมด้วย นายประพันธ์ ขันพระแสง ผู้อำนวยการศูนย์ป้องกันและบรรเทาสาธารณภัยเขต 12 สงขลา นายวสันต์ ไชยทวีวงศ์ หัวหน้าสำนักงานป้องกันและบรรเทาสาธารณภัยจังหวัดนราธิวาส นายกฤษณนันท์ กำไร หัวหน้าสำนักงานจังหวัดนราธิวาส นายเร๊าะมันคาน โอราสะมันนี ผู้อำนวยการสถานีอุตุนิยมวิทยานราธิวาส และหน่วยงานที่เกี่ยวข้องร่วมลงพื้นที่
นายเกรียง กัลป์ตินันท์ กล่าวว่า จากการที่นายกรัฐมนตรีได้สั่งการให้ลงพื้นที่เพื่อช่วยเหลือประชาชน เนื่องจากสถานการณ์ฝนตกหนักอย่างต่อเนื่อง และมีน้ำไหลหลากเข้าท่วมในพื้นที่ 11 อำเภอ ของจังหวัดนราธิวาส (อ.แว้ง อ.สุคิริน อ.จะแนะ อ.ระแงะ อ.สุไหงปาดี อ.เมืองฯ อ.บาเจาะ อ.ศรีสาคร อ.เจาะไอร้อง อ.ยี่งอ และ อ.รือเสาะ) ส่งผลให้ประชาชนได้รับผลกระทบเป็นวงกว้างนั้น เห็นควรให้ผู้ว่าราชการจังหวัดนราธิวาส บูรณาการร่วมกันของหน่วยงานในพื้นที่ ทั้งทหาร ตำรวจ ฝ่ายปกครอง และองค์กรปกครองส่วนท้องถิ่น ช่วยเหลือพี่น้องประชาชนอย่างเต็มที่ โดยตนมาลงพื้นที่เพื่อวางแผนรับมือสถานการณ์น้ำท่วมอย่างเป็นระบบ และตรวจเยี่ยมศูนย์อพยพผู้ประสบอุทกภัยในพื้นที่อำเภอเมืองนราธิวาส ณ หอประชุม 100 ปี อำเภอเมืองนราธิวาส จังหวัดนราธิวาสในวันนี้ เพื่อกำชับการดำเนินการช่วยเหลือประชาชนเป็นไปอย่างรวดเร็ว
ว่าที่ร้อยตรี ตระกูล โทธรรม ผู้ว่าราชการจังหวัดนราธิวาส ได้รายงานการให้ความช่วยเหลือประชาชนและหน่วยงานร่วมปฏิบัติการ ดังนี้
(1) ถุงยังชีพพระราชทานจากพระบาทสมเด็จพระเจ้าอยู่หัวมหาวิชาราลงกรณ บดินทรเทพยวรางกูร จำนวน 2,500 ชุด
(2) สำนักงานป้องกันและบรรเทาสาธารณภัยจังหวัดนราธิวาส สนับสนุนเรือท้องแบน /ไฟเบอร์กลาส 14 ลำ เครื่องสูบน้ำ 1 เครื่อง และเครื่องยนต์เรือ 1 เครื่อง
(3) ศูนย์ป้องกันและบรรเทาสาธารณภัยเขต 12 สงขลา สนับสนุนเครื่องสูบน้ำ 4 เครื่อง รถบรรทุก/รถบรรทุกติดตั้งเครื่องสูบน้ำระยะไกล/รถบรรทุกติดตั้งเครน 4 คัน รถกู้ภัยเคลื่อนที่เร็วขนาดเล็ก 1 คัน และรถปฏิบัติการเคลื่อนย้ายผู้ประสบภัย 1 คัน
(4) สำนักงานชลประทานที่ 17 สนับสนุนเครื่องสูบน้ำ 29 เครื่อง เครื่องผลักดันน้ำ 4 เครื่อง และโครงการชลประทานนราธิวาส ดำเนินการขุดเปิดสันทรายเพื่อระบายออกสู่ทะเล
(5) หน่วยเฉพาะกิจกรมทหารพรานที่ 45 สนับสนุนรถปฏิบัติการเคลื่อนย้ายผู้ประสบภัย 2 คน พร้อมกำลังพลช่วยเหลือขนย้ายสิ่งของขึ้นที่สูง ถุงยังชีพ 20 ชุด
(6) กองร้อยป้องกันชายแดนที่ 3 ถุงยังชีพ 300 ชุด มอบยาสามัญประจำบ้าน 50 ชุด พร้อมกำลังพลช่วยเหลือขนย้ายสิ่งของขึ้นที่สูง
(7) กาชาดจังหวัดนราธิวาส มอบถุงยังชีพ จำนวน 2,500 ชุด เทศบาลตำบลตันหยงมัส มอบน้ำดื่ม 4,240 ขวด องค์การบริหารส่วนตำบลแว้งและเทศบาลเมืองสุไงโก-ลก มอบกระสอบทราย จำนวน 12,200 ถุง
นายเกรียง กัลป์ตินันท์ กล่าวทิ้งท้ายว่า จังหวัดนราธิวาส มีพื้นที่รับน้ำ ที่สามารถดำเนินการวางแผนและบูรณาการรับมือน้ำอย่างเป็นระบบได้ โดยต้องให้ทุกหน่วยงานเข้ามามีส่วนร่วม เพื่อป้องกันและบรรเทาภัยที่จะเกิดขึ้น โดยกำชับให้หน่วยงานในพื้นที่ ให้ความช่วยเหลือประชาชนที่ได้รับความเดือดร้อน และตนถือเป็นตัวแทนของรัฐบาล ที่พร้อมให้ความช่วยเหลือประชาชนในทุกด้านอย่างเต็มที่
ที่มา : สำนักงาน รมช.เกรียง กัลป์ตินันท์

ที่มา : https://www.thaigov.go.th/news/contents/details/76667