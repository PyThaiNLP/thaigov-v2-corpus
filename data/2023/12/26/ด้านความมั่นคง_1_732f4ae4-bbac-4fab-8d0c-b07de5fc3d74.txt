รัฐบาลไทย-ข่าวทำเนียบรัฐบาล-ปลัด มท. ประชุมหารือร่วม สปสช. ขับเคลื่อนแนวทางการขับเคลื่อนงานของคณะอนุกรรมการสนับสนุนการดำเนินงานระบบหลักประกันสุขภาพในระดับท้องถิ่นหรือพื้นที่ เน้นย้ำ บูรณาการร่วมกันดูแล


วันอังคารที่ 26 ธันวาคม 2566
26/12/2566
พิมพ์
ปลัด มท. ประชุมหารือร่วม สปสช. ขับเคลื่อนแนวทางการขับเคลื่อนงานของคณะอนุกรรมการสนับสนุนการดำเนินงานระบบหลักประกันสุขภาพในระดับท้องถิ่นหรือพื้นที่ เน้นย้ำ บูรณาการร่วมกันดูแล
ปลัด มท. ประชุมหารือร่วม สปสช. ขับเคลื่อนแนวทางการขับเคลื่อนงานของคณะอนุกรรมการสนับสนุนการดำเนินงานระบบหลักประกันสุขภาพในระดับท้องถิ่นหรือพื้นที่ ย้ำ บูรณาการร่วมกันดูแลคนทุกช่วงวัยตั้งแต่ “ก่อนครรภ์มารดาถึงเชิงตะกอน” มุ่งสร้างเสริมคุณภาพชีวิตที่ดี
ปลัด มท. ประชุมหารือร่วม สปสช. ขับเคลื่อนแนวทางการขับเคลื่อนงานของคณะอนุกรรมการสนับสนุนการดำเนินงานระบบหลักประกันสุขภาพในระดับท้องถิ่นหรือพื้นที่ เน้นย้ำ บูรณาการร่วมกันดูแลคนทุกช่วงวัยตั้งแต่ “ก่อนครรภ์มารดาถึงเชิงตะกอน” มุ่งสร้างเสริมคุณภาพชีวิตที่ดีของประชาชนคนไทยอย่างยั่งยืน
เมื่อวันที่ 25 ธ.ค. 66 เวลา 09.30 น. ที่ห้องประชุม War room ชั้น 2 อาคารศาลาว่าการกระทรวงมหาดไทย นายสุทธิพงษ์ จุลเจริญ ปลัดกระทรวงมหาดไทย เป็นประธานการประชุมหารือแนวทางการขับเคลื่อนการดำเนินงานของคณะอนุกรรมการสนับสนุนการดำเนินงานระบบหลักประกันสุขภาพในระดับท้องถิ่นหรือพื้นที่ โดยมี นายศิริพันธ์ ศรีกงพลี รองอธิบดีกรมส่งเสริมการปกครองท้องถิ่น นพ.เติมชัย เต็มยิ่งยง ผู้ช่วยเลขาธิการสำนักงานหลักประกันสุขภาพแห่งชาติ (สปสช.) นายวีระชัย ก้อนมณี ผู้ทรงคุณวุฒิ สำนักงานหลักประกันสุขภาพแห่งชาติ นายวิชา จันทร์กลม ผู้อำนวยการกลุ่มงานยุทธศาสตร์ด้านการพัฒนาชุมชนและส่งเสริมการปกครองท้องถิ่น สำนักนโยบายและแผน สำนักงานปลัดกระทรวงมหาดไทย และเจ้าหน้าที่ที่เกี่ยวข้อง ร่วมประชุม
นายสุทธิพงษ์ จุลเจริญ ปลัดกระทรวงมหาดไทย กล่าวว่า การประชุมหารือแนวทางการขับเคลื่อนการดำเนินงานของคณะอนุกรรมการสนับสนุนการดำเนินงานระบบหลักประกันสุขภาพในระดับท้องถิ่นหรือพื้นที่ในวันนี้ ต้องขอขอบคุณสำนักงานหลักประกันสุขภาพแห่งชาติที่ให้เกียรติกระทรวงมหาดไทย โดยกรมส่งเสริมการปกครองส่วนท้องถิ่น และองค์กรปกครองส่วนท้องถิ่น ทั้ง 7,849 แห่ง ทั่วประเทศ ได้มีโอกาสดูแลสุขภาพชีวิตของพี่น้องประชาชนบรรลุผลสำเร็จให้ครบ 100% โดยเฉพาะอย่างยิ่งกับกลุ่มเปราะบาง โดยอาศัยกลไกของผู้ว่าราชการจังหวัด นายอำเภอ นายกองค์กรปกครองส่วนท้องถิ่น ตลอดจนผู้นำท้องถิ่น ท้องที่ ภายใต้ความร่วมมือของสำนักงานหลักประกันสุขภาพแห่งชาติ และกระทรวงมหาดไทย บูรณาการทุกภาคส่วนร่วมกันส่งเสริมดูแลสุขภาพของประชาชน โดยมีองค์กรปกครองส่วนท้องถิ่นเป็นกลไกสำคัญในการประสานหน่วยงาน องค์กร และภาคีเครือข่ายในพื้นที่ ให้เข้ามาร่วมค้นหาปัญหาและความต้องการด้านสุขภาพของประชาชน ร่วมวางแผนและส่งเสริมให้เกิดการร่วมดำเนินกิจกรรมด้านสุขภาพ ติดตามประเมินผลการดำเนินงานให้เกิดขึ้นอย่างเป็นรูปธรรมกับประชาชน
“กระทรวงมหาดไทยมีความมุ่งมั่นตั้งใจที่จะดูแลพี่น้องประชาชนให้ครอบคลุมทุกหนแห่ง โดยมี สปสช. มาช่วยคิดและวางแนวทางการดำเนินงาน สิ่งสำคัญของคณะทำงาน คือ เราต้องมีกรอบแนวทางการทำงานที่ชัดเจน เพื่อให้องค์กรปกครองส่วนท้องถิ่นได้มีการทำงานอย่างสอดคล้องชัดเจนเป็นไปในแนวทางเดียวกัน รวมถึงงบประมาณที่มี โดยมีเป้าหมายสูงสุดเพื่อคุณภาพชีวิตที่ดีของพี่น้องประชาชน นอกจากนี้ต้องถ่ายทอดองค์ความรู้ “Know-how” ในเรื่องการดูแลสุขภาพพลานามัยที่ดีให้กับ อปท. เพื่อให้มีแนวทางการขับเคลื่อนงานได้อย่างถูกวิธี อันจะเป็นปัจจัยที่ทำให้ขับเคลื่อนงานได้อย่างมีประสิทธิภาพ ดังนั้น เราจึงต้องมีการทำงานเชิงระบบ ทำให้เกิดสุขภาพที่ดี ซึ่งเป็น “ต้นน้ำ” ก่อนจะถึงในส่วนของ “ปลายน้ำ” คือ การป้องกัน เพราะทั้งหมด คือ การ “บำบัดทุกข์ บำรุงสุข” ให้กับพี่น้องประชาชน ดังที่กระทรวงมหาดไทยได้ร่วมลงนามบันทึกข้อตกลง (MOU) ตามโครงการสร้างเสริมสุขภาพเชิงรุก เพื่อลดสภาวะคลอดก่อนกำหนด โดยผู้ว่าราชการจังหวัดร่วมกับนายแพทย์สาธารณสุขจังหวัดในทุกพื้นที่” นายสุทธิพงษ์ฯ กล่าว
นายสุทธิพงษ์ จุลเจริญ ปลัดกระทรวงมหาดไทย กล่าวเพิ่มเติมว่า ขอฝากคณะทำงาน สปสช. ช่วยกันขับเคลื่อนไม่เพียงแค่ระบบหลักประกันสุขภาพในระดับท้องถิ่นหรือพื้นที่ แต่ต้องร่วมกับภาคีเครือข่ายช่วยกันดูแลประชาชนตั้งแต่ “ก่อนครรภ์มารดาถึงเชิงตะกอน” โดยอาจทำเป็นคู่มือ “Cookbook” ประมวลรวบรวมประเด็นให้ครอบคลุมและครบถ้วน เริ่มตั้งแต่ผู้หญิงตั้งครรภ์ก่อนคลอดและหลังคลอดจนถึงเข้าศูนย์พัฒนาเด็กเล็ก โดยต้องทำให้เด็กได้รับน้ำนมและสารอาหารที่ครบถ้วน เพื่อให้มีพัฒนาการทั้งร่างกายและจิตใจที่ดี ตลอดจนทำให้เด็กมีคุณภาพชีวิตที่ดี ได้รับการศึกษาที่มีการส่งเสริมองค์ความรู้ที่เหมาะสม อาทิ วิชาสุขศึกษา วิชาประวัติศาสตร์ รวมถึงวัฒนธรรมความปลอดภัย ให้ความสำคัญสิ่งที่เป็นองค์ความรู้ที่จำเป็นต่อการดำเนินชีวิตอันจะเป็นแนวทางปฏิบัติที่ดีให้แก่เด็กเยาวชน
"กระทรวงมหาดไทยโดยกรมส่งเสริมการปกครองท้องถิ่นในฐานะหน่วยงานที่ดูแลพี่น้องประชาชนต้องเป็นหน่วยงานขับเคลื่อนนำเอาสิ่งที่ดีเหล่านี้ให้เกิดขึ้น รวมทั้งการสนับสนุนด้านการศึกษา ทำให้คนที่เป็นอนาคตของชาติ ให้มีความเข้มแข็งทั้งร่างกายและจิตใจ เติบโตไปเป็นสังคมที่เข้มแข็งอย่างยั่งยืน โดยกระทรวงมหาดไทยยินดีร่วมมือกับภาคีเครือข่ายทุกภาคส่วนอย่างเต็มที่ ทำหน้าที่ “บำบัดทุกข์ บำรุงสุข” ขับเคลื่อนงานร่วมกันขององค์กรปกครองส่วนท้องถิ่นทั้ง 7,849 แห่ง ทั่วประเทศ ตั้งแต่ครรภ์มารดาถึงเชิงตะกอนอย่างเป็นระบบ สร้างสังคมให้มีความสุขและมีคุณภาพชีวิตที่ดีทั้งร่างกายและจิตใจ ช่วยกัน “Change for Good” ให้เกิดขึ้นกับคนไทยและประเทศชาติอย่างยั่งยืน" นายสุทธิพงษ์ฯ กล่าวในช่วงท้าย
นพ.เติมชัย เต็มยิ่งยง ผู้ช่วยเลขาธิการสำนักงานหลักประกันสุขภาพแห่งชาติ กล่าวว่า ขอขอบคุณท่านปลัดกระทรวงมหาดไทยที่ให้ความสำคัญในเรื่องสุขภาพ เพื่อขับเคลื่อนไปสู่การที่ประชาชนทุกคนมีคุณภาพชีวิตที่ดี ซึ่งการประชุมหารือในวันนี้ประกอบไปด้วยประเด็นด้านสุขภาพที่สำนักงานหลักประกันสุขภาพแห่งชาติร่วมกับกระทรวงมหาดไทยตามแผนขับเคลื่อนการดำเนินงานร่วมกัน อาทิ เรื่องการพัฒนาการ/โภชนาการเด็กตามกลุ่มวัย ตามโครงการสนามเด็กเล่นสร้างปัญญา ศูนย์พัฒนาเด็กเล็ก เรื่องการแก้ไขปัญหายาเสพติด/จิตเวชในชุมชน ตามโครงการ To Be Number One เรื่องการจัดการสิ่งแวดล้อมที่เป็นปัญหากระทบต่อสุขภาพ ด้านฝุ่นละอองขนาดเล็ก (PM2.5) น้ำดื่มสะอาด ขยะ และเรื่องสนับสนุนการพัฒนาระบบสาธารณสุขปฐมภูมิและการเตรียมความพร้อมรองรับรับสังคมผู้สูงอายุ รวมถึงเรื่องการเชื่อมโยงบริการสาธารณสุขปฐมภูมิและข้อมูลการถ่ายโอนโรงพยาบาลส่งเสริมสุขภาพตำบล (รพ.สต.) ไปสู่องค์กรปกครองส่วนท้องถิ่น เพื่อเตรียมความพร้อมรองรับสังคมผู้สูงอายุอย่างครอบคลุมในทุกมิติ

ที่มา : https://www.thaigov.go.th/news/contents/details/76628