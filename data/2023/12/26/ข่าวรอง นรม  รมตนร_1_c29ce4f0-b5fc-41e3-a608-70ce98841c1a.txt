รัฐบาลไทย-ข่าวทำเนียบรัฐบาล-​รัฐบาล กดปุ่ม Kick off  จ่ายเงินโครงการสนับสนุนเกษตรกรชาวไร่อ้อยตัดอ้อยสดคุณภาพดี กว่า 7 พันล้านบาท เป็นของขวัญปีใหม่ ยืนยันรัฐบาลมุ่งหมายที่จะแก้ปัญหา PM2.5 อย่างจริงจัง


วันอังคารที่ 26 ธันวาคม 2566
26/12/2566
พิมพ์
​รัฐบาล กดปุ่ม Kick off  จ่ายเงินโครงการสนับสนุนเกษตรกรชาวไร่อ้อยตัดอ้อยสดคุณภาพดี กว่า 7 พันล้านบาท เป็นของขวัญปีใหม่ ยืนยันรัฐบาลมุ่งหมายที่จะแก้ปัญหา PM2.5 อย่างจริงจัง
​รัฐบาล กดปุ่ม Kick off  จ่ายเงินโครงการสนับสนุนเกษตรกรชาวไร่อ้อยตัดอ้อยสดคุณภาพดี กว่า 7 พันล้านบาท เป็นของขวัญปีใหม่ ยืนยันรัฐบาลมุ่งหมายที่จะแก้ปัญหา PM2.5 อย่างจริงจัง
วันนี้ (26 ธ.ค. 66) เวลา 12.30 น. ณ บริเวณหน้าตึกบัญชาการ 1 ทำเนียบรัฐบาล ภายหลังการประชุมคณะรัฐมนตรี นางรัดเกล้า อินทวงศ์ สุวรรณคีรี รองโฆษกประจำสำนักนายกรัฐมนตรีเปิดเผยว่า นางสาวพิมพ์ภัทรา วิชัยกุล รัฐมนตรีว่าการกระทรวงอุตสาหกรรม และคณะผู้บริหาร เข้าพบนายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงพาณิชย์ เพื่อประชาสัมพันธ์กิจกรรม Kick off โครงการสนับสนุนเกษตรกรชาวไร่อ้อยตัดอ้อยสดคุณภาพดี เพื่อลดฝุ่น PM2.5 ฤดูการผลิตปีที่ผ่านมา โดยมีนายจุลพันธ์ อมรวิวัฒน์ รัฐมนตรีช่วยว่าการกระทรวงการคลัง นายชาดา ไทยเศรษฐ์ รัฐมนตรีช่วยว่าการกระทรวงมหาดไทย และนายไชยา พรหมา รัฐมนตรีช่วยว่าการกระทรวงเกษตรและสหกรณ์ เข้าร่วมด้วย
โอกาสนี้ รองนายกรัฐมนตรี และรัฐมนตรีว่าการกระทรวงอุตสาหกรรม ร่วมกดปุ่ม Kick off และพบปะทักทายเกษตรกรชาวไร่อ้อยผ่านระบบออนไลน์ (Zoom Meeting) โดยรองนายกรัฐมนตรีกล่าวขอบคุณพี่น้องเกษตรกรชาวไร่อ้อยที่ช่วยกันรักษาสิ่งแวดล้อม เพราะขณะนี้ค่าฝุ่น PM2.5 ในประเทศไทยมีค่าสูง ถ้าเกษตรกรชาวไร่อ้อยตัดไร่อ้อยสดก็จะลดภาวะของฝุ่นละอองลงซึ่งจะเป็นผลดีกับทุกภาคส่วน ทั้งนี้รู้สึกยินดีกับเกษตรกรที่ได้รับเงิน การจ่ายเงินในวันนี้ถือเป็นของขวัญปีใหม่ที่รัฐบาลมอบให้กับเกษตรกรชาวไร่อ้อย พร้อมทั้ง ขอให้เกษตรกรชาวไร่อ้อยมีสุขภาพร่างกายแข็งแรง มีความสุขมีกำลังใจที่จะทำงานต่อไปจนประสบความสำเร็จ
นอกจากนั้น รองนายกรัฐมนตรียืนยันรัฐบาลมีจุดมุ่งหมายที่จะแก้ปัญหา PM2.5 เนื่องจากขณะนี้ปัญหา PM2.5 เป็นปัญหารุกรามไปเกือบทั่วประเทศ ส่วนหนึ่งเกิดจากการทำไร่อ้อยในลักษณะเดิม ๆ คือ การเผาอ้อย ซึ่งจะก่อให้เกิดมลพิษทางอากาศ รัฐบาลได้ใช้ประเด็นนี้เป็นเงื่อนไขในการเชิญชวนพี่น้องเกษตรกรเข้ามาร่วมโครงการนี้ อีกทั้งมาตรการการค้า ระเบียบโลกนั้นกำลังเปลี่ยนแปลง การซื้อขายสินค้าหากสินค้าเหล่านั้นมีการกระทบกับสิ่งแวดล้อมก็จะก่อให้เกิดปัญหา โครงการนี้จึงเป็นมาตรการจูงใจให้กับเกษตรกรเข้ามามีส่วนร่วมในการดูแลรักษาสิ่งแวดล้อมและเป็นส่วนที่จะทำให้การค้าขายระหว่างประเทศในระเบียบโลกใหม่สามารถเดินไปได้อย่างต่อเนื่อง
สำหรับโครงการสนับสนุนเกษตรกรตัดอ้อยสดเพื่อลดฝุ่น PM2.5 ในฤดูการผลิตปีที่ผ่านมา ได้รับการอนุมัติจากที่ประชุมคณะรัฐมนตรี เมื่อวันที่ 4 ธ.ค.66 ด้วยกรอบวงเงิน 7,990 ล้านบาท โดยให้เร่งจ่ายเงินให้ทันในเดือน ม.ค.67 ทั้งนี้ โครงการดังกล่าว มีเกษตรกรชาวไร่อ้อยที่เข้าหลักเกณฑ์และมีสิทธิ์ได้รับเงินสนับสนุนทั้งสิ้น 125,139 ราย ปริมาณอ้อยสด 64.53 ล้านตัน วงเงิน 7,744 ล้านบาท กระทรวงอุตสาหกรรมได้เร่งดำเนินการร่วมกับ ธ.ก.ส. โดยสามารถจ่ายเงินสนับสนุนในรอบแรกได้ในวันที่ 26 ธ.ค.66 นี้ โดยมีชาวไร่ที่จะได้รับเงินจำนวน 105,411 ราย ปริมาณอ้อยสด 57.65 ล้านตัน วงเงิน 6,918 ล้านบาท

ที่มา : https://www.thaigov.go.th/news/contents/details/76655