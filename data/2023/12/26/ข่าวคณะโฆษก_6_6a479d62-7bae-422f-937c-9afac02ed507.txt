รัฐบาลไทย-ข่าวทำเนียบรัฐบาล-คณะรัฐมนตรีมีมติเห็นชอบการเปิดตลาดนำเข้านมผงขาดมันเนย นมและครีม ปี 2566 เพิ่มเติม


วันอังคารที่ 26 ธันวาคม 2566
26/12/2566
พิมพ์
คณะรัฐมนตรีมีมติเห็นชอบการเปิดตลาดนำเข้านมผงขาดมันเนย นมและครีม ปี 2566 เพิ่มเติม
คณะรัฐมนตรีมีมติเห็นชอบการเปิดตลาดนำเข้านมผงขาดมันเนย นมและครีม ปี 2566 เพิ่มเติม
นางสาวเกณิกา อุ่นจิตร์  รองโฆษกประจำสำนักนายกรัฐมนตรี  เปิดเผยว่า ที่ประชุมคณะรัฐมนตรี (26 ธันวาคม 2566) มีมติเห็นชอบการเปิดตลาดนำเข้านมผงขาดมันเนย นมและครีม ปี 2566 เพิ่มเติม ตามที่ กระทรวงเกษตรและสหกรณ์เสนอ ดังนี้
1. เห็นชอบในการอนุมัติเปิดตลาดนำเข้านมผงขาดมันเนย ปี 2566 เพิ่มเติม ปริมาณ 10,031.55 ตัน ในอัตราภาษีร้อยละ 5 ตามติคณะกรรมการโคนมและผลิตภัณฑ์นม (คณะกรรมการโคนมฯ) ในการประชุมครั้งที่ 3/2566 เมื่อวันที่ 12 กันยายน 2566 และเนื่องจากการขอโควตานำเข้านมผงขาดมันเนย ปี 2566 เพิ่มเติม เป็นการพิจารณาจัดสรรให้กับผู้ประกอบการตามความจำเป็นและเดือดร้อนจากการขาดแคลนวัตถุดิบที่ใช้ในการผลิตจึงให้ยกเว้นการจัดสรรโควตาตามสัดส่วนผู้ประกอบการ ตามมติคคณะรัฐมนตรีเมื่อวันที่ 29 พฤศจิกายน 2548
2. เห็นชอบในการเปิดตลาดนำเข้านมและครีม  ปี 2566 เพิ่มเติม ปริมาณ 700.18 ตัน ในอัตราภาษี ร้อยละ 20 ตามมติคณะกรรมการโคนมฯ ในการประชุม ครั้งที่ 3/2566 เมื่อวันที่ 12 กันยายน 2566
3. มอบหมายให้คณะกรรมการโคนมฯ เป็นผู้บริหารการจัดสรรโควตานำเข้านมผงขาดมันเนย  นมและครีม ปี 2566 เพิ่มเติมดังกล่าวให้กับผู้ประกอบการตามความจำเป็นและเดือดร้อนจากการขาดแคลนวัตถุดิบที่ใช้ในการผลิต โดยต้องนำเข้าให้แล้วเสร็จภายในวันที่ 31 ธันวาคม 2566 และต้องไม่กระทบต่อมาตรการและปริมาณการรับซื้อน้ำนมดิบจากเกษตรกรและเดือดร้อนจากการขาดแคลนวัตถุดิบที่ใช้ในการผลิต
ทั้งนี้ การขอเปิดตลาดนำเข้าเพิ่มเติมสำหรับสินค้านมที่กระทรวงเกษตรและสหกรณ์เสนอในครั้งนี้เป็นการช่วยเหลือผู้ประกอบการให้มีวัตถุดิบเพียงพอต่อการผลิตผลิตภัณฑ์นม เพื่อไม่ให้สินค้าขาดตลาด ซึ่งจะไม่ส่งผลกระทบต่อมาตรการและปริมาณการรับซื้อน้ำนมดิบจากเกษตรกรในประเทศ เนื่องจากได้มีการจัดทำบันทึกข้อตกลงการซื้อขายน้ำนมดิบระหว่างองค์กรเกษตรกรโคนมและผู้ประกอบการไว้แล้ว

ที่มา : https://www.thaigov.go.th/news/contents/details/76643