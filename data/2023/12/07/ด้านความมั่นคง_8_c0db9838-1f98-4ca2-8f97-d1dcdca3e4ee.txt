รัฐบาลไทย-ข่าวทำเนียบรัฐบาล-ปลัด ทส. กระตุ้นภาคธุรกิจไทย ยกระดับความท้าทาย สู่ต้นแบบธุรกิจคาร์บอนต่ำ ในเวทีสัมมนา 30 ปี TBCSD


วันพฤหัสบดีที่ 7 ธันวาคม 2566
ปลัด ทส. กระตุ้นภาคธุรกิจไทย ยกระดับความท้าทาย สู่ต้นแบบธุรกิจคาร์บอนต่ำ ในเวทีสัมมนา 30 ปี TBCSD
ปลัด ทส. กระตุ้นภาคธุรกิจไทย ยกระดับความท้าทาย สู่ต้นแบบธุรกิจคาร์บอนต่ำ ในเวทีสัมมนา 30 ปี TBCSD
ปลัด ทส. กระตุ้นภาคธุรกิจไทย ยกระดับความท้าทาย สู่ต้นแบบธุรกิจคาร์บอนต่ำ ในเวทีสัมมนา 30 ปี TBCSD
วันที่ 6 ธันวาคม 2566 เวลา 18.30 น. นายจตุพร บุรุษพัฒน์ ปลัดกระทรวงทรัพยากรธรรมชาติและสิ่งแวดล้อม (ปกท.ทส.) ขึ้นกล่าวปาฐกถาพิเศษ เรื่อง "ความท้าทายในการยกระดับมาตรฐานองค์กรภาคธุรกิจไทย ไปสู่องค์กรต้นแบบธุรกิจคาร์บอนต่ำ เพื่อผลักดันประเทศไทยสู่ความยั่งยืน" ในเวทีสัมมนาประจำปี 2566 TBCSD ANNUAL EVENT 2023 MOVING FORWARD TOGETHER FOR A SUSTAINABLE FUTURE ในโอกาสครบรอบ 30 ปี องค์กรธุรกิจเพื่อการพัฒนาอย่างยั่งยืน หรือ TBCSD บนเส้นทางการดำเนินงานด้านการพัฒนาอย่างยั่งยืนของเครือข่ายภาคธุรกิจไทย ณ โรงแรม เซ็นทารา แกรนด์ เซ็นทรัล พลาซ่า ลาดพร้าว กรุงเทพฯ
ปกท.ทส. ได้กล่าวถึงสถานการณ์การปล่อยก๊าซเรือนกระจกของโลกในปัจจุบัน ที่แม้ว่าประเทศไทยจะมีสัดส่วนการปล่อยก๊าซเรือนกระจกเพียง 0.8% ของโลก แต่ได้มีการยกระดับเป้าหมายในการลดการปล่อยก๊าซเรือนกระจกของประเทศไทยให้ได้อย่างน้อย 28 - 42% ภายในปี 2030 เพื่อเป็นส่วนหนึ่งในการควบคุมอุณหภูมิเฉลี่ยของโลกไม่ให้เกิน 1.5 – 2 องศาเซลเซียส และในช่วงระหว่างวันที่ 7 – 11 ธันวาคมนี้ ประเทศไทยนำโดย ท่านรองนายกรัฐมนตรี และรัฐมนตรีว่าการกระทรวงทรัพยากรธรรมชาติและสิ่งแวดล้อม พล.ต.อ.พัชรวาท วงษ์สุวรรณ จะเป็นหัวหน้าคณะผู้แทนไทย เข้าร่วมการประชุม COP28 ณ เมืองดูไบ ประเทศสหรัฐอาหรับเอมิเรตส์ ซึ่งการประชุมครั้งนี้ มีประเด็นสำคัญ อาทิ การเร่งเปลี่ยนผ่านพลังงานไปสู่พลังงานหมุนเวียน กองทุนการเงินด้านการเปลี่ยนแปลงสภาพภูมิอากาศ การปรับตัวต่อผลกระทบจากการเปลี่ยนแปลงสภาพภูมิอากาศ และความมีส่วนร่วมจากทุกภาคส่วนเพื่อให้เกิดการพัฒนาศักยภาพ นอกจากนี้ ยังรวมถึงความท้าทายของภาคธุรกิจที่จะไปสู่เป้าหมายการทำธุรกิจแบบคาร์บอนต่ำและยั่งยืน เพื่อลดผลกระทบจากมาตรการทางการค้าระหว่างประเทศ และสิ่งที่ท้าทายที่สุด คือ การสื่อสาร ให้ทุกคนเข้าใจร่วมกันว่า หากยังไม่ลงมือช่วยกันทำ ผลจะเป็นอย่างไร และต้องชี้ให้เห็นว่าสิ่งเหล่านี้ คือ โอกาสและทางรอด ไม่ใช่ทางเลือกอีกต่อไป เพื่อให้ประเทศไทยก้าวไปสู่สังคมคาร์บอนต่ำและการพัฒนาอย่างยั่งยืน เพื่อลูกหลานในอนาคตของเรา

ที่มา : https://www.thaigov.go.th/news/contents/details/75793