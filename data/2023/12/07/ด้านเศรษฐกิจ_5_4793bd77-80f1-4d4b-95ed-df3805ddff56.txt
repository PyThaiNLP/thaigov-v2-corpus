รัฐบาลไทย-ข่าวทำเนียบรัฐบาล-อธิบดีกรมสรรพสามิตรับรางวัล "ผู้นำองค์กรดิจิทัลดีเด่นแห่งปี" พร้อมอีก 2 รางวัล จากงาน DG Awards 2023 โดยสำนักงานพัฒนารัฐบาลดิจิทัล


วันพฤหัสบดีที่ 7 ธันวาคม 2566
07/12/2566
พิมพ์
อธิบดีกรมสรรพสามิตรับรางวัล "ผู้นำองค์กรดิจิทัลดีเด่นแห่งปี" พร้อมอีก 2 รางวัล จากงาน DG Awards 2023 โดยสำนักงานพัฒนารัฐบาลดิจิทัล
อธิบดีกรมสรรพสามิตเข้ารับรางวัลผู้นำองค์กรดิจิทัลดีเด่นแห่งปี นอกจากนี้ กรมสรรพสามิตยังคว้าอีก 2 รางวัล ประกอบด้วย รางวัลหน่วยงานคุณภาพด้านการใช้ธรรมาภิบาลข้อมูลภาครัฐ และรางวัลหน่วยงานคุณภาพด้านการเปิดเผยข้อมูลผ่านศูนย์กลางข้อมูลเปิดภาครัฐ
ดร. เอกนิติ นิติทัณฑ์ประภาศ อธิบดีกรมสรรพสามิต เข้ารับรางวัลผู้นำองค์กรดิจิทัลดีเด่นแห่งปี นอกจากนี้ กรมสรรพสามิตยังคว้าอีก 2 รางวัล ประกอบด้วย รางวัลหน่วยงานคุณภาพด้านการใช้ธรรมาภิบาลข้อมูลภาครัฐ (Data Governance) และรางวัลหน่วยงานคุณภาพด้านการเปิดเผยข้อมูลผ่านศูนย์กลางข้อมูลเปิดภาครัฐ (data.go.th) จากงาน DG Awards (Digital Government Awards 2023)  โดยสำนักงานพัฒนารัฐบาลดิจิทัล เป็นต้นแบบหน่วยงานขับเคลื่อนรัฐบาลดิจิทัลทั้งระบบ
เมื่อวันที่ 6 ธันวาคม ที่ตึกสันติไมตรี ทำเนียบรัฐบาล ดร. เอกนิติ นิติทัณฑ์ประภาศ อธิบดีกรมสรรพสามิต เข้ารับมอบรางวัลรัฐบาลดิจิทัล ประจำปี 2566 หรือ DG Awards 2023 (Digital Government Award 2023) ประเภทรางวัลผู้นำองค์กรดิจิทัลดีเด่นประจำปี 2566 สะท้อนถึงความเป็นผู้นำที่มีวิสัยทัศน์ในการนำนวัตกรรมและเทคโนโลยีมายกระดับหน่วยงาน ประกอบด้วย 5 ด้าน ได้แก่ ความพร้อมรัฐบาลดิจิทัลหน่วยงานภาครัฐของประเทศไทยในทุกดัชนี ธรรมาภิบาลข้อมูลภาครัฐ การเปิดเผยข้อมูลผ่านศูนย์กลางข้อมูลเปิดภาครัฐ ความมั่นคงปลอดภัยไซเบอร์ และการคุ้มครองข้อมูลส่วนบุคคล หรือ PDPA
พร้อมกันนี้ กรมสรรพสามิตยังได้รับอีก 2 รางวัล ประกอบด้วย รางวัลหน่วยงานคุณภาพด้านการใช้ธรรมาภิบาลข้อมูลภาครัฐ (Data Governance) และรางวัลหน่วยงานคุณภาพด้านการเปิดเผยข้อมูลผ่านศูนย์กลางข้อมูลเปิดภาครัฐ (data.go.th) โดยกรมสรรพสามิตได้ดำเนินการยกระดับการนำข้อมูลไปใช้ประโยชน์สูงสุด  โดยให้ความสำคัญในเรื่องธรรมาภิบาล ซึ่งได้มีระบบบริหารและกระบวนการจัดการและคุ้มครองข้อมูลอย่างครบถ้วน นอกจากนั้น กรมสรรพสามิตได้มีการเปิดเผยข้อมูลผ่านศูนย์กลางข้อมูลเปิดภาครัฐ (Open Data) ผ่านเว็บไซต์ data.go.th และ catalod.excise.go.th ซึ่งชุดข้อมูลเหล่านี้ ได้ถูกนำไปใช้ให้เกิดประโยชน์สูงสุดต่อการให้บริการผู้เสียภาษีสรรพสามิต และการพัฒนาประเทศ
ดร. เอกนิติ นิติทัณฑ์ประภาศ กล่าวว่า ในช่วง 1 ปีที่ผ่าน กรมสรรพสามิตได้นำนวัตกรรมและเทคโนโลยีดิจิทัลมายกระดับการทำงานทั้งระบบ เพื่อช่วยตอบโจทย์ทั้งกับผู้ประกอบการที่เสียภาษีสรรพสามิต รวมถึงเพื่อให้เกิดประสิทธิภาพของการจัดเก็บภาษีสรรพสามิต และการขับเคลื่อนเศรษฐกิจที่มุ่งเน้นสิ่งแวดล้อม สังคม และธรรมาภิบาล (ESG) สร้างมาตรฐานสากล เดินหน้าประเทศไทยสู่ความยั่งยืนตามยุทธศาสตร์ของกรมฯ
ดร. เอกนิติ นิติทัณฑ์ประภาศ กล่าวเพิ่มเติมว่า ทั้งรางวัลผู้นำองค์กรดิจิทัลและหน่วยงานคุณภาพอีก 2 รางวัล ถือว่าเป็นรางวัลของเจ้าหน้าที่กรมสรรพสามิตทุกคนที่ได้ร่วมมือกันยกระดับการทำงาน เรียนรู้สิ่งใหม่ๆ วิธีการใหม่ๆ ปรับมาตรฐานการทำงานให้เกิดความคล่องตัว รวมถึงการนำเทคโนโลยีดิจิทัลมาใช้ เพื่อให้กรมสรรพสามิตสามารถปฏิบัติภารกิจในการจัดเก็บภาษีสรรพสามิต รวมถึงปราบปรามสินค้าผิดกฎหมาย  โดยยึดหลักผู้เสียภาษีเป็นศูนย์กลาง เพื่อให้เกิดความสะดวก รวดเร็ว เพื่ออำนวยความสะดวกแก่ผู้จ่ายภาษี ควบคู่ไปกับการให้ความสำคัญกับการจัดการและคุ้มครองข้อมูลของประชาชนผู้เสียภาษีทุกคนไม่ให้ตกไปอยู่กับกลุ่มผู้ไม่หวังดี รวมถึงเผยแพร่ข้อมูลที่เป็นประโยชน์ตอบโจทย์การพัฒนาประเทศและการบริการประชาชนอีกด้วย
สำหรับรางวัล Digital Government Awards 2023 เป็นรางวัลที่สำนักงานพัฒนารัฐบาลดิจิทัล (องค์การมหาชน) หรือ (สพร.) มอบให้แก่หน่วยงานภาครัฐเพื่อเป็นการให้เกียรติและเชิดชูหน่วยงานที่มีความมุ่งมั่นพัฒนาองค์กรไปสู่การเป็นรัฐบาลดิจิทัล โดยการนำเทคโนโลยีดิจิทัลมาปรับใช้เพื่อเพิ่มศักยภาพในการทำงาน เชื่อมโยงการเข้าถึงข้อมูลระหว่างหน่วยงานของภาครัฐ ภาคเอกชน และภาคประชาชน ให้เกิดความสะดวก รวดเร็ว และโปร่งใส ส่งเสริมให้ประเทศไทยมีรัฐบาลดิจิทัลได้อย่างสมบูรณ์แบบ เพื่อเป็นประโยชน์ต่อพี่น้องประชาชน และประเทศชาติ

ที่มา : https://www.thaigov.go.th/news/contents/details/75781