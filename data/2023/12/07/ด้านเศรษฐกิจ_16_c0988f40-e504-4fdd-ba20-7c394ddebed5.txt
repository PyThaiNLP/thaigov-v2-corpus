รัฐบาลไทย-ข่าวทำเนียบรัฐบาล-Egg Board เห็นชอบ (ร่าง) ประกาศคณะกรรมการนโยบายพัฒนาไก่ไข่และผลิตภัณฑ์ เรื่อง หลักเกณฑ์มาตรการและแนวทางปฏิบัติเกี่ยวกับการปลดไก่ไข่ตามอายุที่เหมาะสม 


วันพฤหัสบดีที่ 7 ธันวาคม 2566
Egg Board เห็นชอบ (ร่าง) ประกาศคณะกรรมการนโยบายพัฒนาไก่ไข่และผลิตภัณฑ์ เรื่อง หลักเกณฑ์มาตรการและแนวทางปฏิบัติเกี่ยวกับการปลดไก่ไข่ตามอายุที่เหมาะสม
Egg Board เห็นชอบ (ร่าง) ประกาศคณะกรรมการนโยบายพัฒนาไก่ไข่และผลิตภัณฑ์ เรื่อง หลักเกณฑ์มาตรการและแนวทางปฏิบัติเกี่ยวกับการปลดไก่ไข่ตามอายุที่เหมาะสม และแผนการนำเข้าเลี้ยงไก่ไข่พันธุ์ (GP และ PS) ปี 2567 เพื่อให้สอดคล้องกับความต้องการบริโภคไข่ไก่ภายใน
ร้อยเอก ธรรมนัส พรหมเผ่า รัฐมนตรีว่าการกระทรวงเกษตรและสหกรณ์ เป็นประธานการประชุมคณะกรรมการนโยบายพัฒนาไก่ไข่และผลิตภัณฑ์ (Egg Board) ครั้งที่ 3/2566 โดยมี นายประยูร อินสกุล ปลัดกระทรวงเกษตรและสหกรณ์ ผู้บริหารกระทรวงเกษตรและสหกรณ์ และผู้บริหารหน่วยงานที่เกี่ยวข้อง เข้าร่วม ณ ห้องประชุมกระทรวงเกษตรและสหกรณ์ ซึ่งที่ประชุมมีมติเห็นชอบ (ร่าง) ประกาศคณะกรรมการนโยบายพัฒนาไก่ไข่และผลิตภัณฑ์ เรื่อง หลักเกณฑ์มาตรการและแนวทางปฏิบัติเกี่ยวกับการปลดไก่ไข่ตามอายุที่เหมาะสม โดย (ร่าง) ประกาศดังกล่าวเป็นการขอความร่วมมือผู้ประกอบการไก่ไข่ให้มีการปลดไก่ไข่ยืนกรงที่อายุไม่เกิน 80 สัปดาห์ ยกเว้นรายย่อยที่เลี้ยงต่ำกว่า 30,000 ตัว และเงื่อนไขอื่น ๆ ตามที่กรมปศุสัตว์กำหนด ซึ่งที่ประชุมได้มอบหมายกรมปศุสัตว์ในการศึกษาและพิจารณาข้อกฎหมายที่เกี่ยวข้องสำหรับการจัดทำมาตรการและแนวทางการปฏิบัติที่มีความชัดเจนมากยิ่งขึ้น เพื่อสร้างแนวทางการปฏิบัติที่มีความเท่าเทียมและเป็นธรรมสำหรับผู้ประกอบการไก่ไข่ทุกระดับ ทั้งนี้ ที่ประชุมมีมติเห็นชอบแผนการนำเข้าเลี้ยงไก่ไข่พันธุ์ (GP และ PS) ปี 2567 แบ่งเป็น ไก่ไข่ปู่ย่าพันธุ์(GP) จำนวน 3,800 ตัว และไก่ไข่พ่อแม่พันธุ์(PS) จำนวน 440,000 ตัว เพื่อให้สอดคล้องกับความต้องการบริโภคไข่ไก่ภายในประเทศ อีกด้วย
สำหรับสถานการณ์ไก่ไข่ปัจจุบัน ประเทศไทยมีการส่งออกไข่ไก่สด (ข้อมูล ณ วันที่ 31 ต.ค. 2566) จำนวน 381.65 ล้านฟอง มูลค่า 1,703.78 ล้านบาท โดยส่งออกไปยังสิงคโปร์ 72% ฮ่องกง 16% และไต้หวัน 7% ในด้านการดำเนินมาตรการรักษาเสถียรภาพราคาไข่ไก่ กระทรวงเกษตรฯ โดยกรมปศุสัตว์ ได้มีการหารือร่วมกับผู้แทนสมาคมไก่ไข่ สหกรณ์ไก่ไข่ และผู้ประกอบการไก่ไข่พันธุ์ เพื่อกำหนดมาตรการรักษาเสถียรภาพราคาไข่ไก่ร่วมกัน ซึ่งผลการดำเนินงานเดือน พ.ย. 2566 เป้าหมาย 58.50 ล้านฟอง (ข้อมูล ณ วันที่ 30 พ.ย. 2566) พบว่า มีการเก็บรวบรวมไข่ไก่เพื่อการส่งออก จำนวน 59,063,928 ฟอง มีการปลดไก่ไข่ก่อนกำหนด จำนวน 539,949 ตัว (เทียบเท่าส่งออกไข่ไก่ 8,644,710 ฟอง) รวมผลดำเนินการแล้ว 67,708,638 ฟอง คิดเป็น 115.74% จากเป้าหมาย

ที่มา : https://www.thaigov.go.th/news/contents/details/75828