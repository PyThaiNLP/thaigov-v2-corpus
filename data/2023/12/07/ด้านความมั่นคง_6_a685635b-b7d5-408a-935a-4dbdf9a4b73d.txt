รัฐบาลไทย-ข่าวทำเนียบรัฐบาล-“อนุทิน” ชวนเที่ยวย่านพระนครพร้อมชมกิจกรรม “มหาดไทยภิรมย์ ชมดนตรีในสวน” ฟังดนตรีไทยจากน้องๆนักเรียนในบรรยากาศวัด วัง และเมืองเก่า และรับชมได้ทุกวันศุกร์ตลอดเดือน ธ.ค. 66- ก.พ. 67


วันพฤหัสบดีที่ 7 ธันวาคม 2566
07/12/2566
พิมพ์
“อนุทิน” ชวนเที่ยวย่านพระนครพร้อมชมกิจกรรม “มหาดไทยภิรมย์ ชมดนตรีในสวน” ฟังดนตรีไทยจากน้องๆนักเรียนในบรรยากาศวัด วัง และเมืองเก่า และรับชมได้ทุกวันศุกร์ตลอดเดือน ธ.ค. 66- ก.พ. 67
“อนุทิน” รมว.มท. ชวนเที่ยวย่านพระนครพร้อมชมกิจกรรม “มหาดไทยภิรมย์ ชมดนตรีในสวน” ฟังดนตรีไทยจากน้องๆนักเรียนในบรรยากาศวัด วัง และเมืองเก่า และรับชมได้ทุกวันศุกร์ตลอดเดือน ธ.ค. 66- ก.พ. 67
น.ส.ไตรศุลี ไตรสรณกุล เลขานุการ รมว.มหาดไทย และ โฆษกกระทรวงมหาดไทย กล่าวว่า ระหว่างวันที่ 1 ธ.ค 66 ถึงวันที่ 23 ก.พ. 67 กระทรวงมหาดไทยโดยกรมส่งเสริมการปกครองท้องถิ่นได้จัดกิจกรรม “มหาดไทยภิรมย์ ชมดนตรีในสวน” เพื่อเป็นการสร้างบรรยากาศ ส่งเสริมการท่องเที่ยวย่านพระนคร พื้นที่เมืองเก่าโดยรอบกระทรวงมหาดไทย และเป็นการเปิดพื้นที่ให้กับนักเรียนในสถานศึกษาสังกัดองค์กรปกครองส่วนท้องถิ่น ได้แสดงออกทางด้านศิลปวัฒนธรรม นันทนาการ
ทั้งนี้ จากที่กิจกรรมได้จัดขึ้นบริเวณสวนมหาดไทย ในพื้นที่กระทรวงมหาดไทย ซึ่งมีที่ตั้งรายล้อมไปด้วยสถานที่สำคัญทางประวัติศาสตร์ ทั้งวัด วัง และเมืองเก่าของย่านพระนคร นายอนุทิน ชาญวีรกูล รองนายกรัฐมนตรีและ รมว.มหาดไทย จึงขอเชิญชวนผู้ที่ชื่นชอบการเดินทางท่องเที่ยวเชิงประวัติศาสตร์ มาท่องเที่ยวพร้อมแวะร่วมกิจกรรมที่กระทรวงมหาดไทยจัดขึ้นด้วย
น.ส.ไตรศุลี กล่าวว่า ในกิจกรรมฯ จะมีวงดนตรีไทยจากโรงเรียนต่างๆ ในสังกัดกรมส่งเสริมการปกครองท้องถิ่นและกรุงเทพมหานครผลัดเปลี่ยนหมุนเวียน มาแสดงให้รับฟังทุกเย็นวันศุกร์ ในช่วงตลอด 3 เดือนนี้ ตั้งแต่เวลา 17.00 -19.00 น. บริเวณสวนมหาดไทย ซึ่งในสัปดาห์แรกของกิจกรรมฯ เมื่อวันที่ 1 ธ.ค. 66 เป็นการแสดงของวงโจงกระเบน วงดนตรีไทยร่วมสมัยที่ผสมผสานระหว่างดนตรีไทยและดนตรีสากล ซึ่งนายอนุทิน ได้ร่วมเป่าขลุ่ยบรรเลงเพลงร่วมกับนักดนตรีด้วย
อย่างไรก็ตาม ในสัปดาห์นี้ซึ่งเป็นคิวการแสดงของน้อง ๆ นักเรียนจากโรงเรียนสตรีวัดระฆัง สำนักงานเขตบางกอกน้อย กรุงเทพมหานคร จะเลื่อนกิจกรรมมาเป็นวันพฤหัสบดีที่ 7 ธ.ค. 66 เนื่องจากวันที่ 8 ธ.ค. 66 ตรงกับพิธีเปิดงานกาชาด แต่สัปดาห์ต่อๆ ไปจะมีกิจกรรมทุกวันศุกร์เช่นเดิม (งดกิจกรรมในวันศุกร์ที่ 29 ธ.ค.66)
“มท.1 เชิญชวนทุกท่านที่ชื่นชอบการท่องเที่ยวในย่านเมืองเก่า ให้แวะมาร่วมกิจกรรมมหาดไทยภิรมย์ ชมดนตรีในสวน ท่านจะได้รับชมการแสดงของเยาวชนท่ามกลางบรรยากาศที่เก่าแก่ของพื้นที่ อาทิ ศาลาว่าการกระทรวงมหาดไทยที่ตั้งอยู่ในพื้นที่วังเก่า มีเรื่องราวทางประวัติศาสตร์มากมาย ชื่นชมความสวยงามของวัดราชบพิธสถิตมหาสีมาราม สามารถเดินเที่ยวต่อแบบชิลล์ ๆ หาของอร่อยทานในย่านเมืองเก่าอย่างแพร่งนรา แพร่งภูธร แพร่งสรรพศาสตร์ หรือเดินท่องเที่ยวชมทัศนียภาพของตึกกระทรวงกลาโหม ศาลหลักเมือง และพื้นที่โดยรอบพระบรมมหาราชวังและถนนราชดำเนินที่การไฟฟ้านครหลวงได้ประดับไฟตกแต่งอย่างสวยงามตลอดเดือนธ.ค.นี้ด้วย” น.ส.ไตรศุลี กล่าว
โฆษกกระทรวงมหาดไทย กล่าวว่า สำหรับโรงเรียนที่จะผลัดเปลี่ยนหมุนเวียนมาแสดงในกิจกรรมฯ หลังจากนี้ ได้แก่ โรงเรียนเทศบาลวัดละหาร เทศบาลเมืองบางบัวทอง จังหวัดนนทบุรี (15 ธ.ค. 66), โรงเรียนวัดพระยาทำ สำนักงานเขตบางกอกน้อย กรุงเทพมหานคร (22 ธ.ค. 66), โรงเรียนมัธยมนาคนาวาอุปถัมภ์ สำนักงานเขตสวนหลวง กรุงเทพมหานคร (5 ม.ค. 67), โรงเรียนวัดแสมดำ สำนักงานเขตบางขุนเทียน กรุงเทพมหานคร (12 ม.ค. 67), โรงเรียนเทศบาล 1 (เยี่ยมเกษสุวรรณ) เทศบาลนครสมุทรปราการ จังหวัดสมุทรปราการ (19 ม.ค. 67), โรงเรียนเทศบาล 4 เพาะชำ เทศบาลนครนครราชสีมา จังหวัดนครราชสีมา (26 ม.ค.และ 16 ก.พ. 67), โรงเรียนมัธยมนครรังสิต เทศบาลนครรังสิต จังหวัดปทุมธานี (2 ก.พ. และ 23 ก.พ. 67) และ โรงเรียนสามเสนนอก สำนักงานเขตดินแดง กรุงเทพมหานคร (9 ก.พ. 67)
ผู้สนใจสามารถเข้าร่วมกิจกรรม "มหาดไทยภิรมย์ ชมดนตรีในสวน" ได้ทุกวันศุกร์ (เฉพาะสัปดาห์นี้จัดในวันพฤหัสฯ ที่ 7 ธ.ค.) เวลา 17.00 น. เป็นต้นไป บริเวณสวนมหาดไทย ภายในกระทรวงมหาดไทย สามารถเดินทางโดยรถประจำทาง ขสมก. สาย 60, 2, 47 และสาย 12 หรือรถไฟฟ้า MRT สถานีสามยอด หรือสถานีสนามไชย หากนำรถยนต์ส่วนตัวมา สามารถจอดได้บริเวณริมถนนราชบพิธ ด้านข้างวัดราชบพิธสถิตมหาสีมาราม

ที่มา : https://www.thaigov.go.th/news/contents/details/75788