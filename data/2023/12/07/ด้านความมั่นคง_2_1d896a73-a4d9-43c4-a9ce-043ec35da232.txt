รัฐบาลไทย-ข่าวทำเนียบรัฐบาล-พ่อเมืองสุราษฎร์เข้ม เร่งแก้หนี้นอกระบบ ล่าสุดฝ่ายปกครองอำเภอเมืองฯ รวบ 2 นายทุนเงินกู้ ดอกเบี้ยโหดร้อยละ 20 ต่อวัน พร้อมขยายผลหาเส้นทางการเงินเชื่อมโยงผู้มีส่วนเกี่ยวข้องทุกคน


วันพุธที่ 6 ธันวาคม 2566
06/12/2566
พิมพ์
พ่อเมืองสุราษฎร์เข้ม เร่งแก้หนี้นอกระบบ ล่าสุดฝ่ายปกครองอำเภอเมืองฯ รวบ 2 นายทุนเงินกู้ ดอกเบี้ยโหดร้อยละ 20 ต่อวัน พร้อมขยายผลหาเส้นทางการเงินเชื่อมโยงผู้มีส่วนเกี่ยวข้องทุกคน
พ่อเมืองสุราษฎร์เข้ม เร่งแก้หนี้นอกระบบ ล่าสุดฝ่ายปกครองอำเภอเมืองฯ รวบ 2 นายทุนเงินกู้ ดอกเบี้ยโหดร้อยละ 20 ต่อวัน พร้อมขยายผลหาเส้นทางการเงินเชื่อมโยงผู้มีส่วนเกี่ยวข้องทุกคนไม่มีละเว้น
วันนี้ (6 ธันวาคม 66) นายเจษฎา จิตรัตน์ ผู้ว่าราชการจังหวัดสุราษฎร์ธานี เปิดเผยว่า รัฐบาลได้มีนโยบายเร่งรัดให้ทุกอำเภอและทุกหน่วยงานที่เกี่ยวข้อง เดินหน้าแก้ไขปัญหาหนี้นอกระบบในทุกมิติอย่างเข้มข้น เพื่อให้มีผลการปฏิบัติอย่างเป็นรูปธรรม โดยล่าสุด เมื่อเวลา 12.00 น.ของวันนี้ ฝ่ายปกครองอำเภอเมืองสุราษฎร์ธานี นำโดยนายสิทธิชัย ไทยเจริญ นายอำเภอเมืองสุราษฎร์ธานี พร้อมด้วย นายปัญญาศักดิ์ กั่งเซ่ง ป้องกันจังหวัดสุราษฎร์ธานี ชุดปฏิบัติการพิเศษรักษาความสงบเรียบร้อยจังหวัดสุราษฎร์ธานี และหน่วยงานที่เกี่ยวข้อง ได้ร่วมกันจับกุม นายทวีศักดิ์ (สงวนนามสกุล) อายุ 27 ปี ชาวอำเภอลาดยาว จังหวัดนครสวรรค์ (นายทุนเงินกู้นอกระบบ) และนายอภิเดช (สงวนนามสกุล) อายุ 25 ปี ชาวอำเภอดอนสัก จังหวัดสุราษฎร์ธานี (ลูกน้องนายทวีศักดิ์) ในความผิดปล่อยเงินกู้นอกระบบโดยผิดกฎหมายได้ที่ หมู่ที่ 6 ตำบลบางชนะ อำเภอเมืองสุราษฎร์ธานี ขณะกำลังติดตามเก็บหนี้จากลูกหนี้ พร้อมของกลางเงินสด จำนวน 1 แสนบาท โทรศัพท์มือถือ 3 เครื่อง รถกระบะ 1 คัน บัญชีรายชื่อลูกหนี้ ประมาณ 120 ราย
นายเจษฎา จิตรัตน์ ผู้ว่าราชการจังหวัดสุราษฎร์ธานี กล่าวว่า การจับกุมครั้งนี้เจ้าหน้าที่ฝ่ายปกครองได้รับการร้องเรียนจากชาวบ้านว่า ผู้ต้องหาทั้ง 2 ราย มีพฤติกรรมปล่อยเงินกู้นอกระบบในอัตราร้อยละ 20 ต่อวัน จึงตรวจสอบและนำไปสู่การจับกุม และจากการสอบสวนเบื้องต้นผู้ต้องหาให้การรับสารภาพว่าได้ปล่อยเงินกู้ในพื้นที่ 3 อำเภอ คือ อำเภอเมืองสุราษฎร์ธานี อำเภอบ้านนาสาร และอำเภอเวียงสระ มีลูกหนี้ประมาณ 120 คน มูลหนี้รวมประมาณ 5 - 6 แสนบาท ส่วนใหญ่เป็นพ่อค้าแม่ค้า ชาวบ้านทั่วไป โดยใช้เงินทุนของตนเอง ไม่มีผู้อยู่เบื้องหลัง รวมถึงอ้างว่าไม่เคยใช้กำลังหรือความรุนแรงข่มขู่ลูกหนี้
“อย่างไรก็ตามทางเจ้าหน้าที่ยังไม่ปักใจเชื่อ และจะมีการสอบสวนขยายผลเพื่อหาผู้อยู่เบื้องหลังเส้นทางการเงินว่า มีความเกี่ยวข้องกับผู้มีอิทธิพลหรือยาเสพติดหรือไม่ พร้อมกับจะได้นำผู้ต้องหาส่งพนักงานสอบสวนสถานีตำรวจภูธรเมืองสุราษฎร์ธานีดำเนินคดีตามกฎหมาย รวมถึงจะมีการติดตามลูกหนี้เพื่อนำเข้าสู่กระบวนการไกล่เกลี่ยแก้ปัญหาหนี้นอกระบบต่อไป” นายเจษฎาฯ กล่าว
นายเจษฎา จิตรัตน์ ผู้ว่าราชการจังหวัดสุราษฎร์ธานี กล่าวในตอนท้ายว่า กระทรวงมหาดไทยนำโดยนายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย มีนโยบายให้ทุกจังหวัดเร่งช่วยเหลือประชาชนที่มีความเดือดร้อนในเรื่องของหนี้สินนอกระบบ ตามนโยบายของนายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง ซึ่งนายสุทธิพงษ์ จุลเจริญ ปลัดกระทรวงมหาดไทย ได้สั่งการไปยังผู้ว่าราชการจังหวัดทุกจังหวัด และนายอำเภอทุกอำเภอ ตั้ง “ศูนย์อำนวยการแก้ไขหนี้นอกระบบ" พร้อมประชาสัมพันธ์ให้ลูกหนี้นอกระบบที่มีความประสงค์ขอรับการช่วยเหลือหรือให้ทางราชการแก้ไขปัญหา สามารถลงทะเบียนขอรับความช่วยเหลือได้ตั้งแต่วันที่ 1 ธันวาคม 2566 เป็นต้นไป โดยสามารถลงทะเบียนด้วยตนเองที่เว็บไซต์ https://debt.dopa.go.th หรือสามารถเดินทางไปลงทะเบียนด้วยตนเอง ณ ที่ว่าการอำเภอ และหากอยู่ในกรุงเทพมหานคร สามารถลงทะเบียนได้ที่สำนักงานเขตทุกแห่ง หรือผ่านช่องทางสายด่วนศูนย์ดำรงธรรม 1567 ได้ตลอด 24 ชั่วโมง

ที่มา : https://www.thaigov.go.th/news/contents/details/75768