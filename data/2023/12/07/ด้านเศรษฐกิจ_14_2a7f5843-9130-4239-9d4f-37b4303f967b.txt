รัฐบาลไทย-ข่าวทำเนียบรัฐบาล-“สคร. กำชับรัฐวิสาหกิจปีปฏิทินเร่งเบิกจ่ายช่วงไตรมาสสุดท้ายของปี 2566”


วันพฤหัสบดีที่ 7 ธันวาคม 2566
07/12/2566
พิมพ์
“สคร. กำชับรัฐวิสาหกิจปีปฏิทินเร่งเบิกจ่ายช่วงไตรมาสสุดท้ายของปี 2566”
ภาพรวมของรัฐวิสาหกิจ 43 แห่ง มีผลการเบิกจ่ายงบลงทุนประจำปี 2566 จนถึงเดือนตุลาคม 2566 จำนวน 219,068 ล้านบาท คิดเป็นร้อยละ 96 ของแผนการเบิกจ่าย
นายธิบดี วัฒนกุล ผู้ตรวจราชการกระทรวงการคลัง รักษาราชการแทนผู้อำนวยการสำนักงานคณะกรรมการนโยบายรัฐวิสาหกิจ (สคร.) เปิดเผยดังนี้
รัฐวิสาหกิจที่ สคร.กำกับดูแลโดยตรงและมีการเบิกจ่ายงบลงทุนมีจำนวน 43 แห่ง โดยแบ่งเป็น 2 กลุ่ม ได้แก่ รัฐวิสาหกิจที่ใช้ปีบัญชีตามปีงบประมาณ (รัฐวิสาหกิจปีงบประมาณ) และรัฐวิสาหกิจที่ใช้ปีบัญชีตามปีปฏิทิน (รัฐวิสาหกิจปีปฏิทิน) ซึ่งการเบิกจ่ายงบลงทุนของรัฐวิสาหกิจปีงบประมาณ ประจำปี 2566 ได้สิ้นสุดลงในเดือนกันยายน 2566
ภาพรวมของรัฐวิสาหกิจ 43 แห่ง มีผลการเบิกจ่ายงบลงทุนประจำปี 2566 จนถึงเดือนตุลาคม 2566 จำนวน 219,068 ล้านบาท คิดเป็นร้อยละ 96 ของแผนการเบิกจ่าย ประกอบด้วย รัฐวิสาหกิจปีงบประมาณ(เบิกจ่ายตั้งแต่เดือนตุลาคม 2565 – กันยายน 2566) จำนวน 117,471 ล้านบาท คิดเป็นร้อยละ 94 ของกรอบงบลงทุน และรัฐวิสาหกิจปีปฏิทิน (เบิกจ่ายตั้งแต่เดือนมกราคม 2566 – เดือนตุลาคม 2566) จำนวน 101,597 ล้านบาท คิดเป็นร้อยละ 99 ของแผนการเบิกจ่าย ทั้งนี้ รัฐวิสาหกิจปีปฏิทินที่เบิกจ่ายได้ตามเป้าหมายและมีมูลค่าสูงสุด 3 อันดับ ได้แก่ การไฟฟ้าส่วนภูมิภาค การไฟฟ้าฝ่ายผลิตแห่งประเทศไทย และบริษัท ปตท. จำกัด (มหาชน)
ผลการเบิกจ่ายงบลงทุนของรัฐวิสาหกิจประจำปี 2566 (ณ สิ้นเดือนตุลาคม 2566)
หน่วย : ล้านบาท
รัฐวิสาหกิจ                แผนการเบิกจ่าย        ผลการเบิกจ่าย        ผลการเบิกจ่าย/แผนการเบิกจ่าย
ปีงบประมาณ (ต.ค. 65 – ก.ย. 66)
จำนวน 34 แห่ง (เบิกจ่ายปี 2566 สิ้นสุดลงแล้ว)         125,186           117,471                      ร้อยละ 94
ปีปฏิทิน (ม.ค. 66 – ต.ค. 66)
จำนวน 9 แห่ง                      102,670           101,597                      ร้อยละ 99
รวม 43 แห่ง                     227,855                         219,068                      ร้อยละ 96
นางสาวปิยวรรณ ล่ามกิจจา ที่ปรึกษาด้านพัฒนารัฐวิสาหกิจ กล่าวเพิ่มเติมว่า ณ เดือนตุลาคม 2566 รัฐวิสาหกิจปีงบประมาณได้เริ่มการเบิกจ่ายงบลงทุนเป็นเดือนแรกของปี 2567 โดยมีผลการเบิกจ่ายจำนวน 7,803 ล้านบาท คิดเป็นร้อยละ 83 ของแผนการเบิกจ่าย ทั้งนี้ รัฐวิสาหกิจปีงบประมาณที่เบิกจ่ายได้ตามเป้าหมายและมีมูลค่าสูงสุด 3 อันดับ ได้แก่ การรถไฟฟ้าขนส่งมวลชนแห่งประเทศไทย การรถไฟแห่งประเทศไทย และการประปานครหลวง
ผลการเบิกจ่ายงบลงทุนของรัฐวิสาหกิจประจำปี 2567 (ณ สิ้นเดือนตุลาคม 2566)
รัฐวิสาหกิจ                แผนการเบิกจ่าย        ผลการเบิกจ่าย        ผลการเบิกจ่าย/แผนการเบิกจ่าย
ปีงบประมาณ (ต.ค. 66 – ก.ย. 67)
จำนวน 34 แห่ง (1 เดือน)            9,368            7,803            ร้อยละ 83
ปีปฏิทิน (ม.ค. 67 – ธ.ค. 67)
จำนวน 9 แห่ง (เริ่มเบิกจ่ายในเดือน ม.ค. 67)        -            -            -
รวม 43 แห่ง                9,368            7,803            ร้อยละ 83
นายธิบดี วัฒนกุล ผู้ตรวจราชการกระทรวงการคลัง รักษาราชการแทนผู้อำนวยการ สคร. กล่าวสรุปว่า ในปี 2566 รัฐวิสาหกิจปีงบประมาณสามารถเบิกจ่ายได้ถึงร้อยละ 94 ของกรอบงบลงทุน ซึ่งสูงที่สุดในรอบ 7 ปี อย่างไรก็ตาม สำหรับรัฐวิสาหกิจปีปฏิทินที่อยู่ระหว่างการเบิกจ่ายในไตรมาสที่ 4 ของปี 2566 แม้ว่าในภาพรวมจะสามารถเบิกจ่ายได้ใกล้เคียงกับแผนการเบิกจ่าย แต่คิดเป็นเพียงร้อยละ 64 ของกรอบงบลงทุน ซึ่งเป็นความท้าทายของ สคร. และรัฐวิสาหกิจ ที่จะเร่งผลักดันการลงทุนให้เป็นไปตามเป้าหมาย เพื่อให้การลงทุนของรัฐวิสาหกิจเป็นส่วนสำคัญในการเสริมสร้างการเติบโตทางเศรษฐกิจของประเทศทั้งในระยะสั้นและระยะยาวต่อไป

ที่มา : https://www.thaigov.go.th/news/contents/details/75823