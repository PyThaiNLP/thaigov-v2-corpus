รัฐบาลไทย-ข่าวทำเนียบรัฐบาล-กรมทางหลวงชวนรับลมหนาว ขับรถชมความสวยงาม ทล.118 สายเชียงใหม่ - เชียงราย ปรับภูมิทัศน์สองข้างทาง พร้อมเปิดจุดกางเต็นท์ฟรีบนดอยสะเก็ด จังหวัดเชียงใหม่ 


วันพฤหัสบดีที่ 7 ธันวาคม 2566
กรมทางหลวงชวนรับลมหนาว ขับรถชมความสวยงาม ทล.118 สายเชียงใหม่ - เชียงราย ปรับภูมิทัศน์สองข้างทาง พร้อมเปิดจุดกางเต็นท์ฟรีบนดอยสะเก็ด จังหวัดเชียงใหม่
....
กรมทางหลวง (ทล.) กระทรวงคมนาคม เชิญชวนนักท่องเที่ยวสัมผัสอากาศหนาวเย็นที่ดอยสะเก็ด จังหวัดเชียงใหม่ ดำเนินการเตรียมความพร้อมทางหลวงหมายเลข 118 (ทล.118) สำหรับใช้เป็นเส้นทางท่องเที่ยว เพื่อกระตุ้นเศรษฐกิจภายในประเทศตามนโยบาย “คมนาคม เพื่อความอุดมสุขของประชาชน” ของนายสุริยะ จึงรุ่งเรืองกิจ รัฐมนตรีว่าการกระทรวงคมนาคม ที่ต้องการให้ประเทศไทยเป็นประตูและเป็นศูนย์กลางการเดินทางของภูมิภาค ส่งเสริมศักยภาพทางเศรษฐกิจ การค้า การลงทุน การท่องเที่ยว และความมั่นคงของประเทศ
ในทุกปีเมื่อเข้าสู่ฤดูหนาวจะเป็นช่วงที่บริเวณภาคเหนือโดยเฉพาะพื้นที่จังหวัดเชียงใหม่มีอากาศหนาวเย็น มีต้นไม้เมืองหนาวเริ่มออกดอกเบ่งบานเรียงรายประดับสองข้างทาง ทำให้มีประชาชนเดินทางมาท่องเที่ยวจำนวนมาก ทล. โดยแขวงทางหลวงเชียงใหม่ที่ 2 จึงได้เปิดให้บริการจุดพักรถและจุดกางเต็นท์ฟรีภายในหมวดทางหลวงดอยสะเก็ด บน ทล.118 หรือ ถนนสายเชียงใหม่ - เชียงราย บริเวณ กม. ที่ 20+200 ด้านขวาทาง พร้อมให้บริการแนะนำเส้นทางแก่นักท่องเที่ยว รวมทั้งดูแลเส้นทางให้พร้อมใช้งาน มีการติดตั้งป้ายเตือน ป้ายแนะนำต่าง ๆ และปรับปรุงภูมิทัศน์สองข้างทางเพื่ออำนวยความสะดวกให้แก่ประชาชน สำหรับการเดินทางไปดอยสะเก็ดจากอำเภอเมืองจังหวัดเชียงใหม่ใช้ ทล.118 มุ่งหน้าไปทางตำบลเชิงดอยประมาณ 35 กิโลเมตร จะถึงแหล่งท่องเที่ยวมากมายในพื้นที่อำเภอดอยสะเก็ด ปัจจุบัน ทล. ได้ดำเนินการขยายเส้นทางจากขนาด 2 ช่องจราจร     เป็นขนาด 4 ช่องจราจร แล้วเสร็จเมื่อปี 2564 เพื่อรองรับนักท่องเที่ยวที่เดินทางมาเยือนจังหวัดเชียงใหม่
ทล.118 เป็นทางหลวงที่มีความสำคัญต่อการท่องเที่ยวของจังหวัดเชียงใหม่ สามารถเชื่อมโยงไปสู่แหล่งท่องเที่ยวต่าง ๆ ของจังหวัดเชียงใหม่ อาทิ น้ำพุร้อนดอยสะเก็ด ศูนย์การศึกษาพัฒนาห้วยฮ่องไคร้ อุทยานแห่งชาติแม่ตะไคร้ บ้านแม่กำปอง และแหล่งท่องเที่ยวของเอกชนต่าง ๆ มากมายตลอดเส้นทาง รวมทั้งเป็นเส้นทางที่เชื่อมโยงไปสู่จังหวัดเชียงราย ลำปาง และพะเยาได้อีกด้วย ทั้งนี้ ทล. ขอความร่วมมือผู้ใช้เส้นทางโปรดขับรถด้วยความระมัดระวัง ปฏิบัติตามป้ายเตือน ป้ายแนะนำ เพื่อความปลอดภัยในการเดินทาง และใส่ใจสิ่งแวดล้อม หากประชาชนต้องการสอบถามข้อมูลรายละเอียดเพิ่มเติมสามารถติดต่อได้ที่สายด่วน ทล. โทร. 1586 (โทรฟรีทุกเครือข่ายตลอด 24 ชั่วโมง)

ที่มา : https://www.thaigov.go.th/news/contents/details/75814