รัฐบาลไทย-ข่าวทำเนียบรัฐบาล-ไทย-มองโกเลีย เตรียมฉลองความสัมพันธ์ 50 ปี ตั้งเป้าการค้า 100 ล้านดอลลาร์สหรัฐ เผยข่าวดีมีเที่ยวบินตรงทุกวัน


วันพฤหัสบดีที่ 7 ธันวาคม 2566
07/12/2566
พิมพ์
ไทย-มองโกเลีย เตรียมฉลองความสัมพันธ์ 50 ปี ตั้งเป้าการค้า 100 ล้านดอลลาร์สหรัฐ เผยข่าวดีมีเที่ยวบินตรงทุกวัน
ไทย-มองโกเลีย เตรียมฉลองความสัมพันธ์ 50 ปี ตั้งเป้าการค้า 100 ล้านดอลลาร์สหรัฐ เผยข่าวดีมีเที่ยวบินตรงทุกวัน
วันนี้ (7 ธ.ค.66) นางนลินี ทวีสิน ผู้แทนการค้าไทย เปิดเผยภายหลังการหารือกับนายทูมูร์ อามาร์ซานา เอกอัครราชทูตมองโกเลียประจำประเทศไทยว่า ในปีหน้า (2567) ถือเป็นปีที่มีความสำคัญต่อทั้งสองประเทศ เนื่องจากเป็นปีที่ไทยและมองโกเลียมีความสัมพันธ์ทางการทูตครบ 50 ปี นอกจากนี้ ในปี 2567 ไทยยังจะได้มีโอกาสเป็นเจ้าภาพจัดการประชุมมคณะกรรมการร่วมทางการค้า (JTC) ไทย-มองโกเลีย ครั้งที่ 2 ในช่วงระหว่างเดือนเมษายน - พฤษภาคม 2567 โดย JTC จะเป็นเวทีสำคัญที่ทั้งสองประเทศจะสามารถร่วมกันหาแนวทางขับเคลื่อน ตลอดจนแก้ไขปัญหาอุปสรรคทางการค้าต่าง ๆ เพื่อมุ่งสู่เป้าหมายการค้าระหว่างกันที่ 100 ล้านเหรียญสหรัฐ และเป้าหมายการลงทุนระหว่างกันที่ 1,500 ล้านเหรียญสหรัฐ ภายในปี 2570
ผู้แทนการค้าไทยเสริมว่า แม้ตลาดภายในประเทศของมองโกเลียจะมีขนาดเล็ก โดยมีประชากรอยู่ราว 3.5 ล้านคน แต่ไทยสามารถใช้มองโกเลียเป็นประตูขยายการค้าและการลงทุนไปสู่จีนและรัสเซียได้ นอกจากนี้ จากการที่ประเทศมองโกเลียเป็นประเทศ Land Lock หรือประเทศที่ไม่มีช่องทางออกสู่ทะเล การเชื่อมโยงทางอากาศจึงนับว่ามีความสำคัญเป็นอย่างมาก ตนจึงยินดีที่ได้ทราบว่า ในปัจจุบันสายการบินมองโกเลียนแอร์ไลน์ ได้เปิดเที่ยวบินตรงอูลานบาตอร์-กรุงเทพ 4 เที่ยวบินต่อสัปดาห์ และอูลานบาตอร์-ภูเก็ต 3 เที่ยวบินต่อสัปดาห์ ซึ่งนอกเหนือจากจะเป็นโอกาสในแง่ของการเพิ่มจำนวนและรายได้จากการท่องเที่ยวเข้าสู่ประเทศไทย ยังนับเป็นโอกาสดีในแง่ของการส่งออกสินค้าที่เน่าเสียง่าย เช่น ผลไม้และอาหารทะเลของไทยสู่มองโกเลีย
"ตนและทูตมองโกเลียยังได้หารือถึง การชักชวนให้ผู้ประกอบการชาวมองโกเลียเข้าร่วมงานแสดงสินค้า THAIFEX-Anuga Asia 2024 และงาน STYLE Bangkok เพื่อโอกาสในการแสดงสินค้า และการจับคู่ทางธุรกิจ (Business Matching) กับผู้ส่งออกของไทย ซึ่งตนในฐานะผู้แทนการค้าไทย ก็พร้อมที่จะสนับสนุนการดำเนินงานในเรื่องต่าง ๆ อย่างเต็มที่" นางนลินี กล่าว

ที่มา : https://www.thaigov.go.th/news/contents/details/75796