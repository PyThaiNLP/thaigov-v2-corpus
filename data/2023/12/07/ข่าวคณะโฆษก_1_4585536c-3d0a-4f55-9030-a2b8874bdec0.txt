รัฐบาลไทย-ข่าวทำเนียบรัฐบาล-​“คารม” รองโฆษกรัฐบาล ย้ำเตือนประชาชน ตั้งสติ อย่าหลงกลตกเป็นเหยื่อมิจฉาชีพ เผยมูลค่าความเสียหายสะสม 1 มี.ค – 30 พ.ย. 66 กว่า 50,000 ล้านบาท หากถูกหลอก แนะแจ้งความออนไลน์


วันพฤหัสบดีที่ 7 ธันวาคม 2566
07/12/2566
พิมพ์
​“คารม” รองโฆษกรัฐบาล ย้ำเตือนประชาชน ตั้งสติ อย่าหลงกลตกเป็นเหยื่อมิจฉาชีพ เผยมูลค่าความเสียหายสะสม 1 มี.ค – 30 พ.ย. 66 กว่า 50,000 ล้านบาท หากถูกหลอก แนะแจ้งความออนไลน์
“คารม” รองโฆษกรัฐบาล ย้ำเตือนประชาชน ตั้งสติ อย่าหลงกลตกเป็นเหยื่อมิจฉาชีพ เผยมูลค่าความเสียหายสะสม 1 มี.ค – 30 พ.ย. 66 กว่า 50,000 ล้านบาท หากถูกหลอก แนะแจ้งความออนไลน์ ผ่าน https://www.thaipoliceonline.com
วันนี้ (7 ธ.ค. 66) นายคารม พลพรกลาง รองโฆษกประจำสำนักนายกรัฐมนตรี ย้ำเตือน ประชาชนตั้งสติ อย่าหลงกลตกเป็นเหยื่อมิจฉาชีพ ถึงแม้รัฐบาลได้เน้นย้ำให้หน่วยงานที่เกี่ยวข้องเฝ้าระวัง และตรวจสอบอย่างใกล้ชิด แต่ยังมีประชาชนตกเป็นเหยื่อมิจฉาชีพอยู่อย่างต่อเนื่อง มูลค่าความเสียหายกว่า 50,000 ล้านบาท
นายคารม กล่าวถึงสถิติแจ้งความออนไลน์ ผ่าน https://www.thaipoliceonline.com ตั้งแต่ 1 มีนาคม 2565 – 30 พฤศจิกายน 2566 มีจำนวน 405,194 เรื่อง แบ่งเป็นคดีออนไลน์ จำนวน 375,986 เรื่อง แยกออกเป็นคดีที่เชื่อมโยง จำนวน 178,232 เรื่อง เป็นคดีที่ไม่เชื่อมโยง จำนวน 195,754 เรื่อง รวมมูลค่าความเสียหาย 50,870,352,036 บาท ส่วนผลการอายัดบัญชีสามารถอายัดได้ 206,238 บัญชี ยอดเงิน ที่อายัดได้ 1,570,254,455 บาท
สำหรับประเภทคดีออนไลน์ที่มีการแจ้งความมากที่สุด ดังนี้ 1. หลอกลวงซื้อขายสินค้าหรือบริการ (ไม่เป็นขบวนการ) มูลค่าความเสียหาย 2,213,372,717 บาท 2.หลอกให้โอนเงินเพื่อทำงาน มูลค่าความเสียหาย 6,067,672,040 บาท  3.หลอกให้กู้เงิน มูลค่าความเสียหาย 1,845,341,172 บาท 4.หลอกให้ลงทุนผ่านระบบคอมพิวเตอร์ มูลค่าความเสียหาย 16,160,933,531 บาท 5.ข่มขู่ทางโทรศัพท์ มูลค่าความเสียหาย 5,981,353,041 บาท 6.หลอกเป็นบุคคลอื่นเพื่อยืมเงิน มูลค่าความเสียหาย 465,606,104 บาท 7.หลอกให้โอนเงินเพื่อรับรางวัล มูลค่าความเสียหาย 949,371,209 บาท  8.หลอกลวงซื้อขายสินค้าหรือบริการ มูลค่าความเสียหาย 1,467,257,593 บาท  9.หลอกให้ติดตั้งโปรแกรมควบคุมระบบ มูลค่าความเสียหาย 67,420,100 บาท 10.กระทำต่อระบบหรือข้อมูลคอมพิวเตอร์ มูลค่าความเสียหาย 938,379,178 บาท 11.หลอกให้ลงทุนตาม พ.ร.ก.กู้ยืมเงิน มูลค่าความเสียหาย 663,871,653 บาท 12.หลอกให้รักแล้วโอนเงิน มูลค่าความเสียหาย 1,049,278,997 บาท  13.หลอกเกี่ยวกับทรัพย์สินดิจิทัล มูลค่าความเสียหาย 2,794,316,667 บาท และ 14.เข้ารหัสข้อมูลคอมพิวเตอร์ของผู้อื่น มูลค่าความเสียหาย 84,015,412 บาท
“ระวัง! เว็บไซต์แจ้งความออนไลน์ปลอม โดยมีการยิงโฆษณา (Ad) หลอกเหยื่อที่ต้องการแจ้งความร้องทุกข์ออนไลน์ ให้กดเข้าไปที่ลิงก์เว็บปลอม ต้องระวังให้มาก ๆ หากถูกหลอกให้แจ้งความออนไลน์ที่ https://www.thaipoliceonline.com หรือสอบถามที่เบอร์ 1441 หรือ 081-866-3000”นายคารม ย้ำ

ที่มา : https://www.thaigov.go.th/news/contents/details/75774