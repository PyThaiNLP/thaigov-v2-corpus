รัฐบาลไทย-ข่าวทำเนียบรัฐบาล-กสร. ส่ง พนง.ตรวจความปลอดภัย สอบนายจ้างโรงงานเครื่องสำอางเถื่อน


วันพฤหัสบดีที่ 7 ธันวาคม 2566
07/12/2566
พิมพ์
กสร. ส่ง พนง.ตรวจความปลอดภัย สอบนายจ้างโรงงานเครื่องสำอางเถื่อน
กรมสวัสดิการและคุ้มครองแรงงาน ส่งพนักงานตรวจความปลอดภัย ลงพื้นที่สอบนายจ้างโรงงานเครื่องสำอางเถื่อน ย่านจอมทอง กรุงเทพ เหตุพบลูกจ้างได้รับบาดเจ็บจากการทำงาน เบื้องต้นนายจ้างยันให้ลูกจ้างใช้สิทธิกองทุนเงินทดแทนแล้วและไม่ได้บังคับเขียนใบลาออก
นางโสภา เกียรตินิรชา ผู้ตรวจราชการกระทรวงแรงงาน รักษาราชการแทนอธิบดีกรมสวัสดิการและคุ้มครองแรงงาน (กสร.) กล่าวถึงกรณีที่ปรากฏตามข่าวการบุกทลายโรงงานเครื่องสำอางเถื่อนและพบลูกจ้างได้รับการประสบอันตรายจากการทำงาน ว่า ทันทีที่ได้รับแจ้ง ได้สั่งการให้พนักงานตรวจความปลอดภัย สำนักงานสวัสดิการและคุ้มครองแรงงานกรุงเทพมหานครพื้นที่ 2 พร้อมด้วยศูนย์ความปลอดภัยในการทำงานเขต 11 เข้าตรวจสอบพื้นที่เกิดเหตุ ซึ่งจากการตรวจสอบข้อเท็จจริง พบว่า สถานประกอบกิจการดังกล่าว ตั้งอยู่ในเขตจอมทอง กรุงเทพฯ ประกอบกิจการผลิตและจำหน่ายเครื่องสำอาง มีลูกจ้างประมาณ 10 คน ไม่พบการใช้แรงงานต่างด้าวและแรงงานเด็ก สำหรับลูกจ้างที่ได้รับการประสบอันตรายจากการทำงาน เหตุเกิดจากโลชั่นที่มีความร้อนได้หกลาดบริเวณขาหนีบ 2 ข้าง และแขน 2 ข้าง ของลูกจ้าง ซึ่งนายจ้างได้ให้ลูกจ้างใช้สิทธิรักษาพยาบาลของกองทุนเงินทดแทน กรณีลูกจ้างได้รับบาดเจ็บจากการทำงาน และเบื้องต้นนายจ้าง ยืนยันว่า ลูกจ้างไม่ได้เขียนใบลาออกและไม่มีการเลิกจ้างลูกจ้างแต่อย่างใด และจากการสอบถามข้อเท็จจริงจากลูกจ้างทราบว่ายังไม่ได้เขียนหนังสือลาออกกับทางนายจ้าง
ด้าน นายสมพจน์ กวางแก้ว รองอธิบดี กสร. ในฐานะโฆษกกรมและกำกับดูแลงานด้านความปลอดภัยในการทำงาน กล่าวเพิ่มเติมว่า ในส่วนของความปลอดภัยในการทำงาน พนักงานตรวจความปลอดภัย ได้ตรวจสอบการผลิตโลชั่น พบว่ามีส่วนผสม ดังนี้ 1.) GETYL ALCOHOL PASTILLE 2.) CUTINA GMS V 3.) EDENOR ST 4.) EUMULGIN B2 ซึ่งเป็นสารเคมีที่ใช้สำหรับผลิตเครื่องสำอางและไม่เป็นสารเคมีอันตราย มีการจดแจ้งขึ้นทะเบียนต่อสำนักงานคณะกรรมการอาหารและยาอย่างถูกต้อง และจากการตรวจสอบเอกสารเบื้องต้นไม่พบเอกสารการขึ้นทะเบียนเจ้าหน้าที่ความปลอดภัยในการทำงาน อย่างไรก็ตาม พนักงานตรวจความปลอดภัย สำนักงานสวัสดิการและคุ้มครองแรงงานกรุงเทพมหานครพื้นที่ 2 ได้มีหนังสือเชิญนายจ้างมาพบในวันที่ 15 ธันวาคม 2566 เพื่อสอบข้อเท็จจริงเพิ่มเติมและดำเนินการตามอำนาจหน้าที่ต่อไป

ที่มา : https://www.thaigov.go.th/news/contents/details/75826