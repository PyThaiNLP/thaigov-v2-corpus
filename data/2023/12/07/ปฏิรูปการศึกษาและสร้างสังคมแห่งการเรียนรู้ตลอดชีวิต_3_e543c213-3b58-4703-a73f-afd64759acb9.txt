รัฐบาลไทย-ข่าวทำเนียบรัฐบาล-“ศุภมาส” มอบนโยบายคณะกรรมการพัฒนาวิทยาศาสตร์และเทคโนโลยีแห่งชาติ (กวทช.) ชุดใหม่ ย้ำนโยบาย “อนุทิน” รองนายกรัฐมนตรี ให้ อว. ตอบโจทย์ความต้องการของประเทศและของโลก


วันพฤหัสบดีที่ 7 ธันวาคม 2566
“ศุภมาส” มอบนโยบายคณะกรรมการพัฒนาวิทยาศาสตร์และเทคโนโลยีแห่งชาติ (กวทช.) ชุดใหม่ ย้ำนโยบาย “อนุทิน” รองนายกรัฐมนตรี ให้ อว. ตอบโจทย์ความต้องการของประเทศและของโลก
.....
“ศุภมาส” มอบนโยบายคณะกรรมการพัฒนาวิทยาศาสตร์และเทคโนโลยีแห่งชาติ (กวทช.) ชุดใหม่ ย้ำนโยบาย “อนุทิน” รองนายกรัฐมนตรี ให้ อว. ตอบโจทย์ความต้องการของประเทศและของโลก เน้นการพัฒนาที่ยั่งยืน ส่งเสริมเศรษฐกิจสร้างสรรค์และเทคโนโลยีปัญญาประดิษฐ์ ภายใต้หลักการ “เอกชนนำ รัฐสนับสนุน” ขณะที่การลดความเหลื่อมล้ำ - กระจายโอกาสการเข้าถึงการศึกษาในระดับอุดมศึกษาเป็นเรื่องเร่งด่วนต้องทำทันที
วันที่ 27 พ.ย. น.ส.ศุภมาส อิศรภักดี รมว.การอุดมศึกษา วิทยาศาสตร์ วิจัยและนวัตกรรม (อว.) ในฐานะประธานคณะกรรมการพัฒนาวิทยาศาสตร์และเทคโนโลยีแห่งชาติ (กวทช.) ได้มอบนโยบายให้กับ กวทช. ชุดใหม่ซึ่งคณะรัฐมนตรีได้อนุมัติแต่งตั้งเมื่อวันที่ 7 พฤศจิกายน 2566 ที่ผ่านมา โดยในการประชุมครั้งนี้เป็นการประชุมครั้งแรกของ กวทช. ชุดใหม่แบบพบหน้า โดยคณะกรรมการได้เข้าร่วมการประชุมอย่างพร้อมเพรียงกัน มีกรรมการที่เป็นแนวหน้าของทั้งภาครัฐและเอกชน เช่น ประธานเจ้าหน้าที่บริหารบริษัท ปตท. จำกัด (มหาชน) ประธานเจ้าหน้าที่บริหาร SCBX รองกรรมการผู้จัดการใหญ่ เอสซีจี ประธานสภาอุตสาหกรรมแห่งประเทศไทย ปลัดกระทรวง อว. อธิการบดีจุฬาลงกรณ์มหาวิทยาลัย คณบดีคณะแพทยศาสตร์ศิริราชพยาบาล เป็นต้น
ทั้งนี้ น.ส.ศุภมาส ได้เน้นย้ำนโยบายของนายอนุทิน ชาญวีรกูล รองนายกรัฐมนตรี ที่ให้ อว. ตอบโจทย์ความต้องการของประเทศและของโลก เน้นการพัฒนาที่ยั่งยืน การส่งเสริมเศรษฐกิจสร้างสรรค์และพัฒนาเทคโนโลยีปัญญาประดิษฐ์ ภายใต้หลักการ "เอกชนนำ รัฐสนับสนุน" ที่ตนได้มอบไว้ให้กับ อว. เพื่อให้คณะกรรมการ กวทช. นำผลงานวิจัยและนวัตกรรมของสำนักงานพัฒนาวิทยาศาสตร์และเทคโนโลยีแห่งชาติ (สวทช.) ไปใช้ให้เกิดประโยชน์ ตอบโจทย์ แก้ไขปัญหาของประเทศ และร่วมกันพัฒนาการดำเนินงานของ สวทช. ให้การดำเนินงานตอบโจทย์ สามารถนำวิทยาศาสตร์ เทคโนโลยี และนวัตกรรมไปใช้ประโยชน์ได้จริง ส่งผลกระทบต่อประชาชนในวงกว้าง
พร้อมกันนี้ ยังได้มอบหมายให้ ศ.ดร.ชูกิจ ลิมปิจำนงค์ ผู้อำนวยการสำนักงานพัฒนาวิทยาศาสตร์และเทคโนโลยีแห่งชาติ (สวทช.) ร่วมหารือกับภาคเอกชน หน่วยงานวิจัย มหาวิทยาลัย และหน่วยงานภาครัฐที่เกี่ยวข้อง เพื่อรับโจทย์ที่ประเทศต้องการและผสานกำลังร่วมกันแก้ไขปัญหาของประเทศ
ด้าน ศ.ดร.ชูกิจ ขานรับนโยบายและน้อมรับข้อคิดเห็นจากคณะกรรมการ กวทช. เพื่อนำไปปรับใช้ในการพัฒนาการดำเนินงาน สวทช. ตามนโยบายของรัฐบาล รมว.อว. และคณะกรรมการ กวทช. โดยจะได้รายงานผลความคืบหน้าการดำเนินงานให้คณะกรรมการทราบเป็นระยะ ๆ ต่อไป
#MHESI
#กระทรวงการอุดมศึกษาวิทยาศาสตร์วิจัยและนวัตกรรม

ที่มา : https://www.thaigov.go.th/news/contents/details/75782