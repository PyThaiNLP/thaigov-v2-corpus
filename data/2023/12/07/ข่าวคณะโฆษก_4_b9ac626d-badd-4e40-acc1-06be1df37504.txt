รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯ เตรียมลงพื้นที่ 2 จังหวัด 9 ธ.ค.นี้ ติดตามโครงการพัฒนาเขตเศรษฐกิจพิเศษฯ ตรวจเยี่ยมสถานการณ์การค้าชายแดน จ.กาญจนบุรี-เปิดมหกรรมศิลปะร่วมสมัยนานาชาติ จ.เชียงราย  


วันพฤหัสบดีที่ 7 ธันวาคม 2566
07/12/2566
พิมพ์
โฆษกรัฐบาลเผย นายกฯ เตรียมลงพื้นที่ 2 จังหวัด 9 ธ.ค.นี้ ติดตามโครงการพัฒนาเขตเศรษฐกิจพิเศษฯ ตรวจเยี่ยมสถานการณ์การค้าชายแดน จ.กาญจนบุรี-เปิดมหกรรมศิลปะร่วมสมัยนานาชาติ จ.เชียงราย
โฆษกรัฐบาลเผย นายกฯ เตรียมลงพื้นที่ 2 จังหวัด 9 ธ.ค.นี้ ติดตามโครงการพัฒนาเขตเศรษฐกิจพิเศษฯ ตรวจเยี่ยมสถานการณ์การค้าชายแดน จ.กาญจนบุรี-เป็นประธานเปิด “มหกรรมศิลปะร่วมสมัยนานาชาติ Thailand Biennale, Chiang Rai 2023” จ.เชียงราย
วันที่ 7 ธันวาคม 2566 นายชัย วัชรงค์ โฆษกประจำสำนักนายกรัฐมนตรี เผยว่า ในวันเสาร์ที่ 9 ธันวาคม 2566 นี้ นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง เตรียมเดินทางลงพื้นที่ตรวจราชการ จ.กาญจนบุรี เพื่อพบปะพี่น้องประชาชนชาวกาญจนบุรี ติดตามโครงการพัฒนาเขตเศรษฐกิจพิเศษจังหวัดกาญจนบุรี ตรวจเยี่ยมสถานการณ์การค้าชายแดน และเป็นประธานการประชุมหารือแนวทางการพัฒนาและแก้ไขปัญหาภาพรวมจังหวัดกาญจนบุรี พร้อมเยี่ยมชมงาน “สัปดาห์สะพานข้ามแม่น้ำแคว ประจำปี 2566” โดยมีนายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย ร้อยเอก ธรรมนัส พรหมเผ่า รัฐมนตรีว่าการกระทรวงเกษตรและสหกรณ์ นายสุริยะ จึงรุ่งเรืองกิจ รัฐมนตรีว่าการกระทรวงคมนาคม นางสาวพิมพ์ภัทรา วิชัยกุล รัฐมนตรีว่าการกระทรวงอุตสาหกรรม นายสุรพงษ์ ปิยะโชติ รัฐมนตรีช่วยว่าการกระทรวงคมนาคม ร่วมคณะตรวจราชการ
ก่อนที่ในช่วงค่ำวันเดียวกัน นายกรัฐมนตรีจะเดินทางไปเป็นประธานพิธีเปิดงานมหกรรมศิลปะร่วมสมัยนานาชาติ Thailand Biennale, Chiang Rai 2023 ที่ จ.เชียงราย โดยมี นางสาวแพทองธาร ชินวัตร รองประธานคณะกรรมการยุทธศาสตร์ซอฟต์พาวเวอร์แห่งชาติ ประธานคณะกรรมการพัฒนาซอฟต์พาวเวอร์แห่งชาติ ร่วมพิธีเปิดงานฯ ซึ่งมีกำหนดการดังนี้
เวลาประมาณ 10.30 น. นายกรัฐมนตรีพบปะพี่น้องประชาชนชาวกาญจนบุรี ณ ศูนย์ประสานงานอำเภอท่ามะกา อ.ท่ามะกา จ.กาญจนบุรี จากนั้น ในช่วงบ่าย เวลาประมาณ 13.30 น. นายกรัฐมนตรีติดตามโครงการพัฒนาเขตเศรษฐกิจพิเศษจังหวัดกาญจนบุรี และตรวจเยี่ยมสถานการณ์การค้าชายแดน ณ ด่านศุลกากรบ้านพุน้ำร้อน ต.บ้านเก่า อ.เมืองกาญจนบุรี จ.กาญจนบุรี
เวลาประมาณ 15.00 น. ที่องค์การบริหารส่วนจังหวัดกาญจนบุรี ต.ท่ามะขาม อ.เมืองกาญจนบุรี จ.กาญจนบุรี นายกรัฐมนตรีเยี่ยมชมนิทรรศการสินค้า OTOP และสินค้าวิสาหกิจชุมชนของจังหวัดกาญจนบุรี ก่อนที่นายกรัฐมนตรีจะเป็นประธานการประชุมหารือแนวทางการพัฒนาและแก้ไขปัญหาภาพรวมจังหวัดกาญจนบุรี ณ ห้องประชุมบุษราคัม องค์การบริหารส่วนจังหวัดกาญจนบุรี จากนั้น เวลาประมาณ 15.50 น. นายกรัฐมนตรีเยี่ยมชมงาน “สัปดาห์สะพานข้ามแม่น้ำแคว ประจำปี 2566” ณ บริเวณลานการแสดง แสง สี เสียง สะพานข้ามแม่น้ำแคว ต.ท่ามะขาม อ.เมืองกาญจนบุรี จ.กาญจนบุรี
โฆษกประจำสำนักนายกรัฐมนตรีกล่าวต่อไปว่า เมื่อเสร็จสิ้นภารกิจที่ จ.กาญจนบุรีแล้ว นายกรัฐมนตรีจะเดินทางไปยังโรงเรียนการบิน ต.กระตีบ อ.กำแพงแสน จ.นครปฐม เพื่อออกเดินทางไปยังท่าอากาศยานแม่ฟ้าหลวง ต.บ้านดู่ อ.เมืองเชียงราย จ.เชียงราย โดยเครื่องบินของกองทัพอากาศ ซึ่งในเวลา 19.00 น. นายกรัฐมนตรีจะเป็นประธานในพิธีเปิดงานมหกรรมศิลปะร่วมสมัยระดับนานาชาติ Thailand Biennale, Chiang Rai 2023 ณ หอศิลป์ร่วมสมัยเมืองเชียงราย หรือ Chiang Rai International Art Museum (CIAM) ต.ริมกก อ.เมืองเชียงราย จ.เชียงราย โดยนายกรัฐมนตรีและคณะจะเดินทางกลับถึงท่าอากาศยานทหาร 2 กองบิน 6 (บน.6) ดอนเมือง กรุงเทพฯ ในเวลาประมาณ 22.00 น. ทั้งนี้ กำหนดการอาจมีการเปลี่ยนแปลงตามความเหมาะสม

ที่มา : https://www.thaigov.go.th/news/contents/details/75827