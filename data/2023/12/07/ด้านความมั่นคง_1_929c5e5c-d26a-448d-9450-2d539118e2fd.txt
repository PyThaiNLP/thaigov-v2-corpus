รัฐบาลไทย-ข่าวทำเนียบรัฐบาล-เปิดลงทะเบียนหนี้นอกระบบวันที่ 6 ยอดมูลนี้พุ่ง รวม 3.3 พันล้านบาท พี่น้องประชาชนลงทะเบียนแล้ว 68,651 ราย


วันพุธที่ 6 ธันวาคม 2566
06/12/2566
พิมพ์
เปิดลงทะเบียนหนี้นอกระบบวันที่ 6 ยอดมูลนี้พุ่ง รวม 3.3 พันล้านบาท พี่น้องประชาชนลงทะเบียนแล้ว 68,651 ราย
ปลัดมหาดไทยเผยวันที่ 6 ของการลงทะเบียนหนี้นอกระบบ มูลหนี้รวม 3,316.060 ล้านบาท เพิ่มขึ้นจากวันที่ 5 จำนวน 522.771 ล้านบาท ประชาชนลงทะเบียนแล้ว 68,651 ราย สถิติรวม กทม. ยังคงครองแชมป์ 4,449 ราย ขอนแก่นพุ่งทะยานติดอันดับที่ 5 แม่ฮ่องสอนยึดเก้าอี้ต่ำสุด
ปลัดมหาดไทยเผยวันที่ 6 ของการลงทะเบียนหนี้นอกระบบ มูลหนี้รวม 3,316.060 ล้านบาท เพิ่มขึ้นจากวันที่ 5 จำนวน 522.771 ล้านบาท ประชาชนลงทะเบียนแล้ว 68,651 ราย สถิติรวม กทม. ยังคงครองแชมป์ 4,449 ราย ขอนแก่นพุ่งทะยานติดอันดับที่ 5 แม่ฮ่องสอนยึดเก้าอี้หนี้นอกระบบต่ำสุด 87 ราย พร้อมเน้นย้ำผู้ว่าฯ ทั่วประเทศ กำชับทีมฝ่ายปกครองบูรณาการตำรวจและหน่วยงานความมั่นคงในพื้นที่ เข้มงวดในการรักษาความปลอดภัยผู้แจ้งเบาะแสและลูกหนี้อย่างเข้มงวด ย้ำ "หากใครกระทำการละเมิดกฎหมาย เจ้าหนี้และผู้มีส่วนเกี่ยวข้องต้องได้รับการลงโทษไม่มีละเว้น”
วันนี้ (6 ธ.ค. 66) นายสุทธิพงษ์ จุลเจริญ ปลัดกระทรวงมหาดไทย เปิดเผยว่า วันนี้เป็นวันที่ 6 ของการเปิดรับลงทะเบียนแก้ไขปัญหาหนี้นอกระบบ โดยจากข้อมูลของสำนักการสอบสวนและนิติการ กรมการปกครอง เมื่อเวลา 15.30 น. พบว่า มีประชาชนลงทะเบียนแก้ไขปัญหาหนี้นอกระบบ รวมทั้งสิ้น จำนวน 68,651 ราย แบ่งเป็นการลงทะเบียนผ่านระบบออนไลน์ 63,719 ราย และการลงทะเบียน ณ ศูนย์อำนวยการแก้ไขหนี้นอกระบบ 4,932 ราย รวมจำนวนเจ้าหนี้ 40,903 ราย มีมูลหนี้รวม 3,316.060 ล้านบาท โดยมีพื้นที่/จังหวัด 5 ลำดับแรก คือ 1. กรุงเทพมหานคร มีผู้ลงทะเบียน 4,449 ราย เจ้าหนี้ 3,234 ราย มูลหนี้ 278.662 ล้านบาท 2. จังหวัดสงขลา มีผู้ลงทะเบียน 2,912 ราย เจ้าหนี้ 1,813 ราย มูลหนี้ 162.672 ล้านบาท 3. จังหวัดนครศรีธรรมราช มีผู้ลงทะเบียน 2,863 ราย เจ้าหนี้ 1,867 ราย มูลหนี้ 133.738 ล้านบาท 4. จังหวัดนครราชสีมา มีผู้ลงทะเบียน 2,752 ราย เจ้าหนี้ 1,379 ราย มูลหนี้ 180.883 ล้านบาท 5. จังหวัดขอนแก่น มีผู้ลงทะเบียน 1,705 ราย เจ้าหนี้ 1,079 ราย มูลหนี้ 89.757 ล้านบาท โดยจังหวัดขอนแก่นขยับมาติดใน 5 อันดับเป็นวันแรก และในส่วนของจังหวัดที่มีผู้ลงทะเบียนน้อยที่สุด 5 ลำดับแรก ได้แก่ 1. แม่ฮ่องสอน มีผู้ลงทะเบียน 87 ราย เจ้าหนี้ 48 ราย มูลหนี้ 3.087 ล้านบาท 2. ระนอง มีผู้ลงทะเบียน 138 ราย เจ้าหนี้ 88 ราย มูลหนี้ 4.719 ล้านบาท 3. สมุทรสงคราม มีผู้ลงทะเบียน 192 ราย เจ้าหนี้ 128 ราย มูลหนี้ 6.168 ล้านบาท 4. ตราด มีผู้ลงทะเบียน 212 ราย เจ้าหนี้ 95 ราย มูลหนี้ 5.626 ล้านบาท และ 5. สิงห์บุรี มีผู้ลงทะเบียน 244 ราย เจ้าหนี้ 133 ราย มูลหนี้ 9.867 ล้านบาท
นายสุทธิพงษ์ จุลเจริญ ปลัดกระทรวงมหาดไทย กล่าวเน้นย้ำว่า นับตั้งแต่กระทรวงมหาดไทยได้เปิดรับลงทะเบียนหนี้นอกระบบ ได้มีกลุ่มผู้ไม่ประสงค์ดีออกมาข่มขู่คุกคามพี่น้องประชาชนในหลายพื้นที่ ซึ่งในเรื่องนี้ นายเศรษฐา ทวีสิน นายกรัฐมนตรี และนายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย ได้กำชับให้กระทรวงมหาดไทยสั่งการผู้ว่าราชการจังหวัดทั่วประเทศสั่งการให้ทีมฝ่ายปกครองทั้งที่ทำการปกครองจังหวัด และที่ทำการปกครองอำเภอ ได้บูรณาการร่วมกับกองบังคับการตำรวจภูธรจังหวัด สถานีตำรวจภูธร ผู้นำท้องที่ ท้องถิ่น ร่วมกันหาข่าว หรือเบาะแส กรณีพี่น้องประชาชนถูกข่มขู่จากเจ้าหนี้หรือบุคคลไม่หวังดี หลักจากการลงทะเบียนแก้ไขปัญหาหนี้นอกระบบ โดยหากพบและสืบสวนสอบสวนว่ามีความผิดจริง จะดำเนินอย่างไม่มีละเว้น
นายสุทธิพงษ์ จุลเจริญ ปลัดกระทรวงมหาดไทย กล่าวในช่วงท้ายว่า กระทรวงมหาดไทยยังคงเปิดรับลงทะเบียนพี่น้องประชาชนผู้ได้รับความเดือดร้อนจากปัญหาหนี้นอกระบบ ทั้งทางระบบออนไลน์ที่ https://debt.dopa.go.th หรือลงทะเบียนได้ ณ ที่ว่าการอำเภอ หรือสำนักงานเขตทั่วประเทศ โดยสามารถสามารถสอบถามรายละเอียดเพิ่มเติมได้ที่สายด่วนศูนย์ดำรงธรรม โทร. 1567 ตลอด 24 ชั่วโมง

ที่มา : https://www.thaigov.go.th/news/contents/details/75767