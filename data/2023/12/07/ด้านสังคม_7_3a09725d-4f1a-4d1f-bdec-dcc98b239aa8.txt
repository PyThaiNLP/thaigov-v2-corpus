รัฐบาลไทย-ข่าวทำเนียบรัฐบาล-สธ. เตือนอย่าเชื่อ อย่าแชร์ “ข่าวงดเทศกาลปีใหม่เพราะพบโควิดเดลตาครอล XBC” เป็นข่าวปลอม


วันพฤหัสบดีที่ 7 ธันวาคม 2566
07/12/2566
พิมพ์
สธ. เตือนอย่าเชื่อ อย่าแชร์ “ข่าวงดเทศกาลปีใหม่เพราะพบโควิดเดลตาครอล XBC” เป็นข่าวปลอม
กระทรวงสาธารณสุข เตือนประชาชน อย่าเชื่อและไม่ส่งต่อข่าวปลอมเรื่อง “รัฐบาลประกาศงดเทศกาลปีใหม่ เนื่องจากพบการระบาดของโควิดสายพันธุ์ใหม่ เดลตาครอล XBC” ชี้เป็นข่าวปลอมของเดิมที่นำมาส่งต่อกันใหม่ ยืนยันจากการเฝ้าระวังติดตามสถานการณ์โควิด 19 ต่อเนื่อง
กระทรวงสาธารณสุข เตือนประชาชน อย่าเชื่อและไม่ส่งต่อข่าวปลอมเรื่อง “รัฐบาลประกาศงดเทศกาลปีใหม่ เนื่องจากพบการระบาดของโควิดสายพันธุ์ใหม่ เดลตาครอล XBC” ชี้เป็นข่าวปลอมของเดิมที่นำมาส่งต่อกันใหม่ ยืนยันจากการเฝ้าระวังติดตามสถานการณ์โควิด 19 ต่อเนื่อง ยังไม่พบความผิดปกติ
นายแพทย์โอภาส การย์กวินพงศ์ ปลัดกระทรวงสาธารณสุข กล่าวถึงกรณีที่มีการส่งต่อข้อความในสื่อสังคมออนไลน์เรื่อง “รัฐบาลประกาศงดเทศกาลปีใหม่ เนื่องจากพบการระบาดของโควิดสายพันธุ์ใหม่ เดลตาครอล XBC” ว่า ข้อความดังกล่าวเป็นข่าวปลอมของเดิมที่มีคนนำมาส่งต่อกันใหม่ โรคโควิด 19 ยังไม่ได้มีการระบาดที่ผิดปกติหรือเปลี่ยนแปลงสายพันธุ์ที่เป็นอันตรายรุนแรง และรัฐบาลไม่ได้มีประกาศงดจัดเทศกาลปีใหม่แต่อย่างใด ดังนั้น ขอความร่วมมือจากประชาชน อย่าเชื่อและไม่ส่งต่อข้อความดังกล่าว เพื่อไม่ให้เกิดความตื่นตระหนก รวมทั้งหากได้รับข้อความในลักษณะที่น่าสงสัยเช่นนี้ ขอให้ตรวจสอบกับหน่วยงานที่เกี่ยวข้องก่อนส่งต่อหรือแชร์ข้อมูลทุกครั้ง
สำหรับสถานการณ์โรคโควิด 19 ช่วงสัปดาห์ล่าสุดที่ผ่านมา (วันที่ 26 พฤศจิกายน- 2 ธันวาคม 2566) มีผู้ติดเชื้อเข้ารับการรักษาในโรงพยาบาลรวม 536 ราย เฉลี่ยวันละ 76 ราย จำนวนผู้ป่วยเพิ่มขึ้นจากสัปดาห์ก่อนๆ เล็กน้อย เนื่องจากเริ่มเข้าสู่ฤดูหนาวซึ่งเป็นช่วงที่จะพบผู้ป่วยโรคทางเดินหายใจเพิ่มขึ้น ซึ่งการสวมหน้ากากอนามัย ล้างมือบ่อยๆ ยังคงเป็นมาตรการการป้องกันที่ได้ผลดี
****************************7 ธันวาคม 2566

ที่มา : https://www.thaigov.go.th/news/contents/details/75831