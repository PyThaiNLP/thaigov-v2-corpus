รัฐบาลไทย-ข่าวทำเนียบรัฐบาล-“เกณิกา” เผย “รมช.สันติ” นำทีมกระทรวงสาธารณสุข ทั้งข้าราชการ และบุคลากร รวมพลังประกาศจุดยืนต่อต้านการทุจริตและประพฤติมิชอบ ร่วมกันสร้างวัฒนธรรมความซื่อสัตย์สุจริต


วันพฤหัสบดีที่ 7 ธันวาคม 2566
07/12/2566
พิมพ์
“เกณิกา” เผย “รมช.สันติ” นำทีมกระทรวงสาธารณสุข ทั้งข้าราชการ และบุคลากร รวมพลังประกาศจุดยืนต่อต้านการทุจริตและประพฤติมิชอบ ร่วมกันสร้างวัฒนธรรมความซื่อสัตย์สุจริต
“เกณิกา” เผย “รมช.สันติ” นำทีมกระทรวงสาธารณสุข ทั้งข้าราชการ และบุคลากร รวมพลังประกาศจุดยืนต่อต้านการทุจริตและประพฤติมิชอบ ร่วมกันสร้างวัฒนธรรมความซื่อสัตย์สุจริต
วันที่ 7 ธ.ค. 66 น.ส.เกณิกา อุ่นจิตร์ รองโฆษกประจำสำนักนายกรัฐมนตรี กล่าวว่า กระทรวงสาธารณสุข นำโดย นายสันติ พร้อมพัฒน์ รัฐมนตรีช่วยว่าการกระทรวงสาธารณสุข ได้นำคณะผู้บริหาร และบุคลากรสาธารณสุข ประกาศเจตนารมณ์ต่อต้านการทุจริต ไม่รับของขวัญและของกำนัลทุกชนิดจากการปฏิบัติหน้าที่ และป้องกันการแสวงหาประโยชน์ทางเพศ การล่วงละเมิดและการคุกคามทางเพศในการทำงาน
รัฐมนตรีสันติได้ให้ความสำคัญกับการแก้ไขปัญหาการทุจริต โดยมีการนำมาตรการ “หอก 3 แฉก : LPL“มาใช้ ได้แก่ การบังคับใช้กฎหมาย กำหนดมาตรการลงโทษผู้กระทำผิดอย่างเด็ดขาด รวดเร็ว และเป็นธรรม,การป้องกันการทุจริต ปรับปรุงกฎระเบียบ สร้างความเข้มแข็งของกลไกการตรวจสอบ ร่วมกันต่อต้านการทุจริตทุกรูปแบบ และความรอบรู้สู้โกงให้ความรู้ที่เท่าทันต่อการทุจริต ปลุกจิตสำนึก ปรับฐานความคิด ให้สามารถแยกแยะผลประโยชน์ส่วนตัวออกจากผลประโยชน์ส่วนรวมได้โดยอัตโนมัติ รวมทั้งส่งเสริมมาตรฐานทางจริยธรรม และสร้างสังคมวัฒนธรรมภายในกระทรวงสาธารณสุข สู่เป้าหมายกระทรวงสาธารณสุข ปลอดจากการทุจริตและประพฤติมิชอบ
”การประกาศจุดยืนอย่างชัดเจนในการไม่ยอมรับและไม่อดทนต่อการทุจริต ไม่รับของขวัญและของกำนัลทุกชนิดจากการปฏิบัติหน้าที่ และป้องกันการแสวงหาประโยชน์ทางเพศ ในการทำงาน รวมถึงการน้อมนำหลักปรัชญาของเศรษฐกิจพอเพียงมาใช้ในการดำเนินชีวิต เป็นการแสดงถึงพลังของชาวกระทรวงสาธารณสุขในการร่วมกันสร้างวัฒนธรรมความซื่อสัตย์สุจริตให้เกิดขึ้นในองค์กรอย่างจริงจัง ซึ่งจะส่งผลต่อการยกระดับค่าดัชนีการรับรู้การทุจริตของประเทศไทยให้สูงขึ้นด้วย“

ที่มา : https://www.thaigov.go.th/news/contents/details/75802