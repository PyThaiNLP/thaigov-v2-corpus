รัฐบาลไทย-ข่าวทำเนียบรัฐบาล-ผู้ว่าฯ เมืองชลเผย ฝ่ายปกครองอำเภอบางละมุง สนองนโยบาย มท.1 สนธิกำลังร่วมตำรวจ สภ.เมืองพัทยา บุกตรวจสอบร้าน "โฟร์สเต็ป" ผับทอมบอยชื่อดัง ผงะ! พบยาเสพติด ทิ้งเกลื่อนพื้น และนักเที่ยว


วันพฤหัสบดีที่ 7 ธันวาคม 2566
07/12/2566
พิมพ์
ผู้ว่าฯ เมืองชลเผย ฝ่ายปกครองอำเภอบางละมุง สนองนโยบาย มท.1 สนธิกำลังร่วมตำรวจ สภ.เมืองพัทยา บุกตรวจสอบร้าน "โฟร์สเต็ป" ผับทอมบอยชื่อดัง ผงะ! พบยาเสพติด ทิ้งเกลื่อนพื้น และนักเที่ยว
ผู้ว่าฯ เมืองชลเผย ฝ่ายปกครองอำเภอบางละมุง สนองนโยบาย มท.1 สนธิกำลังร่วมตำรวจ สภ.เมืองพัทยา บุกตรวจสอบร้าน "โฟร์สเต็ป" ผับทอมบอยชื่อดัง ผงะ! พบยาเสพติด ทิ้งเกลื่อนพื้น นักเที่ยวเข้ามั่วสุมเสพอีกเพียบ
วันนี้ (7 ธ.ค. 66) นายธวัชชัย ศรีทอง ผู้ว่าราชการจังหวัดชลบุรี เปิดเผยว่า จังหวัดชลบุรีนำนโยบายของนายอนุทิน ชาญวีรกูล รองนายกรัฐมนตรีและรัฐมนตรีว่ากระทรวงมหาดไทย มุ่งจัดระเบียบสังคมและปราบปรามผู้มีอิทธิพล เสริมสร้างสวัสดิภาพความปลอดภัย รักษาความสงบเรียบร้อย ความมั่นคงภายใน รวมทั้งสนับสนุนการพัฒนาและแก้ไขปัญหาภัยคุกคามเพื่อช่วยเหลือประชาชนอย่างมีประสิทธิภาพในทุกพื้นที่ของประเทศ ภายใต้การนำของนายอำเภอ เพื่อป้องกันและปราบปรามผู้มีอิทธิพล ผู้ลักลอบครอบครองอาวุธปืน ผู้มีส่วนเกี่ยวข้องกับยาเสพติด การลักลอบให้บริการสถานบริการ สถานประกอบการที่มีลักษณะคล้ายกับสถานบริการ การพนัน การค้ามนุษย์ อาชญากรรม ปัญหาการกระทำผิดทางเพศ ปัญหาสังคม และปัญหาอื่น ๆ อีกมากมาย สิ่งผิดกฎหมายทุกประเภท เพราะสิ่งเหล่านี้ล้วนเป็นปัญหาที่ต้องแก้ไขเร่งด่วนอย่างรวดเร็ว
“โดยเมื่อเวลา 03.30 น. นายพิสิษฐ สวัสดินุกูล นายอำเภอบางละมุง ได้สั่งการให้ นางสาวกมลชนก ก้อนสมบัติ ปลัดอำเภอบางละมุง นำกำลังเจ้าหน้าที่ฝ่ายปกครอง ร่วมกับเจ้าหน้าที่ตำรวจ สภ.เมืองพัทยา บุกเข้าไปตรวจสอบ ร้าน 4 Step Tomboy จากการเเจ้งเบาะแสในพื้นที่ ซึ่งร้านดังกล่าวตั้งอยู่บริเวณริมถนนพัทยาสายสาม พัทยากลาง ต.หนองปรือ อ.บางละมุง จ.ชลบุรี ซึ่งจากการลงพื้นที่ พบนักท่องเที่ยว และพนักงานกว่า 100 คน อยู่ในสถานบันเทิงดังกล่าว เจ้าหน้าที่จึงสั่งให้ปิดเพลง และเปิดไฟ เพื่อทำการคัดแยกชายหญิงออกจากกัน พร้อมตรวจค้น โดยผลจากการเข้าตรวจสอบสามารถควบคุมตัวนักเที่ยว และพนักงานทั้งหมด 17 ราย อีกทั้งยังตรวจพบวัตถุคล้ายยาเสพติดบรรจุอยู่ในซองพลาสติกแบบกดปิดจำนวนมากทิ้งอยู่เกลื่อนพื้นร้านและถังขยะภายในร้าน จึงทำการบันทึกภาพถ่าย และตรวจยึดไว้เป็นหลักฐาน” นายธวัชชัยฯ กล่าว
นายธวัชชัย ศรีทอง ผู้ว่าราชการจังหวัดชลบุรี กล่าวเพิ่มเติมว่า นอกจากนี้ชุดปฏิบัติการฯ ยังพบว่า ทางร้านไม่มีเอกสารการประกอบกิจการใด ๆ เจ้าหน้าที่จึงได้ทำการตรวจหาสารเสพติดทุกคนในร้าน พบว่า มีจำนวนผู้มีปัสสาวะสีม่วง 17 ราย แบ่งเป็นชาย 9 คน และหญิง 8 คน พร้อมเชิญผู้ดูแลร้าน พนักงานร้าน และนักท่องเที่ยว 17 รายที่ปัสสาวะสีม่วง ส่งพนักงานสอบสวน สภ.เมืองพัทยา เพื่อแจ้งข้อกล่าวหาดำเนินคดี และเมื่ออำเภอบางละมุงนำเสนอมายังจังหวัดจะได้มีการพิจารณาสั่งปิดแหล่งแพร่ระบาดยาเสพติดในสถานบริการแห่งนี้อย่างถาวรต่อไป
“ขอชื่นชมการบูรณาการทำงานร่วมกันระหว่างฝ่ายปกครองและตำรวจทุกนาย ซึ่งจังหวัดชลบุรีได้เน้นย้ำอยู่เสมอว่า หน้าที่ของการบำบัดทุกข์ บำรุงสุข และการพิทักษ์สันติราษฎร์นั้น เป็นหน้าที่ที่ต้องทำควบคู่กันไป เพราะประชาชนทุกคนต้องใช้ชีวิตอยู่ในสังคมได้อย่างมีความสุข นักท่องเที่ยวที่มาท่องเที่ยวก็ต้องการมาเที่ยวในสถานที่ที่ปลอดภัย สถานที่แห่งสันติสุข ทั้งนี้ ต้องขอขอบคุณพี่น้องประชาชนที่ช่วยกันสอดส่องดูแล ซึ่งถือเป็นหัวใจสำคัญในการปฏิบัติหน้าที่ของเจ้าหน้าที่รัฐ หากพบเบาะแสยาเสพติดหรือการมั่วสุมสามารถแจ้งได้ที่ศูนย์ดำรงธรรมจังหวัด - อำเภอ หรือที่สายด่วน 1567 โทรฟรีตลอด 24 ชั่วโมง” นายธวัชชัยฯ กล่าวในช่วงท้าย

ที่มา : https://www.thaigov.go.th/news/contents/details/75800