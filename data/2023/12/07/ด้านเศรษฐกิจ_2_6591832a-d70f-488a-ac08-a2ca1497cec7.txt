รัฐบาลไทย-ข่าวทำเนียบรัฐบาล-​"สำนักงานปลัดกระทรวงอุตสาหกรรม" คว้า 2 รางวัล หน่วยงานภาครัฐดิจิทัล 


วันพฤหัสบดีที่ 7 ธันวาคม 2566
07/12/2566
พิมพ์
​"สำนักงานปลัดกระทรวงอุตสาหกรรม" คว้า 2 รางวัล หน่วยงานภาครัฐดิจิทัล
​"สำนักงานปลัดกระทรวงอุตสาหกรรม" คว้า 2 รางวัล หน่วยงานภาครัฐดิจิทัล
วันนี้ (6 ธันวาคม 2566) เวลา 10.30 น. นางพวงเพ็ชร ชุนละเอียด รัฐมนตรีประจำสำนักนายกรัฐมนตรี ได้รับมอบหมายจากนายเศรษฐา ทวีสิน นายกรัฐมนตรี และรัฐมนตรีว่าการกระทรวงการคลัง เป็นประธานมอบรางวัลรัฐบาลดิจิทัลประจำปี 2566 “Digital Government Awards 2023” แก่หน่วยงานภาครัฐที่มีการยกระดับองค์กรสู่การเป็นรัฐบาลดิจิทัล เพื่อเป็นต้นแบบที่ดีให้กับหน่วยงานภาครัฐให้เห็นถึงความสำคัญและประโยชน์ในการพัฒนาองค์กรไปสู่การเป็นรัฐบาลดิจิทัล จำนวนทั้งสิ้น 150 รางวัล โดยมี นายดุสิต อนันตรักษ์ ผู้อำนวยการศูนย์เทคโนโลยีสารสนเทศและการสื่อสาร เป็นผู้แทนเข้าร่วมรับมอบรางวัล ณ ตึกสันติไมตรี ทำเนียบรัฐบาล
โดยในปี 2566 สำนักงานปลัดกระทรวงอุตสาหกรรมได้รับรางวัลรัฐบาลดิจิทัล จำนวน 2 รางวัล ได้แก่ 1) รางวัลหน่วยงานคุณภาพด้านการใช้ธรรมาภิบาลข้อมูลภาครัฐ (Data Governance) ซึ่งมอบให้กับหน่วยงานที่มีการดำเนินการทั้งในด้านการแลกเปลี่ยนข้อมูล การเปิดเผยข้อมูลเปิดภาครัฐ และการวิเคราะห์และการใช้ประโยชน์ข้อมูล และ 2) รางวัลหน่วยงานคุณภาพด้านการเปิดเผยข้อมูลผ่านศูนย์กลางข้อมูลเปิดภาครัฐ (data.go.th) ซึ่งมอบให้กับหน่วยงานของรัฐที่เปิดเผยข้อมูลต่อสาธารณะตามกฎหมาย ว่าด้วยข้อมูลข่าวสารของราชการในรูปแบบข้อมูลดิจิทัลที่สามารถเข้าถึงและใช้ได้อย่างเสรี ไม่จำกัดแพลตฟอร์ม ไม่เสียค่าใช้จ่าย สามารถเผยแพร่ ทำซ้ำ หรือใช้ประโยชน์ได้โดยไม่จำกัดวัตถุประสงค์ ทั้งนี้ กระทรวงอุตสาหกรรมยังมีหน่วยงานในสังกัดได้รับรางวัลด้วยจำนวน 6 หน่วยงาน ได้แก่ 1) สำนักงานเศรษฐกิจอุตสาหกรรม 2)กรมโรงงานอุตสาหกรรม 3)สำนักงานมาตรฐานผลิตภัณฑ์อุตสาหกรรม 4)กรมอุตสาหกรรมพื้นฐานและการเหมืองแร่ 5) สำนักงานคณะกรรมการอ้อยและน้ำตาลทราย และ 6)การนิคมอุตสาหกรรมแห่งประเทศไทย
สำหรับการมอบ “รางวัลรัฐบาลดิจิทัล” ในครั้งนี้ จัดขึ้นโดยสำนักงานพัฒนารัฐบาลดิจิทัล (องค์การมหาชน) หรือ DGA เป็นส่วนหนึ่งของโครงการสำรวจระดับความพร้อมการเป็นรัฐบาลดิจิทัลของหน่วยงานภาครัฐ ว่า ปัจจุบันภาครัฐมีบริการดิจิทัลที่หลากหลายมิติครอบคลุมบริการประชาชนในทุกช่วงชีวิตหรือไม่ เป็นสิ่งสะท้อนการพัฒนาและแสดงให้เห็นถึงความมุ่งมั่นตั้งใจที่ภาครัฐปรับตัวสู่ยุคดิจิทัล ซึ่งปัจจุบันภาครัฐมีบริการดิจิทัลที่หลากหลายมิติครอบคลุมบริการประชาชนในทุกช่วงชีวิต อาทิ แพลตฟอร์มบริการกลางและบริการดิจิทัลเพื่อประชาชน ซึ่งในปีนี้ได้แบ่งรางวัลเป็น 5 รางวัล ได้แก่ 1) รางวัลรัฐบาลดิจิทัล สำหรับหน่วยงานมีคะแนนความพร้อมรัฐบาลดิจิทัลรวมสูงสุด 2) รางวัลเฉพาะด้านประจำปี ประกอบด้วย 3 รางวัลย่อย คือ รางวัลหน่วยงานคุณภาพด้านการใช้ธรรมาภิบาลข้อมูลภาครัฐ รางวัลหน่วยงานคุณภาพด้านการเปิดเผยข้อมูลผ่านศูนย์กลางข้อมูลเปิดภาครัฐ และรางวัลหน่วยงานคุณภาพด้านบุคลากรดิจิทัล 3) รางวัลผู้นำองค์กรดิจิทัลดีเด่น 4) รางวัลพัฒนาการดีเด่น และ 5) รางวัลท้องถิ่นดิจิทัล

ที่มา : https://www.thaigov.go.th/news/contents/details/75771