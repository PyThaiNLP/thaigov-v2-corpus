รัฐบาลไทย-ข่าวทำเนียบรัฐบาล-“วราวุธ” รมว.พม. เปิดงาน Thailand Friendly Design Expo 2023 มหกรรมอารยสถาปัตย์นวัตกรรมสุขภาพ และการท่องเที่ยวเพื่อคนทั้งมวล ครั้งที่ 7


วันพฤหัสบดีที่ 7 ธันวาคม 2566
“วราวุธ” รมว.พม. เปิดงาน Thailand Friendly Design Expo 2023 มหกรรมอารยสถาปัตย์นวัตกรรมสุขภาพ และการท่องเที่ยวเพื่อคนทั้งมวล ครั้งที่ 7
“วราวุธ” รมว.พม. เปิดงาน Thailand Friendly Design Expo 2023 มหกรรมอารยสถาปัตย์นวัตกรรมสุขภาพ และการท่องเที่ยวเพื่อคนทั้งมวล ครั้งที่ 7
วันนี้ (7 ธ.ค. 66) เวลา 10.00 น. นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานพิธีเปิดงาน Thailand Friendly Design Expo 2023 มหกรรมอารยสถาปัตย์ นวัตกรรมสุขภาพ และการท่องเที่ยวเพื่อคนทั้งมวล ครั้งที่ 7 จัดขึ้นระหว่างวันที่ 7 - 10 ธ.ค. 66 พร้อมมอบรางวัล Friendly Design Awards 2023 จำนวน 37 รางวัล โดยมี นายกฤษนะ ละไล ประธานมูลนิธิอารยสถาปัตย์เพื่อคนทั้งมวล กล่าวต้อนรับ ทั้งนี้ คณะผู้บริหารกระทรวง พม. หน่วยงานภาครัฐ ภาคเอกชน และคนพิการ เข้าร่วมงาน ณ ห้อง 101 ศูนย์นิทรรศการและการประชุมไบเทค บางนา กรุงเทพฯ
นายวราวุธ กล่าวว่า งาน Thailand Friendly Design Expo 2023 มหกรรมอารยสถาปัตย์ นวัตกรรมสุขภาพ และการท่องเที่ยวเพื่อคนทั้งมวล ครั้งที่ 7 จัดโดย มูลนิธิอารยสถาปัตย์เพื่อคนทั้งมวล ซึ่งได้รับการสนับสนุนงบประมาณจาก “กองทุนส่งเสริมและพัฒนาคุณภาพชีวิตคนพิการ” กระทรวงการพัฒนาสังคมและความมั่นคงของมนุษย์ (พม.) โดยมีวัตถุประสงค์เพื่อส่งเสริมและพัฒนาสิทธิ ความเสมอภาค ความเท่าเทียมของคนพิการ และเพื่อคนทั้งมวลในสังคมอย่างแท้จริง โดยเน้นกลุ่มเป้าหมายที่มีความบกพร่องทางการเคลื่อนไหว และด้านร่างกายทุกประเภท และทุกวัย ส่งผลให้เกิดความตื่นตัวในสังคมในเรื่องการออกแบบ พัฒนาสังคม สภาพแวดล้อมที่เอื้อประโยชน์ให้คนพิการ หรือคนที่มีความบกพร่องด้านสุขภาพร่างกาย สามารถเข้าถึงบริการต่างๆ ได้โดยสะดวก ปลอดภัย ช่วยส่งเสริมและพัฒนาคุณภาพชีวิตที่ดีให้แก่คนพิการได้โดยตรง
สำหรับกิจกรรมภายในงานครั้งนี้ มุ่งเน้นนวัตกรรมด้านสุขภาพเพื่อคนทั้งมวล จากองค์กร หน่วยงานภาครัฐ ภาคเอกชน ทั้งในและต่างประเทศ ที่ได้ให้ความสำคัญและมีบทบาทต่อการพัฒนาสังคมร่วมกัน โดยเฉพาะเครื่องมือ เทคโนโลยี และนวัตกรรมสำหรับการพัฒนาศักยภาพคนพิการให้มีคุณภาพชีวิตที่ดีขึ้น ทั้งนี้ มีการออกบูธจัดแสดงผลงาน จำหน่ายสินค้า อาชีพคนพิการ และการแสดงความสามารถต่างๆ ของคนพิการทุกประเภท รวมจำนวน 40 บูธ เพื่อเป็นการเผยแพร่ผลงาน ส่งเสริมอาชีพ พัฒนาศักยภาพ สร้างโอกาส สร้างงาน สร้างรายได้ ให้แก่คนพิการ และครอบครัว ให้เป็นที่ประจักษ์ชัดในสังคม และต่อยอดขยายผลสินค้า บริการ และผลงานคนพิการในรูปแบบต่างๆ ไปสู่ภาคธุรกิจในวงกว้าง เชื่อมโยงตลาดไทยและตลาดโลกในอนาคต
นายวราวุธ กล่าวเพิ่มเติมว่า ถ้าพูดถึงอารยสถาปัตย์ในวันนี้ ไม่ใช่แต่เพียงเพื่อคนพิการแล้ว แต่คือการออกแบบเพื่อคนทุกกลุ่ม ทุกวัย และทุกสถานะ ถ้าคนพิการและผู้สูงอายุไปได้ ทุกคนก็สามารถไปได้เหมือนกันหมด การจัดงานวันนี้เพื่อเป็นการตอกย้ำว่าถึงเวลาที่ประเทศไทยของเรา จะต้องปรับปรุงและต้องผลักดันการออกแบบทั้งหลายทั้งมวล เพื่อให้คนทุกคนสามารถเดินทางไปได้อย่างทั่วถึง มีสิทธิ มีศักดิ์ศรี อยู่ในสังคมไทยได้อย่างเท่าเทียมกัน ทั้งนี้ กระทรวง พม. เชื่อมั่นว่าพี่น้องคนพิการ ไม่ว่าจะอยู่ในสถานะใด เป็นบุคคลที่มีศักยภาพ สามารถเป็นทรัพยากรมนุษย์ที่สำคัญของสังคมไทย และที่สำคัญพี่น้องคนพิการไม่ใช่คนด้อยโอกาส หน้าที่ของสังคม ภาครัฐ ภาคเอกชน และทุกๆ ฝ่าย ต้องช่วยกันสนับสนุนการดำเนินชีวิต จัดสิ่งอำนวยความสะดวกในการดำรงชีพให้ทุกคน ไม่ว่าจะอยู่ในสถานะใด เพื่อที่เราจะเดินไปข้างหน้าโดยไม่ทิ้งใครไว้ข้างหลัง พี่น้องคนพิการทุกคนมีสิทธิ และมีความสามารถไม่ได้น้อยกว่าคนปกติ ซึ่งบางครั้งอาจจะมากกว่าด้วยซ้ำ ดังนั้น เราต้องมาช่วยกันพัฒนาศักยภาพของคนพิการทุกคนร่วมกัน
ในโอกาสนี้ ตนได้พบปะพูดคุยให้กำลังใจ คุณสุพรรณี กิตติรัตนา ที่เคยได้รับบาดเจ็บหนักจากอุบัติเหตุถูกบันไดเลื่อนหนีบขาที่สนามบินแห่งหนึ่ง พร้อมแสดงความยินดีในโอกาสที่คุณสุพรรณีฯ ได้รับรางวัล ประเภทฑูตอารยสถาปัตย์ จิตอาสา ประจำปี 2567 อีกด้วย
#ช่วย24ชั่วโมง #พม24ชม #ข่าวพม #esshelpme #วราวุธรับฟังทำจริง #พมพอใจให้ทุกวัยพึงพอใจในพม #พม.หนึ่งเดียว #คนพิการ #อารยสถาปัตย์  #thailandfriendlydesignexpo2023

ที่มา : https://www.thaigov.go.th/news/contents/details/75829