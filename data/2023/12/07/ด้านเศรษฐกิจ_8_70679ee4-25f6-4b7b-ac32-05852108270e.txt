รัฐบาลไทย-ข่าวทำเนียบรัฐบาล-ออมสิน เข้าร่วมงานใหญ่ส่งท้ายปี Thailand Smart Money กรุงเทพฯ ชูเงินฝาก 111 วัน ดอกเบี้ยสูงสุด 21% ต่อปี กระแสดี แจกต่อ สลากออมสินรางวัลใหญ่รวม 80 ล้าน


วันพฤหัสบดีที่ 7 ธันวาคม 2566
07/12/2566
พิมพ์
ออมสิน เข้าร่วมงานใหญ่ส่งท้ายปี Thailand Smart Money กรุงเทพฯ ชูเงินฝาก 111 วัน ดอกเบี้ยสูงสุด 21% ต่อปี กระแสดี แจกต่อ สลากออมสินรางวัลใหญ่รวม 80 ล้าน
ธนาคารออมสินเข้าร่วมงาน Thailand Smart Money กรุงเทพฯ ครั้งที่ 14 ภายใต้แนวคิด “GSB Journey to The Green Frontier : บนเส้นทางสู่โลกการเงินสีเขียว” ณ เซ็นทรัล ลาดพร้าว ระหว่างวันที่ 8-10 ธ.ค. 2566
ธนาคารออมสิน เข้าร่วมงาน Thailand Smart Money กรุงเทพฯ ครั้งที่ 14 จัดโปรโมชันน่าสนใจเข้าร่วมในงานนี้ ทั้งผลิตภัณฑ์เงินฝากส่งเสริมการออมสำหรับทุกวัย สินเชื่อบ้าน สินเชื่อบุคคล และสินเชื่อรักษ์โลก โดยผลิตภัณฑ์เงินฝากไฮไลท์ ได้แก่ เงินฝากเผื่อเรียกพิเศษ 111 วัน ระยะเวลาฝาก 111 วัน ดอกเบี้ย Step up สูงสุด 21.00% ต่อปี คิดเป็นอัตราดอกเบี้ยเฉลี่ย 4.00% ต่อปี ได้รับยกเว้นภาษี รับฝากเฉพาะบุคคลธรรมดา จำนวน 600 สิทธิ์ เปิดจองสิทธิ์ภายในงานเท่านั้น และ สลากออมสินพิเศษ 2 ปี จัดแคมเปญรอบใหม่ต่อเนื่อง ด้วยการเพิ่มรางวัลพิเศษมูลค่า 50 ล้านบาท 1 รางวัล และยังมีสิทธิ์ถูกรางวัลที่ 1 อีก 30 ล้านบาท รวมเงินรางวัลใหญ่ 80 ล้านบาท สำหรับผู้ฝากทั้งแบบใบสลากและดิจิทัล เริ่มฝากตั้งแต่บัดนี้เป็นต้นไป ถึงวันที่ 31 ม.ค. 2567 กำหนดจับรางวัลวันที่ 1 ก.พ. 2567
สำหรับผลิตภัณฑ์สินเชื่อมีโปรโมชัน สินเชื่อเคหะ ทั้งซื้อ ปลูกสร้าง ต่อเติม/ซ่อมแซม และรีไฟแนนซ์ อัตราดอกเบี้ยสุดพิเศษคงที่ 6 เดือนแรก 1.990% เฉลี่ย 3 ปี = 3.390% กรณีทำประกันชีวิตเพื่อประกันสินเชื่อตามเงื่อนไขฯ สินเชื่อธุรกิจ GSB D-VERs เพื่อเป็นทุนหมุนเวียน ลงทุนในสินทรัพย์ถาวร และรีไฟแนนซ์ ดอกเบี้ยเฉลี่ย 3 ปีแรก = 6.66% สำหรับวงเงินกู้ 1-20 ล้านบาท กรณีทำประกันชีวิตเพื่อประกันสินเชื่อและใช้หลักทรัพย์ค้ำเต็มวงเงินกู้ และวงเงินกู้ 20-100 ล้านบาท เมื่อใช้หลักทรัพย์ค้ำประกันเต็มวงเงินกู้ พร้อมกันนี้ได้จัดโปรโมชันสินเชื่อเพื่อรักษ์โลกและสิ่งแวดล้อม ซึ่งเป็นกลุ่มผลิตภัณฑ์ตอบโจทย์ผู้บริโภคตามกระแสอนุรักษ์พลังงานและลดการปล่อยก๊าซเรือนกระจก ทั้งผู้บริโภครายย่อยที่ต้องการติดตั้งแผงโซล่าร์ ซื้อรถยนต์ไฟฟ้า (EV) หรือรถยนต์ไฮบริด หรือผู้ประกอบการSMEs ที่ต้องการเงินทุนหมุนเวียนสำหรับทำธุรกิจตามโมเดลเศรษฐกิจ BCG
งาน Thailand Smart Money กรุงเทพฯ ครั้งนี้ ธนาคารออมสินเข้าร่วมภายใต้แนวคิด “GSB Journey to The Green Frontier : บนเส้นทางสู่โลกการเงินสีเขียว” สอดคล้องยุทธศาสตร์ธนาคารเพื่อสังคมที่มุ่งเน้นดำเนินการตามกรอบ ESG in action สู่การพัฒนาที่ยั่งยืน โดยให้ความสำคัญตั้งแต่กระบวนการจัดทำบูธที่เลือกใช้วัสดุที่เป็นมิตรต่อสิ่งแวดล้อม การออกแบบผลิตภัณฑ์และบริการที่เน้นสร้างผลกระทบเชิงบวกต่อสังคม แล้วพบกันที่งาน Thailand Smart Money ณ เซ็นทรัล ลาดพร้าว ระหว่างวันที่ 8-10 ธ.ค. 2566.

ที่มา : https://www.thaigov.go.th/news/contents/details/75799