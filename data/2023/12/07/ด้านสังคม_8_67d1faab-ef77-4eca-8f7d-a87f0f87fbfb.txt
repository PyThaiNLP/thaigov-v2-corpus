รัฐบาลไทย-ข่าวทำเนียบรัฐบาล-รมว.ดีอี หารือ อาลีบาบา ส่งเสริมความร่วมมือด้านคลาวด์ (Cloud Service) 


วันพฤหัสบดีที่ 7 ธันวาคม 2566
รมว.ดีอี หารือ อาลีบาบา ส่งเสริมความร่วมมือด้านคลาวด์ (Cloud Service)
รมว.ดีอี หารือ อาลีบาบา ส่งเสริมความร่วมมือด้านคลาวด์ (Cloud Service)
วันนี้ (7 ธ.ค.66) นายประเสริฐ จันทรรวงทอง รัฐมนตรีว่าการกระทรวงดิจิทัลเพื่อเศรษฐกิจและสังคม (รมว.ดีอี) พร้อมด้วยศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงดิจิทัลฯ ให้การต้อนรับคณะผู้แทนจากบริษัท Alibaba Group นำโดย Ms. Selina Yuan, Alibaba Group VP & President of Alibaba Cloud International ร่วมหารือความร่วมมือด้านเทคโนโลยีคลาวด์ รวมถึงประโยชน์ของการนำคลาวด์มาใช้ประโยชน์กับการทำงานด้านต่าง ๆ อีกทั้งยังนำเสนอการดำเนินงานของกลุ่มธุรกิจ Alibaba Group ได้แก่ (1) Alibaba Cloud เป็นบริษัทคลาวด์คอมพิวติ้งที่ใหญ่ที่สุดในประเทศจีน และเป็นผู้นำด้านเทคโนโลยีคลาวด์ในเอเชียแปซิฟิก ให้บริการคลาวด์ที่หลากหลายครอบคลุมทุกด้านของธุรกิจ ตั้งแต่การประมวลผล การจัดเก็บข้อมูล ฐานข้อมูล ปัญญาประดิษฐ์ ไปจนถึงการวิเคราะห์ข้อมูล (2) Lazada เป็นบริษัทอีคอมเมิร์ซระดับโลก (3) Ant Group มีรากฐานมาจาก Alipay หนึ่งในแพลตฟอร์มอินเทอร์เน็ตแบบเปิดชั้นนำของโลก ให้บริการชีวิตดิจิทัลและบริการทางการเงินดิจิทัล (4) Fliggy Travel เป็น แพลตฟอร์มการเดินทางออนไลน์ชั้นนำที่ให้บริการที่บูรณาการอย่างราบรื่นซึ่งตอบสนองความต้องการด้านการเดินทาง และ (5) Cainiao Smart Logistic Network หรือ ไช่เหนี่ยว สมาร์ท โลจิสติกส์ เน็ตเวิร์ค เป็นผู้นำระดับโลกในด้านโลจิสติกส์อีคอมเมิร์ซ
ทั้งนี้ รัฐมนตรีว่าการกระทรวงฯ ได้กล่าวถึงนโยบายสำคัญในการขับเคลื่อนเศรษฐกิจและยกระดับศักยภาพการแข่งขันของประเทศ ทั้งด้านการพัฒนาโครงสร้างพื้นฐาน การส่งเสริมให้เกิดการพัฒนาอุตสาหกรรมและนวัตกรรมดิจิทัล การพัฒนาภาครัฐไปสู่รัฐบาลดิจิทัล การสร้างความมั่นคงและปลอดภัยของเศรษฐกิจและสังคมดิจิทัล และการเพิ่มศักยภาพทุนมนุษย์ของประเทศด้านดิจิทัล สร้างกำลังคนวิชาชีพดิจิทัล รวมถึงมาตรการส่งเสริม e-Commerce และการสร้างความเชื่อมั่นระหว่างผู้ซื้อกับผู้ขาย พร้อมทั้งเร่งแก้ไขปัญหาการดำเนินธุรกรรมอิเล็กทรอนิกส์ในประเทศให้มีประสิทธิภาพ และมุ่งพัฒนาทักษะของผู้ประกอบการเอสเอ็มอี ในการเข้าถึงตลาดทั้งในและต่างประเทศ ผ่านแพลตฟอร์มพาณิชย์อิเล็กทรอนิกส์  โดยมีผู้แทนจากสำนักงานคณะกรรมการดิจิทัลเพื่อเศรษฐกิจและสังคม บริษัท โทรคมนาคมแห่งชาติ จำกัด (มหาชน) บริษัท ไปรษณีย์ไทย จำกัด สำนักงานพัฒนาธุรกรรมทางอิเล็กทรอนิกส์ และสำนักงานส่งเสริมเศรษฐกิจดิจิทัล เข้าร่วมหารือด้วย ณ ห้องประชุม MDES 1 ชั้น 9 กระทรวงดิจิทัลเพื่อเศรษฐกิจและสังคม
____________________________

ที่มา : https://www.thaigov.go.th/news/contents/details/75832