รัฐบาลไทย-ข่าวทำเนียบรัฐบาล-อธิบดีกรมทางหลวงชนบท ประชุมติดตามความคืบหน้าโครงการก่อสร้างถนนสายเชื่อมศูนย์ซ่อมอากาศยาน – ศูนย์กลางการค้าส่งชายแดน 


วันอังคารที่ 5 ธันวาคม 2566
อธิบดีกรมทางหลวงชนบท ประชุมติดตามความคืบหน้าโครงการก่อสร้างถนนสายเชื่อมศูนย์ซ่อมอากาศยาน – ศูนย์กลางการค้าส่งชายแดน
....
นายอภิรัฐ ไชยวงศ์น้อย อธิบดีกรมทางหลวงชนบท กระทรวงคมนาคม ลงพื้นที่ประชุมติดตามความคืบหน้าโครงการก่อสร้างถนนสายเชื่อมศูนย์ซ่อมอากาศยาน – ศูนย์กลางการค้าส่งชายแดน บริเวณสะพานมิตรภาพแห่งที่ 3 – ถนนเชื่อม ทล.212 อำเภอท่าอุเทน จังหวัดนครพนม ซึ่งคาดว่าจะดำเนินการก่อสร้างแล้วเสร็จในปี 2568 โดยอธิบดีฯ ได้แนะแนวทางในการดำเนินงาน การประสานงาน และการแก้ไขปัญหาเพื่อให้งานเป็นไปตามแผนที่วางไว้ ซึ่งได้เน้นย้ำในเรื่องกำแพงกันดินช่วงที่เป็นทางเข้าที่ดินของประชาชน ให้ประสานงานกับเจ้าของที่ดินเพื่อให้สอดคล้องกับการดำเนินงานและเป็นประโยชน์ต่อเจ้าของพื้นที่ รวมถึงในกรณีที่ระดับของดินเดิมสูงให้พิจารณาแบบก่อสร้างกำแพงว่าควรใช้แบบไหนให้เหมาะสมที่สุด ตลอดจนได้สั่งการให้ตรวจสอบทางเชื่อมทุกจุดที่เป็นทางเข้าออก ให้ทำการถมดินเชื่อมเพื่อความสะดวกปลอดภัยของประชาชนต่อไป ทั้งนี้ เมื่อโครงการดังกล่าวก่อสร้างแล้วเสร็จจะช่วยเพิ่มศักยภาพการคมนาคมขนส่งระหว่างท่าอากาศยานนครพนมและสะพานมิตรภาพแห่งที่ 3 (นครพนม – คำม่วน) ตลอดจนเป็นการเพิ่มประสิทธิภาพในการเชื่อมโยงระหว่างประเทศไทยและประเทศลาวได้เป็นอย่างดีอีกด้วย
สำหรับการประชุมและลงพื้นที่ในครั้งนี้มีนายสุรศักดิ์ ไกรพินิจ ผู้อำนวยการแขวงทางหลวงชนบทนครพนม และผู้แทนจากสำนักก่อสร้างทาง รายงานผลการดำเนินงานในภาพรวมและนำลงพื้นที่ ณ จังหวัดนครพนม

ที่มา : https://www.thaigov.go.th/news/contents/details/75683