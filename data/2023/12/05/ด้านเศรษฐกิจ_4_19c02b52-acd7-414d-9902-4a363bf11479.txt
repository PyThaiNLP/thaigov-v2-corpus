รัฐบาลไทย-ข่าวทำเนียบรัฐบาล-“คมนาคม” ขอแสดงความเสียใจต่อเหตุการณ์รถร่วมฯ เสียหลักตกข้างทางที่ประจวบคีรีขันธ์ พร้อมให้ บขส. ลงพื้นที่ความช่วยเหลือผู้โดยสารอย่างเต็มที่ และเพิ่มมาตรการความปลอดภัยเข้มงวดขึ้น


วันอังคารที่ 5 ธันวาคม 2566
“คมนาคม” ขอแสดงความเสียใจต่อเหตุการณ์รถร่วมฯ เสียหลักตกข้างทางที่ประจวบคีรีขันธ์ พร้อมให้ บขส. ลงพื้นที่ความช่วยเหลือผู้โดยสารอย่างเต็มที่ และเพิ่มมาตรการความปลอดภัยเข้มงวดขึ้น
....
นายสุรพงษ์ ปิยะโชติ รัฐมนตรีช่วยว่าการกระทรวงคมนาคม กล่าวว่า ขอแสดงความเสียใจอย่างสุดซึ้งต่อครอบครัวผู้โดยสารที่เสียชีวิตและผู้ที่ได้บาดเจ็บ จากเหตุการณ์อุบัติเหตุรถร่วมฯ ของ บริษัท ศรีสยาม เดินรถ จำกัด เสียหลักตกข้างทางบริเวณถนนเพชรเกษม กม.331 ใกล้เคียงหาดวนกร ตำบลห้วยยาง อำเภอทับสะแก จังหวัดประจวบคีรีขันธ์ เมื่อเวลาประมาณ 00.30 น.ของวันนี้ (5 ธ.ค.66) จนเป็นเหตุให้มีผู้เสียชีวิตและบาดเจ็บเป็นจำนวนมาก ทั้งนี้ได้กำชับให้ บริษัท ขนส่ง จำกัด (บขส.) เข้าพื้นที่ ดูแล ประสานงานและให้ความช่วยเหลือผู้โดยสารอย่างเต็มที และ ให้ บขส. ไปหาแนวทางหรือมาตรการในการป้องกันอุบัติเหตุที่เข้มงวดมากขึ้น เพื่อป้องกันไม่ให้เกิดเหตุการณ์เช่นนี้อีก
นายสรพงษ์ ไพฑูรย์พงศ์ รองปลัดกระทรวงคมนาคม ประธานคณะกรรมการบริษัท ขนส่ง จำกัด เปิดเผยว่า ขอแสดงความเสียใจอย่างสุดซึ้งต่อเหตุการณ์อุบัติเหตุที่เกิดขึ้น และได้กำชับให้ บขส. เข้าช่วยเหลือผู้โดยสารที่ได้รับบาดเจ็บ และครอบครัวผู้เสียชีวิต ตามข้อสั่งการของ นายสุรพงษ์ ปิยะโชติ รัฐมนตรีช่วยว่าการกระทรวงคมนาคม ซึ่งในเบื้องต้นนายสถานีเดินรถประจวบคีรีขันธ์ ได้ลงพื้นที่เกิดเหตุ และเข้าไปดูแลผู้โดยสารแล้ว ส่วนสาเหตุของอุบัติเหตุเจ้าหน้าที่ตำรวจอยู่ระหว่างรวบรวมข้อมูล เพื่อหาสาเหตุที่แท้จริง
นางสาวระพิพรรณ วรรณพินทุ รองกรรมการผู้จัดการใหญ่ฝ่ายบริหารการเดินรถ รักษาการแทนกรรมการผู้จัดการใหญ่ บขส. เปิดเผยว่า บขส. ขอแสดงความเสียใจอย่างสุดซึ้งต่อเหตุการณ์ที่เกิดขึ้น และเพื่อป้องกันไม่ให้เกิดเหตุการณ์เช่นนี้อีก บขส. จะหาแนวทางในการวางมาตรการเรื่องความปลอดภัยให้เข้มงวดขึ้น โดยยึดถือความปลอดภัยของผู้โดยสารเป็นสิ่งสำคัญสูงสุด ตามนโยบายของกระทรวงคมนาคมต่อไป

ที่มา : https://www.thaigov.go.th/news/contents/details/75700