รัฐบาลไทย-ข่าวทำเนียบรัฐบาล-”ชนินทร์“ เร่งรัด แก้ไขปัญหาที่ดินทำกิน พร้อมเตรียมเสนอใช้เอกสาร คทช. เป็นหลักทรัพย์กู้เงินได้ ขยายโอกาสในการต่อยอดสร้างอาชีพ


วันอังคารที่ 5 ธันวาคม 2566
05/12/2566
พิมพ์
”ชนินทร์“ เร่งรัด แก้ไขปัญหาที่ดินทำกิน พร้อมเตรียมเสนอใช้เอกสาร คทช. เป็นหลักทรัพย์กู้เงินได้ ขยายโอกาสในการต่อยอดสร้างอาชีพ
”ชนินทร์“ เร่งรัด แก้ไขปัญหาที่ดินทำกิน พร้อมเตรียมเสนอใช้เอกสาร คทช. เป็นหลักทรัพย์กู้เงินได้ ขยายโอกาสในการต่อยอดสร้างอาชีพ
วันนี้ (5 ธ.ค. 66) นายชนินทร์ รุ่งธนเกียรติ รองเลขาธิการนายกรัฐมนตรีฝ่ายการเมือง และกรรมการบริหารพรรคเพื่อไทย กล่าวถึงการลงปฏิบัติหน้าที่ตรวจราชการในจังหวัดหนองบัวลำภู ตามที่ได้รับมอบหมายจากนายภูมิธรรม เวชยชัย รองนายกรัฐมนตรี ว่าตนได้ร่วมกับสำนักงานคณะกรรมการนโยบายที่ดินแห่งชาติ ในการเร่งรัดแก้ไขปัญหาความเดือดร้อนในเรื่องที่ดินทำกินของประชาชน ในพื้นที่ "สนามฝึกรบในป่า" ตำบลโนนทัน อำเภอเมืองหนองบัวลำภู จังหวัดหนองบัวลำภู ซึ่งที่ดินแปลงดังกล่าวติดปัญหาเรื่องการพิสูจน์สิทธิ์ว่าเป็นที่ดินในความรับผิดชอบของหน่วยงานใดมาเป็นเวลานาน เนื่องจากที่ผ่านมามีการให้กองทัพใช้เป็นสนามฝึกรบ ภายหลังการส่งมอบคืนรัฐจึงอาจตีความได้ว่าเป็นพื้นที่ดูแลของราชพัสดุ แต่ประชาชนในพื้นที่เรียกร้องว่าได้อยู่อาศัยมาก่อนต่อเนื่องยาวนาน และเคยมีการประกาศในอดีตให้พื้นที่บริเวณนี้เป็นป่าสงวนซึ่งควรอยู่ในการดูแลของกรมป่าไม้
นายชนินทร์ กล่าวว่าเพื่อแก้ปัญหาความไม่ชัดเจนในกรณีลักษณะนี้ ทางรัฐบาลจึงดำเนินการทำแผนที่ One Map ทั้งประเทศเพื่อให้เกิดข้อสรุปในแนวที่ดินและกรรมสิทธิ์ที่เป็นเอกภาพ และบังคับใช้ร่วมกันทุกหน่วยงานหลังการรับรองด้วยมติคณะรัฐมนตรี ตนจึงมีข้อสั่งการให้เร่งรัดนำผลการศึกษาพื้นที่ One Map กลุ่ม 4 ในพื้นที่อีสานตอนบน เสนอเข้าพิจารณาในการประชุมคณะรัฐมนตรีโดยด่วนภายในสิ้นปีนี้ เพราะหากได้รับการยืนยันว่าเป็นพื้นที่ป่าแล้ว ก็จะสามารถดำเนินกระบวนการตามขั้นตอนต่อไปเพื่อออกเอกสารตามโครงการจัดที่ดินทำกินให้ชุมชน หรือ คทช. ให้ได้แล้วเสร็จภายใน 6 เดือน
นอกจากนี้นายชนินทร์ยังกล่าวว่า รัฐบาลและสำนักงานคณะกรรมการนโยบายที่ดินแห่งชาติ (สคทช.) กำลังเร่งดำเนินการทำข้อตกลงร่วมกับธนาคารเพื่อการเกษตรและสหกรณ์การเกษตร (ธกส.) ให้สามารถรับเอาเอกสาร คทช. นี้เป็นหลักทรัพย์ในการขอกู้เงินได้ด้วย หากเรื่องผ่านการพิจารณาของ ครม. ภายในปีนี้ ก็จะเป็นการเพิ่มโอกาสในการเข้าถึงแหล่งเงินทุนในการประกอบอาชีพของพี่น้องประชาชนที่ใช้ชีวิตอยู่บนที่ดิน คทช. อีกทางหนึ่ง
“รัฐบาลที่นำโดยพรรคเพื่อไทย ให้ความสำคัญในการแก้ปัญหาที่ดินทำกินของพี่น้องประชาชนเป็นเรื่องเร่งด่วน เพราะการมีที่ดินทำกิน ตลอดจนเข้าถึงแหล่งเงินทุน เป็นการขยายโอกาสในการประกอบอาชีพ จะเป็นการแก้ปัญหาชีวิตความเป็นอยู่อย่างยั่งยืน ให้พี่น้องประชาชนได้ลืมตาอ้าปาก และมีที่อยู่ที่ยืนอย่างมีศักดิ์ศรี“ นายชนินทร์กล่าว

ที่มา : https://www.thaigov.go.th/news/contents/details/75687