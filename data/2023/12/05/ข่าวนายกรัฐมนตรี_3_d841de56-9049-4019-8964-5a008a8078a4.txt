รัฐบาลไทย-ข่าวทำเนียบรัฐบาล-นายกรัฐมนตรี ยืนยันเดินหน้าช่วยเหลือตัวประกันคนไทยในอิสราเอล พร้อมกำชับแก้ปัญหาหมูเถื่อนต้องสืบสวนขยายผลให้ถึงรายใหญ่


วันอังคารที่ 5 ธันวาคม 2566
05/12/2566
พิมพ์
นายกรัฐมนตรี ยืนยันเดินหน้าช่วยเหลือตัวประกันคนไทยในอิสราเอล พร้อมกำชับแก้ปัญหาหมูเถื่อนต้องสืบสวนขยายผลให้ถึงรายใหญ่
นายกรัฐมนตรี ยืนยันเดินหน้าช่วยเหลือตัวประกันคนไทยในอิสราเอล พร้อมกำชับแก้ปัญหาหมูเถื่อนต้องสืบสวนขยายผลให้ถึงรายใหญ่
วันนี้ (5 ธันวาคม 2566) นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง  กล่าวว่า ได้หารือ พลเอก ทรงวิทย์ หนุนภักดี ผู้บัญชาการสูงสุดหารือในด้านความมั่นคงที่ทำเนียบรัฐบาล เพื่อติดตามสถานการณ์ความมั่นคงชายแดน ในทุกด้านรวมถึงสถานการณ์ชายแดน ไทย-เมียนมา และขอบเขตที่กองทัพจะมาช่วยดำเนินการได้ เช่น การแก้ปัญหายาเสพติด และปัญหาเรื่อง PM 2.5
นายกรัฐมนตรี กล่าวย้ำว่า ปัญหา PM 2.5 เป็นเรื่องสำคัญ ซึ่งจากการเดินทางลงพื้นที่จังหวัดเชียงใหม่ที่ผ่านมา ได้มีการพูดคุยถึงปัญหานี้ โดยจะต้องร่วมมือกันระหว่างกระทรวงทรัพยากรธรรมชาติและสิ่งแวดล้อม และฝ่ายความมั่นคง ที่ต้องดูแลเรื่องของการเผาป่าและหลายๆ เรื่อง
สำหรับการช่วยเหลือแรงงานไทยในอิสราเอลที่ยังถูกจับเป็นตัวประกันนั้น นายกรัฐมนตรีระบุว่า เข้าใจว่า ต้องรอให้มีการพักหยุดยิง เพราะไม่เช่นนั้นจะเป็นอันตรายในการลำเลียงตัวประกันออกมา พร้อมย้ำถึงกระแสข่าว และข้อกังวลว่า แรงงานไทยที่เหลือจะไม่ได้รับการปล่อยตัวนั้น นายกฯ  ยืนยันว่า ไม่เป็นความจริง
ในส่วนของความคืบหน้าแก้ปัญหาหมูเถื่อน นายกรัฐมนตรีกล่าวว่า ต้องสอบถามทางกระทรวงยุติธรรม โดยได้กำชับไปแล้วว่าเรื่องนี้ต้องขยายผลให้ถึงรายใหญ่ให้ได้

ที่มา : https://www.thaigov.go.th/news/contents/details/75681