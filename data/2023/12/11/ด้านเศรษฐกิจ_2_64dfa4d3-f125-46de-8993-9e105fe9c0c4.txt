รัฐบาลไทย-ข่าวทำเนียบรัฐบาล-กรมท่าอากาศยาน จัดฝึกอบรมหลักสูตรเบื้องต้นสำหรับพนักงานตรวจค้น (Initial for Screener) ประจำปีงบประมาณ พ.ศ. 2567 รุ่นที่ 2 


วันจันทร์ที่ 11 ธันวาคม 2566
กรมท่าอากาศยาน จัดฝึกอบรมหลักสูตรเบื้องต้นสำหรับพนักงานตรวจค้น (Initial for Screener) ประจำปีงบประมาณ พ.ศ. 2567 รุ่นที่ 2
....
วันนี้ (11 ธันวาคม 2566) นายเกียรติชัย ชัยเรืองยศ รองอธิบดีกรมท่าอากาศยาน ด้านมาตรฐาน ผู้บริหารทุนหมุนเวียน เป็นประธานในการเปิดการฝึกอบรมหลักสูตรเบื้องต้นสำหรับพนักงานตรวจค้น (Initial for Screener) ประจำปีงบประมาณ พ.ศ. 2567 รุ่นที่ 2 ผ่านระบบ Zoom Cloud Meetings โดยมีกิติชัย สัจจลักษณ์ ผู้อำนวยการท่าอากาศยานกระบี่ เข้าร่วมในพิธีเปิดการฝึกอบรมดังกล่าวด้วย สำหรับการฝึกอบรมครั้งนี้มีผู้เข้ารับการอบรมทั้งสิ้น จำนวน 30 คน ประกอบด้วย เจ้าหน้าที่ตรวจอาวุธและวัตถุอันตราย สังกัดท่าอากาศยานกระบี่ ชุมพร นราธิวาส นครศรีธรรมราช ระนอง หัวหิน เลย และ ร้อยเอ็ด การอบรมจัดขึ้นระหว่างวันที่ 11 - 20 ธันวาคม 2566 ณ ท่าอากาศยานกระบี่  โดยได้รับเกียรติจากวิทยากร นายวินัย มัยเจริญ จากบริษัท รักษาความปลอดภัย การ์ดฟอร์ซ อะวิเอชั่น จำกัด ซึ่งได้รับใบรับรองจากสำนักงานการบินพลเรือนแห่งประเทศไทยเป็นวิทยากรครูผู้สอนในหลักสูตรครั้งนี้
สำหรับการฝึกอบรมในครั้งนี้มีวัตถุประสงค์เพื่อให้ผู้ที่ปฏิบัติงานในตำแหน่งเจ้าหน้าที่ตรวจอาวุธและวัตถุอันตราย ได้รับความรู้ ทักษะ ขั้นตอนและบทบาทหน้าที่ของเจ้าหน้าที่ตรวจอาวุธและวัตถุอันตราย เกิดความชำนาญและตระหนักในการรักษาความปลอดภัยด้านการบิน  สามารถนำความรู้ไปประยุกต์ใช้กับการปฏิบัติงานด้านการตรวจค้นอาวุธและวัตถุอันตรายได้อย่างถูกต้องตามมาตรฐาน เข้าสู่กระบวนการยื่นขอใบรับรองพนักงานตรวจค้นตามกฎ ระเบียบที่สำนักงานการบินพลเรือนแห่งประเทศไทยกำหนด และเป็นไปตามแผนฝึกอบรมการรักษาความปลอดภัยการบินพลเรือนของกรมท่าอากาศยาน ฉบับที่ 2 ปรับปรุงครั้งที่ 00 พ.ศ. 2566 (ASP for DOA)
โดยมีหัวข้อการฝึกอบรม ดังนี้
1. การฝึกอบรมหลักสูตรความตระหนักรู้ด้านการรักษาความปลอดภัย (Security Awareness)
2. การฝึกอบรมภาคทฤษฎีหลักสูตรพื้นฐานสำหรับพนักงานตรวจค้น (Basic Screening)
3. การฝึกอบรมภาคปฏิบัติหลักสูตรพื้นฐานสำหรับพนักงานตรวจค้น (Basic Screening)
4. การฝึกอบรมการตีความภาพเอกซเรย์ด้วยคอมพิวเตอร์ (Computer Based Training (CBT)
5. การฝึกอบรมแบบปฏิบัติจริง (On-The-Job Training)
ในการนี้รองอธิบดีกรมท่าอากาศยาน ด้านมาตรฐาน ได้กล่าวให้โอวาทแก่เจ้าหน้าที่ที่เข้ารับการฝึกอบรมในหลักสูตรดังกล่าวให้มีความตั้งใจเก็บเกี่ยวความรู้ในการฝึกอบรมเพื่อพัฒนาทักษะ ให้เกิดความชำนาญ รู้บทบาทหน้าที่ของตนเอง ตระหนักถึงความสำคัญของการรักษาความปลอดภัยในชีวิต และทรัพย์สินของผู้โดยสาร รวมถึงผู้ใช้บริการท่าอากาศยานเป็นสำคัญ ตลอดจนควบคู่ไปกับการบริการที่ดี ตามกิจกรรม "ส่งต่อรอยยิ้ม ด้วยใจบริการ" ของกรมท่าอากาศยาน ที่มุ่งมั่นส่งเสริมให้เจ้าหน้าที่ของกรมท่าอากาศยานปฏิบัติงานตามมาตรฐานควบคู่ไปกับการบริการที่ดีต่อไป

ที่มา : https://www.thaigov.go.th/news/contents/details/75951