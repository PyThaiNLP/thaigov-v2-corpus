รัฐบาลไทย-ข่าวทำเนียบรัฐบาล-รมว.แรงงาน “พิพัฒน์”มอบ ผู้ตรวจฯ สมาสภ์ ร่วมคณะทูตอิสราเอล รุดเยี่ยมให้กำลังใจครอบครัวแรงงานชาวอุดรฯ เสียชีวิตจากอิสราเอลถึงบ้าน


วันจันทร์ที่ 11 ธันวาคม 2566
11/12/2566
พิมพ์
รมว.แรงงาน “พิพัฒน์”มอบ ผู้ตรวจฯ สมาสภ์ ร่วมคณะทูตอิสราเอล รุดเยี่ยมให้กำลังใจครอบครัวแรงงานชาวอุดรฯ เสียชีวิตจากอิสราเอลถึงบ้าน
รมว.แรงงาน “พิพัฒน์”มอบ ผู้ตรวจฯ สมาสภ์ ร่วมคณะทูตอิสราเอล รุดเยี่ยมให้กำลังใจครอบครัวแรงงานชาวอุดรฯ เสียชีวิตจากอิสราเอลถึงบ้าน
วันที่ 11 ธันวาคม 2566 นายพิพัฒน์ รัชกิจประการ รัฐมนตรีว่าการกระทรวงแรงงาน มอบหมายให้ นายสมาสภ์ ปัทมะสุคนธ์ ผู้ตรวจราชการกระทรวงแรงงาน และคณะ เป็นผู้แทนกระทรวงแรงงาน ร่วมคณะของ นางออร์นา ซากิฟ เอกอัครราชทูตอิสราเอลประจำประเทศไทย ลงพื้นที่เยี่ยมให้กำลังใจครอบครัวแรงงานไทยที่เสียชีวิตจากสถานการณ์ความไม่สงบในประเทศอิสราเอล และติดตามความคืบหน้าการดำเนินการให้ความช่วยเหลือเยียวยาเกี่ยวกับสิทธิประโยชน์ด้านแรงงาน โดยมี หัวหน้าส่วนราชการหน่วยงานสังกัดกระทรวงแรงงานจังหวัดอุดรธานี ร่วมต้อนรับ ณ บ้านพักของแรงงานไทยที่เสียชีวิตจากสถานการณ์ความไม่สงบในประเทศอิสราเอลในพื้นที่จังหวัดอุดรธานี
นายสมาสภ์ กล่าวว่า ท่านพิพัฒน์ รัชกิจประการ รัฐมนตรีว่าการกระทรวงแรงงาน และท่านไพโรจน์ โชติกเสถียร ปลัดกระทรวงแรงงาน มีความห่วงใยครอบครัวแรงงานไทยที่เสียชีวิตจากสถานการณ์ความไม่สงบในประเทศอิสราเอล ซึ่งท่านได้กำชับให้ดำเนินการให้ความช่วยเหลือเยียวยาแรงงานไทยที่เสียชีวิตเพื่อให้ทายาทผู้เสียชีวิตได้รับสิทธิประโยชน์ด้านแรงงานอย่างครบถ้วนโดยเร็ว ในวันนี้จึงได้มอบหมายให้ผมและคณะลงพื้นที่มาพร้อมกับคณะของท่านเอกอัครราชทูตอิสราเอลประจำประเทศไทย เพื่อพบปะเยี่ยมเยียนให้กำลังใจครอบครัวแรงงานไทยที่เสียชีวิตจากสถานการณ์ความไม่สงบในประเทศอิสราเอลถึงบ้าน พร้อมให้ข้อมูลเกี่ยวกับสิทธิประโยชน์ของแรงงานไทยที่เสียชีวิตจำนวน 6 ราย เพื่อให้ญาติทราบ ได้แก่ รายแรกมาเยี่ยมครอบครัวของ นายอนุชา โสภากุล อยู่ที่ ต.นาม่วง อ.ประจักษ์ศิลปาคม รายที่ 2 เยี่ยมครอบครัวของ นายจักรพงษ์ จันทรเสนา อยู่ที่ ต.เชียงแหว อ.กุมภวาปี รายที่ 3 เยี่ยมครอบครัวของ นายพิรุฬห์ ทานนพิมพ์ อยู่ที่ ต.ท่าลี่ อ.กุมภวาปี รายที่ 4 เยี่ยมครอบครับของ นายธีรพงษ์ กลางสุวรรณ อยู่ที่ ต.หนองไผ่ อ.หนองหาน รายที่ 5 เยี่ยมครอบครัวของ นายไกรสร อรัญถิตย์ อยู่ที่ ต.หนองไผ่ อ.หนองหาน และรายที่ 6 เยี่ยมครอบครัวของ นายเกียรติศักดิ์ พาที ที่บ้าน อยู่ที่ ต.บ้านแดง อ.พิบูลย์รักษ์ จ.อุดรธานี ซึ่ง จ.อุดรธานี ถือเป็นจังหวัดหนึ่งที่มีแรงงานไทยเดินทางไปทำงานในอิสราเอลเป็นจำนวนมากในลำดับต้นของประเทศ และจากการได้พูดคุยกับญาติพี่น้องครอบครัวของแรงงานที่เสียชีวิต พบว่า ญาติพี่น้องของแรงงานแต่ละครอบครัวต่างมีขวัญกำลังใจดีขึ้นโดยลำดับ
นายสมาสภ์ กล่าวต่อว่า สำหรับจังหวัดอุดรธานี มีแรงงานไทยเดินทางไปทำงานในอิสราเอล 4,042 คน ขณะนี้เดินทางกลับภูมิลำเนาแล้ว 1,387 ราย ยังไม่เดินทางกลับ 2,655 ราย ถูกจับเป็นตัวประกัน 5 ราย ได้รับการปล่อยตัวแล้ว 4 ราย บาดเจ็บ 4 ราย กลับภูมิลำเนาแล้ว 3 ราย ยังคงรักษาตัวที่อิสราเอล 1 ราย เสียชีวิต 11 ราย มีผู้มายื่นขอรับบริการผ่านศูนย์ช่วยเหลือแรงงานและติดตามสถานการณ์ความไม่สงบในอิสราเอล จ.อุดรธานี 941 ราย แยกเป็นติดตามเงินค่าจ้างค้างจ่าย และเงินชดเชยกรณีถูกเลิกจ้าง (ปิซูอิม) 328 ราย ติดตามค่าตั๋วเครื่องบิน 602 ราย และ ติดตามเงินช่วยเหลือกรณีแรงงานเสียชีวิต 11 ราย
“กระทรวงแรงงานขอให้ครอบครัวของแรงงานที่เสียชีวิตจากอิสราเอลมั่นใจได้ว่า กระทรวงแรงงาน สถานเอกอัครราชทูต ณ กรุงเทลอาวีฟ และทุกหน่วยงานที่เกี่ยวข้อง จะพยายามอย่างเต็มที่ ในการดำเนินการประสานทุกฝ่าย เพื่อติดตามสิทธิประโยชน์ในส่วนที่เกี่ยวข้องกับกระทรวงแรงงานให้ได้รับสิทธิ์อย่างครบถ้วนทุกราย ซึ่งในส่วนของสิทธิประโยชน์จากอิสราเอล รวมทั้งเงินค่าจ้างค้างจ่ายและเงินชดเชยกรณีถูกเลิกจ้าง (เงินปิซูอิม) นั้น ในเรื่องนี้กระทรวงแรงงาน ได้ให้อัครราชทูตที่ปรึกษา (ฝ่ายแรงงาน) ประจำสถานเอกอัครราชทูต ณ กรุงเทลอาวีฟ เป็นผู้ประสานงานกับนายจ้างเพื่อดำเนินการจ่ายค่าจ้างส่วนที่ยังค้างจ่ายให้พี่น้องแรงงานไทยที่ได้รับผลกระทบโดยเร็วที่สุดต่อไป” นายสมาสภ์ กล่าวท้ายสุด
+++++++++++++++++++
กองเผยแพร่และประชาสัมพันธ์

ที่มา : https://www.thaigov.go.th/news/contents/details/75949