รัฐบาลไทย-ข่าวทำเนียบรัฐบาล-สธ. ร่วมกับภาคีเครือข่าย เตรียมจัดงานใหญ่ 25 ปี ศูนย์พึ่งได้ เฉลิมพระเกียรติ ในหลวง-พระราชินี และสมเด็จพระเจ้าลูกเธอ เจ้าฟ้าพัชรกิติยาภาฯ


วันจันทร์ที่ 11 ธันวาคม 2566
สธ. ร่วมกับภาคีเครือข่าย เตรียมจัดงานใหญ่ 25 ปี ศูนย์พึ่งได้ เฉลิมพระเกียรติ ในหลวง-พระราชินี และสมเด็จพระเจ้าลูกเธอ เจ้าฟ้าพัชรกิติยาภาฯ
รัฐมนตรีว่าการกระทรวงสาธารณสุข เผย เตรียมจับมือภาคีเครือข่ายจัดกิจกรรมครบรอบ 25 ปี ศูนย์พึ่งได้ กระทรวงสาธารณสุข เพื่อเฉลิมพระเกียรติพระบาทสมเด็จพระเจ้าอยู่หัว สมเด็จพระนางเจ้าฯ พระบรมราชินี และสมเด็จพระเจ้าลูกเธอ เจ้าฟ้าพัชรกิติยาภาฯ
รัฐมนตรีว่าการกระทรวงสาธารณสุข เผย เตรียมจับมือภาคีเครือข่ายจัดกิจกรรมครบรอบ 25 ปี ศูนย์พึ่งได้ กระทรวงสาธารณสุข เพื่อเฉลิมพระเกียรติพระบาทสมเด็จพระเจ้าอยู่หัว สมเด็จพระนางเจ้าฯ พระบรมราชินี และสมเด็จพระเจ้าลูกเธอ เจ้าฟ้าพัชรกิติยาภาฯ ที่ทรงปฏิบัติพระกรณียกิจด้วยพระวิริยะอุตสาหะในการต่อต้านความรุนแรงต่อสตรีตามหลักนิติธรรม การพัฒนาการจัดการภัยอาชญากรรมที่มีต่อสังคมและการปฏิรูปกระบวนการยุติธรรมจนเกิดผลสำเร็จเป็นรูปธรรม
นพ.ชลน่าน ศรีแก้ว รัฐมนตรีว่าการกระทรวงสาธารณสุข เปิดเผยว่า กระทรวงสาธารณสุขจะจัดกิจกรรมครบรอบ 25 ปี ศูนย์พึ่งได้ กระทรวงสาธารณสุข ภายใต้แนวคิด “ต่อเนื่อง เชื่อมโยง และร่วมมือ” เพื่อเฉลิมพระเกียรติพระบาทสมเด็จพระเจ้าอยู่หัว สมเด็จพระนางเจ้าฯ พระบรมราชินี และสมเด็จพระเจ้าลูกเธอ เจ้าฟ้าพัชรกิติยาภา นเรนทิราเทพยวดี กรมหลวงราชสาริณีสิริพัชร มหาวัชรราชธิดา ที่ทรงปฏิบัติพระกรณียกิจด้วยพระวิริยะอุตสาหะในการต่อต้านความรุนแรงต่อสตรีตามหลักนิติธรรม การพัฒนาการจัดการภัยอาชญากรรมที่มีต่อสังคมและการปฏิรูปกระบวนการยุติธรรม จนเกิดผลสำเร็จเป็นรูปธรรม อีกทั้งเพื่อเผยแพร่บทบาท หน้าที่ และภารกิจตลอด 25 ปีของศูนย์พึ่งได้ ยกย่องเครือข่าย และสร้างขวัญกำลังใจแก่ผู้ปฏิบัติงาน ตลอดจนเป็นเวทีแห่งการเรียนรู้ การเชื่อมโยง และการแลกเปลี่ยนประสบการณ์ระหว่างหน่วยงาน โดยจะกราบบังคมทูลเชิญ พระบาทสมเด็จพระเจ้าอยู่หัวเป็นองค์ประธาน และโปรดเกล้าฯ พระราชทานวัน เวลา การจัดงาน
สำหรับกิจกรรม ประกอบด้วย นิทรรศการและวิดีทัศน์เฉลิมพระเกียรติ “วชิรเมตตารอยยิ้มทั่วฟ้าแห่งสยามราษฎร์” การมอบโล่พระราชทาน “ศูนย์พึ่งได้ต้นแบบ” การประชุมสัมมนาแลกเปลี่ยนเรียนรู้ในรูปแบบการบรรยาย อภิปราย และการประกวดผลงานวิชาการทั้งแบบ Oral และ Poster เป็นต้น คาดว่าจะมีบุคลากรของกระทรวงสาธารณสุข และภาคีเครือข่ายทั้งภาครัฐ ภาคเอกชน องค์กรอิสระ และประชาชนทั่วไป เข้าร่วมงานประมาณ 1,000 คน
********************************************** 11 ธันวาคม 2566

ที่มา : https://www.thaigov.go.th/news/contents/details/75946