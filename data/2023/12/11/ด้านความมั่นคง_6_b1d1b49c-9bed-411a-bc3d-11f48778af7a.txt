รัฐบาลไทย-ข่าวทำเนียบรัฐบาล-นายกสมาคมแม่บ้านมหาดไทยปลื้ม เปิดร้านกาชาดมหาดไทย 3 วัน ยอดจำหน่ายสะสม 1.376 ล้านบาท โดยพี่น้องประชาชนสนใจร่วมกิจกรรมสอยดาวผีเสื้ออย่างล้นหลาม พร้อมเชิญชวนเที่ยวชมร้านกาชาดมหาดไทย


วันจันทร์ที่ 11 ธันวาคม 2566
11/12/2566
พิมพ์
นายกสมาคมแม่บ้านมหาดไทยปลื้ม เปิดร้านกาชาดมหาดไทย 3 วัน ยอดจำหน่ายสะสม 1.376 ล้านบาท โดยพี่น้องประชาชนสนใจร่วมกิจกรรมสอยดาวผีเสื้ออย่างล้นหลาม พร้อมเชิญชวนเที่ยวชมร้านกาชาดมหาดไทย
นายกสมาคมแม่บ้านมหาดไทยปลื้ม เปิดร้านกาชาดมหาดไทย 3 วัน ยอดจำหน่ายสะสม 1.376 ล้านบาท โดยพี่น้องประชาชนให้ความสนใจร่วมกิจกรรมสอยดาวผีเสื้ออย่างล้นหลาม พร้อมเชิญชวนเที่ยวชมร้านกาชาดมหาดไทย ถึงวันที่ 18 ธ.ค. 66 นี้
วันนี้ (11 ธ.ค. 66) ดร.วันดี กุญชรยาคง จุลเจริญ นายกสมาคมแม่บ้านมหาดไทย เปิดเผยว่า กระทรวงมหาดไทยและสมาคมแม่บ้านมหาดไทย ร่วมออกร้านกาชาดมหาดไทยในงานกาชาด 100 ปี พ.ศ. 2566 ภายใต้แนวคิด "รื่นรมย์สุขฤดี ณ ที่แห่งการให้" ตั้งแต่วันที่ 8 ธันวาคม 2566 เป็นต้นมา มีพี่น้องประชาชน นักท่องเที่ยวทั้งชาวไทยและชาวต่างประเทศ ได้เดินทางเข้าเยี่ยมชมร้านกาชาดกระทรวงมหาดไทยและสมาคมแม่บ้านมหาดไทยอย่างเนืองแน่น โดยมียอดรายได้จากการออกร้านสะสมตั้งแต่วันที่ 8 - 10 ธันวาคม 2566 รวมทั้งสิ้น 1,376,970 บาท แบ่งเป็น 1) การสอยดาวผีเสื้อ 910,000 บาท 2) การจำหน่ายชุดผ้าไทยราคาประหยัด 72,800 บาท 3) การจำหน่ายผลิตภัณฑ์ OTOP 340,520 บาท และ 4) บริการนวดเพื่อสุขภาพ 53,650 บาท
"พี่น้องประชาชนและนักท่องเที่ยวให้ความสนใจร่วมกิจกรรมสอยดาวผีเสื้อของร้านกาชาดมหาดไทยเป็นจำนวนมาก โดยผู้ที่จะสอยดาวผีเสื้อ จะต้องซื้อคูปองสอยดาว ใบละ 50 บาท ลุ้นรับรางวัลใหญ่ รางวัล "รถจักรยานยนต์ Honda New Wave110i" ซึ่งที่ผ่านมา มีผู้ร่วมทำบุญสอยดาวผีเสื้อ ได้รับรางวัลดังกล่าวแล้ว 3 ท่าน คือ คุณกัญญ์กุลณัช เกลี้ยงเกลา คุณเปมิกา แซ่เตียว และคุณณัชมล ขะนะลม และยังมีรางวัลอื่น ๆ อีกมากมาย เช่น TV42 นิ้ว รถจักรยาน หม้อหุงข้าว หม้อชาบู เป็นต้น ทั้งนี้ เมื่อสอยดาวผีเสื้อแล้ว นอกจากจะได้รับของรางวัลกลับบ้านแล้ว ยังสามารถนำผีเสื้อกลับบ้านเพื่อใช้เป็นเครื่องประดับตกแต่งบ้าน เครื่องแต่งกาย โดยความพิเศษของผีเสื้อในร้านกาชาดมหาดไทยนั้น เกิดขึ้นจากการที่กระทรวงมหาดไทยและสมาคมแม่บ้านมหาดไทย น้อมสำนึกในพระมหากรุณาธิคุณอย่างหาที่สุดมิได้ที่ตลอดระยะเวลาที่ผ่านมาสมเด็จพระนางเจ้าสิริกิติ์ พระบรมราชินี พระบรมราชชนนีพันปีหลวง องค์สภานายิกาสภากาชาดไทย ได้ทรงมีคุณูปการ ตรากตรำบำเพ็ญปฏิบัติพระราชกรณียกิจอย่างอเนกอนันต์ ยังผลทำให้เกิดการบำบัดทุกข์ บำรุงสุข พี่น้องประชาชน ในทั่วทุกภูมิภาคของประเทศ โดยเฉพาะอย่างยิ่งทรงฟื้นคืนชีวิตผ้าไทยให้ประชาชน ให้เกษตรกรได้มีชีวิตความเป็นอยู่ที่มั่นคง เพราะผ้าไทยจากสายพระเนตรที่กว้างไกลเมื่อ 50 ปีก่อน ส่งผลทำให้พี่น้องประชาชนได้มีคุณภาพชีวิตที่ดีในปัจจุบัน กระทรวงมหาดไทยจึงร่วมกับสมาคมแม่บ้านมหาดไทย และพี่น้องประชาชนทั้ง 76 จังหวัดทั่วประเทศ ถวายความจงรักภักดีผ่านการสนองพระราชปณิธาน ด้วยการประดิษฐ์ "ผีเสื้อแห่งความจงรักภักดีจากผ้าอัตลักษณ์จังหวัด" รวบรวมเศษผ้าอัตลักษณ์ของทุกชุมชน ทุกอำเภอ มาประดิษฐ์เป็นผีเสื้อหลากสีสัน หลายรูปแบบ หลายขนาด โดยมีแนวคิดมาจากเมื่อครั้งที่สมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง เสด็จพระราชดำเนินเยี่ยมราษฎรบ้านถ้ำติ้ว อำเภอส่องดาว จังหวัดสกลนคร เมื่อวันที่ 20 ธันวาคม 2525 ได้ทรงมีพระราชเสาวนีย์กับราษฎร ความว่า "พระเจ้าอยู่หัวเป็นน้ำ ฉันจะเป็นป่า ป่าที่ถวายความจงรักภักดีต่อน้ำ พระเจ้าอยู่หัวสร้างอ่างเก็บน้ำ ฉันจะสร้างป่า" ซึ่งนับตั้งแต่บัดนั้นจนถึงปัจจุบัน ป่าไม้ทั่วประเทศไทยล้วนมีแต่ความอุดมสมบูรณ์ เป็นแหล่งต้นน้ำลำธาร สร้างคุณค่า สร้างคุณภาพชีวิต ให้กับพี่น้องประชาชน รวมไปถึงสร้างสิ่งแวดล้อมที่ดีให้กับทรัพยากรทางธรรมชาติ โดย "ผีเสื้อ" ถือเป็นแมลงที่เป็นสัญลักษณ์แห่งความอุดมสมบูรณ์ของทรัพยากรธรรมชาติและป่าไม้ ความอุดมสมบูรณ์ของระบบนิเวศ ด้วยเพราะน้ำพระราชหฤทัยแห่งองค์สมเด็จพระบรมราชชนนีพันปีหลวง ทำให้ประชาชนได้อยู่ดีกินดี ใช้ประโยชน์จากทรัพยากรธรรมชาติ และน้อมนำแนวพระราชดำริ พระราชเสาวนีย์ ในการร่วมกันปลูกป่า ปลูกต้นไม้ เพื่ออนุรักษ์ธรรมชาติ อันแสดงความกตัญญูกตเวทีแด่พระองค์ท่าน" ดร.วันดีฯ กล่าว
ดร.วันดี กุญชรยาคง จุลเจริญ นายกสมาคมแม่บ้านมหาดไทย กล่าวเพิ่มเติมว่า นอกจากนี้ ในร้านกาชาดมหาดไทย ยังมีกิจกรรม "อุโมงค์แห่งกาลเวลา" จัดแสดงนิทรรศการ ย้อนอดีตกลับไปรู้จักที่มาของสภากาชาดไทย และการจัดงานกาชาดไทยผ่าน 5 สถานที่จัดงาน ตั้งแต่ครั้งอดีตจนถึงปัจจุบัน ที่สะท้อนให้เห็นถึง "การให้" ของกระทรวงมหาดไทยและสภากาชาดไทยที่อยู่เคียงข้างร่วมช่วยเหลือประชาชนชาวไทยมาตลอด 100 ปี บนพื้นที่แห่งการให้ ผ่าน 6 โชน 6 เรื่องราว ได้แก่ Zone A: "อุโมงค์แห่งกาลให้" Zone B: "สนามหลวง" Zone C: "พระราชอุทยานสราญรมย์" Zone D: "สถานเสาวภา" Zone E: "สวนอัมพร" และ Zone F: "สวนลุมพินี" ซึ่งผู้เข้าร่วมชมงานสามารถร่วมสนุกได้ฟรีแบบไม่มีค่าใช้จ่าย ด้วยการสแกนคิวอาร์โค้ด สะสมแต้มทั้ง 6 โซนนิทรรศการ เพื่อรับของรางวัลสุดพิเศษท่ามกลางการจำลองบรรยากาศแห่งความสุขที่ผู้ให้จัดสรรมาเป็นพิเศษ เพื่อมอบให้ผู้รับด้วยความสนุกสนาน รื่นรมย์ และความสุขกับการได้ร่วมงานกาชาด
"ขอเชิญชวนพี่น้องประชาชนทุกท่านมาร่วมกันย้อนวันวาน ด้วยการนุ่งโจมห่มผ้าไทย เพลิดเพลินสำราญใจในงานวันกาชาด 100 ปี ที่เต็มไปด้วยความสนุกสนานรื่นรมย์และความสุขจากการได้มาเที่ยวงานกาชาด ชมมหรสพรื่นเริงการกุศลที่หวนกลับมาอีกครั้งให้หายคิดถึง และเชิญชวนร่วมกิจกรรม "ร้านกาชาดกระทรวงมหาดไทยและสมาคมแม่บ้านมหาดไทย" ในงานกาชาดประจำปี 2566 ระหว่างวันที่ 8 - 18 ธันวาคม 2566 ตั้งแต่เวลา 11.00 - 22.00 น. ณ สวนลุมพินี กรุงเทพฯ ร่วมอิ่มบุญ อิ่มใจ อิ่มกาย ชม ช้อป ชิม แชะ แชร์ ในงานกาชาดและร้านกาชาดมหาดไทยไปพร้อมกัน" ดร.วันดีฯ กล่าวในช่วงท้าย

ที่มา : https://www.thaigov.go.th/news/contents/details/75944