รัฐบาลไทย-ข่าวทำเนียบรัฐบาล-“รมว.ดีอี” ห่วงใยพี่น้องประชาชน แจ้งเตือนระวัง “เพจที่พักปลอม” ระบาด หลอกให้โอนเงินจองที่พัก ช่วงเทศกาลปีใหม่ 2567


วันจันทร์ที่ 11 ธันวาคม 2566
“รมว.ดีอี” ห่วงใยพี่น้องประชาชน แจ้งเตือนระวัง “เพจที่พักปลอม” ระบาด หลอกให้โอนเงินจองที่พัก ช่วงเทศกาลปีใหม่ 2567
แนะโทรสอบถาม - จองที่พักจากเว็บไซต์ที่เป็นทางการ กำชับทุกหน่วยงานช่วยเหลือประชาชนพ้นภัยมิจฉาชีพ
นายประเสริฐ จันทรรวงทอง รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอี) แจ้งเตือนภัยให้พี่น้องประชาชนระมัดระวังมิจฉาชีพออนไลน์กำลังระบาดหลอกลวงพี่น้องประชาชนในช่วงเทศกาลปีใหม่ 2567 ว่าจากการดำเนินการเร่งรัดปราบปราบอาชญากรรมออนไลน์ของกระทรวงดีอี ทำให้มิจฉาชีพไม่สามารถหลอกลวงพี่น้องประชาชนในรูปแบบเดิมๆ ได้ และมีการพัฒนารูปแบบการก่ออาชญากรรมออนไลน์ไปในรูปแบบต่างๆ และจากการติดตามสถานการณ์อย่างใกล้ชิดของกระทรวงดีอีและหน่วยงานที่เกี่ยวข้องพบว่ามิจฉาชีพกำลังดำเนินการใช้ช่องว่างของเทศกาลปีใหม่ 2567 ซึ่งเป็นช่วงวันหยุดยาว ซึ่งพี่น้องประชาชนจะเดินทางท่องเที่ยวพักผ่อนมาใช้เป็นช่องว่างในการหลอกลวงต้มตุ๋น โดยเฉพาะในการหลอกลวงเกี่ยวกับการจองโรงแรมที่พักในสถานที่ท่องเที่ยวสำคัญ ซึ่งข้อมูลจากการแจ้งเรื่องร้องเรียนจากพี่น้องประชาชนมายังศูนย์ปฏิบัติการแก้ไขปัญหาอาชญากรรมออนไลน์ (Anti Online Scam Operation Center) หรือ AOC 1441 ของกระทรวงดีอีพบว่า ผู้เสียหายหลายรายได้แจ้งเรื่องร้องขอความช่วยเหลือในเรื่องการหลอกจองโรงแรมหลายรูปแบบวิธีการผ่านทางโซเชียลมีเดีย
นายประเสริฐ กล่าวว่า จากข้อมูลที่กระทรวงได้รับมา ส่วนใหญ่มิจฉาชีพจะทำการปลอมเพจ Facebook ของโรงแรม รีสอร์ต ขึ้นมาแล้วโพสต์ประชาสัมพันธ์ดึงดูให้มีการชำระเงินจองโรงแรมในราคาที่ถูกกว่าราคาจริง เพื่อดึงดูดความสนใจของนักท่องเที่ยว ให้ทำลงทะเบียนจองและโอนเงินชำระเงินค่าบริการ ซึ่งพี่น้องประชาชนส่วนใหญ่มักจะรู้ตัวเมื่อผู้เสียหายเดินทางไปถึงที่พักและพบว่าไม่มีจองโรงแรมจริง รวมทั้งเลขบัญชีธนาคารที่ทำโอนเงินชำระไปก่อนหน้านั้นไม่มีส่วนเกี่ยวข้องใดๆ กับทางที่พัก ซึ่งเรื่องนี้ทางศูนย์ AOC 1441 ได้ดำเนินติดตามอายัดบัญชีได้เป็นจำนวนมาก รวมทั้งประสานงานกับหน่วยงานที่เกี่ยวข้องขยายผลสู่การจับกุมผู้กระทำผิด
นายประเสริฐ กล่าวว่า กระทรวงดีอี ห่วงใยในความปลอดภัยของพี่น้องประชาชน โดยกระทรวงดีอีได้ประสานงานกับหน่วยงานที่เกี่ยวข้องดำเนินการปิดเพจปลอมและขยายผลจับกุมอย่างต่อเนื่อง จึงขอให้พี่น้องประชาชนเพิ่มความระวังระวังอย่าหลงเชื่อกลโกงของมิฉาชีพ โดยสังเกตเพจ Facebook หรือโซเชียลมีเดียของโรงแรมที่พักต่างๆ ให้ดี พิจารณาว่ามีชื่อซ้ำกันหรือใกล้เคียงกันหรือไม่ ซึ่งเพจปลอมจะมีจุดสังเกตได้ง่ายคือ มักมีผู้ติดตามน้อยกว่าเพจจริง และมักจะเพิ่งสร้างขึ้นมาใหม่ ในช่วงเวลาที่ไม่นานนัก และควรโทรศัพท์สอบถามจากเบอร์โทรศัพท์อย่างเป็นทางการของที่พักหรือโรงแรมนั้นๆ ก่อนดำเนินการจอง และชั่งใจพิจารณาเมื่อพบประกาศโฆษณาราคาถูกเกินจริงหรืออ้างว่าหลุดจอง ที่สำคัญควรจองที่พักจากเว็บไซต์ให้บริการจองที่พักที่เป็นทางการเท่านั้น
รัฐมนตรีว่าการกระทรวงดิจิทัลเพื่อเศรษฐกิจและสังคม กล่าวว่า สำหรับในช่วงเทศกาลปีใหม่ 2567 ที่จะถึงนี้ ตนได้ประสานงานกับหน่วยงานต่างๆ พร้อมกำชับให้ทุกภาคส่วนของกระทรวงทำงานดูแลช่วยเหลือพี่น้องประชาชนอย่างเต็มที่ในทุกด้าน หากพี่น้องประชาชนพบความผิดปกติในโลกออนไลน์หรือกังวลว่าตัวเองอาจตกเป็นเหยื่อมิจฉาชีพ หรือมีเรื่องขอความช่วยเหลือเกี่ยวกับภัยออนไลน์ต่างๆ สามารถแจ้งมาได้ที่สายด่วน AOC 1441 ศูนย์ปฏิบัติการแก้ไขปัญหาอาชญากรรมออนไลน์ (Anti Online Scam Operation Center) พร้อมเร่งรัดช่วยเหลือพี่น้องประชาชนตลอด 24 ชั่วโมง
______________________

ที่มา : https://www.thaigov.go.th/news/contents/details/75940