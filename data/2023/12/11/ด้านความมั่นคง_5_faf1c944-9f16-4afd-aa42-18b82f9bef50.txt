รัฐบาลไทย-ข่าวทำเนียบรัฐบาล-"อนุทิน" ลงนามกฎกระทรวงขยายเวลาเปิดสถานบริการถึงตี 4 ย้ำทันบังคับ 15 ธ.ค. ตามนโยบายนายกรัฐมนตรี กำชับหน่วยงานมหาดไทยประสานฝ่ายความมั่นคงบูรณาการดูแลความเรียบร้อยส่งเสริมท่องเที่ยว


วันจันทร์ที่ 11 ธันวาคม 2566
11/12/2566
พิมพ์
"อนุทิน" ลงนามกฎกระทรวงขยายเวลาเปิดสถานบริการถึงตี 4 ย้ำทันบังคับ 15 ธ.ค. ตามนโยบายนายกรัฐมนตรี กำชับหน่วยงานมหาดไทยประสานฝ่ายความมั่นคงบูรณาการดูแลความเรียบร้อยส่งเสริมท่องเที่ยว
"อนุทิน" ลงนามกฎกระทรวงขยายเวลาเปิดสถานบริการถึงตี 4 ย้ำทันบังคับ 15 ธ.ค. ตามนโยบายนายกรัฐมนตรี พร้อมกำชับหน่วยงานมหาดไทยประสานฝ่ายความมั่นคงบูรณาการดูแลความเรียบร้อยส่งเสริมท่องเที่ยวควบคู่ดูแลสังคม
น.ส.ไตรศุลี ไตรสรณกุล เลขานุการ รมว.มหาดไทยและโฆษกกระทรวงมหาดไทย กล่าวว่า ตามที่รัฐบาลภายใต้การนำของนายเศรษฐา ทวีสิน นายกรัฐมนตรีและรมว.คลัง ได้ มอบหมายให้กระทรวงมหาดไทยเป็นหน่วยงานหลักในการออกข้อกำหนดการเปิดปิดสถานบริการเพื่อสนับสนุนการท่องเที่ยว ซึ่งกระทรวงมหาดไทย โดยกรมการปกครองได้ยกร่างกฎกระทรวงกำหนดวันเวลาเปิดปิดของสถานบริการ (ฉบับที่ 3) พ.ศ. 2566 เสนอที่ประชุมคณะรัฐมนตรี(ครม.) เมื่อวันที่ 28 พ.ย. 66 ที่ผ่านมา
ล่าสุด นายอนุทิน ชาญวีรกูล รองนายกรัฐมนตรีและ รมว.มหาดไทย ได้ลงนามในร่างกฎกระทรวงฯ เป็นที่เรียบร้อยแล้ว ขั้นตอนถัดไปจะเป็นการประกาศในราชกิจจานุเบกษา ซึ่งจะทันบังคับใช้ตามกรอบเวลาที่นายกรัฐมนตรีเคยประกาศไว้ที่จะเริ่มในวันที่ 15 ธ.ค. 66 อย่างแน่นอน
น.ส.ไตรศุลี กล่าวว่า สาระสำคัญของกฎกระทรวงฯ จะเป็นการขยายเวลาให้สถานบริการใน 5 จังหวัด/พื้นที่ ดังต่อไปนี้เปิดให้บริการได้ถึงเวลา 4.00 น. ของวันรุ่งขึ้นได้ ได้แก่ สถานบริการในท้องที่กรุงเทพมหานคร, จังหวัดภูเก็ต, จังหวัดชลบุรี, จังหวัดเชียงใหม่ และท้องที่อำเภอเกาะสมุย จังหวัดสุราษฎร์ธานี
นอกจากนี้ สถานบริการที่ตั้งที่อยู่ในสถานที่ตั้งโรงแรมตามกฎหมายว่าด้วยโรงแรมทั่วประเทศ ก็สามารถเปิดบริการได้ถึง 4.00 น.ของวันรุ่งขึ้น ได้เช่นกัน
"เพื่อเป็นการส่งเสริมการท่องเที่ยวในช่วงเทศกาลปีใหม่ ตามกฎกระทรวงฉบับนี้จะขยายเวลาให้สถานบริการในทุกท้องที่ทั่วประเทศสามารถเปิดบริการในคืนส่งท้ายปีเก่า(31 ธ.ค.) ไปจนถึงเวลา 6.00 น. ของวันปีใหม่(1 ม.ค.)ได้ด้วย" น.ส.ไตรศุลี กล่าว
โฆษกกระทรวงมหาดไทย กล่าวว่า นายอนุทิน ได้ให้นโยบายและกำชับหน่วยงานของกระทรวงมหาดไทย ให้ประสานงานกับหน่วยงานที่เกี่ยวข้องทั้งท้องถิ่น และฝ่ายความมั่นคง เพื่อวางแนวทางการดูแลพื้นที่ท่องเที่ยว เพื่อให้การอออกเกณฑ์ขยายเวลาเปิดสถานบริการนำร่องใน 5 จังหวัด/พื้นที่ ดังกล่าวสามารถสนับสนุนภาคการท่องเที่ยวตามนโยบายรัฐบาล ควบคู่ไปกับการดูแลความสงบเรียบร้อยของสังคม และประชาชนได้รับความปลอดภัยได้อย่างมีประสิทธิภาพ โดยประเด็นที่ รมว.มหาดไทยเน้นย้ำให้ความสำคัญอย่างยิ่งคือการกวดขันไม่ให้มีการเมาแล้วขับ เพื่อลดโอกาสเกิดความเสียหายหรือสูญเสียต่อประชาชนและสังคมต่อไป

ที่มา : https://www.thaigov.go.th/news/contents/details/75943