รัฐบาลไทย-ข่าวทำเนียบรัฐบาล-“หมอชลน่าน” สั่งด่วน รับตัวหญิงป่วยด้วยโรคแผลพุพอง จากกาญจนบุรี เข้ารักษาตัวที่สถาบันโรคผิวหนัง


วันจันทร์ที่ 11 ธันวาคม 2566
“หมอชลน่าน” สั่งด่วน รับตัวหญิงป่วยด้วยโรคแผลพุพอง จากกาญจนบุรี เข้ารักษาตัวที่สถาบันโรคผิวหนัง
รัฐมนตรีว่าการกระทรวงสาธารณสุข มอบหมายกรมการแพทย์ดูแลผู้ป่วยหญิงชาวกาญจนบุรี ขอความช่วยเหลือจากอาการป่วยแผลพุพองทั่วตัว น้ำเหลืองไหลตลอดเวลา โดยประสานโรงพยาบาลในพื้นที่ส่งตัวผู้ป่วยเข้ามารับการรักษาที่สถาบันโรคผิวหนังแล้ว คาดจะเดินทางมาถึงวันพรุ่งนี้
รัฐมนตรีว่าการกระทรวงสาธารณสุข มอบหมายกรมการแพทย์ดูแลผู้ป่วยหญิงชาวกาญจนบุรี ขอความช่วยเหลือจากอาการป่วยแผลพุพองทั่วตัว น้ำเหลืองไหลตลอดเวลา โดยประสานโรงพยาบาลในพื้นที่ส่งตัวผู้ป่วยเข้ามารับการรักษาที่สถาบันโรคผิวหนังแล้ว คาดจะเดินทางมาถึงวันพรุ่งนี้
จากกรณีข่าว แม่ค้าส้มตำ ใน อ.ท่ามะกา จ.กาญจนบุรี วัย 35 ปี เกิดมีแผลพุพองขึ้นทั่วตัว แผลมีน้ำเหลืองไหลออกมาตลอดเวลา โพสต์เฟซบุ๊กเพื่อขอความช่วยเหลือโดยเฉพาะสิ่งของจำเป็น เช่น น้ำเกลือและสำลี ที่ในแต่ละวันต้องใช้ในการล้างแผลประมาณ 10 ขวด ขวดละเกือบ 50 บาท ซึ่งแผลพุพองตามตัวมีน้ำเหลืองไหลออกมามาก จนต้องนอนกับใบตอง เพราะไม่สามารถนอนที่ผ้าและที่นอนได้ ยังไม่รวมความเดือดร้อนที่ไม่สามารถทำงานได้ ทั้งๆ ที่ต้องดูแลลูกถึงสามคนและแม่ที่ป่วย
ในการนี้ นพ.ชลน่าน ศรีแก้ว รัฐมนตรีว่าการกระทรวงสาธารณสุข ได้รับทราบความเดือดร้อนดังกล่าว จึงได้สั่งการให้ พญ.อัมพร เบญจพลพิทักษ์ รักษาราชการแทนอธิบดีกรมการแพทย์ ประสานหาข้อมูลเพื่อรับตัวนางเพ็ญนภา เข้ามารักษาตัวในกรุงเทพฯ เป็นการบรรเทาความเดือดร้อน โดยเร่งด่วนแล้ว
ด้าน พญ.อัมพร กล่าวว่า ได้สั่งการไปยังสถาบันโรคผิวหนัง ซึ่งเป็นหน่วยงานในสังกัดกรมการแพทย์ ประสานไปยังโรงพยาบาลมะการักษ์ เพื่อเตรียมการส่งตัวผู้ป่วยรายนี้เข้ามารับการรักษาต่อที่สถาบันโรคผิวหนังแล้ว คาดว่าน่าจะสามารถส่งตัวมารักษาได้ภายในวันพรุ่งนี้ ส่วนสาเหตุของอาการพุพอง น้ำเหลืองไหลทั่วตัว เบื้องต้นทราบว่าเกิดจากโรคที่มาด้วยอาการตุ่มน้ำพอง (vesiculobullous disease) จะดำเนินการตรวจวิเคราะห์โรคอย่างละเอียดเพิ่มเติม เพื่อหาวิธีการรักษาที่มีประสิทธิภาะและเหมาะสมที่สุดต่อไป
ทั้งนี้ นางสาวตรีชฎา ศรีธาดา ในฐานะโฆษกกระทรวงสาธารณสุข ฝ่ายการเมือง ระบุว่า นพ.ชลน่าน ศรีแก้ว รัฐมนตรีว่าการกระทรวงสาธารณสุข ได้กำชับให้กรมการแพทย์ดูแลผู้ป่วยรายนี้ให้ดีที่สุด ยืนยันว่า กระทรวงสาธารณสุขไม่ทอดทิ้งประชาชน และพร้อมให้ความช่วยเหลือด้วยศักยภาพที่มีของโรงพยาบาลและสถาบันเฉพาะทางในสังกัดกระทรวงสาธารณสุขทุกแห่ง
********************************************** 11 ธันวาคม 2566

ที่มา : https://www.thaigov.go.th/news/contents/details/75950