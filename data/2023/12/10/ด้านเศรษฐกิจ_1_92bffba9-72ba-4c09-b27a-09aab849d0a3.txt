รัฐบาลไทย-ข่าวทำเนียบรัฐบาล-ผู้ช่วยรัฐมนตรีฯ ศิรินันท์ เยี่ยมชมพิพิธภัณฑ์ผ้าฯ หารือศูนย์ศิลปาชีพบางไทรฯ ร่วมผลักดันเพิ่มมูลค่าสิ่งทอไทยให้ตอบโจทย์ผู้ซื้อเป็นที่ยอมรับในสากล 


วันอาทิตย์ที่ 10 ธันวาคม 2566
10/12/2566
พิมพ์
ผู้ช่วยรัฐมนตรีฯ ศิรินันท์ เยี่ยมชมพิพิธภัณฑ์ผ้าฯ หารือศูนย์ศิลปาชีพบางไทรฯ ร่วมผลักดันเพิ่มมูลค่าสิ่งทอไทยให้ตอบโจทย์ผู้ซื้อเป็นที่ยอมรับในสากล
ผู้ช่วยรัฐมนตรีฯ ศิรินันท์ เยี่ยมชมพิพิธภัณฑ์ผ้าฯ หารือศูนย์ศิลปาชีพบางไทรฯ ร่วมผลักดันเพิ่มมูลค่าสิ่งทอไทยให้ตอบโจทย์ผู้ซื้อเป็นที่ยอมรับในสากล
เมื่อวันที่ 6 ธันวาคม 2566 นางสาวศิรินันท์ ศิริพานิช ผู้ช่วยรัฐมนตรีประจำกระทรวงอุตสาหกรรม พร้อมด้วยนายภาสกร ชัยรัตน์ อธิบดีกรมส่งเสริมอุตสาหกรรม และ ดร.ชาญชัย สิริเกษมเลิศ ผู้อำนวยการสถาบันพัฒนาอุตสาหกรรมสิ่งทอ เยี่ยมชมพิพิธภัณฑ์ผ้า วัดพระแก้ว และร่วมหารือกับพลตรีเทพพงศ์ ทิพยจันทร์ รองผู้อำนวยการศูนย์ศิลปาชีพบางไทร ในสมเด็จพระนางเจ้าสิริกิติ์ พระบรมราชินีนาถ (ฝ่ายฝึกอบรม) และนางปิยวรา ทีขะระ เนตรน้อย ผู้อำนวยการพิพิพิธภัณฑ์ผ้าในสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ณ พิพิธภัณฑ์ผ้า วัดพระแก้ว
ผู้ช่วยรัฐมนตรีฯ ศิรินันท์ กล่าวว่ากระทรวงอุตสาหกรรมมีกรมส่งเสริมอุตสาหกรรม ที่ส่งเสริมพัฒนาผู้ประกอบการและวิสาหกิจชุมชน ที่ให้คำปรึกษาแนะนำการพัฒนาผลิตภัณฑ์ การออกแบบบรรจุภัณฑ์ การทดสอบตลาด ที่จะช่วยเพิ่มมูลค่าสินค้า และมีสถาบันพัฒนาอุตสาหกรรมสิ่งทอที่ให้ความรู้และทดสอบด้านเส้นใย ผลักดันสู่การรับรองมาตรฐาน Thailand Textiles Tax ให้เป็นที่ยอมรับในสากล ทำให้การบริการประชาชนเป็นไปอย่างครบวงจร แต่ก็ยังต้องหาหน่วยงานภาคีเพื่อบูรณาการขับเคลื่อนให้เป็นเหมือน One Stop Service ด้านสิ่งทอ
การเข้าหารือในครั้งนี้เพื่อหาแนวทางในการขับเคลื่อนอุตสาหกรรมสิ่งทอ โดยรับคำปรึกษาจากผู้บริหารมูลนิธิส่งเสริมศิลปาชีพบางไทร ฯ และพิพิธภัณฑ์ผ้าฯ ที่มีความเชี่ยวชาญด้านเส้นใยสิ่งทอ มีองค์ความรู้ มีวัตถุดิบ และมีความใกล้ชิดกับประชาชน และเป็นการหารือเพื่อขับเคลื่อนใน 5 ด้าน ได้แก่ 1.ด้านครอบคลุมเส้นใย 2.ด้านมาตรฐาน 3.ด้านการออกแบบ 4.ด้านผลิตภัณฑ์ และ 5.ด้านการอนุรักษ์ ซึ่งในอนาคตอาจจะมีความร่วมมือกันอย่างจริงจัง เพื่อพัฒนาสิ่งทอให้เป็นซอฟต์พาวเวอร์ของไทยไปสู่เวทีโลก มีศักยภาพเป็นที่ยอมรับในสากล และสร้างรายได้ให้กับประชาชนและผู้ประกอบการให้เพิ่มมูลค่าสูงขึ้นในอนาคต

ที่มา : https://www.thaigov.go.th/news/contents/details/75915