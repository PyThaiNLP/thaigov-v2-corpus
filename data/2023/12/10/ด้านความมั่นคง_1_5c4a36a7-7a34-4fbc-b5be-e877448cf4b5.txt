รัฐบาลไทย-ข่าวทำเนียบรัฐบาล-ร้านกาชาดมหาดไทยสุดคึกคัก เหล่าบรรดาออเจ้าต่างนุ่งโจงห่มไทยมาเที่ยวงานวันกาชาด ร่วมย้อนวันวานจากอดีตถึงปัจจุบัน ในงานวันกาชาด 100 ปี ภายใต้แนวคิด "รื่นรมย์สุขฤดี ณ ที่แห่งการให้"


วันเสาร์ที่ 9 ธันวาคม 2566
09/12/2566
พิมพ์
ร้านกาชาดมหาดไทยสุดคึกคัก เหล่าบรรดาออเจ้าต่างนุ่งโจงห่มไทยมาเที่ยวงานวันกาชาด ร่วมย้อนวันวานจากอดีตถึงปัจจุบัน ในงานวันกาชาด 100 ปี ภายใต้แนวคิด "รื่นรมย์สุขฤดี ณ ที่แห่งการให้"
นายกแม่บ้าน มท. เชิญชวนร่วมกิจกรรม “ร้านกาชาดมหาดไทย” ในงานวันกาชาด 100 ปี พบกับไฮไลต์สุดพิเศษ นิทรรศการแบบ 360 องศา ผ่านอุโมงค์แห่งกาลเวลา ด้วยเทคโนโลยี AR พร้อมร่วมสนุก ในกิจกรรม “สอยผีเสื้อ” ลุ้นรางวัลใหญ่ ช้อปปิ้งผ้าไทยมือสองเกรด A สินค้าชุมชน
นายกแม่บ้าน มท. เชิญชวนร่วมกิจกรรม “ร้านกาชาดมหาดไทย” ในงานวันกาชาด 100 ปี พบกับไฮไลต์สุดพิเศษ นิทรรศการแบบ 360 องศา ผ่านอุโมงค์แห่งกาลเวลา ด้วยเทคโนโลยี AR พร้อมร่วมสนุก ในกิจกรรม “สอยผีเสื้อ” ลุ้นรางวัลใหญ่ ช้อปปิ้งผ้าไทยมือสองเกรด A สินค้าชุมชน และนวดไทยผ่อนคลายแบบสบาย ๆ ตั้งแต่วันนี้ ถึง 18 ธันวาคม 2566 เวลา 11.00 - 22.00 น. ณ สวนลุมพินี กรุงเทพฯ
วันนี้ (9 ธ.ค. 66) ดร.วันดี กุญชรยาคง จุลเจริญ นายกสมาคมแม่บ้านมหาดไทย เปิดเผยว่า กระทรวงมหาดไทยและสมาคมแม่บ้านมหาดไทยได้จัดกิจกรรมการออกร้านกาชาดกระทรวงมหาดไทยและสมาคมแม่บ้านมหาดไทย ประจำปี 2566 โดยได้น้อมนำแนวคิดในการเผยแพร่พระมหากรุณาธิคุณของพระมหากษัตริย์ไทย และพระบรมวงศานุวงศ์ ที่เกี่ยวข้องกับสภากาชาดไทย อันเป็นแสงสว่างแห่งการให้ เล่าเรื่องราวในอดีต ผ่าน "อุโมงค์แห่งกาลเวลา" ตั้งแต่สภาอุณาโลมแดงแห่งชาติสยาม ซึ่งเป็นจุดเริ่มต้นการก่อกำเนิดกิจการแห่งการให้ และเริ่มต้นการจัดงานวันกาชาดครั้งแรกที่สนามหลวง โดยในเวลาต่อมาได้มีการจัดงานกาชาดขึ้นในอีกหลายแห่ง อาทิ สนามหลวง พระราชอุทยานสราญรมย์ สถานเสาวภา สวนอัมพร จนมาถึงปัจจุบันที่สวนลุมพินี
"ในปีนี้ทางสภากาชาดไทย (Red Cross Fair) และคณะผู้จัดงานได้กำหนดจัดงานกาชาด 100 ปี พ.ศ. 2566 ขึ้น ภายใต้แนวคิด "รื่นรมย์สุขฤดี ณ ที่แห่งการให้" ซึ่งกระทรวงมหาดไทยได้หยิบยกแนวคิดดังกล่าวมาออกแบบสู่ร้านกาชาดของกระทรวงมหาดไทยและสมาคมแม่บ้านมหาดไทย โดยสื่อความหมายว่า 100 ปีงานวันกาชาด นับเป็นศตวรรษแห่งการให้จากมหรสพรื่นเริง การกุศลคู่คนไทยที่จัดต่อเนื่องมายาวนานจากท้องสนามหลวงสู่สวนลุมพินี และพัฒนาต่อยอดถึงแพลตฟอร์มออนไลน์ โดยการนำเสนอนิทรรศการแบบ 360 องศา ผ่านการรับรู้ ผัสสะ ทั้ง 6 รูป รส กลิ่น เสียง สัมผัส และใจแห่งการให้ ให้สามารถ เคลื่อนไหวได้ด้วยเทคโนโลยี AR เพื่อมอบความรู้ ความสนุกสนาน ความรื่นรมย์ และความสุข แก่ผู้เข้าชมงาน ทั้งการออกแบบร้านภายนอก เป็นการจำลองมหรสพ รื่นเริง การกุศล ประกอบแสง สี เสียงและบรรยากาศ ที่เปี่ยมไปด้วยความสุข สนุกสนาน รื่นรมย์ในอดีต เพื่อเป็นการเฉลิมฉลองครบรอบ 100 ปีงานวันกาชาด ที่อยู่คู่กับคนไทยไม่ว่าจะ ณ สถานที่ไหน เวลาใด หรือรูปแบบใด อีกทั้งยังใส่ใจในการออกแบบภายในร้าน เพิ่มเติมด้านอารยสถาปัตย์เพื่อคนทั้งมวล และวัสดุที่เป็นมิตรกับสิ่งแวดล้อม โดยใช้วัสดุจากธรรมชาติ อาทิ ไม้ไผ่ กระดาษสา รวมทั้งวัสดุที่เคยใช้กลับมาใช้ใหม่อีกครั้ง นอกจากนี้ยังได้นำพลังงานสะอาดมาใช้ในรูปแบบของไฟฟ้าส่องสว่างด้วยพลังงานแสงอาทิตย์ เพื่ออนุรักษ์สิ่งแวดล้อม เป็นการส่งต่อสิ่งแวดล้อมที่ดีจากรุ่นสู่รุ่นอย่างยั่งยืน" ดร.วันดีฯ กล่าว
ดร.วันดี กุญชรยาคง จุลเจริญ นายกสมาคมแม่บ้านมหาดไทย กล่าวต่อไปอีกว่า ร้านกาชาดกระทรวงมหาดไทยและสมาคมแม่บ้านมหาดไทยได้จัดแสดงนิทรรศการ ย้อนอดีตกลับไปรู้จักที่มาของสภากาชาดไทย และการจัดงานกาชาดไทยผ่าน 5 สถานที่จัดงาน ตั้งแต่ครั้งอดีตจนถึงปัจจุบัน ที่สะท้อนให้เห็นถึง "การให้" ของกระทรวงมหาดไทยและสภากาชาดไทยที่อยู่เคียงข้างร่วมช่วยเหลือประชาชนชาวไทยมาตลอด 100 ปี บนพื้นที่แห่งการให้ ผ่าน 6 โชน 6 เรื่องราว ได้แก่ Zone A: "อุโมงค์แห่งกาลให้" Zone B: "สนามหลวง" Zone C: "พระราชอุทยานสราญรมย์" Zone D: "สถานเสาวภา" Zone E: "สวนอัมพร" และ Zone F: "สวนลุมพินี" ซึ่งผู้เข้าร่วมชมงานสามารถร่วมสนุกได้ฟรีแบบไม่มีค่าใช้จ่าย ด้วยการสแกนคิวอาร์โค้ด สะสมแต้มทั้ง 6 โซนนิทรรศการ เพื่อรับของรางวัลสุดพิเศษท่ามกลางการจำลองบรรยากาศแห่งความสุขที่ผู้ให้จัดสรรมาเป็นพิเศษ เพื่อมอบให้ผู้รับด้วยความสนุกสนาน รื่นรมย์ และความสุขกับการได้ร่วมงานกาชาด
"นอกจากนี้ยังมีร้านเสื้อผ้ามือสองของสมาคมแม่บ้านมหาดไทย กว่า 1,000 ชุด ตลอดการจัดงาน และมีร้านจำหน่ายสินค้า OTOP ผลิตภัณฑ์ชุมชนหลากหลายประเภทให้ผู้เข้าร่วมงานได้จับจ่ายใช้สอย และร้านนวดแผนไทยให้ได้ผ่อนคลายกล้ามเนื้อจากการเดินท่องเที่ยว ทั้งยังมีโซนกิจกรรมการละเล่นเสี่ยงโชค "ต้นสอยดาวกัลปพฤกษ์" ที่ตกแต่งจากวัสดุธรรมชาติ ที่นำกลับมาใช้ใหม่อีกครั้ง อาทิ ต้นสอยดาวไม้ไผ่ เครื่องจักสานเพื่อให้เกิดคุณค่าและประโยชน์มากที่สุด ผสมผสานกับความคิดสร้างสรรค์ในการประดิษฐ์ "ผีเสื้อจากผ้าไทยประจำจังหวัด 76 จังหวัด" จำนวน 72,000 ตัว พร้อมด้วยของรางวัลอีกมากมาย" ดร.วันดีฯ กล่าวเน้นย้ำ
ดร.วันดี กุญชรยาคง จุลเจริญ นายกสมาคมแม่บ้านมหาดไทย กล่าวทิ้งท้ายว่า ขอเชิญชวนพี่น้องประชาชนทุกท่านมาร่วมกันย้อนวันวาน ด้วยการนุ่งโจมห่มผ้าไทย เพลิดเพลินสำราญใจในงานวันกาชาด 100 ปี ที่เต็มไปด้วยความสนุกสนานรื่นรมย์และความสุขจากการได้มาเที่ยวงานกาชาด ชมมหรสพรื่นเริงการกุศลที่หวนกลับมาอีกครั้งให้หายคิดถึง และเชิญชวนร่วมกิจกรรม "ร้านกาชาดกระทรวงมหาดไทยและสมาคมแม่บ้านมหาดไทย" ในงานกาชาดประจำปี 2566 ระหว่างวันที่ 8 - 18 ธันวาคม 2566 ตั้งแต่เวลา 11.00 - 22.00 น. ณ สวนลุมพินี กรุงเทพฯ มาร่วมกัน "สืบสาน รักษา และต่อยอด" การดำเนินกิจกรรมของสภากาชาดไทย ในการดูแลพี่น้องประชาชนให้มีความสุข ดังพันธกิจในการ “บําบัดทุกข์ บํารุงสุข” ของกระทรวงมหาดไทย
คึกคักแค่ไหน..ไปดูกัน
Facebook : https://fb.watch/oPJNigIsgQ/?mibextid=Nif5oz
TIKTOK : https://vt.tiktok.com/ZSN4r7b6F/
IG : https://www.instagram.com/reel/C0nutzJxKwR/?igshid=MzRlODBiNWFlZA==
X : https://twitter.com/prmoithailand/status/1733360588775215377?s=19

ที่มา : https://www.thaigov.go.th/news/contents/details/75913