รัฐบาลไทย-ข่าวทำเนียบรัฐบาล-“สุรพงษ์” ตรวจเยี่ยมสถานีรถไฟหัวหินแห่งใหม่ แลนด์มาร์กของอำเภอหัวหิน พร้อมรถไฟทางคู่ที่ยกระดับ หลีกเลี่ยงทางตัดรถไฟในเขตเทศบาล เพื่อเพิ่มความปลอดภัยในใช้รถใช้ถนนแก่ประชาชน


วันเสาร์ที่ 16 ธันวาคม 2566
“สุรพงษ์” ตรวจเยี่ยมสถานีรถไฟหัวหินแห่งใหม่ แลนด์มาร์กของอำเภอหัวหิน พร้อมรถไฟทางคู่ที่ยกระดับ หลีกเลี่ยงทางตัดรถไฟในเขตเทศบาล เพื่อเพิ่มความปลอดภัยในใช้รถใช้ถนนแก่ประชาชน
....
นายสุรพงษ์ ปิยะโชติ รัฐมนตรีช่วยว่าการกระทรวงคมนาคม พร้อมด้วย นางสาวณภัทรา กมลรักษา เลขานุการรัฐมนตรีช่วยว่าการกระทรวงคมนาคม นายสรพงศ์ ไพฑูรย์พงษ์ รองปลัดกระทรวงคมนาคม นายพิเชฐ คุณาธรรมรักษ์ อธิบดีกรมการขนส่งทางราง นายนิรุฒ มณีพันธ์ ผู้ว่าการรถไฟแห่งประเทศไทย และหน่วยงานที่เกี่ยวข้อง ลงพื้นที่ตรวจเยี่ยมสถานีรถไฟหัวหิน เมื่อวันที่ 16 ธันวาคม 2566 ณ สถานีรถไฟหัวหิน อำเภอหัวหิน จังหวัดประจวบคีรีขันธ์
นายสุรพงษ์ ปิยะโชติ กล่าวว่า ตามที่รัฐบาลมีนโยบายเร่งรัดโครงการก่อสร้างรถไฟทางคู่ และรถไฟทางสายใหม่ทั่วประเทศ เพื่อเพิ่มประสิทธิภาพระบบการขนส่งทางรางของประเทศ ซึ่งการก่อสร้างรถไฟทางคู่รุดหน้าอย่างรวดเร็ว โดยเฉพาะรถไฟทางคู่สายใต้ ทั้งช่วงนครปฐม - หัวหิน ช่วงหัวหิน - ประจวบคีรีขันธ์ และช่วงประจวบคีรีขันธ์ - ชุมพร มีความก้าวหน้าอย่างมาก โดยช่วงที่ 1 นครปฐม - หัวหิน ระยะทาง 169 กิโลเมตร ช่วงนครปฐม – หนองปลาไหล คืบหน้าร้อยละ 97.212 ช่วงหนองปลาไหล – หัวหิน คืบหน้าร้อยละ 98.312 ช่วงที่ 2 หัวหิน - ประจวบคีรีขันธ์ ระยะทาง 84 กิโลเมตร ก่อสร้างงานโยธาแล้วเสร็จเปิดเดินรถทางคู่แล้วเมื่อปี 2565 และช่วงที่ 3 ประจวบคีรีขันธ์ - ชุมพร ระยะทาง 167 กิโลเมตร ช่วงประจวบคีรีขันธ์ - บางสะพานน้อย คืบหน้าร้อยละ 94.737 ช่วงบางสะพานน้อย - ชุมพร คืบหน้าร้อยละ 97.959 ทั้งนี้ เพื่อให้สอดรับต่อการเพิ่มประสิทธิการเดินรถไฟทางคู่สายใต้ และอำนวยความสะดวกให้กับผู้ใช้บริการ
นายสุรพงษ์ ปิยะโชติ กล่าวด้วยว่า อาคารสถานีรถไฟหัวหินแห่งใหม่เปิดใช้งานแล้ว เมื่อวันที่ 11 ธันวาคม 2566 เป็นสถานียกระดับที่มีทางเดินใต้สถานีแห่งแรกในประเทศไทย ซึ่งอาคารสถานีฯ มีความพร้อมด้านความปลอดภัย 100 % มีสิ่งอำนวยความสะดวกอย่างครบครันครอบคลุมผู้ใช้งานทุกลุ่ม โดยการออกแบบยังคงเอกลักษณ์ของสถานีเดิมตามสถาปัตยกรรมวิกตอเรีย คำนึงถึงความสวยงาม และการมีส่วนร่วมอนุรักษ์บรรยากาศการท่องเที่ยวในพื้นที่ ปัจจุบันมีการเดินรถ (ไป- กลับ) จำนวน 28 ขบวน เป็นการเดินรถด้วยทางคู่ ทำให้เส้นทางกรุงเทพ - หัวหิน ใช้เวลาประมาณ 3 ชั่วโมง ซึ่งเป็นทางเลือกการเดินทางให้กับประชาชนและนักท่องเที่ยว ที่สะดวก ปลอดภัย ลดเวลาการเดินทาง และเลี่ยงการจราจรติดขัดช่วงเทศกาล ทั้งนี้ สถานีรถไฟหัวหินมีการเชื่อมต่อการเดินทาง (feeder) กับระบบขนส่งสาธารณะอื่น ๆ ที่สะดวก ส่วนอาคารสถานีเดิมซึ่งเปิดใช้งานมา 112 ปี ยังคงอนุรักษ์ไว้ให้เป็นสถานที่ท่องเที่ยวสำคัญทางประวัติศาสตร์ของจังหวัด โดยเปิดให้นักท่องเที่ยวเดินทางเข้ามาถ่ายรูป เช็กอินภายในสถานีรถไฟหัวหิน เป็นแลนด์มาร์กที่สำคัญของการท่องเที่ยวหัวหิน ซึ่งมีแผนจะพัฒนาให้เป็นพิพิธภัณฑ์ต่อไป
รัฐมนตรีช่วยว่าการกระทรวงคมนาคม ได้มอบนโยบายให้ รฟท. อำนวยความสะดวกประชาชนและผู้ใช้บริการให้ได้รับความสะดวกมากที่สุด เช่น การให้บริการที่จอดรถ ทางเข้า - ออก การรองรับการใช้บริการและการจำหน่ายบัตรโดยสาร การเชื่อมต่อการเดินทางรูปแบบอื่น มีข้อมูลการเดินทางและประชาสัมพันธ์ที่ชัดเจน มีป้ายบอกทิศทางในสถานี ด้านความปลอดภัยด้วยการติดตั้งกล้องวงจรปิด ไฟส่องสว่าง หรือเจ้าหน้าที่รักษาความปลอดภัย ทางออกฉุกเฉิน มีสิ่งอำนวยความสะดวกสำหรับเด็ก ผู้สูงอายุ ผู้พิการ รวมทั้งด้านอื่น ๆ อาทิ ห้องน้ำ ร้านค้าจำหน่ายอาหาร เครื่องดื่ม เพื่อรองรับผู้มาใช้บริการ
สำหรับการเดินทางในช่วงเทศกาลปีใหม่ 2567 ขอเชิญชวนประชาชนและนักท่องเที่ยวเดินทางด้วยระบบขนส่งสาธารณะ ซึ่งกระทรวงคมนาคมมีความพร้อมอำนวยความสะดวกการเดินทางและการให้บริการ ทั้ง รถโดยสารประจำทาง (บขส.) รถโดยสารสาธารณะ (ขสมก.) รถไฟ และรถไฟฟ้า เพื่อให้ผู้โดยสาร เดินทางถึงจุดหมายปลายทางทั้งไปและกลับ อย่างสะดวก ปลอดภัย และรวดเร็ว โดยกระทรวงฯ ได้เตรียมเพิ่มจำนวนรถให้เพียงพอสอดคล้องกับปริมาณผู้โดยสาร ที่จะเดินทางในช่วงเทศกาลปีใหม่นี

ที่มา : https://www.thaigov.go.th/news/contents/details/76224