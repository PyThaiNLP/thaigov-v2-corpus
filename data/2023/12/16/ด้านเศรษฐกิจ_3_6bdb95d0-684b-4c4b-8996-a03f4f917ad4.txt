รัฐบาลไทย-ข่าวทำเนียบรัฐบาล-“สุรพงษ์” ตรวจเยี่ยมหอบังคับการบินชุมพร สั่งการหน่วยงานวางแผนเตรียมความพร้อมรองรับการเดินทางทางอากาศที่จะเพิ่มขึ้น 


วันเสาร์ที่ 16 ธันวาคม 2566
“สุรพงษ์” ตรวจเยี่ยมหอบังคับการบินชุมพร สั่งการหน่วยงานวางแผนเตรียมความพร้อมรองรับการเดินทางทางอากาศที่จะเพิ่มขึ้น
...
นายสุรพงษ์ ปิยะโชติ รัฐมนตรีช่วยว่าการกระทรวงคมนาคม พร้อมด้วย นางสาวณภัทรา กมลรักษา เลขานุการรัฐมนตรีช่วยว่าการกระทรวงคมนาคม นายสรพงศ์ ไพฑูรย์พงษ์ รองปลัดกระทรวงคมนาคม นายจิรุตม์ วิศาลจิตร อธิบดีกรมการขนส่งทางบก นายพิเชฐ คุณาธรรมรักษ์ อธิบดีกรมการขนส่งทางราง นายนิรุฒ มณีพันธ์ ผู้ว่าการรถไฟแห่งประเทศไทย นายณพศิษฏ์ จักรพิทักษ์ กรรมการผู้อำนวยการใหญ่ บริษัท วิทยุการบินแห่งประเทศไทย จำกัด และหน่วยงานที่เกี่ยวข้อง ตรวจเยี่ยมหอบังคับการบินชุมพร เมื่อวันที่ 15 ธันวาคม 2566 ณ หอบังคับการบินชุมพร จ.ชุมพร
นายสุรพงษ์ ปิยะโชติ กล่าวว่า จังหวัดชุมพรเป็นจังหวัดที่มีศักยภาพสูงด้านการท่องเที่ยว ซึ่งสามารถเดินทางได้โดยรถ รถไฟ และเครื่องบิน กระทรวงคมนาคมได้เร่งเดินหน้าพัฒนาโครงสร้างพื้นฐานด้านคมนาคมขนส่ง เพื่ออำนวยความสะดวกการเดินทางให้แก่ประชาชนในพื้นที่และนักท่องเที่ยว ในส่วนท่าอากาศยานชุมพร มีจำนวนเที่ยวบินพาณิชย์รวม 2 เที่ยวบินต่อวัน โดยเป็นเที่ยวบินภายในประเทศ เส้นทางท่าอากาศยานดอนเมือง – ชุมพร โดยมีหอบังคับการบินชุมพร ทำหน้าที่รับผิดชอบด้านการควบคุมการบินบริเวณเขตท่าอากาศยานชุมพร เพื่อก่อให้เกิดความรวดเร็ว แม่นยำ เที่ยงตรง และมีความปลอดภัยสูง นอกจากนี้ หอบังคับการบินชุมพรยังมีความรับผิดชอบหลักให้บริการช่วยเดินอากาศยานเครื่องบินประเภท ส่วนบุคคล และเครื่องบินฝึกบินของโรงเรียนการบิน
ทั้งนี้ เมื่อการพัฒนาโครงข่ายคมนาคมขนส่งเชื่อมต่อจังหวัดชุมพรและภูมิภาคแล้วเสร็จ คาดว่าจะทำให้มีนักท่องเที่ยวเดินทางเพิ่มขึ้น เนื่องจากจังหวัดชุมพรมีความโดดเด่นด้านแหล่งท่องเที่ยวทางทะเล โดยจะส่งผลให้ปริมาณการเดินทางของนักท่องเที่ยวทางอากาศเพิ่มขึ้นตามไปด้วย ซึ่งในอนาคตมีแผนการจัดสรรเที่ยวบินให้สอดคล้องตามจำนวนผู้โดยสาร เพื่อส่งเสริมเศรษฐกิจการท่องเที่ยวของจังหวัดชุมพร ตามนโยบาย Quick Win ของรัฐบาล

ที่มา : https://www.thaigov.go.th/news/contents/details/76220