รัฐบาลไทย-ข่าวทำเนียบรัฐบาล-​ไทยพร้อมกระชับความร่วมมือกับ JETRO ส่งเสริมการค้าและการลงทุน พร้อมพัฒนาทรัพยากรมนุษย์ในไทย รองรับการลงทุนจากญี่ปุ่น


วันเสาร์ที่ 16 ธันวาคม 2566
16/12/2566
พิมพ์
​ไทยพร้อมกระชับความร่วมมือกับ JETRO ส่งเสริมการค้าและการลงทุน พร้อมพัฒนาทรัพยากรมนุษย์ในไทย รองรับการลงทุนจากญี่ปุ่น
​ไทยพร้อมกระชับความร่วมมือกับ JETRO ส่งเสริมการค้าและการลงทุน พร้อมพัฒนาทรัพยากรมนุษย์ในไทย รองรับการลงทุนจากญี่ปุ่น
วันนี้ (16 ธ.ค. 2566) เวลา 9.00 น. (ตามเวลาท้องถิ่นกรุงโตเกียว ซึ่งเร็วกว่าเวลาที่กรุงเทพฯ 2 ชั่วโมง) ณ โรงแรม Okura Tokyo กรุงโตเกียว ประเทศญี่ปุ่น นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง พบหารือกับ นายโนริฮิโกะ อิชิกุโระ (Mr. Norihiko ISHIGURO) ประธานองค์การส่งเสริมการค้าต่างประเทศของญี่ปุ่น (Japan External Trade Organization: JETRO) โดยนายชัย วัชรงค์ โฆษกประจำสำนักนายกรัฐมนตรี สรุปสาระสำคัญดังนี้
นายกรัฐมนตรีชื่นชมที่ JETRO มีบทบาทสำคัญในการกระชับความสัมพันธ์ทางการค้าและการลงทุนระหว่างทั้งสองประเทศมาอย่างต่อเนื่อง รวมทั้งยังมีบทบาทสำคัญในการทำวิจัยด้านเศรษฐกิจ การเผยแพร่ข้อมูลข่าวสารที่เป็นประโยชน์แก่บริษัทญี่ปุ่นเกี่ยวกับนโยบายส่งเสริมการลงทุนของรัฐบาลไทย โดยเฉพาะอย่างยิ่งกิจกรรมส่งเสริมการลงทุนจากประเทศญี่ปุ่น ส่งผลให้มีบริษัทญี่ปุ่นเข้ามาลงทุนในไทยเป็นจำนวนมาก และขยายการลงทุนอย่างต่อเนื่อง
ด้านประธาน JETRO รู้สึกยินดีที่ได้พบปะกับนายกรัฐมนตรีในวันนี้ ในโอกาสการเดินทางเยือนญี่ปุ่นครั้งแรกนับตั้งแต่เข้ารับตำแหน่งนายกรัฐมนตรี ซึ่ง JETRO พร้อมส่งเสริมการค้าและการลงทุนระหว่างไทยและญี่ปุ่นให้เพิ่มพูน โดยเฉพาะการส่งเสริมความร่วมมือในด้านนวัตกรรมและนวัตกรรมแบบเปิด (open innovation) ระหว่างสองประเทศ การมีส่วนร่วมในการแก้ไขปัญหาสังคมในประเทศไทย การส่งเสริมประสิทธิภาพด้านทรัพยากรมนุษย์ของไทย และการพัฒนาทรัพยากรมนุษย์ในประเทศญี่ปุ่นและบริษัทญี่ปุ่นในไทย
โอกาสนี้ ทั้งสองฝ่ายยังเห็นพ้องถึงความร่วมมือที่ใกล้ชิด เพื่อเผชิญกับความท้าทายทางเศรษฐกิจร่วมกัน ซึ่ง JETRO พร้อมร่วมมือกับรัฐบาลไทยในการชักจูงการลงทุนเพิ่มเติมมายังประเทศไทย รวมถึงการส่งเสริมการจัดตั้งสำนักงานภูมิภาค หรือ regional headquarters ในไทย ด้านนายกรัฐมนตรีขอบคุณที่ JETRO สำนักงานใหญ่ และ JETRO กรุงเทพฯ ได้ให้ความร่วมมือกับรัฐบาลไทยอย่างดีมาโดยตลอด

ที่มา : https://www.thaigov.go.th/news/contents/details/76210