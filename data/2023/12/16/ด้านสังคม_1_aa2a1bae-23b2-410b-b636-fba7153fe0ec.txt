รัฐบาลไทย-ข่าวทำเนียบรัฐบาล-ดีอี พร้อมตำรวจไซเบอร์ เปิด 4 ปฏิบัติการล้างบาง! มิจฉาชีพ 


วันศุกร์ที่ 15 ธันวาคม 2566
ดีอี พร้อมตำรวจไซเบอร์ เปิด 4 ปฏิบัติการล้างบาง! มิจฉาชีพ
ทั้ง แอปดูดเงินชายแดน-แกะกล่องพัสดุลวง-ซื้อขายอาวุธปืนออนไลน์-เว็บพนัน
กระทรวงดิจิทัลเพื่อเศรษฐกิจและสังคม (ดีอี) ร่วมกับ สำนักงานตำรวจแห่งชาติ แถลงข่าว CLEANING FRONTIER OPERATION ปฏิบัติการล้างบาง แก๊งแอปดูดเงินแนวชายแดน ส่งตำรวจไซเบอร์เร่งกวาดล้าง ขยายผลจับกุม 4 ปฏิบัติการ ทั้งแอปดูดเงินชายแดน-แกะกล่องพัสดุลวง-ซื้อขายอาวุธปืนออนไลน์-เว็บพนัน ตามนโยบายรัฐบาล โดย นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง สั่งการให้ดีอี เร่งปราบปรามอาชญากรรมออนไลน์ รวมทั้งสนับสนุนให้มีการแลกเปลี่ยนข้อมูลข่าวสารด้านความมั่นคงระหว่างประเทศเพื่อนบ้าน โดยเฉพาะปัญหาอาชญากรรมข้ามชาติบริเวณชายแดน พร้อมเน้นย้ำการทำงานใกล้ชิดร่วมกันปราบปรามแก๊งคอลเซนเตอร์อย่างเด็ดขาด โดยได้จัดตั้งศูนย์ต่อต้านอาชญากรรมออนไลน์ AOC 1441 เมื่อวันที่ 1 พ.ย. 66 ที่ผ่านมา และได้บูรณาการการทำงานร่วมกันระหว่าง ธนาคาร กสทช. ตำรวจ ผู้ให้บริการโทรศัพท์ และหน่วยงานที่เกี่ยวข้อง ในการทำงานเชิงรุกสามารถจับกลุ่มผู้กระทำผิดได้เป็นจำนวนมาก
.
วันนี้ (15 ธันวาคม 66) นายประเสริฐ จันทรรวงทอง รัฐมนตรีว่าการกระทรวงดิจิทัลเพื่อเศรษฐกิจและสังคม พร้อมด้วย นายสุทธิเกียรติ วีระกิจพานิช ที่ปรึกษารัฐมนตรีดีอี ร่วมกับ กองบัญชาการตํารวจสืบสวนสอบสวนอาชญากรรมทางเทคโนโลยี (บช.สอท.) นําโดย พล.ต.ท.วรวัฒน์ วัฒน์นครบัญชา ผบช.สอท., พล.ต.ต.อรรถสิทธิ์ สุดสงวน รอง ผบช.สอท., พล.ต.ต.สถิตย์ พรมอุทัย ผบก.สอท.3 และเจ้าหน้าที่ตำรวจที่เกี่ยวข้อง แถลงการจับกุม ใน 4 ปฏิบัติการ ได้แก่
.
1. จับกุมเครือข่ายผู้ร่วมกระทำผิด ในการแอบอ้างเป็นเจ้าหน้าที่รัฐจากหน่วยงานต่าง ๆ โทรหลอกลวงผู้เสียหายให้หลงเชื่อ แล้วให้แอดไลน์ เพื่อส่งลิงก์ให้กดดาวน์โหลดแอปหน่วยงานของปลอม หลอกโอนเงิน สร้างความเสียหายแล้วรวมกว่า 12 ล้านบาท จากการสืบสวนพบว่าขบวนการดังกล่าวมีความเชื่อมโยงหลายคดีในหลายพื้นที่ทั่วประเทศ มีลักษณะเป็นเครือข่ายองค์กรอาชญากรรม ในรูปแบบแก๊งคอลเซนเตอร์ โดยได้ตรวจค้นและจับกุมผู้ต้องหาทั้งหมด 13 ราย เป็นชาวไทย 12 ราย และชาวกัมพูชา 1 ราย พร้อมยึดของกลางเป็น เงินสด 1 แสนบาท และบัตรกดเงินสด (บัตร ATM) รวมทั้งอายัดเงินในบัญชีธนาคารที่ใช้ในการกระทำความผิดได้รวมมูลค่ากว่า 5 ล้านบาท
.
2.  UNBOXSCAM แกะกล่องพัสดุลวง รวบตัวการส่งพัสดุไม่ตรงปก หลอกเก็บเงินปลายทาง ตรวจค้นจับกุมตัวการ กรณีมิจฉาชีพตีเนียนส่งพัสดุหลอกเก็บเงินปลายทาง โดยที่ไม่ได้สั่งซื้อ และส่งสินค้าที่ไม่ตรงปกเพื่อหลอกเก็บเงินปลายทาง สร้างความเสียหายรวมเกือบ 10 ล้านบาทต่อปี จากการสืบสวนพบว่ามีผู้ใช้งานที่ลงทะเบียนโดยนายอนุศาสน์ (ขอสงวนนามสกุล) อายุ 25 ปี ได้ใช้แพลตฟอร์ม TikTok ในการขายสินค้า โดยมีการส่งพัสดุในรอบ 1 เดือน ประมาณ 8,000 ชิ้น และมีพัสดุตีกลับประมาณ 47% อีกทั้งยังมียอดระงับการเก็บเงินปลายทางกว่า 8 แสนบาท
.
3. การซื้อขายอาวุธปืนและกระสุนปืน ผ่านโซเชียลมีเดีย โดยพบว่ามีการลักลอบจำหน่ายอาวุธปืน ชนิดปืนปากกา  ปืนไทยประดิษฐ์ และเครื่องกระสุนปืน ผ่านสื่อสังคมออนไลน์ จึงได้ตรวจค้นจับกุม นาย
ปฏิพัทธ์ (ขอสงวนนามสกุล) อายุ 25  ปี พร้อมด้วยของกลางอาวุธปืน และเครื่องกระสุนปืน จำนวน 11 รายการ
.
4. ขยายผลจับคนกดเงินจ้างแอดมินเว็บโป๊ โปรโมทเว็บพนัน ระดมกวาดล้างอาชญากรรมทางเทคโนโลยี โดยได้จับกุมนายอัครนันท์ เจติยากุลไพศาล อายุ 27 ปี แอดมิน VK ชื่อกลุ่ม DARK SIDE CLUB ซึ่งเป็นกลุ่มเปิดที่บุคคลทั่วไปสามารถเข้าถึงได้ และกลุ่มอื่นๆ ที่มีการโพสภาพลามกอนาจาร แอบแฝงชักชวนเล่นพนันออนไลน์ รวมแล้ว 19 กลุ่ม มีผู้ติดตามรวมกว่า 250,000 คน
.
ทั้งนี้ กระทรวงดิจิทัลเพื่อเศรษฐกิจและสังคม (DE) ได้ร่วมมือกับ สำนักงานตำรวจแห่งชาติ ในการเร่งดำเนินการขยายผลจับกุมและทลายเครือข่ายซิมผี บัญชีม้า เพื่อแก้ไขปัญหาให้แก่พี่น้องประชาชนอย่างเร่งด่วน จึงขอเตือนประชาชน ให้เพิ่มความระมัดระวังในการทำธุรกรรมออนไลน์ต่าง ๆ ให้มีความรอบคอบ อย่าเห็นแก่ประโยชน์เพียงเล็กน้อยในการยินยอมให้มีการซื้อหรือขายบัญชีธนาคาร เนื่องจากผิดกฎหมาย อีกทั้งขอให้ประชาชนพึงระลึกไว้เสมอว่า เจ้าหน้าที่รัฐไม่มีการติดต่อผ่านโทรศัพท์ หรือแพลตฟอร์มโซเชียลมีเดีย ในการดำเนินการติดตั้งแอป หรือ Login ระบบใดๆ ทางออนไลน์เด็ดขาด หากประชาชนมีข้อสงสัย สามารถโทรปรึกษาสายด่วน AOC 1441 ได้ตลอด 24 ชั่วโมง

ที่มา : https://www.thaigov.go.th/news/contents/details/76205