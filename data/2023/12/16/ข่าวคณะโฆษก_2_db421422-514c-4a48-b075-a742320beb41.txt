รัฐบาลไทย-ข่าวทำเนียบรัฐบาล-"เกณิกา" เผย “รมว ธรรมนัส”เปิด "ศูนย์บริการเกษตรพิรุณราช" ครบ 882 ศูนย์ทั่วประเทศ


วันเสาร์ที่ 16 ธันวาคม 2566
16/12/2566
พิมพ์
"เกณิกา" เผย “รมว ธรรมนัส”เปิด "ศูนย์บริการเกษตรพิรุณราช" ครบ 882 ศูนย์ทั่วประเทศ
"เกณิกา" เผย “รมว ธรรมนัส”เปิด "ศูนย์บริการเกษตรพิรุณราช" ครบ 882 ศูนย์ทั่วประเทศ แก้ปัญหาได้จริงแล้ว 2 พันกว่าเรื่อง เกษตรกรเชื่อมั่นแก้ปัญหาให้ได้เบ็ดเสร็จ
16 ธ.ค. 66 น.ส.เกณิกา อุ่นจิตร์ รองโฆษกประจำสำนักนายกรัฐมนตรี เปิดเผยถึงความคืบหน้าของศูนย์บริการเกษตรพิรุณราชว่า ศูนย์ดังกล่าวได้มีพิธีเปิดไปตั้งแต่ 18 ต.ค. 2566 โดย ร.อ.ธรรมนัส พรหมเผ่า รัฐมนตรีว่าการกระทรวงเกษตรและสหกรณ์ เป็นประธานในพิธีเปิด โดยจัดตั้งขึ้นเพื่อเป็นศูนย์บริการร่วมในการอำนวยความสะดวกแก่ประชาชน และพี่น้องเกษตรกรให้สามารถขอรับบริการของทุกหน่วยงานในสังกัดกระทรวงเกษตรและสหกรณ์ รวมถึงติดต่อสอบถามข้อมูลข่าวสาร และรับเรื่องร้องเรียนคลายทุกข์ให้แก่พี่น้องเกษตรกร ซึ่งกระทรวงเกษตรฯ ได้มีคำสั่งแต่งตั้งคณะกรรมการบริหารนโยบายสร้างวิธีทำงานสู่การปฏิบัติ โครงการศูนย์บริการประชาชนภาคการเกษตร ของกระทรวงเกษตรและสหกรณ์ขึ้น โดยมีการบูรณาการหน่วยงานในสังกัดกระทรวงฯ ทุกภาคส่วน เพื่อทำหน้าที่แปลงนโยบายสร้างวิธีการทำงานสู่การปฏิบัติ และเพื่อให้การจัดตั้งและบริหารงานศูนย์บริการประชาชนภาคการเกษตรของกระทรวงฯให้ประสบผลสำเร็จ
น.ส.เกณิกา กล่าว ศูนย์บริการเกษตรพิรุณราช ได้เปิดให้บริการ 6 งานสำคัญ ประกอบด้วย 1.งานบริการขอรับการช่วยเหลือสนับสนุน เช่น การทำฝนหลวง การจัดให้มีแหล่งน้ำทำการเกษตร การเข้าถึงที่ดินทำกินเพื่อการเกษตร การขอรับสิทธิ์กรณีประสบภัยพิบัติทางการเกษตร การฟื้นฟูอาชีพและพัฒนาอาชีพ ด้านหนี้สิน เป็นต้น 2.งานบริการรับเรื่องร้องเรียน ร้องทุกข์ด้านการเกษตร 3.งานบริการรับคำร้อง - ส่งต่อ งานอนุญาต อนุมัติ 4.งานบริการจดทะเบียน จดแจ้ง เกษตรกร/สถาบันเกษตรกร 5.งานบริการข้อมูลข่าวสาร และให้คำปรึกษาปัญหาการผลิต การตลาดสินค้าเกษตร และ 6.งานบริการตรวจวิเคราะห์ทางห้องปฏิบัติการ (ดิน น้ำ โรค แมลงศัตรูพืช ฯลฯ)
“เกือบ 2 เดือนที่ผ่านมา จากข้อมูลเมื่อวันที่ 15 ธ.ค.66 ที่ผ่านมา ศูนย์บริการเกษตรพิรุณราช ได้เปิดให้บริการแล้ว 882 ศูนย์ รับเรื่องร้องเรียนแล้ว 3,326 เรื่อง ดำเนินการแล้วเสร็จ 2,608 เรื่อง และอยู่ระหว่างการดำเนินการ 718 เรื่อง ซึ่งถือว่าได้รับความสนใจจากพี่น้องเกษตรกรที่มีความเดือดร้อนเข้ามาใช้บริการในศูนย์ฯ พิรุณราช ให้ช่วยแก้ปัญหาให้ต่าง ๆ ให้”น.ส.เกณิกา กล่าว น.ส.เกณิกา กล่าวต่อว่า หากพี่น้องประชาชนไม่สามารถเดินทางมาติดต่อได้ด้วยตนเอง ท่านสามารถเข้าถึงการบริการของศูนย์เกษตรพิรุณราช ผ่านระบบ e-Service ทางเว็บไซต์ www.pirunraj.com ซึ่งจะทำหน้าที่รับลงทะเบียน ส่งต่อความต้องการของพี่น้องเกษตรกรและประชาชนให้กับหน่วยงานที่เกี่ยวข้องดำเนินการอย่างรวดเร็ว และมีระบบในการติดตามผลการดำเนินงาน รวมถึงแจ้งผลการดำเนินงานในเรื่องดังกล่าวได้รับทราบตามช่องทางติดต่อที่ได้ระบุไว้ด้วย

ที่มา : https://www.thaigov.go.th/news/contents/details/76208