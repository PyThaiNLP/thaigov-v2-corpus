รัฐบาลไทย-ข่าวทำเนียบรัฐบาล-ร้อยเอก ธรรมนัส มอบกรมชลประทาน เร่งสำรวจพื้นที่ริมคลองโคกขาม เพื่อดำเนินการขุดลอกภายในเดือน ม.ค. 67 ให้กลับมามีชีวิตชีวา และเป็น Soft Power ของชาวจังหวัดสมุทรสาคร


วันเสาร์ที่ 16 ธันวาคม 2566
ร้อยเอก ธรรมนัส มอบกรมชลประทาน เร่งสำรวจพื้นที่ริมคลองโคกขาม เพื่อดำเนินการขุดลอกภายในเดือน ม.ค. 67 ให้กลับมามีชีวิตชีวา และเป็น Soft Power ของชาวจังหวัดสมุทรสาคร
ร้อยเอก ธรรมนัส มอบกรมชลประทาน เร่งสำรวจพื้นที่ริมคลองโคกขาม เพื่อดำเนินการขุดลอกภายในเดือน ม.ค. 67 ให้กลับมามีชีวิตชีวา และเป็น Soft Power ของชาวจังหวัดสมุทรสาคร
ร้อยเอก ธรรมนัส พรหมเผ่า รัฐมนตรีว่าการกระทรวงเกษตรและสหกรณ์ ลงพื้นที่พบปะประชาชนและติดตามความก้าวหน้าการพัฒนาคลองโคกขาม โดยมี นายบุญสิงห์ วรินทร์รักษ์ ที่ปรึกษารัฐมนตรีว่าการกระทรวงเกษตรและสหกรณ์ นายเศรษฐเกียรติ กระจ่างวงษ์ รองปลัดกระทรวงเกษตรและสหกรณ์ และผู้บริหารกระทรวงเกษตรและสหกรณ์ เข้าร่วม ณ วัดบ้านโคก ตำบลพันท้ายนรสิงห์ อำเภอเมืองสมุทรสาคร จังหวัดสมุทรสาคร
ทั้งนี้ คลองโคกขาม เป็นคลองระบายน้ำในระบบแก้มลิง โครงการแก้มลิงคลองมหาชัย-คลองสนามชัย อันเนื่องมาจากพระราชดำริ ปัจจุบันคลองโคกขามมีสภาพคดเคี้ยวหักศอก และมีต้นไม้ปกคลุมค่อนข้างหนาทึบบริเวณ 2 ฝั่งคลอง และในบางจุดมีตะกอนตกจมในคลอง ทำให้ไม่สามารถคมนาคมสัญจรทางน้ำได้ อีกทั้งในช่วงน้ำหลากยังมีปัญหาในเรื่องการระบายน้ำ ซึ่งที่ผ่านมาโครงการชลประทานสมุทรสาคร ได้ดำเนินการแก้ไขปัญหาอย่างต่อเนื่อง โดยมีการก่อสร้างอาคารควบคุมบริหารจัดการน้ำในระบบแก้มลิง จำนวน 2 แห่ง ได้แก่ ประตูระบายน้ำคลองสหกรณ์สาย 2 และประตูระบายน้ำคลองสหกรณ์สาย 3/1 ปรับปรุงประสิทธิภาพการระบายน้ำสู่แก้มลิงคลองมหาชัย-คลองสนามชัยและแม่น้ำท่าจีน (เขื่อนป้องกันตลิ่งคลองโคกขามใหม่) ระยะทาง 635 เมตร นอกจากนี้ ยังมีแผนขุดลอกคลองเพิ่ม 2 แห่ง ได้แก่ คลองเจ๊ก และคลองลัดตะเคียน
สำหรับการลงพื้นที่ในวันนี้ รัฐมนตรีว่าการกระทรวงเกษตรและสหกรณ์ได้มอบหมายกรมชลประทานสำรวจพื้นที่ริมคลองโคกขาม ทั้งสายเก่าและสายใหม่ เพื่อดำเนินการขุดลอกคลองโคกขามภายในเดือน ม.ค. 67 ให้กลับมามีชีวิตชีวาอีกครั้ง และมอบหมายให้นำระบบควบคุมประตูระบายน้ำโดยคอมพิวเตอร์มาใช้ เพื่อรักษาระดับน้ำให้เพียงพอกับการสัญจร และรักษาระบบนิเวศน์ ซึ่งปัจจุบันการควบคุมการเปิด-ปิดประตูระบบน้ำดังกล่าว ยังใช้เจ้าหน้าที่ควบคุม
อย่างไรก็ตาม กระทรวงเกษตรฯ โดยกรมชลประทาน มีแผนดำเนินการในการเพิ่มประสิทธิภาพการเก็บกักน้ำในโครงข่ายและแก้มลิงคลองมหาชัย-คลองสนามชัย ตามแผนงานโครงการปรับปรุงระบบชลประทานเจ้าพระยาฝั่งตะวันตก ระยะเวลาดำเนินการ 4 ปี (2568 - 2571) ในโซน 9 พื้นที่ตั้งแต่คลองมหาชัย-คลองสนามชัย ถึงคลองพิทยาลงกรณ์ ประกอบด้วย คลองพระราม คลองเจ็ก คลองโคกขาม คลองแสมดำ และคลองหัวกระบือ

ที่มา : https://www.thaigov.go.th/news/contents/details/76222