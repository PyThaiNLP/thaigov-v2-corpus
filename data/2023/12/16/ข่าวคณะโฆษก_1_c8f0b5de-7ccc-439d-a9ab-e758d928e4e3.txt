รัฐบาลไทย-ข่าวทำเนียบรัฐบาล-รัฐบาลเชิญชวนประชาชนเข้าร่วมกิจกรรม “ตรวจรถฟรี ขับขี่ปลอดภัย”


วันเสาร์ที่ 16 ธันวาคม 2566
16/12/2566
พิมพ์
รัฐบาลเชิญชวนประชาชนเข้าร่วมกิจกรรม “ตรวจรถฟรี ขับขี่ปลอดภัย”
รัฐบาลเชิญชวนประชาชนเข้าร่วมกิจกรรม “ตรวจรถฟรี ขับขี่ปลอดภัย” ณ ศูนย์บริการของภาคีเครือข่ายภาครัฐและเอกชนทั่วประเทศตลอดเดือนธันวาคม 2566
วันนี้ 16 ธ.ค. 66 รัฐบาลเชิญชวนประชาชนเข้าร่วมกิจกรรม “ตรวจรถฟรี ขับขี่ปลอดภัย” ณ ศูนย์บริการของภาคีเครือข่ายภาครัฐและเอกชนทั่วประเทศตลอดเดือนธันวาคม 2566 นายคารม พลพรกลาง รองโฆษกประจำสำนักนายกรัฐมนตรี เปิดเผยว่า เทศกาลปีใหม่เป็นช่วงวันหยุดยาวที่ประชาชนนิยมเดินทางกลับภูมิลำเนา หรือเดินทางไปพักผ่อนท่องเที่ยวตามสถานที่ต่าง ๆ ส่งผลให้มีปริมาณรถบนท้องถนนจำนวนมาก ซึ่งการตรวจเช็กสภาพรถให้มีความพร้อมก่อนเดินทางมีส่วนสำคัญในการช่วยให้เกิดความปลอดภัยตลอดการเดินทาง และช่วยลดอุบัติเหตุจากการขัดข้องของเครื่องยนต์ รัฐบาล โดยกรมการขนส่งทางบก กระทรวงคมนาคม ได้ร่วมกับภาคีเครือข่ายทั้งภาครัฐและเอกชน จัดกิจกรรม
"ตรวจรถฟรี ขับขี่ปลอดภัย” เพื่อให้บริการตรวจสภาพความพร้อมของรถยนต์และรถจักรยานยนต์เบื้องต้นก่อนเดินทาง กว่า 20 รายการ โดยไม่คิดค่าบริการ พร้อมทั้งยังให้ส่วนลดค่าอะไหล่บางรายการอีกด้วย
สำหรับศูนย์บริการของภาคีเครือข่ายภาครัฐและเอกชน ประกอบด้วย สมาคมผู้ประกอบการรถจักรยานยนต์ไทย สมาคมการค้าไทย – ยุโรป สมาคมตรวจสภาพรถเอกชนไทย สมาคมอุตสาหกรรมยานยนต์ไทย สถาบันยานยนต์ บริษัท โตโยต้า มอเตอร์ ประเทศไทย จำกัด บริษัท ฮอนด้า ออโตโมบิล (ประเทศไทย) จำกัด บริษัท นิสสัน มอเตอร์ (ประเทศไทย) จำกัด บริษัท ตรีเพชรอีซูซุเซลส์ จำกัด บริษัท มิตซูบิชิ มอเตอร์ส (ประเทศไทย) จำกัด บริษัท เอ็มจี เซลส์ (ประเทศไทย) จำกัด บริษัท ไทยยามาฮ่ามอเตอร์ จำกัด บริษัท คาวาซากิ มอเตอร์ เอ็นเตอร์ไพรส์ (ประเทศไทย) จำกัด บริษัท ซูซูกิโมโตเซลส์คอร์ปอเรชั่น (ประเทศไทย) จำกัด บริษัท กลางคุ้มครองผู้ประสบภัยจากรถ จำกัด บริษัท วิริยะประกันภัย จำกัด (มหาชน) บริษัท บางจาก คอร์ปอเรชั่น จำกัด (มหาชน), บริษัท บี-ควิก จำกัด, บริษัท ฟอร์ซเวย์ (ประเทศไทย) จำกัด (ศูนย์บริการ AUTO QUIKS), บริษัท ทีซี ซูบารุ (ประเทศไทย) จำกัด บริษัท เชลล์แห่งประเทศไทย จำกัด บริษัท คาร์เวิลด์ คลับ จำกัด บริษัท มาสด้า เซลส์ (ประเทศไทย) จำกัด บริษัท ซูซูกิ มอเตอร์ (ประเทศไทย) จำกัด พร้อมทั้ง บริษัท ฮุนได โมบิลิตี้ (ประเทศไทย) จำกัด “เพื่อการขับรถในช่วงเทศกาลปีใหม่ของพี่น้องประชาชนมีความปลอดภัยมากยิ่งขึ้น รวมถึงลดการสูญเสียที่เกิดจากอุบัติเหตุทางถนนได้อย่างมีประสิทธิภาพ เชิญชวนเจ้าของรถยนต์และรถจักรยานยนต์นำรถเข้ารับบริการที่ศูนย์บริการของภาคีเครือข่ายภาครัฐและเอกชนทั่วประเทศ ที่มีป้ายประชาสัมพันธ์ “ตรวจรถฟรี ขับขี่ปลอดภัย” ได้ตั้งแต่บัดนี้ จนถึงวันที่ 31 ธันวาคม 2566” นายคารม กล่าว

ที่มา : https://www.thaigov.go.th/news/contents/details/76207