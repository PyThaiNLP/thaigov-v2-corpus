รัฐบาลไทย-ข่าวทำเนียบรัฐบาล-“พัชรวาท


วันเสาร์ที่ 16 ธันวาคม 2566
“พัชรวาท
“พัชรวาท" จับเข่าคุยรองผู้ว่าฯ เชียงราย ห่วงฝุ่น PM2.5 กระทบสุขภาพประชาชน กำชับตรวจเข้มเผานาข้าว พร้อมประสานเพื่อนบ้าน ขับเคลื่อนยุทธศาสตร์ “ฟ้าใส”
“พัชรวาท" จับเข่าคุยรองผู้ว่าฯ เชียงราย ห่วงฝุ่น PM2.5 กระทบสุขภาพประชาชน กำชับตรวจเข้มเผานาข้าว พร้อมประสานเพื่อนบ้าน ขับเคลื่อนยุทธศาสตร์ “ฟ้าใส”
พล.ต.อ.พัชรวาท วงษ์สุวรรณ รองนายกรัฐมนตรี และรัฐมนตรีว่าการกระทรวงทรัพยากรธรรมชาติและสิ่งแวดล้อม เปิดเผยว่า เมื่อวันที่ 15 ธันวาคมที่ผ่านมา ได้เดินทางไปเปิดงานเทศกาลหนาวนี้เที่ยวอุทยานแห่งชาติ ที่อุทยานแห่งชาติถ้ำหลวง - ขุนน้ำนางนอน จังหวัดเชียงราย ได้มีโอกาสพบปะหารือกับ นายศรัณยู มีทองคำ รองผู้ว่าราชการจังหวัดเชียงราย ถึงปัญหาไฟป่าหมอกควัน และฝุ่น PM2.5 ในพื้นที่จังหวัดเชียงราย จึงได้กำชับให้ช่วยกันตรวจตรา เรื่องการเผาเศษวัสดุทางการเกษตรในเรือกสวนไร่นาของประชาชน เพราะขณะนี้เข้าใกล้ช่วงของการเตรียมพื้นที่สำหรับทำเกษตรกรรมในฤดูกาลที่จะมาถึงอาจจะมีการเผามากยิ่งขึ้น จนอาจส่งผลกระทบต่อสุขภาพของประชาชนในวงกว้าง อีกทั้ง ได้รับรายงานข้อมูลจาก จิสด้า พบว่าพื้นที่จังหวัดเชียงราย ยังคงมีจุด Hotspot เกิดขึ้นจากการเผานาข้าวอย่างต่อเนื่อง จึงอยากขอความร่วมมือทางจังหวัดให้เข้มงวดมากขึ้น เชื่อว่าจะทำให้สามารถแก้ไขปัญหาได้ทันที อย่างไรก็ตาม อยากขอร้องไปถึงพี่น้องประชาชนในแต่ละพื้นที่ด้วย ขอความร่วมมือให้หยุดการเผา เพราะปัญหานี้จะแก้ไขได้ ทุกฝ่าย ต้องช่วยกัน จึงจะทำให้บรรลุวัตถุประสงค์
พล.ต.อ.พัชรวาท กล่าวอีกว่า ขณะเดียวกันตนได้ประสานความร่วมมือไปยังประเทศเพื่อนบ้าน ทั้งลาวและเมียนมาอย่างต่อเนื่อง เพื่อดำเนินยุทธศาสตร์ฟ้าใส ลดการเผาพื้นที่เกษตรและพื้นที่ป่า ทั้งร่วมกันให้ข้อมูลกับประชาชนให้ตระหนักถึงปัญหาฝุ่น PM2.5 ที่ส่งผลกระทบต่อสุขภาพประชาชน ทั้งในระยะสั้นและระยะยาว ปัญหานี้ต้องจับมือกันแก้ไข เพื่อสุขภาพที่ดีของพี่น้องประชาชนของเรา

ที่มา : https://www.thaigov.go.th/news/contents/details/76215