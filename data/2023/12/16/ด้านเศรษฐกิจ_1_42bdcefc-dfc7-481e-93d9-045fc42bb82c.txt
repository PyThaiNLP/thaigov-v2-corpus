รัฐบาลไทย-ข่าวทำเนียบรัฐบาล-“สุริยะ” แสดงความเสียใจต่อครอบครัวผู้เสียชีวิต-ผู้ได้รับบาดเจ็บ เหตุแบบหล่อหัวเสาสร้างทางด่วนพระราม 3 - ดาวคะนอง บริเวณ ถ.พระราม 2 ร่วงหล่น


วันศุกร์ที่ 15 ธันวาคม 2566
“สุริยะ” แสดงความเสียใจต่อครอบครัวผู้เสียชีวิต-ผู้ได้รับบาดเจ็บ เหตุแบบหล่อหัวเสาสร้างทางด่วนพระราม 3 - ดาวคะนอง บริเวณ ถ.พระราม 2 ร่วงหล่น
....
นายสุริยะ จึงรุ่งเรืองกิจ รัฐมนตรีว่าการกระทรวงคมนาคม เปิดเผยว่า ได้รับรายงานจากการทางพิเศษแห่งประเทศไทย (กทพ.) กรณีวันนี้ (15 ธันวาคม 2566) เมื่อเวลา 16.40 น. เกิดเหตุแบบหล่อหัวเสา (Pier head) ที่อยู่ในระหว่างการยกแบบเหล็กออกจากพื้นที่ก่อสร้างเพื่อเคลียร์พื้นที่โครงการก่อสร้างทางพิเศษพระราม 3 - ดาวคะนอง - วงแหวนรอบนอกด้านตะวันตกกรุงเทพมหานคร สัญญาที่ 1 ร่วงลงภายในพื้นที่ก่อสร้างฯ เป็นเหตุให้คนงานก่อสร้างที่ปฏิบัติงานอยู่ด้านล่างเสียชีวิต 1 ราย และบาดเจ็บ 1 ราย นั้น ตนขอแสดงความเสียใจอย่างสุดซึ้งกับครอบครัวผู้เสียชีวิต และผู้ที่ได้รับบาดเจ็บจากเหตุการณ์ในครั้งนี้
ทั้งนี้ ได้สั่งการให้ กทพ. เยียวยาผู้ที่ได้รับผลกระทบอย่างเต็มที่ รวมถึงสั่งหยุดการก่อสร้างเป็นระยะเวลา 7 วัน พร้อมทั้งเร่งตรวจสอบรายละเอียดข้อเท็จจริง และวิเคราะห์สาเหตุที่เกิดขึ้นโดยผู้วิศวกรผู้เชี่ยวชาญ เพื่อกำหนดแนวทางการป้องกันในอนาคต โดยให้ดำเนินการตามขั้นตอนทางกฎหมาย ซึ่งหากพบว่าผู้รับจ้างละเลยการปฏิบัติตามมาตราการความปลอดภัย ให้ดำเนินการลงโทษผู้รับจ้างต่อไป อย่างไรก็ตาม ได้กำชับให้ทุกหน่วยงานไปตรวจสอบทุกโครงการที่อยู่ระหว่างการก่อสร้าง ดำเนินการโดยคำนึงถึงความปลอดภัยสูงสุด เพื่อป้องกันไม่ให้เกิดเหตุการณ์เช่นนี้ขึ้นอีก และไม่ให้เกิดอุบัติเหตุ หรือผลกระทบด้านความปลอดภัยต่อประชาชนผู้ใช้ทางด้วย
สำหรับโครงการก่อสร้างทางพิเศษพระราม 3 - ดาวคะนอง - วงแหวนรอบนอกด้านตะวันตกกรุงเทพมหานคร สัญญาที่ 1 ผู้รับจ้าง คือ บริษัท ยูนิค เอ็นจิเนียริ่ง แอนด์ คอนสตรัคชั่น จํากัด (มหาชน) ซึ่งสถานที่เกิดเหตุอยู่ภายในไซต์งานก่อสร้าง บริเวณเกาะกลางของทางคู่ขนาน (ขาเข้า) บริเวณ กม. ที่ 11+800 (ช่วงหน้าถนน    พระราม 2 ซอย 83) โดยเหตุเกิดจากหูหิ้วสำหรับเกี่ยวยกแบบเหล็กขาด ขณะกำลังใช้รถเครนยกเคลื่อนย้าย ทำให้แบบหล่อร่วงสู่พื้นที่ก่อสร้าง และโดนคนงานก่อสร้างที่ปฏิบัติงานอยู่ด้านล่าง

ที่มา : https://www.thaigov.go.th/news/contents/details/76204