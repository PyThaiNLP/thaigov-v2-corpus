รัฐบาลไทย-ข่าวทำเนียบรัฐบาล-นายสุรพงษ์ ปิยะโชติ รัฐมนตรีช่วยว่าการกระทรวงคมนาคม เชิญชวนประชาชนเข้าร่วมกิจกรรม “ตรวจรถฟรี ขับขี่ปลอดภัย” ของกรมการขนส่งทางบกนำรถเข้ารับบริการตรวจเช็กสภาพก่อนเดินทางช่วงปีใหม่ฟรี


วันจันทร์ที่ 4 ธันวาคม 2566
นายสุรพงษ์ ปิยะโชติ รัฐมนตรีช่วยว่าการกระทรวงคมนาคม เชิญชวนประชาชนเข้าร่วมกิจกรรม “ตรวจรถฟรี ขับขี่ปลอดภัย” ของกรมการขนส่งทางบกนำรถเข้ารับบริการตรวจเช็กสภาพก่อนเดินทางช่วงปีใหม่ฟรี
...
นายสุรพงษ์ ปิยะโชติ รัฐมนตรีช่วยว่าการกระทรวงคมนาคม  เปิดเผยว่า เทศกาลปีใหม่เป็นช่วงวันหยุดยาวที่ประชาชนนิยมเดินทางกลับภูมิลำเนาหรือเดินทางไปพักผ่อนท่องเที่ยวตามสถานที่ต่างๆ ส่งผลให้มีปริมาณรถบนท้องถนนจำนวนมาก ซึ่งการตรวจเช็กสภาพรถให้มีความพร้อมก่อนเดินทางมีส่วนสำคัญในการช่วยให้เกิดความปลอดภัยตลอดการเดินทางและช่วยลดอุบัติเหตุจากการขัดข้องของเครื่องยนต์ กระทรวงคมนาคม โดยกรมการขนส่งทางบก (ขบ.) ได้ร่วมกับภาคีเครือข่ายทั้งภาครัฐและเอกชน จัดกิจกรรม “ตรวจรถฟรี ขับขี่ปลอดภัย” เพื่อให้บริการตรวจสภาพความพร้อมของรถยนต์และรถจักรยานยนต์เบื้องต้นก่อนเดินทางกว่า 20 รายการ โดยไม่คิดค่าบริการ เช่น การตรวจระบบเบรก สภาพยาง การทำงานของเครื่องยนต์ ระดับน้ำมันเครื่องและความสกปรกของน้ำมันเครื่อง หม้อน้ำและรอยรั่ว ไส้กรองอากาศ การทำงานของไฟส่องสว่างและไฟสัญญาณต่างๆ เป็นต้น ซึ่งจะได้รับการดูแลจากช่างผู้ชำนาญงาน นอกจากนี้ บางหน่วยงานยังมีบริการตรวจเช็กลูกหมากปีกนก ลูกปืนล้อ ตรวจถังน้ำมันเชื้อเพลิง รวมถึงท่อและข้อต่อน้ำมันเชื้อเพลิงให้เพิ่มเติม ทั้งยังให้ส่วนลดค่าอะไหล่บางรายการอีกด้วย เจ้าของรถยนต์และรถจักรยานยนต์สามารถนำรถเข้ารับบริการที่ศูนย์บริการของภาคีเครือข่ายภาครัฐและเอกชนทั่วประเทศ ที่มีป้ายประชาสัมพันธ์ “ตรวจรถฟรี ขับขี่ปลอดภัย” ได้ตั้งแต่บัดนี้ จนถึงวันที่ 31 ธันวาคม 2566
นายจิรุตม์ วิศาลจิตร อธิบดีกรมการขนส่งทางบก กล่าวต่อไปว่า ขบ. มีความมุ่งมั่นในการทำงานร่วมกับภาคีเครือข่ายทั้งภาครัฐและเอกชน เพื่อส่งเสริมและสร้างความตระหนักให้เจ้าของรถเห็นความสำคัญของการตรวจเช็กสภาพความพร้อมของรถ เครื่องยนต์และอุปกรณ์ส่วนควบของรถก่อนการเดินทาง ซึ่งได้รับความร่วมมือเป็นอย่างดีจากภาคีเครือข่ายภาครัฐและเอกชนในการร่วมเป็นส่วนหนึ่งของกิจกรรม“ตรวจรถฟรี ขับขี่ปลอดภัย” ซึ่งจะมีส่วนสำคัญในการช่วยให้การเดินทางและการขับรถในช่วงเทศกาลปีใหม่ของพี่น้องประชาชนมีความปลอดภัยมากยิ่งขึ้น รวมถึงลดการสูญเสียที่เกิดจากอุบัติเหตุทางถนนได้อย่างมีประสิทธิภาพ
ภาคีเครือข่ายภาครัฐและเอกชนที่ร่วมโครงการฯ  ได้แก่ สมาคมผู้ประกอบการรถจักรยานยนต์ไทย สมาคมการค้าไทย – ยุโรป สมาคมตรวจสภาพรถเอกชนไทย สมาคมอุตสาหกรรมยานยนต์ไทย สถาบันยานยนต์ บริษัท โตโยต้า มอเตอร์ ประเทศไทย จำกัด บริษัท ฮอนด้า ออโตโมบิล (ประเทศไทย) จำกัด บริษัท นิสสัน มอเตอร์ (ประเทศไทย) จำกัด บริษัท ตรีเพชรอีซูซุเซลส์ จำกัด บริษัท มิตซูบิชิ มอเตอร์ส (ประเทศไทย) จำกัด บริษัท เอ็มจี เซลส์ (ประเทศไทย) จำกัด บริษัท ไทยยามาฮ่ามอเตอร์ จำกัด บริษัท คาวาซากิ มอเตอร์ เอ็นเตอร์ไพรส์ (ประเทศไทย) จำกัด บริษัท ซูซูกิโมโตเซลส์คอร์ปอเรชั่น (ประเทศไทย) จำกัด บริษัท กลางคุ้มครองผู้ประสบภัยจากรถ จำกัด บริษัท วิริยะประกันภัย จำกัด (มหาชน) บริษัท บางจาก คอร์ปอเรชั่น  จำกัด (มหาชน) บริษัท บี-ควิก จำกัด, บริษัท ฟอร์ซเวย์ (ประเทศไทย) จำกัด (ศูนย์บริการ AUTO QUIKS) บริษัท ทีซี ซูบารุ (ประเทศไทย) จำกัด บริษัท เชลล์แห่งประเทศไทย จำกัด บริษัท คาร์เวิลด์ คลับ จำกัด บริษัท มาสด้า เซลส์ (ประเทศไทย) จำกัด บริษัท ซูซูกิ มอเตอร์ (ประเทศไทย) จำกัด พร้อมทั้ง บริษัท ฮุนได โมบิลิตี้ (ประเทศไทย) จำกัด ให้บริการในวันที่ 15 – 31 ธ.ค. 2566 และบริษัท ไทยฮอนด้า จำกัด ให้บริการในวันที่ 11 – 16 ธ.ค. 2566

ที่มา : https://www.thaigov.go.th/news/contents/details/75628