รัฐบาลไทย-ข่าวทำเนียบรัฐบาล-“สุรพงษ์” ลงพื้นที่ติดตามความคืบหน้าการเปิดเดินรถไฟทางคู่สายใต้ในพื้นที่จังหวัดราชบุรี


วันจันทร์ที่ 4 ธันวาคม 2566
04/12/2566
พิมพ์
“สุรพงษ์” ลงพื้นที่ติดตามความคืบหน้าการเปิดเดินรถไฟทางคู่สายใต้ในพื้นที่จังหวัดราชบุรี
“สุรพงษ์” ลงพื้นที่ติดตามความคืบหน้าการเปิดเดินรถไฟทางคู่สายใต้ในพื้นที่จังหวัดราชบุรี
นายสุรพงษ์ ปิยะโชติ รัฐมนตรีช่วยว่าการกระทรวงคมนาคม ลงพื้นที่ติดตามความคืบหน้าการเปิดเดินรถไฟทางคู่สายใต้ ช่วงนครปฐม - หัวหิน ในพื้นที่จังหวัดราชบุรี เพื่อรับฟังความคืบหน้าการดำเนินโครงการฯ ปัญหาและอุปสรรคของโครงการฯ ก่อนเปิดใช้ทางคู่ในช่วงแรกระหว่างสถานีบ้านคูบัว จังหวัดราชบุรี ถึงสถานีสะพลี จังหวัดชุมพร รวมระยะทาง 348 กิโลเมตร ในวันที่ 15 ธันวาคม 2566 รวมถึงการดำเนินงานเรื่องการใช้สิทธิเหนือพื้นดินของการรถไฟแห่งประเทศไทย (รฟท.) ในโครงการก่อสร้างรถไฟทางคู่ช่วงพื้นที่จังหวัดราชบุรี และรถไฟสายธนบุรี – น้ำตก (กาญจนบุรี) ในช่วงผ่านพื้นที่จังหวัดราชบุรี
นายสุรพงษ์ ปิยะโชติ รัฐมนตรีช่วยว่าการกระทรวงคมนาคม พร้อมด้วย นางสาวณภัทรา กมลรักษา เลขานุการรัฐมนตรีช่วยว่าการกระทรวงคมนาคม นายจิรุตม์ วิศาลจิตร อธิบดีกรมการขนส่งทางบก ประธานกรรมการรถไฟแห่งประเทศไทย นายพิเชฐ คุณาธรรมรักษ์ อธิบดีกรมการขนส่งทางราง และนายนิรุฒ มณีพันธ์ ผู้ว่าการรถไฟแห่งประเทศไทย ลงพื้นที่ติดตามความคืบหน้าโครงการก่อสร้างรถไฟทางคู่สายใต้ช่วงนครปฐม - หัวหิน ในพื้นที่จังหวัดราชบุรี และรับฟังปัญหาการดำเนินงานเรื่องการใช้สิทธิเหนือพื้นดินในโครงการก่อสร้างรถไฟทางคู่ช่วงพื้นที่จังหวัดราชบุรี และรถไฟสายธนบุรี – น้ำตก (กาญจนบุรี) ในช่วงผ่านพื้นที่จังหวัดราชบุรี จากผู้นำองค์กรปกครองส่วนท้องถิ่น ณ สถานีรถไฟชุมทางหนองปลาดุก อำเภอบ้านโป่ง จังหวัดราชบุรี หลังจากนั้นได้เดินทางไปประชุมร่วมกับ นายเกียรติศักดิ์ ตรงศิริ ผู้ว่าราชการจังหวัดราชบุรี นายวิวัฒน์ นิติกาญจนานายกองค์การบริหารส่วนจังหวัด หัวหน้าส่วนราชการจังหวัดราชบุรี และสมาชิกสภาผู้แทนราษฎรจังหวัดราชบุรี เพื่อรับฟังปัญหาของประชาชนในพื้นที่ที่เกี่ยวข้องกับการก่อสร้างรถไฟทางคู่เพื่อนำไปแก้ไขให้ตรงกับความต้องการของประชาชนใน เมื่อวันที่ 30 พฤศจิกายน 2566 ณ ห้องประชุมองค์การบริหารส่วนจังหวัดราชบุรี
นายสุรพงษ์ ปิยะโชติ กล่าวว่า นโยบายของรัฐบาลในการปรับเปลี่ยนรูปแบบการขนส่งจากถนนสู่การขนส่งทางรางที่มีต้นทุนต่ำกว่า ซึ่งจะช่วยลดต้นทุนการขนส่งด้านโลจิสติกส์ได้มหาศาล อีกทั้งช่วยเพิ่มความปลอดภัย ลดความเสี่ยงการเกิดอุบัติเหตุบริเวณจุดตัดทางเสมอระดับรถไฟ - รถยนต์ โครงการก่อสร้างรถไฟทางคู่สายใต้ ช่วงนครปฐม - หัวหิน ปัจจุบันภาพรวมการดำเนินงานการก่อสร้างงานโยธามีความคืบหน้ากว่าร้อยละ 97 และสามารถเปิดใช้งานเปิดใช้ทางคู่ในช่วงแรก ระหว่างสถานีบ้านคูบัว จังหวัดราชบุรี ถึงสถานีสะพลี จังหวัดชุมพร รวมระยะทาง 348 กิโลเมตร ได้ในวันที่ 15 ธันวาคม 2566 ส่วนช่วงที่สอง ระหว่างสถานีนครปฐม - บ้านคูบัว รฟท. มีแผนการจะเปิดใช้ทางคู่ประมาณช่วงเดือนเมษายน 2567 ขณะที่งานสะพานกลับรถ (U-Turn)/ สะพานข้ามทางรถไฟ (Overpass) ได้มีการเปิดใช้งานและยกเลิกทางข้ามเสมอระดับทางรถไฟ จำนวน 24 แห่งจากทั้งหมด 30 แห่ง ซึ่งจะช่วยแก้ปัญหาการเกิดอุบัติเหตุบริเวณจุดตัดเสมอระดับทางรถไฟ - รถยนต์ให้กับประชาชนได้อีกทางหนึ่งด้วย
ในส่วนการขอใช้สิทธิเหนือพื้นดินในโครงการรถไฟทางคู่ช่วงพื้นที่จังหวัดราชบุรี และรถไฟสายธนบุรี - น้ำตก (กาญจนบุรี) ที่องค์กรปกครองส่วนท้องถิ่นและจังหวัดราชบุรีขอใช้พื้นที่ของ รฟท. เพื่อจัดทำเป็นพื้นที่สาธารณะประโยชน์ อาทิ ถนน คูคลอง ทางระบายน้ำ คลองส่งน้ำเพื่อการเกษตร สวนหย่อม จำนวน 27 แห่ง ได้มอบหมายให้ รฟท. เร่งดำเนินการอนุญาตให้แล้วเสร็จ สำหรับการแก้ไขปัญหาความเดือดร้อนของประชาชนที่เกี่ยวข้องกับโครงการก่อสร้างรถไฟทางคู่ เช่น การติดตั้งไฟฟ้าส่องสว่าง การติดตั้งเครื่องสูบน้ำบริเวณอุโมงค์ทางลอดใต้ทางรถไฟ สะพานข้ามทางรถไฟที่อยู่ไกลจากพื้นที่ที่ประชาชนใช้สัญจรและสูงเกินไปผู้สูงอายุไม่สามารถใช้งานได้ การขอให้ก่อสร้างอุโมงค์ทางลอดใต้ทางรถไฟเพื่อใช้สัญจร เป็นต้น ได้สั่งการให้ รฟท. พิจารณาแก้ไขให้เป็นไปตามความต้องการของประชาชนในพื้นที่ที่ได้ทำประชาคมไว้
นายสุรพงษ์ ปิยะโชติ ได้กล่าวเพิ่มเติมว่า โครงการก่อสร้างรถไฟทางคู่ต้องสร้างความปลอดภัยให้ประชาชนในพื้นที่ ในขณะที่ภาคอุตสาหกรรมและภาคการขนส่งได้ประโยชน์จากโครงการ ประชาชนในพื้นที่ต้องไม่เดือดร้อนจากการสัญจรในวิถีชีวิตประจำด้วย ดังนั้นจึงขอให้ รฟท. ศึกษาและออกแบบก่อสร้างโครงการที่จะดำเนินการในอนาคต จะใช้สะพานข้ามทางรถไฟ หรืออุโมงค์ทางลอดใต้ทางรถไฟ เพื่อให้เกิดความปลอดภัยและตรงกับความต้องการของประชนในพื้นที่อย่างแท้จริง
*********** 30 พฤศจิกายน 2566 ***********

ที่มา : https://www.thaigov.go.th/news/contents/details/75626