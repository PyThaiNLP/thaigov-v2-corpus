รัฐบาลไทย-ข่าวทำเนียบรัฐบาล-​ก.แรงงาน ออกหน่วยจิตอาสาฝึกอาชีพบริการประชาชน น้อมสำนึกในพระมหากรุณาธิคุณเนื่องในวันพ่อแห่งชาติ


วันจันทร์ที่ 4 ธันวาคม 2566
04/12/2566
พิมพ์
​ก.แรงงาน ออกหน่วยจิตอาสาฝึกอาชีพบริการประชาชน น้อมสำนึกในพระมหากรุณาธิคุณเนื่องในวันพ่อแห่งชาติ
​ก.แรงงาน ออกหน่วยจิตอาสาฝึกอาชีพบริการประชาชน น้อมสำนึกในพระมหากรุณาธิคุณเนื่องในวันพ่อแห่งชาติ
วันที่ 4 ธันวาคม 2566 นายไพโรจน์ โชติกเสถียร ปลัดกระทรวงแรงงาน มอบหมายให้ นางสาวกรจิรัฏฐ์ พงจันทร์ศธร ผู้ช่วยปลัดกระทรวงแรงงาน และคณะ ลงพื้นที่เยี่ยมชมกิจกรรมจิตอาสาออกหน่วยบริการฝึกอาชีพแก่ประชาชนของกระทรวงแรงงาน เนื่องในวันคล้ายวันพระบรมราชสมภพพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร วันชาติ และวันพ่อแห่งชาติ 5 ธันวาคม 2566 โดยมี นางสาวบุปผา เรืองสุด อธิบดีกรมพัฒนาฝีมือแรงงาน นางเธียรรัตน์ นะวะมะวัฒน์ อดีตรองปลัดกระทรวงแรงงาน ร่วมเยี่ยมชมกิจกรรมดังกล่าวด้วย ณ วัดปากน้ำภาษีเจริญ เขตภาษีเจริญ กรุงเทพมหานคร
นางสาวกรจิรัฏฐ์ กล่าวว่า ในวันนี้ดิฉันได้รับมอบหมายจากท่านปลัดกระทรวงแรงงานให้มาเยี่ยมชมกิจกรรมจิตอาสาออกหน่วยบริการฝึกอาชีพแก่ประชาชนของกระทรวงแรงงาน ซึ่งกระทรวงแรงงานได้ร่วมกับศูนย์อำนวยการใหญ่จิตอาสาพระราชทาน (ศอญ.) และหน่วยงานต่างๆ จัดขึ้น อาทิ กระทรวงกลาโหม กองทัพอากาศ สำนักงานตำรวจแห่งชาติ ในส่วนของกระทรวงแรงงาน โดยกรมการจัดหางาน กรมพัฒนาฝีมือแรงงาน ได้ร่วมออกหน่วยกิจกรรมจิตอาสาสาธิตการฝึกอาชีพและบริการประชาชน ที่วัดปากน้ำภาษีเจริญแห่งนี้ มีกิจกรรมสาธิตการฝึกอาชีพ ทั้งภาคเช้าและภาคบ่าย การปักกระเป๋ากระจูดด้วยริบบิ้น การตกแต่งหมวกสวยงาม ศิลปะประดิษฐ์ เพ้นกระเป๋าผ้า นอกจากนี้ ยังมีบริการตัดผม สำนักงานประกันสังคม บริการหน่วยแพทย์เคลื่อนที่ตรวจสุขภาพทั่วไปจากโรงพยาบาลปิยเวชและโรงพยาบาลบางปะกอก 8 การรับสมัครผู้ประกันตนมาตรา 40 และเล่นเกมชิงรางวัล การรับสมัครงาน การรับสมัครฝึกอาชีพระยะยาว และบริการตรวจวัดสายตา โดยในช่วงเช้ามีการแจกถุงยังชีพ จำนวน 300 ถุง การแจกหมวกกันน็อคด้วย ซึ่งบรรยากาศของการจัดกิจกรรมฝึกอาชีพในจุดนี้มีพี่น้องประชาชน นักเรียน นักศึกษา เจ้าหน้าที่จากภาคส่วนต่างๆ และชาวบ้านในพื้นที่ใกล้เคียงต่างให้ความสนใจทยอยเข้ามาใช้บริการร่วมฝึกอาชีพกับบูธของกระทรวงแรงงานกันอย่างต่อเนื่อง ซึ่งสามารถนำความรู้ไปต่อยอดในการประกอบอาชีพ สร้างงาน สร้างรายได้ให้กับตนเองและครอบครัว
นอกจากนี้ กระทรวงแรงงาน ยังจัดกิจกรรมดังกล่าวอีกสองจุด คือที่โรงเรียนเบญจมราชาลัยและวัดสุทัศนเทพวรารามราชวรมหาวิหาร เขตพระนคร และวัดลาดสนุ่น อ.ลำลูกกา จ.ปทุมธานี จึงขอเชิญชวนประชาชน เข้าร่วมงานและรับบริการฝึกอาชีพตั้งแต่เวลา 08.30 - 16.30 น. โดยให้บริการฟรีไม่เสียค่าใช้จ่าย
+++++++++++++++++++
กองเผยแพร่และประชาสัมพันธ์

ที่มา : https://www.thaigov.go.th/news/contents/details/75637