รัฐบาลไทย-ข่าวทำเนียบรัฐบาล-ผู้ว่าฯ หนองคาย เผยฝ่ายปกครองสนธิกำลังร่วมตำรวจเดินหน้าแก้ไขปัญหาหนี้นอกระบบ รวบจับขบวนการรับจำนำรถ รีดดอกเบี้ยโหด ย้ำ ประชาชนที่ได้รับความเดือดร้อนหนี้นอกระบบสามารถลงทะเบียน 


วันอาทิตย์ที่ 3 ธันวาคม 2566
03/12/2566
พิมพ์
ผู้ว่าฯ หนองคาย เผยฝ่ายปกครองสนธิกำลังร่วมตำรวจเดินหน้าแก้ไขปัญหาหนี้นอกระบบ รวบจับขบวนการรับจำนำรถ รีดดอกเบี้ยโหด ย้ำ ประชาชนที่ได้รับความเดือดร้อนหนี้นอกระบบสามารถลงทะเบียน
ผู้ว่าฯ หนองคาย เผยฝ่ายปกครองสนธิกำลังร่วมตำรวจเดินหน้าแก้ไขปัญหาหนี้นอกระบบ รวบจับขบวนการรับจำนำรถ รีดดอกเบี้ยโหด ย้ำ ประชาชนที่ได้รับความเดือดร้อนหนี้นอกระบบสามารถลงทะเบียน เพื่อหาแนวทางแก้ไขปัญหาต่อไป
วันนี้ (3 ธ.ค. 66) นายราชันย์ ซุ้นหั้ว ผู้ว่าราชการจังหวัดหนองคาย เปิดเผยว่า จังหวัดหนองคาย ได้นำนโยบายของนายเศรษฐา ทวีสิน นายกรัฐมนตรี และนายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย ประกาศเดินหน้า “การแก้ไขปัญหาหนี้นอกระบบ” เป็นวาระแห่งชาติ โดยเร่งขับเคลื่อนให้เกิดผลจริง ฟื้นฟูความเป็นอยู่ คืนศักดิ์ศรี และความหวัง สร้างความมั่นคงให้กับประชาชนคนไทย ด้วยการบูรณาการร่วมกันปฏิบัติการตามแผนระดมกวาดล้างอาชญากรรม ระหว่างกระทรวงมหาดไทยและสำนักงานตำรวจแห่งชาติ โดยจังหวัดหนองคายมีผู้ลงทะเบียนหนี้นอกระบบ ณ วันที่ 3 ธันวาคม 2566 เวลา 15.30 น. รวมทั้งสิ้น 321 ราย รวมมูลหนี้ 10,261,553.53 บาท มีเจ้าหนี้ จำนวน 165 ราย แบ่งเป็นการลงทะเบียนผ่านระบบออนไลน์ 305 ราย และการลงทะเบียน ณ ศูนย์อำนวยการแก้ไขหนี้นอกระบบ 16 ราย
นายราชันย์ ซุ้นหั้ว ผู้ว่าราชการจังหวัดหนองคาย กล่าวว่า ตนพร้อมด้วย พล.ต.ต.พิรัชย์ อุดมพิสุทธิคุณ ผบก.ภ.จว.หนองคาย พ.ต.อ.ธนากร พัฒนนันแก้ว ผกก.สภ.โพนพิสัย นายถาวร สังขะมาน นายอำเภอโพนพิสัย พร้อมเจ้าหน้าที่ตำรวจชุดสืบสวนตำรวจภูธรภาค 4 เจ้าหน้าที่ตำรวจชุดสืบสวน สภ.โพนพิสัย และเจ้าหน้าที่ฝ่ายปกครอง ได้ร่วมกันแถลงข่าวการทลายขบวนการรับจำนำรถหนี้นอกระบบ ณ สถานีตำรวจภูธรโพนพิสัย อ.โพนพิสัย จ.หนองคาย โดยได้ควบคุมตัวผู้ต้องหา จำนวน 2 ราย เป็นชายอายุ 67 ปี และชายอายุ 49 ปี พร้อมทั้งตรวจยึดรถยนต์ได้จำนวน 23 คัน , รถจักรยานยนต์ 11 คัน และอาวุธปืน 3 กระบอก เครื่องกระสุน จำนวน 10 นัด ซึ่งเจ้าหน้าที่ร่วมกันตรวจยึดได้ในพื้นที่ หมู่ 6 บ้านดงสะพัง ต.นาหนัง อ.โพนพิสัย จ.หนองคาย เมื่อวันที่ 2 ธ.ค. 2566 ที่ผ่านมา
นายราชันย์ ซุ้นหั้ว ผู้ว่าราชการจังหวัดหนองคาย กล่าวต่อว่า จากการสืบสวนของเจ้าพนักงานตำรวจ กก.สืบสวน 1 บก.สส.ภ.4 และ เจ้าพนักงานตำรวจ สภ.โพนพิสัย จังหวัดหนองคาย ซึ่งได้รับการร้องเรียน เรื่อง บุคคลที่มีพฤติการณ์รับจำนำรถในลักษณะเรียกดอกเบี้ยที่สูงเกินกว่ากฎหมายกำหนด ในพื้นที่ ต.นาหนัง อ.โพนพิสัย จ.หนองคาย เจ้าหน้าที่จึงได้สนธิกำลังลงพื้นที่เพื่อสังเกตการณ์เฝ้าระวังพฤติการณ์กลุ่มที่รับจำนำรถในพื้นที่ อ.โพน พิสัย จ.หนองคาย ซึ่งได้รวบรวมข้อมูลพยานหลักฐานพร้อมเข้าตรวจค้น เป้าหมาย จำนวน 2 จุด ตามหมายค้นของศาลจังหวัดหนองคาย ซึ่งเป็นสถานที่จอดซุกซ่อนรถยนต์ และรถจักรยานยนต์ ที่กลุ่มคนดังกล่าวรับจำนำรถ โดยเรียกอัตราดอกเบี้ยอย่างไม่เป็นธรรมและสูงเกินกว่าที่กฎหมายกำหนดไว้ หรือเป็นทรัพย์ของมูลเหตุหนี้นอกระบบ
“จากการจับกุมครั้งนี้ ทางจังหวัดจะร่วมกับ ตำรวจภูธรภาค 4 และตำรวจภูธรจังหวัดหนองคาย ทำการสืบสวนสอบสวนขยายผลตั้งแต่ต้นน้ำถึงปลายน้ำ เพื่อดำเนินคดีให้ถึงกลุ่มนายทุนรายใหญ่ที่อยู่เบื้องหลังขบวนการดังกล่าว รวมถึงกลุ่มนายทุนเครือข่ายอื่น ๆ ที่เชื่อมโยงกัน อันมีลักษณะพฤติการณ์ในทำนองเดียวกัน มีการปล่อยเงินกู้นอกระบบที่ไม่ถูกต้องตามกฎหมาย เพื่อเป็นการปราบปรามการกระทำผิดเกี่ยวกับเงินกู้นอกระบบตามนโยบายที่สำคัญของรัฐบาลต่อไป” นายราชันย์ฯ กล่าว
นายราชันย์ ซุ้นหั้ว ผู้ว่าราชการจังหวัดหนองคาย กล่าวตอนท้ายว่า จังหวัดหนองคาย มุ่งมั่นในการกวาดล้างสิ่งผิดกฎหมายที่ก่อให้เกิดความไม่สงบในบ้านเมืองทุกประเภท ทั้งการปราบปรามผู้มีอิทธิพล ยาเสพติด รวมถึงการทวงหนี้ละเมิดกฎหมาย และเน้นย้ำว่าเจ้าหน้าที่ฝ่ายปกครองจะยังคงปราบปรามการกระทำที่ละเมิดกฎหมายอย่างต่อเนื่อง เพื่อป้องกันอาชญากรรม และประชาชนมีความปลอดภัย ไม่ถูกเอารัดเอาเปรียบโดยไม่เป็นธรรม จึงขอประชาสัมพันธ์ประชาชนช่วยกันเป็นหูเป็นตาให้เจ้าหน้าที่ และหากพี่น้องประชาชนกำลังประสบปัญหาหนี้นอกระบบหรือปัญหาหนี้สินรายย่อย สามารถขอรับความช่วยเหลือได้ตั้งแต่วันนี้เป็นต้นไป โดยสามารถลงทะเบียนด้วยตนเองที่เว็บไซต์ https://debt.dopa.go.th หรือสามารถเดินทางไปลงทะเบียนด้วยตนเองที่ที่ว่าการอำเภอทุกแห่ง หรือโทรสายด่วนศูนย์ดำรงธรรม 1567 ได้ตลอด 24 ชั่วโมง

ที่มา : https://www.thaigov.go.th/news/contents/details/75609