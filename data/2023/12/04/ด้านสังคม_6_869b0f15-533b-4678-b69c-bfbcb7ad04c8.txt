รัฐบาลไทย-ข่าวทำเนียบรัฐบาล-“วราวุธ” เผย พม. เตรียมงดดอกเบี้ยโรงรับจำนำของรัฐ เงินต้น 5,000 บาทแรก หนุนนโยบายแก้หนี้ พร้อมเสนอ ครม. มอบของขวัญปีใหม่ให้ประชาชน 8 ด้าน


วันจันทร์ที่ 4 ธันวาคม 2566
“วราวุธ” เผย พม. เตรียมงดดอกเบี้ยโรงรับจำนำของรัฐ เงินต้น 5,000 บาทแรก หนุนนโยบายแก้หนี้ พร้อมเสนอ ครม. มอบของขวัญปีใหม่ให้ประชาชน 8 ด้าน
“วราวุธ” เผย พม. เตรียมงดดอกเบี้ยโรงรับจำนำของรัฐ เงินต้น 5,000 บาทแรก หนุนนโยบายแก้หนี้ พร้อมเสนอ ครม. มอบของขวัญปีใหม่ให้ประชาชน 8 ด้าน
วันที่ 3 ธันวาคม 2566 ที่ศูนย์พัฒนาเด็กเล็กชั่วคราว บริเวณโรงเรียนบ้านหนองกรุงศรีโพธิ์ศรีสมพร ต.อุทัยสวรรค์ อ.นากลาง จ.หนองบัวลำภู  นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์(รมว.พม.) กล่าวถึงมาตรการแก้หนี้ของรัฐบาลว่า กระทรวง พม. มีการทำงานหลายมิติ ไม่ว่าจะเป็นเงินสนับสนุนครอบครัวเด็กและเยาวชน เงินสนับสนุนผู้สูงอายุ และการพัฒนาศักยภาพคนพิการ อีกทั้งยังมีสถานธนานุเคราะห์ หรือโรงรับจำนำของรัฐ ที่พร้อมจะไม่คิดดอกเบี้ย สำหรับเงินต้น 5,000 บาทแรก เพื่อให้ประชาชนสามารถตั้งตัวได้ง่ายขึ้น และยังมีอีกหลายมาตรการในการสนับสนุนสวัสดิการต่างๆ เข่น การซ่อมบ้าน การดูแลผู้สูงอายุ เป็นต้น
นายวราวุธ กล่าวว่า กรณีที่มีการวิพากษ์วิจารณ์ว่าการแก้หนี้ไม่ต่างกับรูปแบบเดิมนั้น ขอให้รอดูผลงานก่อน ขณะนี้ ยังไม่ทันใช้นโยบาย โดยกระทรวง พม. ก็รับนโยบายรัฐบาลมา และจะเร่งทำงานให้ดีที่สุด และรอดูว่านโยบายที่รัฐบาลออกมานั้นจะช่วยลดภาระประชาชนได้อย่างไร ซึ่งขณะนี้ยังไม่ได้เริ่มดำเนินการ จึงขอให้รอดูผลก่อน
นายวราวุธ กล่าวเพิ่มเติมว่า สำหรับการประชุมคณะรัฐมนตรี (ครม.) ในวันพรุ่งนี้ (4 ธ.ค. 66) ทางกระทรวง พม. จะเสนอศูนย์บริบาลผู้สูงอายุ ใน 20 จังหวัดภาคอีสาน รวมถึงของขวัญปีใหม่จากกระทรวง พม. โดยเบื้องต้นจะมีทั้งหมด 8 ด้าน ซึ่งจะเสนอเข้า ครม. ด้วยเช่นกัน โดยจะเปิดเผยรายละเอียดให้ทราบก่อนประชุมครม. อีกครั้ง
#ช่วย24ชั่วโมง #พม24ชม #ข่าวพม #esshelpme #วราวุธรับฟังทำจริง #พมพอใจให้ทุกวัยพึงพอใจในพม #พม.หนึ่งเดียว #อุทัยสวรรค์ #หนองบัวลำภู #ครมสัญจร #โรงรับจำนำของรัฐ

ที่มา : https://www.thaigov.go.th/news/contents/details/75636