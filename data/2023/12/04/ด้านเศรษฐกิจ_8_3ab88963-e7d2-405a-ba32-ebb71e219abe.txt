รัฐบาลไทย-ข่าวทำเนียบรัฐบาล-ขสมก. เปิดเส้นทางเดินรถโดยสารธรรมดา สาย 3 - 21 มหาวิทยาลัยรามคำแหง วิทยาเขตบางนา - มหาวิทยาลัยรามคำแหง เริ่มให้บริการ 5 ธ.ค. 66 


วันจันทร์ที่ 4 ธันวาคม 2566
ขสมก. เปิดเส้นทางเดินรถโดยสารธรรมดา สาย 3 - 21 มหาวิทยาลัยรามคำแหง วิทยาเขตบางนา - มหาวิทยาลัยรามคำแหง เริ่มให้บริการ 5 ธ.ค. 66
....
นายกิตติกานต์ จอมดวง จารุวรพลกุล ผู้อำนวยการองค์การขนส่งมวลชนกรุงเทพ กระทรวงคมนาคม เปิดเผยว่า ตามที่บริษัท ฉมาพันธ์ การเดินรถ จำกัด ผู้ประกอบการรถโดยสารธรรมดา สาย 3 - 21 เส้นทางมหาวิทยาลัยรามคำแหง วิทยาเขตบางนา - มหาวิทยาลัยรามคำแหง ประกาศว่าจะให้บริการรถโดยสารธรรมดา สาย 3 - 21ในวันที่ 4 ธันวาคม 2566 เป็นวันสุดท้าย ส่งผลให้ประชาชนที่ใช้บริการรถโดยสารสายดังกล่าว ได้รับความเดือดร้อน เนื่องจากไม่ได้รับความสะดวกในการเดินทาง องค์การขนส่งมวลชนกรุงเทพ (ขสมก.) และกรมการขนส่งทางบก มีความห่วงใยประชาชน จึงให้ ขสมก. จัดเดินรถโดยสารธรรมดาในเส้นทาง สาย 3 - 21 เพื่อให้บริการรับ - ส่งประชาชน แทนบริษัทเดิมที่ยุติการเดินรถ เป็นการชั่วคราว ตั้งแต่วันที่ 5 ธันวาคม 2566 เป็นต้นไป จนกว่ากรมการขนส่งทางบก จะสามารถจัดหาผู้ประกอบการเดินรถรายใหม่ได้แล้วเสร็จ
ทั้งนี้ ขสมก. ได้จัดรถโดยสารธรรมดา จำนวน 6 คัน เพื่อวิ่งให้บริการประชาชนในเส้นทางเดินรถ สาย 3 - 21 ตั้งแต่เวลา 05.00 - 22.00 น. โดยจัดเก็บค่าโดยสาร ในอัตรา 10 บาท ตลอดสาย ซึ่งเป็นไปตามใบอนุญาตประกอบการขนส่งประจำทาง เลขที่ กท.21/2563 ลงวันที่ 10 มีนาคม 2563 ผู้ใช้บริการสามารถชำระค่าโดยสาร ผ่านบัตรโดยสารอิเล็กทรอนิกส์ทุกประเภทของ ขสมก. บัตรประจำตัวประชาชน (บัตรสวัสดิการแห่งรัฐ) สแกน QR Code ผ่านโมบายแบงค์กิ้ง และบัตรเดบิต - เครดิต ที่มีสัญลักษณ์คอนแทคเลสของทุกธนาคาร โดยเส้นทางเดินรถ สาย 3 - 21 มีรายละเอียด ดังนี้
เริ่มต้นจาก อู่เมกา บางนา เลี้ยวซ้ายเข้าถนนบางนา - ตราด กลับรถเข้าถนนคู่ขนานกาญจนาภิเษก เลี้ยวซ้ายเข้าถนนนัมเบอร์วัน เลี้ยวซ้ายเข้าซอยรามคำแหง 2 ผ่านมหาวิทยาลัยรามคำแหง วิทยาเขตบางนา เลี้ยวซ้ายเข้าถนนบางนา - ตราด เข้าห้างสรรพสินค้าเมกา บางนา ออกทางคู่ขนานบางนา - ตราด เข้าถนนศรีนครินทร์ เข้าถนนรามคำแหง ผ่านมหาวิทยาลัยรามคำแหง เลี้ยวขวาแยกวัดเทพลีลา เข้าซอยรามคำแหง 39 กลับรถใต้สะพานวัดเทพลีลา กลับเส้นทางเดิม

ที่มา : https://www.thaigov.go.th/news/contents/details/75672