รัฐบาลไทย-ข่าวทำเนียบรัฐบาล-โฆษกรัฐบาลเผย รัฐบาลโดย ยธ.ชื่นชมการดำเนินงานของศูนย์ยุติธรรมชุมชน ตำบลเชียงพิณ อบต.เชียงพิณ อ.เมืองอุดรธานี ที่ได้ดำเนินการตามวัตถุประสงค์ของการจัดตั้งศูนย์ยุติธรรมชุมชน


วันจันทร์ที่ 4 ธันวาคม 2566
04/12/2566
พิมพ์
โฆษกรัฐบาลเผย รัฐบาลโดย ยธ.ชื่นชมการดำเนินงานของศูนย์ยุติธรรมชุมชน ตำบลเชียงพิณ อบต.เชียงพิณ อ.เมืองอุดรธานี ที่ได้ดำเนินการตามวัตถุประสงค์ของการจัดตั้งศูนย์ยุติธรรมชุมชน
โฆษกรัฐบาลเผย รัฐบาลโดย ยธ.ชื่นชมการดำเนินงานของศูนย์ยุติธรรมชุมชน ตำบลเชียงพิณ อบต.เชียงพิณ อ.เมืองอุดรธานี ที่ได้ดำเนินการตามวัตถุประสงค์ของการจัดตั้งศูนย์ยุติธรรมชุมชน
วันนี้ (4 ธ.ค.66) นายสัตวแพทย์ชัย วัชรงค์ โฆษกประจำสำนักนายกรัฐมนตรี เปิดเผยว่า ในโอกาสประชุมคณะรัฐมนตรีอย่างเป็นทางการนอกสถานที่ ครั้งที่ 1/2566 ณ จังหวัดหนองบัวลำภูและติดตามการตรวจราชการกลุ่มจังหวัดภาคตะวันออกเฉียงเหนือตอนบน 1 (บึงกาฬ เลย หนองคาย หนองบัวลำภู และอุดรธานี) ระหว่างวันที่ 3 - 4 ธันวาคม 2566 พันตำรวจเอก ทวี สอดส่อง รัฐมนตรีว่าการกระทรวงยุติธรรม ได้ประชุมมอบนโยบายและทิศทางการขับเคลื่อนศูนย์ยุติธรรมชุมชนและตรวจเยี่ยมศูนย์ยุติธรรมชุมชน ตำบลเชียงพิณ ณ องค์การบริหารส่วนตำบลเชียงพิณ อ.เมืองอุดรธานี จ.อุดรธานี ซึ่งเป็นการดำเนินการตามนโยบายรัฐบาล โดยการตรวจเยี่ยมเมื่อวันที่ 2 ธันวาคม ที่ผ่านมา ได้มีการติดตามและรับทราบถึงผลการดำเนินงานสำคัญ ได้แก่ (1) ผลการดำเนินงานของศูนย์ยุติธรรมชุมชน ตำบลเชียงพิณ ณ องค์การบริหารส่วนตำบลเชียงพิณ อ.เมืองอุดรธานี จ.อุดรธานี รวมทั้งพบปะพูดคุยและให้คำปรึกษาแก่ผู้ค้ำประกันลูกหนี้ กยศ. (2) มอบนโยบายและทิศทางการขับเคลื่อนศูนย์ยุติธรรมชุมชน ตำบลเชียงพิณ ณ องค์การบริหารส่วนตำบลเชียงพิณ อ.เมืองอุดรธานี จ.อุดรธานี
โอกาสนี้ รัฐมนตรีว่าการกระทรวงยุติธรรมได้ชื่นชมการดำเนินงานของศูนย์ยุติธรรมชุมชน ตำบลเชียงพิณ ที่ได้ดำเนินการตามวัตถุประสงค์ของการจัดตั้งศูนย์ยุติธรรมชุมชน ทั้ง 5 ข้อ และกล่าวถึง หลัก 3 ดี ได้แก่ 1. ประชาชนดี ประชาชนจะต้องมีรายได้ที่เพียงพอและพอเพียง ประชาชนต้องมี 5 อ. และไม่มี 1 อ. คือ 1) อ. อาหาร 2) อ. อาชีพ 3) อ. อนามัย 4) อ. โอกาสในด้านต่าง ๆ โดยเฉพาะการศึกษา 5) อ. อัตลักษณ์ การเคารพในความแตกต่างหลากหลาย และสิ่งที่ประชาชนต้องไม่มี คือ 1 อ. อยุติธรรม 2. ผู้นำดี ผู้นำที่มีความยุติธรรม ความเป็นธรรม และส่งเสริมระบอบประชาธิปไตย ทำให้ประชาชนอยู่ดี กินดี รัฐบาลต้องมาจากการเลือกตั้งของประชาชน เป็นการส่งเสริมระบอบประชาธิปไตย และ 3. กฎหมายดี รัฐธรรมนูญกฎหมายในการปกครองที่ดีทำกฎหมายนิรโทษกรรมให้แก่ประชาชนที่ไม่ได้รับความเป็นธรรมเกี่ยวกับที่ดิน ที่อยู่อาศัยรวมทั้ง กฎหมายที่พยายามกระจายอำนาจให้แก่ชุมชน ท้องถิ่น ให้ประชาชนมีโอกาสบริหารหรือปกครองตนเอง การกระจายอำนาจมาให้ชุมชนท้องถิ่น และยกเลิกรัฐรวมศูนย์ให้มากและให้ประชาชนเป็นศูนย์กลางให้มากขึ้น
พร้อมกันนี้ รัฐมนตรีว่าการกระทรวงยุติธรรมได้มีข้อสั่งในประเด็นสำคัญ ดังนี้ 1) ให้เพิ่มเติมภารกิจของศูนย์ยุติธรรมชุมชน ในการช่วยเหลือลูกหนี้และประชาชนที่ไม่ได้รับความเป็นธรรมทั้งคดีอาญา คดีแพ่ง และคดีปกครอง 2) ให้นำจุดแข็งของศูนย์ยุติธรรมชุมชนที่มีนายกองค์การบริหารส่วนตำบลเป็นผู้นำยุติธรรรมชุมชนและมีนายกองค์การบริหารส่วนจังหวัดเป็นผู้สนับสนุนเป็นแนวทางในการเพิ่มประสิทธิภาพการทำงานของศูนย์ยุติธรรมชุมชนทั่วประเทศ และ 3) ให้ยกระดับสำนักงานยุติธรรมจังหวัดที่เป็นราชการบริหารส่วนภูมิภาคที่ปัจจุบันมีเพียง 18 แห่ง ตามกลุ่มจังหวัด ให้มีการขยายให้ครบถ้วนทั้ง 76 จังหวัด และเพื่อความต่อเนื่องและความเชี่ยวชาญ จึงมอบให้สำนักงานยุติธรรมจังหวัดเป็นผู้นำในภารกิจกองทุนยุติธรรมและการช่วยเหลือผู้เสียหายและจำเลยในคดีอาญา

ที่มา : https://www.thaigov.go.th/news/contents/details/75646