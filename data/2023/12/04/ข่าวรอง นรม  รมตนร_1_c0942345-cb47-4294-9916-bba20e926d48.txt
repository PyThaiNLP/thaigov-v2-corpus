รัฐบาลไทย-ข่าวทำเนียบรัฐบาล-​"สมศักดิ์-มนพร" พบสมาชิกกองทุนหมู่บ้านหนองบัวลำภู ชม ส่งบัญชีต่อเนื่อง น่าสนับสนุนต่อ แนะ ศึกษาลงทุนอะไรได้ประโยชน์ โชว์ สุโขทัย เลี้ยงโคเงินล้านได้ผลเป็นกอบกำ 


วันจันทร์ที่ 4 ธันวาคม 2566
04/12/2566
พิมพ์
​"สมศักดิ์-มนพร" พบสมาชิกกองทุนหมู่บ้านหนองบัวลำภู ชม ส่งบัญชีต่อเนื่อง น่าสนับสนุนต่อ แนะ ศึกษาลงทุนอะไรได้ประโยชน์ โชว์ สุโขทัย เลี้ยงโคเงินล้านได้ผลเป็นกอบกำ
​"สมศักดิ์-มนพร" พบสมาชิกกองทุนหมู่บ้านหนองบัวลำภู ชม ส่งบัญชีต่อเนื่อง น่าสนับสนุนต่อ แนะ ศึกษาลงทุนอะไรได้ประโยชน์ โชว์ สุโขทัย เลี้ยงโคเงินล้านได้ผลเป็นกอบกำ เปรยอยากทำMOU กับกรมปศุสัตว์ เพื่อเสริมเรื่องงานวิชาการ ด้านวัคซีน
วันที่ 4 ธันวาคม 2566 นายสมศักดิ์ เทพสุทิน รองนายกรัฐมนตรี พร้อมด้วย นางมนพร เจริญศรี รัฐมนตรีช่วยว่าการกระทรวงคมนาคม  นายกิตติกร โล่ห์สุนทร รองเลขาธิการนายกรัฐมนตรีฝ่ายการเมือง ลงพื้นที่ สำนักงานส่งเสริมการเรียนรู้จังหวัดหนองบัวลำภู เพื่อพบปะสมาชิก กองทุนหมู่บ้าน โดยมี นายเบญจพล นาคประเสริฐ ผู้อำนวยการสำนักงานกองทุนหมู่บ้านและชุมชนเมืองแห่งชาติ ให้การต้อนรับ
โดยนายสมศักดิ์ เปิดเผยว่า ตนขอชื่นชมสมาชิกกองทุนหมู่บ้านฯ จังหวัดหนองบัวลำภู เพราะมีการส่งบัญชีอย่างต่อเนื่อง ซึ่งมีปัญหาเพียงแค่ 1 หมู่บ้านเท่านั้น โดยอีก 716 หมู่บ้าน ทำหน้าที่ได้ดีน่าสนับสนุน ซึ่งจากนี้เราต้องช่วยกันศึกษา ว่าการลงทุนอะไรเป็นประโยชน์ รวมถึงการลงทุนอะไรที่มีความเสี่ยงในการก่อหนี้ แต่ส่วนในจังหวัดสุโขทัย เวลานี้ สามารถเลี้ยงโคเงินล้าน ได้กำไรเป็นกอบเป็นกำ สามารถขยายพันธุ์ จากที่ได้รับไป 2,000 ตัว กลับขยายพันธุ์ได้ถึงอีก 1,980 ตัว ซึ่งเวลานี้ต้องยอมรับว่า ทั่วประเทศให้ความสนใจ มีการร้องขอมาที่ตนเป็นจำนวนมากให้ขยับขยายไปยังทั่วประเทศ โดยตนกำลังทำงานหนักอยู่ เพราะจะให้เลี้ยงวัว แต่ในเรื่องของการขยายพันธุ์ ในเรื่องการให้คำปรึกษาของวัคซีนนั้น ต้องเดินหน้าไปควบคู่กันกับกรมปศุสัตว์ ที่ต้องบูรณาการร่วมกัน ในการให้ความรู้การให้วัคซีนการขยายพันธุ์แก่ปศุสัตว์ และกองทุนหมู่บ้านจะเป็นผู้หาทุนมาลง โดยอีกไม่นานนี้ หากทำในส่วนนี้ได้สำเร็จ เราก็พร้อมที่จะขยายพันธุ์วัวออกไปยังทั่วประเทศ ให้ประชาชนได้เลี้ยง ตามที่ตั้งใจ
ขณะที่ นางมนพร กล่าวว่า ขอยืนยันตรงนี้ ว่า รัฐบาลไม่เคยทอดทิ้งพี่น้องชาวอีสาน เวลานี้เดินหน้ากันอย่างเต็มที่ ไม่ว่าจะเป็นเรื่องของการพักหนี้ การเพิ่มอาชีพ การสร้างรายได้ โดยเห็นได้ชัดเช่นการมาของนายสมศักดิ์ ในวันนี้ เพราะท่านมาก็นำอาชีพมาให้กับพี่น้องชาวหนองบัวลำภู ดังนั้น ขอให้พี่น้องมั่นใจว่า รัฐบาลให้ความสำคัญกับพี่น้องชาวอีสาน ซึ่งคณะรัฐมนตรีทุกท่าน พยายามทำงานหนัก เพื่อที่จะตอบแทนประชาชน ส่วนอีกหนึ่งปัญหาในเรื่องของยาเสพติด วันนี้นายกรัฐมนตรี ก็ได้สั่งการเป็นพิเศษให้ทุกหน่วยงานบูรณาการร่วมกัน ทำงานเชิงลึกเจาะไปยังชุมชน ซึ่งเป็นสิ่งที่พี่น้องชาวอีสานร้องขอมาตลอด ดังนั้น เราเดินหน้าทำเต็มที่
นอกจากนี้ ในวงของการพูดคุย นายสมศักดิ์ ได้เปิดให้ประชาชนได้พูดคุยสะท้อนปัญหา โดยมีการสะท้อนว่า โครงการวัวนั้นเป็นโครงการที่ดี พี่น้องชาวหนองบัวลำภูก็สนใจเป็นอย่างมาก แต่ปัญหาก็คือเมื่อต้องไปกู้ธนาคารกับมีการติดขัด ล่าช้าจนทำให้ชาวบ้านนั้น ไม่สามารถเลี้ยงวัวได้สำเร็จ จึงอยากให้ทางรัฐบาลช่วยพูดคุย กับทางธนาคารต่างๆเพื่อเปิดโอกาสให้พี่น้องประชาชนได้ลืมตาอ้าปาก
นายสมศักดิ์ จึงตอบว่า ก็ต้องยอมรับว่าเป็นเรื่องจริง แต่เป็นหน้าที่ตนกับผอ.กองทุนหมู่บ้านฯ จะต้องเดินสายไปพูดคุยให้ธนาคารต่างๆ เข้าใจว่า การเลี้ยงวัวนั้นสามารถสร้างผลกำไรได้อย่างจริงจังโดยจะต้องยกโมเดลของจังหวัดสุโขทัยนั้นไปอธิบายให้ทุกๆธนาคารรับทราบ แต่เมื่อได้เงินมาแล้ว ก็อยากฝากไปยังพี่น้องประชาชนว่า ต้องชำระอย่างเคร่งครัด ซึ่งประธานกองทุนหมู่บ้าน ก็ต้องช่วยสอดส่องคนในหมู่บ้านต่างๆหรือหมู่บ้านตัวเองในการชำระหนี้ มันจะได้เป็นไปในทิศทางเดียวกันและมีแต่เรื่องดีๆเกิดขึ้น

ที่มา : https://www.thaigov.go.th/news/contents/details/75648