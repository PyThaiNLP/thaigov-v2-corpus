รัฐบาลไทย-ข่าวทำเนียบรัฐบาล-พม. ชวนส่งต่อของขวัญจากกลุ่มสตรีและครอบครัว ส่งความสุขเทศกาลปีใหม่ ในงาน “ICONSIAM WORLD OF GIFTS 2023”


วันจันทร์ที่ 4 ธันวาคม 2566
พม. ชวนส่งต่อของขวัญจากกลุ่มสตรีและครอบครัว ส่งความสุขเทศกาลปีใหม่ ในงาน “ICONSIAM WORLD OF GIFTS 2023”
พม. ชวนส่งต่อของขวัญจากกลุ่มสตรีและครอบครัว ส่งความสุขเทศกาลปีใหม่ ในงาน “ICONSIAM WORLD OF GIFTS 2023”
วันที่ 1 ธันวาคม 2566 เวลา 14.30 น. นายธนสุนทร สว่างสาลี รองปลัดกระทรวงการพัฒนาสังคมและความมั่นคงของมนุษย์ (รองปลัด พม.) เป็นประธานเปิดงาน “ICONSIAM WORLD OF GIFTS 2023” โดยมี นางสุดา สุหลง รองอธิบดีรักษาราชการแทนอธิบดีกรมกิจการสตรีและสถาบันครอบครัว ผู้บริหารกระทรวง พม. คุณสุพจน์ ชัยวัฒน์ศิริกุล กรรมการผู้จัดการ บริษัท ไอคอนสยาม จำกัด แขกผู้มีเกียรติ และสื่อมวลชน เข้าร่วมงาน ณ เจริญนคร ฮอลล์ ชั้น M ไอคอนสยาม กรุงเทพฯ
นายธนสุนทร กล่าวว่า กระทรวงการพัฒนาสังคมและความมั่นคงของมนุษย์ (พม.) ให้ความสำคัญกับการส่งเสริม สนับสนุน และพัฒนาคุณภาพชีวิตของประชาชนกลุ่มเป้าหมายทุกช่วงวัย โดยการบูรณาการกับทุกภาคส่วน เพื่อจัดบริการสวัสดิการทางสังคมที่ตอบสนองต่อคนทุกช่วงวัย รวมถึงการพัฒนาด้านทักษะอาชีพ ตั้งแต่กระบวนการฝึกทักษะ พัฒนาความรู้ด้านเทคโนโลยี ความรู้ด้านการรวมกลุ่มอาชีพ การประกอบธุรกิจ ตลอดจนส่งเสริมช่องทางการตลาด เพื่อมุ่งให้ประชาชนกลุ่มเป้าหมายมีอาชีพ มีรายได้ที่มั่นคง สามารถดูแลตนเองและครอบครัวให้มีคุณภาพชีวิตที่ดีขึ้น วันนี้ จึงได้จัดงาน “ICONSIAM WORLD OF GIFTS 2023” นับเป็นปีที่ 3 ซึ่งกระทรวง พม. ได้รับความอนุเคราะห์ในการนำสินค้าและผลิตภัณฑ์ของกลุ่มอาชีพสตรีและครอบครัว ผู้ประสบปัญหาทางสังคม มาร่วมแสดงและจำหน่าย อาทิ ผลิตภัณฑ์จากผ้า เช่น ถุงผ้า พวงกุญแจ จากกลุ่มวิสาหกิจชุมชนพัฒนาอาชีพสตรีเอื้ออาทร วัดกู้ 2 จังหวัดนนทบุรี กระเป๋าใบเตยหนาม กระเป๋าผ้าขาวม้า ผ้าคลุมไหล่ จากอิหล่าลำดวน จังหวัดศรีสะเกษ ผลิตภัณฑ์จากหนังใบไม้ De Bua จากจังหวัดลำปาง เป็นต้น ทั้งนี้ เพื่อเป็นการกระตุ้นเศรษฐกิจชุมชนภายในประเทศ โดยเฉพาะประชาชนกลุ่มเปราะบาง โดยประชาชนทั่วไปสามารถเลือกซื้อสินค้าและผลิตภัณฑ์ เพื่อนำเป็นของขวัญ ของฝากในช่วงเทศกาลปีใหม่ที่กำลังใกล้มาถึง
นายธนสุนทร กล่าวต่อไปว่า กระทรวง พม. ขอขอบคุณเครือข่ายทุกภาคส่วนที่มีส่วนร่วมในการจัดงาน “ICONSIAM WORLD OF GIFTS 2023” โดยเฉพาะอย่างยิ่งบริษัท ไอคอนสยาม จำกัด ที่ได้จัดสรรพื้นที่ โดยไม่คิดค่าใช้จ่ายแต่อย่างใด ทั้งนี้ กระทรวง พม. ขอเชิญชวนมาเที่ยวชมงานและเลือกซื้อสินค้าและผลิตภัณฑ์เป็นของขวัญ ของฝาก ในช่วงเทศกาลส่งท้ายปีเก่า ต้อนรับปีใหม่ ในงาน “ICONSIAM WORLD OF GIFTS 2023” ตั้งแต่วันนี้ ถึง 15 ธันวาคม 2566 ณ เจริญนคร ฮอลล์ ชั้น M ไอคอนสยาม
นายสุพจน์ กล่าวว่า ช่วงเวลาส่งท้ายปีเก่า นับเป็นช่วงเวลาของการเฉลิมฉลอง และส่งมอบความสุขระหว่างกัน ไอคอนสยามจึงได้จับมือพันธมิตรทั้งภาครัฐและเอกชน จัดงาน "ICONSIAM WORLD OF GIFTS 2023"  เพื่อร่วมเฉลิมฉลองเทศกาล ด้วยการส่งมอบความสุขให้แก่ลูกค้าคนพิเศษ โดยรวบรวมของขวัญ ของฝากส่งตรงจากทั่วทุกภาคในประเทศไทย และทั่วโลกกว่า 1,000,000 ชิ้น ประกอบด้วย สินค้าหลากหลายจากผู้ประกอบการ ได้แก่ สินค้ากลุ่มผลิตภัณฑ์กลุ่มสปา เสื้อผ้าเครื่องแต่งกาย ของตกแต่งบ้านกลุ่มสินค้า เครื่องประดับ และของที่ระลึก เพื่อให้ทุกท่านได้เลือกสรรของขวัญ ของฝาก ส่งต่อพลังความสุขให้แก่ตัวเองและคนพิเศษในช่วงเทศกาลคริสต์มาสและปีใหม่นี้
#ช่วย24ชั่วโมง #พม24ชม #ข่าวพม #esshelpme #วราวุธรับฟังทำจริง #พมพอใจให้ทุกวัยพึงพอใจในพม #พม.หนึ่งเดียว #ICONSIAMWORLDOFGIFTS2023

ที่มา : https://www.thaigov.go.th/news/contents/details/75633