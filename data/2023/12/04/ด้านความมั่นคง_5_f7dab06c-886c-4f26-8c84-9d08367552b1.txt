รัฐบาลไทย-ข่าวทำเนียบรัฐบาล-รมช.เกรียง กัลป์ตินันท์ ลงพื้นที่ จ.เลย เตรียมรับมือภัยแล้ง กำชับผู้ว่าฯ เร่งเตรียมแผนป้องกันไม่ให้กระทบภาคการเกษตร และการอุปโภคบริโภคของ ปชช. ในพื้นที่


วันอาทิตย์ที่ 3 ธันวาคม 2566
03/12/2566
พิมพ์
รมช.เกรียง กัลป์ตินันท์ ลงพื้นที่ จ.เลย เตรียมรับมือภัยแล้ง กำชับผู้ว่าฯ เร่งเตรียมแผนป้องกันไม่ให้กระทบภาคการเกษตร และการอุปโภคบริโภคของ ปชช. ในพื้นที่
รมช.เกรียง กัลป์ตินันท์ ลงพื้นที่ จ.เลย เตรียมรับมือภัยแล้ง กำชับผู้ว่าฯ เร่งเตรียมแผนป้องกันไม่ให้กระทบภาคการเกษตร และการอุปโภคบริโภคของ ปชช. ในพื้นที่
วันนี้ (3 ธันวาคม 2566) เวลา 14.00 น. ที่ห้องประชุมศรีสองรัก ชั้น 5 ศาลากลางจังหวัดเลย นายเกรียง กัลป์ตินันท์ รัฐมนตรีช่วยว่าการกระทรวงมหาดไทย เป็นประธานการประชุมติดตามการดำเนินงานตามนโยบายของรัฐบาล และภารกิจสำคัญของกระทรวงมหาดไทย โดยมี นายศิริวัฒน์ พินิจพานิชย์ รองผู้ว่าราชการจังหวัด รักษาราชการแทนผู้ว่าราชการจังหวัดเลย หัวหน้าส่วนราชการ นายอำเภอ ผู้บริหารท้องถิ่น ผู้แทนหน่วยงานที่เกี่ยวข้อง เข้าร่วมการประชุมและบรรยายสรุปผลการดำเนินงาน
รมช.เกรียง กล่าวว่า วันนี้ ตนได้รับมอบหมายจากนายกรัฐมนตรีและรัฐบาล ให้ลงพื้นที่จังหวัดเลยอีก 1 จังหวัด ซึ่งเป็น 1 ในจังหวัดกลุ่มภาคตะวันออกเฉียงเหนือตอนบน และเป็นพื้นที่สำหรับการตรวจราชการในการประชุมคณะรัฐมนตรีอย่างเป็นทางการนอกสถานที่ ครั้งที่ 1/2566 เพื่อติดตามการดำเนินงานของรัฐบาลและปัญหาความเดือดร้อนของประชาชนในพื้นที่ โดยในภาคเช้าตนได้ไปติดตามการดำเนินงานของรัฐบาลที่จังหวัดอุดรธานี และบ่ายวันนี้จึงมาที่จังหวัดเลยด้วย ซึ่งตนได้กำหนดประเด็นการติดตามที่สำคัญ คือ การเตรียมความพร้อมรับสถานการณ์ภัยแล้ง นอกจากนี้ยังมีประเด็นการติดตามอื่น ๆ อาทิ การแก้ไขปัญหาความยากจนและปัญหาหนี้นอกระบบ การแก้ไขปัญหายาเสพติด การดูแลความปลอดภัยและอำนวยความสะดวกให้กับนักท่องเที่ยว ด้วย
รมช.เกรียง กล่าวต่อว่า ปัญหาภัยแล้ง ปัญหายาเสพติด ปัญหาความยากจน และปัญหาหนี้นอกระบบ เป็นปัญหาที่ฉุดรั้งความเจริญของประเทศ รัฐบาลภายใต้การนำของ นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง ได้เล็งเห็นความสำคัญและมีความมุ่งมั่นที่จะแก้ปัญหาดังกล่าว จึงได้กำหนดนโยบายเร่งด่วนที่จะกระตุ้นภาคเศรษฐกิจเพื่อ “สร้างรายได้ ลดรายจ่าย ขยายโอกาส” ให้กับประชาชน เพื่อให้ประชาชนสามารถลืมตาอ้าปากได้ ค้าขายสะดวก พัฒนาคุณภาพชีวิตในด้านต่าง ๆ ดังนั้น เพื่อเป็นการเตรียมการ ตนจึงมาติดตามความคืบหน้า พร้อมทั้งมาให้กำลังใจเจ้าหน้าที่ผู้ปฏิบัติงาน โดยให้มีการเตรียมแผนรองรับไว้ล่วงหน้า ซึ่งวันนี้ได้เน้นย้ำกับรักษาราชการแทนผู้ว่าราชการจังหวัดเลย ตลอดจนหัวหน้าส่วนราชการที่เข้าประชุมว่า ในเรื่องการเตรียมพร้อมรับสถานการณ์ภัยแล้ง ตนได้สั่งการให้จังหวัดเลยเฝ้าระวังและติดตามประเมินสถานการณ์อย่างต่อเนื่อง ไม่ให้ประชาชนต้องขาดน้ำในการอุปโภคบริโภค และในภาคการเกษตร และต้องเตรียมกำลังเจ้าหน้าที่ เครื่องจักรกล วัสดุอุปกรณ์ และงบประมาณให้มีความพร้อม เพื่อเข้าช่วยเหลือประชาชนในพื้นที่เสี่ยงภัยแล้ง นอกจากนี้ ยังต้องสร้างความรู้ความเข้าใจการใช้น้ำ ทั้งการอุปโภคบริโภคและการเกษตร รวมทั้งเพิ่มประสิทธิภาพแหล่งน้ำธรรมชาติ แหล่งน้ำชุมชน ธนาคารน้ำใต้ดิน เป็นต้น
ภัยแล้ง เป็นปัญหาสำคัญที่กระทบต่อการดำเนินชีวิตประจำวันของพี่น้องประชาชน ในการอุปโภคบริโภค และในภาคการเกษตรเป็นอย่างยิ่ง ซึ่งในปี 2566 - 2567 ทราบว่าปริมาณน้ำในเขื่อนและอ่างเก็บน้ำของ จ.เลย อยู่ในระดับที่เพียงพอต่อการอุปโภค บริโภค และน้ำเพื่อการเกษตร อย่างไรก็ตาม ขอให้จังหวัดเลย ปภ.จ.เลย ได้เฝ้าติดตามสถานการณ์ สำรวจ ตรวจสอบพื้นที่ที่จะเกิดปัญหาภัยแล้ง เพื่อเตรียมแผนรองรับสำหรับการช่วยเหลือพี่น้องประชาชน เตรียมกำลังเจ้าหน้าที่ วัสดุอุปกรณ์ เครื่องจักรกลต่าง ๆ ให้พร้อมใช้งานอยู่ตลอดเวลา
นอกจากนี้ หากเกิดปัญหาภัยแล้ง ขอให้รักษาการผู้ว่าฯ บูรณาการหน่วยงานที่เกี่ยวข้องทั้งชลประทาน การประปาส่วนภูมิภาค กรมป้องกันและบรรเทาสาธารณภัยจังหวัด/ปภ.ศูนย์เขต และองค์กรปกครองส่วนท้องถิ่น เร่งผลิตน้ำดื่มเพื่อแจกจ่ายพี่น้องประชาชน เพื่อไม่ให้กระทบกับการดำรงชีวิตประจำวัน อีกทั้งเป็นการช่วยประชาชนลดภาระค่าใช้จ่ายในการซื้อน้ำดื่มได้อีกด้วย
ต่อมาในเวลา 16.00 น. ณ วัดอรัญญาวาส บ้านนาแขม ต.นาแขม อำเภอเมืองเลย จังหวัดเลย รมช.เกรียง กัลป์ตินันท์ ลงพื้นที่ตรวจเยี่ยมการบริหารจัดการน้ำในลุ่มน้ำเลย โดยรับฟังการบรรยายสรุปการบริหารจัดการน้ำและสถานการณ์ภัยแล้งของจังหวัดเลย
รมช.เกรียง กล่าวว่า ปัญหาเรื่องน้ำเป็นเรื่องสำคัญ ทั้งเรื่องน้ำกิน น้ำใช้ น้ำเพื่อการเกษตร หน่วยงานภาครัฐต้องเร่งบรรเทาและแก้ไขปัญหาโดยด่วน ซึ่งจากข้อมูลการบรรยายสรุป หลายพื้นที่ยังประสบปัญหาขาดแคลนน้ำ โดยเฉพาะในพื้นที่ตำบลห้วยทราย ตำบลนาแขม อำเภอเมืองเลย ซึ่งตนได้สั่งการให้กรมป้องกันและบรรเทาสาธารณภัย ได้ประสานกับจังหวัด/อำเภอ และหน่วยงานที่เกี่ยวข้อง เพื่อเร่งรัดแก้ปัญหาอย่างเร่งด่วน พร้อมกันนี้ ได้สั่งการให้กรมป้องกันและบรรเทาสาธารณภัยนำรถบรรทุก 6 ล้อ ติดตั้งชุดกรองน้ำ RO สำหรับบริการน้ำดื่มเพื่อชุมชนแบบเคลื่อนที่ มาบริการน้ำดื่มแจกจ่ายให้ประชาชนในพื้นที่ตำบลนาแขมด้วย
ในตอนท้าย รมช.เกรียง กล่าวว่า ตนรู้สึกยินดีที่ได้มีโอกาสมาเยี่ยมพบปะพี่น้องประชาชน และให้กำลังใจเจ้าหน้าที่ผู้ปฏิบัติงาน ที่ได้ช่วยกัน “บำบัดทุกข์ บำรุงสุข” ให้กับพี่น้องประชาชน และขอบคุณผู้ว่าราชการจังหวัดเลย นายอำเภอ หัวหน้าส่วนราชการ ผู้แทนหน่วยงานที่เกี่ยวข้อง ตลอดจนพี่น้องประชาชนที่ได้ให้การต้อนรับอย่างอบอุ่นและนำเสนอข้อมูลการดำเนินงานตามนโยบายของรัฐบาล ซึ่งเป็นประโยชน์อย่างยิ่ง และตนจะได้นำข้อมูลทั้งหมดนี้กราบเรียนนายกรัฐมนตรีและรัฐบาลให้ทราบถึงความคืบหน้าและการดำเนินการในโอกาสต่อไป

ที่มา : https://www.thaigov.go.th/news/contents/details/75608