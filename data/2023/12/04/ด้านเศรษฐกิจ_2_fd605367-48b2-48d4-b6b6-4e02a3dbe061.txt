รัฐบาลไทย-ข่าวทำเนียบรัฐบาล-เริ่มแล้ว! ครม.สัญจรวันแรก ณ หนองบัวลำภู พี่น้องประชาชนรอต้อนรับอย่างเนืองแน่น


วันจันทร์ที่ 4 ธันวาคม 2566
เริ่มแล้ว! ครม.สัญจรวันแรก ณ หนองบัวลำภู พี่น้องประชาชนรอต้อนรับอย่างเนืองแน่น
เริ่มแล้ว! ครม.สัญจรวันแรก ณ หนองบัวลำภู พี่น้องประชาชนรอต้อนรับอย่างเนืองแน่น
นายไชยา พรหมา รัฐมนตรีช่วยว่าการกระทรวงเกษตรและสหกรณ์ ติดตามนายเศรษฐา ทวีสิน นายกรัฐมนตรี ลงพื้นที่ตรวจราชการ ณ บ้านภูดินทอง หมู่ 13  ตำบลกุดดินจี่ อำเภอนากลาง จังหวัดหนองบัวลำภู เพื่อติดตามการดำเนินงานป้องกันและแก้ไขปัญหายาเสพติด ที่มีกลไกการบำบัดฟื้นฟูผู้ใช้ยาเสพติด โดยชุมชนเป็นฐาน ทั้งนี้ นายกรัฐมนตรีกล่าวยินดีที่ชุมชนเข้มแข็งสามารถนำผู้ป่วยยาเสพติดกลับมาเป็นบุคคลที่มีคุณค่าสู่สังคม เพื่อเป็นกำลังสำคัญของครอบครัวในการขับเคลื่อนสังคมให้เดินไปข้างหน้าได้
จากนั้น นายกรัฐมนตรีและคณะได้เดินทางไปตรวจเยี่ยมกระบวนการบำบัดรักษาผู้ป่วยจิตเวชโรงพยาบาลสุวรรณคูหา ตำบลสุวรรณคูหา อำเภอสุวรรณคูหา จังหวัดหนองบัวลำภู และเดินทางมาพบปะพี่น้องประชาชน รวมถึงเยี่ยมชมนิทรรศการหนองบัวลำภูโมเดล ที่มีการจัดนิทรรศการของแต่ละอำเภอในจังหวัดหนองบัวลำภู ณ ที่ว่าการอำเภอสุวรรณคูหา อาทิ โครงการชุมชนยั่งยืนเพื่อแก้ไขปัญหายาเสพติดแบบครบวงจร อำเภอสุวรรณคูหา ชุดรักษาความปลอดภัยหมู่บ้าน (ชรบ.) อาสาช่วยประชาลงแขกเกี่ยวข้าว อำเภอศรีบุญเรือง เป็นต้น หลังจากนั้น คณะรัฐมนตรีร่วมชมนายกรัฐมนตรีลงแข่งขันฟุตบอลกับทีมเยาวชนฮีโร่สุวรรณคูหา และแจกลูกฟุตบอลให้กับเยาวชนที่ร่วมแข่งขันในพื้นที่
นายกฯ เศรษฐา ได้ให้สัมภาษณ์ในพื้นที่ ว่า จังหวัดหนองบัวลำภูเป็นจังหวัดที่มีรายได้น้อยที่สุดในประเทศ จึงให้ ครม.สัญจร ตรวจราชการเป็นที่แรก และเตรียมแก้ไขปัญหา ได้แก่ ยาเสพติด หนี้สิน รายได้ประชากร มลภาวะฝุ่น PM2.5 ยกระดับการเข้าถึงสาธารณสุขขั้นพื้นฐาน
ในโอกาสนี้ ครม. ได้เดินทางมายังวัดสุวรรณคูหา เพื่อเยี่ยมชมคูหานิทรรศการวิถีพื้นถิ่น เพื่อสืบสานประเพณีท้องถิ่นของจังหวัดหนองบัวลำภู โดยมีกิจกรรม อาทิ รำต้อนรับโดยกลุ่มแม่บ้าน นิทรรศการประวัติความเป็นมาของดีสุวรรณคูหา ความเป็นมาของ Soft Power ชุมชน เช่น บ้านโฮงคำสุวรรณเชษฐา แหล่งถ่ายทอดองค์ความรู้ฝีมือช่างทอง อีกด้วย

ที่มา : https://www.thaigov.go.th/news/contents/details/75617