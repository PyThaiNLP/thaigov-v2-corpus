รัฐบาลไทย-ข่าวทำเนียบรัฐบาล-5 ธ.ค. วธ.รวมใจน้อมรำลึก ในหลวง ร.9 วันชาติและวันพ่อแห่งชาติ จัดพิธีเจริญพระพุทธมนต์ จิตอาสาบำเพ็ญสาธารณประโยชน์ ชวนดื่มด่ำบทเพลงพระราชนิพนธ์ พระอัจฉริยภาพด้านดนตรีแจ๊ส 


วันจันทร์ที่ 4 ธันวาคม 2566
5 ธ.ค. วธ.รวมใจน้อมรำลึก ในหลวง ร.9 วันชาติและวันพ่อแห่งชาติ จัดพิธีเจริญพระพุทธมนต์ จิตอาสาบำเพ็ญสาธารณประโยชน์ ชวนดื่มด่ำบทเพลงพระราชนิพนธ์ พระอัจฉริยภาพด้านดนตรีแจ๊ส
5 ธ.ค. วธ.รวมใจน้อมรำลึก ในหลวง ร.9 วันชาติและวันพ่อแห่งชาติ จัดพิธีเจริญพระพุทธมนต์ จิตอาสาบำเพ็ญสาธารณประโยชน์ ชวนดื่มด่ำบทเพลงพระราชนิพนธ์ พระอัจฉริยภาพด้านดนตรีแจ๊ส เสวนาตามรอยพระราชา พร้อมใจทำความดีถวายพระราชกุศล
5 ธ.ค. วธ.รวมใจน้อมรำลึก ในหลวง ร.9 วันชาติและวันพ่อแห่งชาติ จัดพิธีเจริญพระพุทธมนต์ จิตอาสาบำเพ็ญสาธารณประโยชน์ ชวนดื่มด่ำบทเพลงพระราชนิพนธ์ พระอัจฉริยภาพด้านดนตรีแจ๊ส เสวนาตามรอยพระราชา พร้อมใจทำความดีถวายพระราชกุศล เนื่องในวันคล้ายวันพระบรมราชสมภพพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร (ในหลวง ร.9) วันชาติ และวันพ่อแห่งชาติ 5 ธันวาคม 2566 ทั่วประเทศ
นายเสริมศักดิ์ พงษ์พานิช รัฐมตรีว่าการกระทรวงวัฒนธรรม กล่าวว่า กระทรวงวัฒนธรรม (วธ.) รวมใจภาคีเครือข่ายด้านศาสนา ศิลปวัฒนธรรมทั่วประเทศ จัดกิจกรรมเนื่องในวันคล้ายวันพระบรมราชสมภพพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร วันชาติ และวันพ่อแห่งชาติ 5 ธันวาคม 2566 โดยหน่วยงานในสังกัดของวธ. ทั้งส่วนกลางและส่วนภูมิภาคทั่วประเทศจัดตั้งโต๊ะหมู่ประดิษฐานพระบรมฉายาลักษณ์พร้อมเครื่องราชสักการะตามอาคารสถานที่ จัดทำคำกล่าวน้อมรำลึกในพระมหากรุณาธิคุณ พร้อมนำเสนอภาพพระราชกรณียกิจเพื่อเผยแพร่ทางเว็บไซต์และสื่อออนไลน์ของแต่ละหน่วยงาน อาทิ กรมศิลปากรจัดกิจกรรมเสวนาบรรยายเรื่อง "ตามรอยพระราชา: เศรษฐกิจพอเพียง...สู่เศรษฐกิจที่ยั่งยืน" การแสดงดนตรี "เพลงพ่อของแผ่นดิน" เพลงพระราชนิพนธ์ โดย วงดุริยางค์สากล และศิลปินจากสำนักการสังคีต กรมศิลปากร ขณะที่กรมส่งเสริมวัฒนธรรมจัดการแสดงดนตรีแจ๊ส เทิดพระเกียรติพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร ณ หอประชุมใหญ่ ศูนย์วัฒนธรรมแห่งประเทศไทย จากวงดนตรีเฉลิมราชย์ วงดุริยางค์เยาวชนไทย ในพระอุปถัมภ์สมเด็จพระเจ้าพี่นางเธอ เจ้าฟ้ากัลยาณิวัฒนา กรมหลวงนราธิวาส ราชนครินทร (Thai Youth Orchestra : TYO) คณะนักร้องประสานเสียงเยาวชนไทย (Thai Youth Choir : TYC) และวงดุริยางค์เครื่องลมเยาวชนไทย (Thai Youth Winds : TYW) โดยสำรองที่นั่งเข้าชมได้ฟรีที่เว็บไซต์ dcpthaiyouth.net หรือติดต่อสอบถามได้ที่เบอร์โทร 0 2247 0013 ต่อ 5431 และ 5432 ในเวลาราชการ
นายเสริมศักดิ์ กล่าวต่ออีกว่า ในวันที่ 5 ธันวาคม 2566 กรมการศาสนาจัดพิธีเจริญพระพุทธมนต์และกิจกรรมจิตอาสาบำเพ็ญสาธารณประโยชน์ ณ วัดพระราม 9 กาญจนาภิเษก มีพิธีเจริญพระพุทธมนต์ และสดับปกรณ์ (พิธีการทอดผ้าบังสุกุล) กิจกรรมจิตอาสาทำความสะอาดลานวัด ศาลาการเปรียญ พระอุโบสถ ห้องน้ำ-ห้องสุขา และตัดแต่งกิ่งไม้ภายในบริเวณวัด ตลอดจนสำนักงานวัฒนธรรมจังหวัดทั่วประเทศ ใช้ดอกดาวเรืองหรือดอกไม้สีเหลืองจัดทำพานพุ่มและตกแต่งสถานที่ประกอบพิธี ซึ่งดอกดาวเรืองเป็นดอกไม้ประจำพระองค์ของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร มีสีเหลืองตรงกับ “วันจันทร์” ซึ่งเป็นวันพระบรมราชสมภพ แสดงถึงพระจริยวัตรอันงดงามของพระองค์ ที่เรียบง่ายและพอเพียง และถือเป็นต้นไม้มงคลที่เชื่อกันว่าเป็นดอกไม้ที่มาจากสรวงสวรรค์ หากปลูกไว้ก็จะนำมาซึ่งความเจริญรุ่งเรืองแก่ตนเองและครอบครัว มีความอยู่ดี กินดี และอยู่ร่วมกันอย่างสงบสุข
ทั้งนี้ รัฐมนตรีว่าการกระทรวงวัฒนธรรม ได้ร่วมพิธีเจริญพระพุทธมนต์และทำบุญตักบาตร ณ ท้องสนามหลวง และพิธีวางพานพุ่มถวายบังคมพระราชานุสาวรีย์พระบรมราชสมภพพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร ณ อุทยานเฉลิมพระเกียรติพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร โดยกระทรวงวัฒนธรรมขอเชิญชวนพสกนิกรทุกหมู่เหล่า ร่วมกันทำความดีถวายพระราชกุศล เพื่อแสดงออกถึงความจงรักภักดี และน้อมรำลึกในพระมหากรุณาธิคุณอันหาที่สุดมิได้ที่พระองค์ทรงปฏิบัติพระราชกรณียกิจนานัปการ โดยพร้อมเพรียงกัน

ที่มา : https://www.thaigov.go.th/news/contents/details/75657