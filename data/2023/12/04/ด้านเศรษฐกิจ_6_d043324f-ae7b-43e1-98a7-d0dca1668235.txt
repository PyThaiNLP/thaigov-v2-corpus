รัฐบาลไทย-ข่าวทำเนียบรัฐบาล-กรมทางหลวงชนบท ยกระดับถนนสาย สร.4026 จังหวัดสุรินทร์ พัฒนาโครงข่ายทางถนน รองรับการเจริญเติบโตของเมืองสุรินทร์ สนับสนุนเศรษฐกิจการท่องเที่ยว และการคมนาคมขนส่งระหว่าง จังหวัดสุรินทร์


วันจันทร์ที่ 4 ธันวาคม 2566
กรมทางหลวงชนบท ยกระดับถนนสาย สร.4026 จังหวัดสุรินทร์ พัฒนาโครงข่ายทางถนน รองรับการเจริญเติบโตของเมืองสุรินทร์ สนับสนุนเศรษฐกิจการท่องเที่ยว และการคมนาคมขนส่งระหว่าง จังหวัดสุรินทร์
....
กรมทางหลวงชนบท (ทช.) กระทรวงคมนาคม รายงานความคืบหน้าการดำเนินโครงการก่อสร้างถนนทางหลวงชนบทสาย สร.4026 แยก ทล.2378 - เมืองสุรินทร์ อำเภอเมือง จังหวัดสุรินทร์                  มีความคืบหน้าไปแล้วกว่าร้อยละ 71 ขณะนี้อยู่ระหว่างดำเนินงานในส่วนของการลาดยางแอสฟัลท์ติกคอนกรีต    คาดว่าจะแล้วเสร็จในช่วงกลางปี 2567 ตามนโยบายของนายสุริยะ จึงรุ่งเรืองกิจ รัฐมนตรีว่าการกระทรวงคมนาคม ในการส่งเสริมและพัฒนาระบบโครงข่ายคมนาคมทางถนน เพื่อเชื่อมโยงการเดินทางให้สะดวกปลอดภัยมากยิ่งขึ้น
ทช. โดยสำนักงานทางหลวงชนบทที่ 5 (นครราชสีมา) ดำเนินโครงการฯ เนื่องจากเป็นเส้นทาง     ที่ประชาชนในพื้นที่ส่วนใหญ่ใช้เป็นถนนสายหลักในการขนส่งผลผลิตทางการเกษตรระหว่างอำเภอเมืองสุรินทร์ไปสู่อำเภอสตึก จังหวัดบุรีรัมย์ และเป็นเส้นทางเข้าสู่แหล่งท่องเที่ยวและสถานที่สำคัญ อาทิ หมู่บ้านทอผ้าไหมบ้านท่าสว่าง หมู่บ้านช้างบ้านตากลาง และท่าอากาศยานบุรีรัมย์ ซึ่ง ทช. ได้ดำเนินการยกระดับชั้นทางและขยายความกว้าง     ผิวจราจร โดยก่อสร้างถนนแอสฟัลท์ติกคอนกรีตขนาด 2 ช่องจราจร ผิวจราจรกว้างช่องละ 3.5 เมตร ไหล่ทางกว้างข้างละ 2.5 เมตร พร้อมขยายความกว้างสะพาน ติดตั้งระบบระบายน้ำ ไฟฟ้าแสงสว่าง และอุปกรณ์อำนวยความปลอดภัย แบ่งการดำเนินงานเป็น 2 ช่วง คือ ช่วงที่ 1 กม. ที่ 8+000 - 22+697 และช่วงที่ 2 กม. ที่ 28+473 - 31+730 รวมระยะทาง 17.954 กิโลเมตร ใช้งบประมาณ 149.455 ล้านบาท ทั้งนี้ เมื่อก่อสร้างแล้วเสร็จจะช่วย ส่งเสริมเศรษฐกิจการท่องเที่ยวในจังหวัด และสนับสนุนการคมนาคมขนส่งผลผลิตทางการเกษตรในพื้นที่ เช่น ข้าว มันสำปะหลัง อ้อย รวมทั้งยกระดับคุณภาพชีวิตที่ดีให้กับประชาชนอย่างยั่งยืน พร้อมรองรับการเจริญเติบโตของเมืองสุรินทร์ในอนาคต

ที่มา : https://www.thaigov.go.th/news/contents/details/75640