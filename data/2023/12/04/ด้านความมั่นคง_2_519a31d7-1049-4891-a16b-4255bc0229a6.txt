รัฐบาลไทย-ข่าวทำเนียบรัฐบาล-รมช.เกรียงฯ นำคณะลงพื้นที่ จ.อุดรธานี ติดตามงานของรัฐบาลและภารกิจสำคัญของ มท. เน้นย้ำ !! ปีใหม่นี้ “อุบัติเหตุเป็นศูนย์” พร้อมดันวาระแห่งชาติ “หนี้นอกระบบ ยาเสพติด” 


วันอาทิตย์ที่ 3 ธันวาคม 2566
03/12/2566
พิมพ์
รมช.เกรียงฯ นำคณะลงพื้นที่ จ.อุดรธานี ติดตามงานของรัฐบาลและภารกิจสำคัญของ มท. เน้นย้ำ !! ปีใหม่นี้ “อุบัติเหตุเป็นศูนย์” พร้อมดันวาระแห่งชาติ “หนี้นอกระบบ ยาเสพติด”
รมช.เกรียงฯ นำคณะลงพื้นที่ จ.อุดรธานี ติดตามงานของรัฐบาลและภารกิจสำคัญของ มท. เน้นย้ำ !! ปีใหม่นี้ “อุบัติเหตุเป็นศูนย์” พร้อมดันวาระแห่งชาติ “หนี้นอกระบบ ยาเสพติด” ต้องได้รับการแก้ไขอย่างเป็นรูปธรรม ปัญหาภัยแล้งต้องเตรียมพร้อมรับมือ เพื่อบรรเทาปัญหา
รมช.เกรียงฯ นำคณะลงพื้นที่ จ.อุดรธานี ติดตามงานของรัฐบาลและภารกิจสำคัญของ มท. เน้นย้ำ !! ปีใหม่นี้ “อุบัติเหตุเป็นศูนย์” พร้อมดันวาระแห่งชาติ “หนี้นอกระบบ ยาเสพติด” ต้องได้รับการแก้ไขอย่างเป็นรูปธรรม ปัญหาภัยแล้งต้องเตรียมพร้อมรับมือ เพื่อบรรเทาปัญหาให้กับ ปชช.
วันนี้ (3 ธันวาคม 2566) เวลา 08.30 น. ที่ห้องประชุมกรมหลวงประจักษ์ศิลปาคม อาคาร 1 ชั้น 5 ศาลากลางจังหวัดอุดรธานี นายเกรียง กัลป์ตินันท์ รัฐมนตรีช่วยว่าการกระทรวงมหาดไทย พร้อมด้วย นายชูวิทย์ พิทักษ์พรพัลลภ ผู้ช่วยรัฐมนตรีประจำกระทรวงมหาดไทย, นายสมชัย อัศวชัยโสภณ ที่ปรึกษารัฐมนตรีช่วยว่าการกระทรวงมหาดไทย, นางสมหญิง บัวบุตร ที่ปรึกษารัฐมนตรีช่วยว่าการกระทรวงเกษตรและสหกรณ์นางสาวอุบลกาญจน์ อมรสิน ประจำสำนักเลขาธิการนายกรัฐมนตรี, นางสาวรัตมณี จงรักษ์, นายมฆวาน พรรณาภพ, นายศักดิ์ดา จันเทวา, นายธนันท์วรุตม์ ลิ้มทรงพรต, นายธนวุฒิ อินทร์พรหม คณะที่ปรึกษารัฐมนตรีช่วยว่าการกระทรวงมหาดไทย, นายสมภพ สมิตะสิริ ผู้ตรวจราชการกระทรวงมหาดไทย, นายเธียรชัย ชูกิตติวิบูลย์ รองอธิบดีกรมป้องกันและบรรเทาสาธารณภัย, และเจ้าหน้าที่ที่เกี่ยวข้อง ลงพื้นที่จังหวัดอุดรธานีเพื่อประชุมติดตามการดำเนินงานตามนโยบายรัฐบาลและภารกิจสำคัญของกระทรวงมหาดไทย โดยมี นายวันชัย คงเกษม ผู้ว่าราชการจังหวัดอุดรธานี นายวิเชียร ขาวขำ นายกองค์การบริหารส่วนจังหวัดอุดรธานี นายอำเภอ หัวหน้าส่วนราชการ ผู้แทนหน่วยงานที่เกี่ยวข้อง เข้าร่วมการประชุมและบรรยายสรุปผลการดำเนินงาน
รมช.เกรียง กล่าวว่า วันนี้ ตนได้รับมอบหมายจากนายกรัฐมนตรีและรัฐบาล ให้ลงพื้นที่จังหวัดอุดรธานี ซึ่งเป็น 1 ในจังหวัดกลุ่มภาคตะวันออกเฉียงเหนือ 1 และเป็นพื้นที่สำหรับการตรวจราชการในการประชุมคณะรัฐมนตรีนอกสถานที่อย่างเป็นทางการ ครั้งที่ 1/2566 เพื่อติดตามการดำเนินงานของรัฐบาลและปัญหาความเดือดร้อนของประชาชนในพื้นที่ โดยได้กำหนดประเด็นการติดตามฯ อาทิ การป้องกันและลดอุบัติเหตุทางถนนในช่วงเทศกาลปีใหม่ 2567, การเตรียมความพร้อมรับสถานการณ์ภัยแล้ง, การแก้ไขปัญหาความยากจน หนี้นอกระบบ และปัญหายาเสพติด
รมช.เกรียง กล่าวต่อว่า นายกรัฐมนตรีและรัฐบาล มีนโยบายที่จะกระตุ้นเศรษฐกิจเพื่อ "สร้างรายได้ ลดรายจ่าย ขยายโอกาส" ให้กับประชาชน แต่ปัญหาอุบัติเหตุในข่วงเทศกาลปีใหม่ ปัญหาภัยแล้ง หนี้นอกระบบ และปัญหายาเสพติด ต่างเป็นก็เป็นปัญหาที่จะเพิ่มภาระและสร้างความเดือดร้อนให้กับประชาชน ดังนั้น เพื่อเป็นการป้องกันและลดผลกระทบ ตนจึงมาติดตาม เน้นย้ำ พร้อมทั้งมาให้กำลังใจเจ้าหน้าที่ผู้ปฏิบัติงาน โดยให้เตรียมแผนรองรับไว้ล่วงหน้า ซึ่งวันนี้ได้เน้นย้ำกับผู้ว่าราชการจังหวัดอุดรธานี ตลอดจนหัวหน้าส่วนราชการที่เข้าประชุมว่า (1) การป้องกันและลดอุบัติเหตุทางถนน : ต้องบูรณาการทุกภาคส่วนเพื่อรณรงค์สร้างการรับรู้และให้ตระหนักถึงผลกระทบที่จะเกิดขึ้น นอกจากนี้การตั้งด่าน/จุดตรวจ จุดสกัดในปีนี้ต้องมีการปรับเปลี่ยนรูปแบบและวิธีการ โดยจะกำหนดให้มีการตั้งด่าน/จุดตรวจ จุดสกัดอย่างน้อย 50 กม./ด่าน (ในถนนสายหลัก) เพื่อลดปริมาณด่านเกินความจำเป็นและไม่ทำให้การจราจรติดขัด พร้อมทั้งให้พิจารณาจุดที่ตั้งด่าน ต้องเป็นพื้นที่ที่เป็นจุดเสี่ยงต่อการเกิดอุบัติเหตุ โดยเฉพาะจุดโค้งอันตราย ถนนเส้นหลักทางตรงระยะยาว อีกทั้งให้ฝ่ายปกครอง กำนัน/ผญบ. ตั้งด่านเชิงรุกในการเข้าไป “เคาะประตูบ้าน” พบปะพี่น้องประชาชน รณรงค์สร้างการรับรู้เพื่อป้องกันอุบัติเหตุจากการเมาแล้วขับ หรือขับรถด้วยความเร็วเกินกำหนด และการรณรงค์สวมหมวกนิรภัย 100% (2) การเตรียมพร้อมรับสถานการณ์ภัยแล้ง : ได้สั่งการให้จังหวัดเฝ้าระวังและติดตามประเมินสถานการณ์อย่างต่อเนื่อง ไม่ให้ประชาชนต้องขาดน้ำในการอุปโภคบริโภค ภาคการเกษตร และเตรียมกำลังเจ้าหน้าที่ เครื่องจักรกล วัสดุอุปกรณ์ และงบประมาณ เพื่อเข้าช่วยเหลือประชาชนในพื้นที่เสี่ยงภัยแล้ง นอกจากนี้ยังต้องสร้างความรู้ความเข้าใจการใช้น้ำ ทั้งการอุปโภคบริโภคและการเกษตร รวมทั้งเพิ่มประสิทธิภาพแหล่งน้ำธรรมชาติ แหล่งน้ำชุมชน ธนาคารน้ำใต้ดิน เป็นต้น (3) การแก้ไขปัญหาความยากจนและหนี้สินนอกระบบ : ในด้านการช่วยเหลือ ให้อำเภอประชาสัมพันธ์ให้ลูกหนี้นอกระบบลงทะเบียนผ่านช่องทาง http://debt.dopa.go.th และศูนย์อำนวยการแก้ไขหนี้นอกระบบทุกอำเภอ สายด่วนดำรงธรรม 1567 ตลอด 24 ชั่วโมง เพื่อติดต่อเข้ารับการช่วยเหลือ ในด้านการป้องกัน ให้อำเภอใช้กลไกไกล่เกลี่ยประนอมข้อพิพาท อีกทั้งแจ้งกำชับให้กำนัน ผญบ. คณะกรรมการหมู่บ้าน เฝ้าระวังสอดส่องบุคคลที่มีพฤติการณ์ปล่อยเงินกู้ การทวงถาม การข่มขู่ ทำร้ายร่างกาย และให้รายงานศูนย์ดำรงธรรมอำเภอ/จังหวัด เพื่อดำเนินการตามกฎหมาย ด้านการปราบปราม หากพบเห็นการกระทำความผิดตามประมวลกฎหมายอาญาว่าด้วยการทวงถามหนี้ รวมถึงกฎหมายอื่น ๆ ให้ชุดปฏิบัติการพิเศษฝ่ายปกครองอำเภอ/จังหวัด เข้าดำเนินการตามกฎหมายทันทีอย่างเป็นธรามต่อทุกฝ่าย นอกจากนี้ เน้นย้ำว่าให้ระมัดระวังเกี่ยวกับ “เรื่องหนี้เทียม” ที่ภาครัฐจะกลายเป็นผู้เสียหายแทน และ (4) ปัญหายาเสพติด ให้ศูนย์อำนวยการป้องกันและปราบปรามยาเสพติดจังหวัด (ศอ.ปส.จ.) ศูนย์ปฏิบัติการป้องกันและปราบปรามยาเสพติดอำเภอ/อปท. (ศป.ปส.อ/ศป.ปส.อปท.) เร่งรัดค้นหาผู้เสพ/ผู้ติดยาเสพติดเข้าสู่กระบวนการบำบัดฟื้นฟู และจริงจังกับการติดตามช่วยเหลือผู้ผ่านการบำบัดฟื้นฟู และให้ความสำคัญกับการจัดระเบียบสังคม สอดส่อง เฝ้าระวัง ติดตามพื้นที่เสี่ยงมั่วสุม สถานบันเทิง สถานบริการ อย่างน้อยเดือนละ 1-2 ครั้ง เพื่อป้องกันมิให้มีการกระทำความผิดที่เกี่ยวกับยาเสพติด อบายมุข สิ่งผิดกฎหมายอื่น ๆ ด้วย
ในตอนท้าย รมช.เกรียง กล่าวว่า ตนรู้สึกยินดีที่ได้มีโอกาสมาเยี่ยมพบปะและให้กำลังใจเจ้าหน้าที่ผู้ปฏิบัติงาน และขอให้กำลังใจเจ้าหน้าที่ทุกคนที่ช่วยกัน “บำบัดทุกข์ บำรุงสุข” ให้กับพี่น้องประชาชน และขอบคุณผู้ว่าราชการจังหวัดอุดรธานี นายอำเภอ หัวหน้าส่วนราชการ ผู้แทนหน่วยงานที่เกี่ยวข้อง ตลอดจนผู้เข้าร่วมประชุม ที่ได้ให้การต้อนรับอย่างอบอุ่นและนำเสนอข้อมูลการดำเนินงานตามนโยบายของรัฐบาล ซึ่งเป็นประโยชน์อย่างยิ่ง และตนจะได้นำข้อมูลทั้งหมดนี้กราบเรียนนายกรัฐมนตรีและรัฐบาลให้ทราบถึงความคืบหน้าและการดำเนินการในโอกาสต่อไป

ที่มา : https://www.thaigov.go.th/news/contents/details/75605