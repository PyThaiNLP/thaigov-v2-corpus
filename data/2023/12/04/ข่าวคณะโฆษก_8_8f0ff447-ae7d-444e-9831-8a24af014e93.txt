รัฐบาลไทย-ข่าวทำเนียบรัฐบาล-​โฆษกรัฐบาลเผยนายกฯ เตรียมลงพื้นที่ตรวจติดตามความคืบหน้าโครงการก่อสร้าง Motorways บางปะอิน-นครราชสีมา และความพร้อมที่จะเปิดให้บริการประชาชนช่วง สีคิ้ว-นครราชสีมา ในช่วงเทศกาลปีใหม่


วันจันทร์ที่ 4 ธันวาคม 2566
04/12/2566
พิมพ์
​โฆษกรัฐบาลเผยนายกฯ เตรียมลงพื้นที่ตรวจติดตามความคืบหน้าโครงการก่อสร้าง Motorways บางปะอิน-นครราชสีมา และความพร้อมที่จะเปิดให้บริการประชาชนช่วง สีคิ้ว-นครราชสีมา ในช่วงเทศกาลปีใหม่
​โฆษกรัฐบาลเผยนายกฯ เตรียมลงพื้นที่ตรวจติดตามความคืบหน้าโครงการก่อสร้าง Motorways บางปะอิน-นครราชสีมา และความพร้อมที่จะเปิดให้บริการประชาชนช่วง สีคิ้ว-นครราชสีมา ในช่วงเทศกาลปีใหม่ 2567 แบบเต็มรูปแบบ
วันที่ 4 ธันวาคม 2566 นายชัย วัชรงค์ โฆษกประจำสำนักนายกรัฐมนตรี เผยว่า นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง และคณะ เตรียมเดินทางไป จ.นครราชสีมา เพื่อตรวจติดตามความคืบหน้าโครงการก่อสร้าง Motorways บางปะอิน - นครราชสีมา และความพร้อมที่จะเปิดให้บริการประชาชนช่วง สีคิ้ว - นครราชสีมา ในวันพุธที่ 6 ธันวาคม 2566 ซึ่งมีกำหนดการดังนี้
เวลาประมาณ 13.15 น. ณ ทางหลวงพิเศษระหว่างเมืองหมายเลข 6 (M6) ตอน 34 อุโมงค์คลองไผ่ ต.คลองไผ่ อ.สีคิ้ว จ.นครราชสีมา นายกรัฐมนตรีรับฟังการบรรยายสรุปภาพรวมการก่อสร้างและผลการดำเนินการก่อสร้างทางหลวงพิเศษระหว่างเมืองหมายเลข 6 (M6) และความพร้อมการเปิดให้บริการประชาชน ช่วงสีคิ้ว - นครราชสีมา ในช่วงเทศกาลปีใหม่ 2567 แบบเต็มรูปแบบจากทางเข้า - ออก M6 ตอน 24 ต.หนองสาหร่าย อ.ปากช่อง จ.นครราชสีมา จนถึง ทางเข้า - ออก M6 ตอน 40 ที่ กม.195+943 ตัดกับทางหลวงหมายเลข 204 ที่ กม.3+230 และรับฟังบรรยายสรุปภาพรวมการก่อสร้างอุโมงค์คลองไผ่ บริเวณเรือนจำคลองไผ่ ทั้งนี้ กำหนดการอาจมีการเปลี่ยนแปลงตามความเหมาะสม
“ที่ผ่านมากรมทางหลวง กระทรวงคมนาคม ได้เปิดให้ใช้ทางทางหลวงพิเศษระหว่างเมืองหมายเลข 6 (M6) ชั่วคราวสำหรับเทศกาลปีใหม่และเทศกาลสงกรานต์บริเวณช่วง อ.ปากช่อง - อ.สีคิ้ว - อ.ขามทะเลสอ ระยะทาง 64 กม. ให้บริการกับประชาชนไปแล้วนั้น ปัจจุบันกรมทางหลวงได้เร่งรัดการก่อสร้างและพิจารณาความพร้อมทุกด้านในการเพิ่มระยะทางของเส้นทางอีก 16 กม. และขณะนี้ กรมทางหลวงโดยสำนักงานทางหลวงที่ 10 (นครราชสีมา) ได้เตรียมความพร้อมเปิดการใช้ทางหลวงพิเศษระหว่างเมืองหมายเลข 6 บางปะอิน - นครราชสีมา มอเตอร์เวย์ M6 ระยะทาง 80 กม. ช่วงระหว่าง อ.ปากช่อง - อ.สีคิ้ว - อ.ขามทะเลสอ - ทางเลี่ยงเมืองนครราชสีมา จ.นครราชสีมา โดยจะเปิดทั้งสองทิศทางการจราจร ทั้งขาไปขากลับพร้อมกันตลอด 24 ชั่วโมง ในปลายเดือน ธ.ค. 2566 เพื่อรองรับการเดินทางช่วงเทศกาลปีใหม่ 2567 และอำนวยความสะดวกให้กับประชาชนในการเดินทางสู่ภาคตะวันออกเฉียงเหนืออีกด้วย” โฆษกประจำสำนักนายกรัฐมนตรี กล่าว

ที่มา : https://www.thaigov.go.th/news/contents/details/75653