รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม ตรวจราชการหน่วยงานในพื้นที่จังหวัดเลย พร้อมทั้งประชุมบูรณาการ การป้องกันและแก้ไขปัญหายาเสพติดจังหวัดเลย ชี้ยาเสพติดกลัวครอบครัว-กลัวชุมชนที่เข้มแข็ง


วันจันทร์ที่ 4 ธันวาคม 2566
04/12/2566
พิมพ์
รัฐมนตรีว่าการกระทรวงยุติธรรม ตรวจราชการหน่วยงานในพื้นที่จังหวัดเลย พร้อมทั้งประชุมบูรณาการ การป้องกันและแก้ไขปัญหายาเสพติดจังหวัดเลย ชี้ยาเสพติดกลัวครอบครัว-กลัวชุมชนที่เข้มแข็ง
รัฐมนตรีว่าการกระทรวงยุติธรรม ตรวจราชการหน่วยงานในพื้นที่จังหวัดเลย พร้อมทั้งประชุมบูรณาการ การป้องกันและแก้ไขปัญหายาเสพติดจังหวัดเลย ชี้ยาเสพติดกลัวครอบครัว-กลัวชุมชนที่เข้มแข็ง
ในวันอาทิตย์​ที่ ๓ ธันวาคม ๒๕๖๖ เวลา ๐๙.๓๐ น. พันตำรวจเอก ทวี สอดส่อง รัฐมนตรีว่าการกระทรวงยุติธรรม พร้อมด้วยนายนิยม เติมศรีสุข ผู้ช่วยรัฐมนตรีประจำกระทรวงยุติธรรม พล.ต.ท.ภาณุรัตน์ หลักบุญ ผู้ช่วยผู้บัญชาการตำรวจแห่งชาติ รักษาราชการแทน เลขาธิการ ป.ป.ส.​ นายเสกสรร สุขแสง ผู้ตรวจราชการกระทรวงยุติธรรม รักษาราชการแทนอธิบดีกรมบังคับคดี​ และคณะผู้บริหารกระทรวงยุติธรรม​ เดินทางมาตรวจราชการและประชุมบูรณาการการป้องกันและแก้ไขปัญหายาเสพติดจังหวัดเลย ณ ศาลากลางจังหวัดเลย โดยก่อนเริ่มการประชุมได้มีการสาธิตการควบคุมตัวผู้ป่วยจากยาเสพติดที่มีอาการทางจิต โดยใช้สถานการณ์สมมติการอาละวาดในชุมชน และใช้อุปกรณ์ต่าง ๆ อาทิ ปืนเลเซอร์ ไม้ง่าม ไม้ขอ เป็นเครื่องมือควบคุม
โอกาส​นี้ รัฐมนตรีว่าการกระทรวงยุติธรรม กล่าวชื่นชมและขอบคุณหน่วยงานที่เกี่ยวข้องที่เห็นถึงความสำคัญในการแก้ปัญหาเสพติด พร้อมเผยถึงการแก้ปัญหายาเสพติดปัจจัยสำคัญ​ คือ ชุมชนและครอบครัว​ โดยมีใจความสำคัญ​ตอนหนึ่งว่า “ยาเสพติดไม่กลัวกำลังทหาร ไม่กลัวอาวุธ แต่ยาเสพติดกลัวความรักของแม่ กลัวครอบครัวที่อบอุ่น กลัวชุมชนที่เข้มแข็ง ถ้าชุมชนลุกขึ้นต่อสู้ยาเสพติดจะไม่มียาเสพติดในชุมชนนั้น วันนี้เรามาผลักดันการต่อสู้ยาเสพติดในจังหวัดเลย ซึ่งการแก้ปัญหายาเสพติดต้องแก้ปัญหาที่คน ต้องเริ่มที่ชุมชนและหมู่บ้าน วันนี้เรามาร่วมกันสร้างอนาคต มาดูและติดตาม และช่วยเหลือผู้ติดยาเสพติด ซึ่งรัฐบาลภายใต้การนำของ นายเศรษฐา ทวีสิน นายกรัฐมนตรี มีเป้าหมายในการแก้ปัญหายาเสพติดให้ได้ใน ๑ ปี”
จากนั้น เวลา ๑๓.๐๐ น. รัฐมนตรีว่าการกระทรวงยุติธรรม พร้อมคณะผู้บริหารกระทรวงยุติธรรม เดินทางไปตรวจเยี่ยมการดำเนินการบำบัดฟื้นฟูผู้ติดยาเสพติดที่มีอาการทางจิต และการดำเนินงานการสร้างการมีส่วนร่วมของภาคประชาชน ณ วัดศรีสว่างดงเย็น อำเภอ​วังสะพุง จังหวัด​เลย โดยตรวจเยี่ยมการดำเนินงาน และรับทราบผลการดำเนินการบำบัดฟื้นฟูผู้ติดยาเสพติดที่มีอาการทางจิต ซึ่งสาเหตุสำคัญที่มาของปัญหายาเสพติดในพื้นที่ อำเภอวังสะพุง เกิดจาก ๑) การใช้แรงงานในภาคการเกษตร ได้แก่ การกรีดยางพารา (ในเวลากลางคืน) การตัดอ้อย การรับจ้างใช้แรงงาน ๒) ค่านิยมในการดูแลครอบครัว เน้นวัตถุนิยม ขาดการอบรมทางสังคม การค้าล๊อตเตอรี่รายย่อยนอกพื้นที่ ๓) ราคายาบ้า (ยาเสพติด) ต่ำลงเข้าถึงได้ง่ายและเป็นวงกว้าง ๔) ความอ่อนล้าของกำลังพล เจ้าหน้าที่ผู้ปฏิบัติงานเกี่ยวกับยาเสพติดการเปลี่ยนแปลงนโยบาย ขาดงบประมาณ ขาดขวัญกำลังใจ ขาดเอกภาพ
ซึ่งมีแนวทางแก้ไขปัญหา ประกอบด้วย ๑) ประกาศการแก้ไขปัญหายาเสพติดเป็นวาระของอำเภอ การบูรณาการทุกภาคส่วนในการแก้ไขปัญหาอย่างเป็นเอกภาพ ครบวงจร ๒) การขับเคลื่อนการดำเนินงานในทุกมิติอย่างสัมพันธ์ ได้แก่ การป้องกันด้วยการรณรงค์สร้างการรับรู้ การปราบปราม การบังคับใช้กฎหมายอย่างเคร่งครัด การบำบัดรักษา และการบูรณาการสนธิกำลังภาคส่วนต่าง ๆ
โอกาส​นี้​ รัฐมนตรีว่าการกระทรวงยุติธรรม ได้มอบนโยบายการดำเนินงานแก้ไขปัญหายาเสพติด ประกอบด้วย ๑) การนำหลักศาสนาพุทธมาใช้ในการดูแลแก้ไขปัญหายาเสพติดเป็นหลักยึดเหนี่ยวจิตใจของคนในชุมชน ๒) การติดยาเสพติด เป็นกลุ่มโรคไม่ติดต่อที่เกิดจากพฤติกรรม และการเปลี่ยนแปลงพฤติกรรมของผู้ติดยาเสพติดต้องมาจากความเห็นร่วมกันของชุมชนหรือประชามติของชุมชน ๓) การดำเนินงานแก้ไขปัญหายาเสพติดในอำเภอวังสะพุงเป็นการทำงานที่ทำจริงจนเห็นผลเป็นรูปธรรม เรียกว่าเป็นโมเดลเป็นตัวอย่างที่ควรนำไปใช้ในพื้นที่อื่น​ ๆ เพื่อแก้ไขปัญหายาเสพติดได้​ ๔) ให้สำนักงาน ปปส. ภาค ๔ สรุปบทเรียนแลกเปลี่ยนเรียนรู้กับพื้นที่ที่มีการทำงานในลักษณะเดียวกัน และ​ ๕) นโยบายการแก้ไขปัญหายาเสพติดที่รัฐมนตรี​ว่าการ​กระทรวง​ยุติธรรม​มอบต่อที่ประชุม ได้แก่ ลดความรุนแรงผู้มีอาการทางจิตเวชจากยาเสพติด ลดจำนวนผู้เสพ/ผู้ติด ส่งเสริมบทบาทหมู่บ้าน/ชุมชนในการแก้ไขปัญหายาเสพติด ป้องกันและลดผู้เสพรายใหม่ การสืบสวนปราบปรามเครือข่ายยาเสพติดสำคัญ และสกัดกั้นยาเสพติด สารตั้งต้น เคมีภัณฑ์จากประเทศเพื่อนบ้าน​

ที่มา : https://www.thaigov.go.th/news/contents/details/75620