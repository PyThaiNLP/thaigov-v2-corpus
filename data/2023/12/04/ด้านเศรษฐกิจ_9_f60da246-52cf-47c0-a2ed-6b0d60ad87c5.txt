รัฐบาลไทย-ข่าวทำเนียบรัฐบาล-บขส.จัดกิจกรรม “บขส. Big Cleaning Day จิตอาสาทำความดี ถวายเป็นพระราชกุศล ร.9” 


วันจันทร์ที่ 4 ธันวาคม 2566
บขส.จัดกิจกรรม “บขส. Big Cleaning Day จิตอาสาทำความดี ถวายเป็นพระราชกุศล ร.9”
....
วันนี้ (4 ธ.ค. 66) นางสาวระพิพรรณ วรรณพินทุ รองกรรมการผู้จัดการใหญ่ฝ่ายบริหารการเดินรถ รักษาการแทนกรรมการผู้จัดการใหญ่ บริษัท ขนส่ง จำกัด (บขส.) กระทรวงคมนาคม นำคณะผู้บริหาร และพนักงานจิตอาสา บขส. ร่วมจัดกิจกรรม “บขส. Big Cleaning Day จิตอาสาทำความดี ถวายเป็นพระราชกุศล ร.9” ขึ้น เพื่อแสดงออกถึงความจงรักภักดี และน้อมรำลึกในพระมหากรุณาธิคุณ เนื่องในวันคล้ายวันพระบรมราชสมภพ พระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร วันชาติ และวันพ่อแห่งชาติ 5 ธันวาคม 2566
โดยก่อนเริ่มเข้าสู่กิจกรรม “บขส. Big Cleaning Day จิตอาสาทำความดี ถวายเป็นพระราชกุศล ร.9” รองกรรมการผู้จัดการใหญ่ฝ่ายบริหารการเดินรถ รักษาการแทนกรรมการผู้จัดการใหญ่ บขส. นำคณะผู้บริหาร ถวายความเคารพหน้าพระบรมฉายาลักษณ์ พระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร จากนั้น ผู้บริหาร พนักงาน พนักงานจิตอาสา บขส., จิตอาสา 904, เจ้าหน้าที่รักษาความปลอดภัย และแม่บ้าน ได้ร่วมกันทำความสะอาดและปรับภูมิทัศน์ในพื้นที่บริเวณ ชั้น 1 ชั้น 3 และชานชาลาสถานีขนส่งผู้โดยสารกรุงเทพ (หมอชิต 2) ให้สะอาดและ เป็นระเบียบเรียบร้อย เพื่อให้ผู้เข้าใช้สถานีขนส่งฯ ได้รับบริการที่มีความสะดวก สะอาด ปลอดภัย สร้างความประทับใจให้แก่ประชาชนผู้ใช้บริการ และเป็นการดำเนินงานตามนโยบายของกระทรวงคมนาคม ในการเตรียมความพร้อมรองรับการเดินทางของประชาชน ในช่วงเทศกาลส่งท้ายปีเก่าต้อนรับปีใหม่ 2567 ที่กำลังจะมาถึงนี้ ทั้งนี้ ในส่่วนของสถานีเดินรถในส่วนภูมิภาคได้มอบหมายให้นายสถานีฯ ดำเนินการทำความสะอาด และดูแลความเรียบร้อยของสถานีฯ ให้พร้อมให้บริการประชาชนก่อนจะถึงเทศกาลปีใหม่ที่จะถึงนี้ด้วย

ที่มา : https://www.thaigov.go.th/news/contents/details/75673