รัฐบาลไทย-ข่าวทำเนียบรัฐบาล-​นายกฯ เผย ครม.อนุมัติทำฝาย 92 ฝาย พิจารณาทำถนนหลายเส้นทางในจังหวัดหนองบัวลำภู หวังเชื่อมต่อเส้นทางกระตุ้นเศรษฐกิจในจังหวัดหนองคาย


วันจันทร์ที่ 4 ธันวาคม 2566
04/12/2566
พิมพ์
​นายกฯ เผย ครม.อนุมัติทำฝาย 92 ฝาย พิจารณาทำถนนหลายเส้นทางในจังหวัดหนองบัวลำภู หวังเชื่อมต่อเส้นทางกระตุ้นเศรษฐกิจในจังหวัดหนองคาย
​นายกฯ เผย ครม.อนุมัติทำฝาย 92 ฝาย พิจารณาทำถนนหลายเส้นทางในจังหวัดหนองบัวลำภู หวังเชื่อมต่อเส้นทางกระตุ้นเศรษฐกิจในจังหวัดหนองคาย
วันนี้ (4 ธันวาคม 2566) เวลา 12.30 น. ณ โรงแรม ณัฐพงษ์แกรนด์ จังหวัดหนองบัวลำภู นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง กล่าวถึงผลการประชุมคณะรัฐมนตรีอย่างเป็นทางการนอกสถานที่ กลุ่มจังหวัดภาคตะวันออกเฉียงเหนือตอนบน 1 (หนองบัวลำภู บึงกาฬ เลย หนองคาย และอุดรธานี) ว่า ผู้ว่าราชการจังหวัดได้เสนอปัญหาและแนวทาง และ KPI ในหลาย ๆ เรื่อง ไม่ว่าจะเป็นเรื่องที่ดินเกษตร การให้เอกสารสิทธิ์ เรื่องความยากจน ซึ่งจะยกระดับรายได้ขึ้นมาผ่านกระบวนต่าง ๆ ไม่ว่าจะเป็นราคาพืชผล ส่วนเรื่องยาเสพติดถือเป็นเรื่องใหญ่ ซึ่งทุกจังหวัดต้องมีการบำบัดและจัดการกับผู้ขายอย่างชัดเจน
ส่วนด้านการท่องเที่ยว นายกรัฐมนตรีกล่าวว่า กลุ่มจังหวัดเหล่านี้ถือเป็นเมืองรอง และมีสถานที่ท่องเที่ยว วัฒนธรรม อาหารการกินที่น่าสนใจ ตนเองได้สั่งการไปถึงรัฐมนตรีว่าการกระทรวงการท่องเที่ยวและกีฬา ผู้ว่าการการท่องเที่ยวแห่งประเทศไทยว่า ให้มาดูแลเป็นพิเศษ และกำชับสำนักงานท่องเที่ยวประจำจังหวัดนั้น ๆ ให้มาดูแลและเพิ่มศักยภาพ เพื่อเป็นการกระตุ้นการท่องเที่ยวในกลุ่มจังหวัดเหล่านี้
นายกรัฐมนตรีกล่าวต่อไปว่า จังหวัดหนองบัวลำภูที่มีรายได้ต่อหัวต่ำสุด ครม. ได้พิจารณาเรื่องการทำฝาย เพื่อแก้ปัญหาน้ำท่วม น้ำแล้ง ทั้งหมด 92 ฝาย และสั่งการให้กรมประมง นำพันธุ์สัตว์น้ำไปปล่อยด้วย เพื่อให้ประชาชนสามารถหาปลาได้
นายกรัฐมนตรีกล่าวย้ำว่า สาเหตุที่ความเจริญยังไม่มาถึงจังหวัดหนองบัวลำภู เนื่องจากการคมนาคมยังไม่ดีพอ ครม.จึงได้มีการพิจารณาหลาย ๆ เส้นทาง เพื่อเชื่อมต่อกับหลาย ๆ จังหวัด เพื่อกระตุ้นความเจริญให้เกิดขึ้นได้
นอกจากนี้ นายกรัฐมนตรีกล่าวถึงการสนับสนุนช่องทางการจัดจำหน่ายสินค้าโอทอป ว่า ทางนายสุริยะ จึงรุ่งเรืองกิจ รมว.คมนาคม ได้ให้สถานีกลางบางซื่อ เป็นช่องทางการจัดจำหน่ายสินค้าโอทอป หรือ ดีพาร์ทเม้นสโตร์ของโอทอป โดยจะมีการพัฒนาหน้าร้านที่เหมาะสม ส่วนการค้าขายออนไลน์ ทางกระทรวงดิจิทัลเพื่อเศรษฐกิจและสังคม และกระทรวงพาณิชย์ จะร่วมมือกันจัดทำแฟลตฟอร์ม เพื่อให้เข้าถึงสินค้ามากขึ้น

ที่มา : https://www.thaigov.go.th/news/contents/details/75641