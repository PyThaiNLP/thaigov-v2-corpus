รัฐบาลไทย-ข่าวทำเนียบรัฐบาล-​โฆษกรัฐบาล เผย นายกฯ ชื่นชมนักกีฬาเทคบอลไทย คว้าแชมป์โลก 2 ประเภท คู่หญิง และคู่ผสม จากการแข่งขัน World Teqball Championships 2023 สร้างประวัติศาสตร์ให้กับกีฬาเทคบอลไทยเป็นครั้งแรก 


วันจันทร์ที่ 4 ธันวาคม 2566
​โฆษกรัฐบาล เผย นายกฯ ชื่นชมนักกีฬาเทคบอลไทย คว้าแชมป์โลก 2 ประเภท คู่หญิง และคู่ผสม จากการแข่งขัน World Teqball Championships 2023 สร้างประวัติศาสตร์ให้กับกีฬาเทคบอลไทยเป็นครั้งแรก
​โฆษกรัฐบาล เผย นายกฯ ชื่นชมนักกีฬาเทคบอลไทย คว้าแชมป์โลก 2 ประเภท คู่หญิง และคู่ผสม จากการแข่งขัน World Teqball Championships 2023 สร้างประวัติศาสตร์ให้กับกีฬาเทคบอลไทยเป็นครั้งแรก
วันนี้ (4 ธันวาคม 2566) นายชัย วัชรงค์ โฆษกประจำสำนักนายกรัฐมนตรี เปิดเผยว่า นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง ชื่นชมศักยภาพนักกีฬาเทคบอลไทย ทำผลงานได้อย่างยอดเยี่ยม สามารถคว้าแชมป์โลกได้ถึง 2 ประเภท ทั้งคู่หญิงและคู่ผสม ในการแข่งขันเทคบอลชิงแชมป์โลก 2566 (World Teqball Championships 2023) ครั้งที่ 6 ระหว่างวันที่ 29 พฤศจิกายน – 3 ธันวาคม 2566 ที่ผ่านมา ซึ่งประเทศไทยเป็นเจ้าภาพ และถือเป็นชาติแรกนอกทวีปยุโรปที่ได้จัดการแข่งขัน สะท้อนศักยภาพด้านการกีฬาของไทยในเวทีโลก ทั้งนักกีฬาและบุคลากรกีฬา ตลอดจนความพร้อมของไทยในการเป็นเจ้าภาพจัดการแข่งขันกีฬาในระดับโลก
โฆษกประจำสำนักนายกรัฐมนตรี กล่าวว่า การแข่งขัน World Teqball Championships 2023 ทีมชาติไทยสามารถคว้าแชมป์โลกถึง 2 ประเภท ได้แก่ คู่หญิง “หยก” จุฑาทิพย์ กันทะธง คู่กับ “นิด” สุภาวดี วงศ์คำจันทร์ และคู่ผสม “ต้น ราชนาวี” พักตร์พงษ์ เดชเจริญ คู่กับ “นิด” สุภาวดี วงศ์คำจันทร์ สร้างประวัติศาสตร์คว้าแชมป์โลกมาครองได้สำเร็จเป็นครั้งแรกของประเทศไทย และทีมชาติไทยยังได้รับอีก 1 เหรียญเงินจากประเภทหญิงเดี่ยว “หยก” จุฑาทิพย์ กันทะธง และ 1 เหรียญทองแดงจากประเภทคู่ชาย “ต้น ราชนาวี” พักตร์พงษ์ เดชเจริญ คู่กับ "เก่ง บ้านบะขาม" บุญคุ้ม ทิพย์วงค์
“นายกรัฐมนตรียินดีกับนักกีฬาเทคบอลไทย ที่สร้างชื่อเสียงเป็นประวัติศาสตร์ให้ตนเอง และวงการกีฬาไทย เป็นที่ภาคภูมิใจของพี่น้องคนไทยทุกคน รวมถึงเป็นการส่งเสริมให้เยาวชนรุ่นใหม่หันมาสนใจกีฬาประเภทนี้มากขึ้น เนื่องจากเห็นเหล่ารุ่นพี่นักกีฬาเป็นต้นแบบให้มีความพยายาม และกล้าที่จะทำตามความฝัน โดยรัฐบาลพร้อมสนับสนุน และส่งเสริมการพัฒนาด้านกีฬาของไทยให้เดินไปข้างหน้าอย่างเข้มแข็งยิ่งขึ้น ซึ่งไม่เพียงช่วยส่งเสริมสุขภาพที่ดีของประชาชน แต่ยังสามารถพัฒนาเป็นอาชีพ สร้างรายได้ที่มั่นคง” นายชัย กล่าว

ที่มา : https://www.thaigov.go.th/news/contents/details/75644