รัฐบาลไทย-ข่าวทำเนียบรัฐบาล-กระทรวงคมนาคม รับมอบโล่ประกาศเกียรติคุณ รางวัลหน่วยงานภาครัฐที่ส่งเสริมการจ้างงานคนพิการ ประจำปี 2566


วันศุกร์ที่ 1 ธันวาคม 2566
กระทรวงคมนาคม รับมอบโล่ประกาศเกียรติคุณ รางวัลหน่วยงานภาครัฐที่ส่งเสริมการจ้างงานคนพิการ ประจำปี 2566
....
นางจันทิรา บุรุษพัฒน์ หัวหน้าผู้ตรวจราชการกระทรวงคมนาคม เป็นผู้แทนกระทรวงคมนาคม เข้าร่วมงานวันคนพิการสากล ประจำปี 2566 และรับมอบโล่ประกาศเกียรติคุณ รางวัลหน่วยงานภาครัฐที่ส่งเสริมการจ้างงานคนพิการ ประจำปี 2566 จาก นายอนุกูล ปีดแก้ว ปลัดกระทรวงการพัฒนาสังคมและความมั่นคงของมนุษย์ ในวันที่ 1 ธันวาคม 2566 ณ ศูนย์ราชการเฉลิมพระเกียรติ 80 พรรษา 5 ธันวาคม 2550 (ศูนย์ราชการแจ้งวัฒนะ)
กระทรวงพัฒนาสังคมและความมั่นคงของมนุษย์ โดยกรมส่งเสริมและพัฒนาคุณภาพชีวิตคนพิการ ร่วมกับสมาคมสภาคนพิการทุกประเภทแห่งประเทศไทย ได้จัดงานวันคนพิการสากล ประจำปี 2566 ระหว่างวันที่ 30 พฤศจิกายน - 1 ธันนวาคม 2566 ณ อาคารรัฐประศาสนภักดี (อาคาร B) ศูนย์ราชการเฉลิมพระเกียรติ 80 พรรษา 5 ธันวาคม 2550 (ศูนย์ราชการแจ้งวัฒนะ) โดยมี นายเศรษฐา ทวีสิน นายกรัฐมนตรี เป็นประธานในพิธี โดยมีกิจกรรมการอ่านสารวันคนพิการ ประจำปี 2566 การมอบโล่ประกาศเกียรติคุณให้แก่คนพิการ หน่วยงาน/องค์กรที่มีการดำเนินงานด้านการส่งเสริมและพัฒนาคุณภาพชีวิตคนพิการ การแสดงศักยภาพของคนพิการเพื่อสร้างแรงบันดาลใจให้กับคนพิการ เจตคติเชิงสร้างสรรค์ต่อคนพิการและความพิการ และการสร้างโอกาสที่เท่าเทียม รวมถึงนิทรรศการวิชาการ ผลิตภัณฑ์/ผลงานที่เป็นผลสำเร็จจากการพัฒนาศักยภาพของคนพิการ โดยมีคนพิการ ครอบครัวคนพิการ อาสาสมัคร หน่วยงานภาครัฐ ภาคเอกชน องค์กรเครือข่ายผู้ปฏิบัติงานด้านคนพิการ และบุคคลทั่วไป เข้าร่วมงาน ประมาณ 2,000 คน
นางจันทิรา บุรุษพัฒน์ กล่าวว่า กระทรวงคมนาคมได้เล็งเห็นศักยภาพของคนพิการ จึงเปิดโอกาสให้คนพิการเข้าปฏิบัติหน้าที่เป็นราชการ/พนักงานของรัฐ ลูกจ้างประจำ/ชั่วคราว โดยในปีงบประมาณ พ.ศ. 2566 กระทรวงคมนาคมได้รับคนพิการเข้าปฏิบัติงาน จำนวน 274 คน กระทรวงพัฒนาสังคมและความมั่นคงของมนุษย์ จึงได้เชิญกระทรวงคมนาคมเข้ารับมอบโล่ประกาศเกียรติคุณ รางวัลหน่วยงานภาครัฐที่ส่งเสริมการจ้างงานคนพิการ ประจำปี 2566 ในงานวันคนพิการสากล ประจำปี 2566

ที่มา : https://www.thaigov.go.th/news/contents/details/75515