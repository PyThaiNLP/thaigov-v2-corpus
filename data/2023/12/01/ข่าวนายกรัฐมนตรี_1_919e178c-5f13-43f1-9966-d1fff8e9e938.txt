รัฐบาลไทย-ข่าวทำเนียบรัฐบาล-​นายกฯ ลงพื้นที่ภูเก็ต ติดตามการฝึกซ้อมแผนบริหารจัดการช่วยเหลือผู้ประสบภัยทางทะเล-เยี่ยมชมห้องปฏิบัติการ CCTV หาดบางลา สั่งการเชื่อมโยงข้อมูลแบบบูรณาการทั้งจังหวัด 


วันศุกร์ที่ 1 ธันวาคม 2566
01/12/2566
พิมพ์
​นายกฯ ลงพื้นที่ภูเก็ต ติดตามการฝึกซ้อมแผนบริหารจัดการช่วยเหลือผู้ประสบภัยทางทะเล-เยี่ยมชมห้องปฏิบัติการ CCTV หาดบางลา สั่งการเชื่อมโยงข้อมูลแบบบูรณาการทั้งจังหวัด
​นายกฯ ลงพื้นที่ภูเก็ต ติดตามการฝึกซ้อมแผนบริหารจัดการช่วยเหลือผู้ประสบภัยทางทะเล-เยี่ยมชมห้องปฏิบัติการ CCTV หาดบางลา สั่งการเชื่อมโยงข้อมูลแบบบูรณาการทั้งจังหวัด เพิ่มศักยภาพการทำงานให้ครอบคลุม ย้ำสร้างความเชื่อมั่นให้นักท่องเที่ยว
วันนี้ (1 ธันวาคม 2566) เวลา 13.40 น. ณ บริเวณโรงแรม Kudo Hotel and Beach Club ตำบลป่าตอง อำเภอกระทู้ จังหวัดภูเก็ต นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง ติดตามการฝึกซ้อมแผนการบริหารจัดการช่วยเหลือผู้ประสบภัยทางทะเลสถานการณ์กรณีนักท่องเที่ยวฝ่าฝืนจุดห้ามเล่นน้ำ จมน้ำ เกิดเหตุสภาพอากาศแปรปรวน คลื่นสูง เรือโดยสารโดนกัน มีผู้บาดเจ็บและลอยคอในทะเล โดยมีนายโสภณ สุวรรณรัตน์ ผู้ว่าราชการจังหวัดภูเก็ต หัวหน้าส่วนราชการหน่วยงานที่เกี่ยวข้องสรุปแผนการบริหารจัดการฯ ซึ่งจากการมีแผนการบริหารช่วยเหลือฯ ทำให้นักท่องเที่ยวประสบภัยทางทะเลเป็นศูนย์
ภายหลังรับฟังบรรยายสรุปแผนการบริหารจัดการฯ นายชัย วัชรงค์ โฆษกประจำสำนักนายกรัฐมนตรี เปิดเผยว่า นายกรัฐมนตรีชื่นชมและขอบคุณทุกภาคส่วนที่เกี่ยวข้อง ที่ได้ให้ความสำคัญต่อการซักซ้อมแผนเผชิญเหตุ ซึ่งไม่มีใครอยากให้เกิดขึ้นจริง แต่ไม่สามารถหลีกเลี่ยงได้ เพราะจังหวัดภูเก็ตเป็นเมืองนักท่องเที่ยว สิ่งที่สำคัญคือการสร้างความไว้วางใจและสร้างความเชื่อมั่นต่อนักท่องเที่ยว ให้รู้สึกว่ามาพักผ่อนแล้วเกิดความปลอดภัยและมีความสบายใจ ซึ่งจะส่งผลดีต่อภาพลักษณ์การท่องเที่ยวของประเทศไทย มีจำนวนนักท่องเที่ยวเดินทางมาเที่ยวเพิ่มขึ้น
จากนั้น นายกรัฐมนตรีได้พบปะให้กำลังใจเจ้าหน้าที่และอาสาสมัครรักษาความปลอดภัยนักท่องเที่ยวทางทะเล โดยได้กล่าวให้กำลังใจต่อความเสียสละทุ่มเททำงานอย่างเต็มที่ เพื่อความปลอดภัยในชีวิตและทรัพย์สินของนักท่องเที่ยว
เสร็จแล้ว นายกรัฐมนตรีได้เยี่ยมชมห้องปฏิบัติการ CCTV หาดบางลา ซึ่งได้ประยุกต์ใช้ระบบ AI เสริมประสิทธิภาพการทำงาน สามารถตรวจสอบบุคคล ตรวจสอบการเดินทางและยานพาหนะ โดยเชื่อมโยงข้อมูลทั้งหาดบางลา หากพบบุคคลมีหมายจับ หรือรถต้องสงสัย ระบบจะแจ้งเตือนให้เจ้าหน้าที่ตำรวจเดินทางไปยังจุดหมายเพื่อทำการตรวจค้นจับกุม รวมถึงระบบสามารถสืบค้นหานักท่องเที่ยวที่หลงทางได้อีกด้วย โดยนายกรัฐมนตรีได้สั่งการให้เชื่อมโยงข้อมูลแบบบูรณาการทั้งจังหวัด เพื่อเพิ่มศักยภาพการทำงานให้ครอบคลุมยิ่งขึ้น

ที่มา : https://www.thaigov.go.th/news/contents/details/75513