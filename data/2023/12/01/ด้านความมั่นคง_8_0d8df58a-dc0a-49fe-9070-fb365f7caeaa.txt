รัฐบาลไทย-ข่าวทำเนียบรัฐบาล-มหาดไทยเผยวันแรกเปิดลงทะเบียนผู้เดือดร้อนจากปัญหาหนี้นอกระบบ 77 จังหวัดลูกหนี้ลงทะเบียน รวม 22,090 ราย  มูลหนี้รวม 935.31 ล้านบาท


วันศุกร์ที่ 1 ธันวาคม 2566
01/12/2566
พิมพ์
มหาดไทยเผยวันแรกเปิดลงทะเบียนผู้เดือดร้อนจากปัญหาหนี้นอกระบบ 77 จังหวัดลูกหนี้ลงทะเบียน รวม 22,090 ราย  มูลหนี้รวม 935.31 ล้านบาท
มหาดไทยเผยวันแรกเปิดลงทะเบียนผู้เดือดร้อนจากปัญหาหนี้นอกระบบ 77 จังหวัดลูกหนี้ลงทะเบียน รวม 22,090 ราย  มูลหนี้รวม 935.31 ล้านบาท
น.ส.ไตรศุลี ไตรสณกุล เลขานุการ รมว.มหาดไทยและโฆษกกระทรวงมหาดไทย กล่าวว่า กรมการปกครอง ได้รายงานให้นายอนุทิน ชาญวีรกูล รองนายกรัฐมนตรีและรมว.มหาดไทยทราบว่าตามที่กระทรวงมหาดไทยได้ทำการเปิดให้ประชาชนที่ได้รับความเดือดร้อนจากปัญหาหนี้นอกระบบ ลงทะเบียนเพื่อขอรับความช่วยเหลือจากภาครัฐ ผ่านทั้งระบบออนไลน์ที่เว็บไซต์ https://debt.dopa.go.th และวอล์คอินไปลงทะเบียน ณ ศูนย์ดำรงธรรมจังหวัด  ศูนย์ดำรงธรรมอำเภอ ณ ที่ว่าการอำเภอทุกแห่ง และสำนักงานเขตทุกแห่งสำหรับผู้อาศัยในกรุงเทพมหานคร ในวันแรก( 1 ธ.ค. 66) เป็นไปด้วยความเรียบร้อย
โดยมีประชาชนทั่วประเทศทั้ง 77 จังหวัด ให้ความสนใจลงทะเบียนรวม 22,090 ราย โดยส่วนใหญ่เป็นการลงทะเบียนผ่านระบบออนไลน์ 21,001 ราย วอล์คอิน 1,089 ราย จำนวนเจ้าหนี้ 11,539 ราย  ยอดหนี้รวม 935.31 ล้านบาท  โดยจังหวัดที่มีผู้ลงทะเบียนสูงที่สุด 5 อันดับแรกได้แก่ กรุงเทพมหานคร  1,529 ราย  เจ้าหนี้ 879 ราย ยอดหนี้รวม 78.48ล้านบาท,  สงขลา 959 ราย  เจ้าหนี้ 507 ราย ยอดหนี้รวม 55.36 ล้านบาท, นครศรีธรรมราช  910 ราย  เจ้าหนี้ 557 ราย ยอดหนี้รวม 27.64 ล้านบาท, นครราชสีมา  822ราย  เจ้าหนี้ 351 ราย ยอดหนี้รวม 23.53 ล้านบาท และสมุทรปราการ 572 ราย  เจ้าหนี้ 293 ราย ยอดหนี้รวม 23.70 ล้านบาท
น.ส.ไตรศุลี กล่าวว่า  นายอนุทินให้ความสำคัญและติดตามการทำงานของเจ้าหน้าที่อย่างใกล้ชิด พร้อมให้คำปรึกษาและให้การสนับสนุนทางนโยบาย  เพื่อให้สามารถขับเคลื่อนภารกิจตามที่นายเศรษฐา ทวีสิน นายกรัฐมนตรีและ รมว.คลัง ได้มอบหมายให้กระทรวงมหาดไทยเป็นหน่วยงานหลักในการขับเคลื่อนนโยบายสำคัญของรัฐบาลครั้งนี้สำเร็จลุล่วงไปได้

ที่มา : https://www.thaigov.go.th/news/contents/details/75523