รัฐบาลไทย-ข่าวทำเนียบรัฐบาล-ดีอี-PDPC จับมือ คปภ. เร่งเพิ่มความเชื่อมั่นให้ประชาชน ยกระดับแนวทางป้องกันการละเมิดข้อมูลส่วนบุคคล


วันศุกร์ที่ 1 ธันวาคม 2566
ดีอี-PDPC จับมือ คปภ. เร่งเพิ่มความเชื่อมั่นให้ประชาชน ยกระดับแนวทางป้องกันการละเมิดข้อมูลส่วนบุคคล
ดีอี-PDPC จับมือ คปภ. เร่งเพิ่มความเชื่อมั่นให้ประชาชน ยกระดับแนวทางป้องกันการละเมิดข้อมูลส่วนบุคคล
วันนี้ (1 ธันวาคม 2566) นายประเสริฐ จันทรรวงทอง รัฐมนตรีว่าการกระทรวงดิจิทัลเพื่อเศรษฐกิจและสังคม (รมว.ดีอี) เป็นประธานในการประชุมหารือแนวทางป้องกันการละเมิดข้อมูลส่วนบุคคล ระหว่าง กระทรวงดิจิทัลเพื่อเศรษฐกิจและสังคม” และ PDPC หรือ สำนักงานคณะกรรมการคุ้มครองข้อมูลส่วนบุคคล (สคส.) ร่วมกับสำนักงานคณะกรรมการกำกับและส่งเสริมการประกอบธุรกิจประกันภัย (คปภ.) และสมาชิกเครือข่ายธุรกิจประกันภัย เพื่อยกระดับแนวทางป้องกันการละเมิดข้อมูลส่วนบุคคล เพิ่มความเชื่อมั่นให้ประชาชน ณ ห้องประชุม mdes 1 กระทรวงดิจิทัลเพื่อเศรษฐกิจและสังคม
โดยมีข้อสรุปดังนี้
1. PDPC และ คปภ. ร่วมกันจัดตั้งศูนย์เฝ้าระวังและติดตามการละเมิดข้อมูลส่วนบุคคลสำหรับธุรกิจประกันภัย “ศูนย์ คปภ - PDPC Eagle Eye” เพื่อยกระดับการตรวจสอบกำกับดูแลการคุ้มครองข้อมูลส่วนบุคคลในภาคธุรกิจประกันภัยอย่างเคร่งครัดเพิ่มขึ้น พร้อมทั้งสอดส่องดูแลตัวแทน นายหน้าประกันภัย ตลอดจนบุคคลที่เกี่ยวข้องปฏิบัติตามมาตรการในการคุ้มครองข้อมูลส่วนบุคคลสำหรับเครือข่ายธุรกิจประกันภัย ตามแนวทางที่ คปภ. และ PDPC กำหนดอย่างเคร่งครัด
2. PDPC คปภ. และสมาคมเครือข่ายธุรกิจประกันภัยที่เกี่ยวข้อง ร่วมกันจัดทำและประกาศแนวปฏิบัติ (Guideline) เพื่อเป็นมาตรฐานสำหรับธุรกิจประกันภัยในการดำเนินการเกี่ยวกับการคุ้มครองข้อมูลส่วนบุคคลอย่างเหมาะสม
3. ทุกภาคส่วนที่เกี่ยวข้องยกระดับความเข้มข้นในการกำกับดูแลบุคลากรที่เกี่ยวข้อง เช่น เพิ่มเนื้อหาเกี่ยวกับกฎหมายคุ้มครองข้อมูลส่วนบุคคลไว้ในหลักสูตรการขอรับ/ขอต่อใบอนุญาตเป็นตัวแทนฯ นายหน้าฯ เป็นต้น
“กระทรวงดิจิทัลฯ มีความมุ่งมั่นและพร้อมสนับสนุนแนวทางการดำเนินงานตามข้อสรุปจากการประชุมหารือร่วมกันระหว่าง PDPC คปภ. และสมาชิกเครือข่ายธุรกิจประกันภัย ในวันนี้เพื่อให้สอดคล้องกับมติคณะรัฐมนตรี เมื่อวันที่ 21 พฤศจิกายน 2566 ที่เห็นชอบแนวทางในการยกระดับมาตรฐานป้องกันและคุ้มครองข้อมูลส่วนบุคคลของประเทศ ตามมาตรการระยะเร่งด่วน 30 วัน ระยะ 6 เดือน และ ระยะ 12 เดือนต่อไป” นายประเสริฐ กล่าวสรุปในตอนท้าย
____________________

ที่มา : https://www.thaigov.go.th/news/contents/details/75520