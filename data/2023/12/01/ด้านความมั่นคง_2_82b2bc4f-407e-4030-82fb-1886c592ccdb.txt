รัฐบาลไทย-ข่าวทำเนียบรัฐบาล-กสร. ส่งเสริมสถานประกอบกิจการเข้ารับการรับรองมาตรฐานแรงงานไทย เพื่อแสดงความรับผิดชอบต่อสังคมด้านแรงงานตามหลักสากล


วันศุกร์ที่ 1 ธันวาคม 2566
01/12/2566
พิมพ์
กสร. ส่งเสริมสถานประกอบกิจการเข้ารับการรับรองมาตรฐานแรงงานไทย เพื่อแสดงความรับผิดชอบต่อสังคมด้านแรงงานตามหลักสากล
กสร. ส่งเสริมสถานประกอบกิจการเข้ารับการรับรองมาตรฐานแรงงานไทย เพื่อแสดงความรับผิดชอบต่อสังคมด้านแรงงานตามหลักสากล
กรมสวัสดิการและคุ้มครองแรงงานมุ่งยกระดับให้สถานประกอบกิจการมีความรับผิดชอบต่อสังคม โดยการเข้ารับการพิจารณาเพื่อรับรองมาตรฐานแรงงานไทย (มรท.8001-2563) ผลักดันให้สถานประกอบกิจการมีระบบการบริหารจัดการด้านแรงงานสู่มาตรฐานสากล
นางโสภา เกียรตินิรชา ผู้ตรวจราชการกระทรวงแรงงาน รักษาราชการแทนอธิบดีกรมสวัสดิการและคุ้มครองแรงงาน (กสร.) เปิดเผยว่า กรมสวัสดิการและคุ้มครองแรงงานได้มีนโยบายส่งเสริมให้สถานประกอบกิจการแสดงความรับผิดชอบต่อสังคมด้านแรงงาน โดยการให้สถานประกอบกิจการเข้ารับการพิจารณาเพื่อรับรองมาตรฐานแรงงานไทย มรท.8001-2563 ซึ่งเป็นหลักประกันว่าการปฏิบัติต่อแรงงานจะสอดคล้องกับข้อกําหนดอย่างมีคุณภาพ มีการพัฒนาอย่างต่อเนื่องและยั่งยืน ตลอดจนสิทธิแรงงานและการคุ้มครอง มีเนื้อหาอ้างอิงมาจากอนุสัญญาองค์การแรงงานระหว่างประเทศ ที่ตั้งอยู่บนพื้นฐานของกฎหมายแรงงานที่บังคับใช้อยู่ในปัจจุบัน และข้อกําหนดเพิ่มเติมอื่นที่รวมอยู่ในเงื่อนไขทางการค้า นำไปสู่การยกระดับให้สถานประกอบกิจการมีระบบการบริหารจัดการแรงงานที่สอดคล้องกับมาตรฐานสากล เป็นการสร้างภาพลักษณ์ที่ดีของประเทศ
ด้านนายสมพจน์ กวางแก้ว รองอธิบดีกรมสวัสดิการและคุ้มครองแรงงาน ซึ่งกำกับดูแลงานด้านมาตรฐานแรงงาน กล่าวเพิ่มเติมว่า ปัจจุบันมีสถานประกอบกิจการอยู่ในระบบมาตรฐานแรงงานไทย จำนวน 1,210 แห่ง ลูกจ้างได้รับสิทธิประโยชน์ จำนวน 478,891 คน ในจำนวนนี้เป็นสถานประกอบกิจการที่นำผลการรับรองไปแสดงต่อคู่ค้า เพื่อเพิ่มโอกาสการส่งออก มีมูลค่าจำนวน 2,881,405.33 ล้านบาท โดยสถานประกอบกิจการที่สนใจเข้าสู่ระบบมาตรฐานแรงงานไทย มรท.8001-2563 ติดต่อได้ที่ สำนักงานสวัสดิการและคุ้มครองแรงงานจังหวัดทุกจังหวัด และสำนักงานสวัสดิการและคุ้มครองแรงงานกรุงเทพมหานครทุกพื้นที่ หรือยื่นคำขอการรับรอง มรท.8001-2563 ทางออนไลน์ได้ที่ https://bit.ly/3Atzmoj

ที่มา : https://www.thaigov.go.th/news/contents/details/75485