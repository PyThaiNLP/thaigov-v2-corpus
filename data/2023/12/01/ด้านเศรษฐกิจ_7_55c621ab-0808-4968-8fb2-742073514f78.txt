รัฐบาลไทย-ข่าวทำเนียบรัฐบาล-รัฐมนตรีฯ พิมพ์ภัทรา บุกเมืองคอน เปิดอุตสาหกรรมแฟร์ เมืองใต้ 2023 กระตุ้นเศรษฐกิจภาคใต้


วันศุกร์ที่ 1 ธันวาคม 2566
01/12/2566
พิมพ์
รัฐมนตรีฯ พิมพ์ภัทรา บุกเมืองคอน เปิดอุตสาหกรรมแฟร์ เมืองใต้ 2023 กระตุ้นเศรษฐกิจภาคใต้
รัฐมนตรีฯ พิมพ์ภัทรา บุกเมืองคอน เปิดอุตสาหกรรมแฟร์ เมืองใต้ 2023 กระตุ้นเศรษฐกิจภาคใต้
วันที่ 29 พฤศจิกายน 2566 นางสาวพิมพ์ภัทรา วิชัยกุล รัฐมนตรีว่าการกระทรวงอุตสาหกรรม เป็นประธานเปิดงาน “อุตสาหกรรมแฟร์ เมืองใต้ 2023 นครศรีธรรมราช” “ช้อป ชิม เที่ยวเพลิน เดินหลาด” ภายใต้แนวคิดการส่งเสริมโอกาสทางธุรกิจ กระตุ้นเศรษฐกิจภาคใต้ (Southern Industrial Fair) พร้อมด้วย นายเอกภัทร วังสุวรรณ รองปลัดกระทรวงอุตสาหกรรม นายศุภกิจ บุญศิริ รองอธิบดีกรมโรงงานอุตสาหกรรม รักษาราชการแทนผู้ตรวจราชการกระทรวงอุตสาหกรรม นายภาสกร ชัยรัตน์ ผู้ตรวจราชการกระทรวงอุตสาหกรรมรักษาราชการแทนอธิบดีกรมส่งเสริมอุตสาหกรรม และคณะผู้บริหารระดับสูง กระทรวงอุตสาหกรรม เข้าร่วม โดยมี นายขจรเกียรติ รักพานิชมณี ผู้ว่าราชการจังหวัดนครศรีธรรมราช ให้การต้อนรับ ณ ลานอเนกประสงค์ ตลาดเสาร์อาทิตย์ ถนนพัฒนาการคูขวาง อำเภอเมือง จังหวัดนครศรีธรรมราช
รัฐมนตรีฯ พิมพ์ภัทรา กล่าวว่า จากสถานการณ์เศรษฐกิจที่ฟื้นตัวขึ้นอย่างต่อเนื่อง คาดว่าจะส่งผลให้ภาพรวมเศรษฐกิจของไทยปี 2566 ขยายตัวที่ร้อยละ 2.7 โดยกระทรวงอุตสาหกรรมให้ความสำคัญกับการพัฒนาเศรษฐกิจของประเทศในทุก ๆ มิติ จึงเร่งผลักดัน �6 นโยบายสำคัญ เพื่อการพัฒนาและยกระดับภาคอุตสาหกรรม คือ 1) การพัฒนาอุตสาหกรรมเป้าหมาย 2) การพัฒนาอุตสาหกรรมเดิมที่มีศักยภาพสู่อุตสาหกรรมเศรษฐกิจ 3)การพัฒนาอุตสาหกรรมที่เป็นมิตรต่อสิ่งแวดล้อม 4) มุ่งสู่การเป็นรัฐบาลดิจิทัล 5) การเตรียมพร้อมรับมือการเปลี่ยนแปลงสภาพภูมิอากาศ และ 6) การส่งเสริมวิสาหกิจขนาดกลางและขนาดย่อม (SME) วิสาหกิจชุมชน ผู้ประกอบการ และสตาร์ทอัพ ซึ่งทางกระทรวงอุตสาหกรรม ได้ดำเนินงานขับเคลื่อนภาคอุตสาหกรรมของประเทศอย่างต่อเนื่อง รวมถึงการกระจายโอกาสให้ภาคธุรกิจและผู้ประกอบการระดับภูมิภาคได้รับการพัฒนาและยกระดับศักยภาพ โดยปัจจุบันกระแสตอบรับการจัดงานแฟร์ ได้รับความสนใจจากกลุ่มลูกค้าผู้บริโภคเพิ่มมากขึ้น ได้ผลการตอบรับเป็นอย่างดี กระทรวงอุตสาหกรรมจึงเลือกใช้งานอุตสาหกรรมแฟร์เป็นอีกหนึ่งเครื่องมือทางการตลาดที่ช่วยผลักดันและฟื้นฟูกระตุ้นเศรษฐกิจไทยให้เติบโตมากขึ้น
การจัดงานอุตสาหกรรมแฟร์ในครั้งนี้ กระทรวงอุตสาหกรรม ได้มอบหมายให้ กรมส่งเสริมอุตสาหกรรม หรือ ดีพร้อม ร่วมด้วยสำนักงานอุตสาหกรรมจังหวัดในพื้นที่ภาคใต้ จัดงาน “อุตสาหกรรมแฟร์ เมืองใต้ 2023 นครศรีธรรมราช” ภายใต้แนวคิด การส่งเสริมโอกาสทางธุรกิจเขตพื้นที่ภาคใต้ (Southern Industrial Fair) เพื่อกระตุ้นเศรษฐกิจพื้นที่ภาคใต้และส่งมอบของขวัญปีใหม่ส่งท้ายปีให้กับประชาชนในพื้นที่ดังกล่าว โดยในครั้งนี้ กระทรวงอุตสาหกรรม ได้จัดงานในพื้นที่ภาคใต้ ซึ่งเป็นพื้นที่ที่มีความอุดมสมบูรณ์ของทรัพยากรทางธรรมชาติ ผลิตผลทางการเกษตร เป็นแหล่งผลิตพืชเศรษฐกิจ ทั้งยางพารา ปาล์มน้ำมัน และผลไม้หลากหลายชนิด นอกจากนี้ ยังเป็นพื้นที่ที่มีศักยภาพในการดำเนินธุรกิจและประกอบกิจการ ข้อมูลจากธนาคารแห่งประเทศไทย คาดว่าภาพรวมเศรษฐกิจภาคใต้ ปี 2566 จะขยายตัวร้อยละ 6.2 – 7.2 และจะกลับมาเท่ากับระดับก่อนโควิดในปี 2567
สำหรับงาน อุตสาหกรรมแฟร์เมืองใต้ 2023 นครศรีธรรมราช “ช้อป ชิม เที่ยวเพลิน เดินหลาด” มีไฮไลท์ที่น่าสนใจแบ่งออกเป็น 5 ส่วน ดังนี้
1. การจัดแสดงและจำหน่ายสินค้าคุณภาพของดีเมืองใต้ จากผู้ประกอบการภาคอุตสาหกรรม เอสเอ็มอี และวิสาหกิจชุมชนกว่า 300 ร้านค้า อาทิ ผลิตภัณฑ์แปรรูปจากเกษตรอาหารและเครื่องดื่ม เครื่องแต่งกาย ของใช้            ของตกแต่ง สินค้าเกษตรแปรรูป เครื่องอุปโภค-บริโภค เครื่องใช้ไฟฟ้า รถจักรยานยนต์ นำมาจำหน่ายในราคาพิเศษ
2. นิทรรศการแสดงการยกระดับภาคอุตสาหกรรมไทย เช่น “ดีพร้อม นวัตกรรม นำธุรกิจ ผลิตให้ติดดาว” โดยจับมือกับโตโยต้า มอเตอร์ จำกัด เสริมแกร่งธุรกิจด้วยนวัตกรรมการผลิต แปรรูป ช่วยลดต้นทุน เพิ่มประสิทธิภาพและรักษามาตรฐาน (Low Cost Automation)
3. โซนให้คำปรึกษาแนะนำ โดยยกทัพขบวน รวมพลคนดีพร้อม “พร้อมเริ่มธุรกิจติดจรวด” เพื่อให้บริการปรึกษาแนะนำการประกอบธุรกิจในด้านต่าง ๆ จำนวน 11 โซน อาทิ โซนบริหารด้านโลจิสติกส์ คลินิกให้คำปรึกษาด้านการบริหารจัดการโลจิสติกส์และซัพพลายเชน อีกทั้งยังมีเครื่องมือการประเมินศักยภาพ             ด้านโลจิสติกส์ (Logistics Performance Tools Self-Assessment) การคำนวณต้นทุนโลจิสติกส์ของบริษัทด้วยตนเอง
4. การสัมมนาองค์ความรู้ต่าง ๆ เป็นการจัดเวิร์คชอปให้ความรู้สร้างอาชีพ การให้ความรู้ในเรื่องมาตรฐานผลิตภัณฑ์ชุมชน (มผช.) แก่วิสาหกิจชุมชนในพื้นที่ภาคใต้ การสร้างแบรนด์ในยุคดิจิทัล
และ 5. กิจกรรมพิเศษอื่น ๆ อาทิ การบริการเปลี่ยนถ่ายน้ำมันเครื่องรถจักรยานยนต์ฟรี การเปิดรับสมัครงาน ในพื้นที่ภาคใต้ กิจกรรมลุ้นรับรางวัลเครื่องใช้ไฟฟ้า และกิจกรรมความบันเทิงต่าง ๆ จากศิลปินนักร้องชื่อดัง
ทั้งนี้ งานอุตสาหกรรมแฟร์ฯ ครั้งนี้ ถือว่าเป็นการจัดงานครั้งใหญ่ในพื้นที่ภาคใต้ เพื่อแสดงถึงศักยภาพของผู้ประกอบการไทยและกระตุ้นเศรษฐกิจในเชิงพื้นที่ รวมถึงเป็นการมอบของขวัญปีใหม่ และช่วยลดค่าครองชีพให้กับประชาชนจังหวัดนครศรีธรรมราชและจังหวัดใกล้เคียง ตลอดจนช่วยพัฒนาพี่น้องประชาชนชาวใต้สู่การเป็นผู้ประกอบการ พร้อมสร้างความเข้มแข็งในชุมชน อันจะเป็นพลังสำคัญในการขับเคลื่อนเศรษฐกิจประเทศไทย โดยจัดขึ้นระหว่างวันที่ 29 พฤศจิกายน – 3 ธันวาคม 2566 เวลา 10.00 – 21.00 น. ณ ลานอเนกประสงค์ ตลาดเสาร์อาทิตย์ ถนนพัฒนาการคูขวาง อำเภอเมือง จังหวัดนครศรีธรรมราช

ที่มา : https://www.thaigov.go.th/news/contents/details/75495