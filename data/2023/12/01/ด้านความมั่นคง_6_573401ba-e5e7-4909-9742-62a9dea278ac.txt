รัฐบาลไทย-ข่าวทำเนียบรัฐบาล-“ลงแขกเกี่ยวข้าว ก้าวตามรอยพ่อ” พ่อเมืองอุบลฯ นำหัวหน้าส่วนราชการ ร่วมลงแขกเกี่ยวข้าวแปลงนาอินทรีย์ น้อมนำหลักปรัชญาของเศรษฐกิจพอเพียง สร้างความสมัครสมานสามัคคีและอนุรักษ์วัฒนธรรม


วันศุกร์ที่ 1 ธันวาคม 2566
01/12/2566
พิมพ์
“ลงแขกเกี่ยวข้าว ก้าวตามรอยพ่อ” พ่อเมืองอุบลฯ นำหัวหน้าส่วนราชการ ร่วมลงแขกเกี่ยวข้าวแปลงนาอินทรีย์ น้อมนำหลักปรัชญาของเศรษฐกิจพอเพียง สร้างความสมัครสมานสามัคคีและอนุรักษ์วัฒนธรรม
พ่อเมืองอุบลฯ นำหัวหน้าส่วนราชการ ร่วมลงแขกเกี่ยวข้าวแปลงนาอินทรีย์ น้อมนำหลักปรัชญาของเศรษฐกิจพอเพียง สร้างความสมัครสมานสามัคคีและอนุรักษ์วัฒนธรรมประเพณีดั้งเดิม ถ่ายทอดวิถีเกษตรกรให้เด็กและเยาวชนได้ประยุกต์ใช้เพื่อคุณภาพชีวิตที่ดีอย่างยั่งยืน
เมื่อวันที่ 30 พ.ย. 66 นายศุภศิษย์ กอเจริญยศ ผู้ว่าราชการจังหวัดอุบลราชธานี เปิดเผยว่า จังหวัดอุบลราชธานีได้จัดกิจกรรมลงแขกเกี่ยวข้าวแปลงนาอินทรีย์ ภายใต้แนวคิด “ลงแขกเกี่ยวข้าว ก้าวตามรอยพ่อ” ณ แปลงสาธิตนาข้าวอินทรีย์ โรงเรียนราชประชานุเคราะห์ 32 จังหวัดอุบลราชธานี ตำบลกระโสบ อำเภอเมืองอุบลราชธานี โดยมี นายสัญญา แสนทวีสุข ผู้อำนวยการโรงเรียนราชประชานุเคราะห์ 32 จังหวัดอุบลราชธานี หัวหน้าส่วนราชการ ข้าราชการ ผู้บริหารองค์กรปกครองส่วนท้องถิ่น กำนัน ผู้ใหญ่บ้าน คณะครู นักเรียน และประชาชนในพื้นที่กว่า 100 คน ร่วมกิจกรรม
นายศุภศิษย์ กอเจริญยศ ผู้ว่าราชการจังหวัดอุบลราชธานี กล่าวว่า จังหวัดอุบลราชานีได้ขับเคลื่อนนโยบายของกระทรวงมหาดไทยในการพัฒนาระดับพื้นที่ (Area-based) สานต่อแนวพระราชดำริการพัฒนาคุณภาพชีวิตที่ดีขึ้นของราษฎร ให้สามารถดำเนินชีวิตอย่างมีความสุขอย่างยั่งยืนบนความพอเพียง พออยู่ พอกิน โดยการจัดกิจกรรมลงแขกเกี่ยวข้าวแปลงนาอินทรีย์ ในครั้งนี้ มีวัตถุประสงค์เพื่อเป็นการน้อมรำลึกในพระมหากรุณาธิคุณพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร ที่พระองค์ท่านทรงพระราชทานแนวทางพระราชดำริหลักปรัชญาของเศรษฐกิจพอเพียงและทฤษฎีใหม่ ให้ประชาชนคนไทยได้ยึดเป็นหลักแนวทางในการดำเนินชีวิต โดยมีเป้าหมายสูงสุด คือ ประชาชนสามารถดำรงชีวิตแบบพึ่งพาตนเองได้ ต่อยอดสู่การสร้างงาน สร้างอาชีพ สร้างรายได้ นำไปสู่การมีชีวิตที่ดีอย่างยั่งยืน
“การจัดกิจกรรมลงแขกเกี่ยวข้าวแปลงนาอินทรีย์ในวันนี้ หัวหน้าส่วนราชการ ประชาชน ผู้บริหารโรงเรียน คุณครู และเด็กนักเรียน ได้ร่วมกันทำกิจกรรมนวดข้าว หรือ “ฟาดข้าว” ซึ่งเป็นประเพณีดั้งเดิมที่มีมาตั้งแต่สมัยบรรพบุรุษ นับเป็นอารยเกษตรที่พึ่งพาธรรมชาติ เป็นมิตรกับสิ่งแวดล้อม เป็นวิถีดั้งเดิมของเกษตรกรไทยที่ควรค่าแก่การอนุรักษ์และฟื้นฟู เพื่อเสริมองค์ความรู้ในการประยุกต์ใช้ในการประกอบอาชีพเกษตรกร อาชีพการทำนา ให้เยาวชนและนักเรียนได้ศึกษาเรียนรู้ เป็นต้นแบบให้แก่ประชาชนได้ศึกษาเรียนรู้น้อมนำตามแนวทางปรัชญาของเศรษฐกิจพอเพียง สามารถนำมาปรับใช้ในโรงเรียน เพื่อให้นักเรียนมีทักษะในการเรียนรู้ และสามารถนำไปปรับใช้ในชีวิตประจำวัน สามารถลดรายจ่าย เพิ่มรายได้ ตลอดจนเป็นการสร้างความสัมพันธ์ที่ดีระหว่างโรงเรียนกับชุมชน และแสดงออกถึงความรักความสามัคคีด้วยหลักการมีส่วนร่วมของคนในชุมชน ลดค่าใช้จ่ายในการเก็บเกี่ยว ผลผลิตข้าวที่ได้จากการเก็บเกี่ยวจะนำไปเป็นพันธุ์ข้าวในปีต่อไป และสามารถแจกจ่ายเป็นพันธุ์ข้าวให้กับพี่น้องประชาชนในพื้นที่ใกล้เคียงอีกด้วย” นายศุภศิษย์ฯ กล่าว
นายศุภศิษย์ กอเจริญยศ ผู้ว่าราชการจังหวัดอุบลราชธานี กล่าวเพิ่มเติมอีกว่า ขอขอบคุณทุกภาคส่วน และพี่น้องประชาชนทุกคน ที่ได้มามีส่วนร่วมในกิจกรรมวันนี้ นับเป็นจุดเริ่มต้นในการเสริมสร้างการมีส่วนร่วม และสร้างความรักความสามัคคีของคนในชุมชน ทุกคนที่มาร่วมกันทำเต็มไปด้วยความสนุกสนาน โดยมีจุดมุ่งหมายเดียวกัน คือ การสร้างความมั่นคงทางด้านอาหาร สามารถพึ่งพาตนเองได้ตามหลักปรัชญาของเศรษฐกิจพอเพียง ซึ่งจังหวัดอุบลราชธานีมีความมุ่งมั่นที่จะทำให้ประชาชนทุกคนมีคุณภาพชีวิตที่ดีและมีความสุข ดังปณิธานของกระทรวงมหาดไทย คือ "บำบัดทุกข์ บำรุงสุข" และทำสิ่งที่ดี Change for Good ให้กับพี่น้องประชาชน ต่อยอดไปสู่การสร้างรายได้ สร้างอาชีพ ขับเคลื่อนเศรษฐกิจฐานราก ทำให้ชุมชนของเราเต็มไปด้วยความสุข นำไปสู่การเป็นหมู่บ้านยั่งยืน (Sustainable Village)

ที่มา : https://www.thaigov.go.th/news/contents/details/75521