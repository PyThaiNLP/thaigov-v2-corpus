รัฐบาลไทย-ข่าวทำเนียบรัฐบาล-“ธรรมนัส” เตรียมโชว์ผลงานกระทรวงเกษตรฯ ใน ครม.สัญจร ภาคอีสานตอนบน 


วันศุกร์ที่ 1 ธันวาคม 2566
“ธรรมนัส” เตรียมโชว์ผลงานกระทรวงเกษตรฯ ใน ครม.สัญจร ภาคอีสานตอนบน
“ธรรมนัส” เตรียมโชว์ผลงานกระทรวงเกษตรฯ ใน ครม.สัญจร ภาคอีสานตอนบน และเตรียมแถลงผลงานกระทรวงเกษตรฯ รอบ 3 เดือน ในวันที่ 22 ธันวาคมนี้ ที่กรมชลประทาน สามเสน
ร้อยเอก ธรรมนัส พรหมเผ่า รัฐมนตรีว่าการกระทรวงเกษตรและสหกรณ์ เปิดเผยภายหลังเป็นประธานการประชุมผู้บริหารระดับสูงกระทรวงเกษตรและสหกรณ์ ครั้งที่ 2/2566 โดยมีนายไชยา พรหมา รัฐมนตรีช่วยว่าการกระทรวงเกษตรและสหกรณ์ นายอนุชา นาคาศัย รัฐมนตรีช่วยว่าการกระทรวงเกษตรและสหกรณ์ พร้อมด้วยนายประยูร อินสกุล ปลัดกระทรวงเกษตรและสหกรณ์ และผู้บริหารทุกหน่วยงานในสังกัดเข้าร่วมประชุม ณ ห้องประชุม 134-135 กระทรวงเกษตรและสหกรณ์ ว่า วันนี้ได้กำชับทุกหน่วยงานในสังกัดเตรียมความพร้อมในการต้อนรับคณะรัฐมนตรี ซึ่งในวันที่ 3-4 ธันวาคมนี้ จะมีการนำเสนอความก้าวหน้าการดำเนินโครงการของกระทรวงเกษตรและสหกรณ์ที่สำคัญหลายโครงการ ในพื้นที่จังหวัดภาคอีสานตอนบน อาทิ จังหวัดบึงกาฬ หนองบัวลำภู และอุดรธานี ซึ่งล้วนแต่เป็นโครงการที่ยกระดับคุณภาพชีวิตของเกษตรกรในพื้นที่ทั้งสิ้น โดยเฉพาะจังหวัดหนองบัวลำภู ได้เตรียมโครงการนำร่อง “หนองบัวลำภูโมเดล” เพื่อเป็นการพัฒนาเกษตรกรให้มีรายได้อย่างยั่งยืนด้วย
สำหรับของขวัญปีใหม่ที่กระทรวงเกษตรฯ เตรียมมอบให้แก่เกษตรกรและประชาชนในปี 2567 นี้ ได้เตรียม “โครงการส่งความสุขปีใหม่ มอบให้เกษตรกรกระทรวงเกษตรและสหกรณ์ ประจำปี พ.ศ. 2567” อาทิ การมอบโฉนดเพื่อการเกษตรทั่วประเทศ นอกจากนี้ ยังสั่งการให้ทุกหน่วยงานสรุปข้อมูลผลการดำเนินงาน เพื่อแถลงข่าวผลงานกระทรวงเกษตรและสหกรณ์ รอบ 3 เดือน ในวันที่ 22 ธันวาคม 2566 ณ กรมชลประทาน สามเสน อาทิ ผลการปราบปรามการนำเข้าสินค้าเกษตรเถื่อนทุกชนิด ที่ส่งผลให้ราคาผลผลิตทางการเกษตรตกต่ำ ซึ่งเชื่อมั่นว่าหลังจากการดำเนินงานตามมาตรการต่าง ๆ อย่างเข้มข้น จะช่วยให้ GDP ภาคเกษตรขยับขึ้นตามลำดับต่อไป

ที่มา : https://www.thaigov.go.th/news/contents/details/75519