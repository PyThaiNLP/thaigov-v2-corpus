รัฐบาลไทย-ข่าวทำเนียบรัฐบาล-'นลินี ทวีสิน' พบทูตนอร์เวย์ ปลื้มเจรจา EFTA คืบหน้ามาก พร้อมชักชวนนักลงทุนลงทุนพลังงานทดแทนในไทย


วันศุกร์ที่ 1 ธันวาคม 2566
01/12/2566
พิมพ์
'นลินี ทวีสิน' พบทูตนอร์เวย์ ปลื้มเจรจา EFTA คืบหน้ามาก พร้อมชักชวนนักลงทุนลงทุนพลังงานทดแทนในไทย
'นลินี ทวีสิน' พบทูตนอร์เวย์ ปลื้มเจรจา EFTA คืบหน้ามาก พร้อมชักชวนนักลงทุนลงทุนพลังงานทดแทนในไทย
'นลินี ทวีสิน' พบทูตนอร์เวย์ ปลื้มเจรจา EFTA คืบหน้ามาก พร้อมชักชวนนักลงทุนลงทุนพลังงานทดแทนในไทย
วันนี้ (30 พ.ย.66) นางนลินี ทวีสิน ผู้แทนการค้าไทย เปิดเผยภายหลังการหารือกับนางอัสตริด เอมีเลีย เฮลเล เอกอัครราชทูตราชอาณาจักรนอร์เวย์ประจำประเทศไทย ว่า ทั้งสองฝ่ายต่างยินดีกับความคืบหน้าการเจรจา ความตกลงการค้าเสรีไทย – สมาคมการค้าเสรีแห่งยุโรป หรือ EFTA ซึ่งจะเป็นเครื่องมือสำคัญที่ช่วยขยายโอกาสทางการค้าและการลงทุนและช่วยให้ความสัมพันธ์และความร่วมมือด้านเศรษฐกิจ การค้า และการลงทุนระหว่างไทยกับนอร์เวย์มีความใกล้ชิดกันยิ่งขึ้น โดยตนในฐานะผู้แทนการค้าไทยพร้อมช่วยขับเคลื่อนการเจรจาและแก้ไขปัญหาต่าง ๆ ที่อาจเกิดขึ้น
ผู้แทนการค้าไทยเสริมว่า จากการที่ประเทศไทยมีตลาดทุนที่มีความก้าวหน้าอันดับต้น ๆ ในภูมิภาค จึงเป็นประเทศที่มีนักลงทุนชาวนอร์เวย์ รวมถึงกองทุนความมั่งคั่งแห่งชาตินอร์เวย์ (Norway Sovereign Wealth Fund) มาลงทุนในตลาดทุนเป็นจำนวนมาก ในโอกาสนี้ ผู้แทนการค้าไทยได้เชิญชวนให้บริษัทต่าง ๆ ของนอร์เวย์มาลงทุนในไทยเพิ่มเติม และอาจใช้ไทยเป็นฐานในขยายการค้าและการลงทุนไปยังตลาดอื่น ๆ ในภูมิภาค โดยเฉพาะบริษัทด้านพลังงาน และพลังงานทดแทน ซึ่งนอร์เวย์ถือเป็นประเทศที่มีความเชี่ยวชาญในประเด็นเหล่านี้
นอกจากประเด็นข้างต้นแล้ว ทั้งสองฝ่ายยังได้หารือถึงการส่งเสริมด้านการท่องเที่ยว โดยในปัจจุบันได้มีการเปิดเส้นทางบินตรงระหว่างออสโล-กรุงเทพแล้ว และอาจจะขยายไปยังออสโล-ภูเก็ตด้วยในอนาคต      ซึ่งไทยก็แสดงความพร้อมในการเป็นเจ้าบ้านที่ดีต้อนรับนักท่องเที่ยวจากนอร์เวย์ นางนลินีฯ ให้ข้อมูลเพิ่มเติมว่าตนและเอกอัครราชทูตนอร์เวย์ ยังได้หารือถึงการส่งเสริม Soft power ด้านอาหารของไทย โดยใช้วัตถุดิบคุณภาพ โดยเฉพาะปลาแซลมอน จากประเทศนอร์เวย์มาเป็นวัตถุดิบในการปรุงอาหารไทย ในลักษณะที่ประเทศญี่ปุ่นใช้ปลาแซลมอนนอร์เวย์มาเป็นวัตถุดิบทำซูชิและได้รับความนิยมอย่างแพร่หลาย

ที่มา : https://www.thaigov.go.th/news/contents/details/75483