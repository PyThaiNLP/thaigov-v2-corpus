รัฐบาลไทย-ข่าวทำเนียบรัฐบาล-กรมการจัดหางาน ย้ำ มีตำแหน่งงานว่างทั่วประเทศกว่า 8 หมื่นอัตรา รองรับแรงงานไทยกลับจากอิสราเอล


วันศุกร์ที่ 1 ธันวาคม 2566
01/12/2566
พิมพ์
กรมการจัดหางาน ย้ำ มีตำแหน่งงานว่างทั่วประเทศกว่า 8 หมื่นอัตรา รองรับแรงงานไทยกลับจากอิสราเอล
กรมการจัดหางาน เตรียมตำแหน่งงานว่างทั่วประเทศ 81,909 อัตรา ให้แรงงานอุ่นใจมีงานทำใกล้ครอบครัว เผยชะลอเดินทาง ไปทำงานอิสราเอล เพื่อความปลอดภัยของแรงงาน
นายสมชาย มรกตศรีวรรณ ผู้ตรวจราชการกระทรวงแรงงาน รักษาราชการแทนอธิบดีกรมการจัดหางาน
เปิดเผยว่า จากกรณีสื่อมวลชนนำเสนอข่าว แรงงานไทยที่กลับจากอิสราเอลยังไม่มีงานและไม่มีเงิน อยากกลับไปทำงานประเทศอิสราเอลแต่กระทรวงแรงงานยังไม่อนุญาต นั้น เกี่ยวกับเรื่องนี้กรมการจัดหางานไม่เคยนิ่งนอนใจ ได้เตรียมมาตรการดูแลแรงงานไทยที่เดินทางกลับมาถึงประเทศไทยแล้ว จำนวน 9,497 คน โดยผลการสำรวจความต้องการแรงงานไทยที่เดินทางกลับมาพบว่า มีแรงงานต้องการกลับไปทำงานประเทศอิสราเอล จำนวน 4,442 คน ไม่ต้องการกลับไปทำงาน 3,979 คน และยังไม่แน่ใจ 79 คน ซึ่งกรมฯได้เตรียมตำแหน่งงานในประเทศ จำนวน 81,909 อัตรา ซึ่งแม้จะไม่สามารถสร้างรายได้สูงเช่นงานในประเทศอิสราเอล แต่ทดแทนด้วยการได้ใกล้ชิดครอบครัว รวมทั้งมีงานในต่างประเทศรองรับ อาทิ ไต้หวัน สาธารณรัฐโปรตุเกส กรีซ  และสาธารณรัฐเกาหลี นอกจากนี้กรมฯ ยังได้เตรียมอาชีพอิสระที่น่าสนใจ ทำง่าย รายได้ดี เหมาะสมกับความต้องการของแรงงานในแต่ละพื้นที่ โดยให้เจ้าหน้าที่สำนักงานจัดหางานจังหวัดลงพื้นที่ส่งเสริมการประกอบอาชีพอิสระ การรับงานไปทำที่บ้าน และแนะนำแหล่งเงินทุนที่ถูกกฎหมายจากกองทุนเพื่อผู้รับงานไปทำที่บ้านมีดอกเบี้ยต่ำให้กับแรงงานไทยที่ไม่ต้องการทำงานประจำหรือต้องการเริ่มต้นกิจการของตนเองด้วย
ในส่วนแรงงานที่ต้องการกลับไปทำงานที่รัฐอิสราเอล กรมการจัดหางานเข้าใจและไม่ได้นิ่งนอนใจ อยู่ระหว่างประเมินสถานการณ์ความปลอดภัยในรัฐอิสราเอล เพื่อให้มั่นใจว่าแรงงานไทยจะสามารถกลับไปทำงานได้อย่างปลอดภัย ในระหว่างนี้ขอความร่วมมือแรงงานไทยไม่ลักลอบไปทำงาน และสำหรับแรงงานไทยที่เป็นสมาชิกกองทุนเพื่อช่วยเหลือคนหางานไปทำงานต่างประเทศ และเดินทางกลับจากอิสราเอลด้วยสถานการณ์สงคราม ตั้งแต่วันที่ 12 ตุลาคม - 30 พฤศจิกายน 2566 กรมการจัดหางานได้ให้การเยียวยาตามสิทธิแล้ว จำนวน 9,218 ราย รวมเป็นเงิน จำนวน 139,270,000 บาท
ทั้งนี้ แรงงานที่ต้องการหางานทำสามารถสมัครงานผ่านเว็บไซต์ ไทยมีงานทำ.doe.go.th หรือ Mobile Application "ไทยมีงานทำ" หรือใช้บริการที่สำนักงานจัดหางานจังหวัดทุกจังหวัด สำนักงานจัดหางาน กรุงเทพมหานครพื้นที่ 1 -10 หรือติดตามประกาศรับสมัครงานในต่างประเทศได้ที่เว็บไซต์กองบริหารแรงงานไทยไปต่างประเทศ doe.go.th/overseas หรือสอบถามรายละเอียดเพิ่มเติมได้ที่ สายด่วน 1694 กรมการจัดหางาน

ที่มา : https://www.thaigov.go.th/news/contents/details/75504