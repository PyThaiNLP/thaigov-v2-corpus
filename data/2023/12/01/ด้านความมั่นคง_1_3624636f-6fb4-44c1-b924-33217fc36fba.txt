รัฐบาลไทย-ข่าวทำเนียบรัฐบาล-นายสุทิน คลังแสง รมว.กห. เป็นประธานเปิดการแข่งขันการปฏิบัติการทางอากาศยุทธวิธี ของกองทัพอากาศประจำปี 2567


วันศุกร์ที่ 1 ธันวาคม 2566
นายสุทิน คลังแสง รมว.กห. เป็นประธานเปิดการแข่งขันการปฏิบัติการทางอากาศยุทธวิธี ของกองทัพอากาศประจำปี 2567
เมื่อ 30 พฤศจิกายน 2566 เวลา 1100 น. ณ สนามฝึกใช้อาวุธทางอากาศชัยบาดาล อ.ชัยบาดาล จ.ลพบุรี นายสุทิน คลังแสง รัฐมนตรีว่าการกระทรวงกลาโหม พร้อมด้วย ปลัดกระทรวงกลาโหม ผู้บัญชาการทหารสูงสุดและคณะ
ร่วมพิธีเปิดการแข่งขันการปฏิบัติการทางอากาศยุทธวิประจำปี 2567 รับชมการสาธิตการใช้กำลังทางอากาศและชมการแสดงอาวุธยุทโธปกรณ์ โดยมี พลอากาศเอก พันธ์ภักดี พัฒนกุล ผู้บัญชาการทหารอากาศ ให้การต้อนรับภายหลังพิธีเปิดการแข่งขัน พล.ร.ต.ธนิตพงศ์ สิริเศวตศักดิ์ ร.น. โฆษก กห. แจ้งเพิ่มเติมว่ากิจกรรมดังกล่าวกองทัพอากาศจัดขึ้นเป็นประจำทุกปี โดยได้พัฒนาปรับปรุงรูปแบบจากการแข่งขันใช้อาวุธทางอากาศในอดีต ซึ่งเป็นกิจกรรมสำคัญที่สุดอย่างหนึ่งของกองทัพอากาศทั่วโลก เป็นการทดสอบและประเมินขีดความสามารถการใช้อาวุธ และการปฏิบัติภารกิจของนักบิน ตลอดจนเจ้าหน้าที่ที่เกี่ยวข้องเป็นรายบุคคล หมู่บิน ฝูงบิน หรือหน่วยรบ โดยในปัจจุบันได้เพิ่มเติมรูปแบบให้สอดคล้องครอบคลุมภารกิจของกองทัพอากาศมากยิ่งขึ้น ทั้งการปฏิบัติการทางทหาร และการปฏิบัติการทางทหารนอกเหนือจากสงคราม
ในส่วนของการแข่งขันการปฏิบัติการทางอากาศยุทธวิธีประจำปี 2567 จัดขึ้นระหว่างวันที่ 13 พฤศจิกายน 2566 - 29 กุมภาพันธ์ 2567 ณ สนามฝึกใช้อาวุธทางอากาศชัยบาดาล, พื้นที่การฝึก กองบิน 1, 2, 4, 5, 6, 46 และโรงเรียนการบิน
โดยแบ่งการแข่งขันออกเป็น 2 ประเภท 15 ชนิด ดังนี้
ประเภทที่ 1 การแข่งขันทั่วไป จำนวน 7 ชนิด ได้แก่ การใช้อาวุธแบบกระสวนขั้นมูลฐาน การใช้อาวุธทางอากาศยุทธวิธีประเภทระเบิด การบินค้นหาและช่วยชีวิต การบินลาดตระเวนถ่ายภาพทางอากาศ การบินรับ-ส่งข่าวสาร การบินรับ-ส่งบุคคลสำคัญ และการประเมินค่าเจ้าหน้าที่สนับสนุนการบิน
ประเภทที่ 2 จำนวน 8 ชนิด ได้แก่ การบินลำเลียงทางอากาศยุทธวิธี การสนับสนุนทางอากาศโดยใกล้ชิด การบินควบคุมไฟป่า การบินแจ้งเตือนในอากาศ การบินปฏิบัติการสงครามอิเล็กทรอนิกส์ การประเมินค่าเจ้าหน้าที่ต่อสู้อากาศยาน การประเมินค่าเจ้าหน้าที่ชุดควบคุมการรบ และการปฏิบัติการอากาศยานไร้คนขับยุทธวิธี
ทั้งนี้ในกิจกรรมดังกล่าว จัดขึ้นเพื่อสร้างความเข้าใจและตระหนักในหน้าที่อันสำคัญยิ่งในการรักษาอธิปไตยเหนือน่านฟ้าไทย โดยดำรงความพร้อมของกองทัพอากาศในทุกมิติ โดยให้ความสำคัญกับการพัฒนาคน ข้อมูลข่าวสาร และกำลังรบทางอากาศ อีกทั้งยังเป็นการเตรียมความพร้อมในการนำยุทโธปกรณ์และขีดความสามารถทางทหารไปปรับใช้ในภารกิจช่วยเหลือประชาชนอีกด้วย

ที่มา : https://www.thaigov.go.th/news/contents/details/75484