รัฐบาลไทย-ข่าวทำเนียบรัฐบาล-​ที่ปรึกษา รมว.แรงงาน เปิดงาน “งานสร้างคน คนสร้างงาน @ ม.ภาคฯ ขอนแก่น” พบกับตำแหน่งงานว่างกว่า 2,000 อัตรา และไอเดียประกอบอาชีพเสริม


วันศุกร์ที่ 15 ธันวาคม 2566
15/12/2566
พิมพ์
​ที่ปรึกษา รมว.แรงงาน เปิดงาน “งานสร้างคน คนสร้างงาน @ ม.ภาคฯ ขอนแก่น” พบกับตำแหน่งงานว่างกว่า 2,000 อัตรา และไอเดียประกอบอาชีพเสริม
วันที่ 15 ธันวาคม 2566 นายพิพัฒน์ รัชกิจประการ รัฐมนตรีว่าการกระทรวงแรงงาน มอบหมายให้นายธนัสถ์ ทวีเกื้อกูลกิจ ที่ปรึกษารัฐมนตรีว่าการกระทรวงแรงงาน ลงพื้นที่เปิดงาน “งานสร้างคน คนสร้างงาน @ ม.ภาคฯ ขอนแก่น”
โดยมีนางสาวบุณยวีร์ ไขว้พันธุ์ รองอธิบดีกรมการจัดหางาน กล่าวรายงานและมีนายพันธ์เทพ เสาโกศล รองผู้ว่าราชการจังหวัดขอนแก่น พร้อมด้วยคณะผู้บริหารมหาวิทยาลัยภาคตะวันออกเฉียงเหนือ จังหวัดขอนแก่น หัวหน้าส่วนราชการสังกัดกระทรวงแรงงานในจังหวัดขอนแก่นให้การต้อนรับ ณ หอประชุมประภากรคอนเวนชั่นฮอลล์ มหาวิทยาลัยภาคตะวันออกเฉียงเหนือ อำเภอเมืองขอนแก่น จังหวัดขอนแก่น
นายธนัสถ์ ทวีเกื้อกูลกิจ ที่ปรึกษารัฐมนตรีว่าการกระทรวงแรงงาน  เปิดเผยว่า กระทรวงแรงงานมีเป้าหมายผลักให้ “แรงงานมีศักยภาพสูง มีงานทำและมีหลักประกันทางสังคมที่ดี” ซึ่งต้องเริ่มจากการส่งเสริมให้ประชาชนมีงาน มีรายได้ เกิดการจ้างงานอย่างทั่วถึง รู้จักตนเอง รู้ความถนัด และรู้ถึงโลกอาชีพและแนวโน้มตลาดแรงงานในอนาคต เพื่อสามารถพัฒนาต่อยอดทักษะได้ตลอดเวลา ในปีงบประมาณ พ.ศ. 2567 จึงมีกำหนดจัดงาน "สร้างงานและเส้นทาง สู่อาชีพ" ขึ้นใน 9 จังหวัด ทุกภาคทั่วประเทศไทย โดยเริ่มที่จังหวัดขอนแก่นเป็นแห่งแรก ภายใต้ชื่อ “งานสร้างคน คนสร้างงาน @ ม.ภาคฯ ขอนแก่น” และจะทยอยจัดงานในจังหวัดต่าง ๆ อาทิ จังหวัดนครศรีธรรมราช สงขลา ภูเก็ต บุรีรัมย์ ระยอง พระนครศรีอยุธยา ลำปาง และพิษณุโลก ตั้งแต่เดือนธันวาคม 2566 ไปจนถึงเดือนสิงหาคม 2567
“ผมขอขอบคุณ มหาวิทยาลัยภาคตะวันออกเฉียงเหนือ จังหวัดขอนแก่น ภาคีเครือข่ายทั้งภาครัฐและเอกชน ที่ร่วมแรงร่วมใจจัดงานนี้ขึ้น เพื่อเปิดโอกาสให้นักเรียน นักศึกษาที่กำลังจะจบการศึกษา ทหารเตรียมปลดประจำการ คนหางาน ผู้ว่างงานและประชาชนทุกคนที่ต้องการมีงานทำ มีโอกาสได้พบปะกับนายจ้าง สถานประกอบการโดยตรง ได้ทดลองฝึกอาชีพอิสระ และได้ค้นหาตัวเองผ่านการร่วมกิจกรรมที่กรมการจัดหางานเตรียมไว้รองรับ ซึ่งเชื่อว่าผู้ร่วมงานทุกท่านจะได้รับประโยชน์ไม่มากก็น้อย” ที่ปรึกษารัฐมนตรีว่าการกระทรวงแรงงาน กล่าว
ด้านนางสาวบุณยวีร์ ไขว้พันธุ์ รองอธิบดีกรมการจัดหางาน กล่าวว่า ภายในงานมีกิจกรรมที่น่าสนใจจำนวนมาก อาทิ การเสวนา หัวข้อ “KHON KAEN NOW & NEXT จากวิทยากรผู้มีความสามารถ การรับสมัครงานและสัมภาษณ์งานโดยตรงจากนายจ้าง สถานประกอบการ จำนวน 55 บริษัท ตำแหน่งงานว่างกว่า 2,300 อัตรา การสาธิตและฝึกปฏิบัติอาชีพอิสระ วันละ 20 อาชีพ รวม 40 อาชีพ นิทรรศการแนะแนวการศึกษาต่อสำหรับนักเรียน
นักศึกษาที่ใกล้เรียนจบ บริการแนะแนวอาชีพและให้คำปรึกษาด้านอาชีพ บริการแบบวัดบุคลิกภาพเพื่อการศึกษาต่อและการเลือกอาชีพ นิทรรศการโลกของอาชีพและการเรียนรู้เสมือนจริง การให้คำปรึกษาและรับลงทะเบียนผู้สนใจไปทำงานต่างประเทศ และการให้บริการของหน่วยงานในสังกัดกระทรวงแรงงาน การจัดแสดงและจำหน่ายสินค้าของผู้รับงานไปทำที่บ้าน หาไอเดียการทำธุรกิจ Food Truck และ Franchise น่าลงทุน รวมทั้งกิจกรรมการแข่งขันตอบปัญหาชิงรางวัล
ทั้งนี้ ขอเชิญชวนคนหางาน นักเรียน นักศึกษา และประชาชน ที่สนใจหางาน ต้องการพัฒนาทักษะฝีมือ และหาไอเดียในการประกอบอาชีพเสริม มาพบกันในงาน "งานสร้างคน คนสร้างงาน @ ม.ภาคฯ ขอนแก่น" ระหว่างวันที่ 15 – 16 ธันวาคม 2566 เวลา 08.30 – 16.30 น. โดยสามารถลงทะเบียนสมัครงานล่วงหน้าเพื่อความสะดวกได้ที่เว็บไซต์กรมการจัดหางาน e-Service.doe.go.th “ไทยมีงานทำ” หรือเลือกลงทะเบียนหน้างาน ณ จุดประชาสัมพันธ์ หากต้องการสอบถามข้อมูลเพิ่มเติมติดต่อได้ที่ สำนักงานจัดหางานจังหวัดขอนแก่น โทร 043 330 197 ต่อ 11,17

ที่มา : https://www.thaigov.go.th/news/contents/details/76174