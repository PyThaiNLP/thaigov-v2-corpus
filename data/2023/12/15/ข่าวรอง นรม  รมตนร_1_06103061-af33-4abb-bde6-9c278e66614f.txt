รัฐบาลไทย-ข่าวทำเนียบรัฐบาล-​”รองนายกฯสมศักดิ์” ประสาน ศอ.บต. ช่วยเกษตรกรเลี้ยงปลากระพงขาวในจังหวัดชายแดนใต้ด่วน หลังเจอปัญหาราคาตกต่ำ พบ มีการนำเข้าจากเพื่อนบ้านที่ถูกกว่า ตั้งวงหารือ”แม็คโคร”ให้ช่วยรับซื้อ 


วันศุกร์ที่ 15 ธันวาคม 2566
15/12/2566
พิมพ์
​”รองนายกฯสมศักดิ์” ประสาน ศอ.บต. ช่วยเกษตรกรเลี้ยงปลากระพงขาวในจังหวัดชายแดนใต้ด่วน หลังเจอปัญหาราคาตกต่ำ พบ มีการนำเข้าจากเพื่อนบ้านที่ถูกกว่า ตั้งวงหารือ”แม็คโคร”ให้ช่วยรับซื้อ
”รองนายกฯสมศักดิ์” ประสาน ศอ.บต. ช่วยเกษตรกรเลี้ยงปลากระพงขาวในจังหวัดชายแดนใต้ด่วน หลังเจอปัญหาราคาตกต่ำ พบ มีการนำเข้าจากเพื่อนบ้านที่ถูกกว่า ตั้งวงหารือ”แม็คโคร”ให้ช่วยรับซื้อ เผย มีปลากระพงขาวตกค้างกว่า 80 ตัน หวังช่วยเกษตรกรให้ได้รับผลกระทบน้อย
วันที่ 15 ธันวาคม 2566 นายสมศักดิ์ เทพสุทิน รองนายกรัฐมนตรี เปิดเผยว่า ตนได้รับรายงานจาก พ.ต.ท.วรรณพงษ์ คชรักษ์ เลขาธิการศูนย์อำนวยการบริหารจังหวัดชายแดนภาคใต้ (ศอ.บต.)ว่า มีกลุ่มเลี้ยงปลากะพงขาวในพื้นที่จังหวัดชายแดนใต้ ได้รับความเดือดร้อนจากปัญหาราคาตกต่ำ ตนจึงได้มอบหมายให้ ศอ.บต. ลงพื้นที่ติดตามปัญหาราคาปลากะพงขาว ในพื้นที่ อ.สายบุรี จ.ปัตตานี เพื่อหาแนวทางการช่วยเหลือกลุ่มเกษตรกรผู้เลี้ยงปลากะพงขาวในพื้นที่ หลังได้รับผลกระทบจากราคาปลากะพงขาวในพื้นที่ตกต่ำ โดยพบว่า มีการนำเข้าปลากะพงขาวจากประเทศมาเลเซีย เพิ่มมากขึ้นในช่วงที่ผ่านมา เพราะมีราคาถูกกว่าของชาวบ้านในพื้นที่ รวมถึงในช่วงนี้ เป็นฤดูฝนในภาคใต้ มีน้ำจืดเข้ามา ทำให้ปลากะพงที่เลี้ยงในกระชัง ช็อคน้ำตายเป็นจำนวนมาก ซึ่งหากไม่มีการระบายออกสู่ตลาดอย่างเร่งด่วน ก็จะส่งผลให้เกษตรกรได้รับผลกระทบขาดทุนเป็นอย่างมาก
นายสมศักดิ์ กล่าวอีกว่า ขณะนี้ มีปลากะพงขาวตกค้าง กว่า 80 ตัน แบ่งเป็นขนาด 3 - 5 กิโลกรัม จำนวน 60 ตัน และขนาด 1 - 3 กิโลกรัม จำนวน 20 ตัน ทำให้ทาง ศอ.บต. จึงต้องเร่งช่วยเหลือเป็นการเร่งด่วน ด้วยการร่วมกับสำนักงานประมง จ.ปัตตานี และกลุ่มเกษตรกรผู้เลี้ยงปลากะพงขาว เข้าหารือกับตัวแทนห้างสรรพสินค้าแม็คโคร โดยมีข้อสรุป 3 แนวทาง คือ 1. ห้างสรรพสินค้าแม็คโคร จะเข้าไปรับซื้อปลากะพงขาวหน้ากระชังผ่าน supplier 2. เกษตรกรผู้เลี้ยงปลากะพงขาว เป็นผู้ส่งให้กับห้างสรรพสินค้าแม็คโคร ในสาขาภาคใต้ ประกอบด้วย จ.สงขลา สตูล พัทลุง นครศรีธรรมราช ตรัง และจังหวัดสุราษฎร์ธานี และ 3. กลุ่มเกษตรกรผู้เลี้ยงปลากระพงขาว จะนำปลากะพงขาวไปส่งให้กับศูนย์กระจายสินค้าของห้างสรรพสินค้าแม็คโคร ที่อยู่มหาชัย
“ผมเข้าใจความเดือดร้อนของกลุ่มเกษตรกรผู้เลี้ยงปลากะพงขาวเป็นอย่างดี จึงได้ประสานและกำชับให้ ศอ.บต.เร่งช่วยเหลืออย่างใกล้ชิด พร้อมวางแนวทางการแก้ปัญหาในระยะยาวด้วย รวมถึงได้ประสานให้กรมราชทัณฑ์ พิจารณาให้เรือนจำในพื้นที่ภาคใต้ ช่วยซื้อปลากระพงขาว เพื่อบรรเทาความเดือดร้อน เพราะขณะนี้ กลุ่มเกษตรกรผู้เลี้ยงปลากะพงขาว ได้รับผลกระทบอย่างมาก ซึ่งเบื้องต้นทางเกษตรกรผู้เลี้ยงปลากะพงขาว ได้สรุปร่วมกันว่า ต้องการกระจายปลากระพงขาว ก่อนจำนวน 30 ตัน ไปยังศูนย์กระจายสินค้าของห้างสรรพสินค้าแม็คโคร ที่อยู่มหาชัย ในราคา 140 บาท ต่อกิโลกรัม วันละไม่น้อยกว่า 2 ตัน โดยห้างสรรพสินค้าแม็คโคร จะนำข้อมูลเข้าสู่ที่ประชุมผู้บริหาร เพื่อหาข้อสรุปและแจ้งให้เกษตรกรทราบอย่างเร่งด่วน เพื่อให้เกษตรกร ได้รับผลกระทบน้อยที่สุด”รองนายกรัฐมนตรี กล่าว

ที่มา : https://www.thaigov.go.th/news/contents/details/76159