รัฐบาลไทย-ข่าวทำเนียบรัฐบาล-มท.1 "อนุทิน" เดินเยี่ยมชมงานกาชาด 100 ปี ณ สวนลุมพินี พบปะให้กำลังใจเจ้าหน้าที่ร้านกาชาดในสังกัดกระทรวงมหาดไทย ร่วมร้องเพลงกับนักเรียนโรงเรียนสังกัด อปท. พร้อมเชิญชวนร่วมงานกาชาด 


วันพฤหัสบดีที่ 14 ธันวาคม 2566
14/12/2566
พิมพ์
มท.1 "อนุทิน" เดินเยี่ยมชมงานกาชาด 100 ปี ณ สวนลุมพินี พบปะให้กำลังใจเจ้าหน้าที่ร้านกาชาดในสังกัดกระทรวงมหาดไทย ร่วมร้องเพลงกับนักเรียนโรงเรียนสังกัด อปท. พร้อมเชิญชวนร่วมงานกาชาด
มท.1 "อนุทิน" เดินเยี่ยมชมงานกาชาด 100 ปี ณ สวนลุมพินี พบปะให้กำลังใจเจ้าหน้าที่ร้านกาชาดในสังกัดกระทรวงมหาดไทย ร่วมร้องเพลงกับนักเรียนโรงเรียนสังกัด อปท. พร้อมเชิญชวนร่วมงานกาชาด 4 วันสุดท้าย ถึงวันที่ 18 ธ.ค. 66 นี้
วันนี้ (14 ธ.ค. 66) เวลา 17.00 น. นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย (มท.1) เยี่ยมชมร้านกาชาดหน่วยงานในสังกัดกระทรวงมหาดไทย โดยนางสาวไตรศุลี ไตรสรณกุล เลขานุการรัฐมนตรีว่าการกระทรวงมหาดไทย ร่วมเยี่ยมชม โดยมี นายพรพจน์ เพ็ญพาส รองปลัดกระทรวงมหาดไทย นายชยาวุธ จันทร อธิบดีกรมที่ดิน นายสมศักดิ์ เจริญไพฑูรย์ รองอธิบดีกรมการปกครอง นายชูชีพ พงษ์ไชย รองอธิบดีกรมการพัฒนาชุมชน นายสุรพล เจริญภูมิ รองอธิบดีกรมส่งเสริมการปกครองท้องถิ่น นายเธียรชัย ชูกิตติวิบูลย์ รองอธิบดีกรมป้องกันและบรรเทาสาธารณภัย และคณะผู้บริหารกรม หน่วยงานรัฐวิสาหกิจ ข้าราชการ พนักงาน เจ้าหน้าที่ และนักเรียนโรงเรียนในสังกัดกรมส่งเสริมการปกครองท้องถิ่น ร่วมให้การต้อนรับ
โอกาสนี้ นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย นำคณะผู้บริหารกระทรวงมหาดไทยและคณะทำงาน เดินเยี่ยมชมร้านกาชาดของกระทรวงมหาดไทย เริ่มตั้งแต่ "ร้านกาชาดมหาดไทย" โดยรับชมนิทรรศการ "อุโมงค์แห่งกาลเวลา" รับฟังการนำเสนอประวัติความเป็นมาของงานกาชาดและสภากาชาดไทยจากวิทยากร ร้านค้าผลิตภัณฑ์ชุมชน ร้านนวดไทย ก่อนที่จะร่วมสนุกกิจกรรม "สอยผีเสื้อแห่งความภักดี" ได้รับรางวัลเป็นข้าวสาร 2 กิโลกรัม จากนั้นเยี่ยมชมร้านกาชาด "กรมการปกครอง" ตรวจเยี่ยมจุดให้บริการประชาชน อาทิ จุดบริการทำบัตรประจำตัวประชาชน บริการจดทะเบียนสมรส และไปต่อที่ "กรมโยธาธิการและผังเมือง" พร้อมมอบรางวัลให้กับผู้โชคดีที่ร่วมสนุกลุ้นรับรางวัล จากนั้น "กรมที่ดิน" ร่วมตรวจเยี่ยมคลินิกที่ดิน เปิดให้คำปรึกษาและคลายทุกข์เรื่องที่ดิน "กรมป้องกันและบรรเทาสาธารณภัย" ชมการสาธิตการดับเพลิงผ่านระบบเสมือนจริง VR และการป้องกันภัยพิบัติ "กรมส่งเสริมการปกครองท้องถิ่น" ร่วมขับร้องเพลงกับวงดนตรีนักเรียนโรงเรียนในสังกัดองค์กรปกครองส่วนท้องถิ่น "กรมการพัฒนาชุมชน" ร่วมชมช็อปจับจ่ายใช้สอยสินค้า OTOP ตลอดจน ร่วมบันทึกภาพบริเวณซุ้มสุขสว่างทั่วทิศ และจับลูกปิงปองลุ้นของรางวัล "การไฟฟ้านครหลวง" พร้อมทั้งเยี่ยมชมนิทรรศการ "การไฟฟ้าส่วนภูมิภาค"
นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย กล่าวเพิ่มเติมว่า ขอเชิญชวนพี่น้องประชาชนร่วมเที่ยวชมงานกาชาด ประจำปี 2566 ซึ่งจะมีถึงวันที่ 18 ธันวาคม 2566 ณ สวนลุมพินี ร่วมสำราญใจในวันวาน เที่ยวสนุกสุขใจ ได้กุศล และสามารถท่องโลกงานวันกาชาดออนไลน์ได้ตลอด 24 ชั่วโมง ที่ WWW.งานกาชาด.COM อีก 1 ช่องทาง

ที่มา : https://www.thaigov.go.th/news/contents/details/76143