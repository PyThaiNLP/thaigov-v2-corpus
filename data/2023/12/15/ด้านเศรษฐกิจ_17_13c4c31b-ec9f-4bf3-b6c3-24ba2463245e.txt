รัฐบาลไทย-ข่าวทำเนียบรัฐบาล-กรมการขนส่งทางบกประชาสัมพันธ์เชิญชวนผู้สนใจเข้าร่วมการประมูลหมายเลขทะเบียนรถเลขสวยลักษณะพิเศษ ครั้งที่ 6 ในวันที่ 16 ธันวาคม 2566 ณ กรมการขนส่งทางบก


วันศุกร์ที่ 15 ธันวาคม 2566
กรมการขนส่งทางบกประชาสัมพันธ์เชิญชวนผู้สนใจเข้าร่วมการประมูลหมายเลขทะเบียนรถเลขสวยลักษณะพิเศษ ครั้งที่ 6 ในวันที่ 16 ธันวาคม 2566 ณ กรมการขนส่งทางบก
...
นายเสกสม อัครพันธุ์ รองอธิบดีกรมการขนส่งทางบก และโฆษกกรมการขนส่งทางบก กล่าวว่า กรมการขนส่งทางบก (ขบ.) โดยกองทุนเพื่อความปลอดภัยในการใช้รถใช้ถนน (กปถ.) ประชาสัมพันธ์เชิญชวนผู้สนใจเข้าร่วมการประมูลหมายเลขทะเบียนรถที่มีลักษณะพิเศษ สำหรับรถยนต์นั่งส่วนบุคคลไม่เกินเจ็ดคน ครั้งที่ 6 ของประเทศไทย ในวันเสาร์ที่ 16 ธันวาคม 2566 ตั้งแต่เวลา 10.00 น. ณ อาคารศูนย์นวัตกรรมและเทคโนโลยีการขนส่งทางถนน (GPS) ขบ. โดยการจัดประมูลหมายเลขทะเบียนรถที่มีลักษณะพิเศษ ซึ่งมีเอกลักษณ์ไม่ซ้ำใคร และต้องการใช้ป้ายทะเบียนที่มีชื่อหรือความหมายตรงกับความต้องการของตัวเอง โดยรายได้จากการประมูลนำไปใช้ในกิจกรรมเสริมสร้างความปลอดภัยในการใช้รถใช้ถนน รวมทั้งสนับสนุนเป็นค่าอุปกรณ์ช่วยเหลือผู้พิการที่ประสบภัยจากการใช้รถใช้ถนน โดยการประมูลหมายเลขทะเบียนรถที่มีลักษณะพิเศษ ครั้งที่ 6 มีหมายเลขทะเบียนรถที่มีลักษณะพิเศษ รวมทั้งสิ้น 160 หมายเลข แบ่งออกเป็น 4 กลุ่ม ได้แก่ กลุ่ม SUPERPREMIUM ลักษณะเป็นเลข 8 และ 9 สี่ตัวเหมือน (8888, 9999) ราคาเริ่มต้นการประมูล 1,500,000 บาท กลุ่ม PREMIUM  ลักษณะเป็นตัวเลขสี่ตัวเหมือน (1111, 2222, 3333, 4444, 5555, 6666, 7777) ราคาเริ่มต้นการประมูล 1,000,000 บาท กลุ่ม GOLD ลักษณะเป็นเลขตัวเดียว (1-9) เลขสองตัวเหมือน (11 - 99) สามตัวเหมือน (111 - 999) เลขคู่ 8 คู่ 9 (8899, 9988, 8998, 8989, 9898, 9889) ราคาเริ่มต้น 800,000 บาท กลุ่ม SILVER เลขหลักพัน (1000 - 9000) เลขเรียง (123 - 789, 1234 - 6789) เลขคู่ (3113, 6969, 9559) ราคาเริ่มต้น 500,000 บาท
สำหรับผู้ชนะการประมูลจะได้ครอบครองป้ายทะเบียนรถลักษณะพิเศษที่ใช้เทคโนโลยีการพิมพ์แผ่นป้ายแตกต่างจากป้ายทะเบียนปกติ ตัวแผ่นป้ายไม่มีรอยดุนและไม่มีขอบ ภาพพื้นหลังมีลวดลายกราฟิก ซึ่งผู้ประมูลสามารถโอนเปลี่ยนแปลงกรรมสิทธิ์ให้ผู้อื่นหรือโอนเป็นมรดกได้ และนำไปใช้กับรถที่จดทะเบียนแล้วได้เช่นเดียวกัน ทั้งนี้ หมายเลขทะเบียนรถที่มีลักษณะพิเศษที่น่าสนใจในการประมูลครั้งนี้ อาทิเช่น เก้า 9999 เงิน 8888 เฮง 3333 มั่งคั่ง 555 รวย 345 ฯลฯ ผู้สนใจเข้าร่วมประมูลสามารถเสนอราคาประมูลได้ 2 ช่องทาง ทั้งทางระบบอินเทอร์เน็ต เสนอราคาล่วงหน้าแบบกำหนดราคาขั้นสูง Maximum Bid หรือแบบเรียลไทม์ที่ www.tabienrod.com และประมูลทางวาจาด้วยตนเอง โดยหมายเลขทะเบียนที่จะนำออกประมูลต้องมีผู้ลงทะเบียนและเสนอราคามากกว่า 2 รายขึ้นไป
สำหรับผู้ที่สนใจเข้าร่วมประมูลหมายเลขทะเบียนรถที่มีลักษณะพิเศษ สามารถลงทะเบียนล่วงหน้าได้ที่สำนักงาน กปถ. อาคาร 2 ชั้น 5 ขบ. ในวันและเวลาราชการ หรือลงทะเบียนผ่านทางเว็บไซต์ www.tabienrod.com โดยต้องเตรียมเอกสารหลักฐานประกอบด้วย ใบลงทะเบียน บัตรประจำตัวประชาชน ในกรณีเป็นนิติบุคคลใช้หนังสือรับรองการจดทะเบียนนิติบุคคล หลักฐานการชำระเงิน และหน้าบัญชีธนาคาร โดยมีขั้นตอนการประมูล ดังนี้ 1) ลงทะเบียนตามหมายเลขที่ต้องการประมูล 2) ชำระค่าหลักประกันการประมูลผ่านธนาคารหรือชำระเป็นเงินสดตามอัตราที่กำหนด และ 3) เสนอราคาตามคำหรือข้อความและเลขทะเบียนที่สนใจ ทางวาจาหรือทางอินเทอร์เน็ตในวันปิดประมูล ณ อาคารศูนย์นวัตกรรมและเทคโนโลยีการขนส่งทางถนน (GPS)  ขบ. สามารถติดตามรายละเอียดการประมูลหมายเลขทะเบียนรถที่มีลักษณะพิเศษเพิ่มเติมได้ทาง www.tabienrod.com หรือสำนักงาน กปถ. โทร. 0 2272 5937 หรือสายด่วน ขบ. โทร.1584 หรือ 0 2271 8888

ที่มา : https://www.thaigov.go.th/news/contents/details/76180