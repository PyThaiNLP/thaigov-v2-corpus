รัฐบาลไทย-ข่าวทำเนียบรัฐบาล-​รมว.แรงงาน “พิพัฒน์”หารือเอกอัครราชทูตไทย ณ กรุงริยาด พร้อมเยี่ยมสำนักงานแรงงาน หวังยกระดับค่าจ้าง สร้างแรงจูงใจให้แรงงานไทยไปทำงานในซาอุฯ เพิ่ม


วันศุกร์ที่ 15 ธันวาคม 2566
15/12/2566
พิมพ์
​รมว.แรงงาน “พิพัฒน์”หารือเอกอัครราชทูตไทย ณ กรุงริยาด พร้อมเยี่ยมสำนักงานแรงงาน หวังยกระดับค่าจ้าง สร้างแรงจูงใจให้แรงงานไทยไปทำงานในซาอุฯ เพิ่ม
​รมว.แรงงาน “พิพัฒน์”หารือเอกอัครราชทูตไทย ณ กรุงริยาด พร้อมเยี่ยมสำนักงานแรงงาน หวังยกระดับค่าจ้าง สร้างแรงจูงใจให้แรงงานไทยไปทำงานในซาอุฯ เพิ่ม
เมื่อวันที่ 14 ธันวาคม 2566 เวลา 10.00 น. ตามเวลาท้องถิ่น นายพิพัฒน์ รัชกิจประการ รัฐมนตรีว่าการกระทรวงแรงงาน พร้อมด้วย นายไพโรจน์ โชติกเสถียร ปลัดกระทรวงแรงงาน นางสาวบุปผา เรืองสุด อธิบดีกรมพัฒนาฝีมือแรงงาน และนายสมชาย มรกตศรีวรรณ ผู้ตรวจราชการกระทรวงแรงงาน รักษาราชการแทนอธิบดีกรมการจัดหางาน และคณะ เข้าเยี่ยมคารวะ นายดามพ์ บุญธรรม เอกอัครราชทูต ณ กรุงริยาด ประเทศซาอุดีอาระเบีย ในโอกาสเยี่ยมเยือนสถานเอกอัครราชทูต ณ กรุงริยาด และสำนักงานแรงงานในประเทศซาอุดีอาระเบีย
นายพิพัฒน์ กล่าวว่า ในวันนี้ผมพร้อมด้วยผู้บริหารกระทรวงแรงงาน ขอขอบคุณท่านเอกอัครราชทูตไทย ณ กรุงริยาด ที่ให้การต้อนรับ ที่สำคัญท่านยังให้การดูแลแรงงานไทยที่มาทำงานในประเทศซาอุดีอาระเบียเป็นอย่างดี ให้แรงงานเหล่านี้ได้รับสิทธิประโยชน์ความคุ้มครองตามกฎหมาย และมีสภาพความเป็นอยู่ที่ดี ผมยังได้หารือข้อราชการเกี่ยวกับสถานการณ์ด้านแรงงานภายหลังการฟื้นฟูความสัมพันธ์ทางการทูตระหว่างไทยและซาอุดีอาระเบีย เมื่อปี 2565 ซึ่งซาอุดีอาระเบียมีความต้องการแรงงานในหลายภาคส่วน ทั้งในภาคก่อสร้างรองรับโครงการพัฒนาโครงสร้างพื้นฐานตามนโยบาย Saudi Vision 2030 ภาคบริการ การท่องเที่ยว การรักษาพยาบาลและการดูแล นอกจากนั้น ยังได้มีการพูดคุยถึงมาตรการป้องกันและแก้ไขปัญหาการเดินทางเข้ามาทำงานโดยใช้วีซ่าผิดประเภท ซึ่งจะทำให้ไม่ได้รับความคุ้มครองทางกฎหมาย การเจรจาผลักดันฝ่ายซาอุดีอาระเบียให้กำหนดค่าจ้างที่เป็นธรรมและจูงใจ รวมถึงการสร้างความร่วมมือระหว่างสองประเทศในการพัฒนาทักษะและการรับรองคุณวุฒิวิชาชีพ ในสาขาที่ประเทศไทยมีศักยภาพ
โอกาสนี้ นายพิพัฒน์ และคณะ ยังได้ตรวจเยี่ยมและมอบนโยบายให้แก่ข้าราชการและเจ้าหน้าที่สำนักงานแรงงานในประเทศซาอุดีอาระเบีย โดยมี นายธนิทธิ์ ลอยพิมาย อัครราชทูตที่ปรึกษา (ฝ่ายแรงงาน) ประจำสถานเอกอัครราชทูต ณ กรุงริยาด และเจ้าหน้าที่ให้การต้อนรับ โดย รมว.แรงงานได้รับฟังรายงานเกี่ยวกับสถานการณ์แรงงานไทยในประเทศเขตอาณา จำนวน 12 ประเทศ ได้แก่ ซาอุดีอาระเบีย บาห์เรน คูเวต เลบานอน อียิปต์ แอลจีเรีย โมรอกโก จอร์แดน อิรัก ซีเรีย ลิเบีย และเยเมน ซึ่งจากรายงานของอัครราชทูตที่ปรึกษา (ฝ่ายแรงงาน) พบว่า แรงงานไทย ภายหลังการฟื้นฟูความสัมพันธ์ จำนวนแรงงานไทยในซาอุดีอาระเบียเพิ่มขึ้นตามลำดับ แต่ยังคงไม่มากนักเนื่องจากตลาดซาอุดีอาระเบียยังคงมีค่าจ้างที่ไม่จูงใจนักเมื่อเทียบกับประเทศอื่นๆ แต่ก็ยังคงมีความเป็นไปได้ในการผลักดันการส่งแรงงานฝีมือระดับสูง เช่น วิศวกร และสถาปนิก มารองรับโครงการก่อสร้างขนาดใหญ่ และกลุ่มลูกเรือสายการบิน
รัฐมนตรีว่าการกระทรวงแรงงาน ยังได้เน้นย้ำการทำงานเพื่อคุ้มครองและรักษาผลประโยชน์ให้แก่แรงงานไทย ให้ได้รับข้อมูลและประโยชน์สูงสุด ทั้งนี้ แรงงานไทยที่ต้องการไปทำงานต่างประเทศ สามารถติดต่อได้ที่สำนักงานจัดหางานจังหวัดทุกจังหวัด สำนักงานจัดหางานกรุงเทพมหานครพื้นที่ 1 -10 หรือติดตามประกาศรับสมัครงานในต่างประเทศได้ที่เว็บไซต์กองบริหารแรงงานไทยไปต่างประเทศ doe.go.th/overseas หรือสอบถามรายละเอียดเพิ่มเติมได้ที่ สายด่วนกระทรวงแรงงาน 1506 กด 2 กรมการจัดหางาน
+++++++++++++++++++
กองเผยแพร่และประชาสัมพันธ์

ที่มา : https://www.thaigov.go.th/news/contents/details/76178