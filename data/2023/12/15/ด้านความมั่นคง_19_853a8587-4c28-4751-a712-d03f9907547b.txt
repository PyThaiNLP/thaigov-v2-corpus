รัฐบาลไทย-ข่าวทำเนียบรัฐบาล-“พัชรวาท” เปิดเทศกาล “หนาวนี้เที่ยวอุทยานแห่งชาติ” ปล่อยนักท่องเที่ยวกลุ่มแรก เข้าถ้ำหลวงโถง 2 และ 3 หวังช่วยกระตุ้นเศรษฐกิจ สร้างรายได้สู่ชุมชน


วันศุกร์ที่ 15 ธันวาคม 2566
“พัชรวาท” เปิดเทศกาล “หนาวนี้เที่ยวอุทยานแห่งชาติ” ปล่อยนักท่องเที่ยวกลุ่มแรก เข้าถ้ำหลวงโถง 2 และ 3 หวังช่วยกระตุ้นเศรษฐกิจ สร้างรายได้สู่ชุมชน
“พัชรวาท” เปิดเทศกาล “หนาวนี้เที่ยวอุทยานแห่งชาติ” ปล่อยนักท่องเที่ยวกลุ่มแรก เข้าถ้ำหลวงโถง 2 และ 3 หวังช่วยกระตุ้นเศรษฐกิจ สร้างรายได้สู่ชุมชน
“พัชรวาท” เปิดเทศกาล “หนาวนี้เที่ยวอุทยานแห่งชาติ” ปล่อยนักท่องเที่ยวกลุ่มแรก เข้าถ้ำหลวงโถง 2 และ 3 หวังช่วยกระตุ้นเศรษฐกิจ สร้างรายได้สู่ชุมชน
วันที่ 15 ธันวาคม 2566 เวลา 14.00 น. พล.ต.อ.พัชรวาท วงษ์สุวรรณ รองนายกรัฐมนตรี และรัฐมนตรีว่าการกระทรวงทรัพยากรธรรมชาติและสิ่งแวดล้อม (รมว.ทส.) เป็นประธานเปิดงานเทศกาล "หนาวนี้ เที่ยวอุทยานแห่งชาติ National Parks Winter Festival" พร้อมส่องไฟทางเดินให้กับนักท่องเที่ยวรอบปฐมฤกษ์เข้าชมโถงที่ 2 และ 3 อุทยานแห่งชาติถ้ำหลวง - ขุนน้ำนางนอน ตามรอยหมูป่า  นอกจากนี้ ได้มอบเครื่องแบบอาสาสมัครนำเที่ยวอุทยาน และมอบเกียรติบัตรแก่ผู้นำเที่ยวท้องถิ่น ตลอดจนวางช่อดอกไม้เพื่อระลึกถึง นาวาตรีสมาน กุนัน (จ่าแซม) เรือโท เบรุต ปากบารา วีรบุรุษถ้ำหลวง นายณรงค์ศักดิ์ โอสถธนากร (ผู้ว่าฯ หมูป่า) ผู้บัญชาการภารกิจกู้ภัยที่ซับซ้อนและยากลำบากที่สุดครั้งหนึ่งของโลก และนายดวงเพชร พรหมเทพ (น้องดอม) 1 ในสมาชิก 13 เยาวชนนักฟุตบอลทีมหมูป่าอะคาเดมีที่ติดถ้ำ โดยมี ร.อ. รชฏ พิสิษฐบรรณกร ผู้ช่วย รมว.ทส. นายจตุพร บุรุษพัฒน์ ปลัดกระทรวงฯ นายอรรถพล เจริญชันษา รักษาราชการแทนอธิบดีกรมอุทยานแห่งชาติ สัตว์ป่า และพันธุ์พืช นายศรัณยู มีทองคำ รองผู้ว่าราชการจังหวัดเชียงราย ผู้บริหารหน่วยงานในสังกัด ทส. ตลอดจนประชาชนในพื้นที่ เข้าร่วมงาน ณ บริเวณอุทยานแห่งชาติถ้ำหลวง - ขุนน้ำนางนอน จังหวัดเชียงราย
พล.ต.อ.พัชรวาท กล่าวว่า การจัดงานเทศกาลหนาวนี้เที่ยวอุทยานแห่งชาติ เป็นการรองรับนโยบายของรัฐบาล ในการกระตุ้นเศรษฐกิจผลักดันการสร้างรายได้จากการท่องเที่ยวในระยะสั้น Quick – Win อีกทั้งเพื่อส่งเสริมการท่องเที่ยวช่วงฤดูหนาวในพื้นที่อุทยานแห่งชาติทั่วประเทศ โดยเฉพาะอุทยานแห่งชาติในจังหวัดเมืองรองทางภาคเหนือตอนบน รวมถึงส่งเสริมการมีส่วนร่วมอนุรักษ์ทรัพยากรธรรมชาติและสิ่งแวดล้อมของทุกภาคส่วน ตลอดจนเผยแพร่มาตรการเตรียมความพร้อมด้านการท่องเที่ยวในอุทยานแห่งชาติ โดยมีเป้าหมายกระตุ้นยอดนักท่องเที่ยวต่างชาติ ในช่วงไตรมาสสุดท้ายของปี 2566 ให้ได้ 28 ล้านคน

ที่มา : https://www.thaigov.go.th/news/contents/details/76203