รัฐบาลไทย-ข่าวทำเนียบรัฐบาล-นางมนพร เจริญศรี รัฐมนตรีช่วยว่าการกระทรวงคมนาคม เป็นประธานการฝึกซ้อมเหตุฉุกเฉิน และการให้ความช่วยเหลือผู้บาดเจ็บทางอากาศยานร่วมกับสถาบันการแพทย์ฉุกเฉินแห่งชาติ 


วันศุกร์ที่ 15 ธันวาคม 2566
นางมนพร เจริญศรี รัฐมนตรีช่วยว่าการกระทรวงคมนาคม เป็นประธานการฝึกซ้อมเหตุฉุกเฉิน และการให้ความช่วยเหลือผู้บาดเจ็บทางอากาศยานร่วมกับสถาบันการแพทย์ฉุกเฉินแห่งชาติ
...
นางมนพร เจริญศรี รัฐมนตรีช่วยว่าการกระทรวงคมนาคม เป็นประธานการฝึกซ้อมเหตุฉุกเฉิน และการให้ความช่วยเหลือผู้บาดเจ็บทางอากาศยานร่วมกับสถาบันการแพทย์ฉุกเฉินแห่งชาติ (สพฉ.) พร้อมด้วย นายสันติ พร้อมพัฒน์ รัฐมนตรีช่วยว่าการกระทรวงสาธารณสุข ผู้บริหาร สพฉ. และหน่วยงานที่เกี่ยวข้อง โดยมี นายสุรเชษฐ์ เหล่าพูนสุข ผู้ว่าการการทางพิเศษแห่งประเทศไทย กล่าวรายงานและให้การต้อนรับ ในวันที่ 15 ธันวาคม 2566 ณ ด่านเก็บค่าผ่านทางพิเศษบางแก้ว 1 ทางพิเศษกาญจนาภิเษก (บางพลี - สุขสวัสดิ์)
นางมนพร เจริญศรี กล่าวว่า รัฐบาลภายใต้การบริหารงานของนายกรัฐมนตรี นายเศรษฐา ทวีสิน ได้ให้ความสำคัญต่อการพัฒนาระบบการคมนาคมขนส่งในทุกมิติให้ครอบคลุมทั่วถึงทั่วประเทศ และเชื่อมโยงการเดินทางได้อย่างไร้รอยต่อ โดยให้ทุกหน่วยงานบูรณาการทำงานร่วมกันเพื่อให้พี่น้องประชาชนมีความสะดวก ความปลอดภัยในการเดินทาง กระทรวงคมนาคม โดย นายสุริยะ จึงรุ่งเรืองกิจ รัฐมนตรีว่าการกระทรวงคมนาคม ได้ดำเนินงานตามนโยบายรัฐบาลดังกล่าว ในการส่งเสริมและพัฒนาระบบโครงข่ายทางถนน ทางพิเศษ ให้มีโครงข่ายครอบคลุมปริมาณความต้องการเดินทางของประชาชน มุ่งยกระดับความสุขของประชาชนในทุกมิติ พร้อมทั้งให้ความร่วมมือกับหน่วยงานทั้งภาครัฐและเอกชนบูรณาการการดำเนินงานร่วมกัน เพื่อประโยชน์สูงสุดของประชาชน สอดคล้องตามนโยบาย Quick Win “คมนาคม เพื่อความอุดมสุขของประชาชน” สำหรับการทางพิเศษแห่งประเทศไทย (กทพ.) เป็นหน่วยงานที่มีส่วนอย่างมากในการช่วยอำนวยความสะดวกในการเดินทางของพี่น้องประชาชน และช่วยแก้ไขปัญหาจราจรในภาพรวมของกรุงเทพมหานคร และปริมณฑล รวมถึงจังหวัดต่าง ๆ ทั่วภูมิภาคของประเทศไทย ซึ่งนอกจากภารกิจในการพัฒนาการให้บริการทางพิเศษแล้ว กทพ. ยังได้ตระหนักและให้ความสำคัญกับความปลอดภัยในการเดินทางของประชาชนเป็นอันดับต้น ๆ โดยจะเห็นได้จากการจัดการฝึกซ้อมเหตุฉุกเฉิน และการให้ความช่วยเหลือผู้บาดเจ็บทางอากาศยาน ร่วมกับสถาบันการแพทย์ฉุกเฉินแห่งชาติ (สพฉ.) มาอย่างต่อเนื่อง ซึ่งการฝึกซ้อมฯ ในครั้งนี้จะช่วยเพิ่มประสิทธิภาพการกู้ภัย การจัดการจราจร การสื่อสาร และการประสานงานกับหน่วยงานต่าง ๆ ได้อย่าง    มีประสิทธิภาพ มีความพร้อมในการประสานงาน การบูรณาการเครื่องมือ กำลังพลและอุปกรณ์ในการให้ความช่วยเหลือและระงับเหตุร่วมกันระหว่าง กทพ. กับ สพฉ. และหน่วยงานภายนอก เพื่อสร้างความเชื่อมั่นให้กับผู้ใช้ทางพิเศษในด้านการให้บริการและความปลอดภัยอย่างยั่งยืนต่อไป
นายสุรเชษฐ์ เหล่าพูลสุข กล่าวว่า กทพ. ตระหนักและให้ความสำคัญกับความเสี่ยงการเกิดอุบัติเหตุร้ายแรงในทางพิเศษ ที่มีผลกระทบต่อการใช้ทางพิเศษของผู้ใช้บริการ จึงได้จัดให้มีการฝึกซ้อมการกู้ภัย และให้ความช่วยเหลืออุบัติเหตุร้ายแรงในทางพิเศษปีละ 1 ครั้ง เพื่อเป็นการเตรียมความพร้อมในการกู้ภัย และการให้ความช่วยเหลืออุบัติเหตุร้ายแรงในทางพิเศษให้เป็นไปด้วยความรวดเร็ว และถูกวิธี ซึ่งหากจะดำเนินการให้เกิดประสิทธิภาพ และมีความปลอดภัยสูงสุดสำหรับประชาชน จำเป็นที่จะต้องบูรณาการความร่วมมือกับหน่วยงานต่าง ๆ ที่เกี่ยวข้อง โดยการฝึกซ้อมฯ ในวันนี้จะจำลองสถานการณ์ให้รถตู้โดยสารเฉี่ยวชนกับรถนั่งบุคคลระบบไฟฟ้า (EV) บริเวณด่าน    เก็บค่าผ่านทางพิเศษบางแก้ว 1 มีกลุ่มควันขึ้นที่รถ มีผู้ได้รับบาดเจ็บ 4 ราย และบาดเจ็บสาหัส 2 ราย โดยจะต้องลำเลียงผู้บาดเจ็บที่มีอาการสาหัสทางอากาศยาน โดย กทพ. ได้รับความร่วมมือเป็นอย่างดีจาก สพฉ. บริษัท ทางด่วน และรถไฟฟ้ากรุงเทพ จำกัด (มหาชน) เทศบาลบางแก้ว และสถานีตำรวจภูธรบางแก้ว ในการเตรียมความพร้อมการกู้ภัย และให้ความช่วยเหลืออุบัติเหตุร้ายแรงในทางพิเศษ เพื่อให้ประชาชนได้รับความปลอดภัยสูงสุด

ที่มา : https://www.thaigov.go.th/news/contents/details/76189