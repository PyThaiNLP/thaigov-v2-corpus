รัฐบาลไทย-ข่าวทำเนียบรัฐบาล-กยศ. ชี้แจงกรณีคุณแม่เดือดร้อนลูกสาวเป็นลมชัก ถ้ากู้ กยศ.ไม่ผ่านจะลาออกยืนยันรายนี้เรียนชั้นปีที่ 3 ได้กู้ต่อเนื่องตั้งแต่ชั้นปีที่ 1 มาโดยตลอด และรับค่าครองชีพจนถึงปัจจุบัน


วันศุกร์ที่ 15 ธันวาคม 2566
15/12/2566
พิมพ์
กยศ. ชี้แจงกรณีคุณแม่เดือดร้อนลูกสาวเป็นลมชัก ถ้ากู้ กยศ.ไม่ผ่านจะลาออกยืนยันรายนี้เรียนชั้นปีที่ 3 ได้กู้ต่อเนื่องตั้งแต่ชั้นปีที่ 1 มาโดยตลอด และรับค่าครองชีพจนถึงปัจจุบัน
กยศ. ชี้แจงกรณีที่สื่อมวลชนได้นำเสนอข่าว นศ.มหาวิทยาลัยแห่งหนึ่งใน จ.ศรีสะเกษ แม่ร่ำไห้เดือดร้อนเพราะลูกสาวเป็นลมชักต้องกู้เงินนอกระบบมาให้เรียนถ้ากู้ไม่ผ่านจะลาออก
กองทุนเงินให้กู้ยืมเพื่อการศึกษา (กยศ.) ชี้แจงกรณีที่สื่อมวลชนได้นำเสนอข่าวนักศึกษา มหาวิทยาลัยแห่งหนึ่งในจังหวัดศรีสะเกษแม่ร่ำไห้เดือดร้อนเพราะลูกสาวเป็นลมชักต้องกู้เงินนอกระบบมาให้เรียนถ้ากู้ไม่ผ่านจะลาออก ตรวจสอบข้อมูลแล้วพบว่า นักศึกษารายนี้เรียนอยู่ชั้นปีที่ 3 ได้รับอนุมัติเงินกู้ยืมต่อเนื่องมาโดยตลอดตั้งแต่ชั้นปีที่ 1 และได้รับค่าครองชีพและค่าเล่าเรียนตลอดมาจนถึงปัจจุบัน
นายชัยณรงค์ กัจฉปานันท์ ผู้จัดการกองทุนเงินให้กู้ยืมเพื่อการศึกษา (กยศ.) เปิดเผยว่า “จากกรณีที่มีข่าว เมื่อวันที่ 14 ธันวาคม 2566 แม่ร่ำไห้ต้องกู้เงินนอกระบบมาให้ลูกสาวที่ป่วยเป็นโรคลมชักไปเรียนหนังสือที่มหาวิทยาลัยแห่งหนึ่งในจังหวัดศรีสะเกษ ซึ่งหากไม่ได้มีเงินกู้ของ กยศ. ลูกสาวของตนก็คงจะไม่ได้เรียนในกรณีดังกล่าวกองทุนได้ตรวจสอบข้อมูลพบว่า นักศึกษารายนี้เรียนอยู่ในชั้นปีที่ 3 และได้รับการให้กู้ตั้งแต่ปีที่ 1 ต่อเนื่องมาโดยตลอด สำหรับในปีการศึกษา 2566 กองทุนได้อนุมัติเงินกู้ยืมให้กับนักศึกษารายนี้แล้ว โดยกองทุนได้โอนเงินค่าครองชีพให้นักศึกษาครบ 6 งวด เป็นเงิน 18,000 บาท และโอนเงินค่าเทอมภาคเรียนที่ 1 ให้สถานศึกษาแล้ว จำนวน 45,475 บาท ส่วนภาคเรียนที่ 2 อยู่ระหว่างรอให้สถานศึกษานำส่งแบบเบิกเงินให้ธนาคารเพื่อดำเนินการต่อไปขอยืนยันว่ารายนี้เป็นกรณีปกติได้รับสิทธิในการกู้ยืมเงินอย่างแน่นอน
ข่าวดังกล่าวจึงคลาดเคลื่อนต่อข้อเท็จจริง โดยกองทุนขอให้นักศึกษาที่ยื่นขอกู้ยืมตรวจสอบสถานะของตนเองในระบบและติดต่อสถานศึกษาเพื่อดำเนินการตามขั้นตอนให้ถูกต้องและควรแจ้งรายละเอียดให้ผู้ปกครองทราบเพื่อไม่ให้เกิดความเข้าใจคลาดเคลื่อน มิฉะนั้นผู้ปกครองอาจไม่เข้าใจและร้องเรียนต่อสื่อมวลชน ทั้งนี้ กองทุนขอยืนยันว่า กองทุนเป็นหน่วยงานที่ให้โอกาสทางการศึกษาแก่นักเรียน นักศึกษาที่ขาดแคลน ซึ่งผู้ที่มีคุณสมบัติครบตามที่กองทุนกำหนดจะได้รับสิทธิในการกู้ยืมทุกราย” ผู้จัดการกองทุนฯ กล่าวในที่สุด

ที่มา : https://www.thaigov.go.th/news/contents/details/76177