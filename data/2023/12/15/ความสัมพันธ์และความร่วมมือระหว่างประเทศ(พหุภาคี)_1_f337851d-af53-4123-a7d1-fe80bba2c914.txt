รัฐบาลไทย-ข่าวทำเนียบรัฐบาล-ผู้ช่วยรัฐมนตรีประจำกระทรวงการต่างประเทศร่วมการหารือโต๊ะกลมระดับสูงในกิจกรรมครบรอบ 75 ปี UDHR และพบหารือกับข้าหลวงใหญ่เพื่อสิทธิมนุษยชนแห่งสหประชาชาติ


วันศุกร์ที่ 15 ธันวาคม 2566
ผู้ช่วยรัฐมนตรีประจำกระทรวงการต่างประเทศร่วมการหารือโต๊ะกลมระดับสูงในกิจกรรมครบรอบ 75 ปี UDHR และพบหารือกับข้าหลวงใหญ่เพื่อสิทธิมนุษยชนแห่งสหประชาชาติ
ผู้ช่วยรัฐมนตรีประจำกระทรวงการต่างประเทศร่วมการหารือโต๊ะกลมระดับสูงในกิจกรรมครบรอบ 75 ปี UDHR และพบหารือกับข้าหลวงใหญ่เพื่อสิทธิมนุษยชนแห่งสหประชาชาติ
เมื่อวันที่ 12 ธันวาคม 2566 นายสีหศักดิ์ พวงเกตุแก้ว ผู้ช่วยรัฐมนตรีประจำกระทรวงการต่างประเทศ เข้าร่วมการหารือโต๊ะกลมหัวข้อ “อนาคตของสิทธิมนุษยชนและสันติภาพและความมั่นคง” ซึ่งเป็นส่วนหนึ่งของกิจกรรมเฉลิมฉลองในโอกาสครบรอบ ๗๕ ปีปฏิญญาสากลว่าด้วยสิทธิมนุษยชน ณ สำนักงานสหประชาชาติ นครเจนีวา
ผู้ช่วยรัฐมนตรีฯ กล่าวย้ำความเชื่อมโยงของการละเมิดสิทธิมนุษยชนกับสถานการณ์ความขัดแย้ง ที่ทำให้ชีวิตผู้คนต้องทนทุกข์และได้รับผลกระทบในหลายพื้นที่ทั่วโลก ซึ่งคณะมนตรีสิทธิมนุษยชนแห่งสหประชาชาติต้องทำหน้าที่ให้ดียิ่งขึ้นในการป้องกันและแก้ไขปัญหาความขัดแย้งและการเสริมสร้างสันติภาพซึ่งมีสิทธิมนุษยชนเป็นแกนกลาง รวมทั้งกล่าวถึงบทบาทของไทยในการผลักดันข้อมติเรื่องความช่วยเหลือทางวิชาการและการเสริมสร้างขีดความสามารถเพื่อช่วยอุดช่องว่างของการละเมิดสิทธิมนุษยชนที่เกิดจากการขาดโครงสร้างและขีดความสามารถในการดำเนินการด้านสิทธิมนุษยชนภายในประเทศ
ผู้ช่วยรัฐมนตรีฯ ยังกล่าวถึงแนวทางการแก้ไขสถานการณ์ในภูมิภาค รวมถึงในเมียนมา โดยย้ำความสำคัญของความพยายามยกระดับการให้ความช่วยเหลือทางมนุษยธรรมบริเวณแนวชายแดน และการเสริมสร้างการมีปฏิสัมพันธ์เพื่อสันติภาพและความมั่นคง
นอกจากนี้ เมื่อวันที่ 11 ธันวาคม 2566 ผู้ช่วยรัฐมนตรีฯ ได้พบหารือกับนาย Volker Türk ข้าหลวงใหญ่สิทธิมนุษยชนแห่งสหประชาชาติ เพื่อหารือเกี่ยวกับความร่วมมือระหว่างไทยกับสำนักงานข้าหลวงใหญ่ฯ พัฒนาการด้านสิทธิมนุษย์ชนที่สำคัญ ๆ ของไทย เช่น การถอนข้อสงวนต่าง ๆ ในอนุสัญญาว่าด้วยการทรมานฯ (CAT) และการเตรียมการเพื่อให้สัตยาบันอนุสัญญาว่าด้วยการป้องกันบุคคลจากการสูญหายโดยบังคับฯ (ICPPED) รวมทั้งความมุ่งมั่นในค่านิยมประชาธิปไตย สิทธิมนุษยชน และหลักนิติธรรม นอกจากนี้ ยังได้แลกเปลี่ยนความเห็นเกี่ยวกับประเด็นในภูมิภาค ตลอดจนได้แจ้งถึงการลงสมัครรับเลือกตั้งเป็นสมาชิกคณะมนตรีสิทธิมนุษยชนแห่งสหประชาชาติ (HRC) วาระปี ค.ศ. 2025-2027 ของไทย
ข้าหลวงใหญ่ฯ กล่าวชื่นชมความก้าวหน้าด้านสิทธิมนุษยชนและบทบาทของคนไทยในกลไกสิทธิมนุษยชนของสหประชาชาติ ขอบคุณและยินดีที่นายกรัฐมนตรีตอบรับกล่าวในช่วงพิธีเปิด และขอบคุณสำหรับคำมั่นสิทธิมนุษยชนของไทยที่เป็นรูปธรรมในกิจกรรมระดับสูงครั้งนี้

ที่มา : https://www.thaigov.go.th/news/contents/details/76173