รัฐบาลไทย-ข่าวทำเนียบรัฐบาล-​รัฐบาลเชิญชวนเที่ยวงาน OTOP City 2023  ระหว่าง 16 - 24 ธันวาคม 2566 ณ ศูนย์แสดงสินค้าและการประชุมอิมแพ็ค เมืองทองธานี ร่วม ชม ชิม ช้อป สินค้าจากผู้ประกอบการกว่า 2,000 ราย 


วันศุกร์ที่ 15 ธันวาคม 2566
15/12/2566
พิมพ์
​รัฐบาลเชิญชวนเที่ยวงาน OTOP City 2023  ระหว่าง 16 - 24 ธันวาคม 2566 ณ ศูนย์แสดงสินค้าและการประชุมอิมแพ็ค เมืองทองธานี ร่วม ชม ชิม ช้อป สินค้าจากผู้ประกอบการกว่า 2,000 ราย
​รัฐบาลเชิญชวนเที่ยวงาน OTOP City 2023  ระหว่าง 16 - 24 ธันวาคม 2566 ณ ศูนย์แสดงสินค้าและการประชุมอิมแพ็ค เมืองทองธานี ร่วม ชม ชิม ช้อป สินค้าจากผู้ประกอบการกว่า 2,000 ราย เริ่มพรุ่งนี้วันแรก
วันนี้ (15 ธ.ค. 66) นายคารม พลพรกลาง รองโฆษกประจำสำนักนายกรัฐมนตรี เปิดเผยว่า รัฐบาล โดยกรมการพัฒนาชุมชนกระทรวงมหาดไทย เชิญชวนประชาชนร่วมงาน OTOP City 2023 ภายใต้ธีมงาน “ช้อปสนุก...ส่งสุขท้ายปี สินค้าดีจากภูมิปัญญาไทย” ระหว่างวันที่ 16-24 ธ.ค.นี้ ณ ศูนย์แสดงสินค้าและการประชุมอิมแพ็ค เมืองทองธานี
นายคารม กล่าวว่า ผู้เข้าร่วมงานจะได้สัมผัสเอกลักษณ์ภูมิปัญญาที่แสดงความเป็นท้องถิ่นไทยในแต่ละภูมิภาค ผสม ผสานกับสีสันส่งท้ายปีที่สร้างความคึกคัก เต็มไปด้วยความสนุกสนานของกิจกรรม และของรางวัลมากมายภายในงานมีกิจกรรมที่มีความหลากหลาย ประกอบด้วย 1.โซนนิทรรศการเฉลิมพระเกียรติ พระบาทสมเด็จ พระปรเมนทรรามาธิบดีศรีสินทรมหาวชิราลงกรณ พระวชิรเกล้าเจ้าอยู่หัว 2.โซน OTOP Trader จังหวัด และ OTOP Trader ประเทศไทย จัดสรรพื้นที่ในรูปแบบ Open Area เพื่อจัดแสดงผลงานและจัดหาช่องทางทางการตลาดให้แก่สินค้า OTOP ทั้งภายในประเทศและระหว่างประเทศ โดยบริษัทโอทอป อินเตอร์เทรดดิ้ง (ประเทศไทย) จำกัด 3.โซน Health &SPA สร้างสรรค์พักผ่อนหย่อนใจไปกับบรรยากาศที่ผ่อนคลายสไตล์สปาไทย มีทั้งการนวดเพื่อสุขภาพ นวดเพื่อผ่อนคลาย และการนวดเพื่อความงาม มีการจำหน่ายผลิตภัณฑ์จากสมุนไพรคุณภาพดี 4.โซนมูลนิธิอาสาเพื่อนพึ่ง (ภาฯ) ยามยาก สภากาชาดไทย 5.โซนมูลนิธิศิลปาชีพ “สืบสาน สร้างสรรค์ ส่งเสริม งานศิลปหัตถกรรมไทยทุกมิติ ให้ก้าวไกลอย่างยั่งยืน” 6.โซนประชารัฐจังหวัด 7.โซนแสดงและจำหน่ายผลิตภัณฑ์ OTOP 3-5 ดาว ที่ผ่านการคัดสรรสุดยอดหนึ่งตำบล หนึ่งผลิตภัณฑ์ไทย ประจำปี พ.ศ.2565 กว่า 2,000 บูธ 8.โซนโอทอปชวนชิมมากกว่า 160 ร้านค้าทั่วประเทศ
“ขอเชิญชวนพี่น้องประชาชนร่วมสนับสนุนสินค้าจากผู้ผลิต ผู้ประกอบการ OTOP ชม ชิม ช้อป และร่วมภาคภูมิใจไปกับสุดยอดสินค้า OTOP ทั่วไทย ที่สุดแห่งภูมิปัญญา ตั้งแต่ระหว่างวันที่ 16 - 24 ธันวาคม 2566 ณ อาคารชาเลนเจอร์ 1-3 ศูนย์แสดงสินค้าและการประชุมอิมแพ็ค เมืองทองธานี จังหวัดนนทบุรี เพื่อเป็นส่วนหนึ่งในการช่วยสร้างโอกาส สร้างอาชีพและสร้างรายได้ให้กับผู้ผลิต ผู้ประกอบการ OTOP ช่วยให้เศรษฐกิจของประเทศไทย มั่นคง มั่งคั่ง และยั่งยืน” นายคารม ย้ำ

ที่มา : https://www.thaigov.go.th/news/contents/details/76146