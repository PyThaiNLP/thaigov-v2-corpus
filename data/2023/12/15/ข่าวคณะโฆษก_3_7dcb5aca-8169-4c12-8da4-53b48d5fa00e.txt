รัฐบาลไทย-ข่าวทำเนียบรัฐบาล-รัฐบาลเชิญชวนประชาชนร่วมกิจกรรมของขวัญปีใหม่ 2567 ของกระทรวงวัฒนธรรม กิจกรรมทางศาสนาเสริมสร้างความเป็นสิริมงคล-ท่องเที่ยวทางวัฒนธรรมขับเคลื่อน Soft Power 


วันศุกร์ที่ 15 ธันวาคม 2566
15/12/2566
พิมพ์
รัฐบาลเชิญชวนประชาชนร่วมกิจกรรมของขวัญปีใหม่ 2567 ของกระทรวงวัฒนธรรม กิจกรรมทางศาสนาเสริมสร้างความเป็นสิริมงคล-ท่องเที่ยวทางวัฒนธรรมขับเคลื่อน Soft Power
รัฐบาลเชิญชวนประชาชนร่วมกิจกรรมของขวัญปีใหม่ 2567 ของกระทรวงวัฒนธรรม กิจกรรมทางศาสนาเสริมสร้างความเป็นสิริมงคล-ท่องเที่ยวทางวัฒนธรรมขับเคลื่อน Soft Power ไทย-ศิลปวัฒนธรรมสร้างความสุขให้ประชาชน
วันนี้ (15 ธ.ค. 66) นายชัย วัชรงค์ โฆษกประจำสำนักนายกรัฐมนตรี เผยว่า ในโอกาสเทศกาลปีใหม่ 2567 ที่กำลังจะมาถึงนี้ รัฐบาลโดยกระทรวงวัฒนธรรมได้มอบของขวัญปีใหม่ พ.ศ. 2567 เพื่อส่งความสุขให้แก่ประชาชน ประกอบด้วย 4 กิจกรรมหลัก ดังนี้
1. กิจกรรมทางศาสนา เพื่อเสริมสร้างความเป็นสิริมงคล ได้แก่
1) ชื่นชมโบราณสถานยามค่ำคืน กับกิจกรรม “อารามอร่าม 10 วัด และพิพิธภัณฑสถานแห่งชาติ” ระหว่างวันที่ 24 ธันวาคม 2566 - 2 มกราคม 2567
2) สวดมนต์ข้ามปี ระหว่างวันที่ 31 ธันวาคม 2566 – 1 มกราคม 2567 ณ วัดส่วนกลาง (วัดพระเชตุพนฯ วัดอรุณราชวราราม และวัดมหาธาตุยุวราชรังสฤษฏิ์)  ส่วนภูมิภาค และวัดต่าง ๆ 76 จังหวัดทั่วประเทศ และวัดไทยในต่างประเทศ
2. กิจกรรมท่องเที่ยวทางวัฒนธรรม เพื่อขับเคลื่อน Soft Power ไทย ได้แก่
1) เปิดให้บริการเข้าชมอุทยานประวัติศาสตร์และพิพิธภัณฑสถานแห่งชาติ ทุกแห่งเป็นกรณีพิเศษโดยไม่เก็บค่าธรรมเนียมเข้าชม ระหว่างวันที่ 20 ธันวาคม 2566 - 5 มกราคม 2567
2) จัดมหกรรมศิลปะร่วมสมัยนานาชาติ Thailand Biennale, Chiang Rai 2023 ระหว่างวันที่ 9 ธันวาคม 2566 - 30 เมษายน 2567
3. กิจกรรมศิลปวัฒนธรรม เพื่อสร้างความสุขให้ประชาชน ได้แก่
1) กิจกรรมทางศิลปวัฒนธรรมโดยนักเรียนและนักศึกษาในสังกัดสถาบันบัณฑิตพัฒนศิลป์ เพื่อสร้างความสุขให้แก่ประชาชน ได้แก่ การนำเสนอผลงานนาฎศิลป์ สร้างสรรค์ ระดับชาติ สถาบันบัณฑิตพัฒนศิลป์ ครั้งที่ 7 ระหว่างวันที่ 15 - 16 ธันวาคม 2566 ณ คณะศิลปะนาฏดุริยางค์ สถาบันบัณฑิตพัฒนศิลป์
2) เปิดพื้นที่หอภาพยนตร์ให้ประชาชนเข้าชมภาพยนตร์ซึ่งจัดฉายต่อเนื่อง ตลอดทั้งเดือน ธันวาคม 2566
3) “Moral Touch คุณธรรม สัมผัสได้” เชิญชวนประชาชนร่วมกิจกรรม ส่งเสริมความสุขและความสนุกได้ความรู้ผ่านแอปพลิเคชัน Moral Touch
4. กิจกรรมส่งความสุขแบบไทยในวาระส่งท้ายปีเก่า ต้อนรับปีใหม่ โดยเชิญชวนประชาชนส่งความสุขออนไลน์ด้วยบัตรอวยพรอิเล็กทรอนิกส์ ระหว่างวันที่ 15 ธันวาคม 2566 – 1 มกราคม 2567
“รัฐบาลขอเชิญชวนประชาชนเข้าร่วมในกิจกรรมของขวัญปีใหม่ 2567 ที่จัดโดยกระทรวงวัฒนธรรม และนอกจากนี้กระทรวงอื่น ๆ ก็ได้เตรียมส่งความสุขให้กับประชาชนในเทศกาลปีใหม่ 2567 ผ่านกิจกรรมต่าง ๆ ที่กำลังทยอยออกมาอย่างต่อเนื่องด้วย” โฆษกประจำสำนักนายกรัฐมนตรี กล่าว

ที่มา : https://www.thaigov.go.th/news/contents/details/76190