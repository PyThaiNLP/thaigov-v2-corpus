รัฐบาลไทย-ข่าวทำเนียบรัฐบาล-รองนายกรัฐมนตรีและรัฐมนตรีว่าการกระทรวงการต่างประเทศพบหารือทวิภาคีกับรัฐมนตรีว่าการกระทรวงพาณิชย์ราชอาณาจักรซาอุดีอาระเบีย


วันศุกร์ที่ 15 ธันวาคม 2566
รองนายกรัฐมนตรีและรัฐมนตรีว่าการกระทรวงการต่างประเทศพบหารือทวิภาคีกับรัฐมนตรีว่าการกระทรวงพาณิชย์ราชอาณาจักรซาอุดีอาระเบีย
รองนายกรัฐมนตรีและรัฐมนตรีว่าการกระทรวงการต่างประเทศพบหารือทวิภาคีกับรัฐมนตรีว่าการกระทรวงพาณิชย์ราชอาณาจักรซาอุดีอาระเบีย
เมื่อวันที่ 13 ธันวาคม 2566 นายปานปรีย์ พหิทธานุกร รองนายกรัฐมนตรีและรัฐมนตรีว่าการกระทรวงการต่างประเทศ พบหารือทวิภาคีกับ ดร. มาจิด บิน อับดุลเลาะห์ อัลก็อซซอบี รัฐมนตรีว่าการกระทรวงพาณิชย์ซาอุดีอาระเบีย ณ National Competitiveness Center โดยรองนายกรัฐมนตรีฯ ยินดีต่อการเดินทางเยือนซาอุดีฯ อย่างเป็นทางการในฐานะแขกของกระทรวงพาณิชย์และสำนักงานการค้าต่างประเทศซาอุดีฯ อีกทั้งได้ขอบคุณฝ่ายซาอุดีฯ ที่ร่วมเป็นผู้สนับสนุนการจัดงาน Thailand Mega Fair 2023 ซึ่งเป็นงานแสดงสินค้าและบริการของไทยขนาดใหญ่ที่สุดในซาอุดีฯ โดยมีบริษัทของไทยกว่า 120 บริษัท เข้าร่วมเพื่อแสดงศักยภาพทางธุรกิจอย่างรอบด้าน
รองนายกรัฐมนตรีฯ ใช้โอกาสการพบหารือในครั้งนี้ติดตามและผลักดันผลการเยือนซาอุดีฯ ของนายกรัฐมนตรีเมื่อเดือนตุลาคม 2566 ในโอกาสการเข้าร่วมการประชุมผู้นำอาเซียน – คณะมนตรีความร่วมมือรัฐอ่าวอาหรับ (Gulf Cooperation Council: GCC) ในประเด็นสินค้าปศุสัตว์ ประมง และการเกษตร รวมไปถึงความเป็นไปได้ในการจัดทำความตกลงเขตการค้าเสรีไทยกับ Gulf Cooperation  Council (GCC) นอกจากนี้ ทั้งสองฝ่ายยินดีกับการเติบโตอย่างรวดเร็วของมูลค่าการค้าที่เพิ่มสูงขึ้นอีกกว่า 1 พันล้านดอลลาร์สหรัฐในปีนี้ โดยคาดว่ามูลค่าการค้าจะอยู่ที่ประมาณ 1 หมื่นล้านดอลลาร์สหรัฐ โดยไทยและซาอุดีฯ พร้อมที่จะร่วมมือกันเพื่อขับเคลื่อนให้การค้าสองฝ่ายมีความสมดุล โดยเร่งรัดกระบวนการขึ้นทะเบียน และการตรวจประเมินที่เกี่ยวข้องกับการส่งออกสินค้าไทยไปยังซาอุดีฯ นอกจากนี้ ฝ่ายซาอุดีฯ ประสงค์จะเห็นการสร้างสัมพันธ์ระหว่างประชาชนกับประชาชนของทั้งสองประเทศ ผ่านการเรียนรู้และสื่อสารประชาสัมพันธ์ด้านการท่องเที่ยวและวัฒนธรรม รวมทั้งสินค้าหัตถกรรมไทยเพิ่มมากขึ้นอีกด้วย
ในโอกาสนี้ รองนายกรัฐมนตรีฯ แสดงความพร้อมของฝ่ายไทยที่จะเป็นเจ้าภาพจัดการประชุมสภาความร่วมมือซาอุดี – ไทย (Saudi – Thai Coordination Council: STCC) ครั้งที่ 1 ในเดือนมกราคม 2567 โดยมีรัฐมนตรีว่าการกระทรวงการต่างประเทศของทั้งสองฝ่ายเป็นประธานร่วม และมีสำนักงานการค้าต่างประเทศซาอุดีฯ เข้าร่วมในฐานะประธานร่วมของคณะกรรมการด้านเศรษฐกิจและการค้าภายใต้ STCC ทั้งนี้ STCC จะเป็นกลไกหลักในการขับเคลื่อนความร่วมมือระหว่างกันในระยะต่อไป

ที่มา : https://www.thaigov.go.th/news/contents/details/76170