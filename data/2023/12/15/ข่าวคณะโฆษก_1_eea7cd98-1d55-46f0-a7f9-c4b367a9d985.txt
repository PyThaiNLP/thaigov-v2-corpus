รัฐบาลไทย-ข่าวทำเนียบรัฐบาล-รองโฆษก “รัดเกล้า”  ย้ำกระทรวงเกษตรฯห่วงใยเกษตรกรผู้ปลูกถั่วลิสง ร่วมกับมหาวิทยาลัยเกษตรศาสตร์ พัฒนาถั่วลิสงพันธุ์ใหม่ “เกษตรศาสตร์ สวก.1” เพิ่มรายได้ ลดการนำเข้าประเทศ  


วันศุกร์ที่ 15 ธันวาคม 2566
15/12/2566
พิมพ์
รองโฆษก “รัดเกล้า”  ย้ำกระทรวงเกษตรฯห่วงใยเกษตรกรผู้ปลูกถั่วลิสง ร่วมกับมหาวิทยาลัยเกษตรศาสตร์ พัฒนาถั่วลิสงพันธุ์ใหม่ “เกษตรศาสตร์ สวก.1” เพิ่มรายได้ ลดการนำเข้าประเทศ
รองโฆษก “รัดเกล้า”  ย้ำกระทรวงเกษตรฯห่วงใยเกษตรกรผู้ปลูกถั่วลิสง ร่วมกับมหาวิทยาลัยเกษตรศาสตร์ พัฒนาถั่วลิสงพันธุ์ใหม่ “เกษตรศาสตร์ สวก.1” เพิ่มรายได้ ลดการนำเข้าประเทศ
วันที่ 15 ธันวาคม 2566 นางรัดเกล้า อินทวงศ์ สุวรรณคีรี รองโฆษกประจำสำนักนายกรัฐมนตรี กล่าวว่ากระทรวงเกษตรและสหกรณ์ มีความห่วงใยเกษตรกรผู้ปลูกถั่วลิสง ที่ขณะนี้พบว่า ปริมาณผลผลิตถั่วลิสงไม่เพียงพอต่อความต้องการใช้ในประเทศ ซึ่งเกิดจากเมล็ดพันธุ์ถั่วลิสงที่ไม่มีคุณภาพ  ผลผลิตต่อไร่ต่ำ ต้นทุนการผลิตสูง ทำให้ปริมาณการเพาะปลูกและผลผลิตถั่วลิสงลดลง  ไม่เพียงพอต่อความต้องการสำหรับบริโภค และเป็นวัตถุดิบในอุตสาหกรรมแปรรูปในประเทศ ซึ่งมีความต้องการใช้ถั่วลิสงปริมาณสูงถึง 113,498 ตัน แต่ผลิตได้เพียง 25,074 ตัน ทำให้ต้องนำเข้าจากต่างประเทศ
ดังนั้นกระทรวงเกษตรและสหกรณ์ จึงมีนโยบายสำคัญที่จะเร่งเพิ่มปริมาณการผลิตถั่วลิสง หวังลดการนำเข้าจากต่างประเทศ เพิ่มผลผลิตและสร้างความเข้มแข็ง โดย สำนักงานพัฒนาการวิจัยการเกษตร องค์การมหาชน (สวก.) ร่วมกับมหาวิทยาลัยเกษตรศาสตร์ พัฒนาถั่วลิสงพันธุ์ใหม่ ชื่อว่า “เกษตรศาสตร์ สวก.1  ปรับปรุงพันธุ์จากแม่พันธุ์ขอนแก่น 5 และพ่อพันธุ์ IC 10 ทำให้ได้พันธุ์ที่ให้ผลผลิตสูงและต้านทานต่อโรคยอดไหม้
ซึ่งผลการทดสอบพบว่า พันธุ์ถั่วลิสง “เกษตรศาสตร์ สวก.1” ให้ผลผลิตและผลตอบแทนสูงกว่าเมื่อเปรียบเทียบพันธุ์ดั้งเดิม คุณภาพเมล็ดเป็นที่ยอมรับของอุตสาหกรรมแปรรูป และสามารถปรับตัวได้ดีในพื้นที่ภาคตะวันออกเฉียงเหนือ ทั้งในฤดูฝน และฤดูแล้ง  พร้อมกันนี้ได้ร่วมกับกรมส่งเสริมการเกษตร นำไปขยายผลในพื้นที่ภาคตะวันออกเฉียงเหนือรวม 12 จังหวัดด้วย
“กระทรวงเกษตร มีความห่วงใยเกษตรกรผู้ปลูกถั่วลิสง อยากให้มีรายได้เพิ่มมากขึ้น จึงพยายามหาวิธีการในการสร้างผลผลิตให้ได้มากที่สุด ทั้งนี้นอกจากนี้ พันธุ์ถั่วลิสง “เกษตรศาสตร์ สวก.1 นอกจากจะให้เกษตรกรมีรายได้แล้ว ยังทำให้ประเทศไม่ต้องนำเข้าถั่วลิสงอีกด้วย” รัดเกล้า กล่าว

ที่มา : https://www.thaigov.go.th/news/contents/details/76145