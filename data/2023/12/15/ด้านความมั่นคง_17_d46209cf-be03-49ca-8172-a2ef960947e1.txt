รัฐบาลไทย-ข่าวทำเนียบรัฐบาล-ปลัดมหาดไทย ร่วมยินดีกับชาวแม่แจ่มในความสำเร็จโครงการ 106,000 ฝาย ถวายพ่อ "จากนภา ผ่านภูผา สู่มหานที" เนื่องในกิจกรรมวันดินโลก ประจำปี 2566 - 2567 


วันศุกร์ที่ 15 ธันวาคม 2566
15/12/2566
พิมพ์
ปลัดมหาดไทย ร่วมยินดีกับชาวแม่แจ่มในความสำเร็จโครงการ 106,000 ฝาย ถวายพ่อ "จากนภา ผ่านภูผา สู่มหานที" เนื่องในกิจกรรมวันดินโลก ประจำปี 2566 - 2567
ปลัดมหาดไทย ร่วมยินดีกับชาวแม่แจ่มในความสำเร็จโครงการ 106,000 ฝาย ถวายพ่อ "จากนภา ผ่านภูผา สู่มหานที" เนื่องในกิจกรรมวันดินโลก ประจำปี 2566 - 2567 ภายใต้แนวคิด "ดินดี น้ำดี ชีวีมีสุข อย่างยั่งยืน : Sustainable Soil and Water for better life"
ปลัดมหาดไทย ร่วมยินดีกับชาวแม่แจ่มในความสำเร็จโครงการ 106,000 ฝาย ถวายพ่อ "จากนภา ผ่านภูผา สู่มหานที" เนื่องในกิจกรรมวันดินโลก ประจำปี 2566 - 2567 ภายใต้แนวคิด "ดินดี น้ำดี ชีวีมีสุข อย่างยั่งยืน : Sustainable Soil and Water for better life" พร้อมเตรียมขยายผลตัวอย่างความสำเร็จไปยังทุกอำเภอทั่วประเทศ เพื่อคุณภาพชีวิตที่ดีของพี่น้องประชาชนอย่างยั่งยืน
วันนี้ (15 ธ.ค. 66) เวลา 13.20 น. ณ วัดเหล่าป่าตาล บ้านแม่ปาน หมู่ที่ 10 ต.ช่างเคิ่ง อ.แม่แจ่ม จ.เชียงใหม่ นายสุทธิพงษ์ จุลเจริญ ปลัดกระทรวงมหาดไทย เป็นประธานในพิธีแถลงความสำเร็จโครงการ 106,000 ฝาย ถวายพ่อ "จากนภา ผ่านภูผา สู่มหานที" เนื่องในกิจกรรมวันดินโลก ประจำปี 2566 - 2567 ภายใต้แนวคิด "ดินดี น้ำดี ชีวีมีสุข อย่างยั่งยืน : Sustainable Soil and Water for better life" โดยได้รับเมตตาจาก พระครูปลัดบดินทร์ สีลสํวโร (พระอาจารย์เบิ้ม) เจ้าอาวาสวัดเหล่าป่าตาล และพระเถรานุเถระ ร่วมงาน โดยมี นายพงศ์รัตน์ ภิรมย์รัตน์ อธิบดีกรมโยธาธิการและผังเมือง นายอรรษิษฐ์ สัมพันธรัตน์ อธิบดีกรมการปกครอง นายขจร ศรีชวโนทัย อธิบดีกรมส่งเสริมการปกครองท้องถิ่น นายไชยวัฒน์ จุนถิระพงศ์ อธิบดีกรมป้องกันและบรรเทาสาธารณภัย นายบุญธรรม หอไพบูลย์สกุล รองอธิบดีกรมที่ดิน นายวิฑูรย์ นวลนุกูล รองอธิบดีกรมการพัฒนาชุมชน นายชัชวาลย์ ปัญญา รองผู้ว่าราชการจังหวัดเชียงใหม่ นายอรรถวุฒิ พึ่งเนียม ปลัดจังหวัดเชียงใหม่ นายศักดาวุธ ศักดิเศรษฐ์ หัวหน้าสำนักงานจังหวัดเชียงใหม่ นายสุระวุธ จันทร์งาม นายอำเภอแม่แจ่ม ข้าราชการ พนักงาน เจ้าหน้าที่ กำนัน ผู้ใหญ่บ้าน ผู้บริหารองค์กรปกครองส่วนท้องถิ่น และภาคีเครือข่ายกว่า 500 คน ร่วมงาน
โอกาสนี้ นายสุทธิพงษ์ จุลเจริญ ปลัดกระทรวงมหาดไทย จุดธูปเทียนบูชาพระรัตนตรัย แล้วร่วมรับชมการขับซอ "เล่าขานตำนานเมืองแจ่ม" และ "ความสำเร็จ 106,000 ฝาย ถวายพ่อ "จากนภา ผ่านภูผา สู่มหานที"" โดยนักเรียนโรงเรียนสาธิตชุมชนการเรียนรู้สมเด็จย่า วิทยาลัยโพธิวิชชาลัย มหาวิทยาลัยศรีนครินทรวิโรฒ แม่แจ่ม และนำคณะผู้บริหารระดับสูงของกระทรวงมหาดไทย มอบใบประกาศเชิดชูเกียรติให้กับผู้นำหมู่บ้านทั้ง 106 หมู่บ้านของอำเภอแม่แจ่มที่ร่วมโครงการ 106,000 ฝาย ถวายพ่อฯ แล้วร่วมกันปลูกต้นไม้เฉลิมพระเกียรติ 72 พรรษา พระบาทสมเด็จพระเจ้าอยู่หัว ในบริเวณวัดเหล่าป่าตาล และเยี่ยมชมนิทรรศการไผ่รักษ์โลก ผลิตภัณฑ์ที่ทำจากไผ่ และใบไม้ ภาพพิมพ์จากไม้ไผ่ ภาพวาดจากดิน และบูทแสดงสินค้าและผลิตภัณฑ์ โคก หนอง นา ผลิตภัณฑ์ OTOP ผักปลอดสารพิษ เยี่ยมชมและร่วมสร้างฝายชะลอน้ำตามแนวพระราชดำริ
นายสุทธิพงษ์ จุลเจริญ ปลัดกระทรวงมหาดไทย กล่าวว่า กระทรวงมหาดไทยและจังหวัดเชียงใหม่มีความระลึกนึกถึงกำนัน ผู้ใหญ่บ้าน ทุกตำบล/หมู่บ้านของอำเภอแม่แจ่มที่ได้เสียสละ เป็นผู้นำในการพาพี่น้องประชาชนที่เป็นลูกบ้านแต่ละตำบล/หมู่บ้าน ได้ออกมาเป็นจิตอาสา สอดคล้องตามพระราโชบายของพระบาทสมเด็จพระเจ้าอยู่หัวที่ทรงมีพระราชประสงค์อยากเห็นคนไทยทุกคนเป็นคนที่มีน้ำจิตน้ำใจเสียสละเพื่อส่วนรวม ซึ่งกำนัน ผู้ใหญ่บ้านทั้ง 7 ตำบล 106 หมู่บ้าน ของอำเภอแม่แจ่มได้แสดงออกถึงความรักในประเทศชาติ รักบ้านเกิดเมืองนอน พากันไปช่วยกันอนุรักษ์แม่น้ำลำคลองในพื้นที่ ด้วยการจัดทำฝาย ที่เราเรียกว่า ฝายแม้ว หรือ "ฝายจิตอาสา" เพื่อชะลอน้ำที่มาจากฟ้าให้คงอยู่ในลำห้วย ลำคลองพื้นที่อำเภอแม่แจ่มของเรา ให้นาน ๆ และฝายนี้ยังช่วยป้องกันไม่ให้ดินตะกอนที่เกิดจากการชะล้างเพราะความแรงของสายน้ำที่ไหลจากที่สูงลงสู่ที่ต่ำแล้วทำให้แม่น้ำตื้นเขิน ถือเป็นการปฏิบัติบูชาถวายเป็นพระราชกุศลแด่พระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร พระผู้พระราชทานแนวพระราชดำริด้านการบริหารจัดการน้ำจนเป็นทฤษฎีใหม่ที่ทั่วโลกต่างยกย่องพระเกียรติคุณ และยังเป็นการเฉลิมพระเกียรติพระบาทสมเด็จพระเจ้าอยู่หัว พระผู้ทรงมุ่งมั่นในการศึกษา รักษา และต่อยอดพระราชปณิธาน รวมถึงสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง พระผู้ทรงส่งเสริมให้พวกเราได้ตระหนักรู้และหวงแหนทรัพยากรธรรมชาติให้คงอยู่คู่กับประเทศไทยและโลกของพวกเราทุกคน และสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี พระผู้พระราชทานแนวพระราชดำริในการอนุรักษ์พันธุกรรมพืชตามโครงการอนุรักษ์พันธุกรรมพืชอันเนื่องมาจากพระราชดำริสมเด็จพระเทพรัตนราชสุดาฯ สยามบรมราชกุมารี (อพ.สธ.)
"การทำดีเพื่อส่วนรวม ทำดีเพื่อประเทศชาติโดยไม่คิดถึงเรื่องส่วนตัว จะทำให้เกิดความสมบูรณ์ในพื้นที่ที่เป็นที่อยู่อาศัย เป็นที่ทำมาหากิน เป็นบ้านเกิดเมืองนอนของทุกท่าน ยังผลให้ต้นไม้ได้มีโอกาสฟื้นตัวจากการมีน้ำที่ถูกชะลอไว้ด้วยฝายจิตอาสา 106,000 ฝาย อันเป็นจำนวนตัวเลขมหัศจรรย์ที่เกิดขึ้นสำเร็จอย่างเป็นรูปธรรมด้วยสองมือ หนึ่งหัวใจของคนแม่แจ่มทุกคน ทำให้ผู้บริหารระดับสูงของกระทรวงมหาดไทย ตั้งแต่ปลัดกระทรวงมหาดไทย อธิบดี หัวหน้าหน่วยงานรัฐวิสาหกิจ ตลอดจนข้าราชการ พนักงาน และเจ้าหน้าที่ทุกคน มีความภาคภูมิใจ ซาบซึ้งใจ และอนุโมทนากับความสำเร็จของพี่น้องประชาชนชาวอำเภอแม่แจ่ม ที่ได้ทำบุญให้กับโลกของเรา เพราะสิ่งที่ทุกท่านทำนี้ส่งผลทำให้คุณภาพน้ำดี คุณภาพดินดี คุณภาพอากาศดี เป็นเครือข่ายขับเคลื่อนการลดภาวะโลกร้อน ทำให้โลกใบเดียวที่แสนสวยงามกลับมาเป็นโลกที่สดใสให้กับมวลมนุษยชาติ โดยกระทรวงมหาดไทยจะได้นำความสำเร็จของพี่น้องประชาชนชาวอำเภอแม่แจ่มในครั้งนี้ไปขยายผลทั่วประเทศ เพื่อให้พี่น้องประชาชนใน 877 อำเภอได้เห็นเป็นตัวอย่างและเอาเยี่ยงอย่างชาวอำเภอแม่แจ่ม ร่วมกันทำให้แผ่นดินไทยของเราเป็น "แผ่นดินทอง แผ่นดินธรรม" ที่เต็มไปด้วยความรัก ความสามัคคี ความเสียสละ" นายสุทธิพงษ์ฯ กล่าวเน้นย้ำ
นายสุทธิพงษ์ จุลเจริญ ปลัดกระทรวงมหาดไทย กล่าวเพิ่มเติมว่า ขออนุโมทนาและขอเป็นกำลังใจ เอาใจช่วยให้ลูกหลานชาวอำเภอแม่แจ่มทุกคน ได้รับอานิสงส์จากการทำสิ่งที่ดีของคุณพ่อ คุณแม่ คุณปู่ คุณย่า คุณตา คุณยาย ซึ่งได้เห็นสิ่งที่ดีเหล่านี้เป็นตัวอย่างที่สำเร็จเป็นรูปธรรม และเติบโตเป็นผู้ใหญ่ที่มีความสุข เป็นผู้ใหญ่ที่มีจิตอาสา ช่วยกันรักษาโลกใบเดียวของเราไว้ให้อุดมสมบูรณ์ เพื่อใช้เป็นที่อยู่ที่อาศัย ทำให้คุณภาพชีวิตของพวกเราดีอย่างยั่งยืน ดังที่องค์การอาหารและการเกษตรแห่งสหประชาชาติ (FAO) ได้กำหนดให้วันที่ 5 ธันวาคม เป็นวันดินโลก โดยกำหนดให้ในปี 2566 - 2567 ขับเคลื่อนตามแนวคิด "ดินดี น้ำดี ชีวีมีสุข อย่างยั่งยืน : Sustainable Soil and Water for better life" จึงขอให้พวกเราทุกคนได้ร้อยรวมใจ ร้อยรวมพลัง สร้างสรรค์สิ่งที่ดีเหล่านี้ เพื่อ Change for Good ทำให้เราได้มีคุณภาพชีวิตที่ดีอย่างยั่งยืนตลอดไป

ที่มา : https://www.thaigov.go.th/news/contents/details/76201