รัฐบาลไทย-ข่าวทำเนียบรัฐบาล-“เริ่มแล้ววันแรก” บขส. ทดลองเพิ่มจุดจอดรถ (ขาเข้า) เชื่อมต่อสถานีกลางกรุงเทพอภิวัฒน์ อำนวยความสะดวกผู้โดยสารเดินทางไร้รอยต่อ


วันศุกร์ที่ 15 ธันวาคม 2566
“เริ่มแล้ววันแรก” บขส. ทดลองเพิ่มจุดจอดรถ (ขาเข้า) เชื่อมต่อสถานีกลางกรุงเทพอภิวัฒน์ อำนวยความสะดวกผู้โดยสารเดินทางไร้รอยต่อ
...
วันนี้ (15 ธันวาคม 2566) เวลา 06.00 น. นายสรพงศ์ ไพฑูรย์พงษ์ รองปลัดกระทรวงคมนาคม ประธานกรรมการบริษัท ขนส่ง จำกัด (บขส.) พร้อมด้วยนางสาวระพิพรรณ วรรณพินทุ รองกรรมการผู้จัดการใหญ่ฝ่ายบริหารการเดินรถ รักษาการแทนกรรมการผู้จัดการใหญ่ บขส. ลงพื้นที่ตรวจความพร้อมในการบริหารจัดการรถโดยสาร บขส. ที่เข้ามาจอดส่งผู้โดยสาร (ขาเข้า) ณ จุดจอดรถโดยสาร ประตู 3 สถานีกลางกรุงเทพอภิวัฒน์
นางสาวระพิพรรณ วรรณพินทุ กล่าวว่า วันนี้เป็นวันแรกที่รถโดยสาร บขส. ได้ทดลองเข้าจอดส่งผู้โดยสารที่สถานีกลางกรุงเทพอภิวัฒน์ ก่อนที่จะเข้าสถานีขนส่งผู้โดยสารกรุงเทพ (จตุจักร) หรือ หมอชิต 2 ซึ่งในภาพรวมน่าพอใจ พบว่าผู้โดยสารได้รับความสะดวกมากยิ่งขึ้น ผู้โดยสารสามารถเลือกลงรถโดยสารที่จุดจอดรถ ประตู 3 สถานีกลางกรุงเทพอภิวัฒน์ เพื่อเชื่อมต่อการเดินทางด้วยรถไฟ รถไฟฟ้าสายสีแดงและสีน้ำเงิน รถเมล์ ขององค์การขนส่งมวลชนกรุงเทพ (ขสมก.) หรือจะเลือกเดินทางต่อไปลงที่ชานชาลาขาเข้า หมอชิต 2 เพื่อต่อรถแท็กซี่ และรถเมล์ ขสมก. ได้สะดวกเช่นเดียวกัน
ทั้งนี้ บขส. ได้ร่วมมือกับการรถไฟแห่งประเทศไทย ขสมก. จัดการเดินรถ Feeder เพื่อเชื่อมต่อการเดินทางระบบขนส่งสาธารณะแบบไร้รอยต่อ ตามนโยบาย Quick Win “คมนาคม เพื่อความอุดมสุขของประชาชน” โดยมีเป้าหมายเพื่ออำนวยความสะดวกและส่งเสริมให้ประชาชนหันมาใช้บริการขนส่งสาธารณะมากยิ่งขึ้น สอบถามข้อมูลเพิ่มเติมได้ที่ Call Center โทร. 1490 เรียก บขส. ศูนย์บริการลูกค้าสัมพันธ์ รฟท. โทร. 1690 หรือสายด่วน ขสมก. โทร. 1348

ที่มา : https://www.thaigov.go.th/news/contents/details/76188