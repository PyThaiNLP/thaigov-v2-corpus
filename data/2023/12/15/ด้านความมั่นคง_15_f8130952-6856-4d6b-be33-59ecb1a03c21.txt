รัฐบาลไทย-ข่าวทำเนียบรัฐบาล-นายสุทิน คลังแสง รมว.กห. ตรวจเยี่ยมการฝึกองค์บุคคลและยุทธวิธีของกองทัพเรือ เพื่อชมการทดสอบความพร้อมของยุทโธปกรณ์ รวมถึงการสร้างองค์ความรู้แก่กำลังพลของกองทัพเรือ


วันศุกร์ที่ 15 ธันวาคม 2566
นายสุทิน คลังแสง รมว.กห. ตรวจเยี่ยมการฝึกองค์บุคคลและยุทธวิธีของกองทัพเรือ เพื่อชมการทดสอบความพร้อมของยุทโธปกรณ์ รวมถึงการสร้างองค์ความรู้แก่กำลังพลของกองทัพเรือ
ในวันนี้ (15 ธันวาคม 2566) นายสุทิน คลังแสง รัฐมนตรีว่าการกระทรวงกลาโหม พร้อมดัวย พลเอก สนิธชนก สังขจันทร์ ปลัดกระทรวงกลาโหม และคณะ ได้ตรวจเยี่ยมการฝึกองค์บุคคลและยุทธวิธีของกองเรือยุทธการ ร่วมกับหน่วยบัญชาการนาวิกโยธิน และหน่วยบัญชาการต่อสู้อากาศยาน
และรักษาฝั่งในพื้นที่อ่าวสัตหีบจังหวัดชลบุรี โดยมี พลเรือเอก อะดุง พันธุ์เอี่ยม ผู้บัญชาการทหารเรือ ให้การต้อนรับ
โดยเริ่มต้นออกเดินทางจากท่าอากาศยานทหาร 2 กองบิน 1 ไปยังสนามบินอู่ตะเภา ในการนี้ รัฐมนตรีว่าการกระทรวงกลาโหมได้ตรวจแถวทหารกองเกียรติยศ จากนั้นขึ้นเฮลิคอปเตอร์ต่อไปยังบนเรือหลวงภูมิพลอดุลยเดช โดยมีการปฏิบัติต่างๆ ที่สำคัญ อาทิ 1) เรือหลวงนเรศวร ยิงสลุต จำนวน 19 นัด เพื่อแสดงความเคารพให้การต้อนรับ 2) รับชมการปฏิบัติงานภายในห้องศูนย์ยุทธการ (Combat Information Center: CIC) และ 3) ชมการสาธิตการรับ-ส่งสิ่งของในทะเล (RAS/FAS) และการเติมเชื้อเพลิงบนเครื่องบินด้วยเฮลิคอปเตอร์ (HIFR) ก่อนออกเดินทางต่อไปยังเรือหลวงอ่างทอง เพื่อรับฟังการบรรยายสรุปสถานการณ์การฝึก พร้อมทั้งชมการปฏิบัติงานในการเตรียมการปฏิบัติการยุทธสะเทินน้ำสะเทินบก รวมถึงเยี่ยมชมยุทโธปกรณ์ ตลอดจนการปล่อยยานรบสะเทินน้ำสะเทินบก ออกจากดาดฟ้ายานยนต์ของเรือหลวงอ่างทอง
จากนั้นในเวลา 13:00 น. รัฐมนตรีว่าการกระทรวงกลาโหม และคณะ ได้เดินทางโดยเฮลิคอปเตอร์ ถึงสนามฝึกกองทัพเรือ หมายเลข 15 (หาดยาว) อำเภอสัตหีบ จังหวัดชลบุรี เพื่อรับชมการสาธิตการฝึกปฏิบัติการยุทธสะเทินน้ำสะเทินขก โดยมีหมวดเรือเฉพาะกิจปฏิบัติการยุทธสะเทินน้ำสะเทินบก และส่วนสนับสนุนต่างๆ ประกอบด้วย 1) หมวดเรือเฉพาะกิจโจมตีและคุ้มกัน (เรือหลวงรัตนโกสินทร์ เรือหลวงหัวหิน เรือหลวงกันตัง) หมู่เรือลำเลียง (เรือหลวงอ่างทอง เรือหลวงสุรินทร์ เรือหลวงมันใน เรือหลวงทองแก้ว) 2) หน่วยกำลังส่วนล่วงหน้า (ชุดปฏิบัติการพิเศษ เรือปฏิบัติการความเร็วสูง และเรือยาง) 3) กำลังรบยกพลขึ้นบก (ยานรบสะเทินน้ำสะเทินบกแบบ AAV จำนวน 8 คัน และแบบ VN-16 จำนวน 3 คัน ยานเกราะล้อยางแบบ BTR จำนวน 2 คัน) และ 4) อากาศยานจากกองการบินทหารเรืออีกจำนวนหนึ่ง ทั้งนี้ การฝึกฯ ดังกล่าว เป็นไปด้วยความเรียบร้อย มีความปลอดภัยทั้งองค์บุคคลและยุทโธปกรณ์
ขอบคุณภาพจาก กองทัพเรือ

ที่มา : https://www.thaigov.go.th/news/contents/details/76193