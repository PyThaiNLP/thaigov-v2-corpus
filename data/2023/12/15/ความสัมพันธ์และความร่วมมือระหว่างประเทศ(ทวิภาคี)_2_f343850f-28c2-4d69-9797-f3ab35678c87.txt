รัฐบาลไทย-ข่าวทำเนียบรัฐบาล-รองนายกรัฐมนตรีและรัฐมนตรีว่าการกระทรวงการต่างประเทศพบหารือทวิภาคีกับรัฐมนตรีว่าการกระทรวงการลงทุนราชอาณาจักรซาอุดีอาระเบีย


วันศุกร์ที่ 15 ธันวาคม 2566
รองนายกรัฐมนตรีและรัฐมนตรีว่าการกระทรวงการต่างประเทศพบหารือทวิภาคีกับรัฐมนตรีว่าการกระทรวงการลงทุนราชอาณาจักรซาอุดีอาระเบีย
รองนายกรัฐมนตรีและรัฐมนตรีว่าการกระทรวงการต่างประเทศพบหารือทวิภาคีกับรัฐมนตรีว่าการกระทรวงการลงทุนราชอาณาจักรซาอุดีอาระเบีย
เมื่อวันที่ 13 ธันวาคม 2566 นายปานปรีย์ พหิทธานุกร รองนายกรัฐมนตรีและรัฐมนตรีว่าการกระทรวงการต่างประเทศ พบหารือทวิภาคีกับนายคอลิด บิน อับดุลอะซีซ อัลฟาลิห์ รัฐมนตรีว่าการกระทรวงการลงทุนซาอุดีอาระเบีย ที่อาคารของกระทรวงการลงทุนซาอุดีฯ บริเวณ Oud Square ในโอกาสที่รองนายกรัฐมนตรีฯ เดินทางมาเป็นประธานเปิดงาน Thailand Mega Fair 2023 ณ กรุงริยาด
รองนายกรัฐมนตรีฯ ใช้โอกาสการพบหารือในครั้งนี้ติดตามและผลักดันผลการเยือนซาอุดีฯ ของนายกรัฐมนตรีเมื่อเดือนตุลาคม 2566 ซึ่งครอบคลุมหลากหลายสาขา โดยเฉพาะอย่างการส่งเสริมการลงทุนระหว่างไทย-ซาอุดีฯ การเปิดสำนักงาน BOI ในกรุงริยาด การผลักดันความร่วมมือและการลงทุนด้านพลังงานโดยเฉพาะ Green Hydrogen ซึ่งฝ่ายซาอุดีฯ เล็งเห็นถึงศักยภาพของไทยที่จะเป็นศูนย์กลางอุตสาหกรรมสีเขียว รวมถึงความตั้งใจของฝ่ายไทยที่จะจัดทำความตกลงเขตการค้าเสรีระหว่างไทยกับ GCC โดยทั้งสองฝ่ายแสดงความมุ่งมั่นที่จะผลักดันการลงนามความตกลงคุ้มครองการลงทุนระหว่างกัน ซึ่งมีจำนวนเพิ่มสูงขึ้นอย่างต่อเนื่อง
ในโอกาสนี้ รองนายกรัฐมนตรีฯ แสดงความพร้อมของฝ่ายไทยที่จะเป็นเจ้าภาพจัดการประชุมสภาความร่วมมือซาอุดี – ไทย (Saudi – Thai Coordination Council: STCC) ครั้งที่ 1 ในเดือนมกราคม 2567 โดยมีรัฐมนตรีว่าการกระทรวงการต่างประเทศของทั้งสองฝ่ายเป็นประธานร่วม และมีกระทรวงการลงทุนซาอุดีฯ เข้าร่วมในฐานะประธานร่วมของคณะกรรมการด้านการลงทุนภายใต้ STCC โดย STCC จะเป็นกลไกหลักในการขับเคลื่อนความร่วมมือระหว่างกันในระยะต่อไป

ที่มา : https://www.thaigov.go.th/news/contents/details/76171