รัฐบาลไทย-ข่าวทำเนียบรัฐบาล-รมช.ไชยา ปลื้ม ปทุมธานีโมเดล เมืองไร้ควัน ลดการเผาตอซัง ลดฝุ่น PM 2.5 พร้อมขยายโมเดลสู่จังหวัดข้างเคียง


วันพฤหัสบดีที่ 14 ธันวาคม 2566
รมช.ไชยา ปลื้ม ปทุมธานีโมเดล เมืองไร้ควัน ลดการเผาตอซัง ลดฝุ่น PM 2.5 พร้อมขยายโมเดลสู่จังหวัดข้างเคียง
รมช.ไชยา ปลื้ม ปทุมธานีโมเดล เมืองไร้ควัน ลดการเผาตอซัง ลดฝุ่น PM 2.5 พร้อมขยายโมเดลสู่จังหวัดข้างเคียง
นายไชยา พรหมา รัฐมนตรีช่วยว่าการกระทรวงเกษตรและสหกรณ์ เปิดเผยภายหลังเป็นประธานเปิดงานวันสาธิต การใช้นวัตกรรมและภูมิปัญญา เปลี่ยนฟางข้าวเป็นทอง สู่เมืองปทุมธานีไร้ควัน ร่วมกับนายกิตติรัตน์ ณ ระนอง ประธานที่ปรึกษานายกรัฐมนตรี ณ แปลงนาสาธิต หมู่ 2 ตำบลบ้านฉาง อำเภอเมือง จังหวัดปทุมธานี โดยมีผู้บริหารและเจ้าหน้าที่สังกัดกระทรวงเกษตรและสหกรณ์ รวมถึง นายสิทธิชัย สวัสดิ์แสน รองผู้ว่าราชการ จังหวัดปทุมธานี และเจ้าหน้าที่ส่วนจังหวัดให้การต้อนรับในพื้นที่ ว่า เกษตรกรส่วนใหญ่คิดว่าการเผาตอซังเป็นการเตรียมพื้นที่ เพื่อทำการเกษตรฤดูต่อไป ซึ่งอาจเป็นทฤษฎีที่ไม่ถูกต้อง จึงขอฝากกรมส่งเสริมการเกษตรดำเนินการส่งเสริมความรู้ให้เกษตรกรทำการเกษตรด้วยนวัตกรรม รวมถึงส่งเสริมการจัดการวัสดุจากเกษตร เช่น ฟางข้าวมาทำปุ๋ยอินทรีย์ และถ่านชีวภาพ เพื่อลดการเผาฟางข้าว รวมถึงฝุ่นละออง PM 2.5 ในพื้นที่
“จากความร่วมมือในการลดมลภาวะฝุ่น PM2.5 ระหว่างสำนักงานเกษตรและสหกรณ์จังหวัดปทุมธานี และหน่วยงานเอกชน เป็นระยะเวลา 5 ปี ซึ่งมีการทดลองตามแปลงต่าง ๆ ในหลายพื้นที่ ทำให้วันนี้เกษตรกรในพื้นที่จังหวัดปทุมธานีลดการเผาลงจนเกือบหมดแล้ว ต้องขอบคุณความร่วมมือจากหลายหน่วยงานที่ช่วยกันทำให้เกษตรกรเชื่อมั่นในการทำเกษตรรูปแบบใหม่ ทั้งนี้ จะขยายรูปแบบเมืองไร้ควันสู่จังหวัดรอบข้างต่อไป”
ในโอกาสนี้ รมช. ไชยา และประธานที่ปรึกษานายกรัฐมนตรี รวมถึงผู้บริหารในสังกัดกระทรวงเกษตรและสหกรณ์ และส่วนจังหวัดได้ร่วมเป็นสักขีพยานพิธีลงนามความร่วมมือการทำการเกษตรปลอดการเผา ระหว่างตัวแทนเกษตรกรและหน่วยงานเอกชน เพื่อส่งเสริมให้เกิดการใช้เทคโนโลยีและนวัตกรรมในการทำเกษตร อันจะช่วยลดการเผาที่เป็นผลกระทบต่อภาคการเกษตรและประชาชน หลังจากนั้น ประธานในพิธีและผู้บริหารได้ร่วมชมกิจกรรมการสาธิต "เปลี่ยนฟางข้าวเป็นทอง สู่เมืองปทุมธานีไร้ควัน" ได้แก่ นวัตกรรมย่อยสลายตอซังข้าว เปลี่ยนฟางให้เป็นปุ๋ย การเปลี่ยนฟางข้าวเป็นทอง ด้วยเครื่องจักรผลิตเชื้อเพลิงชีวมวลอัดเม็ด และการใช้เทคโนโลยีย่อยสลายตอซังและฟางข้าว ด้วยโดรนเพื่อการเกษตร อีกด้วย

ที่มา : https://www.thaigov.go.th/news/contents/details/76137