รัฐบาลไทย-ข่าวทำเนียบรัฐบาล-“หมอชลน่าน” ติดตามระบบ “บัตรประชาชนใบเดียว” จ.แพร่ มั่นใจพร้อม Kick Off 8 ม.ค. 67 นี้


วันศุกร์ที่ 15 ธันวาคม 2566
“หมอชลน่าน” ติดตามระบบ “บัตรประชาชนใบเดียว” จ.แพร่ มั่นใจพร้อม Kick Off 8 ม.ค. 67 นี้
รัฐมนตรีว่าการกระทรวงสาธารณสุข มั่นใจ จ.แพร่ พร้อม Kick Off “บัตรประชาชนใบเดียวรักษาทุกที่”ในวันที่ 8 มกราคม 2567 นี้ เผย มีความคืบหน้าเกินร้อยละ 50 หน่วยบริการรัฐ เอกชน ร้านยา คลินิก เข้าร่วมแล้ว 88 แห่ง ขณะนี้อยู่ระหว่างทดลองระบบ
รัฐมนตรีว่าการกระทรวงสาธารณสุข มั่นใจ จ.แพร่ พร้อม Kick Off “บัตรประชาชนใบเดียวรักษาทุกที่”ในวันที่ 8 มกราคม 2567 นี้ เผย มีความคืบหน้าเกินร้อยละ 50 หน่วยบริการรัฐ เอกชน ร้านยา คลินิก เข้าร่วมแล้ว 88 แห่ง ขณะนี้อยู่ระหว่างทดลองระบบ ปิดช่องว่างการจัดบริการ ย้ำยึดความมั่นคงปลอดภัยไซเบอร์ ควบคู่เร่งประชาสัมพันธ์ให้ประชาชนยืนยันตัวตนในระบบสุขภาพดิจิทัล (Health ID) พร้อมนำร่องเพิ่มอีก 8 จังหวัด เดือน มี.ค.67
วันนี้ (15 ธันวาคม 2566) นพ.ชลน่าน ศรีแก้ว รัฐมนตรีว่าการกระทรวงสาธารณสุข พร้อมด้วย พญ.นวลสกุล บำรุงพงษ์ คณะที่ปรึกษารัฐมนตรีว่าการกระทรวงสาธารณสุข นพ.โอภาส การย์กวินพงศ์ ปลัดกระทรวงสาธารณสุข ร่วมติดตามความพร้อมของระบบบัตรประชาชนใบเดียวรักษาทุกที่ และตรวจเยี่ยมเครือข่ายหน่วยบริการใน จ.แพร่ ที่เข้าร่วมดำเนินการตามนโยบาย
นพ.ชลน่านกล่าวว่า กระทรวงสาธารณสุขได้สนองนโยบายรัฐบาลในการขับเคลื่อนการยกระดับ 30 บาท โดยมีการเร่งรัดดำเนินการเรื่องบัตรประชาชนใบเดียวรักษาทุกที่ ซึ่งมี 4 จังหวัด ได้แก่ แพร่ เพชรบุรี ร้อยเอ็ด และนราธิวาส เป็นจังหวัดนำร่องที่ประชาชนทุกสิทธิการรักษาสามารถเข้ารับบริการได้ในโรงพยาบาลรัฐทุกสังกัด โรงพยาบาลเอกชน คลินิกและร้านยาที่เข้าร่วมโครงการ และจะมีการ Kick Off พร้อมกันในวันที่ 8 มกราคม 2567 ซึ่งจากการติดตามการดำเนินงานของจังหวัดแพร่ในวันนี้ พบว่ามีความคืบหน้าไปแล้วกว่าร้อยละ 50 โดยขณะนี้อยู่ระหว่างการทดลองระบบเชื่อมโยงเครือข่ายเพื่อให้ทราบถึงปัญหา ปิดช่องว่างของการจัดบริการ และเกิดความคล่องตัวมากที่สุด ทั้งนี้ ได้ย้ำให้ยึดหลักความมั่นคงปลอดภัยไซเบอร์เป็นสำคัญ และมั่นใจว่าจะพร้อมให้บริการประชาชนด้วยบัตรประชาชนใบเดียวได้ในวันที่ 8 มกราคม 2567 นี้
นพ.ชลน่านกล่าวต่อว่า ข้อมูลล่าสุดของจังหวัดแพร่ มีหน่วยบริการสมัครเข้าหมอพร้อมสเตชั่นตามนโยบายแล้ว 88 แห่ง แบ่งเป็น หน่วยบริการสังกัดกระทรวงสาธารณสุข 8 แห่ง, อปท. (รพ.สต.) 44 แห่ง, ร้านยา/LAB 22 แห่ง, คลินิก 7 แห่ง และโรงพยาบาลเอกเชน 1 แห่ง ขณะนี้มีการยืนยันตัวตัวตน Health ID ผ่านแอปพลิเคชันหมอพร้อมเพื่อให้ทราบประวัติการรักษาแล้ว 117,175 คน (ข้อมูลวันที่ 14 ธันวาคม 2566) โดยได้รับความร่วมมือจากกระทรวงมหาดไทยและหน่วยงานระดับพื้นที่ช่วยประชาสัมพันธ์ให้ประชาชนเร่งยืนยันตัวตน ทั้งที่โรงพยาบาลสังกัดสำนักงานปลัดกระทรวงสาธารณสุข, สำนักงานสาธารณสุขจังหวัด, สำนักงานสาธารณสุขอำเภอ, รพ.สต. นอกจากนี้ ยังจัดบริการยืนยันตัวตนเชิงรุกไปยังสถานที่ต่างๆ เพื่ออำนวยความสะดวกประชาชนด้วยอาทิ โรงเรียนมัธยม สถานศึกษาขนาดใหญ่ ลานวัฒนธรรมกาดสามวัย เป็นต้น
นพ.ชลน่าน กล่าวเพิ่มเติมว่า ในเดือนมีนาคม 2567 กระทรวงสาธารณสุขจะขยายจังหวัดนำร่อง“บัตรประชาชนใบเดียวรักษาทุกที่”เพิ่มเติมอีก 8 จังหวัด จาก 8 เขตสุขภาพที่เหลือ ได้แก่ เขตสุขภาพที่ 2จ.เพชรบูรณ์, เขตสุขภาพที่ 3 จ.นครสวรรค์, เขตสุขภาพที่ 4 สิงห์บุรี, เขตสุขภาพที่ 6 จ.สระแก้ว, เขตสุขภาพที่ 8 จ.หนองบัวลำภู, เขตสุขภาพที่ 9 จ.นครราชสีมา, เขตสุขภาพที่ 10 จ.อำนาจเจริญ, เขตสุขภาพที่ 11 จ.พังงา สามารถเข้ารับบริการในโรงพยาบาลรัฐทุกสังกัด โรงพยาบาลเอกชน คลินิกและร้านยาที่เข้าร่วมโครงการได้เช่นกัน
********************************************** 15 ธันวาคม 2566

ที่มา : https://www.thaigov.go.th/news/contents/details/76181