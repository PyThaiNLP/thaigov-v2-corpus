รัฐบาลไทย-ข่าวทำเนียบรัฐบาล-รมช.มท.ทรงศักดิ์ ประธานพิธีลงนามบันทึกข้อตกลงความร่วมมือ (MOU) โครงการการศึกษาอบรมแลกเปลี่ยนองค์ความรู้ทางวิชาการและนวัตกรรมการประปา มุ่งมั่นพัฒนาคุณภาพน้ำประปาให้ "สะอาดดื่มได้"


วันพฤหัสบดีที่ 14 ธันวาคม 2566
14/12/2566
พิมพ์
รมช.มท.ทรงศักดิ์ ประธานพิธีลงนามบันทึกข้อตกลงความร่วมมือ (MOU) โครงการการศึกษาอบรมแลกเปลี่ยนองค์ความรู้ทางวิชาการและนวัตกรรมการประปา มุ่งมั่นพัฒนาคุณภาพน้ำประปาให้ "สะอาดดื่มได้"
รมช.มท.ทรงศักดิ์ เป็นประธานพิธีลงนามบันทึกข้อตกลงความร่วมมือ (MOU) โครงการการศึกษาอบรมแลกเปลี่ยนองค์ความรู้ทางวิชาการและนวัตกรรมการประปา มุ่งมั่นพัฒนาคุณภาพน้ำประปาให้ "สะอาดดื่มได้" ลดภาระค่าใช้จ่ายของประชาชนคนไทยในทุกพื้นที่ทั่วประเทศ
วันนี้ (14 ธ.ค. 66) เวลา 13.30 น. ที่ห้องประชุมราชสีห์ ชั้น 2 อาคารศาลาว่าการกระทรวงมหาดไทย นายทรงศักดิ์ ทองศรี รัฐมนตรีช่วยว่าการกระทรวงมหาดไทย เป็นประธานในพิธีลงนามบันทึกข้อตกลงความร่วมมือ (MOU) โครงการการศึกษาอบรมแลกเปลี่ยนองค์ความรู้ทางวิชาการและนวัตกรรมการประปา ระหว่างการประปานครหลวง และกรมส่งเสริมการปกครองท้องถิ่น โดยมี นายสมเกียรติ กิจเจริญ นายวิรัตน์ ลิ้มสุวัฒน์ นายสมเกียรติ กิจเจริญ นายสนิท ขาวสอาด นายคมกฤช ทินกร ณ อยุธยา คณะทำงานรัฐมนตรีช่วยว่าการกระทรวงมหาดไทย นายธนิศร์ วงศ์ปิยะสถิตย์ ผู้ตรวจราชการกระทรวงมหาดไทย นายมานิต ปานเอม ผู้ว่าการการประปานครหลวง นายศิริพันธ์ ศรีกงพลี รองอธิบดีกรมส่งเสริมการปกครองท้องถิ่น นางสาวฉวีวรรณ อุทัยพิบูลย์ รองผู้ว่าการการประปานครหลวง นางนิสภัสร์ วงศ์พัฒน์ ผู้ช่วยผู้ว่าการการประปานครหลวง นายนรศักดิ์ สุขสมบูรณ์ ผู้อำนวยการกองกฎหมายและระเบียบท้องถิ่น นายกรวุฒิ บรรยงวรพินิจ ผู้อำนวยการกองพัฒนาและส่งเสริมการบริหารงานท้องถิ่น และเจ้าหน้าที่ที่เกี่ยวข้อง ร่วมเป็นสักขีพยาน
นายทรงศักดิ์ ทองศรี รัฐมนตรีช่วยว่าการกระทรวงมหาดไทย กล่าวว่า "กรมส่งเสริมการปกครองท้องถิ่น" ถือเป็นองค์กรภาครัฐซึ่งมีหน้าที่ส่งเสริมสนับสนุนในการจัดทำ ประสาน และบูรณาการแผนพัฒนาท้องถิ่น ซึ่งเป็นหนึ่งในภารกิจสำคัญ ขณะที่ "การประปานครหลวง" เป็นรัฐวิสาหกิจที่มีหน้าที่ผลิตและให้บริการสาธารณูปโภคน้ำประปาในเขตพื้นที่กรุงเทพมหานคร จังหวัดสมุทรปราการ และจังหวัดนนทบุรี ซึ่งทั้งกรมส่งเสริมการปกครองท้องถิ่น และการประปานครหลวง ถือเป็นหน่วยงานภาครัฐในสังกัดกระทรวงมหาดไทย รับนโยบายและสนองนโยบายของกระทรวงมหาดไทยภายใต้ปณิธาน "บำบัดทุกข์ บำรุงสุข" แก่ประชาชนร่วมกันเรื่อยมา
"นับเป็นที่น่ายินดีอย่างยิ่งที่ในวันนี้หน่วยงานทั้งสองได้บูรณาการความร่วมมือทางวิชาการร่วมกันอย่างต่อเนื่องยาวนาน ผ่านโครงการการฝึกอบรมวิชาชีพด้านการประปา สำหรับองค์กรปกครองส่วนท้องถิ่นทั่วประเทศกว่า 7,800 แห่ง ล้วนมีระบบสาธารณูปโภคพื้นฐานด้านน้ำประปาให้บริการแก่ประชาชนในพื้นที่ หากแต่องค์ความรู้ในการบริหาร เทคนิคทางด้านวิทยาศาสตร์ และวิศวกรรมศาสตร์ในการผลิต และให้บริการ มีพื้นฐานที่แตกต่างกันออกไป อันเนื่องมาจากขนาดการให้บริการของพื้นที่ เทคโนโลยีระบบการผลิตน้ำตันทุนน้ำดิบจากแหล่งน้ำที่แตกต่างกัน รวมถึงคุณภาพน้ำประปาที่ให้บริการปลายเส้นท่อ จำเป็นต้องได้รับการยกระดับการให้บริการ เพื่อมาตรฐานการให้บริการน้ำประปาที่สะอาด ปลอดภัย สามารถอุปโภคและบริโภคได้อย่างมั่นใจ สอดคล้องกับเจตนารมณ์ของนายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย ที่กล่าวไว้ในวันแถลงนโยบาย คือ การขับเคลื่อนให้ครัวเรือนสามารถเข้าถึงน้ำสะอาดเพื่อการอุปโภคและบริโภคในทุกพื้นที่ประเทศไทย" นายทรงศักดิ์ ฯ กล่าวในช่วงต้น
นายทรงศักดิ์ ทองศรี รัฐมนตรีช่วยว่าการกระทรวงมหาดไทย กล่าวเพิ่มเติมว่า จากข้อมูลสรุปผลโครงการความร่วมมือดังกล่าว ผ่านหลักสูตรฝึกอบรมหลายหลักสูตร มีบุคลากรจากองค์กรปกครองส่วนท้องถิ่นเข้าร่วมฝึกอบรมทั้งในภาคทฤษฎี และปฏิบัติ จากความร่วมมือที่ผ่านมา กว่า 10,000 คน ทั่วประเทศ ซึ่งนำไปขยายผลสู่การปฏิบัติจริงต่อภารกิจการประปาของท้องถิ่นต่าง ๆ โดยรวม ตนมุ่งหวังการพัฒนางานดังกล่าวให้เกิดความต่อเนื่อง และเกิดประโยชน์เป็นรูปธรรมแก่ประชาชน และสังคมในระยะยาว สำหรับวาระการลงนาม MOU ดังกล่าวนี้ ถือเป็นการบูรณาการความร่วมมือระหว่างหน่วยงานทั้งสองอย่างเป็นรูปธรรม ซึ่งตนเชื่อมั่นว่าจะสามารถประสานประโยชน์ สร้างสรรค์การพัฒนาภารกิจสาธารณูปโภคด้านการประปาให้มีความมั่นคงในระยะยาว และขออวยพรให้การดำเนินภารกิจและโครงการต่าง ๆ สามารถบรรลุในวัตถุประสงค์ของทั้งสองหน่วยงานได้สำเร็จลุล่วงต่อไป
นายมานิต ปานเอม ผู้ว่าการการประปานครหลวง กล่าวว่า ตลอดระยะเวลาร่วม 10 ปีที่ผ่านมา ความร่วมมือทางวิชาการระหว่างการประปานครหลวง และกรมส่งเสริมการปกครองท้องถิ่น สามารถพัฒนาภารกิจด้านการประปาของท้องถิ่นได้อย่างเป็นรูปธรรม โดยบุคลากรที่เข้าร่วมโครงการฝึกอบรมสามารถเสริมสร้างทักษะทั้งทางด้านทฤษฎี และปฏิบัติ ได้ครอบคลุมหลายมิติ เช่น งานควบคุมการจ่ายสารเคมีระบบผลิตน้ำประปา งานควบคุมระบบไฟฟ้า งานวางท่อส่งน้ำประปา และควบคุมแรงดันน้ำ งานอ่านมาตรออกบิล และรวมถึงการสร้างเครือข่ายทางวิชาการ และความช่วยเหลือระหว่างท้องถิ่นต่าง ๆ อย่างเป็นรูปธรรม ดังนั้น บันทึกข้อตกลงความร่วมมือ หรือ MOU ระหว่างการประปานครหลวง และกรมส่งเสริมการปกครองท้องถิ่นนี้ ถือเป็นการสานต่อเจตนารมณ์การทำงานร่วมกันจาก MOU ฉบับเดิม ซึ่งเชื่อว่าจะเป็นหนึ่งในเครื่องมือผลักดันการพัฒนางานร่วมกันได้อย่างเป็นเอกภาพ และสามารถสนองนโยบายของนายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย ในประเด็นการพัฒนาระบบสาธารณูปโภคน้ำประปาได้อย่างชัดเจน จึงขอขอบพระคุณผู้บริหารของกระทรวงมหาดไทยที่ให้โอกาสในการร่วมสานต่อภารกิจในการพัฒนางานประปาท้องถิ่นอย่างเป็นทางการ ตนเชื่อมั่นว่า MOU ดังกล่าว จะสนับสนุนให้การบริการน้ำประปาได้เกิดความมั่นคงและยั่งยืนต่อไป
นายศิริพันธ์ ศรีกงพลี รองอธิบดีกรมส่งเสริมการปกครองท้องถิ่น กล่าวว่า การจัดทำน้ำประปาดื่มได้ เพื่อลดค่าใช้จ่ายให้ประชาชน เป็นนโยบายสำคัญของนายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย ซึ่งองค์กรปกครองส่วนท้องถิ่นมีหน้าที่และอำนาจในการจัดบริการสาธารณะแก่ประชาชนฺในด้านสาธารณูปโภค สาธารณูปการ โดยเฉพาะการจัดให้มีน้ำสะอาดหรือการประปาบริการแก่ประชาชนในท้องถิ่น แต่เนื่องจากการให้บริการน้ำประปาของแต่ละหน่วยงานยังมีมาตรฐานที่แตกต่างกัน ประกอบกับองค์กรปกครองส่วนท้องถิ่นไม่มีความเชี่ยวชาญในด้านการผลิตประปา อันส่งผลต่อคุณภาพชีวิตของประชาชนผู้รับบริการ จึงเป็นการสมควรอย่างยิ่งที่จะมีการบูรณาการร่วมกันระหว่างการประปานครหลวง และกรมส่งเสริมการปกครองท้องถิ่น โดยความร่วมมือตามบันทึกข้อตกลงฉบับนี้ เพื่อให้มีการถ่ายทอดองค์ความรู้และนวัตกรรม์ในด้านการผลิต การควบคุม และดูแลรักษาระบบประปาให้แก่องค์กรปกครองส่วนท้องถิ่น เพื่อพัฒนาคุณภาพน้ำประปาในการให้บริการประชาชนในเขตองค์กรปกครองส่วนท้องถิ่นให้มีน้ำในการอุปโภคบริโภคอย่างยั่งยืน อันเป็นการตระหนักถึงความสำคัญของการสาธารณสุขขั้นมูลฐานในการดำรงชีวิตประจำวันของประชาชนให้มีน้ำประปาที่สะอาดและบริโภคได้โดยไม่ต้องเสียค่าใช้จ่ายในการกรองน้ำอีก โดยให้คุณภาพน้ำเป็นไปตามมาตรฐาน เกณฑ์คุณภาพน้ำประปาดื่มได้ ซึ่งบันทึกข้อตกลงนี้มีระยะเวลา 5 ปี นับตั้งแต่วันที่ลงนาม โดยกรมส่งเสริมการปกครองท้องถิ่นดำเนินการประสานงานระหว่างเทศบาล องค์การบริหารส่วนตำบล กับการประปานครหลวง พร้อมทั้งสนับสนุนให้บุคลากรของเทศบาล และองค์การบริหารส่วนตำบล ผู้ที่มีหน้าที่รับผิดชอบการปฏิบัติงานเกี่ยวกับการให้บริการประปาได้รับคุณวุฒิวิชาชีพด้านงานประปาที่เกี่ยวข้องต่อไป

ที่มา : https://www.thaigov.go.th/news/contents/details/76138