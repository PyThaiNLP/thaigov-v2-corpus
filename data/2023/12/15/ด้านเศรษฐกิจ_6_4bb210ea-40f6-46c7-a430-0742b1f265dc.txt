รัฐบาลไทย-ข่าวทำเนียบรัฐบาล-รมว.เกษตรฯ เปิดงาน Thailand Rice Fest 2023 และ Thailand Coffee Fest ‘Year End’ 2023 ชูข้าวและกาแฟ เป็นสินค้าที่จะช่วยผลักดันการเพิ่มมูลค่าและคุณค่าของผลิตภัณฑ์ทางการเกษตร


วันศุกร์ที่ 15 ธันวาคม 2566
รมว.เกษตรฯ เปิดงาน Thailand Rice Fest 2023 และ Thailand Coffee Fest ‘Year End’ 2023 ชูข้าวและกาแฟ เป็นสินค้าที่จะช่วยผลักดันการเพิ่มมูลค่าและคุณค่าของผลิตภัณฑ์ทางการเกษตร
รมว.เกษตรฯ เปิดงาน Thailand Rice Fest 2023 และ Thailand Coffee Fest ‘Year End’ 2023 ชูข้าวและกาแฟ เป็นสินค้าที่จะช่วยผลักดันการเพิ่มมูลค่าและคุณค่าของผลิตภัณฑ์ทางการเกษตร
ร้อยเอก ธรรมนัส พรหมเผ่า รัฐมนตรีว่าการกระทรวงเกษตรและสหกรณ์ เป็นประธานพิธีเปิดงาน Thailand Rice Fest 2023 และ Thailand Coffee Fest ‘Year End’ 2023 ณ ศูนย์การประชุมแห่งชาติสิริกิติ์ ซึ่งการจัดงานดังกล่าว เป็นการนำสินค้าเกษตร ทั้งกาแฟและข้าว มานำเสนอผ่านรูปแบบการจัดกิจกรรมและงานแสดงสินค้า เพื่อแสดงให้เห็นถึงศักยภาพของสินค้าเกษตรทั้ง 2 ชนิดนี้ ผ่านการมีประสบการณ์ร่วม และช่วยขับเคลื่อนเศรษฐกิจในภาคการเกษตรผ่านการเพิ่มมูลค่าด้วยความคิดสร้างสรรค์ ในโลกยุคนี้ การแข่งขันด้านการค้าเป็นเรื่องสำคัญ และการวางกลยุทธ์ในการแข่งขันสำหรับภาคสินค้าเกษตรของไทย โดยมี 3 แนวทางหลักในการขับเคลื่อน ได้แก่ 1) Premiumization คือ การนำผลผลิตทางการเกษตรมาทำให้มีคุณภาพและเพิ่มมูลค่ามากขึ้น เพราะประเทศไทยไม่ได้อยู่ในสถานะที่ได้เปรียบด้านปริมาณ จึงต้องมุ่งเน้นการเพิ่มมูลค่า ผ่านความคิดสร้างสรรค์ เทคโนโลยี และงานวิจัย ซึ่งประเทศไทยทั้งภาครัฐและเอกชนที่ทำการค้นคว้าวิจัยเกี่ยวกับสินค้าการเกษตรมีอยู่มาก และในอนาคตข้างหน้าจะมีการผลักดันให้นำงานวิชาการที่วิจัยมาแล้ว นำมาใช้จริงให้มากขึ้น อย่างไรก็ตาม กระทรวงเกษตรฯ พร้อมจะร่วมพัฒนาสายพันธุ์ข้าวและกาแฟ ให้เป็นสินค้าเกษตรคุณภาพสูงเพื่อแข่งขันในตลาดส่งออกต่อไป
2) Product Derivative คือ การนำสินค้าเกษตร ทั้งผลผลิตและผลพลอยได้มาต่อยอดเป็นสินค้าใหม่ เหมือนที่ในต่างประเทศทำ เช่น ไวน์หรือเบียร์ เป็นต้น โดยในประเทศไทยมีการนำผลผลิตทางการเกษตรโดยเฉพาะข้าวมาทำเป็นสินค้า เพื่อการอุปโภคบริโภค เช่น เครื่องสำอาง เครื่องดื่ม หรืออาหารแปรรูปต่าง ๆ เพื่อให้สินค้าเกษตรได้ถูกนำมาใช้อย่างเต็มศักยภาพ ใช้งานง่ายขึ้น หรือเก็บได้นานขึ้น ซึ่งในส่วนนี้ก็มีงานวิชาการที่ทำวิจัยอยู่แล้วมากมายเช่นเดียวกัน กระทรวงเกษตรฯ จึงพร้อมผลักดันให้ภาคธุรกิจได้นำความรู้เหล่านั้นมาผสานกับความคิดสร้างสรรค์และความเชี่ยวชาญด้านธุรกิจ มาพัฒนาให้เป็นสินค้าใหม่ ๆ ที่ตอบโจทย์ผู้บริโภคได้มากขึ้น
และ 3) การทำเกษตรแบบคิดถึงคนรุ่นหลัง โดยสินค้าเกษตรเป็นสินค้าที่ขึ้นกับสภาวะแวดล้อมมาก กระทรวงเกษตรและสหกรณ์มีความตั้งใจจะสนับสนุนผลผลิตทางการเกษตรที่ทั้งมีคุณภาพดีและคำนึงถึงผลกระทบต่อสิ่งแวดล้อม ซึ่งได้เห็นความพยายามของหลายภาคส่วนในการคิดค้นวิธีที่จะลดคาร์บอนในการปลูกข้าว การทำการเกษตรแบบคำนึงถึงสภาพแวดล้อมต่าง ๆ ซึ่งล้วนเป็นจุดตั้งต้นที่ดีในการจะทำให้ประเทศไทยคงความเป็นครัวของโลกต่อไป
“หวังว่าสินค้าทั้ง 2 ชนิดนี้ จะเป็นจุดเริ่มต้นที่ช่วยผลักดันการเพิ่มมูลค่าและคุณค่าของผลิตภัณฑ์ทางการเกษตร ไม่ว่าจะด้วยการใช้ความคิดสร้างสรรค์ เทคโนโลยี หรือการนำงานวิจัย มาทำให้เกิดเป็นสินค้าเพื่ออุปโภคบริโภค และหวังว่าประโยชน์จากสิ่งนี้จะกลับคืนสู่พี่น้องเกษตรกร ทั้งในรูปแบบของรายได้และกำลังใจ เพื่อจะได้ผลิตสินค้าที่มีคุณภาพเป็นที่ยอมรับในระดับโลกต่อไป” ร้อยเอก ธรรมนัส กล่าว

ที่มา : https://www.thaigov.go.th/news/contents/details/76149