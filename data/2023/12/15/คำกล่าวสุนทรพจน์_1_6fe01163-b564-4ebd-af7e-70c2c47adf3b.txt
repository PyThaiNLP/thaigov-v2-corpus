รัฐบาลไทย-ข่าวทำเนียบรัฐบาล-นายเศรษฐา ทวีสิน นายกรัฐมนตรี กล่าวปาฐกถาพิเศษงานสัมมนา Thailand - Japan Investment Forum


วันศุกร์ที่ 15 ธันวาคม 2566
15/12/2566
พิมพ์
นายเศรษฐา ทวีสิน นายกรัฐมนตรี กล่าวปาฐกถาพิเศษงานสัมมนา Thailand - Japan Investment Forum
วันศุกร์ที่ 15 ธันวาคม 2566 เวลา 09.35 - 09.50 น. ณ กรุงโตเกียว ประเทศญี่ปุ่น
รัฐมนตรีว่าการกระทรวงเศรษฐกิจ การค้า และอุตสาหกรรม
รองนายกรัฐมนตรีและรัฐมนตรีว่าการกระทรวงการต่างประเทศ
ประธานองค์การส่งเสริมการค้าญี่ปุ่น
และแขกผู้มีเกียรติทุกท่าน
ผมขอขอบคุณแขกผู้มีเกียรติทุกท่านที่เข้าร่วมงานสัมมนาในวันนี้ นับเป็นโอกาสดีที่ผมจะได้เรียนให้ท่านทั้งหลายทราบเกี่ยวกับนโยบายเศรษฐกิจและการพัฒนาด้านต่าง ๆ ที่เรากำลังเร่งดำเนินการในหลายๆด้าน
วันนี้ ผมมี 3 หัวข้อที่อยากจะมาเล่าให้ทุกท่านฟังได้แก่ หนึ่ง ความสัมพันธ์ของทั้งสองประเทศ สอง โอกาสและความร่วมมือทางเศรษฐกิจ และสาม แผนพัฒนาโครงสร้างพื้นฐานที่สำคัญของประเทศไทย
และผมหวังว่า งานสัมนานี้จะทำให้ทุกท่านเห็นโอกาสทางเศรษฐกิจได้ชัดเจนมากยิ่งขึ้นครับ
เป็นเวลากว่า 136 ปีที่ไทยและญี่ปุ่นมีความสัมพันธ์อันดี ญี่ปุ่นนับเป็นมิตรแท้ของไทยที่มีความผูกพันกันในทุกระดับ ตั้งแต่ระดับราชวงศ์ รัฐบาล ภาคธุรกิจ ไปจนถึงประชาชน เห็นได้จากจำนวนบริษัทญี่ปุ่นกว่า 6,000 บริษัทและชาวญี่ปุ่นที่กว่า 80,000 คนที่อยู่ในไทย ซึ่งล้วนเป็นส่วนสำคัญต่อเศรษฐกิจของไทยมาโดยตลอด ในช่วงเดือนพฤศจิกายนที่ผ่านมา ผมกับท่านคิชิดะ ฟูมิโอะ นายกรัฐมนตรีญี่ปุ่นก็ได้หารือกันระหว่างการประชุม APEC โดยเราได้เห็นตรงกันว่าทั้งสองประเทศควรขยายความร่วมมือทางเศรษฐกิจให้มากยิ่งขึ้นไปอีก
อย่างที่ทราบกันดี โลกกำลังเผชิญกับความท้าทายหลายมิติ ซึ่งรัฐบาลไทยได้เร่งดำเนินนโยบายทางเศรษฐกิจหลากหลายอย่างเพื่อรับมือความท้าทายดังกล่าว ยกตัวอย่างเช่น เรามีนโยบายที่มุ่งส่งเสริมการพัฒนาเศรษฐกิจใหม่ เช่น เศรษฐกิจดิจิทัล เศรษฐกิจสีเขียว อุตสาหกรรมที่ใช้เทคโนโลยีขั้นสูง AI การวิจัยและพัฒนาเทคโนโลยีและนวัตกรรม รวมถึงการพัฒนา Startup ให้เติบโตและแข่งขันได้ในระดับโลก
นโยบายดังกล่าวสอดคล้องกับนโยบายของรัฐบาลญี่ปุ่น ที่เน้นผลิตภัณฑ์ที่มีคุณภาพ มีการใช้นวัตกรรมและเทคโนโลยีขั้นสูง เป็นมิตรกับสิ่งแวดล้อม โดยความแข็งแกร่งนี้เห็นได้ชัดจากทั้งความสามารถของบริษัทใหญ่ ไปจนถึงบริษัทระดับท้องถิ่นซึ่งมี Know how และมีศักยภาพพร้อมที่จะเติบโตไปยังต่างประเทศได้ โดยผมหวังว่าประเทศไทยจะเป็นหนึ่งในจุดมุ่งหมายของท่าน
ด้านภาพรวมด้านเศรษฐกิจของไทย แม้เศรษฐกิจเราจะชะลอตัว แต่รัฐบาลก็มีมาตรการหลายอย่างที่จะกระตุ้นเศรษฐกิจไม่ว่าจะเป็นการอัดฉีดเงินเข้าระบบ การดึงดูดการท่องเที่ยว การเร่งดึงการลงทุนจากบริษัทชั้นนำระดับโลก และการพัฒนาโครงสร้างพื้นฐานที่สำคัญ ซึ่งเดี๋ยวผมจะพูดถึงต่อไป
ด้านการค้า ญี่ปุ่นเป็นคู่ค้าที่ใหญ่เป็นลำดับต้นๆของเรา โดยมีมูลค่าอยู่ที่ 8.7 ล้านล้านเยน คิดเป็นร้อยละ 10 ของมูลค่าการค้าระหว่างประเทศทั้งหมด แต่ผมเชื่อในศักยภาพว่าเราสามารถขยายมูลค่าได้มากยิ่งขึ้น และครอบคลุมสินค้าได้หลากหลายชนิด ไม่ว่าจะเป็นสินค้าเกษตร สินค้าอุปโภคบริโภค ชิ้นส่วนยานยนต์และอิเล็กทรอนิกส์ และผลิตภัณฑ์อุตสาหกรรมต่าง ๆ
ด้านการลงทุน นักลงทุนญี่ปุ่นมีบทบาทอย่างมากต่อการเศรษฐกิจไทย ซึ่งญี่ปุ่นเป็นชาติที่เข้ามาลงทุนในไทยสูงสุดติดต่อกันอย่างยาวนาน โดยช่วง 10 ปีหลังก็มีโครงการที่ BOI ส่งเสริมกว่า 4,000 โครงการ คิดเป็นเงินลงทุนกว่า 6 ล้านล้านเยน (ซึ่งของปีนี้เองก็มีเกือบ 180 โครงการ รวมมูลค่ากว่า 180,000 ล้านเยน)
การลงทุนจากญี่ปุ่นได้มีส่วนสำคัญที่ช่วยผลักดันให้เศรษฐกิจและอุตสาหกรรมของประเทศไทยเติบโตอย่างต่อเนื่อง ทั้งในอุตสาหกรรมยานยนต์ เครื่องใช้ไฟฟ้าและอิเล็กทรอนิกส์ เคมีภัณฑ์ เครื่องจักร และอาหารแปรรูป ซึ่งผมขอขอบคุณนักลงทุนญี่ปุ่นที่ให้ความสำคัญกับประเทศไทย เป็นเวลากว่า 50 ปีที่ภาคอุตสาหกรรมยานยนต์ญี่ปุ่นช่วยขับเคลื่อนเศรษฐกิจไทย พวกเราไม่ลืม และรัฐบาลไทยพร้อมที่จะช่วยดูแลและสนับสนุนบริษัทรถยนต์ญี่ปุ่นให้แข่งขันและเติบโตได้เพื่อเปลี่ยนผ่านไปสู่เทคโนโลยียานยนต์สมัยใหม่
นอกจากอุตสาหกรรมที่คุ้นเคยกันดีแล้ว รัฐบาลนี้ยังมีนโยบายสนับสนุน Soft Power เพื่อเพิ่มมูลค่าให้แก่สินค้าและบริการ รวมทั้งเพิ่มขีดความสามารถในการแข่งขันของประเทศ และสร้างภาพลักษณ์ที่ดีของไทยต่อเวทีโลก เรากำลังผลักดัน Soft Power ของไทยสู่ระดับสากลด้วยการทูตเชิงวัฒนธรรม การยกระดับและพัฒนาความคิดสร้างสรรค์ของคนไทย สร้าง 1 ครอบครัว 1 ซอฟต์พาวเวอร์ พัฒนาคอนเทนต์ผ่านหลากหลายอุตสาหกรรม และส่งเสริมการนำภูมิปัญญาท้องถิ่นของไทยไปต่อยอดให้แพร่หลาย นี่ถือเป็นโอกาสใหม่สำหรับประเทศญี่ปุ่นให้เข้ามาลงทุน เข้ามาต่อยอดทรัพยากรของประเทศไทยในการพัฒนา เกมส์ ภาพยนต์ หรืออนิเมชั่น ซึ่งผมมั่นใจว่าความพร้อมด้าน Creative Industry เราไม่เป็นรองใคร พิสูจน์ได้โดยรางวัลต่างๆทั่วโลกที่สร้างด้วยฝีมือคนไทย
อีกเรื่องนึงที่สำคัญ คือเป้าหมายของไทยในการเป็นกลางทางคาร์บอนในปี 2050 และการปล่อยก๊าซเรือนกระจกสุทธิเป็นศูนย์ในปี 2065 นี่คืออีกหนึ่งโอกาสที่ผมขอเชิญชวนให้ญี่ปุ่นเข้ามามีส่วนร่วมในการพัฒนาอุตสาหกรรมนี้ไปด้วยกัน ประเทศไทยมีความพร้อมด้านพลังงานสะอาด (Clean Energy) มากกว่าใครในภูมิภาคนี้ และกำลังต่อยอดอุตสาหกรรมเกี่ยวเนื่อง เช่น Green Hydrogen ที่จะกลายเป็นแหล่งพลังงานแห่งอนาคตอีกด้วย รัฐบาลไทยให้ความสำคัญกับการลงทุนในโครงสร้างพื้นฐานด้านการขนส่งอย่างเต็มรูปแบบ ทั้งทางถนน ทางน้ำ ทางราง และทางอากาศ ซึ่งจะช่วยยกระดับระบบคมนาคมขนส่งของ โดยมีหลายภาคส่วนที่มีความร่วมมือกับทางญี่ปุ่น
นอกเหนือจากการพัฒนาโครงสร้างพื้นฐานในเขตพัฒนาพิเศษภาคตะวันออก EEC แล้ว ล่าสุด รัฐบาลไทยมีความมุ่งมั่นที่จะผลักดันโครงการสะพานเศรษฐกิจเชื่อมทะเลฝั่งอ่าวไทยและอันดามัน หรือ แลนด์บริดจ์ ให้เกิดขึ้นอย่างเป็นรูปธรรม มูลค่าเงินลงทุน “เบื้องต้น” กว่า 4 ล้านล้านเยน  สร้างเส้นทางการค้าการขนส่งใหม่ของโลกที่เชื่อมโยงมหาสมุทรแปซิฟิกและมหาสมุทรอินเดียด้วยท่าเรือ ระบบราง และระบบถนน ทำให้ประเทศไทยเป็นศูนย์กลางการค้าที่สำคัญของภูมิภาคและระดับโลก ผมขอเชิญชวนให้ภาคเอกชนญี่ปุ่นเข้าร่วมศึกษาและลงทุนในโครงการแลนด์บริดจ์เพื่อเสริมสร้างความเชื่อมโยงและ supply chain ในภูมิภาคให้มีประสิทธิภาพมากยิ่งขึ้นครับ
แขกผู้มีเกียรติทุกท่าน
สุดท้ายนี้ ผมในฐานะผู้นำรัฐบาลไทย ขอให้ความเชื่อมั่นว่า รัฐบาลมุ่งมั่นที่จะยกระดับเศรษฐกิจ พัฒนาโครงสร้างพื้นฐาน เดินหน้าขยายการเจรจา FTA กับประเทศต่าง ๆ ทั่วโลก  และเร่งปรับปรุงบริการภาครัฐเพื่อทำให้การประกอบธุรกิจมีความสะดวกมากยิ่งขึ้น วันนี้ประเทศไทยภายใต้การทำงานของรัฐบาลชุดนี้เปิดกว้างสำหรับการลงทุนจากทุกประเทศ โดยเฉพาะอย่างยิ่งนักลงทุนจากญี่ปุ่น ซึ่งเป็นนักลงทุนรายใหญ่รายสำคัญของไทยในช่วงหลายสิบปีที่ผ่านมา เราพร้อมที่จะสนับสนุนการลงทุนจากประเทศญี่ปุ่นทั้งรายเดิมและรายใหม่ และพร้อมที่จะร่วมมือกับภาครัฐและเอกชนญี่ปุ่นในการยกระดับอุตสาหกรรม เพื่อเปลี่ยนผ่านไปสู่เศรษฐกิจใหม่ ตอบสนองต่อความเปลี่ยนแปลงของโลก เพื่อความก้าวหน้าของทั้งสองประเทศต่อไป
ขอบคุณครับ

ที่มา : https://www.thaigov.go.th/news/contents/details/76150