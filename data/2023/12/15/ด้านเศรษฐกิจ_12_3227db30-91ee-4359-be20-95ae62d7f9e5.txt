รัฐบาลไทย-ข่าวทำเนียบรัฐบาล-“มนพร” สั่งการให้รถเมล์ ขสมก. เชื่อม บขส. เพื่ออำนวยความสะดวก และช่วยประหยัดค่าใช้จ่าย ใน 12 เส้นทางเชื่อม “หมอชิต 2” เป็นของขวัญปีใหม่ให้กับประชาชน  


วันศุกร์ที่ 15 ธันวาคม 2566
“มนพร” สั่งการให้รถเมล์ ขสมก. เชื่อม บขส. เพื่ออำนวยความสะดวก และช่วยประหยัดค่าใช้จ่าย ใน 12 เส้นทางเชื่อม “หมอชิต 2” เป็นของขวัญปีใหม่ให้กับประชาชน
....
นางมนพร เจริญศรี รัฐมนตรีช่วยว่าการกระทรวงคมนาคม กล่าวว่า ได้มีการประสานงานและสั่งการให้องค์การขนส่งมวลชนกรุงเทพ (ขสมก.) ประสานงานกับบริษัท ขนส่ง จำกัด (บขส.) ร่วมกันกำหนดจุดจอดรถเมล์โดยสารกับ บขส. ที่สถานีขนส่งผู้โดยสารกรุงเทพ (จตุจักร) หรือ หมอชิต 2 เพื่ออำนวยความสะดวกกับประชาชนในการเดินทางกลับเข้าสู่กรุงเทพฯ หรือเดินทางไปต่างจังหวัด และที่สำคัญประชาชนจะได้สะดวก   และประหยัดค่าใช้จ่ายในการเดินทาง ตามนโยบายของกระทรวงคมนาคม “Quick Win คมนาคม เพื่อความอุดมสุขของประชาชน” ในการเชื่อมต่อการเดินทางทุกรูปแบบและถือเป็นของขวัญปีใหม่ให้กับประชาชน
นางมนพร กล่าวต่ออีกว่า ได้รับรายงานจากผู้อำนวยการองค์การขนส่งมวลชนกรุงเทพ นายกิตติกานต์ จอมดวง จารุวรพลกุล และรองกรรมการผู้จัดการใหญ่ฝ่ายบริหารการเดินรถ รักษาการแทนกรรมการผู้จัดการใหญ่ บริษัท ขนส่ง จำกัด นางสาวระพิพรรณ วรรณพินทุ ทั้ง 2 หน่วยงานร่วมกันกำหนดจุดจอด รถเมล์ ขสมก. เพิ่มภายในหมอชิต 2 เพื่อให้การเดินทางจากต่างจังหวัดเข้ากรุงเทพฯ มีความอย่างต่อเนื่อง สะดวก  ประหยัดค่าใช้จ่าย และเป็นที่พอใจของประชาชน โดย บขส. ได้อำนวยความสะดวกด้านสถานที่จอดรถเมล์ ชานชาลาขาเข้า ณ หมอชิต 2 และ ขสมก. ได้จัดรถเมล์ที่วิ่งผ่านหมอชิต 2 จำนวน 12 เส้นทาง ตั้งแต่วันที่ 9 ธันวาคม ที่ผ่านมา โดยให้บริการตั้งแต่เวลา 04.00 - 20.00 น. ผลสำรวจการให้บริการรถเมล์ในช่วงที่ผ่านมาพบว่า ได้รับ   การตอบรับจากประชาชนผู้ใช้บริการเป็นอย่างดี ซึ่งรถเมล์ทั้ง 12 เส้นทาง มีรายละเอียด ดังนี้ 1) สาย 3 หมอชิต 2 - คลองสาน 2) สาย 16 หมอชิต 2 - สุรวงศ์ 3) สาย 49 สถานีกลางกรุงเทพอภิวัฒน์ - หมอชิต 2 - หัวลำโพง 4) สาย 77 หมอชิต 2 - สาธุประดิษฐ์ 5) สาย 96 หมอชิต 2 - สถานีรถไฟฟ้าจตุจักร - มีนบุรี 6) สาย 134 หมอชิต 2 - บัวทองเคหะ 7) สาย 136 หมอชิต 2 - อู่คลองเตย 8) สาย 138 หมอชิต 2 - ท่าน้ำพระประแดง 9) สาย 145 หมอชิต 2 - สมุทรปราการ 10) สาย 509 หมอชิต 2 - อู่บางแค 11) สาย 536 หมอชิต 2 - ปากน้ำ (ทางด่วน) และ 12) สาย A1 หมอชิต 2 - สถานีรถไฟฟ้าจตุจักร - ท่าอากาศยานดอนเมือง

ที่มา : https://www.thaigov.go.th/news/contents/details/76167