รัฐบาลไทย-ข่าวทำเนียบรัฐบาล-"หมออ้อม" พญ.พักตร์พิไล ทวีสิน ภริยานายกรัฐมนตรี นำคู่สมรสคณะรัฐมนตรี เยี่ยมให้กำลังใจพร้อมเลือกซื้อผลิตภัณฑ์ ในงาน OTOP CITY 2023 “ช้อปสนุก...ส่งสุขท้ายปี สินค้าดีจากภูมิปัญญาไทย"


วันเสาร์ที่ 16 ธันวาคม 2566
16/12/2566
พิมพ์
"หมออ้อม" พญ.พักตร์พิไล ทวีสิน ภริยานายกรัฐมนตรี นำคู่สมรสคณะรัฐมนตรี เยี่ยมให้กำลังใจพร้อมเลือกซื้อผลิตภัณฑ์ ในงาน OTOP CITY 2023 “ช้อปสนุก...ส่งสุขท้ายปี สินค้าดีจากภูมิปัญญาไทย"
"หมออ้อม" พญ.พักตร์พิไล ทวีสิน ภริยานายกรัฐมนตรี นำคู่สมรสคณะรัฐมนตรี เยี่ยมให้กำลังใจพร้อมเลือกซื้อผลิตภัณฑ์ ในงาน OTOP CITY 2023 “ช้อปสนุก...ส่งสุขท้ายปี สินค้าดีจากภูมิปัญญาไทย” 16 - 24 ธ.ค. 2566 ที่ศูนย์แสดงสินค้าและการประชุมอิมแพ็ค เมืองทองธานี
วันนี้ (16 ธ.ค. 66) เวลา 14.00 น. น.ส.ไตรศุลี ไตรสรณกุล เลขานุการ รมว.มหาดไทยและโฆษกกระทรวงมหาไทย เปิดเผยว่า พญ.พักตร์พิไล ทวีสิน ภริยานายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง นำคู่สมรสคณะรัฐมนตรีร่วมเยี่ยมชมให้กำลังใจและเลือกซื้อผลิตภัณฑ์ OTOP ของผู้ประกอบการในงาน OTOP City 2023 ภายหลังการประชุมคณะกรรมการคณะคู่สมรสคณะรัฐมนตรี ครั้งที่ 3/2566 โดยมี นางพวงเพ็ชร ชุนละเอียด รัฐมนตรีประจำสำนักนายกรัฐมนตรี พร้อมด้วย คู่สมรสคณะรัฐมนตรี ได้แก่ นางอภิญญา เวชยชัย นางอนงค์วรรณ เทพสุทิน นางปวีณา พหิทธานุกร พ.ต.อ. ลำพันธุ์ พรรธนประเทศ นางสาวธนนนท์ นิรามิษ นางระเบียบรัตน์ พงษ์พานิช นางสุริสา จึงรุ่งเรืองกิจ นางสุนีย์ สอดส่อง นางนาที รัชกิจประการ นางสาวนวลสกุล บำรุงพงษ์ นางวีณา ศรีสรรพางค์ นายนิติรักษ์ ดาวลอย นางสุรภา พันธ์เจริญวรกุล และนางวันเพ็ญ พร้อมพัฒน์ ร่วมให้กำลังใจผู้ประกอบการพร้อมเลือกซื้อผลิตภัณฑ์ ในงาน OTOP CITY 2023 ในการนี้ นายชัยวัฒน์ ชื่นโกสุม อธิบดีกรมการพัฒนาชุมชน พร้อมด้วยนางกุลทรัพย์ ชื่นโกสุม อุปนายกสมาคมแม่บ้านมหาดไทยและประธานชมรมแม่บ้านพัฒนาชุมชน นำคณะฯ เยี่ยมชม ณ ชาเลนเจอร์ 1-3 ศูนย์แสดงสินค้าและการประชุมอิมแพ็ค เมืองทองธานี อำเภอปากเกร็ด จังหวัดนนทบุรี
น.ส.ไตรศุลี ไตรสรณกุล เลขานุการ รมว.มหาดไทยและโฆษกกระทรวงมหาไทย กล่าวว่า ระหว่างวันที่ 16 - 24 ธ.ค. 2566 กระทรวงมหาดไทยโดยกรมพัฒนาชุมชนจะจัดงาน OTOP City 2023 ณ อาคารชาเลนเจอร์ ฮอล์ 1-3 ศูนย์ อิมแพ็ค เมืองทองธานี ซึ่งเป็นงานแสดงและจำหน่ายสินค้าหนึ่งตำบลหนึ่งผลิตภัณฑ์ หรือ OTOP คุณภาพจากชุมชนทุกภูมิภาคทั่วประเทศ และถือเป็นงานใหญ่ที่สุดของปีที่จะมีสินค้าจากทุกภูมิภาคทั่วประเทศมารวมกันไว้ ณ ที่เดียว โดยช่วงก่อนงานแสดงสินค้านี้ กระทรวงมหาดไทยได้รับเกียรติจาก พญ.พักตร์พิไล ทวีสิน ภริยานายกรัฐมนตรีและรมว.คลัง ในการร่วมเยี่ยมชมให้กำลังใจและเลือกซื้อผลิตภัณฑ์ OTOP ของผู้ประกอบการในงาน OTOP City 2023 เป็นจำนวนมากหลากหลายรายการ
"ในวันนี้ พญ.พักตร์พิไล ทวีสิน ภริยานายกรัฐมนตรีและคณะคู่สมรสคณะรัฐมนตรี ได้เลือกซื้อขนมไทย บริเวณโซน OTOP ชวนชิม และเดินให้กำลังใจผู้ประกอบการ รวมทั้งชมความงดงามความคิดสร้างสรรค์ในโซนผ้าไทยใส่ให้สนุก และเลือกซื้อชุดผ้าไทยแบรนด์ขวัญตาซึ่งเป็นผลิตภัณฑ์ผ้าทอจากภูมิปัญญาชาวบ้านในจังหวัดหนองบัวลำภู รวมทั้งเยี่ยมชมร้านมูลนิธิศิลปาชีพในสมเด็จพระบรมราชชนนีพันปีหลวง และร้านค้ามูลนิธิอาสาเพื่อนพึ่ง (ภาฯ) ยามยาก สภากาชาดไทย" น.ส.ไตรศุลีฯ กล่าว
โฆษกกระทรวงมหาดไทย กล่าวในตอนท้ายว่า OTOP City 2023 จะเป็นงานสำคัญที่สร้างโอกาสให้ผู้กำลังมองหาของขวัญคริสต์มาส และปีใหม่ได้มีสินค้าคุณภาพมาให้เลือก ขณะเดียวกันก็เป็นช่องทางการขาย สร้างรายได้แก่ผู้ผลิตสินค้าชุมชนจากทั่วประเทศ สอดคล้องกับนโยบายของนายอนุทิน ชาญวีรกูล รองนายกรัฐมนตรีและรมว.มหาดไทย ที่เน้นย้ำความสำคัญของนโยบายการเร่งลดภาระค่าใช้จ่าย เพิ่มรายได้ และลดความเหลื่อมล้ำแก่ประชาชน เพื่อคุณภาพชีวิตของพี่น้องประชาชนได้มีความอุดมสมบูรณ์พูนสุขอย่างยั่งยืน

ที่มา : https://www.thaigov.go.th/news/contents/details/76227