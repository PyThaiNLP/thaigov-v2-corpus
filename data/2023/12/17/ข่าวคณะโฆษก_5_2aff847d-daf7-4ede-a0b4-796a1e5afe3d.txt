รัฐบาลไทย-ข่าวทำเนียบรัฐบาล-นายกฯ เปิดเผยข่าวดี มั่นใจโอกาสเกิดความร่วมมือกับ Apple ด้วย ศักยภาพและการสนับสนุนของรัฐบาลไทย


วันอาทิตย์ที่ 17 ธันวาคม 2566
นายกฯ เปิดเผยข่าวดี มั่นใจโอกาสเกิดความร่วมมือกับ Apple ด้วย ศักยภาพและการสนับสนุนของรัฐบาลไทย
นายกฯ เปิดเผยข่าวดี มั่นใจโอกาสเกิดความร่วมมือกับ Apple ด้วย ศักยภาพและการสนับสนุนของรัฐบาลไทย
นายชัย วัชรงค์ โฆษกประจำสำนักนายกรัฐมนตรี เปิดเผยว่า นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง โพสต์ X (twitter) ถึงข่าวดีเกี่ยวกับความร่วมมือกับ Apple บริษัทยักษ์ใหญ่ของโลก ดังนี้
“วันนี้มีข่าวดีครับ ผมได้รับจดหมายขอบคุณจากทาง Apple อ้างอิงจากการพบกัน เมื่อตอนผมเดินทางไปซานฟรานซิสโกเมื่อเดือนก่อน
โดยในจดหมายเค้าระบุเลยครับ ว่าประเทศไทยมีศักยภาพ มีความพร้อม ซึ่งเมื่อร่วมกับการสนับสนุนของรัฐบาล ในสาขาที่เกี่ยวข้อง เช่น การศึกษา อุตสาหกรรม แรงงาน ทำให้ผมมั่นใจครับว่าความร่วมมือกับ Apple เกิดขึ้นได้จริง
นี่ถือเป็นอีกหนึ่งผลงานจากการออกไปสร้างความเชื่อมั่น พูดคุยแสดงความพร้อมของรัฐบาล และประชาชนไทยให้กับโลก และบริษัทยักษ์ใหญ่ได้เห็นครับ
ผมเชื่อมั่นครับว่านอกจาก Apple จะมีอีกหลายความร่วมมือที่เกิดขึ้นอย่างเป็นรูปธรรมอย่างแน่นอนครับ”
โฆษกประจำสำนักนายกรัฐมนตรีระบุว่า “ประเทศไทยเปล่งประกายสดใสไปด้วยชุมชนของนักพัฒนาแอพ (developer community) ที่ขึ้นทะเบียนกับระบบ iOS ของ Apple แล้วกว่า 300,000 ราย ทั้งหมดนี้ได้ให้กำเนิดธุรกิจสตาร์ทอัพที่ประสพความสำเร็จอย่างน่าทึ่งกับผลิตภัณฑ์และบริการของ Apple ทั้งนี้ Apple มีความปรารถนาอย่างแรงกล้าที่จะร่วมมือกับรัฐบาลไทยในการปั้นให้นักพัฒนาแอพของไทยก้าวขึ้นชั้นไปถึงระดับโลก ทั้งในแง่ของการพัฒนานวัตกรรมแอพรุ่นต่อไปและในแง่ของความสำเร็จในทางธุรกิจ”
”นายกรัฐมนตรีไม่เคยปล่อยโอกาสให้ผ่านไปแม้แต่ครั้งเดียว ท่านหยิบยกฉกฉวยทุกโอกาสที่เข้ามาทุกการเดินทาง เพื่อให้เกิดโอกาสทางการค้าการลงทุนระหว่างบริษัทชั้นนำกับประเทศ และประชาชนชาวไทย ท่านมีวิสัยทัศน์ และกลยุทธ์ในการทำงาน หาโอกาสเพิ่มความร่วมมือ ให้กับประชาชนชาวไทยได้อย่างน่าทึ่ง ด้วยการนำเสนอจุดขายอย่างชาญฉลาด ผมยืนยันครับ ว่า ยังมีโอกาสดีดีอีกมากในรัฐบาลนี้ที่พร้อมจะส่งต่อให้กับชาวไทยครับ” นายชัย กล่าว

ที่มา : https://www.thaigov.go.th/news/contents/details/76241