รัฐบาลไทย-ข่าวทำเนียบรัฐบาล-รมว.ธรรมนัส ติดตามโครงการปรับปรุงประตูระบายน้ำคลองบางใหญ่


วันอาทิตย์ที่ 17 ธันวาคม 2566
รมว.ธรรมนัส ติดตามโครงการปรับปรุงประตูระบายน้ำคลองบางใหญ่
รมว.ธรรมนัส ติดตามโครงการปรับปรุงประตูระบายน้ำคลองบางใหญ่
ฟื้นคืนวิถีชีวิตชุมชนริมคลอง ต่อยอดสู่การท่องเที่ยว
ร้อยเอก ธรรมนัส พรหมเผ่า รัฐมนตรีว่าการกระทรวงเกษตรและสหกรณ์ ลงพื้นที่ติดตามราชการโครงการปรับปรุงประตูระบายน้ำคลองบางใหญ่ โดยมีผู้บริหารกระทรวงเกษตรและสหกรณ์ และผู้บริหารจังหวัดนนทบุรี เข้าร่วม ณ ประตูระบายน้ำคลองบางใหญ่ ต.บางแม่นาง อ.บางใหญ่ จ.นนทบุรี ซึ่งกระทรวงเกษตรฯ โดยกรมชลประทาน ร่วมกับส่วนราชการจังหวัดนนทบุรี เข้าสำรวจความต้องการและรับฟังความคิดเห็นประชาชนในพื้นที่สำหรับการพัฒนาและปรับปรุงประตูระบายน้ำคลองบางใหญ่ ซึ่งมีอายุเก่าแก่กว่า 70 ปี เพื่อพัฒนาการบริหารจัดการน้ำ และปรับปรุงเส้นทางสัญจรทางน้ำของประชาชนที่อาศัยอยู่บริเวณริมคลองให้มีความสะดวกมากยิ่งขึ้น อีกทั้งเป็นการฟื้นฟูวิถีชีวิตชุมชนริมคลอง และสามารถต่อยอดสู่การส่งเสริมการท่องเที่ยวคลองบางใหญ่ได้อีกด้วย โดยเร่งให้บรรจุแผนการดำเนินโครงการ ในปีงบประมาณ 2568 ในโอกาสนี้ รัฐมนตรีว่าการเกษตรฯ ได้มอบหมายกรมชลประทาน สำหรับการศึกษาแนวทางแก้ไขปัญหาเรื่องน้ำเค็มทะลักเข้าพื้นที่เกษตรกรรมของประชาชน ต่อไป
สำหรับแผนปรับปรุงประตูระบายน้ำคลองบางใหญ่ ประกอบด้วย การรื้อถอนประตูระบายน้ำเดิม และก่อสร้างประตูระบายน้ำ ขนาด 6.00x6.00 เมตร จำนวน 2 ช่อง ก่อสร้างประตูเรือสัญจร ขนาด 6.00x6.00 เมตร จำนวน 1 ช่อง พร้อมทั้งก่อสร้างทางสัญจรสำหรับรถจักรยานยนต์ ความกว้างอย่างน้อย 2.50 เมตร เพื่อเพิ่มประสิทธิภาพการบริหารจัดการน้ำ ป้องกันและบรรเทาปัญหาอุทกภัย รองรับการสัญจรทางน้ำและเพิ่มโอกาสในการท่องเที่ยวในพื้นที่ รวมทั้งลดการเกิดปัญหามลพิษและการเน่าเสียของน้ำ

ที่มา : https://www.thaigov.go.th/news/contents/details/76246