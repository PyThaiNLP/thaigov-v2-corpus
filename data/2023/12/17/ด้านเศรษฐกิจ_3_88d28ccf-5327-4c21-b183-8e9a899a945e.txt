รัฐบาลไทย-ข่าวทำเนียบรัฐบาล-กระทรวงเกษตรฯ ห่วงใยเกษตรกรผู้เลี้ยงสัตว์ เร่งรณรงค์ฉีดวัคซีนป้องกันโรคระบาดสัตว์ทั่วประเทศ


วันอาทิตย์ที่ 17 ธันวาคม 2566
กระทรวงเกษตรฯ ห่วงใยเกษตรกรผู้เลี้ยงสัตว์ เร่งรณรงค์ฉีดวัคซีนป้องกันโรคระบาดสัตว์ทั่วประเทศ
กระทรวงเกษตรฯ ห่วงใยเกษตรกรผู้เลี้ยงสัตว์ เร่งรณรงค์ฉีดวัคซีนป้องกันโรคระบาดสัตว์ทั่วประเทศ
นายไชยา พรหมา รัฐมนตรีช่วยว่าการกระทรวงเกษตรและสหกรณ์ ได้มอบหมาย นายคุณากร ปรีชาชนะชัย ผู้ช่วยเลขานุการรัฐมนตรีว่าการกระทรวงเกษตรและสหกรณ์ เป็นประธานเปิดกิจกรรม Kick off "โครงการการรณรงค์ฉีดวัคซีนป้องกันโรคปากและเท้าเปื่อย วัคซีนป้องกันโรคเฮโมรายิกเซปทิซีเมีย และวัคซีนลัมปีสกิน ครั้งที่ 1/2567 โดยมี ผู้บริหาร เจ้าหน้าที่สังกัดกระทรวงเกษตรและสหกรณ์ และเจ้าหน้าที่ส่วนจังหวัดให้การต้อนรับ ณ โรงเรียนบ้านปราสาท หมู่ 5 ตำบลท่าตูม อำเภอท่าตูม จังหวัดสุรินทร์ สำหรับวัตถุประสงค์ของการจัดงานครั้งนี้ เพื่อสร้างความรู้ความเข้าใจให้เกษตรกรตระหนักถึงความสำคัญในการฉีดวัคซีนป้องกันโรคระบาดสัตว์ ซึ่งสามารถช่วยลดความสูญเสียให้เกษตรกรผู้เลี้ยงสัตว์ในพื้นที่ และสามารถช่วยให้ปศุสัตว์มีคุณภาพดีสามารถสร้างรายได้ให้กับเกษตรกรมากขึ้น ผู้ช่วยเลขานุการรัฐมนตรีฯ กล่าวเพิ่มเติมว่า รัฐบาลให้ความสำคัญกับการจัดการปัญหาด้านโรคระบาดสัตว์ ซึ่งเป็นอาชีพเสริมสลับกับการเพาะปลูกของเกษตรกร กระทรวงเกษตรฯ โดยกรมปศุสัตว์จัดให้มีการ Kick Off รณรงค์ฉีดวัคซีนป้องกันโรคระบาดสัตว์ทั่วประเทศ เพื่อสร้างความมั่นใจให้กับคู่ค้าในต่างประเทศ พร้อมขอให้เกษตรกรดูแลสัตว์เลี้ยงอย่างใกล้ชิด ซึ่งการฉีดวัคซีนจะช่วยให้สัตว์มีภูมิคุ้มกัน และลดการแพร่โรคระบาดต่อสัตว์ตัวอื่นได้ ทำให้ผู้บริโภคได้รับผลผลิตที่มีคุณภาพ เกษตรกรมีรายได้ดี และคู่ค้าในต่างประเทศมีความมั่นใจในการค้ากับประเทศไทย นอกจากนี้ กระทรวงเกษตรฯ โดยกรมปศุสัตว์ ได้จัดเจ้าหน้าที่ลงพื้นที่ให้บริการฉีดพ่นน้ำยาฆ่าเชื้อโรคจุดรวมสัตว์ เช่น ตลาดนัดค้าสัตว์ รถบรรทุกสัตว์ ศูนย์รวบรวมน้ำนม พื้นที่เกิดโรคซ้ำซาก และ คอกสัตว์ เพื่อให้เกิดการป้องกันโรคระบาดสัตว์มีประสิทธิภาพขั้นสูงสุด อีกด้วย

ที่มา : https://www.thaigov.go.th/news/contents/details/76247