รัฐบาลไทย-ข่าวทำเนียบรัฐบาล-รองโฆษกฯ รัดเกล้าฯ เผยกระทรวงเกษตรและสหกรณ์ ผนึกกำลังกับภาคเอกชน พัฒนาวิจัยสายพันธุ์และปรับปรุงพันธุ์ข้าวไทย เสริมสร้างขีดความสามารถในการแข่งขันของข้าวไทยในตลาดโลก 


วันอาทิตย์ที่ 17 ธันวาคม 2566
17/12/2566
พิมพ์
รองโฆษกฯ รัดเกล้าฯ เผยกระทรวงเกษตรและสหกรณ์ ผนึกกำลังกับภาคเอกชน พัฒนาวิจัยสายพันธุ์และปรับปรุงพันธุ์ข้าวไทย เสริมสร้างขีดความสามารถในการแข่งขันของข้าวไทยในตลาดโลก
รองโฆษกฯ รัดเกล้าฯ เผยกระทรวงเกษตรและสหกรณ์ ผนึกกำลังกับภาคเอกชน พัฒนาวิจัยสายพันธุ์และปรับปรุงพันธุ์ข้าวไทย เสริมสร้างขีดความสามารถในการแข่งขันของข้าวไทยในตลาดโลก
วันนี้ (17 ธ.ค. 66) นางรัดเกล้า อินทวงศ์ สุวรรณคีรี รองโฆษกประจำสำนักนายกรัฐมนตรี เปิดเผยว่า ด้วยนโยบายของรัฐบาล ในการเสริมสร้างขีดความสามารถทางการแข่งขันของเกษตรกรไทย และผลิตเมล็ดพันธุ์ข้าวดี มีคุณภาพ ให้เพียงพอต่อความต้องการของชาวนา เพื่อเพิ่มศักยภาพการผลิต และยกระดับประสิทธิภาพของผลผลิตให้มีคุณภาพมากขึ้น ให้สามารถรองรับความต้องการของตลาดโลก และสามารถแข่งขันกับประเทศเพื่อนบ้านได้นั่น กระทรวงเกษตรและสหกรณ์จึงได้ร่วมกับภาคเอกชน พัฒนาวิจัยสายพันธุ์และปรับปรุงพันธุ์ข้าวไทย
รองโฆษกประจำสำนักนายกรัฐมนตรี กล่าวว่า กรมการข้าว กระทรวงเกษตรและสหกรณ์ จึงได้ร่วมกับภาคเอกชน บริษัท รวมใจพัฒนาความรู้ จำกัด วิจัยพัฒนาสายพันธุ์ และปรับปรุงสายพันธุ์ข้าวไทย โดยใช้สถานีทดลองข้าวที่มีอยู่ทั่วประเทศ ร่วมกันคิดใช้องค์ความรู้ที่มีนำมาศึกษาทดลองเพื่อพัฒนาสิ่งใหม่ๆ ให้เกิดประโยชน์กับประเทศและชาวนาไทย ทั้งนี้ กรมการข้าวยังได้เร่งผลิตเมล็ดพันธุ์เพื่อให้เพียงพอต่อความต้องการของพี่น้องเกษตรกร โดยในเดือนเมษายน 2567 เตรียมประกาศรับรองพันธุ์เพิ่มอีก 8 สายพันธุ์ ซึ่งมีผลผลิตเฉลี่ยไม่ต่ำกว่า 1,300 กิโลกรัมต่อไร่ขึ้นไป
กระทรวงเกษตรและสหกรณ์ เดินหน้าพัฒนาข้าวไทย ภายใต้หลักการ “ตลาดนำ นวัตกรรมเสริม เพิ่มรายได้” เนื่องจากข้าวถือเป็นพืชเศรษฐกิจหลักของประเทศไทย โดยมุ่งพัฒนาตลาด ทั้งในและต่างประเทศ การแปรรูป และการนำนวัตกรรมมาใช้ให้เกิดประโยชน์ รวมทั้งพัฒนาพันธุ์ข้าวที่หลากหลาย สนองความต้องการของตลาดโลก เพิ่มขีดความสามารถในการแข่งขันของข้าวไทย และยังเป็นการเพื่อสร้างรายได้ให้แก่พี่น้องเกษตรกรไทยอีกทางหนึ่งด้วย
“รัฐบาลให้ความสำคัญกับข้าว ที่ถือเป็นสินค้าเกษตรหลักของประเทศ มุ่งเน้นพัฒนาตลอดทั้งห่วงโซ่อุปทาน ทั้งส่งเสริม สนับสนุนการวิจัยและพัฒนาสายพันธุ์ข้าวที่หลากหลาย นำเทคโนโลยี และนวัตกรรมสมัยใหม่มาใช้ในการผลิต เพื่อลดต้นทุนด้านการเกษตร ส่งเสริมแนวทางเป็นมิตรต่อสิ่งแวดล้อม สร้างความเข้มแข็งให้กับเกษตรกร สามารถพึ่งพาตนเองได้ ส่งเสริมการผลิตข้าวที่ได้มาตรฐานรองรับ ตรงตามความต้องการและสามารถแข่งขันในตลาดโลก” นางรัดเกล้า กล่าว

ที่มา : https://www.thaigov.go.th/news/contents/details/76231