รัฐบาลไทย-ข่าวทำเนียบรัฐบาล-เริ่มแล้ว OTOP CITY 2023 !!!  ภริยา มท.1 พร้อมด้วยโฆษก มท. เที่ยวชมงาน ให้กำลังผู้ประกอบการ พร้อมเชิญชวนคนไทย ชม ช้อป ชิม เช็คอิน ในงาน OTOP CITY 2023 ที่อิมแพ็ค เมืองทองธานี


วันเสาร์ที่ 16 ธันวาคม 2566
16/12/2566
พิมพ์
เริ่มแล้ว OTOP CITY 2023 !!!  ภริยา มท.1 พร้อมด้วยโฆษก มท. เที่ยวชมงาน ให้กำลังผู้ประกอบการ พร้อมเชิญชวนคนไทย ชม ช้อป ชิม เช็คอิน ในงาน OTOP CITY 2023 ที่อิมแพ็ค เมืองทองธานี
ภริยา มท.1 พร้อมด้วยโฆษก มท. เที่ยวชมงาน ให้กำลังผู้ประกอบการ พร้อมเชิญชวนคนไทย ชม ช้อป ชิม เช็คอิน ในงาน OTOP CITY 2023 “ช้อปสนุก...ส่งสุขท้ายปี สินค้าดีจากภูมิปัญญาไทย” 16-24 ธ.ค.นี้ ที่ศูนย์แสดงสินค้าและการประชุมอิมแพ็ค เมืองทองธานี
วันนี้ (16 ธ.ค. 66) เวลา 10.30 น. ที่ชาเลนเจอร์ 1-3 ศูนย์แสดงสินค้าและการประชุมอิมแพ็ค เมืองทองธานี อำเภอปากเกร็ด จังหวัดนนทบุรี นางสาวธนนนท์ นิรามิษ ภริยารองนายกรัฐมนตรีและรัฐมนตรีว่าการกระทรวงมหาดไทย พร้อมด้วย นางสาวไตรศุลี ไตรสรณกุล เลขานุการรัฐมนตรีว่าการกระทรวงมหาดไทยและโฆษกกระทรวงมหาดไทย และคณะทำงานรัฐมนตรีว่าการกระทรวงมหาดไทย ร่วมเยี่ยมชมให้กำลังใจและเลือกซื้อผลิตภัณฑ์ OTOP ของผู้ประกอบการในงาน OTOP City 2023 โดยมี นายชัยวัฒน์ ชื่นโกสุม อธิบดีกรมการพัฒนาชุมชน นำเยี่ยมชม
นางสาวไตรศุลี ไตรสรณกุล เลขานุการรัฐมนตรีว่าการกระทรวงมหาดไทยและโฆษกกระทรวงมหาดไทย กล่าวว่า ทุกท่านที่ได้มาเที่ยวชมงานจะได้พบกับสินค้าและบริการจากฝีมือคนไทยมากกว่า 2,000 บูธ ซึ่งแต่ละบูธต่างนำสินค้าที่สะท้อนเอกลักษณ์ ภูมิปัญญาความเป็นท้องถิ่นไทยในแต่ละภูมิภาค เป็นสินค้าดี มีคุณภากระดับสากล ที่สามารถเลือกซื้อเลือกหาสินค้าเพื่อไปเป็นของขวัญของฝากญาติผู้ใหญ่ หรือผู้ที่เคารพนับถือในโอกาสปีใหม่ที่จะถึงนี้ ต้องบอกว่า มางาน OTOP City สินค้าทุกชิ้นล้วนทำจากฝีมือคนไทย คนไทยทำ คนไทยใช้ คนไทยร่วมส่งเสริม และในงานยังมีกิจกรรมนาทีทอง จำหน่ายสินค้าราคาที่ต้องเรียกได้ว่า ไม่มีที่ไหนอีกแล้ว ต้องมาที่นี่ที่เดียว รวมถึงกิจกรรมมินิคอนเสิร์ต การแสดงศิลปวัฒนธรรม อีกมากมาย ถือเป็นงานที่สร้างสีสันส่งท้ายปี เต็มไปด้วยความสนุกสนาน และซื้อสินค้าจากแต่ละร้าน จะได้คูปองลุ้นของรางวัลมากมายอีกด้วย
"ภายในบริเวณชาเลนเจอร์ 1-3 ได้แบ่งพื้นที่จัดงานเป็น 8 โซน คือ 1. โซนนิทรรศการเฉลิมพระเกียรติ พระบาทสมเด็จ พระเจ้าอยู่หัว 2. โซน OTOP Trader จังหวัด และ OTOP Trader ประเทศไทย จัดแสดงผลงานและขยายช่องทางทางการตลาดให้แก่สินค้า OTOP ทั้งภายในประเทศและระหว่างประเทศ โดยบริษัทโอทอป อินเตอร์เทรดดิ้ง (ประเทศไทย) จำกัด 3. โซน Health &SPA พักผ่อนหย่อนใจในบรรยากาศที่ผ่อนคลายสไตล์สปาไทย ที่มีทั้งการนวดเพื่อสุขภาพ นวดเพื่อผ่อนคลาย และการนวดเพื่อความงาม และยังมีการจำหน่ายผลิตภัณฑ์จากสมุนไพรคุณภาพดี 4. โซนมูลนิธิอาสาเพื่อนพึ่ง (ภาฯ) ยามยาก สภากาชาดไทย 5. โซนมูลนิธิศิลปาชีพ “สืบสาน สร้างสรรค์ ส่งเสริม งานศิลปหัตถกรรมไทยทุกมิติ ให้ก้าวไกลอย่างยั่งยืน” 6. โซนประชารัฐจังหวัด 7. โซนแสดงและจำหน่ายผลิตภัณฑ์ OTOP 3-5 ดาว ที่ผ่านการคัดสรรสุดยอดหนึ่งตำบล หนึ่งผลิตภัณฑ์ไทย ปี 2565 กว่า 2,000 บูธ 8. โซน OTOP ชวนชิมมากกว่า 160 ร้านค้าทั่วประเทศ โดยมีไฮไลต์น่าสนใจ เช่น โซนผ้าไทยใส่ให้สนุก First Lady นิทรรศการเส้นไหมและเส้นใยธรรมชาติ ที่ทุกท่านจะได้สัมผัสกับมนต์เสน่ห์และกลิ่นไอของผืนผ้าไทยที่สามารถนำมาตัดเย็บได้อย่างทันสมัย อีกด้วย" โฆษก มท. กล่าว
นางสาวไตรศุลี ไตรสรณกุล เลขานุการรัฐมนตรีว่าการกระทรวงมหาดไทยและโฆษกกระทรวงมหาดไทย กล่าวเพิ่มเติมว่า ขอเชิญชวนพี่น้องประชาชนคนไทยร่วมงาน OTOP CITY 2023 “ช้อปสนุก...ส่งสุขท้ายปี สินค้าดีจากภูมิปัญญาไทย” ระหว่างวันที่ 16-24 ธ.ค. 2566 ที่ชาเลนเจอร์ 1-3 ศูนย์แสดงสินค้าและการประชุมอิมแพ็ค เมืองทองธานี ร่วมชม ช้อป ชิม เช็คอิน อุดหนุนสินค้าของคนไทย เพื่อหนุนเสริมกระตุ้นเศรษฐกิจฐานราก สร้างความเข้มแข็งเศรษฐกิจของประเทศ เลือกซื้อเลือกหาของขวัญปีใหม่มอบแด่คนที่ท่านรัก ทั้งนี้ จะมีพิธีเปิดงานในวันจันทร์ที่ 18 ธันวาคม 2566 เวลา 15.00 น. โดยนายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย เป็นประธาน

ที่มา : https://www.thaigov.go.th/news/contents/details/76226