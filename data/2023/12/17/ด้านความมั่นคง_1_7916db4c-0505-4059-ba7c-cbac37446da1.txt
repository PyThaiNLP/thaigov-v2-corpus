รัฐบาลไทย-ข่าวทำเนียบรัฐบาล-ปลัด มท. เปิดงานมนต์เสน่ห์เชียงใหม่เมืองดอกไม้งาม ครั้งที่ 3 : CHARMING Chiang Mai Flower Festival 2024 ชื่นชมความมุ่งมั่นตั้งใจของ อบจ.เชียงใหม่ ในการสรรค์สร้างกิจกรรม


วันเสาร์ที่ 16 ธันวาคม 2566
16/12/2566
พิมพ์
ปลัด มท. เปิดงานมนต์เสน่ห์เชียงใหม่เมืองดอกไม้งาม ครั้งที่ 3 : CHARMING Chiang Mai Flower Festival 2024 ชื่นชมความมุ่งมั่นตั้งใจของ อบจ.เชียงใหม่ ในการสรรค์สร้างกิจกรรม
ปลัด มท. เปิดงานมนต์เสน่ห์เชียงใหม่เมืองดอกไม้งาม ครั้งที่ 3 : CHARMING Chiang Mai Flower Festival 2024 ชื่นชมความมุ่งมั่นตั้งใจของ อบจ.เชียงใหม่ ในการสรรค์สร้างกิจกรรมเพื่อดึงดูดนักท่องเที่ยวจากทั่วโลก กระตุ้นเศรษฐกิจ สร้างรายได้ให้กับประชาชน
ปลัด มท. เปิดงานมนต์เสน่ห์เชียงใหม่เมืองดอกไม้งาม ครั้งที่ 3 : CHARMING Chiang Mai Flower Festival 2024 ชื่นชมความมุ่งมั่นตั้งใจของ อบจ.เชียงใหม่ ในการสรรค์สร้างกิจกรรมเพื่อดึงดูดนักท่องเที่ยวจากทั่วโลก กระตุ้นเศรษฐกิจ สร้างรายได้ให้กับประชาชน พร้อมเชิญชวนร่วมเที่ยวชมงาน 15 ธ.ค. 66 - 1 ม.ค. 67 ณ สวนเฉลิมพระเกียรติ 82 พรรษา จังหวัดเชียงใหม่
เมื่อวันที่ 15 ธ.ค. 66 เวลา 18.00 น. ที่สวนเฉลิมพระเกียรติ 82 พรรษา อำเภอเมืองเชียงใหม่ จังหวัดเชียงใหม่ นายสุทธิพงษ์ จุลเจริญ ปลัดกระทรวงมหาดไทย เป็นประธานในพิธีเปิดงานมนต์เสน่ห์เชียงใหม่ เมืองดอกไม้งาม (CHARMING Chiang Mai Flower Festival) โดยมี นายเฉิน ไห่ผิง กงสุลใหญ่แห่งสาธารณรัฐประชาชนจีนประจำเชียงใหม่ นายพงศ์รัตน์ ภิรมย์รัตน์ อธิบดีกรมโยธาธิการและผังเมือง นายอรรษิษฐ์ สัมพันธรัตน์ อธิบดีกรมการปกครอง นายขจร ศรีชวโนทัย อธิบดีกรมส่งเสริมการปกครองท้องถิ่น นายนิรัตน์ พงษ์สิทธิถาวร ผู้ว่าราชการจังหวัดเชียงใหม่ นายพิชัย เลิศพงศ์อดิศร นายกองค์การบริหารส่วนจังหวัดเชียงใหม่ หัวหน้าภาคธุรกิจเอกชน ประชาชน และนักท่องเที่ยว กว่า 3,000 คน ร่วมงาน
นายสุทธิพงษ์ จุลเจริญ ปลัดกระทรวงมหาดไทย กล่าวว่า จังหวัดเชียงใหม่เป็นจุดหมายปลายทาง (Destination) ของนักท่องเที่ยวทั่วโลก ซึ่งต้องขอชื่นชมในความมุ่งมั่นตั้งใจของนายพิชัย เลิศพงศ์อดิศร นายกองค์การบริหารส่วนจังหวัดเชียงใหม่ ที่จะทำให้เชียงใหม่เป็นบ้านหลังที่ 2 ของนักท่องเที่ยว ด้วยการเพียรพยายามจัดงานเทศกาลต่าง ๆ เพื่อดึงดูดนักท่องเที่ยวมาเที่ยว เพื่อเผยแพร่ชื่อเสียงเชียงใหม่ไปทั่วโลก เช่น ด้านกีฬา องค์การบริหารส่วนจังหวัดเชียงใหม่ก็ได้เป็นเจ้าภาพการแข่งขันฟุตบอล คิงส์ คัพ จากสมาคมกีฬาฟุตบอลแห่งประเทศไทย ในพระบรมราชูปถัมภ์ ถึง 2 ปีซ้อน และได้รับความไว้วางใจจากสมาคมกีฬาวอลเลย์บอลแห่งประเทศไทย ให้เป็นเจ้าภาพการแข่งขันวอลเลย์บอลชายหาดระดับโลก จนทำให้กีฬาเป็นส่วนหนึ่งของการเผยแพร่ชื่อเสียงจังหวัดเชียงใหม่ และส่งเสริมให้เด็ก เยาวชนมีความรัก ความสนใจในการกีฬา ออกกำลังกาย พัฒนาฝีมือให้เป็นเลิศทางกีฬา สร้างชื่อเสียงให้ประเทศชาติและวงศ์ตระกูล และยังทำให้ผู้จัดการแข่งขันมอเตอร์ไซค์ผาดโผน Redbull ติดต่อเพื่อให้เชียงใหม่เป็นสถานที่จัดการแข่งขัน อันจะทำให้ผู้สนใจกีฬา Extreme ได้รู้จักเชียงใหม่มากขึ้นอีกด้วย
"ขอเป็นกำลังใจให้ท่านนายกองค์การบริหารส่วนจังหวัดเชียงใหม่และทีมงานองค์การบริหารส่วนจังหวัดเชียงใหม่ ได้เพิ่มพูนความเพียรพยายามในการทำให้งานมนต์เสน่ห์เชียงใหม่ เมืองดอกไม้งาม (CHARMING Chiang Mai Flower Festival) ในปี 2567 ยิ่งใหญ่มากกว่าปีนี้ และพิจารณาขยายเวลาจัดแสดงให้มีระยะเวลาเพิ่มขึ้น โดยเริ่มตั้งแต่วันที่ 5 ธันวาคม ซึ่งเป็นวันคล้ายวันพระบรมราชสมภพของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร เพื่อเนรมิตให้เป็นสรวงสวรรค์ดอกไม้ให้ต่อเนื่องถึงวันวาเลนไทน์ วันตรุษจีน เพื่อให้ระยะเวลาแห่งความสวยงามสามารถดึงดูดคนทั่วโลกมาชื่นชมนานาพันธุ์ไม้ดอกไม้ประดับ ซึ่งจะส่งเสริมให้เชียงใหม่เป็นเมืองท่องเที่ยวที่สมบูรณ์แบบที่คนทั่วโลกคิดว่าจะพลาดที่จะมาเยือนเชียงใหม่ไม่ได้ สมกับที่เชียงใหม่เป็นเมืองเก่าแก่ มีเอกลักษณ์ ขนบธรรมเนียม วัฒนธรรม ประเพณี ผู้คนมีความเป็นมิตรไมตรีกับแขกบ้านแขกเมือง เป็นจุดหมายปลายทางนักท่องเที่ยวทั่วโลกต่อไป" นายสุทธิพงษ์ฯ กล่าว
นายสุทธิพงษ์ จุลเจริญ ปลัดกระทรวงมหาดไทย กล่าวเพิ่มเติมว่า การจัดงานมนต์เสน่ห์เชียงใหม่ เมืองดอกไม้งาม (CHARMING Chiang Mai Flower Festival) ในครั้งนี้ จะเป็น Soft Power ที่สำคัญของจังหวัดเชียงใหม่ เพิ่มเติมจาก Soft Power อื่น ๆ ที่มีอย่างมากมายหลากหลาย เพื่อทำให้มีนักท่องเที่ยวมาเยี่ยมเยือนงาน จากเมื่อปีที่แล้ว จำนวนเกือบ 3 ล้านคน ในปีนี้จะเพิ่มมากกว่าปีที่แล้ว เพื่อสามารถสร้างรายได้ กระตุ้นเศรษฐกิจ จึงขอให้พี่น้องประชาชนชาวจังหวัดเชียงใหม่เป็นเจ้าภาพที่ดี และร่วมกันสนับสนุนให้มีระยะเวลาการจัดงานที่เพิ่มขึ้น นักท่องเที่ยวจาก 3 ล้านคนเป็น 10 ล้านคนในปีหน้า และช่วยกันเป็นกระบอกเสียงเชิญชวนเพื่อนพ้องน้องพี่ได้รับทราบ ได้เห็นภาพที่สวยงามของงานมนต์เสน่ห์เชียงใหม่ เมืองดอกไม้งาม (CHARMING Chiang Mai Flower Festival) เพื่อเชียงใหม่ที่เรารักจะได้มีความคึกคักเพิ่มมากขึ้น เกิดการกระตุ้นเศรษฐกิจ อันจะยังผลทำให้ประชาชนมีคุณภาพชีวิตที่ดีอย่างยั่งยืน
นายนิรัตน์ พงษ์สิทธิถาวร ผู้ว่าราชการจังหวัดเชียงใหม่ กล่าวว่า จังหวัดเชียงใหม่เป็นเมืองท่องเที่ยวที่มีความโดดเด่นของในหลาย ๆ ด้าน โดยเฉพาะการขับเคลื่อนจังหวัดเชียงใหม่สู่เมือง Festival City ซึ่งเป็นหนึ่งใน Soft Power ที่จะสร้างมูลค่าทางเศรษฐกิจการท่องเที่ยวของจังหวัดเชียงใหม่อย่างมหาศาล ภายใต้ยุทธศาสตร์การพัฒนาจังหวัดเชียงใหม่ มุ่งเน้นคุณภาพ ความคุ้มค่า และความยั่งยืน ให้สมกับเป็น "นครแห่งชีวิตและความมั่งคั่ง" (City of Life and Prosperity) เมืองที่ให้ความสุขและชีวิตที่มีคุณค่าแก่ผู้อยู่อาศัยและผู้มาเยือนในฐานะเมืองที่น่าอยู่และน่าท่องเที่ยวในระดับโลก และขอเชิญชวนพี่น้องประชาชนคนไทยและนักท่องเที่ยวทั่วโลกร่วมงาน "มนต์เสน่ห์เชียงใหม่ เมืองดอกไม้งาม (CHARMING Chiang Mai Flower Festival)" ระหว่างวันที่ 15 ธันวาคม 2566 - 1 มกราคม 2567 ตั้งแต่เวลา 08.00 - 22.00 น. ณ สวนเฉลิมพระเกียรติ 82 พรรษา บริเวณหลังศาลากลางจังหวัดเชียงใหม่
นายพิชัย เลิศพงศ์อดิศร นายกองค์การบริหารส่วนจังหวัดเชียงใหม่ กล่าวว่า จังหวัดเชียงใหม่เป็นจังหวัดที่เป็นที่นิยมของนักท่องเที่ยวทั้งชาวไทยและชาวต่างชาติ ด้วยเพราะมีแหล่งท่องเที่ยวที่งดงาม มีความโดดเด่นและความล้ำค่าทางด้านประเพณี โดยองค์การบริหารส่วนจังหวัดเชียงใหม่ มุ่งขับเคลื่อนยุทธศาสตร์ด้านการส่งเสริมเศรษฐกิจและการท่องเที่ยว การสร้างภาพลักษณ์ด้านการท่องเที่ยว จึงเล็งเห็นความสำคัญของการส่งเสริมและพัฒนาการท่องเที่ยว และสร้างแลนด์มาร์คแห่งใหม่ของจังหวัดเชียงใหม่ เพื่อจะพลิกฟื้นวิกฤตการณ์ด้านการท่องเที่ยวที่ได้รับผลกระทบจากวิกฤตเศรษฐกิจหลังการแพร่ระบาดของโรคโควิด-19 ด้วยการบูรณาการร่วมกันทั้งหน่วยงานภาครัฐและภาคเอกชน เพื่อแก้ไขปัญหาเศรษฐกิจด้านการท่องเที่ยวของจังหวัดเชียงใหม่
"การจัดงานครั้งนี้ เพื่อมอบเป็นของขวัญแด่พี่น้องชาวเชียงใหม่และนักท่องเที่ยวทุกท่าน สร้างจังหวัดเชียงใหม่ให้เป็นเมือง Festival City และด้วยการจัดงานภายใต้แนวคิด "Wonder Flora Land" โดยนำเทคนิคของทุ่งไฟประดับ ประกอบกับไม้ดอกไม้ประดับหลากสีสัน ทั้งดอกไม้เมืองหนาว ดอกไม้เขตร้อน และน้ำพุดนตรี มาผสมผสานกันให้เกิดเป็น "มนต์เสน่ห์เชียงใหม่ เมืองดอกไม้งาม" พร้อมสัมผัสกับการประดับไฟที่ยิ่งใหญ่ที่สุดในประเทศไทยกว่าล้านดวง พร้อมการแสดงน้ำพุดนตรีสุดตระการตาด้วยเทคนิคสุดพิเศษ วันละ 3 รอบ ทุกวัน โดยกำหนดจัดงานระหว่างวันที่ 15 ธันวาคม 2566 - 1 มกราคม 2567 ตั้งแต่เวลา 08.00 - 22.00 น. ณ สวนเฉลิมพระเกียรติ 82 พรรษา บริเวณหลังศาลากลางจังหวัดเชียงใหม่" นายพิชัยฯ กล่าวเพิ่มเติม

ที่มา : https://www.thaigov.go.th/news/contents/details/76225