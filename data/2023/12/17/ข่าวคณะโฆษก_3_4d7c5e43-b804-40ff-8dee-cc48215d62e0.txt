รัฐบาลไทย-ข่าวทำเนียบรัฐบาล-​“รัฐบาล”ชื่นชม เกษตรกรโคราช ตัดอ้อยสดแทนการเผา ได้อ้อยคุณภาพ ราคาดี แถมช่วยลดฝุ่น PM2.5 พร้อมเชิญชวนเกษตรกรทั่วประเทศลดการเผา


วันอาทิตย์ที่ 17 ธันวาคม 2566
17/12/2566
พิมพ์
​“รัฐบาล”ชื่นชม เกษตรกรโคราช ตัดอ้อยสดแทนการเผา ได้อ้อยคุณภาพ ราคาดี แถมช่วยลดฝุ่น PM2.5 พร้อมเชิญชวนเกษตรกรทั่วประเทศลดการเผา
​“รัฐบาล”ชื่นชม เกษตรกรโคราช ตัดอ้อยสดแทนการเผา ได้อ้อยคุณภาพ ราคาดี แถมช่วยลดฝุ่น PM2.5 พร้อมเชิญชวนเกษตรกรทั่วประเทศลดการเผา
17 ธ.ค. 66 น.ส.เกณิกา อุ่นจิตร์ รองโฆษกประจำสำนักนายกรัฐมนตรี กล่าวถึงกรณีเกษตรกรโคราชในหลายพื้นที่ มีความตื่นตัวกับสถานการณ์ฝุ่น PM 2.5 ในปัจจุบัน ช่วงนี้เป็นช่วงฤดูเปิดหีบอ้อย เกษตรกรทยอยเก็บเกี่ยวผลผลิตอ้อย โดยส่วนใหญ่จะเน้นตัดอ้อยสดแทนการเผา ซึ่งปกติฤดูการเก็บเกี่ยวจะตรงกับช่วงสถานการณ์ฝุ่น PM 2.5 หนาแน่นพอดี การตัดอ้อยสดนอกจากจะแก้ปัญหาเรื่องฝุ่นแล้ว ยังสามารถทำให้ขายอ้อยได้ราคาดี และมีคุณภาพเพราะอ้อยจะมีความหวาน ที่สำคัญใบและยอดอ้อยยังสามารถนำไปขายเพื่อเป็นเชื้อเพลิงให้แก่โรงไฟฟ้าชีวมวลได้อีกด้วย
น.ส.เกณิกา กล่าวต่ออีกว่า รัฐบาลโดยรัฐมนตรีกระทรวงอุตสาหกรรม ได้กล่าวชื่นชมเกษตรกรผู้ปลูกอ้อยโคราชว่าถือเป็นการนำร่องและเป็นแบบอย่างที่ดีให้แก่เกษตรกรในพื้นที่จังหวัดอื่นๆ ให้มีการตื่นตัวและร่วมมือกันลดเผา เพราะทำให้ผลผลิตมีความคุ้มค่า ลดต้นทุนและแก้ปัญหาฝุ่นอีกด้วย หากเกษตรกรช่วยกันแบบนี้ทั่วประเทศก็จะเป็นการแก้ปัญหาอีกหนึ่งต้นตอของฝุ่น PM 2.5 อย่างยั่งยืน และจากผลการประชุมคณะรัฐมนตรี (ครม.) มีมติเห็นชอบเงินสนับสนุนตัดอ้อยสดในโครงการสนับสนุนชาวไร่อ้อย ตัดอ้อยสดคุณภาพดีเพื่อลดฝุ่น PM 2.5 ไปแล้วนั้น ชาวไร่อ้อยจะได้รับเงินสนับสนุนตัดอ้อยสดตันละ 120 บาท คาดว่ามีชาวไร่อ้อยที่เข้าร่วมโครงการ 140,000 ราย เพื่อช่วยบรรเทาความเดือดร้อนให้กับชาวไร่อ้อยที่จะเริ่มจ่ายเงินได้ในเดือน ม.ค.2567 นี้

ที่มา : https://www.thaigov.go.th/news/contents/details/76232