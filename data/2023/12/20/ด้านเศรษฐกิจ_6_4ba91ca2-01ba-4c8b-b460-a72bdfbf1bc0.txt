รัฐบาลไทย-ข่าวทำเนียบรัฐบาล-กรมเจ้าท่า “แถลงข่าวร่วมกับกระทรวงการท่องเที่ยวและกีฬา สร้างความเชื่อมั่นด้านความปลอดภัยในการท่องเที่ยวไทย”


วันพุธที่ 20 ธันวาคม 2566
กรมเจ้าท่า “แถลงข่าวร่วมกับกระทรวงการท่องเที่ยวและกีฬา สร้างความเชื่อมั่นด้านความปลอดภัยในการท่องเที่ยวไทย”
...
วันที่ 20 ธันวาคม 2566 นายภูริพัฒน์ ธีระกุลพิศุทธิ์ รองอธิบดีกรมเจ้าท่า ด้านปลอดภัย และนายนายพิทักษ์ วัฒนพงศ์พิศาล ผู้อำนวยการสำนักความปลอดภัยและสิ่งแวดล้อมทางน้ำ เข้าร่วมแถลงข่าวการสร้างความเชื่อมั่นด้านความปลอดภัยในการท่องเที่ยวไทย ณ ห้องประชุม 1 กระทรวงการท่องเที่ยวและกีฬา โดยมี นางสาวสุดาวรรณ หวังศุภกิจโกศล รัฐมนตรีว่าการกระทรวงการท่องเที่ยวและกีฬา เป็นประธานฯในการแถลงข่าวร่วมกับหน่วยงานต่างๆ อาทิ ตำรวจท่องเที่ยว กรมการท่องเที่ยว กระทรวงสาธารณสุข ท่าอากาศยานไทย ศรชล. สำนักงานตำรวจแห่งชาติ กรมการขนส่งทางบก ฯลฯ
โดยกระทรวงการท่องเที่ยวและกีฬา เปิดเผยว่า มีการจัดตั้งศูนย์ช่วยเหลือนักท่องเที่ยวครอบคลุมทุกจังหวัด ให้การช่วยเหลือนักท่องเที่ยว ประสานงานกับหน่วยงานภาครัฐ ภาคเอกชน สถานทูตและสถานกงศุลต่างประเทศ ในการให้ความช่วยเหลือนักท่องเที่ยวชาวต่างชาติ ในระยะสั้นและระยะยาว
ทั้งนี้ กรมเจ้าท่า กระทรวงคมนาคม ในฐานะหน่วยงานที่กำกับดูแล สร้างความเชื่อมั่นด้านความปลอดภัยและการท่องเที่ยวทางน้ำ ที่กำลังได้รับความนิยมจากนักท่องเที่ยวทั้งชาวไทยและต่างชาติ ได้มีมาตรการความปลอดภัยรองรับการท่องเที่ยวทางน้ำ กำกับดูแลคุมเข้ม ด้านเรือ คนประจำเรือ ท่าเทียบเรือแบบ smart pier (ท่าเรืออัจฉริยะ) เน้นย้ำการประชาสัมพันธ์การสวมใส่เสื้อชูชีพก่อนการลงเรือ ออกประกาศแจ้งเตือนผู้ประกอบการเรือทั่วประเทศ มีระบบควบคุมการจราจรทางน้ำ (VTS) ติดตามเรือนอกชายฝั่ง เป็นมาตรการสร้างความเชื่อมั่นและความปลอดภัยในการท่องเที่ยวทางน้ำของประเทศไทย และหากท่านใดพบเห็นเหตุการณ์ความไม่ปลอดภัยทางน้ำ แจ้งสายด่วนกรมเจ้าท่า 1199 ได้ตลอด 24 ชั่วโมง

ที่มา : https://www.thaigov.go.th/news/contents/details/76408