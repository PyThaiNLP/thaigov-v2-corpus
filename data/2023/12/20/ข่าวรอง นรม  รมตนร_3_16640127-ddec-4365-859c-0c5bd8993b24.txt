รัฐบาลไทย-ข่าวทำเนียบรัฐบาล-“พวงเพ็ชร” ร่วมพิธีบรรพชาอุปสมบทหมู่ชาวอินเดีย ชูศาสนาพุทธเป็น Soft power ช่วยเชื่อมสัมพันธ์สองประเทศ 


วันพุธที่ 20 ธันวาคม 2566
20/12/2566
พิมพ์
“พวงเพ็ชร” ร่วมพิธีบรรพชาอุปสมบทหมู่ชาวอินเดีย ชูศาสนาพุทธเป็น Soft power ช่วยเชื่อมสัมพันธ์สองประเทศ
“พวงเพ็ชร” ร่วมพิธีบรรพชาอุปสมบทหมู่ชาวอินเดีย ชูศาสนาพุทธเป็น Soft power ช่วยเชื่อมสัมพันธ์สองประเทศ
วันนี้ (20 ธันวาคม 2566) เวลา 15.00 น. ณ พระอุโบสถ วัดธาตุทอง เขตวัฒนา กรุงเทพฯ นางพวงเพ็ชร ชุนละเอียด รัฐมนตรีประจำสำนักนายกรัฐมนตรี ร่วมเป็นเกียรติในพิธีขลิบผมนาค ในโครงการบรรพชาอุปสมบทหมู่ชาวอินเดีย “ปลูกหน่อพุทธบุตร สืบพระศาสนาสู่แดนพุทธภูมิ” โดย พล.อ.อ.สมคิด สุขบาง กรมวังผู้ใหญ่ประจำ 908 เป็นประธานในพิธี มีนายกฤช เอื้อวงศ์ ที่ปรึกษารัฐมนตรีประจำสำนักนายกรัฐมนตรี นางสุภาภรณ์ คงวุฒิปัญญา เลขานุการรัฐมนตรีประจำสำนักนายกรัฐมนตรี เข้าร่วมด้วย
สำหรับพิธี “ปลูกหน่อพุทธบุตร สืบพระศาสนาสู่แดนพุทธภูมิ” จัดขึ้นเพื่อถวายพระกุศลแด่ สมเด็จพระเจ้าลูกเธอเจ้าฟ้าพัชรกิติยาภา นเรนทิราเทพยวดี กรมหลวงราชสาริณีสิริพัชร มหาวัชรราชธิดา เนื่องในวันคล้ายวันประสูติ 7 ธันวาคม 2566 และถวายพระกุศล แด่สมเด็จพระเจ้าพี่นางเธอ เจ้าฟ้ากัลยานิวัฒนา กรมหลวงนราธิวาสราชนครินทร์ ในโอกาสครบ 100 ปี วันประสูตร 6 พฤษภาคม 2566 จัดโดยชมรมไตรรัตนภูมิ วัดธาตุทอง ร่วมกับ มูลนิธิกากัน มาลิก (อินเดีย) มูลนิธิอาชเร (อินเดีย) กิจกรรมนี้ เป็นการประกอบพิธีบรรพชาอุปสมบทชาวอินเดียผู้มีจิตศรัทธาจำนวน 47 คน เข้าสู่ร่มกาสาวพัสตร์ เป็นระยะเวลา 30 วัน เพื่อเรียนรู้วิถีการใช้ชีวิตแบบนักบวชในพุทธศาสนาแบบเถรวาท ณ วัดธาตุทอง กรุงเทพมหานคร
นางพวงเพ็ชร กล่าวว่า  การจัดกิจกรรมในครั้งนี้ถือเป็นส่วนสำคัญในการช่วยทำนุบำรุงพระพุทธศาสนา ซึ่งเป็นศาสนาหลักประจำชาติ และยังแสดงถึงความสัมพันธ์อันแน่นแฟ้นระหว่างไทยและอินเดีย เป็นการสร้างความตระหนักรู้ถึงคุณค่าของพระพุทธศาสนาที่ทั้งสองประเทศถือปฏิบัติต่อกันมาเป็นระยะเวลานาน และช่วยเชื่อมสัมพันธ์ระหว่างกัน ถือเป็น Soft Power ที่หลอมรวมความเชื่อ ความศรัทธาในพระพุทธศาสนา โดยในวันนี้เป็นพิธีขลิบผมนาค ทั้งหมดจำนวน 47 นาค ส่วนวันพรุ่งนี้จะเป็นพิธีอุปสมบทหมู่ต่อไป

ที่มา : https://www.thaigov.go.th/news/contents/details/76427