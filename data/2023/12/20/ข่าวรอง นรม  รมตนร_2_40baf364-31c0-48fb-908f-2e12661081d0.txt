รัฐบาลไทย-ข่าวทำเนียบรัฐบาล-รองนายกฯ อนุทิน ประชุมคณะกรรมการนโยบายการผังเมืองแห่งชาติ ยืนยันงานผังเมืองเป็นงานสำคัญ การดำเนินนโยบายต้องตอบโจทย์หลายมิติและการขับเคลื่อนงานอย่างมีประสิทธิภาพ


วันพุธที่ 20 ธันวาคม 2566
20/12/2566
พิมพ์
รองนายกฯ อนุทิน ประชุมคณะกรรมการนโยบายการผังเมืองแห่งชาติ ยืนยันงานผังเมืองเป็นงานสำคัญ การดำเนินนโยบายต้องตอบโจทย์หลายมิติและการขับเคลื่อนงานอย่างมีประสิทธิภาพ
รองนายกฯ อนุทิน ประชุมคณะกรรมการนโยบายการผังเมืองแห่งชาติ ยืนยันงานผังเมืองเป็นงานสำคัญ การดำเนินนโยบายต้องตอบโจทย์หลายมิติและการขับเคลื่อนงานอย่างมีประสิทธิภาพรองรับการเปลี่ยนแปลงของโลก
วันนี้ (20 ธ.ค. 66) เวลา 13.30 น. ณ ห้องประชุม 301 ตึกบัญชาการ 1 ทำเนียบรัฐบาล นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย เป็นประธานการประชุมคณะกรรมการนโยบายการผังเมืองแห่งชาติ ครั้งที่ 1/2566 โดยมีคณะกรรมการ และผู้แทนหน่วยงานที่เกี่ยวข้องเข้าร่วมประชุม นายคารม พลพรกลาง รองโฆษกประจำสำนักนายกรัฐมนตรี เปิดเผยสรุปสาระสำคัญ ดังนี้
รองนายกรัฐมนตรีฯ กล่าวว่า ในช่วงที่ผ่านมาได้มีการหารือ และร่วมงานต่าง ๆ ที่เกี่ยวข้องกับเรื่องผังเมือง ได้มอบนโยบายให้กับอธิบดีกรมโยธาธิการและผังเมืองดำเนินการในเรื่องความเป็นปัจจุบันของสถานการณ์ให้มากที่สุด เช่น การเข้าสู่สังคมผู้สูงอายุ สังคมสีเขียว เป็นต้น ในส่วนของการออกแบบผังเมือง การสร้างสาธารณูปโภค ขอให้คำนึงถึงเรื่องเหล่านี้ด้วย สังคมผู้สูงอายุจะต้องมีการวางผังเมือง การวางแผนในการให้บริการรองรับวิถีชีวิตของผู้สูงอายุให้เกิดความสะดวก สบาย เพื่อไม่ให้ผู้สูงอายุรู้สึกเป็นภาระของสังคม ตลอดจนเรื่องของการหาวิธีที่จะทำให้ผู้สูงอายุได้รับการดูแลจากทางภาครัฐ เช่น การรักษาพยาบาลโดยเฉพาะผู้สูงอายุที่ติดเตียง อีกทั้ง ได้มอบนโยบายเรื่องเป้าหมายการพัฒนาอย่างยั่งยืน ซึ่งประเทศไทยเป็นภาคีสมาชิก จะต้องปฏิบัติตามหลักที่เป็นกติกาใหม่ของโลก โดยได้มีการดำเนินการในเรื่องการใช้พลังงานที่ก่อให้เกิดมลภาวะให้น้อยที่สุด ซึ่งในส่วนนี้มีความเกี่ยวข้องกับเรื่องการพัฒนาบ้านเมืองและการวางระบบต่าง ๆ ของงานผังเมือง
“งานผังเมืองเป็นงานที่มีความสำคัญเป็นอย่างยิ่ง โดยเฉพาะในยุคที่เราให้ความสำคัญกับการพัฒนาอย่างยั่งยืน การดำเนินนโยบายผังเมืองในยุคปัจจุบันต้องตอบโจทย์ได้หลายมิติ ซึ่งหวังว่าเราจะได้ขับเคลื่อนงานไปอย่างมีประสิทธิภาพร่วมกัน พร้อมที่จะดำเนินการเพื่อรองรับการเปลี่ยนแปลงของโลกให้มากที่สุดเท่าที่ทำได้” รองนายกรัฐมนตรี ย้ำ
โดยที่ประชุมฯ ได้เห็นชอบร่างรายงานประจำปีเกี่ยวกับการปฏิบัติตามพระราชบัญญัติการผังเมืองฯ ปีงบประมาณ พ.ศ. 2566 (ตามมาตรา 10 วรรคสอง ประกอบมาตรา 75 (7)) โดยมีสาระสำคัญของรายงานประจำปีเกี่ยวกับการปฏิบัติตามพระราชบัญญัติการผังเมืองฯ ปีงบประมาณ พ.ศ. 2566 ดังนี้ ส่วนที่ 1 สถานการณ์ด้านการผังเมืองของประเทศไทยในปีงบประมาณ พ.ศ. 2566 ส่วนที่ 2 ผลการดำเนินงานของคณะกรรมการตามพระราชบัญญัติการผังเมือง พ.ศ. 2562 ปีงบประมาณ พ.ศ. 2566 ส่วนที่ 3 ธรรมนูญว่าด้วยการผังเมือง พ.ศ. 2566 ส่วนที่ 4 ผลการดำเนินงานและผลสัมฤทธิ์ของการวางและจัดทำผังเมือง ส่วนที่ 5 การดำเนินการจัดทำอนุบัญญัติตามพระราชบัญญัติการผังเมือง พ.ศ. 2562 ส่วนที่ 6 การพัฒนาเมือง ส่วนที่ 7 การดำเนินการเพื่อสนับสนุนภารกิจด้านการผังเมืองและการพัฒนาเมือง

ที่มา : https://www.thaigov.go.th/news/contents/details/76412