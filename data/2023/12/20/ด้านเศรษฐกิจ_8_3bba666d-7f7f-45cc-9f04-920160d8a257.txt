รัฐบาลไทย-ข่าวทำเนียบรัฐบาล-กรมบัญชีกลางเตือน! อย่าหลงเชื่อบุคคลแอบอ้างว่าสามารถเรียกดูข้อมูล e-bidding ได้


วันพุธที่ 20 ธันวาคม 2566
20/12/2566
พิมพ์
กรมบัญชีกลางเตือน! อย่าหลงเชื่อบุคคลแอบอ้างว่าสามารถเรียกดูข้อมูล e-bidding ได้
ตามที่มีบุคคลแอบอ้างว่าสามารถเข้าไปดูข้อมูลในระบบการจัดซื้อจัดจ้างภาครัฐด้วยอิเล็กทรอนิกส์ หรือระบบ e-GP ได้ ซึ่งมีข้อมูลเกี่ยวกับการจัดซื้อจัดจ้างด้วยวิธีประกวดราคาอิเล็กทรอนิกส์ หรือระบบ e-bidding และสามารถเข้าถึงข้อมูลในระบบได้
นางสาวทิวาพร ผาสุข รองอธิบดีกรมบัญชีกลาง ในฐานะโฆษกกรมบัญชีกลาง เปิดเผยว่า ตามที่มีบุคคลแอบอ้างว่าสามารถเข้าไปดูข้อมูลในระบบการจัดซื้อจัดจ้างภาครัฐด้วยอิเล็กทรอนิกส์ หรือระบบ e-GP ได้ ซึ่งมีข้อมูลเกี่ยวกับการจัดซื้อจัดจ้างด้วยวิธีประกวดราคาอิเล็กทรอนิกส์ หรือระบบ e-bidding และสามารถเข้าถึงข้อมูลในระบบได้ เช่น รายชื่อผู้เสนอราคา ราคาของผู้เสนอราคา รวมทั้งสามารถซื้อข้อมูลการเสนอราคา e-bidding จากเจ้าหน้าที่กรมบัญชีกลางได้นั้น กรมบัญชีกลางในฐานะหน่วยงานที่ดูแลระบบดังกล่าว ขอชี้แจง ดังนี้
1. รายชื่อผู้เสนอราคา ระบบจะเปิดให้ทุกคนสามารถดาวน์โหลดเอกสารที่หน้าเว็บไซต์ www.gprocurement.go.thระบบจึงไม่มีการจัดเก็บรายชื่อผู้ดาวน์โหลดเอกสารไว้
2. ราคาของผู้เสนอราคา ระบบจะทำการเข้ารหัสข้อมูลและส่งไปเก็บไว้บน Blockchain เพื่อควบคุมไม่ให้ผู้ใดสามารถเข้าถึงข้อมูลราคาได้ หากยังไม่ถึงเวลาที่กำหนด
3. การซื้อข้อมูลจากเจ้าหน้าที่กรมบัญชีกลาง ไม่สามารถทำได้ เนื่องจากเจ้าหน้าที่กรมบัญชีกลางไม่สามารถเข้าถึงข้อมูลได้ เนื่องจากมีมาตรการป้องกันการเข้าถึงข้อมูล ประกอบด้วย
(1) มีการเก็บ Log file บันทึกกิจกรรมการทำงาน และหากมีการเข้าใช้งานที่ผิดปกติ ระบบจะแจ้งเตือนทันที
(2) มีการจัดตั้งพื้นที่ควบคุม และไม่อนุญาตให้มีการเชื่อมต่อระบบเครือข่ายออกสู่ภายนอก
(3) มีการกำหนดเวลา การใช้งานของผู้ดูแลระบบ และไม่สามารถเข้าดึงข้อมูลจากฐานข้อมูลโดยตรง
(4) มีการนำระบบบริหารจัดการความปลอดภัยของผู้ดูแลระบบมาใช้งาน เพื่อควบคุมและติดตามการทำงาน
4. มีการตรวจสอบช่องโหว่ของระบบอยู่เสมอ เช่น ตรวจสอบช่องโหว่และเจาะระบบตามมาตรฐานความปลอดภัย ประสานความร่วมมือกับสำนักงานพัฒนาธุรกรรมทางอิเล็กทรอนิกส์ (ETDA) ทำการตรวจประเมินการรักษาความปลอดภัยก่อนเริ่มใช้งานจริง และกำหนดให้มีการตรวจสอบช่องโหว่และเจาะระบบอย่างสม่ำเสมอ อย่างน้อยปีละ 1 ครั้ง
“ดังนั้น จึงขอเตือนว่า อย่าหลงเชื่อบุคคลที่แอบอ้างว่าสามารถเรียกดูข้อมูลการจัดซื้อจัดจ้างในระบบ e-bidding ได้ ทั้งนี้ สามารถสอบถามข้อมูลเพิ่มเติมได้ที่ Call Center กรมบัญชีกลาง 0 2270 6400 ในวัน เวลาราชการ” โฆษกกรมบัญชีกลาง กล่าว

ที่มา : https://www.thaigov.go.th/news/contents/details/76413