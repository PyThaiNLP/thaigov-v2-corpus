รัฐบาลไทย-ข่าวทำเนียบรัฐบาล-กรมทางหลวง ก่อสร้างสะพานทางหลวงหมายเลข 4013 จังหวัดนครศรีธรรมราช แล้วเสร็จ เพื่ออำนวยความสะดวกและปลอดภัยให้กับผู้ใช้ทาง


วันพุธที่ 20 ธันวาคม 2566
กรมทางหลวง ก่อสร้างสะพานทางหลวงหมายเลข 4013 จังหวัดนครศรีธรรมราช แล้วเสร็จ เพื่ออำนวยความสะดวกและปลอดภัยให้กับผู้ใช้ทาง
....
กรมทางหลวง (ทล.) กระทรวงคมนาคม โดยศูนย์สร้างและบูรณะสะพานที่ 4 (นครศรีธรรมราช) ดำเนินโครงการก่อสร้างสะพานทางหลวงหมายเลข 4013 ตอน ปากพนัง - หัวไทร อำเภอปากพนัง จังหวัดนครศรีธรรมราช แล้วเสร็จ โครงการฯ เป็นสะพานคอนกรีตอัดแรง ความยาวของสะพาน 400 เมตร จำนวน 2 ช่อง จราจร (ไป - กลับ) รวมช่องจราจรกว้าง 12 เมตร พร้อมทั้งติดตั้งไฟฟ้าแสงสว่าง อุปกรณ์อำนวยความปลอดภัย ทั้งนี้ ทางหลวงหมายเลข 4013 นครศรีธรรมราช - หัวไทร ระยะทาง 68.663 กิโลเมตร เป็นทางหลวงสายหลัก ปัจจุบันสะพานดังกล่าวใช้งานมาประมาณ 30 ปี และอยู่ใกล้ทะเล จึงทำให้โครงสร้างหลักของสะพานเกิดความเสียหาย ซึ่งอาจทำให้ได้รับอันตรายในการใช้เส้นทางสัญจร จึงก่อสร้างสะพานขึ้นใหม่เพื่อทดแทนสะพานเดิมที่ได้รับความเสียหาย รวมทั้งเป็นการอำนวยความสะดวกให้ชาวประมงพื้นบ้านสามารถนำเรือประมงเข้าในพื้นที่หมู่บ้าน และผู้ใช้ทางทั่วไปอีกด้วย
ทั้งนี้ ทล. ขอความร่วมมือผู้ใช้ทางขับขี่ด้วยความระมัดระวังปฏิบัติตามป้ายเตือน ป้ายแนะนำ และคำแนะนำเจ้าหน้าที่อย่างเคร่งครัด หากประชาชนผู้ใช้ทางต้องการสอบถามข้อมูลการเดินทางเพิ่มเติมหรือไม่ได้รับความสะดวกในการเดินทาง สามารถติดต่อได้ที่สายด่วน ทล. โทร. 1586 (โทรฟรีตลอด 24 ชั่วโมง)

ที่มา : https://www.thaigov.go.th/news/contents/details/76411