รัฐบาลไทย-ข่าวทำเนียบรัฐบาล-สำนักนายกฯ ร่วมกับหน่วยงานภาครัฐและเอกชน ส่งความสุขปีใหม่ 2567 ให้กับประชาชน


วันพุธที่ 20 ธันวาคม 2566
20/12/2566
พิมพ์
สำนักนายกฯ ร่วมกับหน่วยงานภาครัฐและเอกชน ส่งความสุขปีใหม่ 2567 ให้กับประชาชน
สำนักนายกฯ ร่วมกับหน่วยงานภาครัฐและเอกชน ส่งความสุขปีใหม่ 2567 ให้กับประชาชน
วันนี้ (20 ธันวาคม 2566) เวลา 10.30 น. ณ ศูนย์แถลงข่าวรัฐบาล ตึกนารีสโมสร ทำเนียบรัฐบาล นายธีระพงษ์ วงศ์ศิวะวิลาส ปลัดสำนักนายกรัฐมนตรี เป็นประธานแถลงข่าว “สำนักนายกรัฐมนตรี ส่งความสุขปีใหม่ให้ประชาชน” 4 DAYS 4 GIFTS FOR YOU โดยหน่วยงานสังกัดสำนักนายกรัฐมนตรีที่จะมอบความสุขปีใหม่ 2567 ได้แก่ สำนักงานพระพุทธศาสนาแห่งชาติ สำนักงานพัฒนารัฐบาลดิจิทัล (องค์การมหาชน) สำนักงานพัฒนาพิงคนคร (องค์การมหาชน) บริษัท อสมท. จำกัด (มหาชน) กรมประชาสัมพันธ์ สำนักงานคณะกรรมการคุ้มครองผู้บริโภค มีความยินดีที่จะส่งความสุขปีใหม่ให้ประชาชน ซึ่งเป็นเพียงส่วนหนึ่งของความปรารถนาดีจากนายเศรษฐา ทวีสิน นายกรัฐมนตรี ที่ตั้งใจมอบให้กับประชาชนเพื่อแบ่งเบาภาระค่าครองชีพ อีกทั้งช่วยกระตุ้นเศรษฐกิจ สร้างแรงจูงใจให้เกิดความเชื่อมั่นในการใช้จ่าย เสริมการกระจายรายได้แก่ชุมชน ซึ่งประกอบด้วย
1. สำนักงานพระพุทธศาสนาแห่งชาติมอบความสุขปีใหม่ จัดโครงการสวดมนต์ข้ามปีเสริมสร้างความเป็นสิริมงคลเนื่องในวันขึ้นปีใหม่ 2567 ณ วัดทุกวัด ทั้งในและต่างประเทศ ส่งการ์ดพระคติธรรมอำนวยพรปีใหม่ 2567 ประธานจากสมเด็จพระสังฆราช สกลมหาสังฆปริณายก จำนวน 5,000 แผ่น มอบให้กับประชาชน ทั้งในพื้นที่กรุงเทพมหานคร และต่างจังหวัด มอบน้ำพระพุทธมนต์ ประทานจากสมเด็จพระสังฆราชฯ เพื่อใช้ในกิจกรรมสวดมนต์ข้ามปี เนื่องในโอกาสวันขึ้นปีใหม่ 2567
2. สำนักงานพัฒนารัฐบาลดิจิทัล (องค์การมหาชน) มอบความสุขปีใหม่ เพิ่มบริการรัฐบนแอบพลิเคชัน “ทางรัฐ” เช่น ตรวจสอบข้อมูลภาษีที่ดินออนไลน์ เมืองพัทยา ระบบยื่นคำร้องขอเทียบวุฒิการศึกษาออนไลน์ บัตรผู้ประกาศข่าวชั่วคราว (กสทช.) เฟส 2 หลักฐานแสดงตนกำลังพลกองทัพบก เฟส 2  Upskill-Reskill ให้เจ้าหน้าที่รัฐและประชาชน ฟรี ผ่าน TDGA e-learning Platform เพิ่มทักษะยุคดิจิทัล  และสดชื่นช่วงปีใหม่แจกส่วนลดเครื่องดื่ม 5 บาท ที่ร้าน Inthanin ใช้แอปฯ ทางรัฐ (จำนวน 10,000 สิทธิ์)
3. สำนักงานพัฒนาพิงคนคร (องค์การมหาชน) เปิดตัว “น้องหน้าขาว” หมีควายตัวตึงหนึ่งเดียวในเชียงใหม่ไนท์ซาฟารี เปิดตัวสมาชิกใหม่ “ทานูกิ” หรือ “แรคคูนด็อก” สัตว์ที่มีความเชื่อว่าเป็นสัญลักษณ์แห่งโชคลาภ Let’s fly to Chiang Mai Night Safari มอบส่วนลด 20% สำหรับบัตรเข้าชมเชียงใหม่ไนท์ซาฟารี ทั้งนักท่องเที่ยวชาวไทยและต่างชาติ 3 ประสาน 2 Zoo 1 สวน (Zoo Chiang Mai Night Safari Zoo Chiang Mai, สวนอุทยานราชพฤกษ์) เป็นต้น
4. บริษัท อสมท. จำกัด (มหาชน) มอบการถ่ายทอดสดกิจกรรมส่งท้ายปีเก่าต้อนรับปีใหม่ 2567 และ Countdown 2024  มอบกิจกรรมสวดมนต์ข้ามปี จากวัดมหาธาตุยุวราชรังสฤษฎิ์ราชวรมหาวิหาร วัดพระเชตุพนวิมลมังคลารามราชวรมหาวิหาร และวัดอรุณราชวรารามราชวรมหาวิหาร และกระจายข้อมูลข่าวสารโดยใช้สถานีวิทยุภูมิภาคทั่วประเทศรายงานความปลอดภัยในการเดินทางของประชาชน
5. กรมประชาสัมพันธ์ มอบดนตรีสร้างสุข PRD Band ถ่ายทอดความสุขผ่านเสียงเพลง ตั้งแต่ ธันวาคม 2566 - มกราคม 2567 สัญจรปลอดภัย ฟังวิทยุทั่วประเทศ เป็นเพื่อนขับขี่ตลอดทาง “ขับไม่ดื่ม ดื่มไม่ขับ” สวดมนต์ข้ามปี ชีวิตดีทั้งปี ต้อนรับปีใหม่ ร่วมสวดมนต์ได้ทุกที่ผ่านเว็บไซต์ PRD OTT : prdee.prd.go.th
6. สำนักงานคณะกรรมการคุ้มครองผู้บริโภค มอบความสุขปีใหม่ คูปองส่วนลดเงินสด เครดิตเงินคืน Lazada, Shopee, CP All, CP Axtra, Lotus, AIS, TOP Supermarket, Honda, Isuzu, Sansiri, Samsung, และ NISSAN Mitsubishi-motors  โค้ดส่วนลด 20-24% 4 สายการบิน Thai Air Asia, Nok Air, Thai Lion Air, Thai Vietjet เมื่อจองตั้งแต่ปลายธันวาคม 2566 และบริการสายด่วน 1166 และแอป OCPB Connect ตลอด 24 ชั่วโมง ช่วงวันหยุดยาว เพื่อรับเรื่องราวร้องทุกข์จากผู้บริโภคในช่วงวันหยุดปีใหม่ ตั้งแต่วันที่ 29 ธันวาคม 2566 ถึง 1 มกราคม 2567

ที่มา : https://www.thaigov.go.th/news/contents/details/76406