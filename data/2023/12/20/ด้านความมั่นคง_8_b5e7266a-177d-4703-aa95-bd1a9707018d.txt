รัฐบาลไทย-ข่าวทำเนียบรัฐบาล-ทส. จับมือ กทม. ลุยแก้ปัญหาลิงแสม มุ่งบรรเทาความเดือนร้อนประชาชนพื้นที่เร่งด่วน พร้อมวางแผนจัดการในระยะยาวอย่างยั่งยืน 


วันพุธที่ 20 ธันวาคม 2566
ทส. จับมือ กทม. ลุยแก้ปัญหาลิงแสม มุ่งบรรเทาความเดือนร้อนประชาชนพื้นที่เร่งด่วน พร้อมวางแผนจัดการในระยะยาวอย่างยั่งยืน
ทส. จับมือ กทม. ลุยแก้ปัญหาลิงแสม มุ่งบรรเทาความเดือนร้อนประชาชนพื้นที่เร่งด่วน พร้อมวางแผนจัดการในระยะยาวอย่างยั่งยืน
ทส. จับมือ กทม. ลุยแก้ปัญหาลิงแสม มุ่งบรรเทาความเดือนร้อนประชาชนพื้นที่เร่งด่วน พร้อมวางแผนจัดการในระยะยาวอย่างยั่งยืน
วันที่ 20 ธันวาคม 2566 เวลา 09.30 น. นายจตุพร บุรุษพัฒน์ ปลัดกระทรวงทรัพยากรธรรมชาติและสิ่งแวดล้อม เป็นประธานการประชุมหารือแนวทางการแก้ไขปัญหาลิงแสมในพื้นที่เขตบางขุนเทียน กรุงเทพมหานคร ร่วมกับ รศ.ทวิดา กมลเวชช รองผู้ว่าราชการกรุงเทพมหานคร และคณะ ถึงกรณีที่ประชาชนได้รับความเดือดร้อนจากลิงแสมที่ออกมาหากินและสร้างความเสียหายในย่านชุมชน โดยเฉพาะในพื้นที่บริเวณอนุสาวรีย์คุณกะลา ซอยเทียนทะเล 22 บริเวณโครงการบ้านเอื้ออาทรแสมดำ ซอยแสมดำ 17 และบริเวณบางกระดี่ หมู่ 8 โดยมี นายอรรถพล เจริญชันษา อธิบดีกรมอุทยานแห่งชาติ สัตว์ป่า และพันธุ์พืช พร้อมด้วยเจ้าหน้าที่ และสัตวแพทย์ เข้าร่วมประชุม ณ ห้องประชุม ชั้น 17 กระทรวงทรัพยากรธรรมชาติและสิ่งแวดล้อม
นายจตุพร ได้กล่าวว่า ปัญหาความเดือดร้อนของพี่น้องประชาชนที่ได้รับผลกระทบจากลิงแสมซึ่งเป็นสัตว์ป่าคุ้มครองที่มีจำนวนประชากรเพิ่มขึ้นอย่างมากในหลายพื้นที่ กระทรวงฯ โดยกรมอุทยานแห่งชาติฯ ได้เร่งดำเนินการร่วมกับพื้นที่ในการแก้ไขปัญหามาอย่างต่อเนื่อง สำหรับในพื้นที่เขตบางขุนเทียน กรุงเทพฯ กรมอุทยานฯ ได้เคยเข้าดักจับและทำหมันลิงไปบ้างแล้วตั้งแต่ปี 2565 และมีแผนที่จะลงพื้นที่ทำหมันลิงอีกครั้งในปี 2567 โดยในเบื้องต้นอยากให้เป็นโครงการร่วมระหว่างกรมอุทยานแห่งชาติฯ กับกรุงเทพฯ เพื่อให้เกิดการถ่ายทอดองค์ความรู้ในการทำหมันลิงให้กับสัตวแพทย์ของกรุงเทพฯ ให้สามารถดำเนินการได้เองต่อไปในอนาคต ส่วนการแก้ไขปัญหาในระยะยาว อาจต้องมีการจัดทำ Zoning ที่มีการปรับภูมิทัศน์ให้เหมาะสมเป็นที่อยู่อาศัยของลิง มีอาหารที่เพียงพอ และมีการบริหารจัดการดูแลพื้นที่ที่ดี เพื่อเป็นการจำกัดพื้นที่ของลิงที่อยู่อาศัยในพื้นที่ต่อไป ซึ่งอาจพัฒนาไปสู่การเป็นแหล่งท่องเที่ยวเชิงอนุรักษ์ของพื้นที่บางขุนเทียนได้ต่อไปในอนาคต ทั้งนี้ ทางกรุงเทพฯ อาจต้องลงพื้นที่ทำความเข้าใจกับชาวบ้านทั้งที่ได้รับความเดือนร้อนและชาวบ้านที่ต้องการอนุรักษ์ลิงไว้ในพื้นที่เพื่อความสมดุลของระบบนิเวศ เพื่อรับฟังความคิดเห็นของประชาชนต่อแนวทางการแก้ไขปัญหาในระยะยาว ซึ่งทางกระทรวงฯ โดยกรมอุทยานแห่งชาติฯ ยินดีให้ความช่วยเหลือและเป็นที่ปรึกษาในการดำเนินการต่อไป โดยในระยะเร่งด่วนนี้ ได้มอบหมายให้กรมอุทยานแห่งชาติฯ เร่งลงพื้นที่ร่วมกับกรุงเทพฯ เพื่อสำรวจสถานการณ์ในพื้นที่ที่มีปัญหาวิกฤต อย่างเช่นบริเวณซอยเทียนทะเล 22 เพื่อสำรวจพฤติกรรมของลิงและสถานการณ์ปัญหาที่เกิดขึ้น รวมถึงจำนวนประชากรลิงที่เหมาะสมที่จะอยู่อาศัยในพื้นที่ได้ และนำมาวางแนวทางการแก้ไขปัญหาในระยะเร่งด่วนต่อไป

ที่มา : https://www.thaigov.go.th/news/contents/details/76410