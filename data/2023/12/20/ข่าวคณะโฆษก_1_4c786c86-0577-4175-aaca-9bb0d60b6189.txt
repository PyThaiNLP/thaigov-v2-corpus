รัฐบาลไทย-ข่าวทำเนียบรัฐบาล-​โฆษกรัฐบาลเผย นายกฯ เสียใจอย่างสุดซึ้งกรณีเหตุการณ์แผ่นดินไหวบริเวณมณฑลกานซู่และพื้นที่ใกล้เคียงของจีน


วันอังคารที่ 19 ธันวาคม 2566
19/12/2566
พิมพ์
​โฆษกรัฐบาลเผย นายกฯ เสียใจอย่างสุดซึ้งกรณีเหตุการณ์แผ่นดินไหวบริเวณมณฑลกานซู่และพื้นที่ใกล้เคียงของจีน
​โฆษกรัฐบาลเผย นายกฯ เสียใจอย่างสุดซึ้งกรณีเหตุการณ์แผ่นดินไหวบริเวณมณฑลกานซู่และพื้นที่ใกล้เคียงของจีน
วันนี้ (19 ธันวาคม 2566) นายชัย วัชรงค์ โฆษกประจำสำนักนายกรัฐมนตรี เปิดเผยว่า นายเศรษฐา ทวีสิน นายกรัฐมนตรี และรัฐมนตรีว่าการกระทรวงการคลัง กล่าวในนามของรัฐบาลไทยและประชาชนชาวไทย ขอแสดงความเสียใจอย่างสุดซึ้งต่อครอบครัวของผู้ได้รับผลกระทบจากเหตุแผ่นดินไหวในพื้นที่ทางตะวันตกเฉียงเหนือของจีนในครั้งนี้ พร้อมขอให้ผู้ได้รับบาดเจ็บฟื้นตัวโดยเร็ว และขอให้ทางการจีนประสบผลสำเร็จในการช่วยเหลือและฟื้นฟูอย่างรวดเร็ว ทั้งนี้ ประเทศไทยพร้อมให้การสนับสนุนเพื่อนชาวจีนของเราในยามยากลำบากนี้
โดยโฆษกประจำสำนักนายกรัฐมนตรีเผยแพร่ข้อความจาก X ของนายกรัฐมนตรี ดังนี้
https://x.com/thavisin/status/1737076666835603563?s=53&t=pmJGrAin3-VCEHiTvxOmeA
ทั้งนี้ ศูนย์เครือข่ายแผ่นดินไหวของจีน (CENC) รายงานว่า เมื่อเวลา 23.59 น. ของวันที่ 18 ธ.ค. ตามเวลาท้องถิ่น (เวลา 22.59 น. ตามเวลาประเทศไทย) เกิดเหตุแผ่นดินไหวขนาดความรุนแรง 6.2 ที่มณฑลกานซู่ ทางตะวันตกเฉียงเหนือของจีน และมีจุดศูนย์กลางที่ระดับความลึก 10 กิโลเมตร โดยเมืองจี้ซีซานอยู่ห่างจากมณฑลชิงไห่เพียง 5 กิโลเมตร โดยคณะกรรมการป้องกันภัยพิบัติแห่งชาติของจีน และกระทรวงฝ่ายจัดการสถานการณ์ฉุกเฉินของจีน ได้ยกระดับการให้ความช่วยเหลือด้านภัยพิบัติฉุกเฉินสู่ระดับ 4 ซึ่งประธานาธิบดีสี จิ้นผิง ของจีนเรียกร้องให้ทีมกู้ภัย เร่งช่วยเหลือประชาชนที่ได้รับผลกระทบอย่างเต็มความสามารถ เพื่อลดความสูญเสียทั้งชีวิต และทรัพย์สินของประชาชน
ทั้งนี้ จากเหตุการณ์ดังกล่าวส่งผลให้มีผู้เสียชีวิตอย่างน้อย 110 คน ผู้ได้รับบาดเจ็บอีกมากกว่า 200 คน อาคารบ้านเรือนเสียหายจำนวนมาก ส่งผลให้ไฟฟ้าและน้ำประปาไม่สามารถใช้งานได้ในบางส่วนของภูมิภาค

ที่มา : https://www.thaigov.go.th/news/contents/details/76373