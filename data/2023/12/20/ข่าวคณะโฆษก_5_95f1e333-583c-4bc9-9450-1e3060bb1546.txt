รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯ ติดตามสถานการณ์แผ่นดินไหวในมณฑลกานซูของจีนอย่างใกล้ชิด ห่วงพี่น้องคนไทยในพื้นที่ สั่งการหน่วยงานที่เกี่ยวข้องเตรียมพร้อมให้ความช่วยเหลือได้ทันที 


วันพุธที่ 20 ธันวาคม 2566
20/12/2566
พิมพ์
โฆษกรัฐบาลเผย นายกฯ ติดตามสถานการณ์แผ่นดินไหวในมณฑลกานซูของจีนอย่างใกล้ชิด ห่วงพี่น้องคนไทยในพื้นที่ สั่งการหน่วยงานที่เกี่ยวข้องเตรียมพร้อมให้ความช่วยเหลือได้ทันที
โฆษกรัฐบาลเผย นายกฯ ติดตามสถานการณ์แผ่นดินไหวในมณฑลกานซูของจีนอย่างใกล้ชิด ห่วงพี่น้องคนไทยในพื้นที่ สั่งการหน่วยงานที่เกี่ยวข้องเตรียมพร้อมให้ความช่วยเหลือได้ทันที
วันนี้ (20 ธันวาคม 2566) นายชัย วัชรงค์ โฆษกประจำสำนักนายกรัฐมนตรี เปิดเผยว่า นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง ติดตามสถานการณ์อย่างใกล้ชิด เหตุแผ่นดินไหวรุนแรงขนาด 6.2 บริเวณมณฑลกานซูและมณฑลใกล้เคียง ทางตะวันตกเฉียงเหนือของสาธารณรัฐประชาชนจีน เมื่อคืนวันที่ 18 ธันวาคม ที่ผ่านมา โดยกระทรวงการต่างประเทศ เผยว่า ยังไม่ได้รับรายงานคนไทยได้รับผลกระทบจากเหตุการณ์ดังกล่าว
ล่าสุด (19 ธันวาคม 2566) สื่อทางการของจีน รายงานจำนวนผู้ได้รับผลกระทบจากเหตุแผ่นดินไหวดังกล่าว โดยมีผู้เสียชีวิตแล้วอย่างน้อย 127 ราย และมีผู้บาดเจ็บจำนวนหลายร้อยคน รวมถึงสร้างความเสียหายต่อบ้านเรือน โครงสร้างพื้นฐานและระบบสาธารณูปโภค โดยเหตุแผ่นดินไหวดังกล่าวถือเป็นเหตุแผ่นดินไหวที่ร้ายแรงที่สุดในรอบหลายปีของจีน
ทั้งนี้ กระทรวงการต่างประเทศของไทยยังไม่ได้รับรายงานว่ามีคนไทยได้รับผลกระทบจากเหตุการณ์ดังกล่าว อย่างไรก็ดี หากคนไทยได้รับผลกระทบหรือต้องการความช่วยเหลือในกรณีฉุกเฉิน สามารถติดต่อสถานกงสุลใหญ่ ณ นครซีอาน ได้ที่หมายเลขโทรศัพท์ 182-0292-1281
“นายกรัฐมนตรีห่วงใยพี่น้องคนไทยในพื้นที่เกิดเหตุแผ่นดินไหว สั่งการหน่วยงานที่เกี่ยวข้องติดตามสถานการณ์อย่างใกล้ชิด  และติดตามประกาศข่าวแจ้งเตือนจากกระทรวงการต่างประเทศอย่างต่อเนื่อง รวมทั้งให้เตรียมพร้อม วางแผนให้ความช่วยเหลือ หากพบว่ามีคนไทยได้รับผลกระทบ รวมทั้งประเมินสถานการณ์อย่างต่อเนื่อง” นายชัย กล่าว

ที่มา : https://www.thaigov.go.th/news/contents/details/76388