รัฐบาลไทย-ข่าวทำเนียบรัฐบาล-นายกรัฐมนตรีและรัฐมนตรีว่าการกระทรวงคมนาคม เดินหน้าจัดงาน Thailand Landbridge Roadshow ที่ประเทศญี่ปุ่น


วันอังคารที่ 19 ธันวาคม 2566
นายกรัฐมนตรีและรัฐมนตรีว่าการกระทรวงคมนาคม เดินหน้าจัดงาน Thailand Landbridge Roadshow ที่ประเทศญี่ปุ่น
....
นายเศรษฐา ทวีสิน นายกรัฐมนตรี พร้อมด้วย นายสุริยะ จึงรุ่งเรืองกิจ รัฐมนตรีว่าการกระทรวงคมนาคม คณะผู้บริหารระดับสูงของกระทรวงคมนาคม และสำนักงานคณะกรรมการส่งเสริมการลงทุน (BOI) ได้ร่วมเดินทางไปจัดงาน Thailand Landbridge Roadshow เมื่อวันที่ 18 ธันวาคม 2566 ณ โรงแรม
อิมพีเรียล กรุงโตเกียว ประเทศญี่ปุ่น โดยมี นายชยธรรม์ พรหมศร ปลัดกระทรวงคมนาคม นายปัญญา ชูพานิช ผู้อำนวยการสำนักงานนโยบายและแผนการขนส่งและจราจร นายกีรติ กิจมานะวัฒน์ กรรมการผู้อำนวยการใหญ่ บริษัท ท่าอากาศยานไทย จำกัด (มหาชน) และนายจิรโรจน์ ศุกลรัตน์ รองผู้อำนวยการสำนักงานนโยบายและแผน
การขนส่งและจราจร เข้าร่วมให้ข้อมูลรายละเอียดโครงการฯ ซึ่งมีนักลงทุนภาคธุรกิจ และบริษัทชั้นนำของญี่ปุ่น
ให้ความสนใจเข้าร่วมงานดังกล่าว
นายกรัฐมนตรี และรัฐมนตรีว่าการกระทรวงคมนาคม และคณะผู้บริหารของกระทรวงคมนาคม ได้ร่วมกันให้ข้อมูลรายละเอียดต่าง ๆ ของโครงการ อาทิ โอกาสทางธุรกิจ รูปแบบการลงทุน ศักยภาพของโครงการ
และประโยชน์ที่จะได้รับจากโครงการ โดยมีนักลงทุนภาคธุรกิจให้ความสนใจเข้าร่วมงาน จำนวน 41 คน จาก 28 บริษัทชั้นนำของประเทศญี่ปุ่น ประกอบด้วย ผู้ประกอบการสายการเดินเรือ ผู้ประกอบการด้านการบริหารท่าเรือ ผู้ประกอบการโลจิสติกส์ ผู้ประกอบการด้านการเงิน ผู้ประกอบการอุตสาหกรรมหลังท่า ผู้ประกอบการพาณิชกรรม ผู้ประกอบการด้านการก่อสร้าง อาทิ บริษัท MOL Logistics บริษัท Mitsui O.S.K. Lines บริษัท Yusen Logistics ธนาคาร Mizuho ธนาคาร Sumitomo Mitsui บริษัท Mitsubishi Heavy Industries บริษัท Marubeni Corporation บริษัท IHI Corporation บริษัท Takeda บริษัท Itochu บริษัท Sumitomo เป็นต้น สำหรับโครงการแลนด์บริดจ์
ได้กำหนดรูปแบบการลงทุนเป็นการร่วมทุนระหว่างภาครัฐและเอกชน โดยรัฐบาลดำเนินการจัดหาที่ดินและให้สิทธิเอกชนดำเนินงาน ลงทุนค่าก่อสร้าง บริหารจัดการ และรับผลประโยชน์จากการพัฒนาโครงการเป็นระยะเวลา 50 ปี พร้อมทั้งส่งเสริมการต่อยอดอุตสาหกรรมเกษตรในพื้นที่ รวมถึงการพัฒนาอุตสาหกรรม 5 New S-curve ได้แก่ อุตสาหกรรมหุ่นยนต์ (Robotics) อุตสาหกรรมโลจิสติกส์ (Logistics) อุตสาหกรรมดิจิตอล (Digital) อุตสาหกรรมการแพทย์ครบวงจร (Medical Hub) ซึ่งเป็นโอกาสครั้งสำคัญในการลงทุนโครงการขนาดใหญ่ระดับภูมิภาค ทั้งในเชิงพาณิชย์และเชิงยุทธศาสตร์ที่เชื่อมโยงมหาสมุทรแปซิฟิก และมหาสมุทรอินเดียเข้าด้วยกัน ลดระยะเวลาการขนส่งทางทะเล ลดต้นทุนด้านโลจิสติกส์ เกิดเป็นศูนย์กลางการขนส่ง และการค้าแห่งใหม่ของโลก
ที่ผ่านมา นายกรัฐมนตรีและกระทรวงคมนาคม เดินหน้าประชาสัมพันธ์โครงการแลนด์บริดจ์
ให้นานาประเทศได้รู้จักโครงการเพิ่มมากขึ้น ซึ่งขณะนี้มีนักลงทุนที่มีศักยภาพจากหลายประเทศต่างให้ความสนใจโครงการเป็นจำนวนมาก เช่น สหรัฐอเมริกา สหภาพยุโรป สาธารณรัฐประชาชนจีน และประเทศฝั่งตะวันออกกลาง โดยผลการจัด Roadshow จะได้นำไปใช้ประกอบการจัดทำรูปแบบการลงทุน สิทธิประโยชน์จากการลงทุน
และผลประโยชน์ต่อเศรษฐกิจและสังคมที่ไทยจะได้รับให้มีความเหมาะสมต่อไป

ที่มา : https://www.thaigov.go.th/news/contents/details/76372