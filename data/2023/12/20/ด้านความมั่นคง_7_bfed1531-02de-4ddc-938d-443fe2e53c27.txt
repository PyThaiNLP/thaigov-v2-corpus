รัฐบาลไทย-ข่าวทำเนียบรัฐบาล-​การประชุมสภาทหารผ่านศึก ครั้งที่ 4/2566 ณ ห้องชัยสมรภูมิ องค์การสงเคราะห์ทหารผ่านศึก (อผศ.) 


วันพุธที่ 20 ธันวาคม 2566
​การประชุมสภาทหารผ่านศึก ครั้งที่ 4/2566 ณ ห้องชัยสมรภูมิ องค์การสงเคราะห์ทหารผ่านศึก (อผศ.)
ในวันนี้ (20 ธันวาคม 2566) นายสุทิน คลังแสง รัฐมนตรีว่าการกระทรวงกลาโหม ในฐานะนายกสภาทหารผ่านศึก เป็นประธานในการประชุมสภาทหารผ่านศึก ครั้งที่ 4/2566
โดยที่ประชุมฯ ได้รับทราบผลการดำเนินงานต่างๆ อาทิ 1) ผู้มาขอรับการสงเคราะห์ในด้านต่างๆ ของทหารผ่านศึก ครอบครัวทหารผ่านศึก และทหารนอกประจำการ ประจำปีงบประมาณ 2566 (1 ต.ค.65 - 30 ก.ย.66) จำนวน 1,522,281 ครั้ง (สวัสดิการและการศึกษา, อาชีพด้านเกษตรกรรม, การให้สินเชื่อ, การรักษาพยาบาล และการส่งเสริมสิทธิและเกียรติ) 2) การจัดงานวันที่ระลึกทหารอาสาสงครามโลก ครั้งที่ 1 ประจำปี 2566 เมื่อ 6 - 8, 11 พ.ย.66 ที่ผ่านมา เพื่อระลึกถึงคุณความดีและความเสียสละของทหารอาสาฯ โดยมี พล.อ.ไพบูลย์ คุ้มฉายา องคมนตรี เป็นผู้แทนพระองค์วางพวงมาลา  3) การประชุมคณะกรรมการบริหารสมาพันธ์ทหารผ่านศึกอาเซียน ครั้งที่ 35 และการประชุมสมัชชาสมาพันธ์ทหารผ่านศึกอาเซียน ครั้งที่ 22 ระหว่าง 26 - 30 พ.ย.66 ณ กรุงมะนิลา สาธารณรัฐฟิลิปปินส์ เพื่อความร่วมมือในการกระชับความสัมพันธ์อันดีต่อกันในกลุ่มประเทศอาเซียน และเป็นการแลกเปลี่ยนข่าวสาร ความคิดเห็น รวมทั้งการช่วยเหลือซึ่งกันและกันในการสงเคราะห์ทหารผ่านศึก 4) การจัดงานวันทหารผ่านศึก ประจำปี 2567 ระหว่าง 30 ม.ค. - 3 ก.พ.67 ภายใต้ชื่องาน “เชิดชูเกียรติทหารกล้า 3 กุมภาพันธ์ วันทหารผ่านศึก” โดยมีการจัดพิธีและกิจกรรมต่างๆ เพื่อเป็นการสดุดีวีรกรรมของเหล่าผู้กล้าที่ได้เสียสละเลือดเนื้อและชีวิตในการปกป้องประเทศชาติ
ในการนี้ ยังได้ร่วมกันพิจารณาเรื่องที่สำคัญต่างๆ และที่ประชุมมีมติเห็นชอบ ดังนี้
1.มอบเหรียญเกียรติคุณ ชั้นที่ 1 ให้แก่อดีตกรรมการสภาทหารผ่านศึก จำนวน 5 ท่าน ซึ่งขณะที่ดำรงตำแหน่งได้ช่วยเหลือการดำเนินงานและกิจการต่างๆ ของ อผศ. ให้ได้รับประโยชน์เป็นอย่างยิ่ง ได้แก่ พล.อ.สัณทัศน์ นันทิภาคย์หิรัญ พล.อ.อ.คงศักดิ์ จันทร์โสภา พล.ร.อ.วุฒิชัย สายเสถียร ร.น. พล.อ.ชิติพัทธ์ บุญช่วย พล.ต.ท.ณัฐ สิงห์อุดม
2. แต่งตั้งอนุกรรมการของสภาทหารผ่านศึก ประเภททหารผ่านศึกประจำการ จำนวน 3 นาย ได้แก่ พล.อ.อนุสรรค์ คุ้มอักษร พล.ร.อ.โกวิท อินทร์พรหม ร.น. ปละ พล.ต.ท.ยงเกียรติ มนปราณีต
3.โครงการก่อสร้างอาคารสำนักงานและสิ่งก่อสร้างอื่นๆ ของ สำนักงานสงเคราะห์ทหารผ่านศึกเพิ่มเติม จำนวน 3 เขต (จ.เลย, จ.ร้อยเอ็ด และ จ.เพรบูรณ์) เพื่อเป็นการเพิ่มประสิทธิภาพการสงเคราะห์ และอำนวยความสะดวกให้แก่ทหารผ่านศึกมากยิ่งขึ้น
4. แก้ไขเพิ่มเติมระเบียบองค์การสงเคราะห์ทหารผ่านศึก ว่าด้วยการบริหารงานและดำเนินกิจการหน่วยงานกิจการพิเศษขององค์การสงเคราะห์ทหารผ่านศึก พ.ศ.2558
ทั้งนี้ ภายหลังเสร็จสิ้นวาระการประชุมฯ นายสุทิน คลังแสง ได้แสดงความเห็นเพิ่มเติมเกี่ยวกับ พ.ร.บ.องค์การสงเคราะห์ทหารผ่านศึกฯ และการลงนามในบันทึกความเข้าใจเรื่อง การพัฒนาทรัพยากรมนุษย์ให้กับทหารกองประจำการ เพื่อส่งเสริมการใช้นวัตกรรมการเรียนรู้รูปแบบอิเล็กทรอนิกส์ (E- Training) ในการพัฒนาความรู้ความสามารถ และทักษะในการปฏิบัติงานตามมาตรฐานอาชีพ ซึ่งทหารผ่านศึกและครอบครัวสามารถเข้าร่วมเรียนรู้ในดังกล่าวได้ โดยให้ อผศ. ประสานการดำเนินการต่อไป ตลอดจนแจ้งว่า ใน 26 ธันวาคม 2566 จะดำเนินการเริ่มต้น หรือ Kickoff จัดให้มีโครงการ “ปีใหม่ ทหารใหม่ โอกาสใหม่“ เพื่อรับสมัครทหารกองเกินเข้ารับราชการทหารกองประจำการ โดยวิธีร้องขอ (กรณีพิเศษ) ด้วยระบบออนไลน์ ประจำปี 2567 พร้อมกันในทุกพื้นที่ทั่วประเทศ ณ พื้นที่สำนักงานปลัดกระทรวงกลาโหม (ศรีสมาน)

ที่มา : https://www.thaigov.go.th/news/contents/details/76409