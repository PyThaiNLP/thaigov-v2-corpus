รัฐบาลไทย-ข่าวทำเนียบรัฐบาล-​รองโฆษก รัดเกล้า เผย รมช.อนุชา เปิดโครงการคลินิกเกษตรเคลื่อนที่ในพระราชานุเคราะห์ ช่วยยกระดับเกษตรกร สามารถหลุดพ้นจากความยากจนได้ เชิญชวนประชาชนให้กำลังใจทุกหน่วยงานที่เกี่ยวข้อง


วันพุธที่ 20 ธันวาคม 2566
20/12/2566
พิมพ์
​รองโฆษก รัดเกล้า เผย รมช.อนุชา เปิดโครงการคลินิกเกษตรเคลื่อนที่ในพระราชานุเคราะห์ ช่วยยกระดับเกษตรกร สามารถหลุดพ้นจากความยากจนได้ เชิญชวนประชาชนให้กำลังใจทุกหน่วยงานที่เกี่ยวข้อง
​รองโฆษก รัดเกล้า เผย รมช.อนุชา เปิดโครงการคลินิกเกษตรเคลื่อนที่ในพระราชานุเคราะห์ ช่วยยกระดับเกษตรกร สามารถหลุดพ้นจากความยากจนได้ เชิญชวนประชาชนให้กำลังใจทุกหน่วยงานที่เกี่ยวข้อง
วันนี้ (20 ธ.ค. 66) นางรัดเกล้า อินทวงศ์ สุวรรณคีรี รองโฆษกประจำสำนักนายกรัฐมนตรี กล่าวถึงการลงพื้นที่โรงเรียนบ้านเสด็จพิทยาคม อำเภอเคียนซา จังหวัดสุราษฎร์ธานี ของนายอนุชา นาคาศัย รัฐมนตรีช่วยว่าการกระทรวงเกษตรและสหกรณ์ เปิดงานโครงการคลินิกเกษตรเคลื่อนที่ในพระราชานุเคราะห์ สมเด็จพระบรมโอรสาธิราช ฯ สยามมกุฎราชกุมาร ไตรมาสที่ 1 ประจำปีงบประมาณ พ.ศ. 2567 เพื่อให้ชาวเกษตรสามารถเข้าถึงความช่วยเหลือ และการสนับสนุนจากกระทรวงเกษตรได้อย่างครบวงจรและทั่วถึง รวมถึงโครงการนี้ยังให้เกษตรกรไทยสามารถเพิ่มผลผลิต และทำงานในเชิงรุก เพิ่มผลผลิตการเกษตรด้วยการนำเทคโนโลยีและข้อมูลมาเป็นตัวช่วย​ เกษตรกรในพื้นที่มีปัญหาจะสามารถได้รับบริการทางการเกษตร เช่น การวิเคราะห์ดิน การวินิจฉัยโรคพืช  สัตว์ ประมง รวมถึงการถ่ายทอดเทคโนโลยีและฝึกอบรมความรู้การเกษตรเสริมเพิ่มเติมควบคู่ไปด้วย​ โดยคลินิกเคลื่อนที่จะมีการจัดทั้งสิ้น​ 4 ครั้งต่อปี​โดนจะเคลื่อนที่​ เวียนไปจัดในทุกๆ​ อำเภอของจังหวัด
นางรัดเกล้ายังระบุว่า  นายอนุชา ได้เชิญชวนประชาชนชาวไทยและชาวเกษตรกร ซาบซึ้งในพระมหากรุณาธิคุณของในหลวงรัชกาลที่ 9 และพระบรมศานุวงศ์ ที่ให้ความสำคัญในการช่วยเหลือชาวเกษตรมาโดยตลอด ทั้งโครงการหลวงต่างๆ ไม่ว่าจะเป็นการบริหารจัดการน้ำ หรือบริหารจัดการดินที่ต้องการอยากที่จะเห็นเกษตรกรไทยหลุดพ้นจากความยากจน และมีศักยภาพในการทำการเกษตรที่ดียิ่งขึ้นไปอีก
และโครงการคลินิกเกษตรเคลื่อนที่ในพระราชานุเคราะห์ ยังถือเป็นหนึ่งในกลไกที่จะช่วยให้เราไปถึงเป้าหมาย ตามที่พระราชประสงค์ ที่ต้องการเห็นเกษตรกรไทยมีการทำการเกษตรที่ประสบความสำเร็จ​ มีผลผลิตที่ดีและมีคุณภาพ จนนำไปสู่การ หลุดพ้นจากความยากจนได้
"ผ่านมากว่า 22 ปีแล้ว โครงการคลินิกเกษตรเคลื่อนที่ในพระราชานุเคราะห์ กระทรวงเกษตรและสหกรณ์ ยังขับเคลื่อนมาอย่างต่อเนื่อง เพราะเป็นโครงการที่ดีที่จะยกระดับเกษตรกรไทย ให้มีรายได้ และสามารถหลุดพ้นจากความยากจนได้
ขณะเดียวกันการจัดโครงการนี้ได้เกิดขึ้นในพื้นที่อำเภอเคียนซาน จังหวัดสุราษฎร์ธานีแล้ว ซึ่งคนในพื้นที่บอกเป็นเสียงเดียวกันว่าเป็นโครงการที่ดีให้กับคนในพื้นที่ จึงขอชวนให้พี่น้องชาวไทยรู้สึกภาคภูมิใจและให้กำลังใจกับทุกหน่วยงานที่เกี่ยวข้องเพื่อให้เราเห็นการเปิดโครงการคลินิกเกษตรเคลื่อนที่ดีๆ เช่นนี้ในอีกหลายพื้นที่ของประเทศไทย" รัดเกล้า กล่าว

ที่มา : https://www.thaigov.go.th/news/contents/details/76403