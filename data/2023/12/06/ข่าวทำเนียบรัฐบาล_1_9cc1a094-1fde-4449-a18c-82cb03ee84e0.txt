รัฐบาลไทย-ข่าวทำเนียบรัฐบาล-'นลินี ทวีสิน' พบทูตเยอรมนี เร่งเจรจา THAI-EU FTA เชิญชวนลงทุนอุตสาหกรรมยานยนต์ไฟฟ้า


วันพุธที่ 6 ธันวาคม 2566
06/12/2566
พิมพ์
'นลินี ทวีสิน' พบทูตเยอรมนี เร่งเจรจา THAI-EU FTA เชิญชวนลงทุนอุตสาหกรรมยานยนต์ไฟฟ้า
'นลินี ทวีสิน' พบทูตเยอรมนี เร่งเจรจา THAI-EU FTA เชิญชวนลงทุนอุตสาหกรรมยานยนต์ไฟฟ้า
วันนี้ (6 ธ.ค.66) นางนลินี ทวีสิน ผู้แทนการค้าไทย เปิดเผยภายหลังการหารือกับนายแอ็นสท์ ว็อล์ฟกัง ไรเซิล เอกอัครราชทูตราชสาธารณรัฐเยอรมนี ประจำประเทศไทย ในโอกาสเข้ารับตำแหน่งเมื่อเดือนกันยายนที่ผ่านมาว่า ทั้งสองฝ่ายต่างยินดีที่การเจรจาความตกลงการค้าเสรีไทย - สหภาพยุโรป (THAI-EU FTA) รอบแรกเริ่มต้นด้วยดี ซึ่ง FTA ฉบับดังกล่าวจะเป็นปัจจัยสำคัญในการเพิ่มการลงทุนโดยตรงจากต่างชาติ สนับสนุนการจ้างงานของแรงงานไทย ตลอดจนสร้างแต้มต่อทางการแข่งขัน ในขณะเดียวกันก็จะเป็นโอกาสดีที่มาตรฐานและกฎระเบียบต่าง ๆ ของไทย ไม่ว่าจะเป็นด้านทรัพย์สินทางปัญญา สิทธิแรงงาน สิ่งแวดล้อม และความยั่งยืน จะถูกปรับปรุงให้มีความทันสมัยและเป็นสากลมากยิ่งขึ้น
ผู้แทนการค้าไทยเสริมว่า จากความเชี่ยวชาญในอุตสาหกรรมยานยนต์ของประเทศเยอรมนี ตนจึงได้ใช้โอกาส เชิญชวนให้บริษัทเยอรมนีมาลงทุนในอุตสาหกรรมยานยนต์ไฟฟ้า โดยเฉพาะการผลิตและประกอบแบตเตอรี่ในไทย ซึ่งสอดคล้องกับแนวนโยบายของรัฐบาลที่ต้องการจะดึงดูดอุตสาหกรรมสีเขียวในไทยเพิ่มเติม นอกจากนี้ ยังนับว่าเป็นโอกาสและข่าวดีที่เยอรมนีมีการจัดตั้งกองทุนภูมิอากาศสีเขียว ซึ่งมีพันธกิจในการสนับสนุนเงินทุนแก่โครงการที่เกี่ยวข้องกับการเปลี่ยนแปลงสภาพภูมิอากาศในประเทศที่กำลังพัฒนา ซึ่งล่าสุดทราบว่ากองทุนดังกล่าวได้สนับสนุนเงินกว่า 38 ล้านยูโรเพื่อส่งเสริมการปลูกข้าวที่เท่าทันต่อการเปลี่ยนแปลงภูมิอากาศในไทย

ที่มา : https://www.thaigov.go.th/news/contents/details/75745