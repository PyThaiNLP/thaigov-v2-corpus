รัฐบาลไทย-ข่าวทำเนียบรัฐบาล-"รัดเกล้า" เผย รัฐบาลแสดงความเสียใจต่อครอบครัวผู้เสียชีวิตเหตุรถทัวร์ประสบอุบัติเหตุเสียหลักตกไหล่ทางชนต้น จนทำให้มีผู้เสียชีวิตรวม 16 คน ขณะที่ "นายกฯ" สั่งการคมนาคม ดูแลเหตุการณ์


วันพุธที่ 6 ธันวาคม 2566
06/12/2566
พิมพ์
"รัดเกล้า" เผย รัฐบาลแสดงความเสียใจต่อครอบครัวผู้เสียชีวิตเหตุรถทัวร์ประสบอุบัติเหตุเสียหลักตกไหล่ทางชนต้น จนทำให้มีผู้เสียชีวิตรวม 16 คน ขณะที่ "นายกฯ" สั่งการคมนาคม ดูแลเหตุการณ์
"รัดเกล้า" เผย รัฐบาลแสดงความเสียใจต่อครอบครัวผู้เสียชีวิตเหตุรถทัวร์ประสบอุบัติเหตุเสียหลักตกไหล่ทางชนต้น จนทำให้มีผู้เสียชีวิตรวม 16 คน ขณะที่ "นายกฯ" สั่งการ คมนาคม ดูแลเหตุการณ์แล้ว ยืนยันให้ความสำคัญกับความปลอดภัยบนท้องถนน
วันนี้ (6 ธันวาคม 2566) นางรัดเกล้า อินทวงศ์ สุวรรณคีรี รองโฆษกประจำสำนักนายกรัฐมนตรี เปิดเผยว่า รัฐบาลแสดงความเสียใจต่อครอบครัวผู้เสียชีวิต กรณีเหตุรถทัวร์โดยสารประจำทางสายกรุงเทพฯ-นาทวี ประสบอุบัติเหตุเสียหลักตกไหล่ทางชนต้นไม้ริมถนนเพชรเกษม หน้าอุทยานแห่งชาติหาดวนกร หมู่ที่ 7 ตำบลห้วยยาง อ.ทับสะแก จ.ประจวบคีรีขันธ์ จนทำให้มีผู้เสียชีวิตในที่เกิดเหตุ 14 รายและที่โรงพยาบาล 2 ราย
นางรัดเกล้า ยังระบุว่ารัฐบาลให้ความสำคัญกับความปลอดภัยบนท้องถนนมาโดยตลอดไม่ว่าจะช่วงเทศกาลหรือไม่ใช่ช่วงเทศกาลจะมีการรณรงค์เรื่องนี้อย่างต่อเนื่อง เพื่อไม่ให้เกิดความสูญเสียขึ้น
ขณะเดียวกันกระทรวงคมนาคมยังมีมาตรการคุมเข้มอุบัติเหตุช่วงเทศกาลเพื่อ”ลดตาย” ในส่วนของรถโดยสาร 2 ชั้น ได้เปิดจดทะเบียนรถโดยสารสาธารณะ 2 ชั้นแล้วที่ต้องมีความสูงไม่เกิน 4 เมตร จากเดิมไม่เกิน 4.3 เมตร แต่รถทัวร์ 2 ชั้นในระบบจดทะเบียนวิ่งให้บริการได้เหมือนเดิม พร้อมบังคับติดตั้งระบบจีพีเอส เพื่อตรวจสอบพฤติกรรมผู้ขับรถ ปรับปรุงสภาพรถ ซ่อมตัวถังรถ ต้องปรับระดับความสูงของรถเหลือไม่เกิน 4 เมตร ซึ่งจะมีอายุการใช้งานไปอีกประมาณ 4-5 ปี และจะปิดตำนานรถ 2 ชั้นในเมืองไทย
"นายกรัฐมนตรี ขอให้กระทรวงคมนาคม และหน่วยงานที่เกี่ยวข้องเข้าไปดูแลเหตุการณ์ที่เกิดขึ้น และอำนวยความสะดวกกับผู้ประสบเหตุและญาติ
ดังนั้นจะเห็นว่ารัฐบาลเอาจริงเอาจังกับความปลอดภัยบนท้องถนนอย่างมาก มีการรณรงค์ในทุกเทศกาล เพื่อลดความสูญเสียที่อาจจะเกิดขึ้น" นางรัดเกล้า กล่าว
นางรัดเกล้ายังชื่นชมประชาชนในที่เกิดเหตุที่ให้ความช่วยเหลือ  ด้วยการเปิดห้องพักในระแวกนั้นให้ญาติผู้ประสบเหตุที่มาติดต่อรับศพ หรือมาเยี่ยมผู้บาดเจ็บได้พักครอบครัวละ 1 ห้องฟรี เพื่อเป็นการบรรเทาความเดือดร้อน และขอบคุณทุกหน่วยงานที่เกี่ยวข้องที่เข้าช่วยเหลือ

ที่มา : https://www.thaigov.go.th/news/contents/details/75728