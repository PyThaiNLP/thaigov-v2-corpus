รัฐบาลไทย-ข่าวทำเนียบรัฐบาล-“รมช.อนุชา” น้อมรำลึก “พระราชดำริและแนวคิด” ในหลวงรัชกาลที่ 9  ชื่นชมเกษตรกรต้นแบบบัตรดินดี ในงานวันดินโลกในปี 2566  ชูหมอดินอาสา ต้นแบบพัฒนาเกษตรกร 


วันอังคารที่ 5 ธันวาคม 2566
“รมช.อนุชา” น้อมรำลึก “พระราชดำริและแนวคิด” ในหลวงรัชกาลที่ 9  ชื่นชมเกษตรกรต้นแบบบัตรดินดี ในงานวันดินโลกในปี 2566  ชูหมอดินอาสา ต้นแบบพัฒนาเกษตรกร
“รมช.อนุชา” น้อมรำลึก “พระราชดำริและแนวคิด” ในหลวงรัชกาลที่ 9  ชื่นชมเกษตรกรต้นแบบบัตรดินดี ในงานวันดินโลกในปี 2566  ชูหมอดินอาสา ต้นแบบพัฒนาเกษตรกร
วันนี้ (5 ธันวาคม 2566) ร้อยเอก ธรรมนัส พรหมเผ่า รัฐมนตรีว่าการกระทรวงเกษตรและสหกรณ์ มอบหมายนายอนุชา นาคาศัย รัฐมนตรีช่วยว่าการกระทรวงเกษตรและสหกรณ์ เป็นประธานในพิธีมอบรางวัลในงานวันดินโลกในปี 2566 ภายใต้หัวข้อ “Soil and Water : a source of life ดินดี น้ำสมบูรณ์เกื้อกูลชีวิต”  ซึ่งกระทรวงเกษตรและสหกรณ์ กรมพัฒนาที่ดิน และองค์การอาหารและเกษตรแห่งสหประชาชาติ หรือ FAO ร่วมกับหน่วยงานภาคีเครือข่าย ร่วมกันจัดขึ้นระหว่างวันที่ 5-10 ธันวาคม 2566 ณ ศูนย์ศึกษาการพัฒนาเขาหินซ้อน อันเนื่องมาจากพระราชดำริ จ.ฉะเชิงเทรา เพื่อเทิดพระเกียรติพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร “นักวิทยาศาสตร์ดินเพื่อมนุษยธรรม” (Humanitarian Soil Scientist Award) พระองค์แรกและพระองค์เดียวของโลก และส่งเสริมให้ประชาชนตระหนักรู้คุณค่าและความสำคัญของทรัพยากรดินในภาคการเกษตร
นายอนุชา กล่าวว่า วันที่ 5 ธันวาคมของทุกปี ถือเป็นวันที่มีความสำคัญอย่างยิ่งกับพี่น้องคนไทย เนื่องจากองค์การสหประชาชาติมีมติรับรองให้เป็น “วันดินโลก” เพื่อเทิดพระเกียรติพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร ที่ทรงปฏิบัติพระราชกรณียกิจนานัปการ ด้านทรัพยากรดิน และการเกษตร เพื่อความมั่นคงด้านอาหาร จนปรากฏผลสำเร็จเป็นที่ประจักษ์ทั้งในประเทศและนานาชาติ ทั้งนี้ ทรัพยากรดินและน้ำถือเป็นปัจจัยหลักที่สำคัญในการผลิตภาคเกษตร หากไม่มีการบำรุงรักษาอย่างถูกวิธีจะเกิดการเสื่อมโทรม และการฟื้นฟูให้กลับคืนความอุดมสมบูรณ์ต้องใช้เวลานาน จึงจำเป็นที่ทุกภาคส่วนต้องร่วมมือร่วมใจเพื่อให้เกิดผลลัพธ์ที่ช่วยรักษาทรัพยากรดังกล่าวให้สามารถใช้ประโยชน์ได้อย่างยั่งยืน จึงขอฝากให้ทุกคนร่วมกันอนุรักษ์เพื่อให้เกิดประโยชน์สูงสุด
นายอนุชา กล่าวแสดงความยินดีและชื่นชมกับผู้ได้รับรางวัล และขอเป็นกำลังใจให้กรมพัฒนาที่ดิน พี่น้องหมอดินอาสา และเกษตรกรทั่วประเทศในการร่วมกันขับเคลื่อนภาคการเกษตรไทย เพื่อให้เกษตรกรอยู่ดี สินค้าเกษตรมีมูลค่าสูง และทรัพยากรเกษตรยั่งยืน ปัจจุบันมีหมอดินอาสาจำนวน 77,741 รายทั่วประเทศ ซึ่งมีบทบาทและเป็นกลไกในการขับเคลื่อนการใช้องค์ความรู้และเทคโนโลยีด้านการพัฒนาดิน และเป็นกำลังสำคัญของชาติ โดยทำงานร่วมกับกรมพัฒนาที่ดินในระดับหมู่บ้านเพื่อให้ความรู้ด้านการจัดการดินอย่างยั่งยืนให้แก่พี่น้องเกษตรกร
นายอนุชา ฝากให้เครือข่ายหมอดินอาสาทุกท่านร่วมกันหาแนวทางที่จะทำอย่างไรให้พี่น้องเกษตรกรมีชีวิตความเป็นอยู่ที่ดีขึ้น โดยสร้างมูลค่าเพิ่มให้กับดิน ต่อยอดให้เกิดประโยชน์ โดยขณะนี้ กรมพัฒนาที่ดินได้เดินหน้าขับเคลื่อนโครงการปรับเปลี่ยนพื้นที่การผลิตที่ไม่เหมาะสมตามแผนที่เกษตรเพื่อการบริหารจัดการเชิงรุก (Agri-Map) ปรับเปลี่ยนพื้นที่ทำกิจกรรมที่หลากหลาย อาทิ เกษตรผสมผสาน หรือการทำปศุสัตว์ ซึ่งจะสร้างรายได้ให้กับพี่น้องเกษตรกรได้ พร้อมทั้งฝากให้กรมพัฒนาที่ดิน ร่วมกับหมอดินอาสา ร่วมกันพัฒนาผืนดินแห่งนี้ให้ลูกหลานเกษตรกรไทยได้มีโอกาส มีอนาคต สร้างรายได้ที่มั่นคง ซึ่งผมฝันและตั้งใจจะทำให้เกิดขึ้นจริงให้ได้ โดยจากนี้จะทำงานร่วมกับหมอดินอาสา เพื่อพัฒนาเกษตรกร ให้มีชีวิตความเป็นอยู่ที่ดีขึ้น สู่ความร่ำรวย
“เชิญชวนผู้สนใจสามารถเข้ามาร่วมงานวันดินโลกปี 2566 ระหว่างวันที่ 5 - 10 ธันวาคม 2566 ณ ศูนย์ศึกษาการพัฒนาเขาหินซ้อน อันเนื่องมาจากพระราชดำริ จังหวัดฉะเชิงเทรา ซึ่งมีกิจกรรมต่างๆ อีกมากมาย โดยภายในงานมุ่งเน้นนิทรรศการพัฒนาดินและน้ำ ซึ่งจะทำให้ทุกท่านได้เรียนรู้ และต่อยอด พร้อมทั้งตระหนักถึงสำคัญของทรัพยากรดินและน้ำในภาคการเกษตร และสามารถติดตามรายละเอียดเพิ่มเติมได้ทางเพจ Facebook กรมพัฒนาที่ดิน เพจ Facebook World Soil Day วันดินโลก หรือสอบถามข้อมูลเพิ่มเติมได้ที่ Line Official : Thai World Soil Day” นายอนุชา กล่าว

ที่มา : https://www.thaigov.go.th/news/contents/details/75711