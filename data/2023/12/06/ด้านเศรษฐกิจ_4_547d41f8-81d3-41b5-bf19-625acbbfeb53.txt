รัฐบาลไทย-ข่าวทำเนียบรัฐบาล-กรมทางหลวงชนบท ฟื้นฟูถนนจากเหตุภัยพิบัติ สาย อย.6057 อำเภอลาดบัวหลวง และบางไทร จังหวัดพระนครศรีอยุธยา เสร็จสมบูรณ์ 


วันพุธที่ 6 ธันวาคม 2566
กรมทางหลวงชนบท ฟื้นฟูถนนจากเหตุภัยพิบัติ สาย อย.6057 อำเภอลาดบัวหลวง และบางไทร จังหวัดพระนครศรีอยุธยา เสร็จสมบูรณ์
...
ตามที่ นายสุริยะ จึงรุ่งเรืองกิจ รัฐมนตรีว่าการกระทรวงคมนาคม ได้มอบนโยบายให้กรมทางหลวงชนบท (ทช.) กระทรวงคมนาคม ดำเนินการยกระดับมาตรฐานทางเพื่อสร้างความมั่นใจในการสัญจรให้กับประชาชน รวมถึงการแก้ไขปรับปรุงถนนที่ได้รับความเสียหายจากเหตุภัยพิบัติ เพื่อป้องกันน้ำท่วมขังในพื้นที่เป็นการบรรเทาความเดือดร้อนและเพิ่มประสิทธิภาพในการเดินทางให้ประชาชนสัญจรได้อย่างสะดวกปลอดภัย ทช. จึงดำเนินโครงการซ่อมฟื้นฟูทางหลวงชนบทอันเนื่องมาจากเหตุภัยพิบัติ ถนนทางหลวงชนบทสาย อย.6057 บ้านรอซีดี - บ้านม้า อำเภอลาดบัวหลวง และบางไทร จังหวัดพระนครศรีอยุธยา ปัจจุบันได้ดำเนินการแล้วเสร็จสมบูรณ์และเปิดให้ประชาชนใช้สัญจรเรียบร้อยแล้ว
ถนนสาย อย.6057 เป็นถนนเชื่อมต่อระหว่างอำเภอลาดบัวหลวง ถึงอำเภอบางไทร อยู่ระหว่าง ทล.340 กับ ทล.3111 และเป็นถนนแนวคันกั้นน้ำเหนือ - ใต้ เลียบคลองพระยาบันลือฝั่งตะวันออก ป้องกันน้ำเหนือช่วงฤดูฝนไม่ให้ไหลเข้าพื้นที่เศรษฐกิจอำเภอลาดหลุมแก้วและอำเภอเมืองปทุมธานี ข้างทางด้านริมคลองเป็นแนวกำแพงคอนกรีตเสริมเหล็กตลอดแนว โดยด้านริมทางมีสถานที่ราชการหลายแห่ง อาทิ มัสยิด โรงเรียน โรงพยาบาลส่งเสริมสุขภาพตำบล องค์กรปกครองส่วนท้องถิ่นหลายตำบล ตลอดจนเป็นเส้นทางขนส่งพืชผลทางการเกษตร ซึ่งได้รับผลกระทบจากอุทกภัยและภัยแล้งมาอย่างต่อเนื่อง ทำให้ถนนได้รับความเสียหายตามอายุการใช้งานและทรุดตัวเป็นช่วง ๆ ส่งผลให้ท่อสูบน้ำทางการเกษตรของประชาชนได้รับผลกระทบ ทช. จึงได้ดำเนินโครงการซ่อมฟื้นฟูถนนสายดังกล่าว ระยะทาง 8.5 กิโลเมตร ช่วง กม. ที่ 3+500 - 12+000 โดยซ่อมสร้างเป็นผิวจราจรแบบแอสฟัลท์ติกคอนกรีต 2 ช่องจราจรไป - กลับ ผิวจราจรกว้าง 6 เมตร ไหล่ทางกว้างข้างละ 0 - 1 เมตร พร้อมก่อสร้างรางระบายน้ำคอนกรีตเสริมเหล็ก ติดตั้งไฟฟ้าแสงสว่าง พร้อมป้ายอำนวยความปลอดภัย แก้ไขท่อสูบน้ำทางการเกษตรและบ่อพัก ใช้งบประมาณ 90.950 ล้านบาท
นอกจากนี้ ยังมีโครงการซ่อมฟื้นฟูทางหลวงชนบทอันเนื่องมาจากเหตุภัยพิบัติในพื้นที่จังหวัดพระนครศรีอยุธยาที่ดำเนินการแล้วเสร็จอีก 4 สายทาง ได้แก่ 1) ถนนสาย อย.3049 แยก ทล.340 - บ้านบางตาเถร อำเภอลาดบัวหลวง ระยะทาง 8.5 กิโลเมตร ใช้งบประมาณ 77.875 ล้านบาท 2) ถนนสาย อย.5034 แยก อย.3006 - บ้านดอนทอง อำเภอลาดบัวหลวง และเสนา ระยะทาง 3.295 กิโลเมตร ใช้งบประมาณ 60.9 ล้านบาท 3) ถนนสาย อย.4038 แยก ทล.3412 - บ้านสวนถั่ว อำเภอบางบาล และเสนา ระยะทาง 5.577 กิโลเมตร ใช้งบประมาณ 46.880 ล้านบาท และ 4) ถนนสาย อย.4044 แยก ทล.3454 - บ้านเจ้าเจ็ด อำเภอเสนา ระยะทาง 0.650 กิโลเมตร ใช้งบประมาณ 44.970 ล้านบาท

ที่มา : https://www.thaigov.go.th/news/contents/details/75725