รัฐบาลไทย-ข่าวทำเนียบรัฐบาล-​วธ. ร่วมสมโภชวัดมหาธาตุยุวราชรังสฤษฎิ์ 338 ปี เฉลิมพระเกียรติ ร.10 ส่งเสริมการเรียนรู้เชิงวัฒนธรรม หนุนนำ Soft Power


วันพุธที่ 6 ธันวาคม 2566
​วธ. ร่วมสมโภชวัดมหาธาตุยุวราชรังสฤษฎิ์ 338 ปี เฉลิมพระเกียรติ ร.10 ส่งเสริมการเรียนรู้เชิงวัฒนธรรม หนุนนำ Soft Power
​วธ. ร่วมสมโภชวัดมหาธาตุยุวราชรังสฤษฎิ์ 338 ปี เฉลิมพระเกียรติ ร.10 ส่งเสริมการเรียนรู้เชิงวัฒนธรรม หนุนนำ Soft Power
วธ. ร่วมสมโภชวัดมหาธาตุยุวราชรังสฤษฎิ์ 338 ปี เฉลิมพระเกียรติ ร.10 ส่งเสริมการเรียนรู้เชิงวัฒนธรรม หนุนนำ Soft Power
เมื่อเร็วๆ นี้ พระธรรมวชิรมุนี วิ. กรรมการมหาเถรสมาคม เจ้าคณะกรุงเทพมหานคร พร้อมด้วย นางลาลีวรรณ กาญจนจารี ผู้ช่วยรัฐมนตรีประจำกระทรวงวัฒนธรรม ร่วมแถลงข่าว “เปิดม่านงานสมโภช 338 ปี วัดมหาธาตุยุวราชรังสฤษฏิ์ ราชวรมหาวิหาร” โดยมี นางพวงเพ็ชร ชุนละเอียด รัฐมนตรีประจำสำนักนายกรัฐมนตรี นางสาวสุดาวรรณ หวังศุภกิจโกศล รัฐมนตรีว่าการกระทรวง การท่องเที่ยวและกีฬา นางยุพา ทวีวัฒนะกิจบวร ปลัดกระทรวงวัฒนธรรม นายชัยพล สุขเอี่ยม อธิบดีกรมการศาสนา ตลอดจน พระภิกษุสงฆ์ เจ้าหน้าที่ผู้เกี่ยวข้อง สื่อมวลชน และประชาชน เข้าร่วมกิจกรรม ณ วัดมหาธาตุยุวราชรังสฤษฎิ์ เขตพระนคร กรุงเทพมหานคร
นางลาลีวรรณ กาญจนจารี ผู้ช่วยรัฐมนตรีประจำกระทรวงวัฒนธรรม กล่าวว่า กระทรวงวัฒนธรรม โดยกรมการศาสนา ร่วมกับ สำนักนายกรัฐมนตรี สำนักงานพระพุทธศาสนาแห่งชาติ การท่องเที่ยวแห่งประเทศไทย กรุงเทพมหานคร วัดมหาธาตุยุวราชรังสฤษฎิ์ คณะศิษยานุศิษย์ และภาคีครือข่าย จัดงาน “สมโภชพระอารามหลวงวัดมหาธาตุยุวราชรังสฤษฎิ์ ครบ 338 ปี เฉลิมพระเกียรติพระบาทสมเด็จพระวชิรเกล้าเจ้าอยู่หัว 72 พรรษา” ระหว่างวันที่ 27 ธันวาคม พ.ศ. 2566 - 2 มกราคม 2567 นำเสนอความงดงามของวัดคู่วัง ประวัติศาสตร์ล้ำค่าแห่งกรุงรัตนโกสินทร์ จัดแสดงแสงสีและวัฒนธรรมไทย ตลาดย้อนยุค ตลาดงานคราฟท์ เพื่อเป็นการรำลึกถึงบูรพพระมหากษัตริย์และบูรพาจารย์ที่ได้สร้างและทำนุบำรุงวัดมหาธาตุฯ ให้มีความเจริญรุ่งเรืองสืบมาถึงปัจจุบัน ตลอดจนเพื่อให้วัดมหาธาตุยุวราชรังสฤษฎิ์เป็นที่รองรับการท่องเที่ยวเชิงวัฒนธรรมของชาวไทยและชาวต่างชาติได้เรียนรู้วัฒนธรรมประเพณีอันดีงาม
ผู้ช่วยรัฐมนตรีประจำกระทรวงวัฒนธรรม กล่าวต่อว่า กระทรวงวัฒนธรรม โดยกรมการศาสนา ได้สนับสนุนการจัดงานในส่วนของการจัดกิจกรรมในมิติทางศาสนาและวัฒนธรรม การละเล่น นาฏศิลป์ ดนตรี ตลาดวัฒนธรรม เอกลักษณ์ความเป็นไทย ได้แก่ 1) กิจกรรมสวดมนต์ข้ามปี 2) กิจกรรมอารามอร่าม 10 วัดและพิพิธภัณฑสถานแห่งชาติ เพื่อส่งเสริมการท่องเที่ยวศาสนสถานยามค่ำคืน โดยการประดับไฟตกแต่งวัดสวยในช่วงกลางคืน 3) กิจกรรมส่งเสริมคุณธรรมจริยธรรมโดยเครือข่ายพระธรรมอารมณ์ดี ส่งเสริมการเรียนรู้หลักธรรมทางศาสนาผ่านธรรมะบันเทิง เช่น เกมธรรมะ บิงโกธรรมะ 4) การแสดงและสาธิตผลิตภัณฑ์ชุมชนเครือข่ายพลังบวรและศูนย์ศึกษาพระพุทธศาสนาวันอาทิตย์ ที่มีผลงานโดดเด่นในเรื่องของการส่งเสริมอาชีพตามนโยบายของรัฐบาล 1 ครอบครัว 1 Soft Power 5) การแสดงศิลปวัฒนธรรมไทย 4 ภาค จากเครือข่ายด้านศาสนา 6) นิทรรศการท่องแดนพุทธภูมิ เพื่อส่งเสริมให้เด็ก เยาวชน ได้เรียนรู้หลักธรรมผ่านนวัตกรรมสื่อที่ทันสมัย โดยสามารถท่องโลกเสมือนจริง เยี่ยมชมสังเวชนียสถานทั้งในประเทศอินเดีย - เนปาล และในประเทศไทยผ่าน Virtual Reality รวมทั้งสื่อ Animation เกี่ยวกับสังเวชนียสถานในรูปแบบการ์ตูนที่เป็นการเล่าเรื่องราว ทำให้เด็กและเยาวชนสามารถเข้าใจได้ง่าย
นางลาลีวรรณ กาญจนจารี กล่าวต่ออีกว่า ความร่วมมือในการจัดงานสมโภชดังกล่าวนี้ จะเป็นแรงขับเคลื่อนในการส่งเสริมสนับสนุนให้คนในสังคมเป็นคนดี มีคุณธรรม และนํา Soft Power ในมิติศาสนาและวัฒนธรรม สร้างคุณค่าทางสังคมและมูลค่าเพิ่มเชิงเศรษฐกิจ โดยมีวัดเป็นศูนย์กลางในการจัดกิจกรรม ตามนโยบาย One Family One Soft Power เกิดการกระตุ้นเศรษฐกิจ เสริมสร้างอาชีพและรายได้ให้กับคนในชุมชน รวมทั้งได้ร่วมกันสืบสาน วิถีประเพณีท้องถิ่นไทยที่มีมาอย่างช้านานให้ดำรงสืบไป จึงขอเชิญชวนพุทธศาสนิกชนและนักท่องเที่ยว ร่วมสัมผัสความงดงามของวัดคู่วัง เรียนรู้สืบสานวิถีพุทธ และเพลิดเพลินไปกับกิจกรรมและการแสดงต่าง ๆ ในมิติทางศาสนาและวัฒนธรรม ตั้งแต่วันที่ 27 ธันวาคม พ.ศ. 2566 - 2 มกราคม 2567 ณ วัดมหาธาตุยุวราชรังสฤษฎิ์ เขตพระนคร กรุงเทพมหานคร

ที่มา : https://www.thaigov.go.th/news/contents/details/75729