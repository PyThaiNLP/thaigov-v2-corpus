รัฐบาลไทย-ข่าวทำเนียบรัฐบาล-พ่อเมืองนครพนม เผยฝ่ายปกครองอำเภอธาตุพนม บูรณาการเจ้าหน้าที่ตำรวจ บุกจับกุมเจ้าหนี้นอกระบบ “เรียกดอกเบี้ยเกินอัตราที่กฎหมายกำหนดไว้” เน้นย้ำ มุ่งมั่นปราบปรามการกระทำที่ผิดกฎหมาย 


วันพุธที่ 6 ธันวาคม 2566
06/12/2566
พิมพ์
พ่อเมืองนครพนม เผยฝ่ายปกครองอำเภอธาตุพนม บูรณาการเจ้าหน้าที่ตำรวจ บุกจับกุมเจ้าหนี้นอกระบบ “เรียกดอกเบี้ยเกินอัตราที่กฎหมายกำหนดไว้” เน้นย้ำ มุ่งมั่นปราบปรามการกระทำที่ผิดกฎหมาย
พ่อเมืองนครพนม เผยฝ่ายปกครองอำเภอธาตุพนม บูรณาการเจ้าหน้าที่ตำรวจ บุกจับกุมเจ้าหนี้นอกระบบ “เรียกดอกเบี้ยเกินอัตราที่กฎหมายกำหนดไว้” เน้นย้ำ มุ่งมั่นปราบปรามการกระทำที่ผิดกฎหมาย เพื่อความถูกต้องและความสงบเรียบร้อยของสังคม
วันนี้ (6 ธ.ค. 66) นายวันชัย จันทร์พร ผู้ว่าราชการจังหวัดนครพนม เปิดเผยว่า จังหวัดนครพนมได้นำนโยบายของรัฐบาลและกระทรวงมหาดไทยในการจัดระเบียบสังคมและการปราบปรามผู้มีอิทธิพล รวมถึงการแก้ไขปัญหาความเดือดร้อนของพี่น้องประชาชน โดยเฉพาะอย่างยิ่งเรื่อง “ปัญหาหนี้นอกระบบ” และ “ปัญหาหนี้สินรายย่อย” เพื่อแก้ไขปัญหาหนี้สินรายย่อยเชิงรุกให้กับประชาชน สร้างความมั่นคงให้กับสังคมไทย ซึ่งจังหวัดนครพนมได้จัดตั้ง “ศูนย์อำนวยการแก้ไขปัญหาหนี้นอกระบบ” ในพื้นที่ เปิดรับลงทะเบียนผู้ได้รับความเดือดร้อนจากปัญหาหนี้นอกระบบ ทั้งช่องทางออนไลน์และออนไซด์ ณ ที่ว่าการอำเภอ ศูนย์ดำรงธรรมจังหวัด/อำเภอ ในพื้นที่จังหวัดนครพนมทุกแห่ง โดยเจ้าหน้าที่ฝ่ายปกครองบูรณาการเจ้าหน้าที่ตำรวจและหน่วยงานที่เกี่ยวข้องดำเนินการแก้ไขปัญหาหนี้นอกระบบ ซึ่งจากข้อมูลเมื่อวันที่ 5 ธันวาคม 2566 จังหวัดนครพนมมีจำนวนประชาชนมาลงทะเบียน รวมทั้งสิ้น 486 ราย แบ่งเป็นลงทะเบียนทางออนไลน์ 410 ราย ลงทะเบียนออนไซด์ 76 ราย มีจำนวนเจ้าหนี้ 441 ราย รวมมูลหนี้ 37,865,812 บาท
นายวันชัย จันทร์พร ผู้ว่าราชการจังหวัดนครพนม กล่าวว่า เมื่อวานนี้ฝ่ายปกครองอำเภอธาตุพนมนำโดยนายจักรพงษ์ ปทุมไกยะ นายอำเภอธาตุพนม กองร้อยอาสารักษาดินแดนอำเภอธาตุพนม ได้บูรณาการร่วมกับเจ้าหน้าที่ตำรวจชุดสืบสวน สภ.ธาตุพนม ลงพื้นที่บุกจับกุมผู้ต้องหาเจ้าหนี้นอกระบบ เป็นชายวัย 24 ปี พร้อมทั้งตรวจยึดของกลางสมุดบัญชีรายชื่อลูกค้าที่มีรายละเอียดการเก็บ/ชำระเงิน จำนวน 1 เล่ม โทรศัพท์มือถือ 2 เครื่อง อาวุธมีดและขวาน 3 ชิ้น โดยเจ้าหน้าที่ได้แจ้งข้อกล่าวหา “ให้บุคคลอื่นกู้ยืมเงินหรือกระทำการใด ๆ อันมีลักษณะเป็นการอำพรางการให้กู้ยืมเงิน โดยมีลักษณะเรียกดอกเบี้ยเกินอัตราที่กฎหมายกำหนดไว้” ก่อนที่จะนำตัวผู้ต้องหาพร้อมของกลางส่งพนักงานสอบสวน สภ.ธาตุพนม เพื่อดำเนินการตามกฎหมายต่อไป
“จังหวัดนครพนมมุ่งมั่นในการกวาดล้างสิ่งผิดกฎหมายที่ก่อให้เกิดความไม่สงบในบ้านเมืองทุกประเภท ทั้งการปราบปรามผู้มีอิทธิพล ยาเสพติด รวมถึงการทวงหนี้ละเมิดกฎหมาย และเน้นย้ำว่าเจ้าหน้าที่ฝ่ายปกครองจะยังคงปราบปรามการกระทำที่ละเมิดกฎหมายอย่างต่อเนื่อง เพื่อป้องกันอาชญากรรม และประชาชนมีความปลอดภัย ไม่ถูกเอารัดเอาเปรียบโดยไม่เป็นธรรม จึงขอประชาสัมพันธ์ประชาชนช่วยกันเป็นหูเป็นตาให้เจ้าหน้าที่ และหากพี่น้องประชาชนกำลังประสบปัญหาหนี้นอกระบบหรือปัญหาหนี้สินรายย่อย สามารถขอรับความช่วยเหลือได้ตั้งแต่วันนี้เป็นต้นไป โดยสามารถลงทะเบียนด้วยตนเองที่เว็บไซต์ https://debt.dopa.go.th หรือสามารถเดินทางไปลงทะเบียนด้วยตนเองที่ที่ว่าการอำเภอทุกแห่ง หรือโทรสายด่วนศูนย์ดำรงธรรม 1567 ได้ตลอด 24 ชั่วโมง” นายวันชัยฯ กล่าวในช่วงท้าย

ที่มา : https://www.thaigov.go.th/news/contents/details/75762