รัฐบาลไทย-ข่าวทำเนียบรัฐบาล-"รัดเกล้า" เผย กระทรวงพลังงานหารือ กกพ. เตรียมพิจารณาลดค่าไฟฟ้าให้ประชาชน ควบคู่กับดูแล กฟผ. บริหารจัดการหนี้ วางแผนอนาคตพลังงานสะอาด หลังคาโซลาร์เซลล์ให้กับประชาชน


วันอังคารที่ 12 ธันวาคม 2566
12/12/2566
พิมพ์
"รัดเกล้า" เผย กระทรวงพลังงานหารือ กกพ. เตรียมพิจารณาลดค่าไฟฟ้าให้ประชาชน ควบคู่กับดูแล กฟผ. บริหารจัดการหนี้ วางแผนอนาคตพลังงานสะอาด หลังคาโซลาร์เซลล์ให้กับประชาชน
"รัดเกล้า" เผย กระทรวงพลังงานหารือ กกพ. เตรียมพิจารณาลดค่าไฟฟ้าให้ประชาชน ควบคู่กับดูแล กฟผ. บริหารจัดการหนี้ วางแผนอนาคตพลังงานสะอาด หลังคาโซลาร์เซลล์ให้กับประชาชน
วันนี้(12 ธันวาคม 2566) นางรัดเกล้า อินทวงศ์ สุวรรณคีรี รองโฆษกประจำสำนักนายกรัฐมนตรี เปิดเผยว่ากระทรวงพลังงานเตรียมเสนอตรึงค่าไฟงวดแรกปี 2567 อยู่ที่ 3.99 บาทต่อหน่วย ช่วยเฉพาะกลุ่มเปราะบาง ที่ใช้ไฟฟ้าไม่เกิน 300 หน่วยต่อเดือน หรือคิดเป็น 75% ของผู้ใช้ไฟทั้งประเทศ เพื่อบรรเทาผลกระทบจากค่าไฟฟ้าที่สูงขึ้น
ส่วนการดูแลผู้ใช้ไฟฟ้าทั่วไป กระทรวงฯ กำลังหารือกับคณะกรรมการกำกับกิจการพลังงาน (กกพ.) และหามาตรการดำเนินการให้มีการปรับเปลี่ยนให้น้อยที่สุด โดยจะไม่ใช่ 4.68 บาทต่อหน่วยแน่นอน
นางรัดเกล้ายังระบุว่า นอกจากการช่วยเหลือประชาชนที่ได้รับความเดือดร้อนแล้ว นายพีระพันธุ์ สาลีรัฐวิภาค รองนายกรัฐมนตรี และรัฐมนตรีว่าการกระทรวงพลังงาน ยังไม่นิ่งนอนใจที่จะดูแลการไฟฟ้าฝ่ายผลิตแห่งประเทศไทย (กฟผ.) ที่ขณะนี้อยู่ระหว่างการตั้งคณะกรรมการ เพื่อช่วยดูแล หาแนวทางในการบริหารจัดการหนี้ ของ กฟผ.
ขณะเดียวกันรัฐบาลและกระทรวงพลังงานยังให้ความสำคัญเรื่องของพลังงานสะอาด เช่น การสนับสนุนผู้ผลิตรถไฟฟ้าต่างๆ ที่จะเข้ามาในเมืองไทย และนโยบายสร้างพลังงานที่ยั่งยืนเพื่อประชาชน รวมไปถึงพลังงานทุกรูปแบบ โดยกระทรวงพลังงานได้ตั้งคณะทำงานขึ้นมาศึกษา เรื่องพลังงานทดแทน โดยหนึ่งในเป้าหมายคือการลดกติกาใดที่จะเป็นอุปสรรคในการส่งเสริมประชาชนหันไปใช้พลังงานทดแทน จะแก้ไขให้หมด เพื่อเปิดโอกาสให้ใช้พลังงานทดแทนได้ง่ายขึ้น เช่น ปรับแนวทางให้การผลิตไฟฟ้าจากแผงพลังงานแสงอาทิตย์บนหลังคา (Solar Rooftop) สำหรับประชาชนประเภทบ้านอยู่อาศัยมีความสะดวกและง่ายมากขึ้น เป็นต้น
"รัฐบาลและกระทรวงพลังงานให้ความสำคัญเรื่องค่าไฟฟ้าเป็นอย่างมาก ซึ่งไม่ใช่แค่ความเดือดร้อนของประชาชน แต่ยังรวมถึงการแก้ไขปัญหาต่างๆ ให้รอบด้าน รวมถึงวางอนาคตของการใช้พลังงานให้กับประชาชนเพื่อให้เกิดความยั่งยืนอีกด้วย" นางรัดเกล้ากล่าว

ที่มา : https://www.thaigov.go.th/news/contents/details/75966