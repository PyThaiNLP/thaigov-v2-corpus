รัฐบาลไทย-ข่าวทำเนียบรัฐบาล-นายสุริยะ จึงรุ่งเรืองกิจ รัฐมนตรีว่าการกระทรวงคมนาคม ให้การต้อนรับ นายหาน จื้อเฉียง เอกอัครราชทูตสาธารณรัฐประชาชนจีนประจำประเทศไทย 


วันอังคารที่ 12 ธันวาคม 2566
นายสุริยะ จึงรุ่งเรืองกิจ รัฐมนตรีว่าการกระทรวงคมนาคม ให้การต้อนรับ นายหาน จื้อเฉียง เอกอัครราชทูตสาธารณรัฐประชาชนจีนประจำประเทศไทย
....
วันนี้ (12 ธันวาคม 2566) เวลา 13.30 น. นายสุริยะ จึงรุ่งเรืองกิจ รัฐมนตรีว่าการกระทรวงคมนาคม ให้การต้อนรับ นายหาน จื้อเฉียง เอกอัครราชทูตสาธารณรัฐประชาชนจีนประจำประเทศไทย ในโอกาสเข้าเยี่ยมคารวะ และหารือประเด็นความร่วมมือด้านคมนาคมขนส่ง เพื่อกระชับความสัมพันธ์ระหว่างไทยและสาธารณรัฐประชาชนจีน ณ ห้องรับรองรัฐมนตรีว่าการกระทรวงคมนาคม
นายสุริยะ จึงรุ่งเรืองกิจ กล่าวว่า ตนรู้สึกเป็นเกียรติอย่างยิ่งที่ได้ต้อนรับ นายหาน จื้อเฉียง เอกอัครราชทูตสาธารณรัฐประชาชนจีนประจำประเทศไทย ซึ่งก่อนหน้านี้ นายกรัฐมนตรี ตน และผู้บริหารกระทรวงคมนาคม ได้มีโอกาสไปเยือนจีนและได้เข้าร่วมการประชุม (Belt and Road Forum for International Cooperation: BRF) ครั้งที่ 3 เมื่อเดือนตุลาคมที่ผ่านมา โดยได้ร่วมพบปะและแลกเปลี่ยนความคิดเห็นกับนักลงทุนจีนหลายรายและยืนยันที่จะให้การสนับสนุนและส่งเสริมการลงทุนของจีนในไทย ทั้งโครงการขนาดใหญ่ (Mega Project) อย่างโครงการแลนด์บริดจ์ นอกจากนี้ ได้หารือเพื่อเร่งรัดโครงการก่อสร้างต่าง ๆ โดยเฉพาะโครงการความร่วมมือรถไฟไทย - จีน การก่อสร้างสะพานมิตรภาพไทย - ลาว แห่งใหม่ และการจัดตั้งศูนย์ขนถ่ายสินค้าที่จังหวัดหนองคาย เพื่อส่งเสริมความเชื่อมโยงร่วมกัน
สำหรับการพบกันในครั้งนี้ ได้ร่วมกันหารือประเด็นต่าง ๆ ได้แก่ ความก้าวหน้าโครงการรถไฟความเร็วสูง ช่วงกรุงเทพฯ - หนองคาย พร้อมทั้งเร่งรัดการดำเนินงานเพื่อให้ระยะที่ 1 (ช่วงกรุงเทพฯ - นครราชสีมา) สามารถเปิดให้บริการในปี 2571 สำหรับการก่อสร้างสะพานข้ามแม่น้ำโขงแห่งใหม่ ฝ่ายไทยได้เห็นความสำคัญของการเชื่อมต่อระบบราง เพื่อใช้เป็นสะพานเศรษฐกิจเชื่อมไทย - สปป.ลาว - จีน โดยเฉพาะการก่อสร้างสะพานรถไฟข้ามแม่น้ำโขงแห่งใหม่ ซึ่งฝ่ายไทยได้ศึกษาความเหมาะสมเบื้องต้นแล้ว และเชื่อมั่นในศักยภาพและองค์ความรู้ด้านเทคนิคของฝ่ายจีน จึงขอให้ฝ่ายจีนสนับสนุนการเชื่อมต่อมายังฝั่งไทย โดยขอให้จีนพิจารณารับเป็นผู้รับผิดชอบในการเชื่อมต่อ ทั้งออกแบบและก่อสร้างรถไฟ สปป.ลาว - จีน ข้ามมาสถานีนาทา เพื่อให้เกิดความรวดเร็ว และเชื่อมต่อโครงข่ายเส้นทางรถไฟจีนกับอาเซียน อันจะเป็นประโยชน์ต่อการค้าและเศรษฐกิจตามแนวเส้นทางระหว่างทั้งสามประเทศ และอาเซียนต่อไป ส่วนการพัฒนาพื้นที่นาทาเพื่อเป็นศูนย์เปลี่ยนถ่ายสินค้าและย่านกองเก็บตู้สินค้า ไทยจะพัฒนาพื้นที่ย่านสถานีรถไฟนาทา จังหวัดหนองคาย ให้สามารถรองรับการขนส่งจากจีน และ สปป.ลาว และส่งออกไปยัง สปป.ลาว ได้ ทั้งนี้ ทั้งสองฝ่ายมีความยินดีที่จะกระชับความความร่วมมือด้านการขนส่งระหว่างกัน โดยเฉพาะการเชื่อมโยงระบบรางและโครงการแลนด์บริดจ์ รวมถึงประชาสัมพันธ์ให้กับนักลงทุนจีนที่สนใจต่อไป

ที่มา : https://www.thaigov.go.th/news/contents/details/75997