รัฐบาลไทย-ข่าวทำเนียบรัฐบาล-​กระทรวงแรงงาน ชวนคนไทยร่วมงาน "สร้างงานและเส้นทางสู่อาชีพ" ใน 9 จังหวัดใหญ่ ทั่วประเทศ


วันอังคารที่ 12 ธันวาคม 2566
12/12/2566
พิมพ์
​กระทรวงแรงงาน ชวนคนไทยร่วมงาน "สร้างงานและเส้นทางสู่อาชีพ" ใน 9 จังหวัดใหญ่ ทั่วประเทศ
กระทรวงแรงงาน โดยกรมการจัดหางาน เตรียมจัดงาน "สร้างงานและเส้นทางสู่อาชีพ" ใน 9 จังหวัดทุกภาคทั่วประเทศไทย ระหว่างเดือนธันวาคม 2566 – สิงหาคม 2567 เชิญชวนคนหางานใกล้ที่ไหนไปที่นั่น
นายสมชาย มรกตศรีวรรณ ผู้ตรวจราชการกระทรวงแรงงาน รักษาราชการแทนอธิบดีกรมการจัดหางาน เปิดเผยว่า กรมการจัดหางานให้ความสำคัญต่อการแก้ไขปัญหาความยากจน โดยเน้นการสร้างงาน สร้างรายได้ที่ยั่งยืน ซึ่งงาน "สร้างงานและเส้นทางสู่อาชีพ" จะเป็นช่องทางที่จะช่วยอำนวยความสะดวกในการจัดหากำลังแรงงานให้ทันกับความต้องการของนายจ้าง เพื่อการขับเคลื่อนและสร้างความเชื่อมั่นให้ผู้ประกอบการเข้ามาลงทุน รวมถึงเป็นการส่งเสริมให้ผู้ต้องการมีงานทำได้เลือกตำแหน่งงานที่ตรงกับความรู้ ความสามารถ และความถนัดได้อย่างหลากหลาย ได้สมัครงานกับนายจ้างจำนวนมากในคราวเดียวกัน โดยกรมการจัดหางานมีกำหนดจัดงาน "สร้างงานและเส้นทางสู่อาชีพ" ขึ้นใน 9 จังหวัด ทุกภาคทั่วประเทศไทย โดยเริ่มที่จังหวัดขอนแก่นเป็นแห่งแรก ระหว่างวันที่ 15 – 16 ธันวาคม 2566 และในเดือนมกราคม ณ จังหวัดนครศรีธรรมราช และ จังหวัดลำปาง เดือนกุมภาพันธ์ ณ จังหวัดบุรีรัมย์ และจังหวัดพระนครศรีอยุธยา เดือนมีนาคม ณ จังหวัดสงขลา เดือนมิถุนายน ณ จังหวัดระยอง เดือนกรกฎาคม ณ จังหวัดภูเก็ต และเดือนสิงหาคม ณ จังหวัดพิษณุโลก ซึ่งในงานจะมีการลงทะเบียนรับสมัครงาน โดยนายจ้างเข้าร่วมสัมภาษณ์และรับสมัครงานโดยตรง และยังมีกิจกรรมอื่นๆ อีกมากมาย อาทิ การสาธิตและฝึกปฏิบัติอาชีพอิสระ นิทรรศการแนะแนวการศึกษาต่อสำหรับนักเรียน นักศึกษาที่ใกล้เรียนจบ บริการแนะแนวอาชีพและให้คำปรึกษาด้านอาชีพ บริการแบบวัดบุคลิกภาพเพื่อการศึกษาต่อและการเลือกอาชีพ นิทรรศการโลกของอาชีพและการเรียนรู้เสมือนจริง นิทรรศการการให้บริการของหน่วยงานในสังกัดกระทรวงแรงงานการให้คำปรึกษาและรับลงทะเบียนผู้สนใจไปทำงานต่างประเทศ และบูทจัดแสดงและจำหน่ายสินค้าของผู้รับงานไปทำที่บ้าน บูทให้ความรู้เกี่ยวกับการทำธุรกิจ Franchise, Food Truck บูทให้คำปรึกษาด้านแหล่งเงินทุนถูกกฎหมาย ตลอดจนการแข่งขันตอบปัญหาเพื่อชิงรางวัลอีกด้วย
“ขอเชิญชวนคนหางาน นักเรียน นักศึกษา และประชาชน ที่สนใจหางานต้องการพัฒนาทักษะฝีมือ และหาไอเดียในการประกอบอาชีพเสริม เตรียมตัวให้พร้อมและมาพบกันในงาน "สร้างงานและเส้นทางสู่อาชีพ" ใน 9 จังหวัดใกล้บ้านที่ท่านสะดวกมาร่วมงาน โดยสามารถลงทะเบียนสมัครงานล่วงหน้าเพื่อความสะดวกได้ที่ระบบอิเล็กทรอนิกส์กรมการจัดหางาน  e-Service.doe.go.th “ไทยมีงานทำ” หรือเลือกลงทะเบียนหน้างาน ณ จุดประชาสัมพันธ์ได้” นายสมชาย กล่าว
สำหรับผู้ที่กำลังว่างงาน และทุกคนที่ต้องการมีงานทำ หากไม่สะดวกมาร่วมงาน สามารถใช้บริการจัดหางานได้ที่ สำนักงานจัดหางานจังหวัดทุกจังหวัด สำนักงานจัดหางานกรุงเทพมหานครพื้นที่ 1 – 10 หรือหางานผ่านระบบออนไลน์บนแพลตฟอร์ม “ไทยมีงานทำ” ซึ่งให้บริการทั้ง Web Application ที่เว็บไซต์ ไทยมีงานทำ.doe.go.th  และ Mobile Application ทุกที่ ทุกเวลา โดยไม่เสียค่าใช้จ่าย หรือสอบถามข้อมูลเพิ่มเติมที่สายด่วนกระทรวงแรงงาน 1506 กด 2 กรมการจัดหางาน หรือสายด่วนกรมการจัดหางาน 1694

ที่มา : https://www.thaigov.go.th/news/contents/details/75981