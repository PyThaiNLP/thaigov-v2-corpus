รัฐบาลไทย-ข่าวทำเนียบรัฐบาล-“วราวุธ” รมว.พม. เผยผลสำรวจหนี้บุคลากร พม. เตรียมประสานสถาบันการเงินเร่งปรับโครงสร้างหนี้  พร้อมให้ ทีม พม.หนึ่งเดียว จ.ขอนแก่น ดูแลจิตใจเยาวชน อายุ 17 ปี 


วันอังคารที่ 12 ธันวาคม 2566
“วราวุธ” รมว.พม. เผยผลสำรวจหนี้บุคลากร พม. เตรียมประสานสถาบันการเงินเร่งปรับโครงสร้างหนี้  พร้อมให้ ทีม พม.หนึ่งเดียว จ.ขอนแก่น ดูแลจิตใจเยาวชน อายุ 17 ปี
“วราวุธ” รมว.พม. เผยผลสำรวจหนี้บุคลากร พม. เตรียมประสานสถาบันการเงินเร่งปรับโครงสร้างหนี้  พร้อมให้ ทีม พม.หนึ่งเดียว จ.ขอนแก่น ดูแลจิตใจเยาวชน อายุ 17 ปี หลังแจ้งความดำเนินคดีกับอดีตนักมวยเหรียญทองโอลิมปิก ข้อหาล่วงละเมิดทางเพศ
วันนี้ (12 ธ.ค. 66) เวลา 09.45 น. นายวราวุธ  ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยว่า ตามที่ตนมีความเป็นห่วงต่อสวัสดิภาพด้านการเงินของบุคลากรกระทรวงการพัฒนาสังคมและความมั่นคงของมนุษย์ (พม.) นั้น ตนได้มอบหมายให้นายอนุกูล ปีดแก้ว ปลัดกระทรวงการพัฒนาสังคมและความมั่นคงของมนุษย์ (ปลัด พม.) ไปดำเนินการตรวจสอบและประสานงานกับทุกกรมและทุกหน่วยงานของกระทรวง พม. ว่าข้าราชการและเจ้าหน้าที่ในสังกัด ปัจจุบันมีหนี้ทั้งในระบบและนอกระบบอย่างไร เพื่อหาแนวทางในการปรับปรุงโครงสร้างหนี้ และอำนวยความสะดวกให้กับข้าราชการและเจ้าหน้าที่กระทรวง พม. เพื่อเป็นขวัญกำลังใจในการแก้ไขปัญหาให้กับประชาชนต่อไป
นายวราวุธ กล่าวต่อไปว่า กระทรวง พม. โดยสำนักงานธนานุเคราะห์ได้ดำเนินการจัดทำแบบฟอร์มสำรวจหนี้ เพื่อนำข้อมูลมาทำการจัดแบ่งกลุ่มประเภทหนี้ของบุคลากรกระทรวง พม. เช่น 1) หนี้นอกระบบ 2) หนี้ที่มีต่อสถาบันการเงินของรัฐ 3) หนี้ที่มีต่อสถาบันการเงินเอกชน และ 4) หนี้ที่มีต่อหน่วยงานของรัฐประเภทพิเศษ ซึ่งปัจจุบันบุคลากรกระทรวง พม. ทั้งหมด มีประมาณ 11,000 คน โดยเริ่มสำรวจจากทางออนไลน์และตอบแบบสอบถามไปเมื่อสัปดาห์ก่อน พบว่ามีผู้ตอบแบบสอบถามทั้งหมด จำนวน 3,300 คน คิดเป็นร้อยละ 30 ในจำนวนนี้เกือบร้อนละ 90 เป็นหนี้ และหนี้ส่วนใหญ่มีไม่เกิน 1 ล้านบาท ส่วนใหญ่จะเป็นเรื่องเกี่ยวกับบัตรเครดิต สินเชื่อบ้าน สินเชื่อรถยนต์ ซึ่งมีจำนวนเท่าๆ กัน และส่วนใหญ่ไม่แน่ใจว่าจะเคลียร์หนี้อย่างไร ซึ่งปัญหาสำคัญคือเงินเดือนที่ได้มาไม่เพียงพอกับการจ่ายหนี้ที่มีอยู่ ขณะนี้ปริมาณหนี้ที่มีอยู่คาดว่ามีทั้งหมด 3,000 กว่าล้านบาท ค่าเฉลี่ยหนี้สินอยู่ที่ประมาณคนละ 900,000 กว่าบาท ซึ่งเมื่อได้ภาพรวมทั้งหมดแล้ว จะมีการเจรจากับสถาบันการเงินในการปรับโครงสร้างหนี้ ทั้งการลดเงินต้นและดอกเบี้ย คาดว่าหลังปีใหม่จะได้ข้อมูลครบถ้วน
นายวราวุธ กล่าวเพิ่มเติมว่า สำหรับกรณีเยาวชนหญิงอายุ 17 ปี แจ้งความดำเนินคดีกับอดีตนักมวยเหรียญทองโอลิมปิกในข้อหาล่วงละเมิดทางเพศ นั้น ขณะนี้ กระทรวง พม. โดยบ้านพักเด็กและครอบครัวจังหวัดขอนแก่น และทีม พม. หนึ่งเดียว จังหวัดขอนแก่น ได้เข้าไปพูดคุยกับเยาวชน และภายในวันนี้ จะพาไปตรวจสุขภาพว่าเป็นอย่างไร ในส่วนของการสอบสวนของเจ้าหน้าที่ตำรวจ ต้องปล่อยให้เป็นไปตามกระบวนการยุติธรรม แต่ในส่วนของกระทรวง พม. จะดูแลในเรื่องสภาพจิตใจและร่างกายของเยาวชน
#ช่วย24ชั่วโมง #พม24ชม #ข่าวพม #esshelpme #วราวุธรับฟังทำจริง #พมพอใจให้ทุกวัยพึงพอใจในพม #พม.หนึ่งเดียว #ขอนแก่น

ที่มา : https://www.thaigov.go.th/news/contents/details/75970