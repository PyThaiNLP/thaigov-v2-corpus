รัฐบาลไทย-ข่าวทำเนียบรัฐบาล-นายกฯ สั่งการ รมต. ช่วยกันเที่ยวงานกาชาด สนับสนุนสินค้า OTOP กำชับ กษ. มท. กห. ร่วมกันหารือ แก้ไขพื้นที่ทับซ้อนที่ดินทำกินของประชาชน


วันอังคารที่ 12 ธันวาคม 2566
12/12/2566
พิมพ์
นายกฯ สั่งการ รมต. ช่วยกันเที่ยวงานกาชาด สนับสนุนสินค้า OTOP กำชับ กษ. มท. กห. ร่วมกันหารือ แก้ไขพื้นที่ทับซ้อนที่ดินทำกินของประชาชน
นายกฯ สั่งการ รมต. ช่วยกันเที่ยวงานกาชาด สนับสนุนสินค้า OTOP กำชับ กษ. มท. กห. ร่วมกันหารือ แก้ไขพื้นที่ทับซ้อนที่ดินทำกินของประชาชน
วันนี้ (12 ธันวาคม 2566) เวลา 11.30 น. ณ บริเวณหน้าตึกบัญชาการ 1 ทำเนียบรัฐบาล ภายหลังการประชุมคณะรัฐมนตรี นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง เปิดเผยว่า การประชุมคณะรัฐมนตรีวันนี้เป็นการประชุมปกติ ได้สั่งการให้รัฐมนตรีช่วยกันเที่ยวงานกาชาด ช่วยกันสนับสนุนสินค้า OTOP ด้วย ทั้งนี้ เมื่อวันเสาร์ที่ผ่านมาตนได้ลงพื้นที่จังหวัดกาญจนบุรีมีหลายเรื่องที่ต้องให้กระทรวงต่าง ๆ เข้ามาช่วยเหลือ โดยเฉพาะเรื่องของพื้นที่ทับซ้อนที่ดินทำกินของประชาชน ซึ่งได้มีการพูดคุยกับผู้บัญชาการทหารสูงสุด และกระทรวงกลาโหม รวมถึงกระทรวงเกษตรและสหกรณ์ และกระทรวงมหาดไทยต้องเข้ามามีส่วนร่วมในการช่วยเหลือด้วย โดยจะต้องมีการพูดคุยหารือให้ประชาชนได้เป็นเจ้าของที่ดิน ซึ่งรัฐบาลมีโครงการแปลงสินทรัพย์ให้เป็นทุน สามารถกู้ได้ เพื่อนำเงินมาเป็นทุนในการประกอบอาชีพ และยังเป็นการแก้ไขปัญหาหนี้นอกระบบได้ด้วย
ในส่วนเรื่องของค่าแรง  นายกรัฐมนตรีกล่าวว่า รัฐมนตรีว่าการกระทรวงแรงงานได้มีการเสนอเรื่องเข้าที่ประชุม  แต่ได้ดึงกลับไป โดยชี้แจงว่าจะต้องมีการตั้งข้อสังเกตและพิจารณาสูตรการคิดค่าแรงใหม่ ซึ่งจะต้องรับฟังคณะกรรมการไตรภาคี เพราะมีข้อกฎหมายต่าง ๆ ที่แต่ละฝ่ายทักท้วงกันมา คาดว่าในอาทิตย์หน้าหรือไม่เกินสองอาทิตย์จะสามารถนำเรื่องเข้าในการประชุมคณะรัฐมนตรีได้ นอกจากนั้น เมื่อวานนี้ยังได้รับทราบความคืบหน้าการแก้ไขปัญหาลักลอบนำเข้าเนื้อหมูเถื่อนจากสำนักงานป้องกันและปราบปรามการฟอกเงิน (ปปง.) ว่า ได้มีการอายัดทรัพย์สินไปบางส่วนแล้ว ทั้งนี้จะต้องมีการสืบสวนสอบสวนขยายผลเพิ่มเติมและดำเนินคดีตามกฎหมายกับผู้ที่กระทำผิด

ที่มา : https://www.thaigov.go.th/news/contents/details/75972