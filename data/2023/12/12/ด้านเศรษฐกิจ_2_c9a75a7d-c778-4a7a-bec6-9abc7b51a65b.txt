รัฐบาลไทย-ข่าวทำเนียบรัฐบาล-“สุรพงษ์” ย้ำ บขส. เตรียมความพร้อมรับการเดินทางช่วงเทศกาลปีใหม่ 2567 คุมเข้มความปลอดภัย 


วันอังคารที่ 12 ธันวาคม 2566
“สุรพงษ์” ย้ำ บขส. เตรียมความพร้อมรับการเดินทางช่วงเทศกาลปีใหม่ 2567 คุมเข้มความปลอดภัย
....
นายสุรพงษ์ ปิยะโชติ รัฐมนตรีช่วยว่าการกระทรวงคมนาคม เปิดเผยว่า ในช่วงเทศกาลปีใหม่ 2567 คาดการณ์ว่าจะมีประชาชนเดินทางเป็นจำนวนมาก ดังนั้น เพื่อเตรียมความพร้อมได้มอบให้หน่วยงานที่เกี่ยวข้อง โดยเฉพาะบริษัท ขนส่ง จำกัด (บขส.) ให้บริหารจัดการเดินรถโดยสารให้เพียงพอ ไม่ให้มีปัญหาผู้โดยสารตกค้าง รวมทั้งเน้นย้ำให้ บขส. กำหนดมาตรการดูแลความปลอดภัยให้เข้มงวดขึ้น ทั้งพนักงานขับรถ และรถโดยสาร เช่น ตรวจสภาพความพร้อมของรถโดยสารและพนักงานขับรถก่อนออกให้บริการ จัดพนักงานขับรถ 2 คน ในเส้นทางสายยาว กำชับให้ผู้ประกอบการรถร่วมบริการ ดูแลชั่วโมงการทำงานให้เหมาะสม พนักงานขับรถต้องตรวจสุขภาพประจำปี ปีละ 1 ครั้ง และให้ผู้โดยสารคาดเข็มขัดนิรภัยตลอดการเดินทาง เป็นต้น นอกจากนี้ได้มอบให้ บขส. จัดทำโครงการมอบของขวัญปีใหม่ 2567 ให้กับประชาชน ได้แก่ โครงการลดค่าโดยสาร (“HAPPY NEW YEAR 2024 ลด 20% ไปก่อน-กลับทีหลัง”) ให้ผู้โดยสาร บขส. ที่จองตั๋วล่วงหน้าผ่านช่องทางออนไลน์ Application E-Ticket และ Website : http://transport.co.th/ เดินทางระหว่างวันที่ 18 - 22 ธันวาคม 2566 หรือระหว่างวันที่ 4 - 8 มกราคม 2567 ทุกเส้นทางภายในประเทศ จะได้รับส่วนลด 20% (เฉพาะค่าโดยสารไม่รวมค่าธรรมเนียม) โครงการ “ตรวจรถฟรี ขับขี่ปลอดภัย” โดยเปิดให้บริการตรวจเช็กสภาพความพร้อมของรถยนต์ก่อนออกเดินทางให้กับผู้ที่อาศัยอยู่ในชุมชนโดยรอบศูนย์ซ่อมบำรุงและตรวจสภาพรถ บขส. (รังสิต) สถานีเดินรถรังสิต และประชาชนทั่วไป โดยไม่คิดค่าใช้จ่าย เริ่มตั้งแต่วันที่ 10 ธันวาคม 2566 - 10 มกราคม 2567 รวมทั้ง ให้ บขส. ขยายระยะการจองตั๋วโดยสารล่วงหน้า จากเดิม 90 วัน เป็น 1 ปี ซึ่งผู้โดยสารสามารถจองตั๋วโดยสารล่วงหน้า 1 ปี ได้แล้ว ผ่านช่องทางออนไลน์ เช่น E-Ticket และ https://tcl99web.transport.co.th หรือที่ช่องจำหน่ายตั๋วของ บขส. ณ สถานีเดินรถ บขส. ทั่วประเทศ
นายสุรพงษ์ ปิยะโชติ กล่าวเพิ่มเติมว่า กระทรวงคมนาคมมีนโยบายพัฒนาระบบ Feeder เชื่อมต่อการเดินทาง เพื่อให้ประชาชนสามารถใช้บริการระบบขนส่งสาธารณะได้แบบไร้รอยต่อตามนโยบาย Quick Win “คมนาคม เพื่อความอุดมสุขของประชาชน” จึงได้มอบให้ บขส. ร่วมกับการรถไฟแห่งประเทศไทย (รฟท.) ทดลองเพิ่มจุดจอดรถโดยสาร (เฉพาะรถ บขส. ขาเข้ากรุงเทพฯ) ที่สถานีกลางกรุงเทพอภิวัฒน์ ตั้งแต่วันที่ 15 ธันวาคม 2566 เป็นต้นไป โดยผู้โดยสารที่เดินทางเข้ากรุงเทพฯ สามารถเลือกเดินทางลงจุดจอดที่สถานีกลางกรุงเทพอภิวัฒน์ และเชื่อมต่อการเดินทางกับรถไฟฟ้าสายสีแดง รถไฟฟ้าสายสีน้ำเงิน รถโดยสารองค์การขนส่งมวลชนกรุงเทพ (ขสมก.) หรือจะเลือกเดินทางไปลงที่สถานีขนส่งผู้โดยสารกรุงเทพ (จตุจักร) หรือหมอชิต 2 เพื่อต่อรถแท็กซี่ได้สะดวกเช่นกัน ส่วนการให้บริการเดินรถเชื่อมต่อ ระหว่าง บขส. และ ขสมก. ที่บริเวณชานชาลาขาเข้าหมอชิต 2 การให้บริการเป็นไปด้วยความเรียบร้อย โดย ขสมก. ได้จัดรถโดยสารวิ่งให้บริการ 12 เส้นทาง รถโดยสารเพียงพอต่อจำนวนผู้ใช้บริการ ทั้งนี้ การเพิ่มการเชื่อมต่อของระบบการขนส่งสาธารณะ เป็นการอำนวยความสะดวก และเพิ่มทางเลือกในการเดินทางให้แก่ประชาชนได้เข้าถึงบริการอย่างทั่วถึง สอบถามข้อมูลเพิ่มเติมได้ที่สายด่วน โทร. 1490 เรียก บขส. ศูนย์บริการลูกค้าสัมพันธ์ รฟท. โทร. 1690 หรือสายด่วน ขสมก. โทร. 1348

ที่มา : https://www.thaigov.go.th/news/contents/details/75962