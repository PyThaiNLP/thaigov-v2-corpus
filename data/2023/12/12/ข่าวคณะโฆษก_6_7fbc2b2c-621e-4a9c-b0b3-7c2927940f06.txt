รัฐบาลไทย-ข่าวทำเนียบรัฐบาล-คารม เผย ครม.อนุมัติ เรื่อง ขอให้สภาผู้แทนราษฎรพิจารณาปัญหาการลักลอบตัดไม้พะยูง และไม้หวงห้ามอื่น ๆ ในเขตพื้นที่ส่วนราชการทั่วประเทศ


วันอังคารที่ 12 ธันวาคม 2566
12/12/2566
พิมพ์
คารม เผย ครม.อนุมัติ เรื่อง ขอให้สภาผู้แทนราษฎรพิจารณาปัญหาการลักลอบตัดไม้พะยูง และไม้หวงห้ามอื่น ๆ ในเขตพื้นที่ส่วนราชการทั่วประเทศ
คารม เผย ครม.อนุมัติ เรื่อง ขอให้สภาผู้แทนราษฎรพิจารณาปัญหาการลักลอบตัดไม้พะยูง และไม้หวงห้ามอื่น ๆ ในเขตพื้นที่ส่วนราชการทั่วประเทศ
วันนี้ (12 ธันวาคม 2566) นายคารม พลพรกลาง รองโฆษกประจำสำนักนายกรัฐมนตรี เปิดเผยว่า ครม.อนุมัติ เรื่อง ขอให้สภาผู้แทนราษฎรพิจารณาปัญหาการลักลอบตัดไม้พะยูง และไม้หวงห้ามอื่น ๆ ในเขตพื้นที่ส่วนราชการทั่วประเทศ โดยมีข้อเสนอแนะเกี่ยวกับประเด็นปัญหาการแก้ไขปรับปรุงกฎหมายทั้งระบบ การส่งเสริมการปลูกไม้พะยูง แนวคิดในการจัดการป่าไม้และทรัพยากร การทบทวนหลักเกณฑ์การอนุญาตสัมปทานป่าไม้ การดำเนินนโยบายที่สร้างแรงจูงใจ การส่งเสริมเศรษฐกิจและอุตสาหกรรมในห่วงโซ่อุปทานไม้
นายคารม กล่าวว่า ไม้พะยูงเป็นพืชเศรษฐกิจของประเทศไทย จึงควรส่งเสริมการปลูกเพื่อสร้างรายได้ให้กับเกษตรกร โดยให้มีการขึ้นทะเบียนการปลูกไม้พะยูงกับภาครัฐ รวมถึงไม้ที่มีมูลค่าอื่นด้วย เช่น ไม้สักตะแบก ตะเคียน เป็นต้น นอกจากนี้ยังควรสร้างแรงจูงใจให้คนที่มีที่ดินเป็นของตัวเองปลูกไม้มีค่าเพื่อป้อนสู่ตลาด เนื่องจากการปลูกต้นไม้เพื่อการพาณิชย์ต้องใช้เวลาไม่ต่ำกว่า 10 ปี โดยในระหว่างปลูกต้นไม้ เจ้าของที่ดินจะไม่สามารถนำที่ดินนี้ใช้ในการสร้างรายได้อื่นๆ เช่น การลดหรือยกเว้นภาษีที่ดินสำหรับคนที่นำที่ดินของตัวเองไปปลูกป่า หรืออุดหนุนเงินให้บุคคลที่ไม่สามารถที่จะใช้ที่ดินของตัวเอง ในการสร้างรายได้ เช่น การให้กู้ยืมระยะยาว
“ครม.มอบหมายให้กระทรวงทรัพยากรธรรมชาติและสิ่งแวดล้อม เป็นหลักรับผิดชอบ โดยให้ไปดำเนินการร่วมกับกระทรวงการคลัง กระทรวงศึกษาธิการ และหน่วยงานที่เกี่ยวข้อง เพื่อพิจารณาศึกษาแนวทางและความเหมาะสม พร้อมกับสรุปผลการพิจารณาหรือผลการดำเนินการส่งให้สำนักเลขาธิการคณะรัฐมนตรีภายใน 30 วัน นับตั้งแต่วันที่ได้รับแจ้ง เพื่อนำเสนอคณะรัฐมนตรีต่อไป” นายคารม กล่าว

ที่มา : https://www.thaigov.go.th/news/contents/details/75980