รัฐบาลไทย-ข่าวทำเนียบรัฐบาล-ชู 5 มาตรการ 3 ระยะดำเนินงาน ควบคุมเครื่องดื่มแอลกอฮอล์ช่วงเทศกาลปีใหม่ 2567


วันอังคารที่ 12 ธันวาคม 2566
ชู 5 มาตรการ 3 ระยะดำเนินงาน ควบคุมเครื่องดื่มแอลกอฮอล์ช่วงเทศกาลปีใหม่ 2567
.....
ชู 5 มาตรการ 3 ระยะดำเนินงาน ควบคุมเครื่องดื่มแอลกอฮอล์ช่วงเทศกาลปีใหม่ 2567
.
ช่วงเทศกาลส่งท้ายปีเก่า ต้อนรับปีใหม่ ปี 67 คณะกรรมการนโยบายเครื่องดื่มแอลกอฮอล์แห่งชาติ ได้ออก 5 มาตรการหลักในการควบคุมเครื่องดื่มแอลกอฮอล์ ได้แก่ การขับเคลื่อนแบบบูรณาการ การรณรงค์ประชาสัมพันธ์ การป้องปรามพฤติกรรมเสี่ยงระดับชุมชน การบังคับใช้กฎหมาย และการคัดกรอง บำบัดรักษาและฟื้นฟูสภาพผู้มีปัญหาการดื่มสุรา
.
การดำเนินงานแบ่งเป็น 3 ช่วง :
1. ช่วงเตรียมความพร้อมก่อนเทศกาลปีใหม่:  รณรงค์จัดกิจกรรมปีใหม่ปลอดเหล้า ประชาสัมพันธ์ให้ร้านค้าและประชาชนปฏิบัติตามกฎหมาย เช่น ห้ามขายให้เด็กอายุต่ำกว่า  20 ปี
2. ช่วงเทศกาลปีใหม่:  ใช้มาตรการชุมชน เพิ่มความมีส่วนร่วมของประชาชนในรูปแบบ “ด่านครอบครัว” เพื่อเน้นย้ำให้ผู้ปกครองดูแลบุตรหลานและคนในครอบครัวไม่ให้ดื่มแล้วขับขี่ยานพาหนะ เพิ่มศักยภาพด่านชุมชนคัดกรองผู้ขับขี่ที่มีอาการมึนเมา
3. ช่วงหลังปีใหม่: เน้นคัดกรองส่งต่อผู้กระทำผิดฐานเมาแล้วขับที่ถูกศาลสั่งคุมประพฤติ ให้เข้ารับการบำบัดรักษา
.
ส่วนพื้นที่เป้าหมายที่มีมาตรการรองรับการขยายเวลาเปิดสถานบริการ (ถึงตี 4) ได้แก่ สถานบริการที่ตั้งอยู่ในโรงแรมตามกฎหมายว่าด้วยโรงแรม (ทั่วประเทศ) และสถานบริการที่ตั้งอยู่ในท้องที่กรุงเทพฯ จ.ภูเก็ต จ.ชลบุรี จ.เชียงใหม่ และ อ.เกาะสมุย จ.สุราษฎร์ธานี จะต้องปฏิบัติตามกฎหมายอย่างเคร่งครัด โดยเฉพาะอย่างยิ่ง พ.ร.บ.สถานบริการ พ.ศ. 2546 และ พ.ร.บ.ควบคุมเครื่องดื่มแอลกอฮอล์ พ.ศ. 2551
.
#ไทยคู่ฟ้า #สื่อสารรัฐบาลไทย
-------------------

ที่มา : https://www.thaigov.go.th/news/contents/details/75996