รัฐบาลไทย-ข่าวทำเนียบรัฐบาล-ปลัด สธ. เตรียมจัดหลักสูตร ผอ.รพ.ทันตกรรม ติวเข้มแนวทางบริหารและกฎระเบียบที่เกี่ยวข้องก่อนขับเคลื่อนงาน


วันอังคารที่ 12 ธันวาคม 2566
ปลัด สธ. เตรียมจัดหลักสูตร ผอ.รพ.ทันตกรรม ติวเข้มแนวทางบริหารและกฎระเบียบที่เกี่ยวข้องก่อนขับเคลื่อนงาน
ปลัดกระทรวงสาธารณสุข เผย เตรียมจัดอบรมหลักสูตรผู้อำนวยการโรงพยาบาลทันตกรรม ให้สามารถบริหารจัดการระบบ ขับเคลื่อนการดำเนินงานได้อย่างมีประสิทธิภาพ ตั้งเป้ามีโรงพยาบาลทันตกรรมจังหวัดละ 1 แห่ง ปัจจุบันมีโรงพยาบาลเข้าร่วมแล้ว 55 แห่ง
ปลัดกระทรวงสาธารณสุข เผย เตรียมจัดอบรมหลักสูตรผู้อำนวยการโรงพยาบาลทันตกรรม ให้สามารถบริหารจัดการระบบ ขับเคลื่อนการดำเนินงานได้อย่างมีประสิทธิภาพ ตั้งเป้ามีโรงพยาบาลทันตกรรมจังหวัดละ 1 แห่ง ปัจจุบันมีโรงพยาบาลเข้าร่วมแล้ว 55 แห่ง พร้อมผลิตบุคลากรด้านทันตกรรม/ผู้ช่วยทันตแพทย์เอง ช่วยเติมเต็มระบบ
วันนี้ (12 ธันวาคม 2566) ที่ โรงแรมอมารี ดอนเมือง แอร์พอร์ต กรุงเทพมหานคร นายแพทย์โอภาส การย์กวินพงศ์ ปลัดกระทรวงสาธารณสุข เป็นประธานเปิดการประชุมเชิงปฏิบัติการพัฒนาระบบการจัดบริการสุขภาพช่องปาก โรงพยาบาลทันตกรรม และบรรยายพิเศษเรื่อง “ความคาดหวังต่อระบบบริการทันตกรรม และนโยบายโรงพยาบาลทันตกรรม” โดยมี ทันตแพทย์ ทันตบุคลากร จากสำนักงานสาธารณสุขจังหวัด โรงพยาบาลศูนย์ โรงพยาบาลทั่วไป โรงพยาบาลชุมชน ร่วมประชุมในรูปแบบออนไซต์และออนไลน์ รวม 230 คน
นายแพทย์โอภาส กล่าวว่า กระทรวงสาธารณสุขมีนโยบายจัดตั้งโรงพยาบาลทันตกรรม เพื่อแก้ไขปัญหาในการเข้าถึงบริการด้านทันตกรรมของประชาชน ลดระยะเวลารอคอย และเพิ่มการป้องกันโรคด้านทันตกรรม โดยตั้งเป้าหมายให้มีโรงพยาบาลทันตกรรมจังหวัดละ 1 แห่ง ซึ่งจะทำให้เกิดการบริหารจัดการระบบได้อย่างคล่องตัว ครบวงจร ทั้งด้านบุคลากร ทรัพยากร การลงทุน การพัฒนา โดยมีทันตแพทย์เป็นผู้กำหนดเป้าหมายการดำเนินงาน ช่วยลดคอขวดของการเข้าถึงบริการ ขณะนี้มีโรงพยาบาลที่เข้าร่วมดำเนินการ 55 แห่งกระจายในทุกเขตสุขภาพ โดยกระทรวงสาธารณสุขได้เตรียมจัดหลักสูตรอบรมผู้อำนวยการโรงพยาบาลทันตกรรม เพื่อให้บุคลากรได้พัฒนาแนวคิดในการบริหารจัดการ รวมถึงกรอบการดำเนินงาน ระเบียบ กฎหมายที่เกี่ยวข้อง สามารถขับเคลื่อนการจัดตั้งโรงพยาบาลทันตกรรมได้อย่างมีประสิทธิภาพ คาดว่าจะเปิดการอบรมรุ่นแรก ประมาณเดือนมีนาคม 2567 และรุ่นถัดไปประมาณเดือนกรกฎาคม 2567
“ปัจจุบันประเทศไทยผลิตทันตแพทย์ได้ปีละประมาณ 800 คน ในจำนวนนี้เข้าสู่ระบบของกระทรวงสาธารณสุขประมาณ 300 คน ซึ่งหากเพิ่มทันตแพทย์เข้าสู่ระบบมากขึ้นและกระจายไปตามโรงพยาบาลทันตกรรม จะช่วยเพิ่มการเข้าถึงบริการให้กับประชาชนได้อย่างดี ส่วนผู้ช่วยทันตแพทย์ที่ยังขาดแคลน ได้วางแผนที่จะพัฒนาเช่นกัน เนื่องจากกระทรวงสาธารณสุขมีบุคลากรที่มีศักยภาพในการถ่ายทอดความรู้และจัดการเรียนการสอนในทางปฏิบัติได้เอง” นายแพทย์โอภาสกล่าว
********************************** 12 ธันวาคม 2566

ที่มา : https://www.thaigov.go.th/news/contents/details/75987