รัฐบาลไทย-ข่าวทำเนียบรัฐบาล-ปลัด มท. ตรวจเยี่ยมให้กำลังใจผู้ปฏิบัติงานอำนวยความปลอดภัยทางถนน ในช่วงเทศกาลปีใหม่ พ.ศ. 2567 พื้นที่จังหวัดเชียงราย เน้นย้ำ บูรณาการดูแลอำนวยความปลอดภัยให้กับพี่น้องประชาชน


วันศุกร์ที่ 29 ธันวาคม 2566
29/12/2566
พิมพ์
ปลัด มท. ตรวจเยี่ยมให้กำลังใจผู้ปฏิบัติงานอำนวยความปลอดภัยทางถนน ในช่วงเทศกาลปีใหม่ พ.ศ. 2567 พื้นที่จังหวัดเชียงราย เน้นย้ำ บูรณาการดูแลอำนวยความปลอดภัยให้กับพี่น้องประชาชน
ปลัด มท. ตรวจเยี่ยมให้กำลังใจผู้ปฏิบัติงานอำนวยความปลอดภัยทางถนน ในช่วงเทศกาลปีใหม่ พ.ศ. 2567 พื้นที่ จ.เชียงราย เน้นย้ำ บูรณาการดูแลอำนวยความปลอดภัยให้กับพี่น้องประชาชนอย่างเต็มกำลังความสามารถ รณรงค์มาตรการ ดื่มไม่ขับ ขับไม่ดื่ม และห้ามยิงปืนขึ้นฟ้า
ปลัด มท. ตรวจเยี่ยมให้กำลังใจผู้ปฏิบัติงานอำนวยความปลอดภัยทางถนน ในช่วงเทศกาลปีใหม่ พ.ศ. 2567 พื้นที่จังหวัดเชียงราย เน้นย้ำ บูรณาการดูแลอำนวยความปลอดภัยให้กับพี่น้องประชาชนอย่างเต็มกำลังความสามารถ รณรงค์มาตรการ ดื่มไม่ขับ ขับไม่ดื่ม และห้ามยิงปืนขึ้นฟ้า เพื่อสร้างความปลอดภัยให้กับพี่น้องประชาชน
วันนี้ (29 ธ.ค. 66) เวลา 13.30 น. ที่บริเวณจุดตรวจบ้านดู่ หน้าโรงเรียนบ้านดู่ (สหราษฎร์พัฒนาคาร) บ้านป่าซาง หมู่ที่ 2 ตำบลบ้านดู่ อำเภอเมืองเชียงราย จังหวัดเชียงราย นายสุทธิพงษ์ จุลเจริญ ปลัดกระทรวงมหาดไทย ตรวจเยี่ยมให้กำลังใจผู้ปฏิบัติงานอำนวยความปลอดภัยทางถนน ในช่วงเทศกาลปีใหม่ พ.ศ. 2567 โดยนางสุภาพรรณ หมั่นเจริญ นายประเสริฐ จิตต์พลีชีพ ว่าที่ร้อยตรี ศราวุธ จันทวงศ์ รองผู้ว่าราชการจังหวัดเชียงราย ดร.ยงยุทธ สุวรรณบุตร คณะทำงานรัฐมนตรีว่าการกระทรวงทรัพยากรธรรมชาติและสิ่งแวดล้อม นายประสพโชค อยู่สำราญ ที่ปรึกษาปลัดกระทรวงมหาดไทย ร่วมตรวจเยี่ยม โดยมี นายบรรจง ขุนเพชร นายอำเภอเมืองเชียงราย พันตำรวจโท เอกนรินทร์ ปัญญานะ รองผู้กำกับการสถานีตำรวจภูธรบ้านดู่ พร้อมด้วยหัวหน้าส่วนราชการ ผู้บริหารองค์กรปกครองส่วนท้องถิ่น กำนัน ผู้ใหญ่บ้าน ผู้ช่วยผู้ใหญ่บ้าน สารวัตรกำนัน สมาชิกกองอาสารักษาดินแดน ชุดรักษาความปลอดภัยหมู่บ้าน อาสาสมัครป้องกันภัยฝ่ายพลเรือน และภาคีเครือข่าย รวม 160 นาย ให้การต้อนรับและรับการตรวจ โดยนายสุทธิพงษ์ จุลเจริญ ปลัดกระทรวงมหาดไทย เดินตรวจแถวเจ้าหน้าที่ผู้ปฏิบัติงาน พร้อมลงนามสมุดตรวจเยี่ยม และมอบอาหารว่าง/เครื่องดื่ม เพื่อเป็นขวัญกำลังใจแก่ผู้ปฏิบัติงานจุดตรวจบ้านดู่
จากนั้น นายสุทธิพงษ์ จุลเจริญ ปลัดกระทรวงมหาดไทย และคณะ เดินทางตรวจเยี่ยมให้กำลังใจผู้ปฏิบัติงานอำนวยความปลอดภัยทางถนน ในช่วงเทศกาลปีใหม่ พ.ศ. 2567 ณ จุดตรวจบ้านป่าซางเหนือ หน้าวัดเวฬุวัน บ้านป่าซางเหนือ หมู่ที่ 1 ตำบลโป้งแพร่ อำเภอแม่ลาว จังหวัดเชียงราย โดยมี นายกองโท รุ่งโรจน์ ตันวุฒิ นายอำเภอแม่ลาว พันตำรวจเอก มาโนช สุขสว่างดี ผู้กำกับการสถานีตำรวจภูธรแม่ลาว หัวหน้าส่วนราชการ ผู้บริหารองค์กรปกครองส่วนท้องถิ่น ปลัดอำเภอ กำนัน ผู้ใหญ่บ้าน ผู้ช่วยผู้ใหญ่บ้าน สารวัตรกำนัน สมาชิกกองอาสารักษาดินแดน ชุดรักษาความปลอดภัยหมู่บ้าน อาสาสมัครป้องกันภัยฝ่ายพลเรือน และภาคีเครือข่าย รวม 50 นาย ให้การต้อนรับและรับการตรวจ
นายสุทธิพงษ์ จุลเจริญ ปลัดกระทรวงมหาดไทย กล่าวว่า ขอขอบคุณพี่น้องชาวมหาดไทย ตลอดจนเจ้าหน้าที่ตำรวจ ส่วนราชการ กำนัน ผู้ใหญ่บ้าน ผู้บริหารองค์กรปกครองส่วนท้องถิ่น อาสาสมัคร ประชาชนจิตอาสา และภาคีเครือข่ายทุกภาคส่วน ที่มาช่วยกันเสียสละความสุขส่วนตัว เพื่อดูแลความสุขให้กับพี่น้องประชาชน ในช่วงเทศกาลส่งท้ายปีเก่าต้อนรับปีใหม่ ปี 2567 ที่เป็นช่วงเวลาแห่งความสุขของพี่น้องประชาชน ซึ่งรัฐบาลภายใต้การนำของนายเศรษฐา ทวีสิน นายกรัฐมนตรี มีความห่วงใยพี่น้องประชาชน โดยนายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทยในฐานะประธานคณะกรรมการศูนย์อำนวยการความปลอดภัยทางถนน ได้มอบนโยบายโดยเน้นย้ำไปยังผู้ว่าราชการจังหวัดทุกจังหวัด นายอำเภอทุกอำเภอ ดูแลความปลอดภัยและอำนวยความสะดวกให้กับพี่น้องประชาชนในการเดินทางกลับภูมิลำเนา ซึ่งมีนโยบายที่เข้มงวดกว่ากฎหมาย คือ เรื่องของการดื่มสุรา เบียร์ และไวน์ ที่แม้กฎหมายจะกำหนดว่า ผู้ขับขี่รถจะต้องมีปริมาณแอลกอฮอล์ไม่เกิน 50 มิลลิกรัม แต่ในเชิงนโยบาย ต้องช่วยกันรณรงค์ว่า "ดื่มไม่ขับ ขับไม่ดื่ม" เพื่อความปลอดภัยในการเดินทางสัญจร เพื่อป้องกันเหตุสุดวิสัยที่นำมาซึ่งความเศร้าโศกเสียใจของญาติมิตร เพราะถ้ามีคนเสียชีวิตเพราะเมาแล้วขับ หรือเมาแล้วขับรถไปชนคนอื่น พ่อแม่พี่น้องลูกหลานของเขาก็ต้องเสียใจ ประเทศก็ต้องสูญเสียทรัพยากรบุคคลไป
"ขอให้ผู้ปฏิบัติงานจุดตรวจทุกคนได้ช่วยกันสร้างการรับรู้ความเข้าใจมาตรการดูแลความปลอดภัย ให้พี่น้องประชาชนทุกคนช่วยกันดูแลตักเตือนกัน ระแวดระวังไม่ให้เกิดพฤติกรรมเสี่ยงที่ก่อให้เกิดอันตราย โดยเฉพาะถนนในชุมชน ทั้งนี้ "ด่านชุมชน" พลังสตรี จิตอาสา คือ กำลังสำคัญในการดูแลครอบครัว ลูกหลานที่จะออกไปกินเหล้าสังสรรค์นอกบ้าน ด้วยการช่วยกันงด ช่วยกันห้าม ถ้าจะดื่มจะกินเลี้ยง ก็ซื้อมาดื่มที่บ้าน ถ้าจะซื้อเพิ่มก็ให้คนที่ไม่ได้ดื่มออกไปซื้อให้ ขอให้พวกเราช่วยกันทำให้ด่านชุมชนทำหน้าที่อย่างจริงจังในเชิงป้องปรามการดื่มแล้วขับ ทั้งนี้ นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย ได้สั่งการให้มีโทรสารด่วนที่สุดแจ้งผู้ว่าราชการจังหวัดทุกจังหวัด หากพบข้าราชการ พนักงาน เจ้าหน้าที่ ตลอดจนผู้บริหารองค์กรปกครองส่วนท้องถิ่น สมาชิกสภาท้องถิ่น อาสาสมัครของกระทรวงมหาดไทย มีพฤติกรรมดื่มแล้วขับหรือข้องเกี่ยวกับยาเสพติด ให้ดำเนินการทางวินัยร้ายแรง รวมถึงกฎระเบียบอื่น ๆ ที่เกี่ยวข้องโดยไม่มีละเว้น" นายสุทธิพงษ์ฯ กล่าวเน้นย้ำ
นายสุทธิพงษ์ จุลเจริญ ปลัดกระทรวงมหาดไทย กล่าวต่ออีกว่า นอกจากนี้ ขอให้พวกเราทุกคนได้ช่วยกันสร้างการรับรู้ความเข้าใจแก่พี่น้องประชาชน "ห้ามยิงปืนขึ้นฟ้าฉลองปีใหม่" เพราะมีเหตุการณ์เกิดขึ้นอยู่ตลอดเนือง ๆ ทุกเทศกาล ทั้งปีใหม่และสงกรานต์ หรืองานบวช งานแต่งต่าง ๆ ที่มีการยิงปืนขึ้นฟ้าเพื่อเฉลิมฉลองแล้วกระสุนตกลงมา ทำให้บุคคลอื่นที่ไม่เกี่ยวข้องต้องประสบเหตุจนเสียชีวิต ดังนั้น ขอให้งดการยิงปืนขึ้นฟ้าเฉลิมฉลองในช่วงเทศกาลปีใหม่นี้ และในทุกโอกาสด้วย เพื่อให้เกิดความปลอดภัยกับเพื่อนมนุษย์และพี่น้องคนไทยทุกคน และไม่เป็นการกระทำที่ฝ่าฝืนกฎหมาย
"ขอให้เทศกาลปีใหม่ปีนี้เป็นปีใหม่ที่เป็นปีแห่งมงคลกับชีวิต ที่ทุกคนทั้งครอบครัวจะได้พร้อมหน้าพร้อมตากับญาติพี่น้อง ได้ทำบุญใส่บาตร ได้มีโอกาสสังสรรค์กับพี่น้องเพื่อนฝูงด้วยความสุข โดยที่ไม่ก่อให้เกิดอันตรายขึ้นกับคนข้างหรือกับตัวเอง และขอให้พี่น้องทุกคนปฏิบัติหน้าที่อย่างเต็มกำลังความสามารถ มีความสุขด้วยการทำหน้าที่เพื่อพี่น้องประชาชนอันเป็นการร่วมกันทำสิ่งที่ดีเพื่อต้อนรับปีใหม่ 2567 ไปด้วยกัน" นายสุทธิพงษ์ฯ กล่าวในช่วงท้าย
#WorldSoilDay #วันดินโลก #UN #FAO #GlobalSoilPartnership #MOI
#กระทรวงมหาดไทย #บำบัดทุกข์บำรุงสุข #SoilandWaterasourceoflife
#SustainableSoilandWaterforbetterlife #ดินดีน้ำดีชีวีมีสุขอย่างยั่งยืน
#SDGsforAll #ChangeforGood

ที่มา : https://www.thaigov.go.th/news/contents/details/76820