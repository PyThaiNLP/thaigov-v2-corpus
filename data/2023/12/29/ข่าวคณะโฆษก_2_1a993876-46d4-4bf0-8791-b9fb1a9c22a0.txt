รัฐบาลไทย-ข่าวทำเนียบรัฐบาล-“คารม” เผย ช่วงเทศกาลส่งท้ายปีเก่า ต้อนรับปีใหม่ 2567 BTS ขยายเวลาให้บริการรถไฟฟ้าสายสีเขียว-สีทอง ในวันที่ 31 ธ.ค. 66 ถึงเวลา 02.00 น.


วันศุกร์ที่ 29 ธันวาคม 2566
29/12/2566
พิมพ์
“คารม” เผย ช่วงเทศกาลส่งท้ายปีเก่า ต้อนรับปีใหม่ 2567 BTS ขยายเวลาให้บริการรถไฟฟ้าสายสีเขียว-สีทอง ในวันที่ 31 ธ.ค. 66 ถึงเวลา 02.00 น.
“คารม” เผย ช่วงเทศกาลส่งท้ายปีเก่า ต้อนรับปีใหม่ 2567 BTS ขยายเวลาให้บริการรถไฟฟ้าสายสีเขียว-สีทอง ในวันที่ 31 ธ.ค. 66 ถึงเวลา 02.00 น. ท่าอากาศยานฯ จัดให้จอดรถฟรี 4 วัน ตั้งแต่ 29 ธ.ค. 66 – 1 ม.ค. 67
วันนี้ (29 ธ.ค. 66) นายคารม พลพรกลาง รองโฆษกประจำสำนักนายกรัฐมนตรี เนื่องในโอกาสเทศกาลแห่งความสุขส่งท้ายปีเก่าต้อนรับปีใหม่ 2567 เพื่ออำนวยความสะดวกให้กับประชาชนในการเดินทางเฉลิมฉลองเทศกาลฯ บริษัท ระบบขนส่งมวลชนกรุงเทพ จำกัด (มหาชน) ร่วมกับบริษัท กรุงเทพธนาคม จำกัด ขยายเวลาให้บริการเดินรถไฟฟ้าบีทีเอสทุกสถานี ทั้งสายสุขุมวิท และสายสีลม รวมถึงรถไฟฟ้าสายสีทอง ในคืนวันอาทิตย์ที่ 31 ธันวาคม 2566 ถึงเวลา 02.00 น. ของวันจันทร์ที่ 1 มกราคม 2567 โดยรถไฟฟ้าบีทีเอสขบวนสุดท้ายจะออกจากสถานีต้นทาง เวลา 02.00 น. และขบวนสุดท้ายที่จะออกจากสถานีสยามไปยังทุกสถานี เวลา 02.24 น. สำหรับตารางเวลารถไฟฟ้าขบวนสุดท้ายของแต่ละสถานีสามารถตรวจสอบได้ที่แอปพลิเคชัน The SKYTRAINs หรือห้องจำหน่ายตั๋วโดยสารทุกสถานี และสำหรับลานจอดแล้วจร (สถานีหมอชิต) จะเปิดให้บริการตลอด 24 ชั่วโมง เพื่ออำนวยความสะดวกให้กับผู้ใช้บริการที่เดินทางไปร่วมกิจกรรม สังสรรค์ หรือชมแสงสีในคืนแห่งความสุข ส่งท้ายปีเก่าต้อนรับปีใหม่นี้
นายคารม กล่าวต่อไปว่า บริษัท ท่าอากาศยานไทย จำกัด (มหาชน) กระทรวงคมนาคม ได้มอบของขวัญปีใหม่ 2567 ด้วยการยกเว้นอัตราค่าบริการจอดรถยนต์ ณ ท่าอากาศยานสุวรรณภูมิ (ทสภ.) ท่าอากาศยานดอนเมือง (ทดม.) และท่าอากาศยานภูเก็ต (ทภก.) ดังนี้  ทสภ. เตรียมพื้นที่จอดรถยนต์บริเวณลานจอดรถยนต์ระยะยาวโซน C ตั้งแต่เวลา 00.01 น. วันที่ 29 ธันวาคม 2566 ถึงเวลา 24.00 น. ของวันที่ 1 มกราคม 2567 สามารถจอดรถยนต์ได้ 718 คัน โดยมีรถ Shuttle Bus ให้บริการรับ - ส่ง ผู้โดยสารภายใน ทสภ. เพื่อไปยังอาคารต่าง ๆ ตลอด 24 ชั่วโมง  ทดม.จัดเตรียมพื้นที่จอดรถบริเวณระหว่างอาคารคลังสินค้า 2 และอาคารจอดรถยนต์ 5 ชั้น ตั้งแต่เวลา 00.01 น.วันที่ 29 ธันวาคม 2566 ถึงเวลา 23.59 น.วันที่ 1 มกราคม 2567 สามารถจอดรถยนต์ได้ 250 คัน โดยมีรถ Shuttle Bus ให้บริการรับ - ส่งผู้โดยสารระหว่างที่จอดรถยนต์กับอาคารผู้โดยสารทุก ๆ 15 นาที ตลอด 24 ชั่วโมง และ ทภก. เตรียมพื้นที่จอดรถบริเวณหน้าอาคารสำนักงาน ทภก. ตั้งแต่เวลา 01.00 น. วันที่ 29 ธันวาคม 2566 ถึงเวลา 24.00 น. ของวันที่ 1 มกราคม 2567
“ช่วงเทศกาลแห่งความสุข ส่งท้ายปีเก่าต้อนรับปีใหม่ 2567 รัฐบาล และเจ้าหน้าที่ของรัฐทุกหน่วยงาน พร้อมทำหน้าที่ส่งความสุขให้ประชาชนทุก ๆ คน เดินทางปลอดภัย และสะดวกสบาย ก้าวเข้าสู่ปี 2567 ไปด้วยรอยยิ้มและความสุข” นายคารม ย้ำ

ที่มา : https://www.thaigov.go.th/news/contents/details/76807