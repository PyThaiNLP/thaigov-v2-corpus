รัฐบาลไทย-ข่าวทำเนียบรัฐบาล-“หมอชลน่าน” ห่วงใยประชาชนและบุคลากรในพื้นที่น้ำท่วม สถานบริการสาธารณสุขปิดบริการเกือบ 30 แห่ง เปิดศูนย์อพยพช่วยเหลือเกือบ 7,000 ราย เตือนเฝ้าระวังโรคระบาดในศูนย์อพยพ


วันศุกร์ที่ 29 ธันวาคม 2566
“หมอชลน่าน” ห่วงใยประชาชนและบุคลากรในพื้นที่น้ำท่วม สถานบริการสาธารณสุขปิดบริการเกือบ 30 แห่ง เปิดศูนย์อพยพช่วยเหลือเกือบ 7,000 ราย เตือนเฝ้าระวังโรคระบาดในศูนย์อพยพ
โฆษกกระทรวงสาธารณสุข ฝ่ายการเมือง เผย สถานการณ์น้ำท่วมภาคใต้แนวโน้มลดลง สถานบริการสาธารณสุขยังปิดบริการ 26 แห่ง รัฐมนตรีชลน่านส่งกำลังใจให้บุคลากรให้ดูแลช่วยเหลือประชาชนเต็มที่ ทั้งการรักษาพยาบาล การดูแลในศูนย์อพยพและเฝ้าระวังโรคระบาด
โฆษกกระทรวงสาธารณสุข ฝ่ายการเมือง เผย สถานการณ์น้ำท่วมภาคใต้แนวโน้มลดลง สถานบริการสาธารณสุขยังปิดบริการ 26 แห่ง รัฐมนตรีชลน่านส่งกำลังใจให้บุคลากรให้ดูแลช่วยเหลือประชาชนเต็มที่ ทั้งการรักษาพยาบาล การดูแลในศูนย์อพยพและเฝ้าระวังโรคระบาด
น.ส.ตรีชฎา ศรีธาดา โฆษกกระทรวงสาธารณสุข ฝ่ายการเมือง เปิดเผยว่า จากเหตุการณ์อุทกภัย ใน 3 จังหวัดชายแดนใต้ ได้แก่ ปัตตานี ยะลา นราธิวาส ช่วงระหว่างวันที่ 22 - 28 ธันวาคม 2566 นพ.ชลน่าน ศรีแก้ว รัฐมนตรีว่าการกระทรวงสาธารณสุข ได้แสดงความห่วงใยพี่น้องประชาชนที่ประสบภัยน้ำท่วม ได้กำชับให้บุคลากรทางการแพทย์ระดมความช่วยเหลืออย่างเต็มที่ทั้งเรื่่องการรักษาพยาบาล การดูแลในศูนย์อพยพให้พักอาศัยชั่วคราว พร้อมกับแสดงความเห็นใจและส่งกำลังใจไปถึงบุคลากรของกระทรวงในพื้นที่ที่ต้องเผชิญกับความยากลำบาก ด้านกองสาธารณสุขฉุกเฉิน ได้รายงานล่าสุดเมื่อเวลา 07.00 น. วันที่ 29 ธันวาคม ว่า ขณะนี้สถานการณ์มีแนวโน้มลดลงทุกจังหวัด อย่างไรก็ตาม มีรายงานผู้เสียชีวิตสะสม 12 ราย แบ่งเป็นนราธิวาส 8 ราย ยะลา 3 ราย และปัตตานี 1 ราย
น.ส.ตรีชฎากล่าวต่อว่า มีสถานบริการสาธารณสุขได้รับผลกระทบจากวิกฤตการณ์น้ำท่วมในครั้งนี้ด้วย จำนวน 34 แห่ง อยู่ในนราธิวาส 11 แห่ง ยะลา 12 แห่ง ปัตตานี 11 แห่ง แบ่งเป็น โรงพยาบาล 2 แห่ง สำนักงานสาธารณสุขอำเภอ 1 แห่ง โรงพยาบาลส่งเสริมสุขภาพตำบล 31 แห่ง ในจำนวนนี้ เปิดบริการปกติ 7 แห่ง เปิดบริการบางส่วน 1 แห่ง ปิดบริการ 26 แห่ง ได้แก่ สำนักงานสาธารณสุขอำเภอ 1 แห่ง (ยะลา) โรงพยาบาลส่งเสริมสุขภาพตำบล 25 แห่ง (ยะลา 11 แห่ง นราธิวาส 4 แห่ง ปัตตานี 10 แห่ง)
ทั้งนี้ เพื่อช่วยบรรเทาความเดือดร้อน ส่วนกลางได้สนับสนุนยาช่วยเหลือผู้ประสบภัย 8 รายการ จำนวน 4,200 ชุด ชุดยาแพทย์แผนไทย 372 ชุด จัดส่งแล้ว 1,200 ชุด อยู่ระหว่างดำเนินการ 3,372 ชุด พร้อมกันนี้ ได้ให้การดูแลประชาชนในศูนย์อพยพที่มีการเปิดเพิ่มขึ้นรองรับได้ 6,881 คน แบ่งเป็น นราธิวาส เปิด 30 แห่ง รองรับ 2,608 คน, ยะลา เปิด 3 แห่ง รองรับ 1,531 คน, สงขลา เปิด 1 แห่ง รองรับ 186 คน และปัตตานี เปิด 9 แห่ง รองรับ 2,556 คน ซึ่งได้แจ้งเตือนให้เฝ้าระวังโรคระบาดในศูนย์ผู้อพยพเหล่านี้ด้วย นางสาวตรีชฎา กล่าว
************************************************ 29 ธันวาคม 2566

ที่มา : https://www.thaigov.go.th/news/contents/details/76808