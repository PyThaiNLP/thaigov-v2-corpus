รัฐบาลไทย-ข่าวทำเนียบรัฐบาล-โฆษกรัฐบาลเตือนประชาชน ระวังอัคคีภัยช่วงหยุดปีใหม่-สภาพอากาศแห้งแล้ง ขอให้ตรวจสอบอุปกรณ์ไฟฟ้าภายในบ้านก่อนออกเดินทางท่องเที่ยว


วันศุกร์ที่ 29 ธันวาคม 2566
29/12/2566
พิมพ์
โฆษกรัฐบาลเตือนประชาชน ระวังอัคคีภัยช่วงหยุดปีใหม่-สภาพอากาศแห้งแล้ง ขอให้ตรวจสอบอุปกรณ์ไฟฟ้าภายในบ้านก่อนออกเดินทางท่องเที่ยว
โฆษกรัฐบาลเตือนประชาชน ระวังอัคคีภัยช่วงหยุดปีใหม่-สภาพอากาศแห้งแล้ง ขอให้ตรวจสอบอุปกรณ์ไฟฟ้าภายในบ้านก่อนออกเดินทางท่องเที่ยว หากเดือดร้อนจากสาธารณภัย โทรแจ้งสายด่วนนิรภัย 1784
วันนี้ (29 ธ.ค. 66) นายชัย วัชรงค์ โฆษกประจำสำนักนายกรัฐมนตรี เผย รัฐบาลห่วงใยความปลอดภัยของประชาชนจากอัคคีภัยในช่วงเทศกาลส่งท้ายปีเก่าต้อนรับปีใหม่ที่มีวันหยุดยาวต่อเนื่องตั้งแต่วันที่ 29 ธันวาคม 2566-1 มกราคม 2567 ซึ่งประชาชนส่วนใหญ่เดินทางไปท่องเที่ยวต่างจังหวัด โดยห้างร้านหรือบริษัทบางแห่งอาจหยุดยาวต่อเนื่องตลอดสัปดาห์ เพื่อให้ลูกจ้างกลับภูมิลำเนาในต่างจังหวัด ดังนั้น เพื่อความปลอดภัยในการใช้ไฟฟ้าในช่วงวันหยุดยาวดังกล่าว หากประชาชนจำเป็นต้องปิดบ้านหรือกิจการเพื่อเดินทางกลับภูมิลำเนา หรือไปท่องเที่ยวในต่างจังหวัด ควรตรวจสอบระบบไฟฟ้าให้เรียบร้อยก่อนออกจากบ้าน ทั้งนี้ เพื่อป้องกันอัคคีภัยที่อาจเกิดขึ้น หากเป็นไปได้ควรถอดปลั๊กของอุปกรณ์ไฟฟ้าออก ยกเว้นอุปกรณ์ไฟฟ้าบางชนิด เช่น อุปกรณ์ป้องกันการโจรกรรมหรือระบบไฟส่องสว่างอัตโนมัติ เป็นต้น
พร้อมกันนี้ โฆษกประจำสำนักนายกรัฐมนตรีกล่าวว่า ขณะนี้สภาพภูมิอากาศของประเทศไทยอยู่ในช่วงฤดูหนาวซึ่งมีสภาพอากาศแห้งแล้ง ประกอบกับมีลมกระโชกแรง สภาพดังกล่าวอาจก่อให้เกิดไฟป่า ไฟไหม้หรือมีลมพัดแรงต้นไม้ล้มทับเสา-สายไฟ สิ่งปลูกสร้าง สร้างความเสียหายแก่ทรัพย์สินและอาจเป็นอันตรายถึงแก่ชีวิตได้ ดังนั้น เพื่อความปลอดภัยของประชาชนทุกพื้นที่ทั่วประเทศ การไฟฟ้าส่วนภูมิภาค (PEA) ได้แนะนำวิธีเตรียมการและป้องกันอันตรายต่าง ๆ ที่จะเกิดในช่วงฤดูหนาว โดย 1) หลีกเลี่ยงการจุดไฟหรือก่อกองไฟเพื่อเผาหญ้าในช่วงที่มีลมแรง เพิ่มความระมัดระวังในการจุดไฟ หากจำเป็นต้องทำแนวกันไฟและเฝ้าดูแลอย่างใกล้ชิด เตรียมน้ำสำหรับดับไฟ และดับไฟให้สนิททุกครั้ง 2) เพื่อป้องกันอันตรายจากกระแสไฟฟ้าลัดวงจร ไม่ก่อไฟเผาหญ้าบริเวณใกล้เคียงหรือใต้แนวเสาไฟฟ้า ดูแลอาคารบ้านเรือน สิ่งปลูกสร้างและป้ายโฆษณาให้มั่นคงแข็งแรงอยู่เสมอ 3) หากพบการเกิดไฟฟ้าลัดวงจร ห้ามเข้าไปใกล้บริเวณที่เกิดไฟฟ้าลัดวงจร โดยเฉพาะบริเวณที่เปียก เพราะอาจมีกระแสไฟฟ้ารั่วลงพื้น และให้รีบปลดสวิตช์ของวงจรไฟฟ้าที่เกิดการลัดวงจรออกทันที หากไม่สามารถดำเนินการเองให้รีบแจ้งช่างไฟฟ้าหรือเจ้าหน้าที่ของ PEA มาดำเนินการทันที ทั้งนี้ หากพบต้นไม้ กิ่งไม้ สิ่งปลูกสร้างล้มทับเสาไฟฟ้า สายไฟฟ้าขาด หรือพบเห็นไฟไหม้ใกล้แนวเสา สายไฟฟ้า อาจเป็นอันตราย แจ้งเหตุได้ที่สำนักงาน PEA ทุกแห่ง หรือหมายเลข 1129 PEA Contact Center
“เพื่อความปลอดภัยและไม่ประมาท ขอให้พี่น้องประชาชนทุกบ้านช่วยกันตรวจสอบสายไฟ ปลั๊กไฟและอุปกรณ์เครื่องใช้ไฟฟ้าให้อยู่ในสภาพสมบูรณ์ หากพบชำรุดให้แก้ไขทันที ปิดสวิตซ์ ดึงปลั๊กเครื่องใช้ไฟฟ้าทุกครั้งเมื่อไม่ใช้งานหรือก่อนออกจากบ้านเรือน และควรเก็บวัสดุที่ติดไฟได้ง่ายให้อยู่ในที่ปลอดภัยก่อนที่จะออกเดินทางไปต่างหวัด และเพื่อลดความเสี่ยงในการเกิดอัคคีภัย ป้องกันความสูญเสียที่อาจเกิดขึ้นในช่วงเทศกาลปีใหม่ 2567 ที่หลายพื้นที่ของประเทศไทยมีสภาพอากาศแห้งแล้งและลมแรง หากเกิดเพลิงไหม้ไฟจะลุกลามอย่างรวดเร็ว โดยเฉพาะบ้านเรือนที่มีวัสดุที่เป็นเชื้อเพลิง จึงขอให้ประชาชนเพิ่มความระมัดระวังในการเฉลิมฉลองและคำนึงถึงความปลอดภัยอยู่เสมอ โดยขอให้ปฏิบัติตามมาตรการความปลอดภัยที่หน่วยงานราชการให้คำแนะนำ หากประชาชนได้รับความเดือดร้อนจากสาธารณภัย สามารถแจ้งเหตุและขอความช่วยเหลือทางไลน์ “ปภ.รับแจ้งเหตุ1784” โดยเพิ่มเพื่อน Line ID @1784DDPM รวมถึงโทรแจ้งสายด่วนนิรภัย 1784 ซึ่งรัฐบาลโดยกรมป้องกันและบรรเทาสาธารณภัย (ปภ.) กระทรวงมหาดไทย ได้ประสานทุกจังหวัดเตรียมพร้อมป้องกันและเฝ้าระวังการเกิดอัคคีภัยและอุบัติภัยในช่วงเทศกาลปีใหม่ 2567 ตลอด 24 ชั่วโมง” โฆษกประจำสำนักนายกรัฐมนตรีกล่าว

ที่มา : https://www.thaigov.go.th/news/contents/details/76801