รัฐบาลไทย-ข่าวทำเนียบรัฐบาล-“สุริยะ” ลงพื้นที่ตรวจสภาพการจราจรเพื่อป้องกันและลดอุบัติเหตุทางถนน อำนวยความสะดวก-ปลอดภัยแก่ประชาชนเดินทางช่วงเทศกาลปีใหม่ 2567 


วันศุกร์ที่ 29 ธันวาคม 2566
“สุริยะ” ลงพื้นที่ตรวจสภาพการจราจรเพื่อป้องกันและลดอุบัติเหตุทางถนน อำนวยความสะดวก-ปลอดภัยแก่ประชาชนเดินทางช่วงเทศกาลปีใหม่ 2567
....
นายสุริยะ จึงรุ่งเรืองกิจ รัฐมนตรีว่าการกระทรวงคมนาคม ลงพื้นที่ตรวจสภาพการจราจรเพื่อป้องกันและลดอุบัติเหตุทางถนน อำนวยความสะดวก ปลอดภัยให้แก่ประชาชนที่เดินทางในช่วงเทศกาลปีใหม่ 2567 พร้อมด้วย นางมนพร เจริญศรี รัฐมนตรีช่วยว่าการกระทรวงคมนาคม  ร่วมลงพื้นที่ เมื่อวันที่ 28 ธันวาคม 2566
นายสุริยะ จึงรุ่งเรืองกิจ กล่าวว่า ตนมีความห่วงใยพี่น้องประชาชนที่เริ่มทยอยเดินทางกลับภูมิลำเนา ท่องเที่ยว หรือทำบุญในช่วงวันหยุดยาวเทศกาลปีใหม่ 2567 ที่คาดการณ์ว่าจะมีการใช้รถยนต์ส่วนบุคคลรวมถึงบริการขนส่งสาธารณะจำนวนมาก จึงมอบนโยบายให้ทุกหน่วยงานในสังกัดกระทรวงคมนาคม เตรียมความพร้อมอำนวยความสะดวกและความปลอดภัยให้กับประชาชนอย่างเต็มกำลังความสามารถ วัตถุประสงค์หลักของการตรวจราชการในครั้งนี้ เพื่อรับฟังรายงานสรุปภาพรวมของกรมทางหลวง (ทล.) การทางพิเศษแห่งประเทศไทย (กทพ.) และการรถไฟแห่งประเทศไทย (รฟท.) พร้อมทั้งมอบนโยบายและตรวจเยี่ยมให้กำลังใจแก่ผู้ปฏิบัติงานในการอำนวยความสะดวกและปลอดภัยให้กับประชาชนในช่วงเทศกาลปีใหม่ 2567 ระหว่างวันที่ 29 ธันวาคม 2566 - 4 มกราคม 2567 เพื่อให้พี่น้องประชาชน “เดินทางทั่วไทย คมนาคม สะดวก ปลอดภัย ใส่ใจให้บริการประชาชน” ให้ครอบคลุมทุกมิติ โดยเน้นย้ำการป้องกันและลดอุบัติเหตุทางถนน และที่สำคัญคือความปลอดภัยขั้นสูงสุด ในการลดความสูญเสียทั้งชีวิตและทรัพย์สินของพี่น้องประชาชน ตามนโยบาย “คมนาคม เพื่อความอุดมสุขของประชาชน” โดยการนำเทคโนโลยีมาใช้ในการบริหารจัดการปริมาณการเดินทาง และการบริหารจัดการ Capacity ให้สมดุล ไม่ติดขัด การบริหารจัดการข้อมูลอุบัติเหตุเพื่อวิเคราะห์และแก้ไขปรับปรุงด้านความปลอดภัย เผยแพร่ข่าวสารเส้นทางเพื่อเพิ่มทางเลือกให้กับประชาชนในการเดินทาง ตลอดจนการเตรียมความพร้อมด้านเส้นทาง และให้นำข้อมูลสถิติทางถนน ปัญหาอุปสรรคจากการดำเนินงานมาใช้ปรับปรุงพัฒนาแนวทางการป้องกันและสร้างความปลอดภัยทางถนนเพื่อเพิ่มประสิทธิภาพในการบริหารจัดการปัญหาอุบัติเหตุ ควบคู่กับการลดปัจจัยเสี่ยงอุบัติเหตุทางถนนในทุกมิติ เพื่อลดการเกิดอุบัติเหตุทางถนนให้ได้มากที่สุด พร้อมทั้งขอให้ประชาชนวางแผนการเดินทางล่วงหน้า เพื่อกระจายการเดินทางในช่วงเทศกาล ทั้งนี้ สามารถตรวจสอบข้อมูลการเดินทาง ข่าวสาร ขอความช่วยเหลือ และแจ้งเรื่องร้องเรียนผ่านศูนย์ปลอดภัยคมนาคม โทร. 1356 สายด่วน ทล. โทร. 1586 โทรฟรีตลอด 24 ชั่วโมง
สำหรับการเดินทางมาตรวจเยี่ยมการปฏิบัติงานของเจ้าหน้าที่ในครั้งนี้ ได้รับฟังรายงานสรุปภาพรวม   การดำเนินงานในการดูแลพี่น้องประชาชนให้เดินทางได้อย่างสะดวกปลอดภัยในช่วงเทศกาลปีใหม่ของศูนย์บริหารจัดการจราจรและอุบัติเหตุ (Highway Traffic Operations Center: HTOC) ของ ทล. ในโอกาสนี้ได้รับเกียรติจากท่านนายกรัฐมนตรี นายเศรษฐา ทวีสิน เดินทางมาตรวจเยี่ยมให้กำลังใจแก่เจ้าหน้าที่ผู้ปฏิบัติงานศูนย์ HTOC  อีกด้วย จากนั้นได้นำคณะเดินทางไปศูนย์ปฏิบัติการความปลอดภัยคมนาคม กระทรวงคมนาคม (Transport Safety Operation Center: TSOC) เพื่อตรวจเยี่ยมให้กำลังใจเจ้าหน้าที่ผู้ปฏิบัติงานและรับฟังรายงานการเตรียมความพร้อม ทั้งด้านอำนวยความสะดวกและความปลอดภัยให้แก่พี่น้องประชาชน หลังจากนั้นตนและคณะได้ลงพื้นที่ตรวจสภาพการจราจรและความคืบหน้าโครงการก่อสร้างบน ทล.35 (ถนนพระราม 2) ณ ศูนย์จราจรระหว่างก่อสร้าง ทล.35 (พระราม 2) กม. ที่ 27+000 ขาเข้า อำเภอเมืองสมุทรสาคร เพื่อรับฟังความคืบหน้าโครงการก่อสร้างสะพานพระราม 2 และการบริหารจราจรช่วงเทศกาลปีใหม่ จากนั้นเดินทางไปตรวจเยี่ยมให้กำลังใจเจ้าหน้าที่จุดให้บริการประชาชนบน ทล.35 บริเวณ กม. ที่ 83+400 (ขาออก) อำเภอปากท่อ จังหวัดราชบุรี และจุดบริการประชาชนบน ทล.4 บริเวณ    กม. ที่ 185+700 (ขาออก) อำเภอชะอำ จังหวัดเพชรบุรี และสิ้นสุดที่สถานีรถไฟหัวหิน อำเภอหัวหิน จังหวัดประจวบคีรีขันธ์ ก่อนเดินทางกลับ
นายสุริยะ กล่าวต่ออีกว่า จากการลงพื้นที่ตรวจสภาพการจราจรในครั้งนี้ ได้รับทราบข้อมูลการดำเนินการของหน่วยงานในสังกัดกระทรวงคมนาคมในการอำนวยความสะดวกและปลอดภัยให้กับประชาชนในช่วงเทศกาลปีใหม่ 2567 ดังนี้ ทล. ได้การเตรียมความพร้อมในการอำนวยความสะดวกและปลอดภัยในช่วงเทศกาลปีใหม่ 2567 ดังนี้ มาตรการด้านการเตรียมความพร้อมของทางหลวง ผิวทางดี ขับขี่สะดวกและปลอดภัย ซ่อมแซมไฟฟ้าแสงสว่าง ไฟสัญญาณ ป้ายจราจรให้พร้อมใช้งาน มาตรการด้านการอำนวยความปลอดภัย วางแผนป้องกันลดอุบัติเหตุ แก้ไขจุดเสี่ยงจุดอันตราย บริหารจัดการทางร่วมทางแยก บูรณาการร่วมกับตำรวจทางหลวง และมาตรการด้านอำนวยความสะดวก เตรียมจุดให้บริการประชาชน บริหารจัดการการจราจร แนะนำเส้นทางเลือกบนทางหลวงสายหลักและสายรอง และยกเว้นการเก็บค่าธรรมเนียมผ่านทางมอเตอร์เวย์ M7 และ M9 อีกด้วย ในส่วนของตำรวจทางหลวง เปิดช่องทางพิเศษเส้นทางขาออกกรุงเทพฯ 9 เส้นทาง ระหว่างวันที่ 26 - 31 ธันวาคม 2566 และเส้นทางขาเข้ากรุงเทพฯ 9 เส้นทาง ระหว่างวันที่ 31 ธันวาคม 2566 - 3 มกราคม 2567 ห้ามรถบรรทุก 10 ล้อขึ้นไป เดินรถ 7 เส้นทาง ระหว่างวันที่ 28 - 30 ธันวาคม 2566 และวันที่ 1 - 2 มกราคม 2567
นอกจากนี้ ทล. ได้รายงานความคืบหน้าโครงการมอเตอร์เวย์ M82 บางขุนเทียน - บ้านแพ้ว โดยแนวเส้นทางจะเชื่อมต่อกับทางพิเศษสายพระราม 3 - ดาวคะนอง - วงแหวนรอบนอกกรุงเทพฯ ด้านตะวันตก ของ กทพ. ขณะนี้มีความก้าวหน้าการก่อสร้างประมาณร้อยละ 39 คาดว่าจะก่อสร้างแล้วเสร็จพร้อมเปิดให้บริการในปี 2568 ซึ่งจะช่วยเพิ่มประสิทธิภาพของถนนพระราม 2 เพิ่มความคล่องตัวในการเดินทางและขนส่งสินค้าระหว่างกรุงเทพฯ และปริมณฑลกับภาคใต้ นอกจากนี้ ในบริเวณจุดสิ้นสุดโครงการมีโครงการก่อสร้างทางแยกต่างระดับบ้านแพ้ว เพื่อเชื่อมต่อกับ ทล.375 (ถนนบ้านแพ้ว - พระประโทน) ได้อย่างสะดวกคล่องตัว ซึ่งเป็นส่วนสำคัญในการแก้ไขปัญหาการจราจรบนถนนพระราม 2 มีความก้าวหน้าการก่อสร้างประมาณร้อยละ 46 คาดว่าจะแล้วเสร็จในปี 2568 ในระหว่างการก่อสร้าง ทล. ได้ดำเนินมาตรการด้านความปลอดภัยในการก่อสร้างอย่างเคร่งครัด เช่น การติดตั้งตาข่ายนิรภัย หรือ Safety Net ป้องกันวัสดุร่วงหล่นจากที่สูง การติดตั้งไฟฟ้าแสงสว่าง ไฟสัญญาณ ไฟฟ้าชั่วคราวให้ครบถ้วน การตรวจวัดปริมาณแอลกอฮอล์และตรวจความพร้อมผู้ปฏิบัติงานทุกครั้ง การจัดให้มีอุปกรณ์ป้องกันเพื่อความปลอดภัยในขณะปฏิบัติงานบนที่สูง การควบคุมงานก่อสร้างโดยวิศวกรควบคุม ช่างควบคุมงาน และเจ้าหน้าที่ความปลอดภัยอย่างเคร่งครัดในทุก ๆ กิจกรรมการก่อสร้าง รวมถึงกำหนดมาตรการด้านความปลอดภัยเพิ่มเติม      การบริหารจราจรเพื่อป้องกันการเกิดอุบัติเหตุต่อผู้ใช้ทางในระหว่างการก่อสร้าง โดยเฉพาะในช่วงเทศกาลปีใหม่ อีกทั้งเร่งระบายการจราจรเพื่อให้ประชาชนถึงที่หมายอย่างปลอดภัย
สำหรับสถานีรถไฟหัวหินแห่งใหม่ ที่เปิดบริการไปแล้วเมื่อวันที่ 11 ธันวาคม 2566 อาคารเป็นลักษณะอาคาร 3 ชั้นขนาดใหญ่ มีชั้นใต้ดินออกแบบให้สอดรับกับสถานีหัวหินเดิม มีสิ่งอำนวยความสะดวกครบครัน รวมทั้งพื้นที่ใช้สอยสำหรับประชาชน นักท่องเที่ยว สามารถข้ามมาใช้อาคารแห่งใหม่จากสถานีเดิม ทั้งชานชาลาที่ 1 และ 2 จะมีบันไดเลื่อนลงไปชั้นใต้ดินเพื่อไปอาคารใหม่ ซึ่งขณะนี้อยู่ในระหว่างทดสอบระบบการเปิดให้บริการสถานีหัวหินแห่งใหม่ เพื่อช่วยลดความแออัดและเพิ่มความสะดวกในการเดินทางได้อีกทางหนึ่ง ทั้งนี้ ได้กำชับให้ รฟท. ดูแลการให้บริการแก่ผู้โดยสารและนักท่องเที่ยวที่เข้ามาใช้บริการภายในสถานีรถไฟหัวหินให้ได้รับความสะดวกสูงสุด
“ขอให้หน่วยงานทุกหน่วยควบคุม ดูแลด้านความปลอดภัย และบูรณาการร่วมกับหน่วยงานที่เกี่ยวข้องให้ครบทุกมิติ เพื่อสร้างความมั่นใจด้านการคมนาคมขนส่งทางบกให้กับประชาชน รวมทั้งดำเนินการตามมาตรการอำนวยความสะดวกและปลอดภัยให้สำเร็จลุล่วง เพื่อมอบเป็นของขวัญปีใหม่ให้แก่พี่น้องประชาชนได้เดินทางกลับภูมิลำเนาด้วยความสะดวกและปลอดภัย พร้อมทั้งขอบคุณเจ้าหน้าที่ผู้ปฏิบัติหน้าที่อำนวยความสะดวกปลอดภัยแก่ประชาชน และผู้เกี่ยวข้อง ที่ได้ร่วมกันปฏิบัติหน้าที่อย่างเต็มกำลังความสามารถ เพื่อมอบเป็นของขวัญแก่ประชาชนในช่วงเทศกาลปีใหม่ 2567” นายสุริยะ กล่าว

ที่มา : https://www.thaigov.go.th/news/contents/details/76805