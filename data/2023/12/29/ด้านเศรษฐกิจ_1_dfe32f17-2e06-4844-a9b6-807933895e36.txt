รัฐบาลไทย-ข่าวทำเนียบรัฐบาล-มนพร” ลงพื้นที่ตรวจเยี่ยมชานชาลาจุดเชื่อมต่อรถโดยสาร ขสมก. และ บขส. เตรียมพร้อมอำนวยความสะดวกพี่น้องประชาชนช่วงเทศกาลปีใหม่ 2567 


วันพฤหัสบดีที่ 28 ธันวาคม 2566
มนพร” ลงพื้นที่ตรวจเยี่ยมชานชาลาจุดเชื่อมต่อรถโดยสาร ขสมก. และ บขส. เตรียมพร้อมอำนวยความสะดวกพี่น้องประชาชนช่วงเทศกาลปีใหม่ 2567
“มนพร” ลงพื้นที่ตรวจเยี่ยมชานชาลาจุดเชื่อมต่อรถโดยสาร ขสมก. และ บขส. เตรียมพร้อมอำนวยความสะดวกพี่น้องประชาชนช่วงเทศกาลปีใหม่ 2567 ขับเคลื่อนนโยบาย “คมนาคม เพื่อความอุดมสุขของประชาชน” และ “ราชรถยิ้ม” สร้างรอยยิ้ม - ความประทับใจแก่ผู้ใช้บริการ
นางมนพร เจริญศรี รัฐมนตรีช่วยว่าการกระทรวงคมนาคม ลงพื้นที่ตรวจเยี่ยมชานชาลาจุดเชื่อมต่อรถโดยสารองค์การขนส่งมวลชนกรุงเทพ (ขสมก.) และ บริษัท ขนส่ง จำกัด (บขส.) เตรียมพร้อม    อำนวยความสะดวกพี่น้องประชาชนช่วงเทศกาลปีใหม่ 2567 พร้อมด้วย นายสรพันธ์ คุณากรวงศ์ ผู้ช่วยเลขานุการรัฐมนตรีว่าการกระทรวงคมนาคม นายสรพงศ์ ไพฑูรย์พงษ์ รองปลัดกระทรวงคมนาคม นายจิรุตม์ วิศาลจิตร อธิบดีกรมการขนส่งทางบก รักษาราชการแทนรองปลัดกระทรวงคมนาคม และผู้บริหารกระทรวงคมนาคม โดยมี นายกิตติกานต์ จอมดวง จารุวรพลกุล ผู้อำนวยการองค์การขนส่งมวลชนกรุงเทพ และนางสาวระพิพรรณ วรรณพินทุ รองกรรมการผู้จัดการใหญ่ รักษาการแทน กรรมการผู้จัดการใหญ่ บริษัท ขนส่ง จำกัด พร้อมเจ้าหน้าที่ ขสมก. และ บขส. ให้การต้อนรับ      ในวันที่ 28 ธันวาคม 2566
นางมนพร เจริญศรี เปิดเผยว่า ตามที่กระทรวงคมนาคมมีนโยบาย Quick Win “คมนาคม เพื่อความอุดมสุขของประชาชน” และนโยบาย “ราชรถยิ้ม” สร้างรอยยิ้ม สร้างความประทับใจแก่ผู้ใช้บริการ เพื่อเป็นแนวทางในการดำเนินงานของหน่วยงานในสังกัดกระทรวงคมนาคม โดยมุ่งเน้นความสุขของประชาชนในทุกมิติ สำหรับช่วงเทศกาลปีใหม่นี้ขอให้ทุกหน่วยงานสังกัดกระทรวงคมนาคมดำเนินการตามนโยบายของนายกรัฐมนตรี และรัฐมนตรีว่าการกระทรวงคมนาคม ซึ่งมุ่งเน้นให้ทุกหน่วยงานอำนวยความสะดวกความปลอดภัยให้กับประชาชนครอบคลุมทุกมิติ อาทิ การกำกับดูแลการให้บริการการขนส่งสาธารณะให้เป็นไปตามมาตรฐานความปลอดภัย ปรับปรุงท้องถนนให้มีความสะดวก และปลอดภัย ทำการปิดจุดกลับรถจุดเสี่ยง จัดทำป้ายเตือนพื้นที่ก่อสร้าง ทางโค้ง ทางแยกอันตรายให้ชัดเจน เพื่อบรรเทาปัญหาด้านการจราจร และลดโอกาสเสี่ยงในการเกิดอุบัติเหตุทางถนน โดยเฉพาะความปลอดภัยของรถโดยสารสาธารณะ พนักงานขับรถต้องมีใบอนุญาตขับรถที่ถูกต้องและตรวจความพร้อมของร่างกายอย่างเคร่งครัด นอกจากนี้ หน่วยงานในสังกัดกระทรวงคมนาคมได้กำหนดกิจกรรมเพื่อเป็นของขวัญปีใหม่ให้กับประชาชน ซึ่ง ขสมก. ได้ร่วมมือกับ บขส. จัดรถโดยสารเชื่อมต่อสถานีขนส่งให้บริการประชาชนกลับภูมิลำเนา และปรับรูปแบบการให้บริการ โดยจัดรถโดยสาร ขสมก. เข้าไปเชื่อมต่อการเดินทาง ณ จุดจอดรถชานชาลาขาเข้า สถานีขนส่งผู้โดยสารกรุงเทพ (จตุจักร) จำนวน 12 เส้นทาง เพื่ออำนวยความสะดวกให้กับประชาชนเดินทางเชื่อมต่อระหว่างรถโดยสารของ ขสมก. กับ บขส. ได้แบบไร้รอยต่อ ถือเป็นความร่วมมือที่ดีระหว่าง ขสมก. และ บขส. ที่ร่วมแรงร่วมใจกันทำงาน พัฒนาการให้บริการที่เป็นประโยชน์กับพี่น้องประชาชนและเป็นการสร้างภาพลักษณ์ที่ดีให้กับกระทรวงคมนาคม
“กระทรวงคมนาคมในฐานะหน่วยงานที่กำกับดูแลระบบคมนาคมขนส่ง ได้ตระหนักถึงความสะดวก ปลอดภัยของพี่น้องประชาชนในช่วงเทศกาลปีใหม่ 2567 ขอให้ทุกหน่วยงานร่วมกันสร้างสรรค์การให้บริการที่สะดวก ปลอดภัยให้กับประชาชนผู้ใช้บริการทุกกลุ่มอย่างเท่าเทียมตลอดไป และขอส่งความห่วงใย ความปรารถนาดี   ให้ทุกท่านเดินทางปลอดภัยโดยสวัสดิภาพตลอดการเดินทาง” นางมนพร กล่าว
สำหรับ ขสมก. ได้จัดกิจกรรมเพื่อเป็นของขวัญให้กับประชาชนในช่วงเทศกาลปีใหม่ 6 กิจกรรม ประกอบด้วย 1) จัดรถโดยสาร ขสมก. เชื่อมต่อสถานีขนส่งให้บริการประชาชนกลับภูมิลำเนา 2) ขยายเวลาเดินรถโดยสาร ขสมก. สายที่ผ่านสถานที่จัดงาน Countdown 3) ขยายเวลาเดินรถโดยสาร ขสมก. สายที่ผ่านสถานที่จัดงานสวดมนต์ข้ามปี 4) ปรับแผนการเดินรถดูแลประชาชนทำบุญตักบาตรวันขึ้นปีใหม่ 5) “Just In Time” รถเมล์มาตามเวลา ดูแลประชาชนในชั่วโมงเร่งด่วน และ 6) เปิดเส้นทางใหม่ 5 เส้นทาง รองรับประชาชนที่พักอาศัยชานเมือง ซึ่งในการจัดรถโดยสารเชื่อมต่อสถานีขนส่งให้บริการประชาชนกลับภูมิลำเนานั้น ขสมก. ได้ร่วมกับ บขส. ปรับเปลี่ยนรูปแบบการดำเนินการ โดยจัดรถโดยสารเชื่อมต่อการเดินทาง ณ จุดจอดรถชานชาลาขาเข้า สถานีขนส่งผู้โดยสารกรุงเทพ (จตุจักร) จำนวน 12 เส้นทาง ตั้งแต่วันที่ 9 ธันวาคม 2566 ให้บริการเวลา 04.00 - 20.00 น. ดังนี้ สาย 3 หมอชิต 2 - คลองสาน สาย 16 หมอชิต 2 - สุรวงศ์ สาย 49 สถานีกลางกรุงเทพอภิวัฒน์ - หมอชิต 2 - หัวลำโพง สาย 77 หมอชิต 2 - สาธุประดิษฐ์ สาย 96 หมอชิต 2 - สถานีรถไฟฟ้าจตุจักร - มีนบุรี สาย 134 หมอชิต 2 - บัวทองเคหะ สาย 136 หมอชิต 2 - อู่คลองเตย สาย 138 หมอชิต 2 - ท่าน้ำพระประแดง สาย 145 หมอชิต 2 - สมุทรปราการ สาย 509 หมอชิต 2 - อู่บางแค สาย 536 หมอชิต 2 - ปากน้ำ (ทางด่วน) และสาย A1 หมอชิต 2 - สถานีรถไฟฟ้าจตุจักร - ท่าอากาศยานดอนเมือง นอกจากนี้ ขสมก. ได้จัดนายท่า นายตรวจ สายตรวจพิเศษ ดูแลอำนวยความสะดวก และเจ้าหน้าที่ประชาสัมพันธ์เส้นทาง หมุนเวียนกันให้บริการรวม 20 คนต่อวัน เพื่ออำนวยความสะดวกให้กับประชาชนเดินทางเชื่อมต่อระหว่างรถโดยสารของ ขสมก. กับ บขส. ได้แบบไร้รอยต่อ ลดเวลาในการเดินทาง และลดภาระการขนย้ายสัมภาระของประชาชนที่เดินทางจากต่างจังหวัดเข้ากรุงเทพฯ ทั้งในช่วงปกติหรือเทศกาลต่าง ๆ สอดคล้องกับนโยบาย Quick Win “คมนาคม เพื่อความอุดมสุขของประชาชน” และนโยบาย “ราชรถยิ้ม” สร้างรอยยิ้ม สร้างความประทับใจแก่ผู้ใช้บริการ
ในการนี้ รัฐมนตรีช่วยว่าการกระทรวงคมนาคมได้พบปะให้กำลังใจพนักงานขับรถโดยสาร ขสมก. บขส. และพูดคุยกับประชาชนที่มาใช้บริการ จากนั้นได้เดินทางไปตรวจเยี่ยมเส้นทางจากจุดเชื่อมต่อ ขสมก. - บขส. ไปยังอาคารผู้โดยสารขาออก บขส. เพื่อตรวจความเรียบร้อยในการเดินทางของประชาชน พร้อมมอบของขวัญปีใหม่ให้แก่ผู้โดยสาร

ที่มา : https://www.thaigov.go.th/news/contents/details/76799