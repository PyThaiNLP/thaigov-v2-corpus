รัฐบาลไทย-ข่าวทำเนียบรัฐบาล-พูดแล้วทำ !!! มท.1 ดูแลครอบครัว อส.พลีชีพในหน้าที่ บรรจุแต่งตั้งภรรยาเป็นสมาชิก อส. แทน


วันศุกร์ที่ 29 ธันวาคม 2566
29/12/2566
พิมพ์
พูดแล้วทำ !!! มท.1 ดูแลครอบครัว อส.พลีชีพในหน้าที่ บรรจุแต่งตั้งภรรยาเป็นสมาชิก อส. แทน
พูดแล้วทำ !!! มท.1 ดูแลครอบครัว อส.พลีชีพในหน้าที่ บรรจุแต่งตั้งภรรยาเป็นสมาชิก อส. แทน
วันนี้ (29 ธ.ค. 66) ว่าที่นายกองใหญ่ อนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย ในฐานะผู้บัญชาการกองอาสารักษาดินแดน เปิดเผยว่า จากกรณีที่นายหมู่ใหญ่ พิสิทธิ์ สิทธิชุม สมาชิกกองร้อยอาสารักษาดินแดนอำเภองาวที่ 2 ถูกคนร้ายใช้มีดแทงขณะปฏิบัติหน้าที่รักษาความสงบเรียบร้อยและเสียชีวิตลง เมื่อวันที่ 26 ธันวาคม 2566 ซึ่งจากเหตุการณ์ดังกล่าว ตนพร้อมด้วยผู้บังคับบัญชากองอาสารักษาดินแดน ได้ลงพื้นที่ให้กำลังใจครอบครัวของนายหมู่ใหญ่ พิสิทธิ์ สิทธิชุม พร้อมสั่งการให้กองบังคับการกองอาสารักษาดินแดนจังหวัดลำปางบรรจุสั่งใช้ทายาท นายหมู่ใหญ่ พิสิทธิ์ สิทธิชุม ที่เสียชีวิตจากการปฏิบัติหน้าที่ราชการเข้าเป็นสมาชิกกองอาสารักษาดินแดน เพื่อเป็นการสงเคราะห์และช่วยเหลือทายาทของผู้เสียชีวิตเป็นกรณีพิเศษ
“ตนได้รับรายงานจากนายกองเอก ชัชวาลย์ ฉายะบุตร ผู้บังคับการกองอาสารักษาดินแดนจังหวัดลำปาง ว่า กองบังคับการกองอาสารักษาดินแดนจังหวัดลำปาง ได้มีคำสั่งที่ 51/2566 ลงวันที่ 28 ธันวาคม 2566 บรรจุสั่งใช้ นางสิริณญากรณ์ สิทธิชุม ซึ่งเป็นทายาทของ นายหมูใหญ่ พิสิทธิ์ สิทธิชุม ที่เสียชีวิตอันเนื่องมาจากการปฏิบัติหน้าที่ราชการ เข้าเป็นสมาชิกกองอาสารักษาดินแดน ประเภทประจำกอง ตำแหน่ง ลูกแถว สังกัด กองร้อยอาสารักษาดินแดนอำเภองาวที่ 2 ตามข้อสั่งการของผู้บัญชาการกองอาสารักษาดินแดน” ว่าที่นายกองใหญ่ อนุทินฯ กล่าว
ว่าที่นายกองใหญ่ อนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย ในฐานะผู้บัญชาการกองอาสารักษาดินแดน กล่าวเพิ่มเติมว่า กองบัญชาการกองอาสารักษาดินแดนให้ความสำคัญในการดูแลขวัญกำลังใจของกำลังพลทุกนาย รวมทั้งส่งเสริมสนับสนุนในด้านต่าง ๆ เพื่อพัฒนาศักยภาพของกำลังพลให้สามารถสนับสนุนภารกิจตามนโยบายรัฐบาลและกระทรวงมหาดไทยอย่างเต็มกำลังความสามารถ ทั้งนี้ สมาชิกกองอาสารักษาดินแดน มีความใกล้ชิดกับพี่น้องประชาชนเป็นอย่างมาก เพราะตัวของสมาชิกกองอาสารักษาดินแดน หรือ “สมาชิก อส.” คือประชาชนที่มีภูมิลำเนาอยู่ในพื้นที่ต่าง ๆ ทั่วประเทศ จึงมีความเข้าใจในพื้นที่และสถานการณ์ในพื้นที่เป็นอย่างดี ปฏิบัติหน้าที่เป็นที่ไว้วางใจของผู้บังคับบัญชาทุกระดับ โดยเฉพาะด้านการเสริมสร้างความรับรู้ความเข้าใจข้อมูลข่าวสารไปยังพี่น้องประชาชน รวมถึงภารกิจด้านการข่าว การรักษาความสงบเรียบร้อย ตลอดจนภารกิจทุกด้านเพื่อสร้างความผาสุกให้กับสังคมไทย จึงถือเป็นกำลังสำคัญในการรักษาความสงบสุขของพี่น้องประชาชนตั้งแต่อดีตจนถึงปัจจุบัน

ที่มา : https://www.thaigov.go.th/news/contents/details/76816