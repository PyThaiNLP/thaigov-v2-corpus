รัฐบาลไทย-ข่าวทำเนียบรัฐบาล-“สมศักดิ์” โต้ น้ำต้มใบมะละกอ รักษามะเร็ง ไม่ใช่เฟคนิวส์ หลังสถาบันมะเร็ง ออกมาแจงเป็นข่าวปลอม ยอมรับ ยังไม่มีข้อมูลทางวิชาการยืนยัน เตรียมให้ สธ.ศึกษาวิจัย หลังญี่ปุ่น จดสิทธิบัตร


วันศุกร์ที่ 29 ธันวาคม 2566
29/12/2566
พิมพ์
“สมศักดิ์” โต้ น้ำต้มใบมะละกอ รักษามะเร็ง ไม่ใช่เฟคนิวส์ หลังสถาบันมะเร็ง ออกมาแจงเป็นข่าวปลอม ยอมรับ ยังไม่มีข้อมูลทางวิชาการยืนยัน เตรียมให้ สธ.ศึกษาวิจัย หลังญี่ปุ่น จดสิทธิบัตร
“สมศักดิ์” โต้ น้ำต้มใบมะละกอ รักษามะเร็ง ไม่ใช่เฟคนิวส์ หลังสถาบันมะเร็ง ออกมาแจงเป็นข่าวปลอม ยอมรับ ยังไม่มีข้อมูลทางวิชาการยืนยัน เตรียมให้ สธ.ศึกษาวิจัย หลังญี่ปุ่น จดสิทธิบัตรเรื่องนี้แล้ว ย้ำ นำเสนอข้อมูลตามผลตรวจทางการแพทย์จากผู้ใช้จริง
วันที่ 29 ธันวาคม 2566 นายสมศักดิ์ เทพสุทิน รองนายกรัฐมนตรี เปิดเผยภายหลัง ร่วมออกรายการนำเสนอประเด็นน้ำต้มใบมะละกอช่วยรักษามะเร็งหายได้ว่า หลังจากที่ตนได้นำประสบการณ์ของผู้ใช้จริงมานำเสนอ ทางสถาบันมะเร็ง ก็ออกมายืนยันว่า เรื่องนี้เป็นข่าวปลอมนั้น ตนขอยืนยันว่า ผู้ที่มาแชร์ประสบการณ์ เป็นผู้ที่ใช้จริง และมีผลตรวจทางการแพทย์ออกมายืนยันแล้วว่า รักษาหายจริง แต่เรื่องนี้คงไม่แปลกหากสถาบันมะเร็ง จะออกมาระบุว่า มันไม่เป็นเรื่องจริง เพราะเวลานี้ ข้อมูลทางวิชาการ ก็ยังไม่สามารถระบุแน่ชัดว่า น้ำต้มใบมะละกอนั้น รักษามะเร็งระยะสุดท้ายได้จริงหรือไม่ โดยบางรายงานก็พบว่า น้ำต้มใบมะละกอ อาจมีฤทธิ์การต้านมะเร็ง แต่เวลานี้ ก็ยังไม่มีการศึกษาในระดับคน หรือ นำสัตว์มาทดลอง
นายสมศักดิ์ กล่าวอีกว่า ประเด็นนี้หากเราจะมานั่งถกเถียงกัน ประโยชน์คงไม่เกิดต่อพี่น้องประชาชนรวมถึงสังคม โดยในฐานะที่ตนกำกับดูแลกระทรวงสาธารณสุข ก็คงจะต้องเดินหน้า ผลักดันให้มีการวิจัย เพื่อให้มีผลออกมาชัดเจน เพราะถ้าหากน้ำต้มใบมะละกอ ทำให้ทางวิชาการยืนยันได้ว่า รักษาได้จริง ก็จะเป็นประโยชน์ต่อประชาชนทั่วไป และสามารถประหยัดในค่ารักษาได้ ซึ่งเรื่องนี้ถือเป็นเรื่องที่มีประโยชน์สูงสุด โดยถึงแม้ในประเทศไทย จะยังไม่มีข้อมูลทางวิชาการรองรับ แต่ขณะนี้ ประเทศญี่ปุ่น ได้จดสิทธิบัตรในเรื่องใบมะละกอ มีฤทธิ์ต้านมะเร็งหลายชนิด และมีความปลอดภัยสูงแล้ว ดังนั้น เราจะมีการนำข้อมูลวิชาการของญี่ปุ่น มาร่วมศึกษาวิจัยด้วย
“การที่ผมออกมานำเสนอเรื่องนี้ เพื่อเป็นวิทยาทาน โดยไม่เคยพูดว่า การกินน้ำต้มใบมะละกอ จะมาเป็นการรักษาหลัก เพื่อแทนสิ่งที่ทำอยู่ในปัจจุบัน แต่เป็นการนำเสนอทางเลือกสำหรับผู้ที่ไม่รักษา หรือ รักษาด้วยวิธีอื่นไม่ได้ผลแล้ว ซึ่งผมได้ยึดผลการตรวจทางการแพทย์ จากผู้ที่ใช้จริง ที่เป็นมะเร็งในระยะที่ 4 แต่ก็สามารถกลับมาใช้ชีวิตได้ตามปกติ ผมจึงมองว่า เป็นประโยชน์และควรนำข้อมูลออกมาเปิดเผย เพื่อเป็นทางเลือกให้ผู้ที่ป่วย ยังคงสามารถเดินหน้าต่อไปได้ แม้เวลานั้นจะสิ้นหวังแล้วก็ตาม โดยขอยืนยันอีกครั้งว่า คนที่นำมาออกในรายการ เป็นคนที่รักษาหายจริง และยังมีคนอีกจำนวนหนึ่ง ที่ลองกินแล้วหาย จึงไม่ใช่เรื่องโกหกแต่อย่างใด” รองนายกรัฐมนตรี กล่าว

ที่มา : https://www.thaigov.go.th/news/contents/details/76818