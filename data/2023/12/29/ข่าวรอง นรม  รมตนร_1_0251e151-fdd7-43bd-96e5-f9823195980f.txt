รัฐบาลไทย-ข่าวทำเนียบรัฐบาล-“พวงเพ็ชร” สั่ง พศ. ตรวจสอบด่วน “หลวงพี่โจ” โพสต์คลิปเที่ยวญี่ปุ่นว่อนโซเชียล 


วันศุกร์ที่ 29 ธันวาคม 2566
29/12/2566
พิมพ์
“พวงเพ็ชร” สั่ง พศ. ตรวจสอบด่วน “หลวงพี่โจ” โพสต์คลิปเที่ยวญี่ปุ่นว่อนโซเชียล
“พวงเพ็ชร” สั่ง พศ. ตรวจสอบด่วน “หลวงพี่โจ” โพสต์คลิปเที่ยวญี่ปุ่นว่อนโซเชียล
วันที่ 28 ธันวาคม 2566 ตามที่ปรากฏเป็นข่าวในสื่อสังคมออนไลน์ และมีการนำเสนอเนื้อหาพระสงฆ์กลุ่มหนึ่งอัดคลิปในขณะเดินทางไปประเทศญี่ปุ่น ผ่านรายการเรื่องเล่าเช้านี้ และสื่อโซเชียล Tiktok นางพวงเพ็ชร ชุนละเอียด รัฐมนตรีประจำสำนักนายกรัฐมนตรี มีความเป็นห่วงต่อภาพลักษณ์ของคณะสงฆ์ ซึ่งการกระทำดังกล่าวไม่เหมาะสม จึงได้สั่งการด่วนให้สำนักงานพระพุทธศาสนาแห่งชาติ รีบดำเนินการตรวจสอบเรื่องดังกล่าว และลงพื้นที่หาข้อเท็จจริงจากกระแสข่าวที่เกิดขึ้น
จากการตรวจสอบพบว่า พระที่ปรากฏในภาพข่าวชื่อพระมหาศรนริน หรือ หลวงพี่โจ  ผู้ช่วยเจ้าอาวาสวัดไร่พรุ ตำบลน้ำผุด อำเภอเมือง จังหวัดตรัง สำนักงานพระพุทธศาสนาแห่งชาติ ได้ประสานนายสุขพิชัย เชาวกุล ผู้อำนวยการสำนักงานพระพุทธศาสนาจังหวัดตรัง ลงพื้นที่พร้อมด้วยพระมหาสุวรรณ วิชฺชาธโร เจ้าคณะอำเภอเมืองตรัง เดินทางไปยังวัดดังกล่าวเพื่อสอบถามข้อเท็จจริงทันทีที่ปรากฏเป็นข่าว โดยได้ประสานไปยังพระครูเมธากร เจ้าอาวาสวัดไร่พรุ  ซี่งเป็นผู้ให้ข้อมูลและติดต่อพระมหาศรนริน หรือ หลวงพี่โจ เพื่อตักเตือนและให้ดำเนินการลบคลิปทั้งหมดออกจากสื่อโซเชียล ซึ่งหลวงพี่โจดำเนินการทันทีหลังจากได้รับการติดต่อ และได้ให้ข้อมูลว่าคณะจะเดินทางกลับประเทศไทยในวันที่ 30 ธันวาคม 2566 นี้
นางพวงเพ็ชร กล่าวว่า ในส่วนของสำนักพุทธฯ ซึ่งมีหน้าที่ในการสนองงานคณะสงฆ์ อีกทั้งเป็นหน่วยงานหลักที่ส่งเสริมการทำนุบำรุงพระพุทธศาสนา หากมีสิ่งใดทำให้คณะสงฆ์และพระพุทธศาสนาเสื่อมเสีย จะต้องรีบเข้าดำเนินการตรวจสอบและแก้ไขอย่างทันท่วงที ซึ่งในกรณีที่คณะสงฆ์เดินทางไปประเทศญี่ปุ่นและตกเป็นข่าวเช่นนี้ ทางสำนักพุทธฯ ได้ประสานเจ้าคณะอำเภอเมืองตรัง และทราบว่าจะมีการนำเรื่องนี้เข้าที่ประชุมพระสังฆาธิการจังหวัดตรัง เพื่อให้พิจารณา ในวันที่ 29 ธันวาคมนี้ด้วย ซึ่งบทลงโทษจะเป็นอย่างไรขึ้นอยู่กับทางคณะสงฆ์จะพิจารณา กรณีดังกล่าวถือเป็น “โลกวัชชะ” โลกตำหนิติเตียนว่าไม่เหมาะสมในสมณสารูป แต่ไม่ถึงกับเป็นอาบัติหนักแต่อย่างใด

ที่มา : https://www.thaigov.go.th/news/contents/details/76800