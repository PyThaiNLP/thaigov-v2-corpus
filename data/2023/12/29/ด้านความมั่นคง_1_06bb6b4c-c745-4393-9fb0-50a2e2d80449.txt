รัฐบาลไทย-ข่าวทำเนียบรัฐบาล-ข่าวดีส่งท้ายปี!! กรมการจัดหางาน เปิดรับสมัครทำงานมาเก๊า 16 อัตรา เงินเดือน 5 - 8 หมื่นบาท  


วันศุกร์ที่ 29 ธันวาคม 2566
29/12/2566
พิมพ์
ข่าวดีส่งท้ายปี!! กรมการจัดหางาน เปิดรับสมัครทำงานมาเก๊า 16 อัตรา เงินเดือน 5 - 8 หมื่นบาท
กระทรวงแรงงาน โดยกรมการจัดหางาน เปิดรับสมัครคนไทยไปทำงานมาเก๊า จำนวน 6 ตำแหน่ง 16 อัตรา เงินเดือน สูงสุด 87,025 บาท
ฟรีค่าเครื่องบินไป - กลับ อาหาร ช่วยจ่ายค่าที่พัก มีประกันสุขภาพ  และสวัสดิการตามกฎหมาย สมัครได้ตั้งแต่บัดนี้ถึงวันที่ 12 ม.ค. 67 ยื่นได้ตลอด 24 ช.ม. ไม่เว้นวันหยุดราชการ
นายสมชาย มรกตศรีวรรณ ผู้ตรวจราชการกระทรวงแรงงาน รักษาราชการแทนอธิบดีกรมการจัดหางาน เปิดเผยว่า กระทรวงแรงงาน โดยกรมการจัดหางาน เปิดรับสมัครคนหางานเพื่อไปทำงานในเขตบริหารพิเศษมาเก๊ากับนายจ้างบริษัท Galaxy Entertainment Group ซึ่งประกอบกิจการโรงแรม คาสิโน และร้านอาหาร จำนวน 6 ตำแหน่ง รวม 16 อัตรา ได้แก่ พนักงานฝ่ายบริการลูกค้า หัวหน้าบาร์ พนักงานต้อนรับลูกค้าวีไอพี กัปตัน พนักงานนวด - ฝ่าเท้า และบาร์เทนเดอร์ อัตราเงินเดือนอยู่ระหว่าง 50,039 - 87,024 บาท โดยนายจ้างจะจ่ายค่าโดยสารเครื่องบินไป - กลับ เมื่อทำงานสิ้นสุดสัญญาจ้าง ช่วยจ่ายค่าที่พักเดือนละ 500 เหรียญมาเก๊า จัดอาหารในช่วงเวลาทำงาน มีประกันสุขภาพ และสวัสดิการตามที่กฎหมายแรงงานมาเก๊ากำหนด ซึ่งการรับสมัครในครั้งนี้เป็นการดำเนินการเพื่อจัดส่งคนหางานไปทำงานต่างประเทศโดยวิธีรัฐจัดส่ง คนหางานไม่เสียค่าสมัครหรือค่าบริการใดๆ ทั้งสิ้น ผู้ที่ได้รับการคัดเลือกให้ไปทำงานจ่ายเพียงค่าใช้จ่ายที่จำเป็น ได้แก่ ค่าถ่ายรูป ค่าทำหนังสือเดินทาง (กรณียังไม่มี) ค่าตรวจสุขภาพ ค่าตรวจสอบประวัติอาชญากรรม และค่าสมัครสมาชิกกองทุนเพื่อช่วยเหลือคนหางานไปทำงานในต่างประเทศ รวมค่าใช้จ่าย ประมาณ 5,500 บาท โดยสามารถศึกษารายละเอียดการสมัครสอบ คุณสมบัติของผู้สมัคร ลักษณะงานที่ต้องปฏิบัติ และดาวน์โหลดแบบฟอร์มใบสมัคร ได้ที่เว็บไซต์ doe.go.th/overseas หัวข้อ “ข่าวประกาศรับสมัคร” โดยยื่นใบสมัครทางอีเมล ตั้งแต่บัดนี้ ถึงวันที่ 12 มกราคม 2567 ไม่เว้นวันหยุดราชการ
นายสมชาย กล่าวต่อไปว่า สำหรับตำแหน่งงาน และคุณสมบัติที่นายจ้างบริษัท Galaxy Entertainment Group ต้องการ จะต้องสามารถพูดภาษาอังกฤษได้ดีเยี่ยม สื่อสารภาษาจีนกลาง/จีนกวางตุ้งได้ดี มีบุคลิกภาพที่ดี ทำงานเป็นกะได้ และหากมีประสบการณ์การการทำงานในตำแหน่งที่สมัครจะได้รับการพิจารณาเป็นพิเศษ โดยทั้ง 6 ตำแหน่ง มีรายละเอียด ดังนี้
1. พนักงานฝ่ายบริการลูกค้า จำนวน 2 อัตรา ค่าจ้าง 20,000 เหรียญมาเก๊า/เดือน หรือประมาณ 87,024 บาท
2. หัวหน้าบาร์ (เพศหญิง) จำนวน 1 อัตรา ค่าจ้าง 18,000 เหรียญมาเก๊า/เดือน หรือประมาณ 78,322 บาท
3. พนักงานต้อนรับลูกค้าวีไอพี 5 อัตรา ค่าจ้าง 16,000 - 18,000 เหรียญมาเก๊า/เดือน หรือประมาณ 69,619 - 78,322 บาท ขึ้นอยู่กับบระสบการณ์
4. กัปตัน จำนวน 2 อัตรา ค่าจ้าง 15,000 เหรียญมาเก๊า/เดือน หรือประมาณ 65,268 บาท
5. พนักงานนวด - ฝ่าเท้า เพศหญิง จำนวน 4 อัตรา ค่าจ้าง 13,000 เหรียญมาเก๊า/เดือน หรือประมาณ 56,566 บาท
6. บาร์เทนเดอร์ จำนวน 2 อัตรา ค่าจ้าง 11,500 เหรียญมาเก๊า/เดือน หรือประมาณ 50,039 บาท
สำหรับผู้ที่สนใจสามารถสอบถามรายละเอียดเพิ่มเติมได้ที่ สำนักงานจัดหางานจังหวัดทุกจังหวัด สำนักงานจัดหางานกรุงเทพมหานครพื้นที่ 1 - 10 หรือกองบริหารแรงงานไทยไปต่างประเทศ หมายเลขโทรศัพท์ 0 2245 1034 ในวันและเวลาราชการ หรือที่สายด่วนกระทรวงแรงงาน โทร 1506 กด 2 กรมการจัดหางาน

ที่มา : https://www.thaigov.go.th/news/contents/details/76806