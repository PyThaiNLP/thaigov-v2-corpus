รัฐบาลไทย-ข่าวทำเนียบรัฐบาล-“อนุทิน” เข้มปีใหม่นี้ข้าราชการ เจ้าหน้าที่สังกัด มท. ต้องปลอดเมาแล้วขับ พร้อมมอบทุกส่วนราชการ อปท. สแกนพฤติการณ์เกี่ยวข้องยาเสพติดของบุคลากรในสังกัด หากพบกระทำผิดต้องลงโทษเด็ดขาด


วันศุกร์ที่ 29 ธันวาคม 2566
29/12/2566
พิมพ์
“อนุทิน” เข้มปีใหม่นี้ข้าราชการ เจ้าหน้าที่สังกัด มท. ต้องปลอดเมาแล้วขับ พร้อมมอบทุกส่วนราชการ อปท. สแกนพฤติการณ์เกี่ยวข้องยาเสพติดของบุคลากรในสังกัด หากพบกระทำผิดต้องลงโทษเด็ดขาด
“อนุทิน” เข้มปีใหม่นี้ข้าราชการ เจ้าหน้าที่สังกัดมหาดไทยต้องปลอดเมาแล้วขับ พร้อมมอบทุกส่วนราชการ อปท. สแกนพฤติการณ์เกี่ยวข้องยาเสพติดของบุคลากรในสังกัด หากพบกระทำผิดต้องลงโทษอย่างเข้มงวดและเด็ดขาด
น.ส.ไตรศุลี ไตรสรณกุล เลขานุการ รมว.มหาดไทย และ โฆษกกระทรวงมหาดไทย กล่าวว่า เนื่องด้วยระหว่างวันที่ 29 ธ.ค. 66- 1 ม.ค. 67 เป็นวันหยุดยาวเทศกาล ปีใหม่ 2567 ซึ่งจะมีประชาชนเดินทางกลับภูมิลำเนา และเดินทางไปยังสถานที่ท่องเที่ยวต่างๆ เป็นจำนวนมากอาจทำให้เกิดผลกระทบต่อการสัญจรของประชาชน ผู้ใช้รถใช้ถนนและอาจเกิดอุบัติเหตุ รวมทั้งมีการก่ออาชญากรรมหลากหลายรูปแบบในพื้นที่ต่างๆ ได้
เพื่อให้ข้าราชการ เจ้าหน้าที่ สังกัดกระทรวงมหาดไทยมีส่วนสำคัญในการดูแลความสงบเรียบร้อยในช่วงเทศกาลสำคัญนี้ นายอนุทิน ชาญวีรกูล รองนายกรัฐมนตรีและรมว.มหาดไทย ได้มีนโยบายให้ทุกจังหวัดดำเนินการอย่างเข้มงวด ดังนี้ ให้หัวหน้าส่วนราชการในสังกัดกระทรวงมหาดไทย รวมถึงกำนัน ผู้ใหญ่บ้าน และผู้บริหารองค์กรปกครองส่วนท้องถิ่น เข้มงวดและตรวจสอบข้าราชการและเจ้าหน้าที่ในสังกัด หากพบว่ามีข้าราชการที่ดื่มแล้วขับ ขอให้ลงโทษสถานหนักอย่างเคร่งครัด ตามมาตรฐานการลงโทษทางวินัยตามกฎหมายว่าด้วยข้าราชการพลเรือน หรือกฎหมายว่าด้วยการบริหารงานบุคคลส่วนท้องถิ่น
น.ส.ไตรศุลี กล่าวว่า พร้อมกันนี้ รมว.มหาดไทย ให้ทุกส่วนราชการภายใต้กระทรวงฯ และองค์กรปกครองส่วนท้องถิ่น ตรวจสอบข้าราชการ และสมาชิกองค์กรปกครองส่วนท้องถิ่น รวมถึงกำนัน ผู้ใหญ่บ้านและสมาชิกกองอาสารักษาดินแดน (อส.) ว่ามีพฤติกรรมเสพยาเสพติดหรือยุ่งเกี่ยวกับยาเสพติดหรือไม่ หากพบว่ามีพฤติกรรมที่ยุ่งเกี่ยวกับยาเสพติด ให้ดำเนินการตามมาตรฐานการลงโทษทางวินัย ตามกฎหมายว่าด้วยข้าราชการพลเรือน กฎหมายว่าด้วยการบริหารงานบุคคลส่วนท้องถิ่น กฎหมายจัดตั้งองค์กรปกครองส่วนท้องถิ่น กฎหมายว่าด้วยวินัยกองอาสารักษาดินแดนและมติคณะรัฐมนตรีที่เกี่ยวข้องอย่างเข้มงวดและเด็ดขาด
“รมว.มหาดไทย ให้ถือปฏิบัติตามนโยบายนี้ตั้งแต่ วันที่ 28 ธ.ค. 66 เป็นต้นไป ซึ่งหากพบการกระทำผิดทั้งกรณีเมาแล้วขับ หรือมีข้าราชการ เจ้าหน้าที่ไปมีพฤตการณ์เกี่ยวข้องกับยาเสพติด ให้ส่วนราชการและอปท. รายงานการดำเนินการให้กระทรวงมหาดไทยทราบทันที” น.ส.ไตรศุลี กล่าว

ที่มา : https://www.thaigov.go.th/news/contents/details/76814