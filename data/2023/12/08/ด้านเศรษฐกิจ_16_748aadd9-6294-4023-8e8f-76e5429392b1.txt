รัฐบาลไทย-ข่าวทำเนียบรัฐบาล- ‘รมว.เกษตรฯ’ ประชุมคณะอนุกรรมการส่งเสริมพัฒนาอาชีพและการตลาด


วันศุกร์ที่ 8 ธันวาคม 2566
‘รมว.เกษตรฯ’ ประชุมคณะอนุกรรมการส่งเสริมพัฒนาอาชีพและการตลาด
‘รมว.เกษตรฯ’ ประชุมคณะอนุกรรมการส่งเสริมพัฒนาอาชีพและการตลาด
ร้อยเอก ธรรมนัส พรหมเผ่า รัฐมนตรีว่าการกระทรวงเกษตรและสหกรณ์ เป็นประธานการประชุมคณะอนุกรรมการส่งเสริมพัฒนาอาชีพและการตลาด ครั้งที่ 2/2566 โดยมี นายวิศิษฐ์ ศรีสุวรรณ์ อธิบดีกรมส่งเสริมสหกรณ์ เข้าร่วมประชุม ณ ห้อง 123 กระทรวงเกษตรและสหกรณ์ โดยที่ประชุมได้รับทราบคำสั่งคณะกรรมการนโยบายที่ดินแห่งชาติ (คทช.) ที่ 1/2566 เรื่อง แต่งตั้งคณะอนุกรรมการภายใต้คณะกรรมการนโยบายที่ดินแห่งชาติ จำนวน 11 คณะ ดังนี้ 1. คณะอนุกรรมการจัดหาที่ดิน 2. คณะอนุกรรมการจัดที่ดิน 3. คณะอนุกรรมการส่งเสริมพัฒนาอาชีพและการตลาด 4. คณะอนุกรรมการนโยบายที่ดินจังหวัด (คทช.จังหวัด) 5. คณะอนุกรรมการกลั่นกรองกฎหมายการบริหารจัดการที่ดินและทรัพยากรดิน 6. คณะอนุกรรมการนโยบาย แนวทาง และมาตรการการบริหารจัดการที่ดินและทรัพยากรดิน 7. คณะอนุกรรมการกำกับ ติดตาม และประเมินผล 8. คณะอนุกรรมการสารสนเทศที่ดินและทรัพยากรดิน 9. คณะอนุกรรมการปรับปรุงแผนที่แนวเขตที่ดินของรัฐแบบบูรณาการมาตราส่วน 1: 4000 (One map) และแก้ไขปัญหาแนวเขตที่ดินรัฐ 10. คณะอนุกรรมการพิสูจน์สิทธิในที่ดินของรัฐจังหวัด (คพร.จังหวัด) และ 11. คณะอนุกรรมการอ่านภาพถ่ายทางอากาศ
ทั้งนี้ ที่ประชุมได้รายงานผลการดำเนินงานคณะอนุกรรมการส่งเสริมพัฒนาอาชีพและการตลาด ประจำปีงบประมาณ พ.ศ. 2566 โดยภาพรวมการดำเนินการจัดที่ดินทำกินให้ชุมชน ปีงบประมาณ พ.ศ. 2558 – 2566 มีพื้นที่เป้าหมายทั้งหมด 1,582 พื้นที่ 71 จังหวัด เนื้อที่
5.8 ล้านไร่ พื้นที่เห็นชอบการจัดที่ดินแล้ว 1,372 พื้นที่ เนื้อที่ 4.3 ล้านไร่ พื้นที่ออกหนังสืออนุญาตแล้ว 523 พื้นที่ 2.4 ล้านไร่ ดำเนินการจัดราษฎรเข้าครอบครองทำประโยชน์แล้ว 393 พื้นที่ 85,403 ราย เนื้อที่ 587,357 ไร่ ดำเนินการส่งเสริมพัฒนาอาชีพและการตลาดแล้ว จำนวน 312 พื้นที่ 66 จังหวัด หน่วยงานในคณะอนุกรรมการฯ บูรณาการทำงานร่วมกันในการส่งเสริมอาชีพในพื้นที่ คทช. ดำเนินการตามกรอบภารกิจ
6 ด้าน ดังนี้ 1) ด้านการพัฒนาที่ดินและการใช้ประโยชน์ที่ดินบนพื้นฐานข้อมูล Zoning โดยกรมพัฒนาที่ดิน จัดทำระบบระบบอนุรักษ์ดินและน้ำในพื้นที่ คทช. ส่งเสริมการปรับปรุงคุณภาพดิน เป้าหมาย 14,000 ไร่ 4,000 ราย ผลการดำเนินงาน 13,696 ไร่ 4,008 ราย กรมป่าไม้ดำเนินโครงการส่งเสริมการปลูกไม้เศรษฐกิจในพื้นที่ลุ่มน้ำ 3, 4 และ 5 ก่อนมติคณะรัฐมนตรี เมื่อวันที่ 30 เม.ย. 2541 ผลการดำเนินงานเป็นไปตามเป้าหมาย จำนวน 12,470 ไร่ เกษตรกรที่ได้รับประโยชน์ 1,799 ราย 2) ด้านการพัฒนาแหล่งน้ำ กรมทรัพยากรน้ำก่อสร้างระบบกระจายน้ำด้วยพลังงานแสงอาทิตย์ ต.โนนสะอาด อ.ศรีบุญเรือง จ.หนองบัวลำภู และปรับปรุงเพิ่มประสิทธิภาพแหล่งน้ำ พร้อมระบบกระจายน้ำอ่างเก็บน้ำบ้านช่อง อ.แก่งกระจาน จ.เพชรบุรี ดำเนินการแล้วเสร็จตามเป้าหมาย 3) ด้านการส่งเสริมพัฒนาอาชีพและการตลาด อาทิ ถ่ายทอดความรู้เทคโนโลยีการผลิตพืชที่เหมาะสมกับศักยภาพพื้นที่แก่เกษตรกร การส่งเสริมการทำการเกษตรแก่เกษตรกรต้นแบบ กิจกรรมพัฒนาอาชีพให้แก่เกษตรกรในพื้นที่ คทช. กิจกรรมยกระดับรายได้เกษตรกรในเขตปฏิรูปที่ดินเพื่อลดความเหลื่อมล้ำ 4) ด้านการส่งเสริมการรวมกลุ่ม กรมส่งเสริมสหกรณ์ ส่งเสริมการจัดตั้งสถาบันเกษตรกรสหกรณ์/กลุ่มเกษตรกรที่จัดตั้งขึ้นใหม่ ในปี 2566 จำนวน 2 แห่ง ได้แก่ 1. สหกรณ์การเกษตรบ้านหนองแสง จำกัด จ.มหาสารคาม 2. กลุ่มเกษตรกรเลี้ยงสัตว์เวียงเก่าเขาเขียว จ.ขอนแก่น มีจำนวนสหกรณ์/กลุ่มเกษตรกรในพื้นที่โครงการฯ คทช. ทั้งหมด 86 แห่ง แบ่งเป็น ที่จัดตั้งขึ้นใหม่ 60 แห่ง ที่อยู่ในพื้นที่เดิม 26 แห่ง 5) ด้านสนับสนุนการเข้าถึงแหล่งเงินทุน กรมส่งเสริมสหกรณ์สนับสนุนเงินทุนกู้ยืมโดยกองทุนพัฒนาสหกรณ์ (กพส.) ให้แก่สถาบันเกษตรกรในพื้นที่คทช. เพื่อเป็นทุนให้สมาชิกกู้ในการประกอบอาชีพ รวบรวมผลผลิต จัดหาปัจจัยการผลิต เพิ่มศักยภาพการดำเนินธุรกิจ รวมจำนวน 17 แห่ง และ 6) ด้านการส่งเสริมและการจัดทำบัญชีครัวเรือน กรมตรวจบัญชีสหกรณ์ อบรมการจัดทำบัญชีรับ จำนวน 1,400 ราย กำกับ แนะนำ การจัดทำ บัญชี จำนวน 983 ราย ติดตามจัดเก็บข้อมูลการจัดทำบัญชี จำนวน 983 ราย
นอกจากนี้ ที่ประชุมเห็นชอบร่างคำสั่ง แต่งตั้งคณะทำงานขับเคลื่อนการส่งเสริมพัฒนาอาชีพและการตลาด ในพื้นที่ คทช. และร่างคำสั่ง แต่งตั้งคณะทำงานขับเคลื่อนการพัฒนาระบบสาธารณูปโภคและโครงสร้างพื้นฐานที่จำเป็นในพื้นที่ คทช. เพื่อให้เกิดการบูรณาการทำงานร่วมกันในพื้นที่ คทช. ให้เกิดผลเป็นรูปธรรม ทั้งนี้ จะนำเสนอรัฐมนตรีว่าการกระทรวงเกษตรและสหกรณ์ (ประธานอนุกรรมการส่งเสริมพัฒนาอาชีพและการตลาด) ลงนามแต่งตั้งต่อไป

ที่มา : https://www.thaigov.go.th/news/contents/details/75882