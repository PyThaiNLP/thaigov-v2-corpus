รัฐบาลไทย-ข่าวทำเนียบรัฐบาล-นายกฯ เชิญชวนร่วมงาน “วิจิตร เจ้าพระยา 2023” ส่งเสริมการท่องเที่ยวไทย-นโยบาย Soft Power ของรัฐบาล ผ่านต้นทุนทางวัฒนธรรมอย่างสร้างสรรค์ 


วันศุกร์ที่ 8 ธันวาคม 2566
07/12/2566
พิมพ์
นายกฯ เชิญชวนร่วมงาน “วิจิตร เจ้าพระยา 2023” ส่งเสริมการท่องเที่ยวไทย-นโยบาย Soft Power ของรัฐบาล ผ่านต้นทุนทางวัฒนธรรมอย่างสร้างสรรค์
นายกฯ เชิญชวนร่วมงาน “วิจิตร เจ้าพระยา 2023” ส่งเสริมการท่องเที่ยวไทย-นโยบาย Soft Power ของรัฐบาล ผ่านต้นทุนทางวัฒนธรรมอย่างสร้างสรรค์ ประกาศความพร้อมแสดงศักยภาพของไทยในการเป็น Hub แห่ง Festival
วันนี้ (7 ธ.ค. 66) เวลา 19.30 น. ณ ท่าเรือไอคอนสยาม ศูนย์การค้าไอคอนสยาม เขตคลองสาน กรุงเทพมหานคร นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง เป็นประธานในงาน “วิจิตร เจ้าพระยา 2023” และล่องเรือชมบรรยากาศ โดยมีคณะรัฐมนตรี คณะกรรมการยุทธศาสตร์ซอฟต์พาวเวอร์แห่งชาติ นางสาวฐาปนีย์ เกียรติไพบูลย์ ผู้ว่าการการท่องเที่ยวแห่งประเทศไทย ผู้บริหารการท่องเที่ยวแห่งประเทศไทย หน่วยงานพันธมิตร คณะกรรมการ สื่อมวลชนและเจ้าหน้าที่ที่เกี่ยวข้อง เข้าร่วมงาน นายชัย วัชรงค์ โฆษกประจำสำนักนายกรัฐมนตรี สรุปสาระสำคัญ ดังนี้
นายกรัฐมนตรีลงเรือ The Opulence และเข้าประจำที่นั่งด้านบนดาดฟ้าของเรือ โดยเรือเดินทางออกจากท่าเรือไอคอนสยามเพื่อรับชมงานวิจิตรเจ้าพระยา 2023 ตามจุดต่าง ๆ ได้แก่ ไอคอนสยาม REVER CITY BANGKOK ป้อมวิไชยประสิทธิ์ (กองทัพเรือ) วัดอรุณราชวรารามราชวรมหาวิหาร การแสดงประดับไฟฟ้าบริเวณสะพานพระราม 8 และบริเวณสวนสันติชัยปราการ การแสดงดนตรีประยุกต์ การแสดงประดับไฟฟ้าบริเวณสะพานปฐมบรมราชานุสรณ์ (สะพานพุทธยอดฟ้า) การแสดงประดับไฟฟ้าบริเวณเอเชียทีค เดอะ ริเวอร์ฟร้อนท์ ซึ่งใช้เวลาล่องเรือประมาณ 1 ชั่วโมง 45 นาที
โอกาสนี้ นายกรัฐมนตรีกล่าวว่า การจัดงานนี้เป็นหนึ่งในกิจกรรมภายใต้โครงการ Thailand Winter Festival ที่จะช่วยส่งเสริมการท่องเที่ยวและส่งเสริมนโยบาย Soft Power ของรัฐบาล ซึ่งรัฐบาลได้แต่งตั้งคณะกรรมการ Soft Power เพื่อขับเคลื่อน และสร้างมูลค่าเพิ่มให้กับเศรษฐกิจและการท่องเที่ยวของประเทศไทยผ่านต้นทุนทางวัฒนธรรมอย่างสร้างสรรค์ มีกิจกรรมทั้งการแสดงแสง สี เสียง และการแสดงทางวัฒนธรรมผ่านสถานที่สำคัญต่าง ๆ ตลอดสองฝั่งแม่น้ำเจ้าพระยาที่จะช่วยสร้างบรรยากาศและสีสันการท่องเที่ยวยามค่ำคืนในพื้นที่กรุงเทพมหานคร การท่องเที่ยวเชิงวัฒนธรรมนี้จะต้องไม่ยึดติดกับรูปแบบเดิม ๆ วัฒนธรรมไทย เรามีข้อดีมากมายที่ต้องเปิดให้คนที่มีแนวคิดต่อยอดไปได้ การพัฒนาต่อยอดจะทำให้เรามีอัตลักษณ์ และกลายเป็น Soft Power ที่สามารถเข้าถึงคนทั่วโลกได้มากยิ่งขึ้น สร้างรายได้ให้กับประเทศไทย อีกทั้งเป็นการประชาสัมพันธ์โบราณสถานและสถานที่ท่องเที่ยวสำคัญทางประวัติศาสตร์ชาติไทยอีกด้วย
“นายกรัฐมนตรีเชิญชวนทุกคนมาร่วมงานวิจิตรเจ้าพระยา 2023 ที่จัดขึ้นตลอดเดือนธันวาคมนี้ และขอบคุณคณะผู้จัดงานที่ร่วมกันจัดงานนี้ขึ้น เพื่อร่วมกันสนับสนุนและผลักดันนโยบาย Soft Power ของไทย เพื่อประกาศความพร้อมและแสดงศักยภาพของประเทศไทยในการเป็น Hub แห่ง Festival ต่อไปในอนาคต ซึ่งคาดว่าการท่องเที่ยวของไทยจะมีการพัฒนาและต่อยอด เพื่อส่งเสริมการท่องเที่ยวเชิงสร้างสรรค์ในรูปแบบอื่น ๆ ต่อไป เพื่อทำให้กรุงเทพมหานครและประเทศไทยเต็มไปด้วยความมีชีวิตชีวา และเป็นมหานครที่พร้อมสำหรับต้อนรับนักท่องเที่ยวไทยและต่างชาติที่เข้ามาเยี่ยมเยือนประเทศไทยทุกคน” โฆษกประจำสำนักนายกรัฐมนตรีกล่าว
สำหรับการจัดงาน “วิจิตร เจ้าพระยา 2023 (Vijit Chao Phraya 2023)” เป็นความร่วมมือระหว่างการท่องเที่ยวแห่งประเทศไทย (ททท.) จับมือพันธมิตรภาครัฐและเอกชน เพื่อกระตุ้นการท่องเที่ยวในเดือนสุดท้ายของปี โดยเริ่มตั้งแต่วันที่ 1-31 ธันวาคม 2566 ด้วยการนำเทคนิคสมัยใหม่มาจัดแสดงเพื่อสะท้อนถึงความหลากหลายทางวัฒนธรรมของไทยบนโค้งแม่น้ำเจ้าพระยาที่ไหลผ่านวัดวาอารามและย่านสำคัญ 7 พื้นที่ที่แสดงถึงวิถีชีวิตริมน้ำสู่แลนด์มาร์กของประเทศไทย

ที่มา : https://www.thaigov.go.th/news/contents/details/75833