รัฐบาลไทย-ข่าวทำเนียบรัฐบาล-โรงเรียนสตรีวัดระฆังร่วมกับกระทรวงมหาดไทย จัดเวทีโชว์ความสามารถนักเรียนด้านสุนทรียะในงาน "มหาดไทยภิรมย์ ชมดนตรีในสวน" ครั้งที่ 2


วันพฤหัสบดีที่ 7 ธันวาคม 2566
07/12/2566
พิมพ์
โรงเรียนสตรีวัดระฆังร่วมกับกระทรวงมหาดไทย จัดเวทีโชว์ความสามารถนักเรียนด้านสุนทรียะในงาน "มหาดไทยภิรมย์ ชมดนตรีในสวน" ครั้งที่ 2
โรงเรียนสตรีวัดระฆังร่วมกับกระทรวงมหาดไทย จัดเวทีโชว์ความสามารถนักเรียนด้านสุนทรียะในงาน "มหาดไทยภิรมย์ ชมดนตรีในสวน" ครั้งที่ 2
วันนี้ (7 ธ.ค. 66) เวลา 17.00 น. ที่สวนมหาดไทย ภายในบริเวณกระทรวงมหาดไทย นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย เป็นประธานกิจกรรม "มหาดไทยภิรมย์ ชมดนตรีในสวน" ครั้งที่ 2 โดยมี นายสุทธิพงษ์ จุลเจริญ ปลัดกระทรวงมหาดไทย นายขจร ศรีชวโนทัย อธิบดีกรมส่งเสริมการปกครองท้องถิ่น อาจารย์ธงชัย ลิขิตพรสวรรค์ พร้อมด้วยข้าราชการ พนักงาน เจ้าหน้าที่ ผู้ปกครอง และนักเรียน ร่วมในกิจกรรม โดยได้รับเมตตาจากพระครูสุภัทรธรรมโฆษิต (พระครูต้น) ผู้ช่วยเจ้าอาวาสวัดระฆังโฆสิตาราม วรมหาวิหาร พร้อมด้วยภาคีเครือข่าย ร่วมสนับสนุนการจัดแสดง อาทิ นายสุรเดช ลิ้มพานิช (หมึก ท่าพระจันทร์ ) อุปนายกสมาคมผู้นิยมพระเครื่องพระบูชาไทย บรรณาธิการนิตยสารพระท่าพระจันทร์ นายกฤษฎา ไทยสำราญ (ต้อม นครสวรรค์) โจ้ มหาเฮง นายเอนก จิตขจรเกียรติ (เสี่ยหนุ่ย) เจ้าของกาแฟโบราณมังกรบิน สำนักงานที่ดินกรุงเทพมหานคร สาขาบางกอกน้อย นำอาหารและเครื่องดื่ม เช่น ข้าวหมูทอดบ้านแขก ไอศครีมมหาชัย กาแฟโบราณมังกรบิน ขนมปังปิ้ง ปาท่องโก๋ทอด มาร่วมมอบแก่ผู้ร่วมกิจกรรมในทุกวันศุกร์จนสิ้นสุดกิจกรรมในเดือนกุมภาพันธ์ 2567
โอกาสนี้ นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย ร่วมขับร้องเพลงสรรเสริญพระบารมี ก่อนการแสดง ร่วมขับร้องเพลงชาติไทยในเวลา 18.00 น. และมอบโล่เกียรติคุณแก่ ว่าที่ร้อยตรี เฉลิมรัฐ ติ่งอ่วม ผู้อำนวยการโรงเรียนสตรีวัดระฆัง พร้อมร่วมรับชมการแสดง ได้แก่ ช่วงที่ 1 การบรรเลงดนตรีไทย เพลงโหมโรงระฆังทอง ตับพระลอ ตับแม่งู ชุดการแสดง “ฟ้อนลาวดวงเดือน” ช่วงที่ 2 วงโฟล์คซอง เพลง “ทะเลใจ” เพลง “พรหมลิขิต” เพลง “ข้ามเวลา” เพลง “หยุด” ช่วงที่ 3 การแสดงรำ และดนตรีไทย การแสดงชุด “สีนวล ออกอาหนู” การแสดงชุด “ฟ้อนมาลัย” และช่วงที่ 4 วงโยธวาทิต บทเพลง “ดาวประดับใจ” บทเพลง “หยาดเพชร” และการแสดง “กัลยาณีปรีเปรมดิ์” เป็นชุดปิดการแสดง
นายสุทธิพงษ์ จุลเจริญ ปลัดกระทรวงมหาดไทย กล่าวว่า กระทรวงมหาดไทยโดยกรมส่งเสริมการปกครองท้องถิ่นได้จัดกิจกรรม "มหาดไทยภิรมย์ ชมดนตรีในสวน" เพื่อส่งเสริมให้นักเรียนในสถานศึกษาสังกัดองค์กรปกครองส่วนท้องถิ่น ได้แสดงออกทางด้านศิลปวัฒนธรรม นันทนาการ และการแสดงความสามารถพิเศษ ซึ่งเป็นการปลูกฝังให้เด็กใช้เวลาว่างให้เกิดประโยชน์ และฝึกทักษะทางด้านศิลปะ มีสุนทรียภาพ อันเป็นการพัฒนาทั้งด้านร่างกาย จิตใจ สติปัญญา อารมณ์ และสังคม โดยกำหนดจัดกิจกรรมฯ รวม 12 ครั้ง ทุกวันศุกร์ ระหว่างวันที่ 1 ธันวาคม 2566 ถึงวันที่ 23 กุมภาพันธ์ 2567 เวลา 17.00 - 19.00 น. ณ บริเวณสวนมหาดไทย สำหรับในวันนี้ เป็นการแสดงดนตรีของนักเรียนโรงเรียนสตรีวัดระฆัง ซึ่งได้รับการสนับสนุนจากพระครูสุภัทรธรรมโฆษิต (พระครูต้น) ผู้ช่วยเจ้าอาวาสวัดระฆังโฆสิตาราม วรมหาวิหาร และว่าที่ร้อยตรี เฉลิมรัฐ ติ่งอ่วม ผู้อำนวยการโรงเรียนสตรีวัดระฆัง
นายสุทธิพงษ์ จุลเจริญ ปลัดกระทรวงมหาดไทย กล่าวเพิ่มเติมว่า สำหรับการแสดง "มหาดไทยภิรมย์ ชมดนตรีในสวน" ในสัปดาห์ต่อ ๆ ไป จะเป็นการแสดงของโรงเรียนต่าง ๆ ได้แก่ โรงเรียนวัดแสมดำ สำนักงานเขตบางขุนเทียน กรุงเทพมหานคร โรงเรียนเทศบาลวัดละหาร เทศบาลเมืองบางบัวทอง จังหวัด นนทบุรี โรงเรียนวัดพระยาทำ สำนักงานเขตบางกอกน้อย กรุงเทพมหานคร โรงเรียนเทศบาล 1 (เยี่ยมเกษสุวรรณ) เทศบาลนครสมุทรปราการ จังหวัดสมุทรปราการ โรงเรียนมัธยมนาคนาวาอุปถัมภ์ สำนักงานเขตสวนหลวง กรุงเทพมหานคร โรงเรียนมัธยมนครรังสิต เทศบาลนครรังสิต จังหวัดปทุมธานี โรงเรียนสามเสนนอก สำนักงานเขตดินแดง กรุงเทพมหานคร และโรงเรียนเทศบาล 4 เพาะชำ เทศบาลนครนครราชสีมา จังหวัดนครราชสีมา
"ขอเชิญชวนพี่น้องประชาชนร่วมสดับรับฟังการแสดงดนตรีของเหล่าบรรดาศิลปินเยาวชนคนรุ่นใหม่ที่ตั้งอกตั้งใจฝึกซ้อมด้วยเทคนิคผสมผสานเพื่อให้เกิดสุนทรียะในการรับชม ในกิจกรรม "มหาดไทยภิรมย์ ชมดนตรีในสวน" พร้อมทั้งชมทัศนียภาพอันสวยงามของวัดราชบพิธสถิตมหาสีมาราม ได้ทุกวันศุกร์ เวลา 17.00 น. เป็นต้นไป บริเวณสวนมหาดไทย ภายในกระทรวงมหาดไทย (ยกเว้นวันศุกร์ที่ 8 ธ.ค. 66 เนื่องจากตรงกับพิธีเปิดงานกาชาด) สำหรับการเดินทางสามารถเดินทางโดยรถประจำทาง ขสมก. สาย 60, 2, 47 และสาย 12 หรือรถไฟฟ้า MRT สถานีสามยอด หรือสถานีสนามไชย โดยหากนำรถยนต์ส่วนตัวมา สามารถจอดได้บริเวณริมถนนราชบพิธ ด้านข้างวัดราชบพิธสถิตมหาสีมาราม" นายสุทธิพงษ์ฯ กล่าวในช่วงท้าย

ที่มา : https://www.thaigov.go.th/news/contents/details/75840