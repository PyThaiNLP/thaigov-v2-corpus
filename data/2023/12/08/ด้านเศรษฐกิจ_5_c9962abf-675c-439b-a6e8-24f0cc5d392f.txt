รัฐบาลไทย-ข่าวทำเนียบรัฐบาล-“สุริยะ” หารือความร่วมมือด้านการบินร่วมกับ VietJet Air ส่งเสริมศักยภาพด้านเศรษฐกิจ การค้า และการท่องเที่ยวตามนโยบาย “คมนาคมเพื่อความอุดมสุขของประชาชน”


วันศุกร์ที่ 8 ธันวาคม 2566
“สุริยะ” หารือความร่วมมือด้านการบินร่วมกับ VietJet Air ส่งเสริมศักยภาพด้านเศรษฐกิจ การค้า และการท่องเที่ยวตามนโยบาย “คมนาคมเพื่อความอุดมสุขของประชาชน”
...
นายสุริยะ จึงรุ่งเรืองกิจ รัฐมนตรีว่าการกระทรวงคมนาคม ให้ Dr. Nguyen Thanh Hung ประธานกลุ่มผู้ก่อตั้งกลุ่มบริษัท SOVICO Group รองประธานกรรมการ VietJet Air และ Ms. Nguyen Thi Thuy Binh คณะกรรมการบริหาร Thai VietJet Air เข้าพบ เพื่อหารือเกี่ยวกับความร่วมมือด้านการบิน โดยมี นายชยธรรม์ พรหมศร ปลัดกระทรวงคมนาคม นายชาครีย์ บำรุงวงศ์ ที่ปรึกษาด้านเศรษฐกิจการขนส่งทางบก รองโฆษกกระทรวงคมนาคม พร้อมด้วย นายเกียรติชัย ชัยเรืองยศ รองอธิบดีกรมท่าอากาศยาน นายกีรติ กิจมานะวัฒน์ ผู้อำนวยการใหญ่ บริษัท ท่าอากาศยานไทย จำกัด (มหาชน) (ทอท.) และนายศรัณย เบ็ญจนิรัตน์ รองผู้อำนวยการสำนักงานการบินพลเรือนแห่งประเทศไทย เข้าร่วมการหารือฯ เมื่อวันที่ 7 ธันวาคม 2566 ณ ห้องประชุมกระทรวงคมนาคม
นายสุริยะ จึงรุ่งเรืองกิจ กล่าวว่า การหารือในครั้งนี้เพื่อพัฒนาความร่วมมือด้านอุตสาหกรรมการบินของไทยทั้งความร่วมมือทางวิชาการ การพัฒนาโครงสร้างพื้นฐาน การพัฒนาสิ่งอำนวยความสะดวก และการก่อสร้างศูนย์ซ่อมบำรุงอากาศยานในประเทศไทย อาทิ โครงการเพิ่มขีดความสามารถการรองรับผู้โดยสารของท่าอากาศยานกระบี่ จาก 4 ล้านคน เป็น 8 ล้านคนต่อปี การพัฒนาท่าอากาศยานภูเก็ต ระยะที่ 2 การพัฒนาท่าอากาศยานดอนเมือง ระยะที่ 3 และการเตรียมความพร้อมการตรวจขององค์การการบินพลเรือนระหว่างประเทศ (International Civil Aviation Organization : ICAO) พร้อมกันนี้ ได้พิจารณาข้อเสนอการขยายฝูงบิน การเปิดเส้นทางบินใหม่ การเพิ่มความถี่เที่ยวบินภายในประเทศและระหว่างประเทศ รวมถึงการพัฒนาโครงสร้างพื้นฐานด้านการบิน การศึกษาและก่อสร้างศูนย์ซ่อมบำรุงอากาศยานในประเทศไทย และการปรับปรุงมาตรฐานบุคลากรด้านการบินให้เป็นมาตรฐานที่รองรับซึ่งกันและกัน เพื่อส่งเสริมศักยภาพด้านเศรษฐกิจ การค้า และการท่องเที่ยวของประเทศไทยตามนโยบาย Quick win คมนาคม เพื่อความอุดมสุขของประชาชน พร้อมนี้ได้มอบให้ ทอท. พิจารณาความเป็นไปได้ในการอนุญาตให้ Thai VietJet สามารถเปิดให้บริการระบบเช็กอินด้วยตัวเองอัตโนมัติ (Self-handing service) ที่ท่าอากาศยานสุวรรณภูมิด้วย

ที่มา : https://www.thaigov.go.th/news/contents/details/75844