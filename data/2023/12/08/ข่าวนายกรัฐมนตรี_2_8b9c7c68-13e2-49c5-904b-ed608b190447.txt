รัฐบาลไทย-ข่าวทำเนียบรัฐบาล-นายกรัฐมนตรีประทับใจ ททท. ส่งเสริมการท่องเที่ยวได้อย่างดี เชื่อว่าประเทศไทยไม่เป็นสองรองใคร


วันศุกร์ที่ 8 ธันวาคม 2566
07/12/2566
พิมพ์
นายกรัฐมนตรีประทับใจ ททท. ส่งเสริมการท่องเที่ยวได้อย่างดี เชื่อว่าประเทศไทยไม่เป็นสองรองใคร
นายกรัฐมนตรีประทับใจ ททท. ส่งเสริมการท่องเที่ยวได้อย่างดี เชื่อว่าประเทศไทยไม่เป็นสองรองใคร
วันนี้ (7 ธ.ค. 66) เวลา 20.30 น. ณ ท่าเรือ ICONSIAM กรุงเทพมหานคร  นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง ให้สัมภาษณ์ภายหลังเป็นประธานเปิดงาน  “วิจิตร เจ้าพระยา 2023” ว่า แม่น้ำที่ผ่านใจกลางเมืองหลวงถือว่าเป็นแหล่งท่องเที่ยวอย่างหนึ่งของประเทศไทย ที่มีทั้งวัด และสถานที่เก่าแก่ ซึ่งเป็นสถานที่ส่งเสริมการท่องเที่ยวได้อย่างดี ถือเป็นความภาคภูมิใจของชาวกรุงเทพมหานคร ในการมาร่วมเฉลิมฉลองฯ ในเดือนธันวาคม
นายกฯ กล่าวว่า จากที่ได้ไป เมืองใหญ่ ๆ ทั่วโลกที่มีแม่น้ำผ่านกลางเมืองเยอะแต่ในประเทศไทยมีกรุงเทพมหานคร ซึ่งเป็นมหานครระดับโลก โดยเชื่อว่ามีนักท่องเที่ยวต้องการมาท่องเที่ยวมากมาย และไม่ใช่แค่มาท่องเที่ยววัดวาอารามอย่างเดียว ทางห้างไอคอนสยามที่ได้ขึ้นเรือมา ก็เป็นสถานที่ที่คนทั่วโลกอยากจะมาท่องเที่ยวทุกเทศกาลรวมถึงภาคเอกชนมีการจุดพลุ มีการจัดงานริมแม่น้ำ ไม่ว่าจะเป็นโรงแรมที่อยู่ริมแม่น้ำ โรงแรมโฟร์ซีซั่นส์ซึ่งเคยเป็นโรงแรมที่ดีที่สุดในโลก มีการจัดกิจกรรมเป็นการกระตุ้นเศรษฐกิจทั้งเดือน ถือว่าเป็นนิมิตหมายที่ดี ท่ามกลางบรรยากาศแบบนี้ เชื่อว่าทุกคืนประชาชนอยากจะออกมาสูดบรรยากาศ และสูดอากาศที่บริสุทธิ์
นายกรัฐมนตรีกล่าวแสดงความประทับใจ และกล่าวขอบคุณการท่องเที่ยวแห่งประเทศไทย ภาคเอกชน หน่วยงานที่เกี่ยวข้อง รัฐบาลมีความตระหนัก และเชื่อว่าประชาชนที่อยู่ริมแม่น้ำเจ้าพระยาที่ได้ออกมาจากที่อยู่อาศัยก็มีความภาคภูมิใจว่าประเทศไทยไม่เป็นสองรองใคร

ที่มา : https://www.thaigov.go.th/news/contents/details/75834