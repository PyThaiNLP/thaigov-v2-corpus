รัฐบาลไทย-ข่าวทำเนียบรัฐบาล-พม. เชิญเที่ยวงานกาชาด 100 ปี พุทธศักราช 2566 พร้อมร่วมสนุกที่ร้านกาชาด พม. วันนี้ - 18 ธ.ค. 66 ที่สวนลุมพินี


วันศุกร์ที่ 8 ธันวาคม 2566
พม. เชิญเที่ยวงานกาชาด 100 ปี พุทธศักราช 2566 พร้อมร่วมสนุกที่ร้านกาชาด พม. วันนี้ - 18 ธ.ค. 66 ที่สวนลุมพินี
พม. เชิญเที่ยวงานกาชาด 100 ปี พุทธศักราช 2566 พร้อมร่วมสนุกที่ร้านกาชาด พม. วันนี้ - 18 ธ.ค. 66 ที่สวนลุมพินี
วันที่ 8 ธันวาคม 2566 นายอนุกูล ปีดแก้ว ปลัดกระทรวงการพัฒนาสังคมและความมั่นคงของมนุษย์ (ปลัด พม.) เปิดเผยว่า วันนี้ (8 ธ.ค. 66) เป็นวันแรกของงานกาชาด 100 ปี พุทธศักราช 2566 ภายใต้แนวคิด "รื่นรมย์สุขฤดี ณ ที่แห่งการให้" ซึ่งสภากาชาดไทย จัดขึ้นระหว่างวันที่ 8 - 18 ธันวาคม 2566 เวลา 11.00 - 22.00 น. ณ สวนลุมพินี โดยมีการออกร้านกาชาด และบูธกิจกรรมของหน่วยงานต่างๆ ทั้งภาครัฐและภาคเอกชน จำนวนกว่า 200 หน่วยงาน
นายอนุกูล กล่าวต่อไปว่า งานกาชาดประจำปี 2566 ถือเป็นวาระพิเศษ เพราะเป็นการจัดงานกาชาดครบครั้งที่ 100 โดยมีวัตถุประสงค์เพื่อเป็นการเผยแพร่พระมหากรุณาธิคุณ และพระราชกรณียกิจพระบรมราชูปถัมภก  องค์สภานายิกาสภากาชาดไทย และองค์อุปนายิกาผู้อำนวยการสภากาชาดไทยที่ทรงมีต่อพสกนิกรชาวไทย รวมถึงเพื่อเผยแพร่ภารกิจของสภากาชาดไทยและสร้างการมีส่วนร่วมกับหน่วยงานทั้งภาครัฐและเอกชน ตลอดจนภาคีเครือข่าย ผู้มีอุปการคุณและประชาชนทั่วไป ในการสนับสนุนกิจกรรมเพื่อสาธารณกุศล และเพื่อหารายได้โดยเสด็จพระราชกุศลบำรุงสภากาชาดไทยในการบรรเทาทุกข์ บำรุงสุข บำบัดโรค และกำจัดภัยแก่ผู้ยากไร้ ผู้ด้อยโอกาส ต่อไป
นายอนุกูล กล่าวเพิ่มเติมว่า กระทรวง พม. ได้ร่วมออกร้านกาชาดในงานกาชาด 100 ปี พุทธศักราช 2566 ณ บริเวณใกล้ประตู 2 สวนลุมพินี (หัวมุมถนนพระรามที่ 4 และ ถนนวิทยุ ตรงข้ามทางออก 3 สถานีรถไฟฟ้าใต้ดิน MRT สวนลุมพินี) โดยมีกิจกรรมร่วมสนุกที่น่าสนใจ ได้แก่ กิจกรรมร่วมสนุกกับศิลปิน ดารา นักแสดง Workpoint Entertainment กิจกรรมตักไข่ได้โนเสาร์ ใบละ 20 บาท ลุ้นของรางวัลมากมาย การจำหน่ายสลากบำรุงสภากาชาดไทย "บัตร พม. เชิญรับโชค" ใบละ 100 บาท ลุ้นรางวัลใหญ่ รถยนต์ ทองคำ กิจกรรมห้องบทเรียนจากความมืด (เสมือนคนพิการทางการมองเห็น) และบูธให้คำปรึกษาเรื่องบ้านจากการเคหะแห่งชาติ
ทั้งนี้ ขอเชิญชวนประชาชนทั่วไปเข้าร่วมงานกาชาด 100 ปี พุทธศักราช 2566  ระหว่างวันที่ 8 - 18 ธันวาคม 2566 เวลา 11.00 - 22.00 น. ณ สวนลุมพินี และมาร่วมสนุกกับกิจกรรมต่างๆ ที่ร้านกาชาด กระทรวง พม. บริเวณใกล้ประตู 2 สวนลุมพินี (หัวมุมถนนพระรามที่ 4 และ ถนนวิทยุ ตรงข้ามทางออก 3 สถานีรถไฟฟ้าใต้ดิน MRT สวนลุมพินี)
#ช่วย24ชั่วโมง #พม24ชม #ข่าวพม #esshelpme #วราวุธรับฟังทำจริง
#พมพอใจให้ทุกวัยพึงพอใจในพม #พม.หนึ่งเดียว
#กาชาด100ปี #งานกาชาด #สวนลุมพินี

ที่มา : https://www.thaigov.go.th/news/contents/details/75865