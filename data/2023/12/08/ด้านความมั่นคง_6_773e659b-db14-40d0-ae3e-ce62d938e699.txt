รัฐบาลไทย-ข่าวทำเนียบรัฐบาล-กสร. เชิญชวนเสนอชื่อสตรีทำงานเพื่อเข้ารับการคัดเลือกเป็นสตรีทำงานดีเด่น ประจำปี 2567


วันศุกร์ที่ 8 ธันวาคม 2566
08/12/2566
พิมพ์
กสร. เชิญชวนเสนอชื่อสตรีทำงานเพื่อเข้ารับการคัดเลือกเป็นสตรีทำงานดีเด่น ประจำปี 2567
กสร. เชิญชวนเสนอชื่อสตรีทำงานเพื่อเข้ารับการคัดเลือกเป็นสตรีทำงานดีเด่น ประจำปี 2567
กรมสวัสดิการและคุ้มครองแรงงาน (กสร.) ขอเชิญชวนหน่วยงานภาครัฐ ภาครัฐวิสาหกิจ ภาคเอกชน และภาคประชาสังคม ร่วมเสนอชื่อสตรีทำงานเพื่อเข้ารับการคัดเลือกเป็นสตรีทำงานดีเด่น เนื่องในวันสตรีสากล ประจำปี พ.ศ. 2567
นางโสภา เกียรตินิรชา ผู้ตรวจราชการกระทรวงแรงงาน รักษาราชการแทนอธิบดีกรมสวัสดิการและคุ้มครองแรงงาน เปิดเผยว่า กรมสวัสดิการและคุ้มครองแรงงานได้ตระหนักถึงความสำคัญของสตรีทำงานว่า เป็นผู้ช่วยพัฒนาประเทศทั้งด้านเศรษฐกิจและสร้างคุณประโยชน์แก่สังคม จึงได้จัดงานวันสตรีสากลขึ้นเป็นประจำทุกปี เพื่อเชิดชูสตรีทำงานให้เป็นแบบอย่างที่ดีแก่แรงงานสตรีทั่วประเทศ และขอเชิญชวนหน่วยงานในภาคส่วนต่าง ๆ ร่วมเสนอชื่อสตรีทำงานเพื่อเข้ารับการคัดเลือกเป็นสตรีทำงานดีเด่น ประจำปี 2567 ภายใต้แนวคิด “แรงงานสตรีสร้างความเสมอภาคและงานที่มีคุณค่า พัฒนาเศรษฐกิจดิจิทัล” จำนวน 8 ประเภท รวม 31 รางวัล ได้แก่ 1) สตรีนักบริหารดีเด่น 9 รางวัล 2) สตรีผู้ปฏิบัติการดีเด่น 9 รางวัล 3) สตรีเครือข่ายด้านแรงงานดีเด่น 5 รางวัล 4) สตรีผู้ประกอบอาชีพอิสระดีเด่น 4 รางวัล 5) ศิลปินสตรีดีเด่น 1 รางวัล 6) สื่อมวลชนสตรีดีเด่น 1 รางวัล 7) สตรีองค์กรพัฒนาเอกชนดีเด่น 1 รางวัล และ 8) สตรีนักวิชาการด้านแรงงานดีเด่น 1 รางวัล ซึ่งหน่วยงานที่สนใจสามารถจัดส่งแบบเสนอชื่อพร้อมผลงาน ได้ที่สำนักงานสวัสดิการและคุ้มครองแรงงานจังหวัดทุกจังหวัด/สำนักงานสวัสดิการและคุ้มครองแรงงานกรุงเทพมหานครพื้นที่ 1 - 10 ตามพื้นที่ที่เป็นที่ตั้งของสถานที่ทำงานของสตรีทำงาน ตั้งแต่บัดนี้เป็นต้นไป จนถึงวันที่ 8 มกราคม 2567 โดยกรมจะประกาศผลการคัดเลือก ภายในเดือนกุมภาพันธ์ 2567 และกำหนดจัดงานมอบรางวัลแก่สตรีทำงานดีเด่น ประจำปี พ.ศ. 2567 ในวันที่ 8 มีนาคม 2567
ทั้งนี้ สามารถสอบถามเพิ่มเติมได้ที่ กลุ่มงานแรงงานหญิง เด็ก และเครือข่ายการคุ้มครองแรงงาน กองคุ้มครองแรงงาน กรมสวัสดิการและคุ้มครองแรงงาน โทรศัพท์ 0 2660 2052 / 08 9894 8526 หรือสำนักงานสวัสดิการและคุ้มครองแรงงานจังหวัดทุกจังหวัด หรือสำนักงานสวัสดิการและคุ้มครองแรงงานกรุงเทพมหานครพื้นที่ 1 – 10 และสามารถดาวน์โหลดแบบเสนอชื่อและรายละเอียดต่าง ๆ ได้ที่ https://bitly.ws/34JpN

ที่มา : https://www.thaigov.go.th/news/contents/details/75851