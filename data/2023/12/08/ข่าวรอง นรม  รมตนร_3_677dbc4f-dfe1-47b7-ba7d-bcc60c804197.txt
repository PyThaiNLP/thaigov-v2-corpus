รัฐบาลไทย-ข่าวทำเนียบรัฐบาล-​“รองนายกฯสมศักดิ์” ร่วมแข่งฟุตซอลกับผู้บริหาร สปน. โชว์ยิงแฮตทริก 3 ลูก พาทีมชนะ 5:2 ชวน ข้าราชการ ออกกำลังกาย เพื่อผ่อนคลาย-สุขภาพดี 


วันศุกร์ที่ 8 ธันวาคม 2566
08/12/2566
พิมพ์
​“รองนายกฯสมศักดิ์” ร่วมแข่งฟุตซอลกับผู้บริหาร สปน. โชว์ยิงแฮตทริก 3 ลูก พาทีมชนะ 5:2 ชวน ข้าราชการ ออกกำลังกาย เพื่อผ่อนคลาย-สุขภาพดี
​“รองนายกฯสมศักดิ์” ร่วมแข่งฟุตซอลกับผู้บริหาร สปน. โชว์ยิงแฮตทริก 3 ลูก พาทีมชนะ 5:2 ชวน ข้าราชการ ออกกำลังกาย เพื่อผ่อนคลาย-สุขภาพดี
วันที่ 8 ธันวาคม 2566 เมื่อเวลา 16.00 น. นายสมศักดิ์ เทพสุทิน รองนายกรัฐมนตรี ได้ร่วมการแข่งขันกีฬาเชื่อมความสัมพันธ์ภายใน สำนักงานปลัดสำนักนายกรัฐมนตรี ประจำปี 2566 โดยมี นางพวงเพ็ชร ชุนละเอียด รัฐมนตรีประจำสำนักนายกรัฐมนตรี นายกิตติกร โลห์สุนทร รองเลขาธิการนายกรัฐมนตรีฝ่ายการเมือง นายธีระพงษ์ วงศ์ศิวะวิลาส ปลัดสำนักนายกรัฐมนตรี ผู้บริหารสำนักปลัดสำนักนายกรัฐมนตรี และข้าราชการจำนวนมาก เข้าร่วม ที่บริเวณลานจอดรถหน้าสำนักงานปลัดสำนักนายกรัฐมนตรี
โดยนายสมศักดิ์ ได้ร่วมแข่งขันฟุตซอลระหว่างทีมรองนายกรัฐมนตรี กับ ผู้บริหาร สปน. ซึ่งการแข่งขันเป็นไปด้วยความสนุกสนาน มีข้าราชการ สปน.มาร่วมส่งเสียงเชียร์กันอย่างคึกคัก โดยผลการแข่งขัน นายสมศักดิ์ ได้ยิงเข้าประตูถึง 3 ลูก ทำแฮตทริกให้กับทีม จนสามารถพาทีมชนะทีมผู้บริหาร สปน. ไปด้วยสกอร์ 5 : 2 จากนั้น นายสมศักดิ์ พร้อมด้วย นางพวงเพ็ชร ได้ร่วมนั่งชมการแข่งขันฟุตซอลหญิงชิงแชมป์ระหว่างสีส้ม กับ สีฟ้า ทำให้การแข่งขันเป็นไปด้วยความสนุกสนานมากยิ่งขึ้น
นายสมศักดิ์ กล่าวว่า การมาร่วมแข่งขันฟุตซอลในวันนี้ ถือเป็นการออกกำลังกาย และผ่อนคลาย หลังผ่านการทำงานหนักมาทั้งสัปดาห์ ซึ่งการออกกำลังกายที่เหมาะสม ถือว่ามีประโยชน์เป็นอย่างมาก ตนจึงมาร่วมเล่นกีฬา เพื่อส่งเสริมให้ข้าราชการ มาร่วมออกกำลังกายมากยิ่งขึ้น โดยตนสนับสนุน ให้ร่วมออกกำลังกายเป็นประจำ เพื่อให้ร่างกายได้ผ่อนคลาย และมีสุขภาพที่ดี

ที่มา : https://www.thaigov.go.th/news/contents/details/75884