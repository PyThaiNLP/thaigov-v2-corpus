รัฐบาลไทย-ข่าวทำเนียบรัฐบาล-กรมธนารักษ์ชวนเที่ยวงานกาชาด ประจำปี 2566  


วันศุกร์ที่ 8 ธันวาคม 2566
08/12/2566
พิมพ์
กรมธนารักษ์ชวนเที่ยวงานกาชาด ประจำปี 2566
กรมธนารักษ์ร่วมออกร้านกาชาดกระทรวงการคลัง ประจำปี 2566 ใน “งานวันกาชาด 100 ปี พุทธศักราช 2566” จัดโดยสภากาชาดไทย ระหว่างวันที่ 8-18 ธ.ค.2566 ระหว่างเวลา 11.00-22.00 น. ณ สวนลุมพินี เขตปทุมวัน กรุงเทพฯ
วันนี้ (8 ธันวาคม 2566) นายจำเริญ โพธิยอด อธิบดีกรมธนารักษ์ เปิดเผยว่า กรมธนารักษ์ร่วมออกร้านกาชาดกระทรวงการคลัง ประจำปี 2566 ใน “งานวันกาชาด 100 ปี พุทธศักราช 2566” จัดโดยสภากาชาดไทย ระหว่างวันที่ 8-18 ธันวาคม 2566 ระหว่างเวลา 11.00-22.00 น. ณ สวนลุมพินี เขตปทุมวัน กรุงเทพมหานคร ภายใต้แนวคิด “งานวันกาชาด 100 ปี รื่นรมย์สุขฤดี ณ ที่แห่งการให้ Red Cross Fair Century of Charity” ซึ่งการจัดงานในปีนี้ได้จัดคู่ขนานบนแพลตฟอร์มออนไลน์อีกหนึ่งช่องทางที่ www.งานกาชาด.com ตลอด 24 ชั่วโมง
นายจำเริญ กล่าวต่อว่า กรมธนารักษ์ได้ร่วมออกร้านในบูธของกระทรวงการคลัง โดยมีการจัดแสดงนิทรรศการเกี่ยวกับทรัพย์สินมีค่า และเหรียญกษาปณ์ที่ระลึกในวาระสำคัญต่าง ๆ ที่เกี่ยวเนื่องในสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง และพระบรมวงศานุวงศ์ รวมทั้งนำผลิตภัณฑ์เหรียญ และเหรียญกษาปณ์ที่ระลึกวาระต่าง ๆ ร่วมจัดจำหน่าย เพื่อเผยแพร่พระมหากรุณาธิคุณ และพระราชกรณียกิจ  พระบรมราชูปถัมภก องค์สภานายิกาสภากาชาดไทย และองค์อุปนายิกาผู้อำนวยการสภากาชาดไทยที่ทรงมีต่อพสกนิกรชาวไทย และพิเศษเฉพาะภายในงานกับเหรียญกษาปณ์ที่ระลึกชุด 100 ปี ที่จำหน่ายเพียงชุดละ 200 บาท (สงวนสิทธิ์ 1 บัตรประชนแลกได้ 5 ชุด)
กรมธนารักษ์จึงขอเชิญชวนประชาชนเที่ยวงานวันกาชาด 100 ปี พุทธศักราช 2566 และเข้าเยี่ยมชมบูธนิทรรศการความรู้เกี่ยวกับเหรียญกษาปณ์และทรัพย์สินมีค่าได้ที่บูธกระทรวงการคลัง ตั้งอยู่บริเวณ โซน 3    บูธ 3.7 (หน่วยงานราชการ) บริเวณสระน้ำ โดยใช้ทางเข้าประตูที่ 3 ตั้งแต่วันที่ 8 – 18 ธันวาคม 2566 ณ สวนลุมพินี กรุงเทพมหานคร โดยสามารถเดินทางด้วยขนส่งมวลชนโดยรถไฟฟ้าใต้ดิน MRT สถานีสีลม ทางออก 1 และสถานีสวนลุมพินี ทางออก 3 รถไฟฟ้า BTS สถานีราชดำริ ทางออก 4 และสถานีศาลาแดง ทางออก 6

ที่มา : https://www.thaigov.go.th/news/contents/details/75873