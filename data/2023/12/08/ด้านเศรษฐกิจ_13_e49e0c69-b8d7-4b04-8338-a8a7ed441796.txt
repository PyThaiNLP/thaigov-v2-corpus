รัฐบาลไทย-ข่าวทำเนียบรัฐบาล-บขส. จับมือ ขสมก. จัดการเดินรถแบบเชื่อมต่อ อำนวยความสะดวกผู้โดยสารที่เดินทางกลับจากภูมิลำเนา เดินทางไปต่อสะดวก 12 เส้นทาง 


วันศุกร์ที่ 8 ธันวาคม 2566
บขส. จับมือ ขสมก. จัดการเดินรถแบบเชื่อมต่อ อำนวยความสะดวกผู้โดยสารที่เดินทางกลับจากภูมิลำเนา เดินทางไปต่อสะดวก 12 เส้นทาง
....
วันนี้ (8 ธ.ค. 66) นางสาวระพิพรรณ วรรณพินทุ รองกรรมการผู้จัดการใหญ่ฝ่ายบริหารการเดินรถ รักษาการแทนกรรมการผู้จัดการใหญ่ บริษัท ขนส่ง จำกัด (บขส.) และนายกิตติกานต์ จอมดวง จารุวรพลกุล ผู้อำนวยการองค์การขนส่งมวลชนกรุงเทพ (ขสมก.) กระทรวงคมนาคม ร่วมลงพื้นที่ตรวจความพร้อมในการจัดรถโดยสาร ขสมก. เข้ามารับผู้โดยสารที่บริเวณชานชาลาขาเข้า สถานีขนส่งผู้โดยสารกรุงเทพ (จตุจักร) หรือหมอชิต 2
นางสาวระพิพรรณ วรรณพินทุ เปิดเผยว่า การลงพื้นที่ร่วมกับ ขสมก. ครั้งนี้ เพื่อสำรวจความพร้อมอำนวยความสะดวกให้ผู้โดยสารที่เดินทางกลับจากภูมิลำเนาสามารถเลือกใช้บริการรถโดยสาร ขสมก. เดินทางออกจากชานชาลาขาเข้าหมอชิต 2 ได้สะดวก โดย บขส. จะจัดช่องจอดรถบริเวณชานชาลาขาเข้า 5 ช่อง สำหรับให้รถโดยสาร ขสมก. ใช้จอดรถ ขณะเดียวกัน ขสมก. ได้จัดรถโดยสาร 12 เส้นทาง ประกอบด้วย สาย 96 มีนบุรี - หมอชิต 2 สาย 145 แพรกษาบ่อดิน - หมอชิต 2 สาย 536 ปากน้ำ - หมอชิต 2 สาย 77 อู่สาธุประดิษฐ์ - หมอชิต 2 สาย 136 คลองเตย - หมอชิต 2 สาย 138 พระประแดง -  หมอชิต 2 สาย 509 อู่บรมราชชนนี - หมอชิต 2 สาย 134 หมู่บ้านเคหะบางบัวทอง - หมอชิต 2 สาย 16 อู่หมอชิต - สุรวงศ์ สาย 49 สถานีกลางกรุงเทพอภิวัฒน์ - หัวลำโพง (วนซ้าย) สาย A1 ดอนเมือง - BTS จตุจักร (ทางด่วน) และสาย 3 หมอชิต - คลองสาน เพื่ออำนวยความสะดวกและเป็นทางเลือกในการเดินทางเชื่อมต่อ ซึ่งสอดคล้องกับแนวนโยบาย Quick Win “คมนาคม เพื่อความอุดมสุขของประชาชน” ของกระทรวงคมนาคม ในการดูแลอำนวยความสะดวกในการเดินทางเชื่อมต่อระบบขนส่งสาธารณะต่าง ๆ ทั้งนี้ ขสมก. จะเริ่มให้บริการตั้งแต่วันที่ 9 ธันวาคม 2566 เวลา 04.00 - 20.00 น. เป็นต้นไป สามารถสอบถามข้อมูลการเดินทางเพิ่มเติมได้ที่สายด่วน โทร. 1490 เรียก บขส. ตลอด 24 ชั่วโมง หรือสายด่วน ขสมก. โทร. 1348

ที่มา : https://www.thaigov.go.th/news/contents/details/75879