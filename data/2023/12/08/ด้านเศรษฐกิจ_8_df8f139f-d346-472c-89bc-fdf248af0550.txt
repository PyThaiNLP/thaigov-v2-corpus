รัฐบาลไทย-ข่าวทำเนียบรัฐบาล-บขส. จัดโครงการ “นโยบายสานต่อ วงล้อขับเคลื่อน” ถ่ายทอดทิศทางการดำเนินงานในปีงบประมาณ 2567 


วันศุกร์ที่ 8 ธันวาคม 2566
บขส. จัดโครงการ “นโยบายสานต่อ วงล้อขับเคลื่อน” ถ่ายทอดทิศทางการดำเนินงานในปีงบประมาณ 2567
...
นางสาวระพิพรรณ วรรณพินทุ รองกรรมการผู้จัดการใหญ่ฝ่ายบริหารการเดินรถ รักษาการแทนกรรมการผู้จัดการใหญ่ บริษัท ขนส่ง จำกัด (บขส.) กระทรวงคมนาคม พร้อมด้วยผู้บริหารระดับสูง ร่วมแถลงนโยบายทิศทางการดำเนินงานโครงการ “นโยบายสานต่อ วงล้อขับเคลื่อน” ประจำปี 2567 เมื่อวันที่ 7 ธันวาคม 2566 ณ ห้องมหาราช ชั้น 4 สถานีขนส่งผู้โดยสารกรุงเทพ (จตุจักร) และระบบ Zoom Meetings
นางสาวระพิพรรณ วรรณพินทุ กล่าวว่า นายสุรพงษ์ ปิยะโชติ รัฐมนตรีช่วยว่าการกระทรวงคมนาคม ได้มอบนโยบายในโอกาสตรวจเยี่ยมการดำเนินงานของ บขส. เมื่อวันที่ 3 พฤศจิกายน 2566 ดังนี้ 1) กำหนดยุทธศาสตร์ในอนาคต เพื่อเพิ่มขีดความสามารถในการแข่งขัน 2) บริหารต้นทุนคงที่/ต้นทุนผันแปร การเดินรถโดยสารเชื่อมต่อแบบ Feeder กับรถไฟฟ้า 3) ปรับปรุงจุดจอดรถให้เชื่อมต่อกับระบบรถไฟในเส้นทางต่างจังหวัด 4) จำหน่ายตั๋วโดยสารแบบออนไลน์ 100% 5) พัฒนาระบบบัญชีแบบ Real Time 6) จำหน่ายตั๋วล่วงหน้า 1 ปี 7) ติดตามข้อเสนอแนะของผู้ใช้บริการ 8) ลดภาระและต้นทุนของสำนักซ่อมบำรุงและตรวจสภาพรถ โดยจ้างบุคคลภายนอกดำเนินการ 9) พิจารณาแนวทางในการใช้ประโยชน์จากที่ดินให้เกิดการเชื่อมต่อ หรือทำเป็นที่จอดรถ  และ 10) ตรวจสอบที่ดินของ บขส. ที่มีอยู่เพื่อแปลงเป็นสถานีโดยสารกรุงเทพฯ ลดปริมาณรถโดยสารเข้ากรุงเทพฯ ชั้นใน นอกจากนี้ บขส. จะขับเคลื่อนการดำเนินงานตามแนวนโยบาย Quick Win “คมนาคมเพื่อความอุดมสุขของประชาชน” ดังนี้ 1) โครงการความร่วมมือรถไฟ รถทัวร์ รถเมือง โดยจะนำร่องเพิ่มจุดจอดรถ (ขาเข้า) เฉพาะรถโดยสารของ บขส. ที่จุดจอดรถ (ประตู 3) ของสถานีกลางกรุงเทพอภิวัฒน์ เพื่อเป็นทางเลือกให้ผู้โดยสารที่เดินทางเข้ามากรุงเทพฯ สามารถเลือกการเดินทางเชื่อมต่อรถไฟฟ้า MRT สายสีแดง และรถโดยสาร องค์การขนส่งมวลชนกรุงเทพ (ขสมก.) หรือเลือกลงที่จุดจอดชานชาลาขาเข้า หมอชิต 2 เพื่อเดินทางต่อด้วยรถแท็กซี่ หรือรถโดยสาร ขสมก. เริ่มตั้งแต่วันที่ 15 ธันวาคม 2566 เป็นต้นไป 2) โครงการเดินรถเชื่อมต่อระบบขนส่งสาธารณะที่สถานีคลองบางไผ่ (อยู่ระหว่างดำเนินการ) และ 3) โครงการจำหน่ายตั๋วออนไลน์เชื่อมต่อกับแพลตฟอร์มอื่น เพื่อเพิ่มอำนวยความสะดวกผู้โดยสารในการจองตั๋ว และเพิ่มช่องทางการให้บริการ เป็นต้น
สำหรับการดำเนินงานในปี 2567 บขส. มีเป้าหมายเพิ่มรายได้และลดค่าใช้จ่าย โดยจะเดินหน้าแผนการจัดหารถโดยสารใหม่ รถโดยสารพลังงานทางเลือก การพัฒนาธุรกิจรับส่งสินค้าและพัสดุภัณฑ์ การปรับปรุงเส้นทางเดินรถ และการบริการรถโดยสารเชื่อมต่อแบบ Feeder Services รวมทั้งจะขับเคลื่อนและพัฒนาองค์กรก้าวไปอย่างมั่นคง พัฒนาศักยภาพบุคลากร เพิ่มทักษะ และองค์ความรู้อย่างต่อเนื่อง และมีความเป็นมืออาชีพ   โดยการส่งเสริมให้พนักงานมีทัศนคติ วิธีคิด และการประพฤติปฏิบัติที่สะท้อนการมีคุณธรรม จริยธรรม รวมทั้งส่งเสริมให้พนักงานมีจิตบริการ และพร้อมอำนวยความสะดวกผู้โดยสารให้ได้รับบริการที่สะดวก

ที่มา : https://www.thaigov.go.th/news/contents/details/75850