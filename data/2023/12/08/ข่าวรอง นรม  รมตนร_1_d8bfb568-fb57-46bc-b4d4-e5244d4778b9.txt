รัฐบาลไทย-ข่าวทำเนียบรัฐบาล-รองนายกฯ ภูมิธรรม นำประกาศเจตนารมณ์ต่อต้านการทุจริต ย้ำการแก้ไขปัญหาคอร์รัปชันในประเทศไทย ต้องอาศัยความร่วมมือจากทุกภาคส่วนในสังคม เพื่อสร้างสังคมไทยที่ปราศจากการทุจริต  


วันศุกร์ที่ 8 ธันวาคม 2566
08/12/2566
พิมพ์
รองนายกฯ ภูมิธรรม นำประกาศเจตนารมณ์ต่อต้านการทุจริต ย้ำการแก้ไขปัญหาคอร์รัปชันในประเทศไทย ต้องอาศัยความร่วมมือจากทุกภาคส่วนในสังคม เพื่อสร้างสังคมไทยที่ปราศจากการทุจริต
รองนายกฯ ภูมิธรรม นำประกาศเจตนารมณ์ต่อต้านการทุจริต ย้ำการแก้ไขปัญหาคอร์รัปชันในประเทศไทย ต้องอาศัยความร่วมมือจากทุกภาคส่วนในสังคม เพื่อสร้างสังคมไทยที่ปราศจากการทุจริต
วันนี้ (8 ธันวาคม 2566) เวลา 10.30 น. ณ ฮอลล์ 4 อาคารศูนย์การประชุม อิมแพ็ค ฟอรั่ม เมืองทองธานี จังหวัดนนทบุรี นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง มอบหมายนายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงพาณิชย์ เป็นประธานประกาศเจตนารมณ์ต่อต้านการทุจริตในงานวันต่อต้านคอร์รัปชันสากล (ประเทศไทย) ภายใต้แนวคิด “ไม่ทำ ไม่ทน ไม่เฉย ต้านโกง” โดยมี พลตำรวจเอก วัชรพล ประสารราชกิจ ประธานกรรมการป้องกันและปราบปรามการทุจริตแห่งชาติ (ประธานกรรมการ ป.ป.ช.)  สำนักงาน ป.ป.ช. สำนักงาน ป.ป.ท. องค์กรต่อต้านคอร์รัปชัน (ประเทศไทย) ภาคีเครือข่าย หน่วยงานภาครัฐ รัฐวิสาหกิจ ภาคเอกชน ประชาชน และเจ้าหน้าที่ที่เกี่ยวข้อง เข้าร่วมภายในงาน รวมทั้งเข้าร่วมงานในรูปแบบออนไลน์ซึ่งมีการถ่ายทอดสดการจัดงานผ่านทาง Facebook สำนักงาน ป.ป.ช.
เมื่อรองนายกรัฐมนตรีมาถึงบริเวณหน้างาน มีการแสดงวงโยธวาทิต บรรเลงพร้อมขับร้องเพลง “ความฝันอันสูงสุด” จากนั้น รองนายกรัฐมนตรีรับชมวิดีทัศน์กิจกรรมวันต่อต้านคอร์รัปชันสากล (ประเทศไทย) ภายใต้แนวคิด “ไม่ทำ ไม่ทน ไม่เฉย ต้านโกง” ประธานกรรมการ ป.ป.ช. กล่าวต้อนรับและกล่าววัตถุประสงค์การจัดงานว่า 1) ประกาศเจตจำนงของผู้นำประเทศและผู้นำทุกภาคส่วนในการป้องกันแก้ไขและปราบปรามการทุจริต 2) ประสานพลังคนไทยและทุกภาคส่วนให้ตื่นรู้พร้อมต้านการทุจริตในทุกรูปแบบเพื่อให้สังคมไทยมีวัฒนธรรมต่อต้านการทุจริต 3) ให้คนไทยและนานาชาติรับรู้ถึงความมุ่งมั่นและการแก้ไขปัญหาการทุจริตในประเทศไทยเพื่อผลักดันการยกระดับดัชนีการรับรู้การทุจริต
โอกาสนี้รองนายกรัฐมนตรีกล่าวว่า รู้สึกยินดีเป็นอย่างยิ่งที่ได้มาเป็นประธานในพิธีเปิดงานวันต่อต้านคอรัปชันสากล (ประเทศไทย) ซึ่งองค์การสหประชาชาติกำหนดให้เป็นวันสำคัญเพื่อสร้างความตระหนักรู้ให้แก่ประชาคมโลกถึงภัยร้ายแรงจากการทุจริต วิธีการต่อต้านทุจริตเพื่อผลิตเจตนารมณ์ร่วมกันในการรณรงค์ต่อต้านคอร์รัปชันอย่างจริงจังฉบับประเทศไทยในฐานะประเทศสมาชิกขององค์การสหประชาชาติ รัฐบาลร่วมกับสำนักงาน ป.ป.ช. สำนักงาน ป.ป.ท. องค์การต่อต้านคอร์รัปชัน และภาคีทั้งหลายภาคสังคม ได้ร่วมกันจัดงานวันต่อต้านคอร์รัปชันสากลขึ้นเพื่อแสดงจุดยืนร่วมกันของคนไทยในทุกภาคส่วนที่ “ไม่ทำ ไม่ทน และไม่เฉยต่อการทุจริต” ปัญหาคอร์รัปชันของประเทศไทยเป็นปัญหาเรื้อรังที่สั่งสมมานานส่งผลเสียหายต่อประเทศทั้งในด้านเศรษฐกิจ สังคม การเมือง นำไปสู่ปัญหาการขาดความเชื่อมั่นในมุมมองของนานาชาติ โดยจากการศึกษาขององค์กรเพื่อความโปร่งใสนานาชาติให้ข้อเสนอแนะการแก้ไขการปัญหาการทุจริตคอร์รัปชันว่าต้องให้ความสำคัญกับสิทธิเสรีภาพทางสังคมเพื่อเป็นพลังในการตรวจสอบการทุจริตความโปร่งใสในการจัดซื้อจัดจ้าง และการใช้จ่ายงบประมาณ ตลอดจนสร้างความเข้มแข็งและความเป็นอิสระให้กับหน่วยงานตรวจสอบเพื่อให้การตรวจสอบสมดุล รวมถึงการร่วมมือกับปัญหาทุจริตข้ามชาติ ทั้งในเรื่องช่องว่างของกฎหมายเพื่อสามารถนำตัวผู้กระทำผิดมาลงโทษและรับมือกับปัญหาการเรียกร้องรับสินบนของเจ้าหน้าที่รัฐ
รองนายกรัฐมนตรีกล่าวว่าถึงเวลาแล้วที่เราจะได้ฟื้นคืนความเชื่อมั่น ความโปร่งใสของการบริหารงานราชการทุกระดับ โดยการแก้ไขปัญหาคอร์รัปชันในประเทศไทยจำเป็นต้องอาศัยความร่วมมือจากทุกภาคส่วนในสังคม แนวทางที่สำคัญ ได้แก่ การปรับเปลี่ยนค่านิยมในสังคม สังคมไทยจำเป็นต้องมีการเปลี่ยนแปลงค่านิยมบางประการที่เอื้อต่อการทุจริต เช่น การให้สินบนเพื่อแลกเปลี่ยนผลประโยชน์ การปรับปรุงระบบกฎหมายและกระบวนการยุติธรรม โดยกฎหมายและกระบวนการยุติธรรมในการปราบปรามการทุจริตจำเป็นต้องมีความเข้มแข็งและมีประสิทธิภาพมากขึ้น เพื่อให้สามารถเอาผิดกับผู้กระทำความผิดได้อย่างเป็นรูปธรรม ขณะที่การส่งเสริมให้ประชาชนมีส่วนร่วมในการต่อต้านการทุจริต ประชาชนทุกคนจำเป็นต้องตระหนักถึงความสำคัญของการต่อต้านการทุจริต และกล้าที่จะออกมามีส่วนร่วมในการต่อต้านการทุจริต เช่น การแจ้งเบาะแสการทุจริต เป็นต้น
รองนายกรัฐมนตรีย้ำว่าการต่อต้านการทุจริตเป็นภารกิจที่ต้องอาศัยความร่วมมือจากทุกภาคส่วนในสังคม ภาครัฐ ภาคเอกชน และประชาชนทุกคนที่จำเป็นต้องร่วมมืออย่างจริงจังเพื่อสร้างสังคมไทยที่ปราศจากการทุจริตและที่ผ่านมาได้มีการดำเนินงานอย่างเป็นรูปธรรม อาทิ การผนึกกำลังและบูรณาการการทำงานร่วมกันระหว่างฝ่ายบริหารและหน่วยงานตรวจสอบเพื่อให้กระบวนการตรวจสอบเชื่อมโยงไปทุกมิติอย่างไร้รอยต่อ การขับเคลื่อน พ.ร.บ.อำนวยความสะดวกในการให้บริการประชาชนเพื่อสร้างความโปร่งใสในการอนุมัติ อนุญาตเพื่อลดปัญหาทุจริตจากการเรียกรับสินบน การสร้างความเข้มแข็งของภาคประชาชนในการมีส่วนร่วมเฝ้าระวังติดตามตรวจสอบการทุจริต การสร้างความเข้มแข็ง การพัฒนาช่องทาง การแจ้งเบาะแสให้มีความหลากหลายโดยเปิดโอกาสให้ประชาชนเข้าถึงง่าย รวมถึงการค้นหาเบาะแสข้อเท็จจริงและการแจ้งเบาะแสที่พบเห็นการกระทำทุจริต การสื่อสารหรือผลการดำเนินงานแก้ไขปัญหาการทุจริตอย่างเป็นรูปธรรมของประเทศไทยไปให้ถึงกลุ่มที่เกี่ยวข้องกับการประเมินดัชนีการรับรู้การทุจริตซึ่งส่งผลต่อการยกระดับค่าคะแนนดัชนีการรับรู้การทุจริตดังกล่าว
รองนายกรัฐมนตรีกล่าวต่อไปว่าอย่างไรก็ตามนับจากนี้ทิศทางการขับเคลื่อนประเทศภายใต้การนำของรัฐบาลจะยึดหลักนิติธรรมเพื่อให้ปัญหาทุจริตของประเทศไทยลดน้อยลงและมีความโปร่งใสเป็นธรรมและตรวจสอบได้มากขึ้น โดยให้ความสำคัญกับสิทธิเสรีภาพทางสังคมเพื่อเป็นพลังในการตรวจสอบทุจริต ได้สร้างความโปร่งใสในระบบการจัดซื้อจัดจ้าง และการใช้จ่ายงบประมาณของภาครัฐเพื่อป้องกันทุจริตและมีการเปิดเผยข้อมูลสู่ระบบดิจิทัลมากขึ้น เพื่อให้ประชาชนได้เข้าร่วมตรวจสอบได้ตามแนวทาง Open Government การสร้างความเข้มแข็งและความเป็นอิสระให้กับหน่วยงานตรวจสอบเพื่อให้เกิดการตรวจสอบสมดุล การพัฒนาและส่งเสริมให้มีการนำเทคโนโลยีสารสนเทศเข้ามาเพื่อใช้ในขั้นตอนของกระบวนการต่าง ๆ ของภาครัฐ ทั้งการอนุมัติ อนุญาตเพื่อลดการใช้ดุลพินิจของเจ้าหน้าที่รัฐ สร้างความโปร่งใสและตรวจสอบได้รวมทั้งลดการเรียกสินบนซึ่งจะช่วยประชาชนให้รับบริการจากภาครัฐด้วยความโปร่งใส เป็นธรรม และรวดเร็ว นอกจากนี้ยังทำให้การลงทุนต่างชาติ นักลงทุนต่างชาติเกิดความมั่นใจในการมาลงทุนทำธุรกิจในประเทศไทยด้วย การเพิ่มประสิทธิภาพในกระบวนการตรวจสอบและลงโทษผู้กระทำความผิดให้เป็นไปอย่างรวดเร็วในประเทศไทย ให้มีประสิทธิภาพมากยิ่งขึ้น รวมถึงการสื่อสารถึงผลการดำเนินงานการแก้ไขปัญหาการทุจริตที่จริงจัง เป็นรูปธรรมของประเทศไทยไปให้ถึงกลุ่มที่เกี่ยวข้องกับการประเมินดัชนีการรับรู้การทุจริตอย่างต่อเนื่องเพื่อให้นานาชาติเกิดความเชื่อมั่นในการบริหารจัดการเรื่องการปกป้อง ป้องกันและปราบปรามการทุจริตของประเทศไทยต่อไป
จากนั้น รองนายกรัฐมนตรีนำประกาศเจตจำนงในวันต่อต้านคอร์รัปชันสากลว่า “ข้าพเจ้านายภูมิธรรม เวชยชัย ขอประกาศเจตจำนงว่าจะประพฤติปฏิบัติตนด้วยความซื่อสัตย์สุจริตไม่กระทำการทุจริตจะยึดมั่นในความยุติธรรม ยึดถือประโยชน์ส่วนรวมมากกว่าประโยชน์ส่วนตน จะปกป้องเทิดทูนสถาบันชาติ ศาสนา พระมหากษัตริย์ และเจริญรอยตามเบื้องพระยุคลบาท พระบาทสมเด็จพระเจ้าอยู่หัว ด้วยจิตอาสาพร้อมทำความดีด้วยหัวใจ” ต่อจากนั้น รองนายกรัฐมนตรี วางมือบนแท่นพิธีเพื่อเปิดกิจกรรมงานต่อต้านคอร์รัปชันสากลประเทศไทย ประจำปี 2566 แล้ว ร่วมถ่ายภาพบนเวทีด้วยการทำมือแสดงสัญลักษณ์ต่อต้านการทุจริตด้วยการกำปั้นมือขวาแล้วทาบไปที่หน้าอกข้างซ้าย

ที่มา : https://www.thaigov.go.th/news/contents/details/75862