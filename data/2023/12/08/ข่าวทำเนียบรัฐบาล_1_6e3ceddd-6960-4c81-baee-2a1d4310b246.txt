รัฐบาลไทย-ข่าวทำเนียบรัฐบาล-ไทยเล็งร่วมมือกลุ่มพันธมิตรแปซิฟิก ขยายตลาดกาแฟ แร่ธาตุ แฟชั่นเครื่องประดับ เพิ่มมูลค่าการค้ากับโคลอมเบีย


วันศุกร์ที่ 8 ธันวาคม 2566
08/12/2566
พิมพ์
ไทยเล็งร่วมมือกลุ่มพันธมิตรแปซิฟิก ขยายตลาดกาแฟ แร่ธาตุ แฟชั่นเครื่องประดับ เพิ่มมูลค่าการค้ากับโคลอมเบีย
ไทยเล็งร่วมมือกลุ่มพันธมิตรแปซิฟิก ขยายตลาดกาแฟ แร่ธาตุ แฟชั่นเครื่องประดับ เพิ่มมูลค่าการค้ากับโคลอมเบีย
วันนี้ (8 ธ.ค.66) นางนลินี ทวีสิน ผู้แทนการค้าไทย เปิดเผยภายหลังการหารือกับนางสาวอานา มาเรีย ปริเอโต อาบัด เอกอัครราชทูตสาธารณรัฐโคลอมเบียประจำประเทศไทย ว่า ทั้งสองฝ่ายเห็นพ้องกันว่าการค้าและการลงทุนระหว่างไทยและโคลอมเบีย ยังมีโอกาสขยายตัวได้อีกมาก โดยเฉพาะสินค้าประเภทกาแฟ และแร่ธาตุ รวมถึงสาขาใหม่ ๆ ที่ทั้งสองฝ่ายมีความสนใจและเชี่ยวชาญ เช่น แฟชั่นและเครื่องประดับ โดยอาศัยต้นแบบจากผลิตภัณฑ์ OTOP ของไทย การท่องเที่ยวเชิงสุขภาพ และพลังงานทดแทน
ผู้แทนการค้าไทย กล่าวว่า ตนได้เชิญชวนและพร้อมสนับสนุนให้ผู้ประกอบการชาวโคลอมเบียเข้าร่วมงานแสดงสินค้านานาชาติที่จัดขึ้นในไทย เช่น THAIFEX หรืองาน Bangkok Gems & Jewelry Fair เพื่อประชาสัมพันธ์สินค้าของโคลอมเบียสู่ตลาดประเทศไทย และตลาดอื่น ๆ ในภูมิภาคเอเชีย รวมทั้งยังได้เชิญนักลงทุนโคลอมเบียเข้ามาลงทุนและใช้ประโยชน์จากภูมิศาสตร์ของไทยที่เป็นจุดศูนย์กลางของอาเซียน เพื่อขยายการค้าการลงทุนไปยังประเทศอื่น ๆ ในภูมิภาค
"ทั้งสองฝ่ายยังได้หารือถึงความสัมพันธ์ที่ใกล้ชิดในแง่ของความร่วมมือเพื่อการพัฒนา ซึ่งส่งผลให้มีการจัดโครงการเสริมสร้างขีดความสามารถที่หลากหลาย ผ่าน TICA การมีส่วนร่วมและบทบาทของสตรีในกระบวนการสร้างสันติภาพ ความสนใจของไทยในการพัฒนาความร่วมมือกับกลุ่มพันธมิตรแปซิฟิก (Pacific Alliance: PA) ที่ประกอบด้วย ชิลี โคลอมเบีย เม็กซิโก และเปรู ในขณะที่โคลอมเบียต้องการมีบทบาทในภูมิภาคเอเชียตะวันออกเฉียงใต้และแปซิฟิก" นางนลินี กล่าว

ที่มา : https://www.thaigov.go.th/news/contents/details/75869