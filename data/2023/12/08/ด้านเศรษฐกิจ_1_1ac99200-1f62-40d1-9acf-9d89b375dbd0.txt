รัฐบาลไทย-ข่าวทำเนียบรัฐบาล-รัฐมนตรีฯ พิมพ์ภัทรา หารือคณะนักลงทุนจากมณฑลอานฮุย ต่อยอดสัมพันธ์อุตสาหกรรมไทย-จีน


วันพฤหัสบดีที่ 7 ธันวาคม 2566
07/12/2566
พิมพ์
รัฐมนตรีฯ พิมพ์ภัทรา หารือคณะนักลงทุนจากมณฑลอานฮุย ต่อยอดสัมพันธ์อุตสาหกรรมไทย-จีน
รัฐมนตรีฯ พิมพ์ภัทรา หารือคณะนักลงทุนจากมณฑลอานฮุย ต่อยอดสัมพันธ์อุตสาหกรรมไทย-จีน
วันที่ 6 ธันวาคม 2566 นางสาวพิมพ์ภัทรา วิชัยกุล รัฐมนตรีว่าการกระทรวงอุตสาหกรรม หารือกับนายฉาน เซียงเสียน รองผู้ว่าการมณฑลอานฮุย และคณะนักลงทุนจากมณฑลอานฮุย สาธารณรัฐประชาชนจีน เกี่ยวกับความสัมพันธ์และแนวทางการส่งเสริมการลงทุนด้านอุตสาหกรรมระหว่างไทยกับสาธารณรัฐประชาชนจีน โดยมีนางสาวศิรินันท์ ศิริพานิช ผู้ช่วยรัฐมนตรีประจำกระทรวงอุตสาหกรรม นายดนัยณัฏฐ์ โชคอำนวย ที่ปรึกษารัฐมนตรีว่าการกระทรวงอุตสาหกรรม นางสาวไพลิน เทียนสุวรรณ เลขานุการรัฐมนตรีว่าการกระทรวงอุตสาหกรรม นางศิริเพ็ญ เกียรติเฟื่องฟู รองผู้อำนวยการสำนักงานเศรษฐกิจอุตสาหกรรม และผู้บริหารกระทรวงอุตสาหกรรมเข้าร่วมด้วย ณ ห้องประชุมชุณหะวัณ ชั้น 3 อาคารสำนักงานปลัดกระทรวงอุตสาหกรรม
ประเทศไทยและสาธารณรัฐประชาชนจีนมีความสัมพันธ์เป็นบ้านพี่เมืองน้องกันมาอย่างยาวนาน มีการทำข้อตกลงต่าง ๆ ด้านการค้า การลงทุนมากมาย และในปีที่ผ่านมีนักลงทุนจีนมาลงทุนในไทยจำนวนมาก และยังมีนโยบาย One Belt One Road ที่เป็นเส้นทางเศรษฐกิจที่สำคัญ ที่ช่วยส่งเสริมการเข้ามาลงทุนในประเทศไทยและส่งผลให้เกิดการจ้างงานในพื้นที่ที่เกี่ยวข้อง ซึ่งการเดินทางมาของคณะนักลงทุนมณฑลอานฮุยในครั้งนี้ เป็นการต่อยอดการลงทุน ทั้งเรื่องพลังงานสะอาด รถยนต์ไฟฟ้า และอุตสาหกรรมที่เกี่ยวเนื่อง เนื่องจากอานฮุยมีความโดดเด่นเรื่องยานยนต์ไฟฟ้า นวัตกรรม อุตสาหกรรมที่ทันสมัยซึ่งตรงกับความต้องการของไทย กระทรวงฯ ก็พร้อมให้การสนับสนุนนักลงทุนจากมณฑลอานฮุยที่มาลงทุนในไทย โดยกระทรวงได้ปรับเปลี่ยนการดำเนินงานมาใช้แพลตฟอร์มออนไลน์ i-industry เพื่อลดขั้นตอนการดำเนินงานและให้ง่ายกับนักลงทุนซึ่งส่วนนี้จะช่วยร่นระยะเวลาในการติดต่อประสานงาน ให้มีการดำเนินงานที่ราบรื่น

ที่มา : https://www.thaigov.go.th/news/contents/details/75835