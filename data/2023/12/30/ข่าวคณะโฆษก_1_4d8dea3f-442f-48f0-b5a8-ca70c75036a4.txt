รัฐบาลไทย-ข่าวทำเนียบรัฐบาล-รองโฆษกรัฐบาล  "รัดเกล้า" เผย​ปี​ 2567​ นี้กระทรวงเกษตรฯ​ ผุดโครงการยุวชนเกษตรรุ่นใหม่ สำหรับนักศึกษา


วันเสาร์ที่ 30 ธันวาคม 2566
30/12/2566
พิมพ์
รองโฆษกรัฐบาล  "รัดเกล้า" เผย​ปี​ 2567​ นี้กระทรวงเกษตรฯ​ ผุดโครงการยุวชนเกษตรรุ่นใหม่ สำหรับนักศึกษา
รองโฆษกรัฐบาล "รัดเกล้า" เผย​ปี​ 2567​ นี้กระทรวงเกษตรฯ​ ผุดโครงการยุวชนเกษตรรุ่นใหม่ สำหรับนักศึกษา เพื่อริเริ่มเกษตรกรรุ่นใหม่ มีผลผลิต-สร้างรายได้ให้มากขึ้น
วันนี้ 30 ธันวาคม 2566 นางรัดเกล้า อินทวงศ์ สุวรรณคีรี รองโฆษกประจำสำนักนายกรัฐมนตรีเปิดเผยว่า ในปี 2567 กระทรวงเกษตรและสหกรณ์ เตรียม จัดโครงการยุวชนเกษตรรุ่นใหม่ โดยมีกลุ่มเป้าหมายที่เป็นนักศึกษาในมหาวิทยาลัยภาคเหนือ​ โดยเบื้องต้น มีการประสานงานกับ 6 สถาบันอุดมศึกษาไว้แล้ว​ ได้แก่  มหาวิทยาลัยแม่โจ้ มหาวิทยาลัยพายัพ มหาวิทยาลัยพะเยา มหาวิทยาลัยราชภัฏเชียงใหม่ มหาวิทยาลัยเทคโนโลยีราชมงคลล้านนา น่าน มหาวิทยาลัยนอร์ท-เชียงใหม่
การรับสมัครผู้เข้าร่วมโครงการ แบ่งเป็น 2 ประเภท คือ กลุ่มที่ที่บ้านเป็นเกษตรกรอยู่แล้ว และ กลุ่มอาสาสมัคร โดยจะมุ่งเน้นให้ความรู้และการสนับสนุนให้ตรงจุดสำหรับความต้องการที่แตกต่างกันสำหรับทั้ง 2 กลุ่มนี้ โดยหน่วยงานในสังกัดกระทรวงเกษตรและสหกรณ์ ร่วมกันดำเนินการ รวมถึงการจัดกิจกรรมอบรมเสริมองค์ความรู้ด้านการเกษตร มุ่งเน้นให้นักศึกษาสามารถนำองค์ความรู้ที่ได้รับไปปฏิบัติในพื้นที่จริงที่บ้านของตนเองได้  นอกจากนั้นยังมีการสนับสนุนให้มีการเลี้ยงวัวเพิ่ม รวมถึงการมอบพันธุ์วัวให้กับผู้เข้าร่วมโครงการ เพื่อให้สามารถนำไปสร้างผลผลิตและรายได้เพิ่มให้กับตนเอง
หนึ่งในวัตถุประสงค์หลักของโครงการคือเพื่อส่งเสริม สนับสนุน และจูงใจให้เกษตรปรับเปลี่ยนการผลิตพืชผลทางการเกษตรให้สอดคล้องกับศักยภาพและพื้นที่ของตนเอง และความต้องการของตลาด โดยใช้กระบวนการของยุวชนเกษตรรุ่นใหม่เป็นต้นแบบในการทำการเกษตรต่อไปอย่างยั่งยืน
"แนวความคิดของการเริ่มทำโครงการยุวชนเกษตรรุ่นใหม่นั้น​ รัฐมนตรีช่วยว่าการกระทรวงเกษตรและสหกรณ์ นายอนุชา นาคาศัย ต้องการริเริ่มให้คนรุ่นใหม่หันมาทำการเกษตรที่เป็นเกษตรกรยุคใหม่ เพื่อเป็นการดูแลอนุรักษ์อาชีพเกษตรไว้​ ให้คนรุ่นใหม่รู้สึกว่าการทำการเกษตรเป็นอาชีพที่น่าภาคภูมิใจ และอีกทั้งยังเป็นการดึงพลังของคนรุ่นใหม่มาช่วยส่งเสริมให้การทำเกษตรกรรมสามารถทำผลผลิตได้มากขึ้น สร้างรายได้ให้มากขึ้นอีกด้วย" รัดเกล้า กล่าว

ที่มา : https://www.thaigov.go.th/news/contents/details/76821