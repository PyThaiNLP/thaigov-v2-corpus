รัฐบาลไทย-ข่าวทำเนียบรัฐบาล-พ่อเมืองศรีสะเกษเผย ทีมศูนย์ดำรงธรรมฯ ลงพื้นที่ตรวจสอบข้อเท็จจริงกรณีปรากฏข่าว “ลูกสาวกอดแม่ร่ำไห้นำที่นาไปจำนองกู้เงินนอกระบบ” พร้อมทั้งประสาน กยศ. อนุมัติเงินกู้ยืมทางการศึกษา 


วันอังคารที่ 12 ธันวาคม 2566
12/12/2566
พิมพ์
พ่อเมืองศรีสะเกษเผย ทีมศูนย์ดำรงธรรมฯ ลงพื้นที่ตรวจสอบข้อเท็จจริงกรณีปรากฏข่าว “ลูกสาวกอดแม่ร่ำไห้นำที่นาไปจำนองกู้เงินนอกระบบ” พร้อมทั้งประสาน กยศ. อนุมัติเงินกู้ยืมทางการศึกษา
พ่อเมืองศรีสะเกษเผย ทีมศูนย์ดำรงธรรมฯ ลงพื้นที่ตรวจสอบข้อเท็จจริงกรณีปรากฏข่าว “ลูกสาวกอดแม่ร่ำไห้นำที่นาไปจำนองกู้เงินนอกระบบ” พร้อมประสาน กยศ.อนุมัติเงินกู้ยืมทางการศึกษา และหนุนเสริมแนวทางการพึ่งพาตนเองเพื่อเสริมสร้างคุณภาพชีวิตที่ดีอย่างยั่งยืน
วันนี้ (12 ธ.ค. 66) นายอนุพงศ์ สุขสมนิตย์ ผู้ว่าราชการจังหวัดศรีสะเกษ เปิดเผยถึงกรณีปรากฏในสื่อข่าวออนไลน์ว่า “ศรีสะเกษ – ลูกสาวกอดแม่ร่ำไห้นำที่นาไปจำนองกู้เงินนอกระบบได้เงิน 400,000 บาท มาให้ลูกสาวเรียนหนังสือ เผยเคยท้อถึงกับคิดจะฆ่าตัวตาย เนื่องจากพ่อป่วยเป็นโรคเก๊าต์เดินไม่สะดวก แม่ป่วยหลายโรค ต้องไปทำงานเสิร์ฟอาหารหลังเลิกเรียน เพื่อหาเงินมาใช้จ่ายประจำวันและเป็นค่าเทอม วอนนายกรัฐมนตรีและ รมว.กระทรวงการคลัง ขอให้ช่วยเหลือด้วย เพราะว่าเงินทองก็ไม่มีที่จะส่งลูกเรียนหนังสือ”
นายอนุพงศ์ สุขสมนิตย์ ผู้ว่าราชการจังหวัดศรีสะเกษ กล่าวว่า จังหวัดศรีสะเกษได้มอบหมายให้ศูนย์ดำรงธรรมจังหวัดศรีสะเกษ ร่วมกับนายธนัชกฤศ บุดดีเสาร์ ปลัดอำเภอ หัวหน้ากลุ่มงานบริหารงานปกครองอำเภอพยุห์ นายพงษ์ศักดิ์ ดอกพวง ปลัดอำเภอ กลุ่มงานศูนย์ดำรงธรรมอำเภอพยุห์ นายสำรอง เรืองฤทธิ์ ประธานสภาองค์การบริหารส่วนตำบลพรหมสวัสดิ์ นายปองภพ พลนำ หัวหน้าสำนักปลัดองค์การบริหารส่วนตำบลพรหมสวัสดิ์ นายสำอาง อร่ามเรือง ผู้ใหญ่บ้านหมู่ที่ 6 และเจ้าหน้าที่เกี่ยวข้อง ลงพื้นที่ตรวจสอบข้อเท็จจริงในพื้นที่ หมู่ที่ 6 ตำบลพรหมสวัสดิ์ อำเภอพยุห์ จังหวัดศรีสะเกษ พบนางนอง และนายบุญมี มารดาและบิดาของนางสาวนภาพร ซึ่งทั้งสองคนเป็นผู้สูงอายุ และมีเงินรายได้จากเบี้ยยังชีพผู้สูงอายุ
“จากการสอบถามนางนองฯ ได้ให้ข้อมูลว่า หนี้ที่ปรากฏในข่าวออนไลน์ เป็นหนี้ที่เกิดขึ้นเมื่อประมาณ 4 ปีก่อน โดยนางนองฯ ได้นำที่ดินไปจำนองกับพี่ชายของตนเอง เป็นเงินจำนวน 400,000 บาท ไม่มีดอกเบี้ย และไม่ได้จดทะเบียนจำนอง ซึ่งตั้งแต่จำนองที่ดินก็ยังไม่เคยชำระเงินให้กับพี่ชายของตนแต่อย่างใด แต่ได้ให้พี่ชายเข้าทำประโยชน์ด้วยการทำนาในที่ดินแปลงดังกล่าว และได้กู้ยืมเงินจากบุคคลอื่นอีก จำนวน 5,000 บาท เพื่อเป็นค่าใช้จ่ายในการศึกษาให้นางสาวนภาพรฯ ซึ่งเดิมเป็นนักศึกษาคณะนิติศาสตร์ มหาวิทยาลัยราชภัฏศรีสะเกษ เพราะในช่วงแรกไม่ได้กู้ยืมเงินจากกองทุนให้เงินกู้ยืมเพื่อการศึกษา (กยศ.) แต่เมื่อนางสาวนภาพรฯ เป็นนักศึกษาชั้นปีที่ 4 ได้พ้นสภาพการเป็นนักศึกษา โดยก่อนที่จะปรากฏเป็นข่าวเพียงไม่กี่วัน นางสาวนภาพรฯ ได้เข้ามาพบพ่อและแม่ และแจ้งว่าจะเข้าเรียนต่อที่มหาวิทยาลัยเฉลิมกาญจนา และได้ยื่นขอกู้ยืมเงินจากกองทุนเงินให้กู้ยืมเพื่อการศึกษา (กยศ.) แต่ยังไม่ได้รับการอนุมัติ” นายอนุพงศ์ฯ กล่าว
นายอนุพงศ์ สุขสมนิตย์ ผู้ว่าราชการจังหวัดศรีสะเกษ กล่าวเพิ่มเติมว่า จังหวัดศรีสะเกษโดยศูนย์ดำรงธรรมจังหวัดศรีสะเกษได้ประสานไปยังกองทุนเงินให้กู้ยืมเพื่อการศึกษา (กยศ.) ทราบว่าได้อนุมัติเงินกู้ให้กับนักศึกษารายดังกล่าวแล้ว แต่ต้องให้นักศึกษาไปลงนามในสัญญา และทำแบบเบิกเงินกับทางมหาวิทยาลัยเฉลิมกาญจนา และสำหรับในส่วนของเงินกู้นอกระบบ 5,000 บาท นั้น ทางที่ทำการปกครองอำเภอพยุห์ ได้ทำการลงทะเบียนหนี้นอกระบบ เพื่อจะเชิญเจ้าหนี้มาไกล่เกลี่ยหนี้ต่อไป นอกจากนี้องค์การบริหารส่วนตำบลพรหมสวัสดิ์ยังได้มอบถุงยังชีพให้กับครอบครัวในเบื้องต้น และแจ้งข้อมูลไปยังสำนักงานพัฒนาสังคมและความมั่นคงของมนุษย์จังหวัดศรีสะเกษ เพื่อพิจารณาช่วยเหลือเงินสงเคราะห์ผู้มีรายได้น้อยและไร้ที่พึ่งต่อไป และในส่วนของการเสริมสร้างคุณภาพชีวิตที่ดีอย่างยั่งยืนในลักษณะ “ยาไทย” ทางนายอำเภอพยุห์จะได้บูรณาการร่วมผู้นำท้องถิ่น ท้องที่ ส่งเสริมการน้อมนำพระราชดำริสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี “บ้านนี้มีรักปลูกผักกินเอง” และหลักปรัชญาของเศรษฐกิจพอเพียง ด้วยการเลี้ยงไก่ไข่ เพื่อให้มีแหล่งอาหารในครัวเรือน ลดรายจ่ายให้แก่ครัวเรือน ตามหลักการพึ่งพาตนเอง อันจะทำให้มีคุณภาพชีวิตที่ดีอย่างยั่งยืน

ที่มา : https://www.thaigov.go.th/news/contents/details/76001