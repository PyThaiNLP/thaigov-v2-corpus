รัฐบาลไทย-ข่าวทำเนียบรัฐบาล-พ่อเมืองขอนแก่น ชี้แจงกรณีสื่อมวลชนนำเสนอ "แก๊งปล่อยเงินกู้ และเปิดบ่อนพนันจ่ายส่วยรัฐ" รุดลงพื้นที่ตรวจสอบเข้มงวดอย่างต่อเนื่อง 


วันอังคารที่ 12 ธันวาคม 2566
12/12/2566
พิมพ์
พ่อเมืองขอนแก่น ชี้แจงกรณีสื่อมวลชนนำเสนอ "แก๊งปล่อยเงินกู้ และเปิดบ่อนพนันจ่ายส่วยรัฐ" รุดลงพื้นที่ตรวจสอบเข้มงวดอย่างต่อเนื่อง
พ่อเมืองขอนแก่น ชี้แจงกรณีสื่อมวลชนนำเสนอ "แก๊งปล่อยเงินกู้ และเปิดบ่อนพนันจ่ายส่วยรัฐ" รุดลงพื้นที่ตรวจสอบเข้มงวดอย่างต่อเนื่อง เน้นย้ำ ให้ประชาชนเชื่อมั่น หากพบเห็นพฤติการณ์ผิดกฎหมาย ฝ่ายปกครองจะดำเนินคดีทันที
วันนี้ (12 ธ.ค. 66) นายไกรสร กองฉลาด ผู้ว่าราชการจังหวัดขอนแก่น เปิดเผยถึงกรณีที่ปรากฏข่าว มีกลุ่มแก๊งปล่อยเงินกู้ทั้งชาวไทย และชาวต่างชาติ เข้ามาปล่อยเงินกู้ในพื้นที่อำเภอกระนวน จังหวัดขอนแก่น โดยมีการนำเสนอการสัมภาษณ์ของนายอำเภอกระนวน และประชาชนในพื้นที่อำเภอกระนวน 3 ราย ซึ่งประเด็นนำเสนอข่าว ประชาชนในหมู่บ้านทรัพย์คำไฮ หมู่ที่ 13 ตำบลหนองโก อำเภอกระนวน จังหวัดขอนแก่น ให้สัมภาษณ์ระบุว่า มีกลุ่มนายทุนเข้ามาปล่อยกู้ให้ประชาชนและสนับสนุนให้เล่นการพนัน (ไฮโล) ในหมู่บ้าน ต่อมาเป็นการบรรยายว่า มีนายทุนจากหลายพื้นที่ อาทิ อุทัยธานี นายทุนต่างชาติ รวมทั้ง การจ่ายส่วยให้เจ้าหน้าที่ของรัฐ
นายไกรสร กองฉลาด ผู้ว่าราชการจังหวัดขอนแก่น กล่าวว่า หลังจากที่ได้รับทราบข่าวสารของสื่อมวลชนประเด็นดังกล่าว นายคเณศวร เกษอินทร์ นายอำเภอกระนวน ได้สั่งการให้ตรวจสอบข้อเท็จจริงทันที นำโดยปลัดอำเภอ เจ้าหน้าที่ฝ่ายปกครองอำเภอกระนวนลงพื้นที่ตรวจสอบข้อเท็จจริงทั้งจากผู้นำชุมชน และประชาชนผู้ให้สัมภาษณ์ และประชาชนในชุมชน ผลปรากฏว่าเรื่องบ่อนการพนันไฮโล ได้ย้ายสถานที่เล่นออกไปจากพื้นที่อำเภอกระนวนแล้ว และไม่ปรากฏการชี้ชัดระบุตัวเจ้ามือบ่อนพนัน นอกจากนี้ได้ตรวจสอบประเด็น "เจ้าหน้าที่ของรัฐในพื้นที่เก็บส่วย" หรือรับเงินนอกกฎหมายจากบ่อนพนันดังกล่าว ซึ่งประชาชนผู้ให้ข้อมูลได้ยืนยันระบุชื่อ แต่ไม่ระบุนามสกุล ว่ามีเจ้าหน้าที่ของรัฐเดินทางเข้ามาเก็บส่วยห้วงเวลาที่เคยมีบ่อนพนันตั้งในพื้นที่ ทางเจ้าหน้าที่ฝ่ายปกครองอำเภอกระนวนจึงได้บันทึกถ้อยคำเรื่องการจ่ายส่วยไว้เป็นลายลักษณ์อักษร โดยนำข้อมูลส่งให้ เจ้าหน้าที่ตำรวจ สภ.กระนวน เพื่อสืบสวนสอบสวนตามอำนาจหน้าที่ต่อไป
"จากการสืบสวนหาข้อเท็จจริงประเด็นกลุ่มแก๊งนายทุนปล่อยเงินกู้ โดยนายคเณศวร เกษอินทร์ นายอำเภอกระนวน ได้รับแจ้งเบาะแสข้อมูลว่า มีกลุ่มแก๊งนายทุนทั้งจากจังหวัดอุทัยธานี และชาวต่างชาติสัญชาติอินเดีย เดินทางเข้ามาปล่อยเงินกู้ในหมู่บ้านดังกล่าว โดยมีลักษณะ"เงินกู้ดอกเบี้ยสูง" และ"ทวงหนี้ในลักษณะข่มขู่" อีกทั้งยังยกระดับใช้ความรุนแรงตามพฤติกรรมการไม่ชำระหนี้ ซึ่งกรณีดังกล่าวนี้นายอำเภอกระนวนได้สั่งให้ปลัดอำเภอตรวจสอบและติดตามพฤติการณ์หนี้นอกระบบในพื้นที่ที่ได้รับแจ้งอย่างใกล้ชิด พร้อมกำชับเจ้าหน้าที่ฝ่ายปกครองอำเภอดำเนินการขยายผลเพื่อดำเนินคดีกับกลุ่มคนที่เกี่ยวข้องดังกล่าวทันทีหากพบเห็นการกระทำความผิด" นายไกรสร กองฉลาด ผู้ว่าราชการจังหวัดขอนแก่น กล่าว
นายไกรสร กองฉลาด ผู้ว่าราชการจังหวัดขอนแก่น กล่าวต่ออีกว่า อย่างไรก็ตาม จังหวัดขอนแก่นไม่ได้นิ่งนอนใจ และได้บูรณาการให้ทุกฝ่ายลงพื้นที่เชิงรุก เพื่อตรวจสอบพร้อมการดำเนินการอื่นๆ ตามนโยบายรัฐบาลและกระทรวงมหาดไทย อาทิ ประชาสัมพันธ์การลงทะเบียนหนี้นอกระบบด้วยตนเองหลายพื้นที่ เพื่อสร้างความเชื่อมั่นให้กับประชาชน ป้องกันการสื่อสารคลาดเคลื่อน และเป็นหลักประกันความปลอดภัยในชีวิตทรัพย์สินของประชาชน ซึ่งที่ผ่านมาฝ่ายปกครองอำเภอกระนวนได้บูรณาการร่วมกับเจ้าหน้าที่ตำรวจ นำหมายศาลจังหวัดขอนแก่นเข้าตรวจค้นจับกุมยึดรถเก๋ง รถกระบะ และรถมอเตอร์ไซค์กลุ่มบุคคลที่ปล่อยเงินกู้เรียกดอกเบี้ยสูงในพื้นที่ นอกจากนี้ ได้มีการวางแผนเข้าจับกุมกลุ่มชายฉกรรจ์ 2 คน มีพฤติกรรมทวงหนี้ฝ่าฝืนกฎหมาย พร้อมยึดรถยนต์เก๋ง และเอกสารที่เกี่ยวข้องกับการทวงหนี้ ซึ่งจะได้ดำเนินการตามกฏหมายที่เกี่ยวข้องต่อไป รวมทั้งได้มอบหมายให้ เจ้าหน้าที่ฝ่ายปกครอง กำนัน ผู้ใหญ่บ้าน เจ้าหน้าที่อส. ลงพื้นที่ประชาสัมพันธ์การลงทะเบียนหนี้นอกระบบ เพื่อสร้างความมั่นใจให้กับประชาชน
“จังหวัดขอนแก่น มุ่งมั่นในการกวาดล้างสิ่งผิดกฎหมายที่ก่อให้เกิดความไม่สงบในบ้านเมืองทุกประเภท จึงขอให้พี่น้องประชาชนเชื่อมั่นในการปฏิบัติงานของเจ้าที่ ทั้งฝ่ายปกครอง เจ้าหน้าที่ตำรวจ และหน่วยงานที่เกี่ยวข้องทุกภาคส่วน พร้อมเชิญชวนพี่น้องประชาชนทุกคนช่วยกันระแวดระวังบ้านเมืองของเรา ช่วยกันเป็นหูเป็นตา ให้เจ้าหน้าที่ฝ่ายความมั่นคงด้วย หากพบเห็นเบาะแสการกระทำผิดทุกรูปแบบ สามารถแจ้งข้อมูลได้ที่นายอำเภอ ปลัดอำเภอ เจ้าหน้าที่ฝ่ายความมั่นคง กำนัน ผู้ใหญ่บ้าน หรือที่ศูนย์ดำรงธรรมจังหวัด ศูนย์ดำรงธรรมอำเภอ สายด่วน 1567 โทรฟรีตลอด 24 ชั่วโมง และข้อมูลส่วนบุคคลของผู้เเจ้งเบาะเเสจะถูกคุ้มครองและปกปิดเป็นความลับ ป้องกันไม่ให้พลเมืองดีต้องได้รับภัยจากการเเจ้งเบาะเเสดังกล่าว” นายไกรสรฯ กล่าวทิ้งท้าย

ที่มา : https://www.thaigov.go.th/news/contents/details/76000