รัฐบาลไทย-ข่าวทำเนียบรัฐบาล-ผู้ว่าฯ ขอนแก่น เผย ฝ่ายปกครองอำเภอเมืองขอนแก่น ขับเคลื่อนนโยบายจัดระเบียบสังคมและปราบปรามผู้มีอิทธิพลอย่างต่อเนื่อง ลุยกวาดล้างจับกุมร้านจำหน่ายบุหรี่ไฟฟ้าใจกลางเมืองขอนแก่น 


วันพุธที่ 13 ธันวาคม 2566
13/12/2566
พิมพ์
ผู้ว่าฯ ขอนแก่น เผย ฝ่ายปกครองอำเภอเมืองขอนแก่น ขับเคลื่อนนโยบายจัดระเบียบสังคมและปราบปรามผู้มีอิทธิพลอย่างต่อเนื่อง ลุยกวาดล้างจับกุมร้านจำหน่ายบุหรี่ไฟฟ้าใจกลางเมืองขอนแก่น
ผู้ว่าฯ ขอนแก่น เผย ฝ่ายปกครองอำเภอเมืองขอนแก่น ขับเคลื่อนนโยบายจัดระเบียบสังคมและปราบปรามผู้มีอิทธิพลอย่างต่อเนื่อง ลุยกวาดล้างจับกุมร้านจำหน่ายบุหรี่ไฟฟ้าใจกลางเมืองขอนแก่น พร้อมกำชับดำเนินการตามกฎหมายอย่างเคร่งครัด
เมื่อวันที่ 12 ธ.ค. 66 นายไกรสร กองฉลาด ผู้ว่าราชการจังหวัดขอนแก่น เปิดเผยว่า ฝ่ายปกครองอำเภอเมืองขอนแก่น นำโดย นายประจวบ รักแพทย์ นายอำเภอเมืองขอนแก่น ได้นำกำลังชุดปฏิบัติการพิเศษฝ่ายปกครองลงพื้นที่จับกุมร้านค้าลักลอบจำหน่ายบุหรี่ไฟฟ้า อุปกรณ์ และน้ำยาบุหรี่ไฟฟ้า ในพื้นที่อำเภอเมืองขอนแก่น พร้อมจับกุมผู้ต้องหา และของกลางได้จำนวนมาก
นายไกรสร กองฉลาด ผู้ว่าราชการจังหวัดขอนแก่น กล่าวว่า สืบเนื่องจากที่ทำการปกครองอำเภอเมืองขอนแก่นได้รับข้อร้องเรียนจากพี่น้องประชาชนในพื้นที่อำเภอเมืองขอนแก่นว่า มีร้านลักลอบจำหน่ายบุหรี่ไฟฟ้าแบบเปิดเผยอย่างไม่เกรงกลัวกฎหมาย อีกทั้งยังมีเด็กและเยาวชน นักเรียน นักศึกษา เข้าไปซื้อบุหรี่ไฟฟ้า อุปกรณ์ และน้ำยาบุหรี่ไฟฟ้า เป็นจำนวนมาก ตนจึงได้มอบหมายให้ นายประจวบ รักแพทย์ นายอำเภอเมืองขอนแก่น นำกำลังชุดปฏิบัติการพิเศษฝ่ายปกครองออกลงพื้นที่ทำการตรวจค้น โดยได้ดำเนินการตรวจค้นร้าน Gemini ซึ่งมีนายนครินทร์ (สงวนนามสกุล) อายุ 22 ปี ที่อยู่ หมู่ที่ 14 ต.ในเมือง อ.เมืองขอนแก่น จ.ขอนแก่น ให้การรับเป็นผู้จัดการและผู้ครอบครองร้านดังกล่าว พร้อมของกลางบุหรี่ไฟฟ้า และอุปกรณ์ที่เกี่ยวข้อง จำนวนมากถึง 2,292 ชิ้น จึงดำเนินการแจ้งข้อกล่าวหาเพื่อดำเนินคดีตามกฎหมายต่อไป
“การจำหน่ายบุหรี่ไฟฟ้าเป็นการละเมิดกฎหมาย อันเป็นความผิดตามมาตรา 242 ตามมาตรา 246 วรรคแรก แห่งพระราชบัญญัติศุลกากร พ.ศ. 2560 ซ่อนเร้น ช่วยจำหน่าย ช่วยพาเอาไปเสีย ซื้อ รับจำนำ หรือรับไว้โดยประการใด ซึ่งของอันตนพึงรู้ว่าเป็นของ และขายสินค้าบารากู่ บารากู่ไฟฟ้าหรือบุหรี่ไฟฟ้า หรือตัวยาบารากู่ น้ำยาสำหรับเติมบารากู่ไฟฟ้าหรือบุหรี่ไฟฟ้า และเป็นการฝ่าฝืนคำสั่งคณะกรรมการคุ้มครองผู้บริโภค ที่ 9/2558 เรื่อง ห้ามขายหรือห้ามให้บริการสินค้า บารากู่ บารากู่ไฟฟ้าหรือบุหรี่ไฟฟ้า หรือตัวยาบารากู่ น้ำยาสำหรับเติมบารากู่ไฟฟ้าหรือบุหรี่ไฟฟ้า ซึ่งมีความผิดตามมาตรา 56 ตาม พ.ร.บ.คุ้มครองผู้บริโภค (ฉบับที่ 4) พ.ศ. 2562 มีโทษจำคุกไม่เกิน 3 ปี หรือปรับไม่เกิน 600,000 บาท หรือทั้งจำทั้งปรับ” นายไกรสรฯ กล่าวเพิ่มเติม
นายไกรสร กองฉลาด ผู้ว่าราชการจังหวัดขอนแก่น กล่าวในช่วงท้ายว่า การปฏิบัติการดังกล่าวนับเป็นการยกระดับการจัดระเบียบสังคมและปราบปรามผู้มีอิทธิพลของจังหวัดขอนแก่น ตามนโยบายจัดระเบียบสังคมและปราบปรามผู้มีอิทธิพลของนายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย และนายสุทธิพงษ์ จุลเจริญ ปลัดกระทรวงมหาดไทย ที่ได้เน้นย้ำให้ทุกจังหวัดทั่วประเทศ มุ่งมั่นในการกวาดล้างสิ่งผิดกฎหมายที่ก่อให้เกิดความไม่สงบในบ้านเมืองตามพันธกิจของกระทรวงมหาดไทยในการ “บำบัดทุกข์ บำรุงสุข” ให้กับพี่น้องประชาชน จึงขอประชาสัมพันธ์ไปยังพี่น้องประชาชนและทุกคนในสังคมไทย หากพบเห็นเบาะแสการกระทำผิด เช่น ลักลอบจำหน่ายสินค้าผิดกฎหมาย หรือการกระทำความผิดทุกรูปแบบ สามารถแจ้งข้อมูล และร้องเรียนร้องทุกข์ได้ที่ศูนย์ดำรงธรรมจังหวัด ศูนย์ดำรงธรรมอำเภอ สายด่วน 1567 โทรฟรีตลอด 24 ชั่วโมง

ที่มา : https://www.thaigov.go.th/news/contents/details/76028