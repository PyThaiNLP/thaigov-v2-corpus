รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม เปิดการประชุมเชิงปฏิบัติการเพื่อเตรียมความพร้อมขยายผลการพัฒนารูปแบบการบำบัดรักษาและฟื้นฟูสมรรถภาพเด็กและเยาวชน


วันพุธที่ 13 ธันวาคม 2566
13/12/2566
พิมพ์
รัฐมนตรีว่าการกระทรวงยุติธรรม เปิดการประชุมเชิงปฏิบัติการเพื่อเตรียมความพร้อมขยายผลการพัฒนารูปแบบการบำบัดรักษาและฟื้นฟูสมรรถภาพเด็กและเยาวชน
รัฐมนตรีว่าการกระทรวงยุติธรรม เปิดการประชุมเชิงปฏิบัติการเพื่อเตรียมความพร้อมขยายผลการพัฒนารูปแบบการบำบัดรักษาและฟื้นฟูสมรรถภาพเด็กและเยาวชนที่เกี่ยวข้องกับยาและสารเสพติดในสถานที่ควบคุม
ในวันพุธที่ ๑๓ ธันวาคม ๒๕๖๖ เวลา ๐๙.๐๐ น. พันตำรวจเอก ทวี สอดส่อง รัฐมนตรีว่าการกระทรวงยุติธรรม เป็นประธานเปิดการประชุมเชิงปฏิบัติการเพื่อเตรียมความพร้อมขยายผลการพัฒนารูปแบบการบำบัดรักษาและฟื้นฟูสมรรถภาพเด็กและเยาวชนที่เกี่ยวข้องกับยาและสารเสพติดในสถานที่ควบคุม (YM-FASTIC) ในสถานพินิจฯ ที่มีแรกรับ จำนวน ๓๒ แห่ง พร้อมทั้งมอบนโยบายด้านการบำบัดรักษาและฟื้นฟูผู้ติดยาเสพติดของกระทรวงยุติธรรม ในหัวข้อ “การจัดการปัญหายาเสพติดการสร้างภูมิคุ้มกันด้านยาเสพติดทุกรูปแบบให้เด็กและเยาวชน และการบำบัดรักษาผู้ติดยาเสพติดอย่างเหมาะสม” โดยมี พันตำรวจโท ประวุธ วงศ์สีนิล รองปลัดกระทรวงยุติธรรรม รักษาราชการแทน อธิบดีกรมพินิจและคุ้มครองเด็กและเยาวชน ผู้บริหารระดับสูงของกรมพินิจฯ ผู้เข้าร่วมโครงการ ประกอบด้วย หัวหน้าสถานแรกรับ พยาบาลวิชาชีพ นักจิตวิทยา นักสังคมสงเคราะห์ นักวิชาการอบรมและฝึกวิชาชีพด้านสามัญและด้านพ่อบ้าน รวมกว่า ๒๒๐ คน ให้การต้อนรับ และเข้าร่วมประชุม ณ ห้องทิพวรรณ โรงแรมแกรนด์ริชมอนด์ อำเภอเมืองนนทบุรี จังหวัดนนทบุรี
สำหรับการประชุมดังกล่าว จัดขึ้นระหว่างวันที่ ๑๓ - ๑๕ ธันวาคม ๒๕๖๖ เพื่อเตรียมความพร้อมให้กับบุคลากรในหน่วยงานนำร่องทั้ง ๓๒ แห่ง มีความรู้ความเข้าใจเกี่ยวกับแนวทางการบำบัดรักษาและฟื้นฟูสมรรถภาพเด็กและเยาวชนที่เกี่ยวข้องกับยาและสารเสพติดในสถานที่ควบคุม สามารถนำความรู้ที่ได้รับไปปรับใช้ในการปฏิบัติงานได้อย่างถูกต้องตามมาตรฐาน และเป็นไปในทิศทางเดียวกัน รวมถึงมีการบูรณาการร่วมกับภาคีเครือข่ายทั้งภาครัฐ เอกชน และเครือข่ายชุมชนให้เป็นส่วนหนึ่งในการแก้ไขบำบัดฟื้นฟู ส่งต่อ สงเคราะห์ ช่วยเหลือเด็กและเยาวชน โดยได้รับเกียรติจากวิทยากรผู้เชี่ยวชาญด้านยาเสพติดของสถาบันบำบัดรักษาและฟื้นฟูสมรรถภาพผู้ติดยาเสพติดแห่งชาติบรมราชชนนี นักวิชาการอิสระ และผู้แทนจากกรมพินิจและคุ้มครองเด็กและเยาวชน ร่วมบรรยาย

ที่มา : https://www.thaigov.go.th/news/contents/details/76062