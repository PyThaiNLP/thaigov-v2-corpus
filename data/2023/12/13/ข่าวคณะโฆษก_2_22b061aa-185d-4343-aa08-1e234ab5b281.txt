รัฐบาลไทย-ข่าวทำเนียบรัฐบาล-“เกณิกา”เผย รัฐบาลห่วงใยประชาชน แนะหลีกเลี่ยงกิจกรรมกลางแจ้ง หลังอากาศปิด ทำค่าฝุ่น PM 2.5 พุ่งสูงต่อเนื่อง 


วันพุธที่ 13 ธันวาคม 2566
13/12/2566
พิมพ์
“เกณิกา”เผย รัฐบาลห่วงใยประชาชน แนะหลีกเลี่ยงกิจกรรมกลางแจ้ง หลังอากาศปิด ทำค่าฝุ่น PM 2.5 พุ่งสูงต่อเนื่อง
“เกณิกา”เผย รัฐบาลห่วงใยประชาชน แนะหลีกเลี่ยงกิจกรรมกลางแจ้ง หลังอากาศปิด ทำค่าฝุ่น PM 2.5 พุ่งสูงต่อเนื่อง
วันที่ 13 ธ.ค. 66 น.ส.เกณิกา อุ่นจิตร์ รองโฆษกประจำสำนักนายกรัฐมนตรี กล่าวถึงสถานการณ์ค่าฝุ่น PM 2.5 ในหลายพื้นที่พบเกินมาตรฐานว่า รัฐบาลมีความเป็นห่วงประชาชนกลุ่มเสี่ยงทั้งเด็ก ผู้สูงอายุ และหญิงตั้งครรภ์ จึงขอให้เฝ้าระวังเป็นพิเศษ รวมถึงกลุ่มที่มีโรคประจำตัว ได้แก่ โรคหัวใจ โรคปอดอุดกั้นเรื้อรัง และโรคหอบหืด ซึ่งผู้ป่วยโรคหอบหืด จะมีความไวต่อการกระตุ้นจาก ฝุ่น PM2.5 หรือสารก่อภูมิแพ้เหล่านี้ ทำให้มีสมรรถภาพปอดลดลง และเกิดอาการกำเริบได้ ซึ่งกลุ่มเสี่ยงดังกล่าว ควรสวมหน้ากากเพื่อป้องกันฝุ่น และหลีกเลี่ยงกิจกรรมกลางแจ้ง
น.ส.เกณิกา กล่าวต่อว่า เหตุที่ทำให้ค่าฝุ่น PM2.5 สูงขึ้นมากในขณะนี้เกิดจากความกดอากาศต่ำ และสภาพอากาศนิ่ง ส่งผลให้ฝุ่นจากแหล่งกำเนิดไม่สามารถระบายได้ จนถูกกดทับอยู่ในแต่ละพื้นที่ โดยเฉพาะวันที่ 14-15 ธ.ค. จะมีค่าฝุ่นหนาแน่นเป็นพิเศษ แต่จากการคาดการณ์ของกรมควบคุมมลพิษว่าสถานการณ์จะเริ่มดีขึ้นช่วงวันที่ 17 ธ.ค.นี้ เพราะจะมีลมพัดแรงขึ้น ช่วยให้อากาศระบายฝุ่นที่สะสมและพัดออกจากพื้นที่
ทั้งนี้ในส่วนของ ร่างพ.ร.บ.การบริหารจัดการเพื่ออากาศสะอาด พ.ศ. .... นั้น คณะรัฐมนตรีได้มติให้ส่งร่างพระราชบัญญัติดังกล่าวให้สำนักงานคณะกรรมการกฤษฎีกาตรวจพิจารณาแล้ว โดยเนื้อหาสาระที่สำคัญก็คือ การแก้ปัญหาเชิงรุก ครอบคลุมทุกมิติ เป็นกฎหมายใหม่ที่มีความเฉพาะ ทำให้สามารถบริหารจัดการอากาศสะอาดได้อย่างแท้จริง ป้องกันปัญหาด้านอากาศที่จะเกิดขึ้น และแก้ไขปัญหามลภาวะทางอากาศที่มีอยู่ให้ลดลงและหมดไป เพราะอากาศสะอาดเป็นสิทธิพึงมีที่คนไทยทุกคนต้องได้สูดอากาศที่บริสุทธิ์ตามสิทธิขั้นพื้นฐาน เพื่อสุขภาพที่ดีของทุกคน
โดยประชาชนสามารถติดตามสถานการณ์ฝุ่นผ่านทางเว็บไซต์ Air4Thai.com และ airbkk.com แอปพลิเคชัน Air4Thai และ AirBKK รวมถึงเพจ facebook Live ศูนย์แก้ไขปัญหามลพิษทางอากาศ และสายด่วนกรมควบคุมมลพิษ 1650

ที่มา : https://www.thaigov.go.th/news/contents/details/76017