รัฐบาลไทย-ข่าวทำเนียบรัฐบาล-พลเอก ไพบูลย์ คุ้มฉายา รองประธานคณะกรรมการมูลนิธิราชทัณฑ์ปันสุข ทำความดี เพื่อชาติ ศาสน์ กษัตริย์ ในพระบรมราชูปถัมภ์ ตรวจเยี่ยมเรือนจำกลางเชียงราย


วันพุธที่ 13 ธันวาคม 2566
13/12/2566
พิมพ์
พลเอก ไพบูลย์ คุ้มฉายา รองประธานคณะกรรมการมูลนิธิราชทัณฑ์ปันสุข ทำความดี เพื่อชาติ ศาสน์ กษัตริย์ ในพระบรมราชูปถัมภ์ ตรวจเยี่ยมเรือนจำกลางเชียงราย
พลเอก ไพบูลย์ คุ้มฉายา รองประธานคณะกรรมการมูลนิธิราชทัณฑ์ปันสุข ทำความดี เพื่อชาติ ศาสน์ กษัตริย์ ในพระบรมราชูปถัมภ์ ตรวจเยี่ยมเรือนจำกลางเชียงราย และโรงพยาบาลเชียงรายประชานุเคราะห์ จังหวัดเชียงราย
ในวันพุธที่ ๑๓ ธันวาคม ๒๕๖๖ พลเอกไพบูลย์  คุ้มฉายา องคมนตรี รองประธานคณะกรรมการมูลนิธิราชทัณฑ์ปันสุข ทำความ ดี เพื่อชาติ ศาสน์ กษัตริย์ ในพระบรมราชูปถัมภ์ และคณะกรรมการมูลนิธิฯ ประกอบด้วย พันตำรวจเอก ณรัชต์ เศวตนันทน์ รองเลขาธิการพระราชวัง พลอากาศเอก สุบิน ชิวปรีชา กรมวังผู้ใหญ่ในพระองค์ ๙๐๔ นางพงษ์สวาท นีละโยธิน ปลัดกระทรวงยุติธรรม นายสหการณ์ เพ็ชรนรินทร์ รองปลัดกระทรวงยุติธรรม รักษาราชการแทนอธิบดีกรมราชทัณฑ์ นายแพทย์สุรโชค ต่างวิวัฒน์ รองปลัดกระทรวงสาธารณสุข นางจิรภา สินธุนาวา ผู้ตรวจราชการกระทรวงยุติธรรม พร้อมด้วยคณะผู้บริหาร และเจ้าหน้าที่ที่เกี่ยวข้อง ลงพื้นที่ตรวจเยี่ยมเรือนจำกลางเชียงราย จังหวัดเชียงราย ตามโครงการราชทัณฑ์ปันสุข ทำความ ดี เพื่อชาติ ศาสน์ กษัตริย์
โครงการราชทัณฑ์ปันสุข ทำความ ดี เพื่อชาติ ศาสน์ กษัตริย์ ดำเนินงานภายใต้มูลนิธิราชทัณฑ์ปันสุข ทำความ ดี เพื่อชาติ ศาสน์ กษัตริย์ ในพระบรมราชูปถัมภ์ ที่พระบาทสมเด็จพระเจ้าอยู่หัว​ และสมเด็จพระนางเจ้าฯ พระบรมราชินี ทรงมีพระเมตตาต่อผู้ต้องขังในเรือนจำ โดยมีพระดำริว่า แม้ว่าผู้ต้องขังจะเป็นผู้กระทำผิดตามกฎหมายบ้านเมืองและต้องมารับโทษในเรือนจำ แต่บุคคลเหล่านี้ก็เป็นประชาชนคนไทยที่ควรได้รับสิทธิอย่างเท่าเทียมกัน ในเรื่องการสาธารณสุขและการแพทย์ เทียบเท่าประชาชนทั่วไป
ผลของการดำเนินงานตามแนวทางของโครงการราชทัณฑ์ปันสุขฯ ทั้งในระยะที่ ๑ และระยะที่ ๒ ทำให้เกิดการเปลี่ยนแปลงที่ดีในด้านสุขภาพของผู้ต้องขังและทำให้เกิดการเปลี่ยนแปลงที่ดีขึ้นอย่างชัดเจนในเรือนจำทั่วประเทศ ๑๔๓ แห่ง ซึ่งนอกจากจะใช้ในการดูแลช่วยเหลือผู้ต้องขังแล้ว ยังเป็นประโยชน์แก่ประชาชนที่อยู่ใกล้เคียงให้สามารถเข้าถึงบริการด้านสุขภาพได้มากขึ้นอีกด้วย
และต่อมาเมื่อวันที่ ๒​๔ สิงหาคม ๒๕๖๔ พระบาทสมเด็จพระเจ้าอยู่หัว ได้ทรงให้มีการจดทะเบียนมูลนิธิราชทัณฑ์ปันสุข ทำความ ดี เพื่อชาติ ศาสน์ กษัตริย์ ในพระบรมราชูปถัมภ์ เพื่อเป็นหน่วยงานกลางในการบูรณาการการทำงานเพื่อช่วยเหลือผู้ต้องขัง
ปัจจุบันการดำเนินงานตามโครงการราชทัณฑ์ปันสุขฯ ได้ดำเนินการในเรื่องการพัฒนาศักยภาพของผู้ต้องขังเพื่อช่วยงานด้านสาธารณสุขในรูปแบบของอาสาสมัครสาธารณสุขเรือนจำ (อสรจ.) ซึ่งปัจจุบันมีอาสาสมัครสาธารณสุขเรือนจำที่กระจายในเรือนจำทั่วประเทศ จำนวน ๑๗,๘๙๗ คน การปรับสิทธิประโยชน์เพื่อยกระดับมาตรฐานการดูแลสุขภาพผู้ต้องขัง การยกระดับมาตรฐานด้านอนามัยสิ่งแวดล้อมและสุขาภิบาลอาหารและน้ำ การบริหารจัดการค่าใช้จ่ายสำหรับผู้ต้องขังต่างด้าวหรือคนไทยไร้สิทธิ รวมถึงการดูแลผู้ต้องขังพ้นโทษที่มีปัญหาสุขภาพจิต การบำบัดฟื้นฟูผู้ติดยาเสพติดในเรือนจำ การใช้และการบำรุงรักษาครุภัณฑ์พระราชทาน
ในการนี้ พลเอก ไพบูลย์ คุ้มฉายา ในฐานะรองประธานคณะกรรมการมูลนิธิฯ พร้อมด้วยคณะกรรมการมูลนิธิราชทัณฑ์ปันสุขฯ ได้ลงพื้นที่ตรวจเยี่ยมเรือนจำกลางเชียงราย จังหวัดเชียงราย ซึ่งเป็นเรือนจำเป้าหมายที่อยู่ในแผนการดำเนินงานระยะที่ ๑ โดยเรือนจำกลางเชียงราย มีผู้ต้องขังทั้งสิ้น ๓,๙๙๕ คน แบ่งเป็น ชาย ๓,๑๖๓ คน หญิง ๖๒๓ คน ผู้ต้องกักขัง ชาย ๙๓ คน หญิง ๑๔ คน ผู้ต้องขังชายเรือนจำชั่วคราวดอยฮาง ๑๐๑ คน (ข้อมูล ณ วันที่ ๒๗ พฤศจิกายน ๒๕๖๖) มีบุคลากรในสถานพยาบาล ประกอบด้วย ผู้อำนวยการสถานพยาบาล จำนวน ๑ คน พยาบาลวิชาชีพชำนาญการ จำนวน ๒ คน พยาบาลวิชาชีพปฏิบัติการ จำนวน ๕ คน และนักจิตวิทยาชำนาญการ จำนวน ๑ คน โดยสัดส่วนพยาบาลต่อผู้ต้องขัง เท่ากับ ๑ ต่อ ๕๗๒
สถานพยาบาลเรือนจำกลางเชียงราย ได้มีการอบรมอาสาสมัครเรือนจำ จำนวน ๒๘๓ คน แบ่งเป็นชาย ๒๓๘ คน หญิง ๔๕ คน  มีการลงทะเบียนสิทธิหลักประกันสุขภาพแห่งชาติ ที่ตรงหน่วยบริการปฐมภูมิ จำนวน ๓,๒๓๗ คน คิดเป็นร้อยละ ๙๙.๙๔ มีสถิติการเจ็บป่วยโรคไม่ติดต่อเรื้อรัง (NCDs) สูงที่สุด ได้แก่ โรคความดันโลหิตสูง สถานพยาบาลเรือนจำกลางเชียงรายมีการตรวจคัดกรองและให้การรักษาโรคติดต่อทั่วไป/ไม่ติดต่อ โดยมีการตรวจคัดกรองผู้ต้องขังเข้าใหม่ทุกรายและปฏิบัติตามมาตรการการดำเนินงานเฝ้าระวัง ป้องกัน และควบคุมการแพร่ระบาดของโรคติดเชื้อต่าง ๆ รวมถึงการเสริมสร้างภูมิคุ้มกันให้แก่ผู้ต้องขัง และเจ้าหน้าที่ในกลุ่มที่สามารถป้องกันได้ด้วยวัคซีน อีกทั้งสถานพยาบาบาลเรือนจำกลางเชียงราย ได้รับการสนับสนุนแพทย์และพยาบาลจากโรงพยาบาลเชียงรายประชานุเคราะห์ เข้าให้บริการการตรวจรักษาโรคทั่วไปแก่ผู้ต้องขัง โดยเข้าตรวจรักษาภายในเรือนจำ เดือนละ ๑ ครั้ง ครั้งละ ๖ ชั่วโมง นอกจากนี้ ยังมีแพทย์เฉพาะทางด้านสาขาต่าง ๆ เพื่อตรวจรักษาผู้ป่วยด้วยระบบ Telemedicine โดยมีการตรวจรักษาโรคทั่วไป โรคจิตเวช โรคผิวหนัง และโรคที่ไม่ติดต่อ ๓ ครั้ง/ เดือน ครั้งละ ๔ ชั่วโมง มีจิตแพทย์
เข้าตรวจรักษาผู้ต้องป่วยจิตเวช เดือนละ ๑ ครั้ง ๆ ละ ๔ ชั่วโมง มีแพทย์ด้านทันตกรรมเข้าตรวจดูแลรักษาฟันแก่ผู้ต้องขัง เดือนละ ๑ ครั้ง ครั้งละ ๖ ชั่วโมง เรือนจำกลางเชียงรายยังได้ดำเนินงานตามมาตรฐานสิ่งจำเป็นในการดำรงชีวิตสำหรับผู้ต้องขัง ๑๐ ด้าน โดยได้ดำเนินงานร่วมกับสำนักงานสาธารณสุขจังหวัดเชียงราย โรงพยาบาลส่งเสริมสุขภาพตำบลดอยฮาง โรงพยาบาลเชียงรายประชานุเคราะห์ ผลการดำเนินงานผ่านเกณฑ์มาตรฐานทุกด้าน
ในวันนี้ พลเอก ไพบูลย์ คุ้มฉายา รับฟังรายงานการติดตามการดำเนินงานของโครงการราชทัณฑ์ปันสุขฯ จากนั้น เข้าตรวจเยี่ยมห้องกักโรค สถานพยาบาล มุมสุขภาพราชทัณฑ์ปันสุข และชมการสาธิตการใช้ระบบ telemedicine ในการตรวจผู้ต้องขังป่วย เยี่ยมชมการให้บริการยูนิตทำฟัน (ครุภัณฑ์พระราชทาน) มอบถุงของใช้ให้กับผู้ต้องขังชายสูงอายุและพิการ จำนวน ๑๐ ราย จากนั้น ตรวจเยี่ยมสถานพยาบาลในแดนหญิง เยี่ยมชมมุมสุขภาพราชทัณฑ์ปันสุข ห้องแม่และเด็ก และมอบถุงของใช้ให้กับผู้ต้องขังหญิงสูงอายุและพิการ จำนวน ๕ ราย รับชมการแสดงของผู้ต้องขังหญิง “ชุดชนเผ่า” และตรวจเยี่ยมการดำเนินงานของฝ่ายสูทกรรม
ช่วงบ่าย พลเอก ไพบูลย์ คุ้มฉายา และคณะกรรมการมูลนิธิราชทัณฑ์ปันสุขฯ เดินทางออกจากเรือนจำกลางเชียงรายไปยังโรงพยาบาลแม่ข่าย คือ โรงพยาบาลเชียงรายประชานุเคราะห์ ตรวจเยี่ยมห้องปันสุข และมอบของเยี่ยมให้แก่ผู้ต้องขังป่วย จำนวน ๕ ราย จากนั้น เยี่ยมชมห้องตรวจรักษาผ่านระบบ telemedicine ที่ตั้งอยู่ในโรงพยาบาลให้แพทย์ใช้รักษาผู้ต้องขังป่วยในเรือนจำ
การดำเนินงานโครงการราชทัณฑ์ปันสุขฯ ในกิจกรรมต่าง ๆ เป็นความร่วมมือระหว่างกระทรวงสาธารณสุขและกระทรวงยุติธรรม ที่พยายามทำให้ผู้ต้องขังได้รับบริการทางการแพทย์และการสาธารณสุขให้เท่าเทียมกับประชาชนทั่วไปให้เป็นไปตามหลักมนุษยธรรม

ที่มา : https://www.thaigov.go.th/news/contents/details/76081