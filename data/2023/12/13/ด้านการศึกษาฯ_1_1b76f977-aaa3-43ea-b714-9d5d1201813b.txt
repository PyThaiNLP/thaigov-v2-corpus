รัฐบาลไทย-ข่าวทำเนียบรัฐบาล-“ศุภมาส” เปิดงาน “9 ทศวรรษ รวมตัวสร้างสรรค์ ร่วมกันพัฒนาอย่างยั่งยืน” : SDU Community Engagement Expo 2023 หนุนการพัฒนางานวิจัยร่วมกับชุมชน พัฒนาสินค้าและผลิตภัณฑ์พื้นบ้านฯ


วันพุธที่ 13 ธันวาคม 2566
“ศุภมาส” เปิดงาน “9 ทศวรรษ รวมตัวสร้างสรรค์ ร่วมกันพัฒนาอย่างยั่งยืน” : SDU Community Engagement Expo 2023 หนุนการพัฒนางานวิจัยร่วมกับชุมชน พัฒนาสินค้าและผลิตภัณฑ์พื้นบ้านฯ
“ศุภมาส” เปิดงาน “9 ทศวรรษ รวมตัวสร้างสรรค์ ร่วมกันพัฒนาอย่างยั่งยืน” : SDU Community Engagement Expo 2023 หนุนการพัฒนางานวิจัยร่วมกับชุมชน พัฒนาสินค้าและผลิตภัณฑ์พื้นบ้านฯ
เมื่อวันที่ 8 ธ.ค. นางสาวศุภมาส อิศรภักดี รัฐมนตรีว่าการกระทรวงการอุดมศึกษา วิทยาศาสตร์ วิจัยและนวัตกรรม (อว.) เป็นประธานเปิดงาน “9 ทศวรรษ รวมตัวสร้างสรรค์ ร่วมกันพัฒนาอย่างยั่งยืน” : SDU Community Engagement Expo 2023 โดยมี นางสาวสุชาดา แทนทรัพย์ เลขานุการ รมว.อว. ผศ.ดร.พิทักษ์ จันทร์เจริญ รองอธิการบดีฝ่ายบริหาร และ รศ.ดร.ชนะศึก นิชานนท์ รองอธิการบดีฝ่ายวิจัยและพัฒนาการศึกษา มหาวิทยาลัยสวนดุสิต เข้าร่วม ณ ห้องประชุมพวงเงิน ชั้น 2 อาคารจันทร์เจริญ มหาวิทยาลัยสวนดุสิต วิทยาเขตสุพรรณบุรี
นางสาวศุภมาส กล่าวว่า การพัฒนาเชิงพื้นที่ถือเป็นภารกิจที่สำคัญของสถาบันอุดมศึกษาโดยเฉพาะในมหาวิทยาลัยที่อยู่ต่างจังหวัด โดยมุ่งเน้นพัฒนาชุมชนที่ใกล้กับมหาวิทยาลัย เพื่อให้ประชาชนใช้เป็นแหล่งเรียนรู้ อันนำไปสู่การพัฒนาที่ยั่งยืน โดยมีเป้าหมายหลักคือ การผลิตบัณฑิตที่มีความรู้ ความสามารถ เป็นกำลังหลักในการขับเคลื่อน เกิดการพัฒนาและสามารถสร้างการเปลี่ยนแปลงระดับท้องถิ่น และระดับภูมิภาค
รัฐมนตรีกระทรวง อว. กล่าวต่อไปว่า ในส่วนของการส่งเสริมการพัฒนาชุมชนเชิงพื้นที่ของกระทรวง อว. เรามุ่งเน้นด้านการวิจัยและนวัตกรรม ตามแนวคิด “วิจัย-นวัตกรรมดี ตอบโจทย์ ตรงความต้องการ” รวมถึงการทำให้ กระทรวง อว. เป็นกระทรวงเศรษฐกิจ ที่สามารถสร้างรายได้ให้กับประเทศชาติ ประชาชน ด้วยความรู้ด้านวิทยาศาสตร์ และนวัตกรรม มุ่งเน้นการมีส่วนร่วมกับชุมชนเพื่อนำองค์ความรู้ไปพัฒนาชุมชนในพื้นที่โดยรอบของมหาวิทยาลัย รวมทั้งขับเคลื่อนงานวิจัยเพื่อนำไปแก้ไขปัญหาปากท้องและเศรษฐกิจอย่างเป็นรูปธรรมต่อไป
สำหรับงาน 9 ทศวรรษ รวมตัวสร้างสรรค์ ร่วมกันพัฒนาอย่างยั่งยืน เป็นงานที่จัดแสดงนิทรรศการสินค้าและบริการ อาหาร และผลิตภัณฑ์ของท้องถิ่น มีกำหนดจัดงานระหว่างวันที่ 8-9 ธันวาคม 2566 ณ มหาวิทยาลัยสวนดุสิต วิทยาเขตสุพรรณบุรี จังหวัดสุพรรณบุรี ภายในงานมีกิจกรรมมากมาย อาทิ นิทรรศการ SuanDusitness การประกวดเย็บร้อย ค่อยจีบ ประดิษฐ์ใบตอง ระดับชาติ ครั้งที่ 11 ชิงถ้วยรางวัลพระราชทาน สมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง กิจกรรม SDU Community Engagememt Expo 2023 การนำเสนอผลงานวิชาการภาคโปสเตอร์ หัวข้อ “การพัฒนาชุมชนอย่างยั่งยืน” เวทีแลกเปลี่ยนความคิดเห็นเพื่อยกระดับจังหวัดสุพรรณบุรีสู่ “เมืองเกษตรปลอดภัย” พิธีมอบรางวัลนักวิจัยดีเด่น/ผลงานวิจัยดีเด่น

ที่มา : https://www.thaigov.go.th/news/contents/details/76058