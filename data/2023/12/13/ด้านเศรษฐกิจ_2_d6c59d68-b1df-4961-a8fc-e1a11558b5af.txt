รัฐบาลไทย-ข่าวทำเนียบรัฐบาล-ก.อุตฯ ชวนเที่ยวงานกาชาด 2566 “นุ่งโจง ห่มไทย ช้อป ชิม ใช้” เพื่อนำรายได้โดยเสด็จพระราชกุศลบำรุงสภากาชาดไทย 8-18 ธ.ค.นี้


วันพุธที่ 13 ธันวาคม 2566
13/12/2566
พิมพ์
ก.อุตฯ ชวนเที่ยวงานกาชาด 2566 “นุ่งโจง ห่มไทย ช้อป ชิม ใช้” เพื่อนำรายได้โดยเสด็จพระราชกุศลบำรุงสภากาชาดไทย 8-18 ธ.ค.นี้
ก.อุตฯ ชวนเที่ยวงานกาชาด 2566 “นุ่งโจง ห่มไทย ช้อป ชิม ใช้” เพื่อนำรายได้โดยเสด็จพระราชกุศลบำรุงสภากาชาดไทย 8-18 ธ.ค.นี้
กระทรวงอุตสาหกรรม ชวนเชิญเที่ยวงานกาชาดประจำปี 2566 “นุ่งโจง ห่มไทย ช้อป ชิม ใช้” เพื่อนำรายได้โดยเสด็จพระราชกุศลบำรุงสภากาชาดไทย ภายใต้แนวคิด “งานกาชาด 100 ปี รื่นรมย์สุขฤดี ณ ที่แห่งการให้” ตั้งแต่ 8 -18 ธันวาคมนี้ โดยร้านกระทรวงอุตสาหกรรม จัดเต็มส่งท้ายปี ลุ้นรับโชคสลากรางวัลใหญ่ ทั้งรถยนต์ รถจักรยานยนต์ ทองคำ และเกมส์จับรางวัลลุ้นเครื่องใช้ไฟฟ้า พร้อมรับชมการแสดงจากศิลปิน ดารา นักร้องที่มีชื่อเสียงทุกวัน 11 วัน 11 คืน
นายณัฐพล รังสิตพล ปลัดกระทรวงอุตสาหกรรม เปิดเผยภายหลังการลงพื้นที่ตรวจตราความเรียบร้อยของร้านกระทรวงอุตสาหกรรมภายในงานกาชาด ประจำปี 2566 ที่กำหนดจัดขึ้นระหว่างวันที่ 8 – 18 ธันวาคม 2566 ณ สวนลุมพินี ภายใต้แนวคิด “งานกาชาด 100 ปี รื่นรมย์สุขฤดี ณ ที่แห่งการให้” ว่า ร้านของกระทรวงฯ มีพื้นที่ 360 ตารางเมตร แบ่งออกเป็น 2 โซน ได้แก่ โซนแสดงผลงานของกระทรวงอุตสาหกรรม และโซนจำหน่ายสินค้าและบริการ โดยโซนแสดงผลงานของกระทรวงอุตสาหกรรม ประกอบด้วย นิทรรศการ “อุตสาหกรรมไทย ร่วมสร้างสรรค์สังคมไทย”นำเสนอผลงานของกระทรวงฯ ในด้านต่าง ๆ อาทิ อุตสาหกรรมอาหาร อุตสาหกรรมแปรรูป อุตสาหกรรมยานยนต์ อุตสาหกรรมอิเล็กทรอนิกส์ และอุตสาหกรรมพลังงานสะอาด เป็นต้น นอกจากนี้ ยังมีกิจกรรมต่าง ๆ อาทิ การแสดงหุ่นกระบอกไทย การแสดงดนตรีพื้นบ้าน และการแสดงคอนเสิร์ตจากศิลปิน ดารา นักร้องที่มีชื่อเสียงทุกวัน ส่วนโซนจำหน่ายสินค้าและบริการ ประกอบด้วย สินค้าอุตสาหกรรมคุณภาพจากผู้ประกอบการทั่วประเทศ อาทิ อาหาร เครื่องดื่ม เครื่องใช้ไฟฟ้า เฟอร์นิเจอร์ เสื้อผ้า เครื่องประดับ เป็นต้น นอกจากนี้ยังมีบริการต่าง ๆ อาทิ บริการตัดผม บริการนวดแผนไทย และบริการถ่ายภาพ
“กระทรวงอุตสาหกรรม ขอเชิญชวนประชาชนทุกท่าน ร่วมเที่ยวชมและเลือกซื้อสินค้าในงานกาชาด ประจำปี 2566 ซึ่งจัดขึ้นภายใต้แนวคิด “งานกาชาด 100 ปี รื่นรมย์สุขฤดี ณ ที่แห่งการให้” เพื่อร่วมเฉลิมฉลองในโอกาสที่งานกาชาดครบ   100 ปี เพื่อนำรายได้โดยเสด็จพระราชกุศลบำรุงสภากาชาดไทย และช่วยเหลือผู้ป่วยและผู้ที่ขาดแคลน”ปลัดกระทรวงอุตสาหกรรม กล่าว
ด้านนายวีริศ อัมระปาล ผู้ว่าการการนิคมอุตสาหกรรมแห่งประเทศไทย (กนอ.) กล่าวเสริมว่า ปี 2566 กนอ.ได้รับมอบหมายจากคณะกรรมการจัดงานร้านกระทรวงอุตสาหกรรมในงานกาชาด ประจำปี 2566 ให้เป็นหน่วยงานหลักในการดำเนินการสนับสนุนการจัดร้านให้มีความสวยงาม เหมาะสม รวมทั้งจัดหาของรางวัลสลากกาชาด คูปองเกมส์ และการแสดงจากศิลปิน ดารา นักร้องที่มีชื่อเสียงทุกวัน อาทิ 7 Moment , เต๋า ภูศิลป์ , ตรี ชัยณรงค์ และใบเฟริน สุทธิยา เป็นต้น
สำหรับกิจกรรมไฮไลท์ของร้านค้ากระทรวงอุตสาหกรรมนั้น อาทิ เกมส์จับฉลากแทงหลอด ลุ้นรับของรางวัล เช่น หม้อทอดไร้น้ำมัน กระทะไฟฟ้า ตู้เย็น โทรทัศน์ พัดลม จักรยาน น้ำตาลทราย บะหมี่กึ่งสำเร็จรูป น้ำยาล้างจาน และสินค้าจากโรงงานอุตสาหกรรมมากมาย นอกจากนี้ หากเซื้อคูปอง 12 ใบขึ้นไป จะได้ Top Up รางวัลเพิ่ม ร่วมลุ้นโชคนาทีทองจับรางวัลพิเศษ พร้อมทั้งยังได้ชมนิทรรศการเฉลิมพระเกียรติสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง
“งานกาชาดปีนี้จัดขึ้นภายใต้คอนเซ็ปต์ “รื่นรมย์สุขฤดี ณ ที่แห่งการให้” และนับเป็นปีพิเศษของงานกาชาด 100 ปี  จึงขอเชิญชวนให้ผู้เข้าร่วมงานทุกท่าน ร่วมย้อนวันวานไปกับมหรสพรื่นเริงการกุศลที่หวนกลับมาอีกครั้ง รวมทั้งร่วมสนุกกับกิจกรรม ความบันเทิงต่าง ๆ มากมาย ภายในร้านของกระทรวงอุตสาหกรรม และขอเชิญชวนทุกท่านแต่งกายด้วยชุดไทย นุ่งโจง ห่มไทย เดินช้อป ชิม ใช้ ตามแต่สะดวก เพื่อร่วมเป็นส่วนหนึ่งในการนำรายได้โดยเสด็จพระราชกุศลบำรุงสภากาชาดไทยอีกด้วย” นายวีริศ กล่าว
งานกาชาดประจำปี 2566 ณ สวนลุมพินี กรุงเทพมหานคร เริ่มตั้งแต่วันที่ 8-18 ธันวาคม 2566 รวม 11 วัน 11 คืน โดยร้านของกระทรวงอุตสาหกรรม ตั้งอยู่บริเวณโซน 3 ภายในพื้นที่จัดงาน ซึ่งอยู่ในบูธที่ 3.4

ที่มา : https://www.thaigov.go.th/news/contents/details/76006