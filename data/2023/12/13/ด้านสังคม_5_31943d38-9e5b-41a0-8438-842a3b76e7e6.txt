รัฐบาลไทย-ข่าวทำเนียบรัฐบาล-“วราวุธ” รมว.พม. ชี้รัฐบาลขึ้นค่าแรง สอดคล้องแนวทาง พม. มุ่งแก้ปัญหากลุ่มเปราะบาง พร้อมเพิ่มเงินในกระเป๋าประชาชนมากขึ้น


วันพุธที่ 13 ธันวาคม 2566
“วราวุธ” รมว.พม. ชี้รัฐบาลขึ้นค่าแรง สอดคล้องแนวทาง พม. มุ่งแก้ปัญหากลุ่มเปราะบาง พร้อมเพิ่มเงินในกระเป๋าประชาชนมากขึ้น
“วราวุธ” รมว.พม. ชี้รัฐบาลขึ้นค่าแรง สอดคล้องแนวทาง พม. มุ่งแก้ปัญหากลุ่มเปราะบาง พร้อมเพิ่มเงินในกระเป๋าประชาชนมากขึ้น
วันที่ 13 ธันวาคม 2566 นายวราวุธ  ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยว่า จากกรณีรัฐบาลเตรียมขึ้นค่าจ้างขั้นต่ำจะสามารถช่วยประชาชนกลุ่มเป้าหมายของกระทรวง พม. ซึ่งเป็นกลุ่มเปราะบางของสังคมได้อย่างไรนั้น ตนคิดว่านโยบายของนายกรัฐมนตรีที่ประสงค์จะให้รัฐบาลเพิ่มค่าแรงขั้นต่ำให้กับผู้ใช้แรงงาน จะทำให้เห็นว่าพี่น้องประชาชนในระดับทำงาน มีเงินในกระเป๋ามากขึ้นอย่างแน่นอน ส่วนบริบทของกระทรวง พม. อยากทำให้ทุกคนมีเงินในกระเป๋ามากขึ้นในมิติของการลดค่าใช้จ่าย เช่นกรณีงบประมาณดูแลสนับสนุนเด็กแรกเกิดถึง 6 ขวบ งบประมาณดูแลผู้สูงอายุ คนพิการ  การปรับปรุงที่อยู่อาศัย บ้านพักต่างๆ และสวัสดิการอีกหลายอย่าง ที่กระทรวง พม. สามารถดำเนินการได้ ซึ่งจะสอดคล้องกับนโยบายการเพิ่มค่าแรงของนายกรัฐมนตรี
นายวราวุธ กล่าวเพิ่มเติมว่า เมื่อมีนโยบายเพิ่มค่าแรงของรัฐบาล ในขณะที่กระทรวง พม. พยายามช่วยลดค่าใช้จ่าย จะทำให้ประชาชนมีเงินในกระเป๋าเพิ่มขึ้น ซึ่งเป็นเรื่องที่สนับสนุนและสอดคล้องกัน โดยเฉพาะอย่างยิ่งกลุ่มเปราะบางที่กระทรวง พม. ดูแล ไม่ว่าจะเป็นเด็กเล็ก ผู้สูงอายุ คนพิการ เราเร่งดำเนินการเสริมสร้างศักยภาพ โดยวันนี้ เด็กแรกเกิดในประเทศไทยลดน้อยลงมาก เราต้องรีบแก้ไขเรื่องโครงสร้างประชากรของประเทศไทย ซึ่งจะมีผู้สูงอายุมากขึ้น เมื่อเราช่วยลดรายจ่ายให้กับผู้สูงอายุ หรือแม้แต่การสนับสนุนการทำงานคนพิการ จะทำให้เกิดการประหยัดค่าใช้จ่าย ในขณะที่มีรายได้เพิ่ม จะทำให้กลุ่มเปราะบางที่กระทรวง พม. ดูแลมีศักยภาพ มีความเท่าเทียม ลดความเหลื่อมล้ำในสังคมได้มาก
#ช่วย24ชั่วโมง #พม24ชม #ข่าวพม #esshelpme #วราวุธรับฟังทำจริง #พมพอใจให้ทุกวัยพึงพอใจในพม #พม.หนึ่งเดียว #แก้หนี้ #ค่าแรงขั้นต่ำ #พม

ที่มา : https://www.thaigov.go.th/news/contents/details/76057