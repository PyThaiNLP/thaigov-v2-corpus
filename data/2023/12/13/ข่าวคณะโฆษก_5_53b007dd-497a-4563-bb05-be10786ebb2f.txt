รัฐบาลไทย-ข่าวทำเนียบรัฐบาล-​รองโฆษก "รัดเกล้า" ย้ำนายกฯ และกระทรวงพลังงานพร้อมสนับสนุนใช้รถไฟฟ้า มองงานมอเตอร์โชว์สะท้อนคนหันสนใจเรื่องพลังงานสะอาดมากขึ้น


วันพุธที่ 13 ธันวาคม 2566
13/12/2566
พิมพ์
​รองโฆษก "รัดเกล้า" ย้ำนายกฯ และกระทรวงพลังงานพร้อมสนับสนุนใช้รถไฟฟ้า มองงานมอเตอร์โชว์สะท้อนคนหันสนใจเรื่องพลังงานสะอาดมากขึ้น
​รองโฆษก "รัดเกล้า" ย้ำนายกฯ และกระทรวงพลังงานพร้อมสนับสนุนใช้รถไฟฟ้า มองงานมอเตอร์โชว์สะท้อนคนหันสนใจเรื่องพลังงานสะอาดมากขึ้น
วันนี้(13 ธันวาคม 2566) นางรัดเกล้า อินทวงศ์ สุวรรณคีรี รองโฆษกประจำสำนักนายกรัฐมนตรี กล่าวถึงการจัดงาน“มหกรรมยานยนต์ ครั้งที่ 40” พบว่ามียอดจองรถในงานแบ่งเป็น รถยนต์ 53,248 คัน จักรยานยนต์ 7,373 คัน และจากข้อมูลผู้ร่วมกิจกรรม “ซื้อรถ…ชิงรถ” พบว่ามีผู้ร่วมกิจกรรมสูงขึ้นกว่าปีที่แล้ว 22.4% โดยเป็นรถยนต์ที่ใช้เครื่องยนต์สันดาป 61.6% และเป็นรถยนต์ไฟฟ้า 38.4%
นางรัดเกล้าระบุว่าเรื่องของรถไฟฟ้า ที่ผ่านมารัฐบาลได้ เห็นชอบงบประมาณ เพื่อดำเนินการตามมาตรการสนับสนุนการใช้ยานยนต์ไฟฟ้าประเภทรถยนต์และรถจักรยานยนต์เพิ่ม
นอกจากนี้พร้อมสนับสนุน และอำนวยความสะดวกให้แก่บริษัทผู้ประกอบการผลิตยานยนต์ไฟฟ้า โดยคณะกรรมการการส่งเสริมการลงทุนได้กำหนดการมอบสิทธิประโยชน์เพื่อกระตุ้นดึงดูดความสนใจให้บริษัทต่างชาติร่วมลงทุนสร้างโรงงานผลิตรถยนต์ไฟฟ้าในประเทศไทยอีกด้วย
"ยอดจองรถไฟฟ้าในงานมอเตอร์โชว์ ทำให้เห็นได้ว่าขณะนี้คนไทยเริ่มหันไปให้ความสนใจในเรื่องนี้เพิ่มมากขึ้นเรื่อยๆ เพราะนอกจากจะทำให้ประหยัดเงินที่ไม่ต้องจ่ายค่าน้ำมันแล้ว ยังมีเรื่องของพลังงานสะอาดอีกด้วย
ซึ่งถือเป็นเรื่องที่รัฐบาล โดยกระทรวงพลังงานให้ความสำคัญและพร้อมที่จะสนับสนุน รวมถึงจะทำเรื่องของพลังงานให้เกิดความยั่งยืนในอนาคตด้วย"นางรัดเกล้า กล่าว

ที่มา : https://www.thaigov.go.th/news/contents/details/76045