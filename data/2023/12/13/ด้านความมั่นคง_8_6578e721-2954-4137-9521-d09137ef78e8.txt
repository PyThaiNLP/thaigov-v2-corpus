รัฐบาลไทย-ข่าวทำเนียบรัฐบาล-พ่อเมืองเชียงใหม่ เผยกรณีเจ้าหนี้นอกระบบยิงปืนข่มขู่ลูกหนี้ อ.ดอยสะเก็ด ตรวจสอบพบ “เจ้าหนี้นอกระบบดอกเบี้ยสูง 6 เจ้า” ย้ำฝ่ายปกครองบูรณาการตำรวจเร่งนำตัวผู้กระทำผิดมาดำเนินคดี


วันพุธที่ 13 ธันวาคม 2566
13/12/2566
พิมพ์
พ่อเมืองเชียงใหม่ เผยกรณีเจ้าหนี้นอกระบบยิงปืนข่มขู่ลูกหนี้ อ.ดอยสะเก็ด ตรวจสอบพบ “เจ้าหนี้นอกระบบดอกเบี้ยสูง 6 เจ้า” ย้ำฝ่ายปกครองบูรณาการตำรวจเร่งนำตัวผู้กระทำผิดมาดำเนินคดี
พ่อเมืองเชียงใหม่ เผยกรณีเจ้าหนี้นอกระบบยิงปืนข่มขู่ลูกหนี้ ดอยสะเก็ด เชียงใหม่ ตรวจสอบพบ “เจ้าหนี้นอกระบบดอกเบี้ยสูง 6 เจ้า” ย้ำฝ่ายปกครองบูรณาการตำรวจเร่งนำตัวผู้กระทำผิดมาดำเนินคดี
เมื่อวันที่ 12 ธ.ค. 66 นายนิรัตน์ พงษ์สิทธิถาวร ผู้ว่าราชการจังหวัดเชียงใหม่ เปิดเผยถึงประเด็นข่าวที่มีการเผยแพร่ทางสื่อมวลชนกรณีคนทวงหนี้นอกระบบข่มขู่ลูกหนี้โดยใช้อาวุธปืน ที่อำเภอดอยสะเก็ด จังหวัดเชียงใหม่ โดยเหตุเกิดเวลาประมาณ 02.30 น. ของวันที่ 8 ธันวาคม 2566 ซึ่งลูกหนี้ได้เผยภาพจากกล้องวงจรปิดทำให้สามารถจับภาพผู้ก่อเหตุกลุ่มหนึ่งที่ขับขี่รถจักรยานยนต์มาบริเวณหน้าบ้าน พร้อมยิงปืนข่มขู่ จำนวน 6 นัด ก่อนที่จะขี่รถออกไป ตามข้อเท็จจริงที่ปรากฏในข่าว
นายนิรัตน์ พงษ์สิทธิถาวร ผู้ว่าราชการจังหวัดเชียงใหม่ กล่าวว่า จากการลงพื้นที่ตรวจสอบ พบว่า ผู้เสียหายเป็นหญิง อายุ 52 ปี อาศัยอยู่ที่ตำบลป่าป้อง อำเภอดอยสะเก็ด จังหวัดเชียงใหม่ โดยเจ้าตัวได้เผยว่า ตนเป็นลูกหนี้นอกระบบ มีเจ้าหนี้ จำนวน 6 ราย เนื่องจากกู้เงินมาผ่อนจ่ายเจ้าหนี้อีกเจ้าหนึ่ง ซึ่งในคืนที่เกิดเหตุได้มีเจ้าหนี้รายแรกเข้ามาทวงหนี้แล้ว ต่อมามีเจ้าหนี้รายที่สองเข้ามาทวงอีก ซึ่งตนเป็นลูกหนี้เจ้าหนี้รายนี้ ประมาณ 6 พันบาท โดยที่ผ่านมาได้ทยอยผ่อนจ่าย แต่เนื่องจากดอกเบี้ยสูงทำให้มีเงินไม่พอจ่าย เหลือเงินคงค้างอยู่อีกประมาณ 1,800 บาท จึงได้ขอผัดหนี้ออกไปก่อน ซึ่งทางเจ้าหนี้ได้มีการข่มขู่ก่อนที่จะกลับออกไป หลังจากนั้นในคืนเดียวกันได้มีบุคคลใช้อาวุธปืนยิงเข้ามาในบ้าน แต่ไม่มีผู้ได้รับบาดเจ็บ ซึ่งทางลูกหนี้เชื่อว่าเป็นกลุ่มที่มาทวงหนี้นอกระบบ
“หลังจากได้รับแจ้งเหตุ ตนได้สั่งการให้นายจักรินทร์ สิรินทรภูมิ นายอำเภอดอยสะเก็ด บูรณาการร่วมกับเจ้าหน้าที่ตำรวจภูธรจังหวัดเชียงใหม่ ลงพื้นที่ตรวจสอบข้อเท็จจริงทันที พร้อมเร่งดำเนินการสืบสวนและจับกุมตัวผู้กระทำผิดมาดำเนินคดี โดยพบว่า ผู้เสียหายเป็นลูกหนี้นอกระบบที่ยังไม่ได้มาลงทะเบียนขอความช่วยเหลือให้แก้ไขปัญหาหนี้นอกระบบ จึงให้ทางฝ่ายปกครองอำเภอดอยสะเก็ดอำนวยความสะดวกในการลงทะเบียน เพื่อให้เจ้าหน้าที่รับทราบและจะเร่งให้ความช่วยเหลือในการไกล่เกลี่ยประนอมหนี้กับเจ้าหนี้รายอื่น ให้เป็นไปตามขั้นตอนของการดำเนินการตามนโยบาย และระเบียบกฎหมายที่เกี่ยวข้อง ” นายนิรัตน์ ฯ กล่าว
นายนิรัตน์ พงษ์สิทธิถาวร ผู้ว่าราชการจังหวัดเชียงใหม่ กล่าวเพิ่มเติมว่า จังหวัดเชียงใหม่ มุ่งมั่นในการกวาดล้างสิ่งผิดกฎหมายที่ก่อให้เกิดความไม่สงบในบ้านเมืองทุกประเภท จึงขอให้พี่น้องประชาชนเชื่อมั่นในการปฏิบัติงานของเจ้าหน้าที่ ทั้งฝ่ายปกครอง เจ้าหน้าที่ตำรวจ และหน่วยงานที่เกี่ยวข้องทุกภาคส่วน หากพี่น้องประชาชนได้รับความเดือดร้อนจากปัญหาหนี้นอกระบบ หรือเรื่องอื่น ๆ สามารถร้องขอความช่วยเหลือ หรือแจ้งเบาะแสได้ทั้งทางออนไลน์ที่ https://debt.dopa.go.th หรือวอร์คอินได้ ณ ที่ว่าการอำเภอ หรือสำนักงานเขตทั่วประเทศ โดยสามารถสอบถามรายละเอียดเพิ่มเติมได้ที่สายด่วนศูนย์ดำรงธรรม โทร. 1567 ตลอด 24 ชั่วโมง

ที่มา : https://www.thaigov.go.th/news/contents/details/76027