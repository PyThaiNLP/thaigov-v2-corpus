รัฐบาลไทย-ข่าวทำเนียบรัฐบาล-นายสุรพงษ์ ปิยะโชติ รัฐมนตรีช่วยว่าการกระทรวงคมนาคม ทำหน้าที่หัวหน้าคณะผู้แทนไทย เข้าร่วมการประชุมคณะกรรมการร่วมสำหรับความตกลงว่าด้วยการขนส่งข้ามพรมแดนในอนุภูมิภาคลุ่มแม่น้ำโขง


วันพุธที่ 13 ธันวาคม 2566
นายสุรพงษ์ ปิยะโชติ รัฐมนตรีช่วยว่าการกระทรวงคมนาคม ทำหน้าที่หัวหน้าคณะผู้แทนไทย เข้าร่วมการประชุมคณะกรรมการร่วมสำหรับความตกลงว่าด้วยการขนส่งข้ามพรมแดนในอนุภูมิภาคลุ่มแม่น้ำโขง
...
นายสุรพงษ์ ปิยะโชติ รัฐมนตรีช่วยว่าการกระทรวงคมนาคม ทำหน้าที่หัวหน้าคณะผู้แทนไทย เข้าร่วมการประชุมคณะกรรมการร่วมสำหรับความตกลงว่าด้วยการขนส่งข้ามพรมแดนในอนุภูมิภาคลุ่มแม่น้ำโขง ระดับรัฐมนตรี (Greater Mekong Subregion Cross Border Transport Facilitation Agreement Joint Committee : JC GMS CBTA) ครั้งที่ 8 จัดขึ้น ณ เมืองไหโข่ว มณฑลไห่หนาน สาธารณรัฐประชาชนจีน ผ่านระบบการประชุมทางไกล ร่วมด้วยรัฐมนตรีด้านการขนส่งของกัมพูชา จีน สปป.ลาว เมียนมา และเวียดนาม โดยมี นายสรพงศ์ ไพฑูรย์พงษ์ รองปลัดกระทรวงคมนาคม (หัวหน้ากลุ่มภารกิจด้านการขนส่ง) นายจิรุตม์ วิศาลจิตร อธิบดีกรมการขนส่งทางบก ผู้แทนกรมทางหลวง กองการต่างประเทศ สำนักงานปลัดกระทรวงคมนาคม กระทรวงการต่างประเทศ สำนักงานสภาพัฒนาการเศรษฐกิจและสังคมแห่งชาติ และกรมศุลกากร ร่วมการประชุม ในวันที่ 13 ธันวาคม 2566 โดยที่ประชุมรับทราบผลการประชุมเจ้าหน้าที่อาวุโส NTFC เมื่อวันที่ 12 ธันวาคม 2566 มีสาระสำคัญ ประกอบด้วย การขยายระยะเวลาการมีผลบังคับใช้ของบันทึกความเข้าใจว่าด้วยการดำเนินการตามความตกลงว่าด้วยการขนส่งข้ามพรมแดนในอนุภูมิภาคลุ่มแม่น้ำโขง “ระยะแรก” การกลับมาเดินรถอีกครั้ง (Relaunch) ภายใต้บันทึกความเข้าใจ “ระยะแรก” การรับทราบความคืบหน้าของฝ่ายจีนสำหรับการลงนามบันทึกความเข้าใจว่าด้วยการเปิดเส้นทางการขนส่งระหว่างประเทศและจุดข้ามแดนเพิ่มเติมภายใต้พิธีสาร 1 ของความตกลง GMS CBTA และการร่วมกันพิจารณาแผนดำเนินงานระหว่างปี 2567 -  2671
รัฐมนตรีช่วยว่าการกระทรวงคมนาคม ได้ร่วมให้การรับรองแถลงการณ์ร่วมการประชุมคณะกรรมการ   ร่วมสำหรับความตกลงว่าด้วยการขนส่งข้ามพรมแดนในอนุภูมิภาคลุ่มแม่น้ำโขง ระดับรัฐมนตรี ครั้งที่ 8 โดยมีสาระสำคัญ ดังนี้
1) การขยายระยะเวลาการสิ้นสุดของการมีผลบังคับใช้ของการดำเนินการตามบันทึกความเข้าใจ “ระยะแรก” ออกไปอีก 3 ปี เริ่มตั้งแต่วันที่ 1 มกราคม 2567 - 31 ธันวาคม 2569
2) การกลับมาเดินรถอีกครั้ง (Relaunch) ภายใต้บันทึกความเข้าใจ “ระยะแรก” ในวันที่ 1 เมษายน 2567
3) การประกาศความสำเร็จของการลงนามบันทึกความเข้าใจว่าด้วยการเปิดเส้นทางการขนส่งระหว่างประเทศและจุดข้ามแดนเพิ่มเติมภายใต้พิธีสาร 1 ของ GMS CBTA เสร็จสิ้นสมบูรณ์ และมีผลใช้บังคับทันทีในวันที่ 13 ธันวาคม 2566
4) การรับรองแผนดำเนินงานระหว่างปี 2567 -  2671 ซึ่งประกอบด้วยกิจกรรมและการประชุม      ที่สำคัญ เช่น การกลับมาเดินรถอีกครั้ง (Relaunch) ภายใต้บันทึกความเข้าใจ “ระยะแรก” กำหนดการประชุมคณะอนุกรรมการด้านการขนส่งคู่ขนานกับการประชุมคณะอนุกรรมการด้านศุลกากร ภายใต้ความตกลง GMS CBTA ช่วงเดือนมีนาคม 2567 การออกใบอนุญาตขนส่งระหว่างประเทศและเอกสารนำเข้าชั่วคราว การแจ้งเวียนหมายเลขทะเบียนรถให้กับประเทศสมาชิก การพิจารณาเพิ่มเส้นทางขนส่งระหว่างประเทศภายใต้พิธีสาร 1 ของ GMS CBTA การปรับปรุงความตกลง GMS CBTA ในอนาคต เป็นต้น
ทั้งนี้ การขยายระยะเวลาการสิ้นสุดของการมีผลบังคับใช้ของการดำเนินการตามบันทึกความเข้าใจ “ระยะแรก” จะส่งผลให้ผู้ประกอบการขนส่งระหว่างประเทศของไทยและประเทศสมาชิกอนุภูมิภาคลุ่มแม่น้ำโขง สามารถทำการเดินรถเพื่อขนส่งสินค้าและผู้โดยสารระหว่างกัน ซึ่งจะช่วยส่งเสริมการพัฒนาการค้าชายแดนและการขยายตัวทางเศรษฐกิจตามแนวระเบียงเศรษฐกิจในอนุภูมิภาค

ที่มา : https://www.thaigov.go.th/news/contents/details/76044