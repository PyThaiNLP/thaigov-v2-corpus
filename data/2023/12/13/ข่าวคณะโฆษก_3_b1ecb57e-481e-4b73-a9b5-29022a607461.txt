รัฐบาลไทย-ข่าวทำเนียบรัฐบาล-โฆษกรัฐบาล เผย รัฐบาลเดินหน้าส่งเสริมความร่วมมือทางเศรษฐกิจไทย-ซาอุดีฯ พร้อมสนับสนุนความร่วมมือระหว่างภาคเอกชนของทั้งสองประเทศ ขยายตลาด เพิ่มโอกาสการค้า การลงทุน และการท่องเที่ยว


วันพุธที่ 13 ธันวาคม 2566
13/12/2566
พิมพ์
โฆษกรัฐบาล เผย รัฐบาลเดินหน้าส่งเสริมความร่วมมือทางเศรษฐกิจไทย-ซาอุดีฯ พร้อมสนับสนุนความร่วมมือระหว่างภาคเอกชนของทั้งสองประเทศ ขยายตลาด เพิ่มโอกาสการค้า การลงทุน และการท่องเที่ยว
โฆษกรัฐบาล เผย รัฐบาลเดินหน้าส่งเสริมความร่วมมือทางเศรษฐกิจไทย-ซาอุดีฯ พร้อมสนับสนุนความร่วมมือระหว่างภาคเอกชนของทั้งสองประเทศ ขยายตลาด เพิ่มโอกาสการค้า การลงทุน และการท่องเที่ยว
วันนี้ (13 ธันวาคม 2566) นายชัย วัชรงค์ โฆษกประจำสำนักนายกรัฐมนตรี เผยว่า รัฐบาล นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง เดินหน้าส่งเสริมความร่วมมือทางเศรษฐกิจระหว่างไทยกับซาอุดีอาระเบียอย่างต่อเนื่อง ต่อยอดความร่วมมือ สนับสนุนภาคเอกชนไทยกว่า 120 บริษัท ร่วมแสดงสินค้าในงาน Thailand Mega Fair 2023 ซึ่งเป็นงานแสดงสินค้าและบริการของไทยที่ยิ่งใหญ่ที่สุดในซาอุดีอาระเบีย จัดขึ้น ณ อารีนาริยาด กรุงริยาด ประเทศซาอุดีอาระเบีย พร้อมผลักดันความร่วมมือระหว่างภาคเอกชนไทยกับภาคเอกชนซาอุดีฯ ขยายตลาด เพิ่มโอกาสการค้า การลงทุน และการท่องเที่ยวระหว่างกัน
โฆษกประจำสำนักนายกรัฐมนตรี กล่าวว่า รัฐบาล โดย ดร.ปานปรีย์ พหิทธานุกร รองนายกรัฐมนตรีและรัฐมนตรีว่าการกระทรวงการต่างประเทศ เดินทางเยือนซาอุดีอาระเบียอย่างเป็นทางการ พร้อมเป็นประธานในพิธีเปิดงานแสดงสินค้า Thailand Mega Fair 2023 ซึ่งเป็นงานจัดแสดงศักยภาพของนวัตกรรม ผลิตภัณฑ์และบริการของไทยที่ยิ่งใหญ่ที่สุดในซาอุดีฯ จัดขึ้นระหว่างวันที่ 13 – 16 ธันวาคม 2566 โดยมีผู้ประกอบการไทยกว่า 120 บริษัทจากสาขาต่าง ๆ เข้าร่วม ทั้งด้านอาหารและเครื่องดื่ม สาธารณสุขและการดูแลสุขภาพ และการท่องเที่ยว เป็นต้น พร้อมหารือทวิภาคีร่วมกับรัฐมนตรีว่าการกระทรวงพาณิชย์ซาอุดีอาระเบียและรัฐมนตรีว่าการกระทรวงการลงทุนซาอุดีอาระเบีย เพื่อส่งเสริมความสัมพันธ์ทวิภาคีด้านการค้าและการลงทุนระหว่างกัน
โฆษกประจำสำนักนายกรัฐมนตรี กล่าวเพิ่มเติมว่า นายกรัฐมนตรียังได้ผลักดันความร่วมมือระหว่างเอกชนไทยกับภาคเอกชนซาอุดีฯ โดยสนับสนุนให้ประธานคณะกรรมการร่วมภาคเอกชน 3 สถาบัน (กกร.) นำคณะภาคธุรกิจไทยจากสาขาธุรกิจที่มีศักยภาพ เยือนกรุงริยาด ประเทศซาอุดีอาระเบีย ระหว่างวันที่ 9 - 13 ธันวาคม 2566 พร้อมร่วมหารือกับหอการค้าซาอุดีฯ ซึ่งทั้งสองฝ่ายมุ่งมั่นที่จะร่วมมือกันผลักดันความร่วมมือในการส่งเสริมเศรษฐกิจ โดยเฉพาะด้านการค้าและการท่องเที่ยว ผ่านการกำหนด 10 สาขาธุรกิจเป้าหมายที่มีศักยภาพร่วมกันเพื่อพุ่งเป้าการขับเคลื่อนให้ชัดเจน พร้อมตั้งเป้าหมายในการดึงดูดนักท่องเที่ยวระหว่างกันเพิ่มขึ้น และเห็นชอบให้มีการแลกเปลี่ยนการเป็นเจ้าภาพจัดประชุมระหว่างกันปีละ 2 ครั้ง เพื่อเป็นกลไกในการร่วมกันติดตามเป้าหมายด้านการค้าและการท่องเที่ยว พร้อมเตรียมร่วมงาน Thaifex Anuga Asia 2024 ซึ่งเป็นงานแสดงสินค้าด้านอาหารที่ใหญ่ที่สุดในภูมิภาคเอเชีย
“นายกรัฐมนตรีให้ความสำคัญต่อการส่งเสริมและขยายความร่วมมือกับซาอุดีฯ มาอย่างต่อเนื่อง โดยเฉพาะการต่อยอดโอกาสที่เปิดขึ้นจากการเดินทางร่วมการประชุมสุดยอด ASEAN – GCC Summit ณ ประเทศซาอุดีอาระเบีย ของนายกรัฐมนตรี เพื่อสร้างโอกาสด้านการค้าและการลงทุน รวมถึงการท่องเที่ยว และสานต่อความสัมพันธ์ระหว่างสองประเทศให้เหนียวแน่นมากยิ่งขึ้น อันจะเป็นเครื่องมือสำคัญสำหรับไทยในการผลักดันผลประโยชน์ทางเศรษฐกิจที่มีผลต่อความเป็นอยู่ของประชาชนชาวไทยโดยตรง” นายชัย กล่าว

ที่มา : https://www.thaigov.go.th/news/contents/details/76021