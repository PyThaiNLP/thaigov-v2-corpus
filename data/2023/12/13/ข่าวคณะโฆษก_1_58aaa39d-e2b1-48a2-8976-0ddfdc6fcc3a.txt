รัฐบาลไทย-ข่าวทำเนียบรัฐบาล-​รัฐบาลย้ำเตือน เด็ก นักเรียน หลีกเลี่ยงการรับประทานขนม “ไขขี้ผึ้ง” ที่กำลังเป็นกระแสดังใน “Tiktok” แนะครู ผู้ปกครอง ทำความเข้าใจกับเด็กนักเรียน ให้รู้ถึงโทษและพิษภัยจากขนม


วันพุธที่ 13 ธันวาคม 2566
13/12/2566
พิมพ์
​รัฐบาลย้ำเตือน เด็ก นักเรียน หลีกเลี่ยงการรับประทานขนม “ไขขี้ผึ้ง” ที่กำลังเป็นกระแสดังใน “Tiktok” แนะครู ผู้ปกครอง ทำความเข้าใจกับเด็กนักเรียน ให้รู้ถึงโทษและพิษภัยจากขนม
​รัฐบาลย้ำเตือน เด็ก นักเรียน หลีกเลี่ยงการรับประทานขนม “ไขขี้ผึ้ง” ที่กำลังเป็นกระแสดังใน “Tiktok” แนะครู ผู้ปกครอง ทำความเข้าใจกับเด็กนักเรียน ให้รู้ถึงโทษและพิษภัยจากขนมที่ไม่มีคุณภาพ
วันที่ 13 ธันวาคม 2566 นายคารม พลพรกลาง รองโฆษกประจำสำนักนายกรัฐมนตรี ย้ำเตือนเด็ก และนักเรียน หลีกเลี่ยงการรับประทาน ขนม “ไขขี้ผึ้ง” (Wax Candy) ที่กำลังเป็นกระแสดังใน “Tiktok” ซึ่งจากตรวจสอบพบว่าไม่ได้รับการอนุญาตจากสํานักงานคณะกรรมการอาหารและยา (อย.) ไม่มีฉลากภาษาไทยถือเป็นการนำเข้าอาหารโดยผิดกฎหมาย ขอให้ตระหนักถึงอันตรายที่แฝงอยู่ในรูปแบบขนม ควรหลีกเลี่ยงอย่าเสี่ยงรับประทาน
นายคารม กล่าวว่า ขนมไขขี้ผึ้งที่เป็นกระแสจากแพลตฟอร์ม TikTok เป็นขนมที่มีสีสันและรูปร่างน่ากิน ต้องเคี้ยวกินน้ำหวานรสผลไม้จากด้านใน ส่วนไขผึ้งที่เคลือบเปลือกด้านนอกสัมผัสคล้ายเทียนไขต้อง “คายออก” เพราะร่างกายไม่สามารถดูดซึมได้ นอกจากเสี่ยงติดคอจากการเคี้ยวกลืนแล้ว สารที่เคลือบขนมยังเสี่ยงลำไส้อุดตัน ส่งผลให้ระบบทางเดินอาหารไม่ย่อย รวมถึงสารปนเปื้อนในขนมหรือของกินที่ไม่ได้มาตรฐาน หากตกค้างเป็นก้อนขวางในลำไส้ ขับถ่ายไม่ได้ อาจถึงขั้นผ่าตัด ส่งผลต่อสุขภาพในระยะยาว
“รัฐบาล โดยกระทรวงศึกษาธิการห่วงใยผลกระทบที่เกิดขึ้นต่อสุขภาพของเด็ก และนักเรียน กำชับสถานศึกษาช่วยกันดูแล พร้อมขอความร่วมมือผู้ปกครอง รวมถึงคนในชุมชนร่วมกันสังเกตร้านค้าบริเวณโรงเรียนและร้านขายของชำทั่วไป ร่วมถึงช่วยกันตักเตือน แนะนำให้เด็ก และนักเรียนรู้ถึงอันตรายจากขนมที่ไม่มีคุณภาพ ไม่มี อย. รับรอง อย่ารับประทานตามกระแส ขอให้คำนึงถึงความปลอดภัยของสุขภาพเป็นสำคัญ” นายคารม ย้ำ

ที่มา : https://www.thaigov.go.th/news/contents/details/76011