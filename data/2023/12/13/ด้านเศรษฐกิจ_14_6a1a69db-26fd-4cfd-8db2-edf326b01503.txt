รัฐบาลไทย-ข่าวทำเนียบรัฐบาล-กระทรวงเกษตรฯ แลกเปลี่ยนองค์ความรู้ สร้างความเข้าใจในเรื่อง BCG Model ระหว่างกัน


วันพุธที่ 13 ธันวาคม 2566
กระทรวงเกษตรฯ แลกเปลี่ยนองค์ความรู้ สร้างความเข้าใจในเรื่อง BCG Model ระหว่างกัน
กระทรวงเกษตรฯ แลกเปลี่ยนองค์ความรู้ สร้างความเข้าใจในเรื่อง BCG Model ระหว่างกัน
นางสาวนฤมล สงวนวงศ์ ผู้ช่วยปลัดกระทรวงเกษตรและสหกรณ์ เปิดเผยภายหลังได้รับมอบหมายจาก นายเศรษฐเกียรติ กระจ่างวงษ์ รองปลัดกระทรวงเกษตรและสหกรณ์ ให้เข้าร่วมหารือกับ Mr.Ammala SAENGCHONGHACK รองอธิบดีกรมเศรษฐกิจกระทรวงการต่างประเทศ สาธารณรัฐประชาธิปไตยประชาชนลาว โดยมีผู้บริหารหน่วยงานในสังกัดกระทรวงเกษตรและสหกรณ์ และเจ้าหน้าที่ที่เกี่ยวข้อง ณ ห้องประชุมกระทรวงเกษตรและสหกรณ์ ว่า การหารือดังกล่าวมีวัตถุประสงค์เพื่อแลกเปลี่ยนข้อมูลและแนวทางปฏิบัติที่ดีด้านเศรษฐกิจชีวภาพ เศรษฐกิจหมุนเวียน และเศรษฐกิจสีเขียว (BCG Model) รวมถึงความมั่นคงทางด้านอาหารภายใต้ BCG
ในส่วนของกระทรวงเกษตรและสหกรณ์ ได้นำหลักแนวคิดโมเดลเศรษฐกิจ BCG มาใช้เป็นหลักสำคัญในการขับเคลื่อนการพัฒนาภาคการเกษตร โดยนำเอาความรู้และความก้าวหน้าของเทคโนโลยีและนวัตกรรมมาพัฒนาต่อยอด และสร้างมูลค่าเพิ่มให้กับทรัพยากรชีวภาพ และผลผลิตทางการเกษตร หรือที่เรียกว่า “ทำน้อย แต่ได้มาก” เกิดการใช้ทรัพยากรอย่างคุ้มค่าและเป็นมิตรกับสิ่งแวดล้อม และมีแนวทางการขับเคลื่อนภาคการเกษตรด้วยโมเดลเศรษฐกิจ BCG โดยมีเป้าหมายหลัก คือ ปรับเปลี่ยนระบบการเกษตรของประเทศไทยสู่ 3 สูง คือ ประสิทธิภาพสูง มาตรฐานสูง และรายได้สูง และ 2Q คือ Quality & Quantity ซึ่งมีแนวทางในการพัฒนา 4 แนวทาง ได้แก่ 1) อนุรักษ์และใช้ทรัพยากรทางเกษตร ทรัพยากรธรรมชาติและสิ่งแวดล้อมอย่างสมดุลและยั่งยืน 2) ส่งเสริมเกษตรสมัยใหม่ และการผลิตสินค้าเกษตรและบริการมูลค่าสูง 3) พัฒนาเกษตรกรมืออาชีพ/เกษตรรุ่นใหม่ และเสริมสร้างความเชี่ยวชาญของบุคลากร และ 4) การพัฒนาโครงสร้างพื้นฐานและสิ่งอำนวยความสะดวกภาครัฐ รวมถึงโมเดลเศรษฐกิจ BCG สามารถเป็นรูปแบบที่ประเทศอื่นสามารถนำไปปรับใช้ พัฒนา และต่อยอดให้เกิดประโยชน์ รวมทั้งเป็นการสร้างโอกาสและแนวทางการประสานความร่วมมือระหว่างกันในอนาคต
ทั้งนี้ สาธารณรัฐประชาธิปไตยประชาชนลาว ได้ให้ความสนใจแนวคิดโมเดลเศรษฐกิจ BCG ของกระทรวงเกษตรและสหกรณ์ โดยทั้งสองประเทศพร้อมแลกเปลี่ยนเรียนรู้เทคโนโลยีและแนวคิดการดำเนินการดังกล่าว เพื่อพัฒนาเศรษฐกิจทางด้านการเกษตรของทั้งสองประเทศระหว่างกันต่อไปในอนาคต

ที่มา : https://www.thaigov.go.th/news/contents/details/76078