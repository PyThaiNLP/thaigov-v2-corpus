รัฐบาลไทย-ข่าวทำเนียบรัฐบาล-“พัชรวาท” มอบของขวัญปีใหม่ประชาชน แจกกล้าไม้มงคล 19 ชนิด 101,010 กล้า ผ่านพิธีพุทธาภิเษก จาก “สมเด็จธงชัย" ให้ประชาชนทั่วประเทศร่วมเพิ่มพื้นที่สีเขียว รับได้ตั้งแต่ 13 - 28 ธันวาคมนี้ 


วันพุธที่ 13 ธันวาคม 2566
“พัชรวาท” มอบของขวัญปีใหม่ประชาชน แจกกล้าไม้มงคล 19 ชนิด 101,010 กล้า ผ่านพิธีพุทธาภิเษก จาก “สมเด็จธงชัย" ให้ประชาชนทั่วประเทศร่วมเพิ่มพื้นที่สีเขียว รับได้ตั้งแต่ 13 - 28 ธันวาคมนี้
“พัชรวาท” มอบของขวัญปีใหม่ประชาชน แจกกล้าไม้มงคล 19 ชนิด 101,010 กล้า ผ่านพิธีพุทธาภิเษก จาก “สมเด็จธงชัย" ให้ประชาชนทั่วประเทศร่วมเพิ่มพื้นที่สีเขียว รับได้ตั้งแต่ 13 - 28 ธันวาคมนี้
“พัชรวาท” มอบของขวัญปีใหม่ประชาชน แจกกล้าไม้มงคล 19 ชนิด 101,010 กล้า ผ่านพิธีพุทธาภิเษก จาก “สมเด็จธงชัย" ให้ประชาชนทั่วประเทศร่วมเพิ่มพื้นที่สีเขียว รับได้ตั้งแต่ 13 - 28 ธันวาคมนี้
วันที่ 13 ธันวาคม 2566 เวลา 09.00 น. พล.ต.อ.พัชรวาท วงษ์สุวรรณ รองนายกรัฐมนตรี และรัฐมนตรีว่าการกระทรวงทรัพยากรธรรมชาติและสิ่งแวดล้อม เป็นประธานในพิธีเจริญพระพุทธมนต์ “พฤกษามหามงคล” โดยมี เจ้าประคุณสมเด็จพระมหารัชมงคลมุนี (ท่านเจ้าประคุณธงชัย) กรรมการมหาเถรสมาคม เจ้าคณะใหญ่หนกลาง วัดไตรมิตรวิทยารามวรวิหาร เป็นประธานฝ่ายสงฆ์ พร้อมด้วยพระสงฆ์จำนวน 10 รูป ร่วมเจริญพระพุทธมนต์พุทธาภิเษกกล้าไม้มงคลกว่า 19 ชนิด จำนวน 101,010 กล้า เพื่อแจกจ่ายให้กับประชาชนเนื่องในโอกาสวันขึ้นปีใหม่ 2567 เพื่อเป็นสิริมงคลและเป็นของขวัญจากกระทรวงทรัพยากรธรรมชาติและสิ่งแวดล้อมมอบให้ประชาชน ณ กรมป่าไม้ บางเขน กรุงเทพฯ โดยมี ร.อ.รชฏ พิสิษฐบรรณกร ผู้ช่วย รมว.ทส. นายนพดล พลเสน เลขานุการ รมว.ทส. นายจตุพร บุรุษพัฒน์ ปลัดกระทรวงฯ ตลอดจนคณะผู้บริหาร ข้าราชการ และเจ้าหน้าที่ เข้าร่วมในพิธี
พล.ต.อ.พัชรวาท กล่าวว่า กระทรวงฯ ได้ผลักดันและส่งเสริมให้ประชาชนได้มีส่วนร่วมในการเพิ่มพื้นที่สีเขียวของประเทศ ด้วยวิธีปลูกและฟื้นฟูป่าไม้ตามแนวพระราชดำริ “ปลูกป่า ปลูกคน” พร้อมทั้งสร้างเครือข่ายการมีส่วนร่วมภาคประชาชน กล้าไม้มงคลที่ผ่านพิธีพุทธาภิเษกกว่า 19 ชนิด อาทิ สักทอง พะยูง ไผ่สีสุก ล่ำซำ (สั่งทำ) หอมหมื่นลี้ จิกเศรษฐี หัวใจเศรษฐี แผ่บารมี (หูกระจง) มั่งมี (เฉียงพร้านางแอ) ชะแมบทอง จำปี ขนุน พิกุล ทองหลาง ทรงบาดาล ชัยพฤกษ์ บุนนาค มะขาม และกันเกรา จำนวน 101,010 กล้า จะได้นำไปแจกจ่ายให้กับพี่น้องประชาชนทั่วประเทศเพื่อเป็นของขวัญปีใหม่ ที่เป็นการส่งเสริมการมีส่วนร่วมระหว่างภาครัฐและภาคประชาชน ในการเพิ่มพื้นที่สีเขียวด้วยการปลูกต้นไม้
ทั้งนี้ ประชาชนที่สนใจสามารถนำบัตรประชาชนมาลงทะเบียนรับกล้าไม้ พร้อมนำถุงผ้าหรือภาชนะมาใส่กล้าไม้ เพื่อช่วยลดโลกร้อน ได้ระหว่างวันที่ 13 - 28 ธันวาคม 2566 โดยในส่วนกลางสามารถรับได้ที่ กรมป่าไม้ บางเขน กรุงเทพมหานคร แบ่งเป็น 4 รอบ รอบละ 50 ท่าน ช่วงเช้ารอบแรกเวลา 9.00 น. และรอบสองเวลา 10.30 น. สำหรับช่วงบ่ายเริ่มเวลา 13.00 น. และรอบสุดท้ายเวลา 15.00 น. สามารถขอรับกล้าไม้ได้ท่านละ 50 ต้น  สำหรับส่วนภูมิภาค สามารถโทรสอบถามและขอรับกล้าไม้มงคลได้ที่สถานีเพาะชำกล้าไม้ทั่วประเทศ หรือติดต่อขอรับกล้าไม้ได้ที่เว็บไซต์กรมป่าไม้

ที่มา : https://www.thaigov.go.th/news/contents/details/76083