รัฐบาลไทย-ข่าวทำเนียบรัฐบาล-นายสรพงศ์ ไพฑูรย์พงษ์ รองปลัดกระทรวงคมนาคม ทำหน้าที่หัวหน้าคณะผู้แทนไทย เข้าร่วมการประชุมเจ้าหน้าที่อาวุโสของคณะกรรมการอำนวยความสะดวกการขนส่งแห่งชาติ


วันพุธที่ 13 ธันวาคม 2566
นายสรพงศ์ ไพฑูรย์พงษ์ รองปลัดกระทรวงคมนาคม ทำหน้าที่หัวหน้าคณะผู้แทนไทย เข้าร่วมการประชุมเจ้าหน้าที่อาวุโสของคณะกรรมการอำนวยความสะดวกการขนส่งแห่งชาติ
...
นายสรพงศ์ ไพฑูรย์พงษ์ รองปลัดกระทรวงคมนาคม (หัวหน้ากลุ่มภารกิจด้านการขนส่ง) ทำหน้าที่หัวหน้าคณะผู้แทนไทย เข้าร่วมการประชุมเจ้าหน้าที่อาวุโสของคณะกรรมการอำนวยความสะดวกการขนส่งแห่งชาติ (Senior Officials of National Transport Facilitation Committee: NTFC SOM) จัดขึ้น ณ เมืองไหโข่ว มณฑลไห่หนาน สาธารณรัฐประชาชนจีน ผ่านระบบการประชุมทางไกล ร่วมด้วยผู้แทนกรมการขนส่งทางบก กรมทางหลวง กองการต่างประเทศ สำนักงานปลัดกระทรวงคมนาคม กระทรวงการต่างประเทศ สำนักงานสภาพัฒนาการเศรษฐกิจและสังคมแห่งชาติ และกรมศุลกากร เข้าร่วมประชุม เมื่อวันที่ 12 ธันวาคม 2566 โดยที่ประชุมเห็นชอบการขยายระยะเวลาการมีผลบังคับใช้ของบันทึกความเข้าใจว่าด้วยการดำเนินการตามความตกลงว่าด้วยการขนส่งข้ามพรมแดนในอนุภูมิภาคลุ่มแม่น้ำโขง “ระยะแรก” (Early Harvest) ออกไปอีก 3 ปี เริ่มตั้งแต่วันที่ 1 มกราคม 2567 จนถึงวันที่ 31 ธันวาคม 2569 และการกลับมาเดินรถอีกครั้ง (Relaunch) ภายใต้บันทึกความเข้าใจ “ระยะแรก” ในวันที่ 1 เมษายน 2566 และรับทราบว่าจีน ซึ่งเป็นประเทศสุดท้ายจะลงนามบันทึกความเข้าใจว่าด้วยการเปิดเส้นทางการขนส่งระหว่างประเทศและจุดข้ามแดนเพิ่มเติมภายใต้พิธีสาร 1 ของความตกลง GMS CBTA ในช่วงการประชุมคณะกรรมการร่วมสำหรับความตกลงว่าด้วยการขนส่งข้ามพรมแดนในอนุภูมิภาคลุ่มแม่น้ำโขง ระดับรัฐมนตรี (Greater Mekong Subregion Cross Border Transport Facilitation Agreement Joint Committee: JC GMS CBTA) ครั้งที่ 8 (ไทยลงนามบันทึกความเข้าใจฯ แล้ว เมื่อวันที่ 2 กรกฎาคม 2562)
นอกจากนี้ ที่ประชุมได้ร่วมกันพิจารณาแผนดำเนินงานระหว่างปี 2567 -  2671 โดยเห็นพ้องให้มีการจัดประชุมคณะอนุกรรมการด้านการขนส่งคู่ขนานกับการประชุมคณะอนุกรรมการด้านศุลกากรภายใต้ความตกลงว่าด้วยการขนส่งข้ามพรมแดนในอนุภูมิภาคลุ่มแม่น้ำโขง (GMS CBTA) ในช่วงเดือนมีนาคม 2567 เพื่อนำไปสู่เป้าหมายในการปรับปรุงและดำเนินการตามความตกลง GMS CBTA โดยจะเสนอให้ที่ประชุมคณะกรรมการร่วมฯ ระดับรัฐมนตรี (JC GMS CBTA) ครั้งที่ 8 พิจารณาให้ความเห็นชอบต่อไป

ที่มา : https://www.thaigov.go.th/news/contents/details/76042