รัฐบาลไทย-ข่าวทำเนียบรัฐบาล-ปมท. สั่งทุกจังหวัดดำเนินมาตรการรักษาความสงบเรียบร้อย กรณีปรากฏข่าวการใช้อาวุธปืนข่มขู่และกราดยิงลูกหนี้นอกระบบในพื้นที่ต่าง ๆ ย้ำ หากพบการกระทำความผิด ต้องดำเนินคดีอย่างเฉียบขาด


วันพุธที่ 13 ธันวาคม 2566
13/12/2566
พิมพ์
ปมท. สั่งทุกจังหวัดดำเนินมาตรการรักษาความสงบเรียบร้อย กรณีปรากฏข่าวการใช้อาวุธปืนข่มขู่และกราดยิงลูกหนี้นอกระบบในพื้นที่ต่าง ๆ ย้ำ หากพบการกระทำความผิด ต้องดำเนินคดีอย่างเฉียบขาด
ปลัดมหาดไทย สั่งทุกจังหวัดดำเนินมาตรการรักษาความสงบเรียบร้อย กรณีปรากฏข่าวการใช้อาวุธปืนข่มขู่และกราดยิงลูกหนี้นอกระบบในพื้นที่ต่าง ๆ ย้ำ หากพบการกระทำความผิด ต้องดำเนินคดีอย่างเฉียบขาด มิให้เป็นเยี่ยงอย่างและไม่มีการละเว้นแก่ผู้ใดทั้งสิ้น
เมื่อวันที่ 12 ธ.ค. 66 นายสุทธิพงษ์ จุลเจริญ ปลัดกระทรวงมหาดไทย เปิดเผยว่า ตามที่ได้ปรากฏข่าวสารกรณีมีการใช้อาวุธปืนกราดยิง รวมทั้งกรณีเจ้าหนี้ใช้อาวุธปืนยิงข่มขู่ลูกหนี้นอกระบบ ในพื้นที่ต่าง ๆ นั้น เพื่อเป็นการรักษาความสงบเรียบร้อยให้กับพี่น้องประชาชนในพื้นที่ทั่วประเทศ ตนจึงได้สั่งการให้ทุกจังหวัด ทุกอำเภอ ดำเนินการรักความสงบเรียบร้อย ดังนี้ 1) ให้กำนัน ผู้ใหญ่บ้าน และคณะกรรมการหมู่บ้าน อาสาสมัคร ทุกหมู่บ้าน ออกตรวจตราดูแล รักษาความสงบเรียบร้อยและป้องกันการกระทำผิดกฎหมายทุกประเภทเพื่อสร้างความอบอุ่นแก่ประชาชน ว่ามีเจ้าหน้าที่ออกตรวจตราอย่างสม่ำเสมอ 2) ให้จังหวัดและอำเภอ จัดชุดสายตรวจ และประชาสัมพันธ์ให้ผู้ได้รับผลกระทบ แจ้งเบาะแสได้ที่สายด่วน 191 หรือ 1567 ได้ตลอด 24 ชั่วโมง 3) ให้จังหวัดร่วมกับผู้บังคับการตำรวจภูธรจังหวัด และให้อำเภอร่วมกับผู้กำกับการสถานีตำรวจภูธร ติดตามดำเนินคดีกับผู้ใช้ความรุนแรง ข่มขู่ คุกคามโดยมิชอบด้วยกฎหมายทุกตัวบทกฎหมายอย่างเฉียบขาด มิให้เป็นเยี่ยงอย่าง 4) ให้ผู้ปฏิบัติหน้าที่รายงานผลการปฏิบัติเมื่อเกิดเหตุในพื้นที่ทันทีและเมื่อเสร็จสิ้นการปฏิบัติ และ 5) ให้กรมการปกครอง ติดตามรายงานประเมินผลการปฏิบัติสรุปผลและแจ้งให้ทางกระทรวงมหาดไทยทราบทุกเดือน
นายสุทธิพงษ์ จุลเจริญ ปลัดกระทรวงมหาดไทย กล่าวเพิ่มเติมว่า ทั้งนี้ตนยังได้สั่งการผู้ว่าราชการจังหวัดทั่วประเทศกำชับให้ทีมฝ่ายปกครองทั้งที่ทำการปกครองจังหวัด และที่ทำการปกครองอำเภอ ได้บูรณาการร่วมกับกองบังคับการตำรวจภูธรจังหวัด สถานีตำรวจภูธร สำนักงานสรรพากรพื้นที่ รวมถึงทีมแก้ไขปัญหาหนี้นอกระบบของอำเภอ/จังหวัด นำประมวลข้อมูลที่ถูกต้องครบถ้วน เพื่อเร่งดำเนินการเข้าสู่กระบวนการไกล่เกลี่ยประนอมหนี้โดยเร็วที่สุด
“กระทรวงมหาดไทยมุ่งมั่นในการแก้ไขปัญหาความเดือดร้อนจากปัญหาหนี้นอกระบบให้กับพี่น้องประชาชน โดยเฉพาะอย่างยิ่งผู้ที่ใช้กำลังข่มขู่ลูกหนี้และผู้แจ้งเบาะแส โดยกระทรวงมหาดไทยจะบูรณาการร่วมกับทางเจ้าหน้าที่ตำรวจ และหน่วยงานที่เกี่ยวข้อง นำตัวผู้กระทำความผิดทุกรายมาดำเนินคดีตามกฎหมายอย่างเฉียบขาด เพื่อมิให้เป็นเยี่ยงอย่าง โดยไม่มีการละเว้นแก่ผู้ใดทั้งสิ้น หากพี่น้องประชาชนพบเห็นเบาะแสการกระทำผิด ในลักษณะการใช้อาวุธปืนข่มขู่ลูกหนี้ หรือกรณีอื่น ๆ ที่เป็นการคุมคามพี่น้องประขาชนสามารถแจ้งข้อมูลได้ที่นายอำเภอ ปลัดอำเภอ เจ้าหน้าที่ฝ่ายความมั่นคง กำนัน ผู้ใหญ่บ้าน หรือที่ศูนย์ดำรงธรรมจังหวัด ศูนย์ดำรงธรรมอำเภอ สายด่วน 1567 และ 191 โทรฟรีตลอด 24 ชั่วโมง และข้อมูลส่วนบุคคลของผู้เเจ้งเบาะเเสจะถูกคุ้มครองและปกปิดเป็นความลับ ป้องกันไม่ให้พลเมืองดีต้องได้รับภัยจากการเเจ้งเบาะเเสดังกล่าว” นายสุทธิพงษ์ฯ กล่าวทิ้งท้าย

ที่มา : https://www.thaigov.go.th/news/contents/details/76025