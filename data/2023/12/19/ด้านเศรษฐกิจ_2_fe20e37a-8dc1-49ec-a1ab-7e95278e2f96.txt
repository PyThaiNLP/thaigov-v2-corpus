รัฐบาลไทย-ข่าวทำเนียบรัฐบาล-“ศุภมาส” ร่วมพิธีเปิด “OTOP City 2023" สนับสนุนสินค้าภูมิปัญญาคนไทย ช้อปสนุก ส่งสุขท้ายปี


วันอังคารที่ 19 ธันวาคม 2566
“ศุภมาส” ร่วมพิธีเปิด “OTOP City 2023" สนับสนุนสินค้าภูมิปัญญาคนไทย ช้อปสนุก ส่งสุขท้ายปี
“ศุภมาส” ร่วมพิธีเปิด “OTOP City 2023" สนับสนุนสินค้าภูมิปัญญาคนไทย ช้อปสนุก ส่งสุขท้ายปี
เมื่อวันที่ 18 ธ.ค. นางสาวศุภมาส อิศรภักดี รัฐมนตรีว่าการกระทรวงการอุดมศึกษา วิทยาศาสตร์ วิจัยและนวัตกรรม (อว.) พร้อมด้วยนางสาวสุชาดา แทนทรัพย์ เลขานุการ รมว.อว. นางสาวจันทร์เพ็ญ เมฆาอภิรักษ์ ผู้ตรวจราชการกระทรวง อว. และคณะ เข้าร่วมพิธีเปิดงาน “OTOP City 2023 ช้อปสนุก สุขส่งท้ายปี สินค้าดีจากภูมิปัญญาไทย" โดยมี นายอนุทิน ชาญวีรกูล รองนายกรัฐมนตรีและ รมว.มหาดไทย เป็นประธานเปิดงาน ณ อาคารชาเลนเจอร์ 1-3 ศูนย์การแสดงสินค้าและการประชุมอิมแพ็ค เมืองทองธานี
นายอนุทิน กล่าวว่า งาน OTOP City 2023 มีพี่น้องประชาชนให้ความสนใจเป็นอย่างมาก ซึ่งจะเป็นการสร้างรายได้จากการขายสินค้า OTOP โดยรัฐบาลได้ให้ความสำคัญในการขยายผลและสนับสนุนโครงการหนึ่งตำบลหนึ่งผลิตภัณฑ์ และการพัฒนายกระดับผลิตภัณฑ์ OTOP และเพิ่มช่องทางการตลาดให้มากยิ่งขึ้นอย่างต่อเนื่อง ถือเป็นโอกาสที่ดีที่ประเทศไทยได้แสดงให้ชาวต่างชาติเห็นถึงความก้าวหน้าในการพัฒนาสินค้าของคนไทย นำไปสู่การสร้างความร่วมมือในการสร้างผลิตภัณฑ์ต่าง ๆ ร่วมกันในอนาคต การจัดงานในครั้งนี้จะช่วยสร้างงาน สร้างอาชีพ สร้างรายได้ ให้ผู้ผลิต ผู้ประกอบการ ตลอดจนสมาชิกในชุมชน เพื่อเป็นการกระตุ้นเศรษฐกิจของประเทศให้สอดคล้องกับยุทธศาสตร์ในการพัฒนาชาติของรัฐบาล นอกจากนี้ยังถือว่าเป็นการสนับสนุนพลังเศรษฐกิจสร้างสรรค์ และ Soft Power ของประเทศ เพื่อยกระดับและพัฒนาความสามารถด้านความรู้และความคิดสร้างสรรค์ของคนไทยรวมถึงเป็นการอนุรักษ์ฟื้นฟู พัฒนา ต่อยอดศิลปวัฒนธรรม และส่งเสริมภูมิปัญญาท้องถิ่นให้เป็นที่รู้จักมากยิ่งขึ้น
สำหรับงาน OTOP City 2023 ถูกจัดขึ้นโดยกรมพัฒนาชุมชน กระทรวงมหาดไทย เพื่อจัดแสดงและจำหน่ายผลิตภัณฑ์หนึ่งตำบลหนึ่งผลิตภัณฑ์ เผยแพร่และประชาสัมพันธ์การดำเนินงานโครงการ โดยการสร้างโอกาสในการเรียนรู้และเพิ่มทักษะในการจัดแสดงและจำหน่ายสินค้าให้กับผู้ผลิต ผู้ประกอบการ OTOP ภายในงานมีโซนและกิจกรรมที่มีความหลากหลาย อาทิ 1.โซนนิทรรศการเฉลิมพระเกียรติพระปรเมนทรรามาธิบดีศรีสินทรมหาวชิราลงกรณ พระวชิรเกล้าเจ้าอยู่หัว 2.โซน OTOP Trader จังหวัด และ OTOP Trader ประเทศไทย 3.โซน Health & SPA สร้างสรรค์พื้นที่ภายในงานให้ทุกท่านได้พักผ่อนหย่อนใจไปกับบรรยากาศที่ผ่อนคลายสไตส์สปาไทย ซึ่งภายในโซนยังมีการจำหน่ายผลิตภัณฑ์จากสมุนไพรคุณภาพดีให้ทุกท่านได้เลือกช้อป 4.โซนแสดงและจำหน่ายผลิตภัณฑ์ OTOP 3-5 ดาว ที่ผ่านการคัดสรรสุดยอดหนึ่งตำบล หนึ่งผลิตภัณฑ์ไทย ประจำปี พ.ศ. 2565 กว่า 2,000 บูธมาจัดแสดง 5.โซน OTOP ชวนชิม ให้ทุกท่านได้ลิ้มลองอาหารและเครื่องดื่มมากกว่า 160 ร้านค้าทั่วประเทศ และไฮไลท์สำคัญ ได้แก่ โซนศิลปิน OTOP จัดแสดงและจำหน่ายผลิตภัณฑ์จากศิลปิน OTOP กว่า 40 ราย ที่อนุรักษ์และสืบทอดภูมิปัญญาจากรุ่นสู่รุ่น
ขอเชิญทุกท่านเที่ยวชมงานสุดยิ่งใหญ่ส่งท้ายปี ช้อปสนุกกับผลิตภัณฑ์จากภูมิปัญญา รวบรวมที่สุดผลิตภัณฑ์ที่มีคุณภาพจากทั่วไทย ตื่นตาไปกับงานหัตถกรรมและของขวัญของฝากสุดล้ำค่า และพลาดไม่ได้กับสุดยอดอาหารเลิศรสจากทั่วประเทศ พร้อมกิจกรรมความสนุกและศิลปินที่จะมามอบความสุขให้กับทุกท่าน ตั้งแต่วันนี้ จนถึงวันที่ 24 ธันวาคม 2566 ณ ศูนย์แสดงสินค้าและการประชุมอิมแพ็ค เมืองทองธานี จังหวัดนนทบุรี

ที่มา : https://www.thaigov.go.th/news/contents/details/76321