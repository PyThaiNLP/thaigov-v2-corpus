รัฐบาลไทย-ข่าวทำเนียบรัฐบาล-รองโฆษกรัฐบาล "รัดเกล้า" เชิญชวนลูกหนี้ธนาคารออมสิน ลงทะเบียนแก้หนี้เสีย เพื่อไม่ฟ้อง ไม่ยึดทรัพย์ ไม่ขายทอดตลาด และไม่ฟ้องล้มละลาย และให้มีเงินเหลือใช้จ่าย 


วันอังคารที่ 19 ธันวาคม 2566
19/12/2566
พิมพ์
รองโฆษกรัฐบาล "รัดเกล้า" เชิญชวนลูกหนี้ธนาคารออมสิน ลงทะเบียนแก้หนี้เสีย เพื่อไม่ฟ้อง ไม่ยึดทรัพย์ ไม่ขายทอดตลาด และไม่ฟ้องล้มละลาย และให้มีเงินเหลือใช้จ่าย
รองโฆษกรัฐบาล "รัดเกล้า" เชิญชวนลูกหนี้ธนาคารออมสิน ลงทะเบียนแก้หนี้เสีย เพื่อไม่ฟ้อง ไม่ยึดทรัพย์ ไม่ขายทอดตลาด และไม่ฟ้องล้มละลาย และให้มีเงินเหลือใช้จ่าย พร้อมขอประชาชนเชื่อมั่นในรัฐบาลในการแก้ปัญหานี้
วันที่ 19 ธันวาคม 2566 นางรัดเกล้า อินทวงศ์ สุวรรณคีรี รองโฆษกประจำสำนักนายกรัฐมนตรี กล่าวว่ารัฐบาล ให้ความสำคัญกับการแก้ไขหนี้สินให้กับประชาชน ทั้งหนี้นอกระบบ และหนี้ในระบบ เป็นวาระแห่งาติ  โดย​ นายกฤษฎา จีนะวิจารณะ รัฐมนตรีช่วยว่าการกระทรวงการคลัง ได้จัดทำมาตรการแก้หนี้และดำเนินการอย่างต่อเนื่อง
และให้ธนาคารออมสินชะลอกระบวนการดำเนินคดีตามกฎหมายกับลูกหนี้สถานะ NPLs ด้วยมาตรการ "4 ไม่" คือ ไม่ฟ้อง ไม่ยึดทรัพย์ ไม่ขายทอดตลาด และไม่ฟ้องล้มละลาย แล้วแต่กรณีว่าสถานะคดีของลูกหนี้แต่ละรายอยู่ในขั้นตอนใด โดยในการปรับโครงสร้างหนี้ธนาคารจะคิดอัตราดอกเบี้ยพิเศษ
นอกจากนี้มาตรการ “แก้ไขหนี้ลูกหนี้ NPLs” ของสินเชื่อรายย่อยไม่มีหลักประกัน วงเงินกู้ไม่เกิน 1 ล้านบาท โดยจะยกเว้นดอกเบี้ยค้างชำระ ค่าธรรมเนียม และค่าใช้จ่ายอื่นให้ทั้งหมดในวันที่ลูกหนี้ทำสัญญาปรับโครงสร้างหนี้
ส่วนยอดหนี้ที่เหลือธนาคารจะปรับลดเงินงวดผ่อนชำระเพื่อช่วยเหลือลูกหนี้ โดยการลดอัตราดอกเบี้ยในปีแรกลงเหลือ 0% ต่อปี แล้วนำเงินงวดที่ลูกหนี้จ่ายชำระไปตัดยอดเงินต้นทั้งจำนวน จากนั้นในปีที่ 2 เป็นต้นไป คิดอัตราดอกเบี้ยคงที่ 3% ต่อปี ตลอดอายุสัญญา​ ซึ่งจะช่วยให้ลูกหนี้มีเงินคงเหลือเพียงพอเป็นค่าใช้จ่ายในการดำรงชีพ และยังคงสถานะหนี้ชั้นปกติ ไม่เสียประวัติเครดิต
"ขอเชิญชวนประชาชนที่เป็นลูกหนี้กับธนาคารออมสินที่มีสถานะ NPLs ลงทะเบียนแก้หนี้ ซึ่งรัฐบาลเข้าใจความเดือดร้อนของประชาชนที่เป็นหนี้อย่างดี และนโยบายของธนาคารออมสินที่ออกมานั้น จะทำให้ในอนาคตยังสามารถทำธุรกรรมทางการเงินได้
ดังนั้นขอให้ประชาชนสบายใจและเชื่อมั่นในรัฐบาลว่าจะสามารถช่วยเหลือประชาชนได้ในการแก้ไขปัญหาหนี้สิน ทั้งในระบบ และนอกระบบ เพื่อให้ประชาชนสามารถมีเงินเหลือใช้ นำไปประกอบอาชีพ อื่นๆได้อีกด้วย"รัดเกล้า กล่าว
สำหรับประชาชนที่เป็นหนี้ในระบบกับธนาคารออมสิน ทางธนาคารจะจัดส่ง Notification ผ่าน MyMo / SMS และจดหมายเชิญลูกหนี้เข้าร่วมมาตรการ โดยลงทะเบียนได้ทางเว็บไซต์ www.gsb.or.th และที่แอป MyMo ตั้งแต่วันที่ 20 ธ.ค.66 ถึง 28 ก.พ.67 และทำสัญญาปรับโครงสร้างหนี้ภายในวันที่ 31 มี.ค.67

ที่มา : https://www.thaigov.go.th/news/contents/details/76326