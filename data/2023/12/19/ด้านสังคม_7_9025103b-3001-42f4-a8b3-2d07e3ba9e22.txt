รัฐบาลไทย-ข่าวทำเนียบรัฐบาล-“วราวุธ” รมว.พม. เผยเด็กชาย 8 ขวบ อ้างเป็นร่างองค์เพชรภัทรนาคานาคราช ได้รับการดูแล - มีพัฒนาการตามปกติ ไร้สัญญาณเครียด – กดดัน หลังส่งทีมสหวิชาชีพพบครอบครัว 


วันอังคารที่ 19 ธันวาคม 2566
“วราวุธ” รมว.พม. เผยเด็กชาย 8 ขวบ อ้างเป็นร่างองค์เพชรภัทรนาคานาคราช ได้รับการดูแล - มีพัฒนาการตามปกติ ไร้สัญญาณเครียด – กดดัน หลังส่งทีมสหวิชาชีพพบครอบครัว
“วราวุธ” รมว.พม. เผยเด็กชาย 8 ขวบ อ้างเป็นร่างองค์เพชรภัทรนาคานาคราช ได้รับการดูแล - มีพัฒนาการตามปกติ ไร้สัญญาณเครียด – กดดัน หลังส่งทีมสหวิชาชีพพบครอบครัว พร้อมระบุ พม. ไม่มีหน้าที่ตัดสินการหาประโยชน์จากเด็ก
วันนี้ (19 ธ.ค. 66) เวลา 09.40 น. ที่ทำเนียบรัฐบาล นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) ให้สัมภาษณ์ก่อนประชุมคณะรัฐมนตรี (ครม.) กรณี เด็กชาย อายุ 8 ขวบ อ้างเป็นร่างองค์เพชรภัทรนาคานาคราช ว่า กระทรวง พม. โดยกรมกิจการเด็กและเยาวชน (ดย.) มีหน้าที่ดูแลเด็กให้มีสวัสดิภาพและได้รับการคุ้มครองตามสิทธิที่เด็กควรจะได้รับ โดยตนได้ให้ ดย. ส่งเจ้าหน้าที่ทีมสหวิชาชีพ นักจิตวิทยา ผู้เชี่ยวชาญด้านเด็ก เข้าไปพูดคุยกับครอบครัวเด็กและที่โรงเรียน รับทราบว่า เด็กเรียนใช้ได้ มีปฏิสัมพันธ์กับเพื่อนๆ ไม่ได้พูดถึงกิจกรรมที่ทำเวลาอยู่ที่บ้าน และจากการสอบถามพ่อแม่เด็กถึงกิจกรรมที่บ้าน การสอนและพัฒนาการ ได้รับการดูแลตามปกติ ส่วนที่สังคมตั้งข้อสังเกตว่ามีการหาผลประโยชน์จากเด็กหรือไม่นั้น ต้องรอให้เจ้าหน้าที่ได้ข้อสรุปที่ชัดเจนก่อน เราไม่สามารถไปตัดสินได้ว่า มีการละเมิดสิทธิ์หรือไม่ เพราะเด็กได้รับการดูแลตามสมควรตามสิทธิที่เด็กควรจะได้รับ มีผลการเรียนใช้ได้ ไม่มีสัญญาณความเครียด หรือแรงกดดันอะไร ในเวลาที่อยู่กับเพื่อนๆ ที่โรงเรียน และที่อยู่ที่บ้าน โดยสิ่งที่เด็กพูด เป็นการพูดออกมาเอง ไม่ได้มีการชี้นำ
นายวราวุธ กล่าวเพิ่มเติมว่า ส่วนกระทรวง พม. จะเข้าไปช่วยตรวจสอบอย่างไรว่ามีการหาประโยชน์กับเด็กหรือไม่ นั้น ขอชี้แจงว่า กระทรวง พม. ไม่สามารถเข้าไปตรวจสอบได้ว่าเป็นการหาประโยชน์ เพราะมีหน้าที่ในการดูแลความปลอดภัย และพัฒนาการของเด็ก รวมถึงสิทธิประโยชน์ของเด็ก ซึ่งจากการตรวจสอบของเจ้าหน้าที่ เป็นไปตามที่กล่าวข้างต้น และขอย้ำว่า เวลานี้ ตัวเด็กไม่ได้มีความรู้สึกเครียด หรือถูกกดดัน แต่เจ้าหน้าที่ศูนย์เร่งรัดจัดการสวัสดิภาพประชาชน หรือ ศรส. ต้องมีการติดตามสถานการณ์ ทั้งนี้ หากรู้สึกว่า มีแรงกดดัน สามารถแจ้งต่อเจ้าหน้าที่ได้ที่ สายด่วน พม. 1300 อย่างไรก็ตาม กระทรวง พม. ไม่ได้เป็นคนตัดสินว่า เป็นการหาประโยชน์กับผู้เยาว์หรือไม่ แต่รับผิดชอบเรื่องสวัสดิภาพ หากมีการกล่าวหาว่าหาประโยชน์กับเด็กหรือไม่ เป็นหน้าที่ของเจ้าหน้าที่ตำรวจ แต่ต้องสรุปมาก่อนที่กระทรวง พม. เราจะไปดำเนินการต่อไป
#ช่วย24ชั่วโมง #พม24ชม #ข่าวพม #esshelpme #วราวุธรับฟังทำจริง #พมพอใจให้ทุกวัยพึงพอใจในพม #พม.หนึ่งเดียว #พม #เด็ก #ผู้เยาว์ #ศรส

ที่มา : https://www.thaigov.go.th/news/contents/details/76354