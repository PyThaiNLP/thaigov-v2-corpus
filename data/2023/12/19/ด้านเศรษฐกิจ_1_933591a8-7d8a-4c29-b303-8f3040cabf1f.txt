รัฐบาลไทย-ข่าวทำเนียบรัฐบาล-เลขานุการฯ ไพลิน ร่วมเป็นเกียรติในพิธีเปิดงาน OTOP City 2023


วันจันทร์ที่ 18 ธันวาคม 2566
18/12/2566
พิมพ์
เลขานุการฯ ไพลิน ร่วมเป็นเกียรติในพิธีเปิดงาน OTOP City 2023
เลขานุการฯ ไพลิน ร่วมเป็นเกียรติในพิธีเปิดงาน OTOP City 2023
วันที่ 18 ธันวาคม 2566 นางสาวพิมพ์ภัทรา วิชัยกุล รัฐมนตรีว่าการกระทรวงอุตสาหกรรม มอบหมายให้  ดร.ไพลิน เทียนสุวรรณ เลขานุการรัฐมนตรีว่าการกระทรวงอุตสาหกรรม เข้าร่วมเป็นเกียรติในพิธีเปิดงาน OTOP City 2023 โดยมี นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย เป็นประธานในพิธีเปิด ณ อาคารชาเลนเจอร์ฮอลล์ ศูนย์การแสดงสินค้าและการประชุมอิมแพ็ค เมืองทองธานี
สำหรับงาน OTOP City 2023 จัดโดย กรมการพัฒนาชุมชน กระทรวงมหาดไทย ภายใต้ธีมงาน “ช้อปสนุก...ส่งสุขท้ายปี สินค้าดีจากภูมิปัญญาไทย” จัดแสดงและจำหน่ายสินค้าหนึ่งตำบล หนึ่งผลิตภัณฑ์ (OTOP โอทอป) มีวัตถุประสงค์เพื่อเป็นการจัดแสดงสินค้าและจำหน่ายผลิตภัณฑ์หนึ่งตำบลหนึ่งผลิตภัณฑ์ เพิ่มช่องทางการตลาด สร้างรายได้ให้กับชุมชน รวมถึงการสร้างการเรียนรู้แนวทางในการพัฒนาผลิตภัณฑ์แก่ผู้ประกอบการ OTOP ตามนโยบายของรัฐบาล โดยในปีนี้มีผู้ผลิตและผู้ประกอบการที่ผ่านการคัดสรรสุดยอดหนึ่งตำบลหนึ่งผลิตภัณฑ์ ปี 2565 จาก 76 จังหวัดและกรุงเทพมหานคร และผู้ประกอบการ OTOP ชวนชิม เข้าร่วมจำหน่ายไม่น้อยกว่า 2,000 ร้านค้า จัดขึ้นระหว่างวันที่ 16-24 ธันวาคม 2566 ณ อาคารชาเลนเจอร์ฮอลล์ 1-3 ศูนย์การแสดงสินค้าและการประชุมอิมแพ็ค เมืองทองธานี

ที่มา : https://www.thaigov.go.th/news/contents/details/76318