รัฐบาลไทย-ข่าวทำเนียบรัฐบาล-DAD มอบรางวัลความคิดสร้างสรรค์ ต่อยอดสู่ความยั่งยืน 


วันอังคารที่ 19 ธันวาคม 2566
19/12/2566
พิมพ์
DAD มอบรางวัลความคิดสร้างสรรค์ ต่อยอดสู่ความยั่งยืน
DAD Asset Development มอบรางวัล KMIM Festival ประจำปี 2566 ณ ห้องประชุม 4-5 อาคารธนพิพัฒน์ เมื่อวันที่ 14 ธันวาคม 2566
เมื่อวันที่ 14 ธันวาคม 2566 ดร.ทวารัฐ สูตะบุตร ประธานกรรมการบริหารทรัพยากรบุคคล ดร.นาฬิกอติภัค แสงสนิท กรรมการผู้จัดการ บริษัท ธนารักษ์พัฒนาสินทรัพย์ จำกัด หรือ DAD Asset Development พร้อมผู้บริหาร มอบรางวัล KMIM Festival ประจำปี 2566 ณ ห้องประชุม 4-5 อาคารธนพิพัฒน์
ดร.นาฬิกอติภัค แสงสนิท กรรมการผู้จัดการ บริษัท ธนารักษ์พัฒนาสินทรัพย์ จำกัด หรือ DAD Asset Development ผู้บริหารศูนย์ราชการเฉลิมพระเกียรติ ๘๐ พรรษา ๕ ธันวาคม ๒๕๕๐ เปิดเผยว่า DAD ได้จัดกิจกรรม KMIM Festival ประจำปี 2566 ภายใต้แนวคิด Knowledge-Based Innovation หรือ การพัฒนานวัตกรรมบนฐานความรู้  เพื่อให้ผู้บริหาร พนักงาน และลูกจ้าง ธพส. ตระหนักและเห็นความสำคัญต่อการจัดการความรู้และนวัตกรรม ทั้งในส่วนของผลิตภัณฑ์และบริการ การปรับปรุงกระบวนการทำงาน และการสร้างสรรค์ธุรกิจใหม่ รวมถึงการต่อยอดความคิดสร้างสรรค์และนวัตกรรมไปสู่การสร้างธุรกิจใหม่ เพื่อขับเคลื่อนธุรกิจให้ก้าวไปสู่ความยั่งยืน
กิจกรรมดังกล่าวมีผู้บริหาร พนักงาน และลูกจ้าง ของ DAD ส่งผลงานเข้าร่วมกว่า 270 ผลงาน ดำเนินการภายใต้กรอบแนวคิดระบบการจัดการความรู้ และระบบนวัตกรรม ครอบคลุม 6 โครงการ ได้แก่ 1. กิจกรรมชุมชนนักปฏิบัติ (Community of Practice) 2. กิจกรรม KM & INNO Newsletter 3. กิจกรรม KM Share & Learn By Guru 4. โครงการ DAD Start-up Idea (ความคิดสร้างสรรค์) – Ideation 5. โครงการ ประกวด Innovation Awards และ 6. โครงการ KMIM Festival โดยมีผลงานที่ได้รับรางวัล จำนวน 39 ผลงาน เช่น KM&IM CENTRE ระบบจัดการฐานความรู้และนวัตกรรม ผลงาน Scan for O&M  ผลงาน M O R E Space นวัตกรรมสังคมทำงานที่ตอบโจทย์ไลฟ์สไตล์คนรุ่นใหม่ ธนาคารขยะรีไซเคิลแบบไร้พนักงาน C Street Park และการจัดทำจุดตรวจความปลอดภัย (ตู้แดง) QR Code ออนไลน์ภายในศูนย์ราชการเฉลิมพระเกียรติฯ เป็นต้น สำหรับผลงานที่ได้รับรางวัลในครั้งนี้ DAD จะนำแนวความคิดไปต่อยอดในพัฒนาโครงการ เพื่อที่สามารถนำผลงานไปใช้งานจริงและส่งมอบบริการที่ดีให้แก่ผู้มีส่วนได้ส่วนเสียขององค์กรต่อไป

ที่มา : https://www.thaigov.go.th/news/contents/details/76361