รัฐบาลไทย-ข่าวทำเนียบรัฐบาล-​วาระสำคัญของรัฐบาล (ของขวัญปีใหม่ ปี 2567) การยกเว้นค่าธรรมเนียมการใช้ยานยนต์บนทางหลวงพิเศษช่วงเทศกาลปีใหม่


วันอังคารที่ 19 ธันวาคม 2566
19/12/2566
พิมพ์
​วาระสำคัญของรัฐบาล (ของขวัญปีใหม่ ปี 2567) การยกเว้นค่าธรรมเนียมการใช้ยานยนต์บนทางหลวงพิเศษช่วงเทศกาลปีใหม่
​วาระสำคัญของรัฐบาล (ของขวัญปีใหม่ ปี 2567) การยกเว้นค่าธรรมเนียมการใช้ยานยนต์บนทางหลวงพิเศษช่วงเทศกาลปีใหม่
นายชัย วัชรงค์ โฆษกประจำสำนักนายกรัฐมนตรี เปิดเผยว่า คณะรัฐมนตรี (19 ธันวาคม 2566) มีมติอนุมัติหลักการร่างกฎกระทรวงยกเว้นค่าธรรมเนียมการใช้ยานยนตร์บนทางหลวงพิเศษหมายเลข 7 และทางหลวงพิเศษหมายเลข 9 ภายในระยะเวลาที่กำหนด (ฉบับที่ …) พ.ศ… ตามที่กระทรวงคมนาคมเสนอ ซึ่งเป็นการยกเว้นค่าธรรมเนียมการใช้ยานยนตร์บนทางหลวงพิเศษหมายเลข 7 และทางหลวงพิเศษหมายเลข 9 ในช่วงเทศกาลปีใหม่ของปี พ.ศ. 2567 ตั้งแต่เวลา 00.01 นาฬิกา ของวันพฤหัสบดีที่ 28 ธันวาคม 2566 ถึงเวลา 24.00 นาฬิกา ของวันพุธที่ 3 มกราคม 2567 เพื่อแก้ไขปัญหาการจราจรและอำนวยความสะดวกให้แก่ประชาชนในการเดินทางบนทางหลวงพิเศษในช่วงเทศกาลดังกล่าว และช่วยสนับสนุนให้ประชาชนสามารถเดินทางได้สะดวกรวดเร็วยิ่งขึ้น ทำให้การจราจรมีความคล่องตัว รวมทั้งเป็นการลดการใช้พลังงานของประเทศ
ทั้งนี้ เนื่องจากคณะรัฐมนตรีมีมติเมื่อวันที่ 24 ตุลาคม 2566 ให้เลื่อนวันหยุดชดเชยวันสิ้นปี ประจำปี พ.ศ. 2566 จากวันอังคารที่ 2 มกราคม 2567 เป็นวันศุกร์ที่ 29 ธันวาคม 2566 จึงทำให้มีวันหยุดต่อเนื่องในเทศกาลปีใหม่ของปี พ.ศ. 2567 รวม 4 วัน ซึ่งคาดหมายได้ว่า จะมีประชาชนจำนวนมากเดินทางกลับภูมิลำเนาเป็นผลให้การจราจรติดขัด ในทุกสายทางที่ออกและเข้า กทม. และปริมณฑล โดยเฉพาะบริเวณหน้าด่านเก็บค่าผ่านทางที่จะมีปัญหาการจราจรติดขัดหลายกิโลเมตร เนื่องจากประชาชนรอชำระค่าธรรมเนียมผ่านทาง
การยกเว้นค่าธรรมเนียมการใช้ยานยนตร์บนทางหลวงพิเศษหมายเลข 7 สายกรุงเทพมหานคร-บ้านฉาง ตอนกรุงทเทพมหานคร-เมืองพัทยา รวมทางแยกไปบรรจบทางหลวงแผ่นดินหมายเลข 34 (บางวัว) ทางแยกเข้าชลบุรี ทางแยกเข้าท่าเรือแหลมฉบัง ทางแยกเข้าพัทยา และตอนบ้านหนองปรือ-บ้านฉาง รวมทางแยกไปบรรจบทางหลวงแผ่นดิน หมายเลข 3 (บ้านอำเภอ) และทางหลวงพิเศษหมายเลข 9 สายวงแหวนรอบนอกกรุงเทพมหานคร (ถนนกาญจนาภิเษก) ตอนพระประแดง-บางแค ช่วงพระประแดง-ต่างระดับบางขุนเทียน และตอนบางปะอิน-บางพลี ตั้งแต่เวลา 00.01 นาฬิกา ของวันพฤหัสบดีที่ 28 ธันวาคม 2566 ถึงเวลา 24.00 นาฬิกา ของวันพุธที่ 3 มกราคม 2567

ที่มา : https://www.thaigov.go.th/news/contents/details/76355