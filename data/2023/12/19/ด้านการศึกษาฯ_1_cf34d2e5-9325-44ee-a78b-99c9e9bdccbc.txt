รัฐบาลไทย-ข่าวทำเนียบรัฐบาล-“ศุภมาส” รัฐมนตรี อว. ลงพื้นที่เยี่ยมชมสถาบันวิจัยดาราศาสตร์แห่งชาติ (องค์การมหาชน) มุ่งผลักดันเป็นองค์กรชั้นนำระดับสากลด้านดาราศาสตร์ เทคโนโลยีและนวัตกรรม


วันอังคารที่ 19 ธันวาคม 2566
“ศุภมาส” รัฐมนตรี อว. ลงพื้นที่เยี่ยมชมสถาบันวิจัยดาราศาสตร์แห่งชาติ (องค์การมหาชน) มุ่งผลักดันเป็นองค์กรชั้นนำระดับสากลด้านดาราศาสตร์ เทคโนโลยีและนวัตกรรม
“ศุภมาส” รัฐมนตรี อว. ลงพื้นที่เยี่ยมชมสถาบันวิจัยดาราศาสตร์แห่งชาติ (องค์การมหาชน) มุ่งผลักดันเป็นองค์กรชั้นนำระดับสากลด้านดาราศาสตร์ เทคโนโลยีและนวัตกรรม
15 ธันวาคม 2566 นางสาวศุภมาส อิศรภักดี รัฐมนตรีว่าการกระทรวงการอุดมศึกษา วิทยาศาสตร์ วิจัยและนวัตกรรม (รมว.อว.) พร้อมด้วย นางสาวสุชาดา แทนทรัพย์ เลขารัฐมนตรีว่าการกระทรวง อว. รศ.ดร.พาสิทธิ์ หล่อธีรพงศ์ รองปลัดกระทรวง อว. นางสาวจันทร์เพ็ญ เมฆาอภิรักษ์ ผู้ตรวจราชการ อว. นายวันนี นนท์ศิริ ผู้ช่วยปลัดกระทรวง อว. และคณะ ตรวจเยี่ยมติดตามการดำเนินงานของสถาบันวิจัยดาราศาสตร์แห่งชาติ (องค์การมหาชน) (NARIT) ณ อุทยานดาราศาสตร์สิรินธร อ. แม่ริม จ. เชียงใหม่ มี ดร. ศรัณย์ โปษยะจินดา ผู้อำนวยการสถาบันวิจัยดาราศาสตร์แห่งชาติ พร้อมด้วยคณะผู้บริหาร ให้การต้อนรับ
นางสาวศุภมาส ได้ให้ความสนใจภารกิจด้านการบริการวิชาการ และสื่อสารดาราศาสตร์ ที่สามารถสร้างความตระหนักและความตื่นตัวทางดาราศาสตร์สู่สาธารณชนในวงกว้างได้เป็นอย่างดี โดยเฉพาะอย่างยิ่งหอดูดาวภูมิภาคสำหรับประชาชนที่กระจายอยู่ในจังหวัดต่างๆ ทั่วประเทศ และพร้อมสนับสนุนโครงการหอดูดาวภูมิภาคสำหรับประชาชน ระยะที่ 2 ที่ สดร. กำหนดแผนการเพิ่มจำนวนหอดูดาวภูมิภาคที่จะเป็นแหล่งเรียนรู้ดาราศาสตร์ครบวงจรสำหรับประชาชน เพื่อให้คนไทยทั่วประเทศมีโอกาสเข้าถึงดาราศาสตร์ได้อย่างทั่วถึง และทัดเทียมกัน
นอกจากนี้ ยังให้ความสนใจเกี่ยวกับโบราณดาราศาสตร์ (Archaeoastronomy) ที่ศึกษาประวัติศาสตร์และมรดกทางดาราศาสตร์แบบองค์รวม นำความรู้ทางโบราณวิทยา และดาราศาสตร์มาบูรณาการร่วมกัน โดยใช้กระบวนการวิทยาศาสตร์ เชื่อมโยงดาราศาสตร์กับวิถีชีวิตของคนในอดีต นางสาวศุภมาส ได้ชื่นชมการทำงานของกลุ่มวิจัยประวัติศาสตร์ และมรดกดาราศาสตร์ ที่ได้ศึกษาวิจัยเกี่ยวกับการวางทิศของศาสนสถาน และโบราณสถาน ได้แก่ วัดพระธาตุดอยสุเทพ ปราสาทพนมรุ้ง และปราสาทพิมาย และพบว่ามีความเชื่อมโยงกับดวงอาทิตย์และกลุ่มดาวต่าง ๆ
ดร. ศรัณย์ โปษยะจินดา ได้นำชมห้องปฏิบัติการเทคโนโลยี และวิศวกรรมขั้นสูงของ NARIT ได้แก่ ห้องปฏิบัติการโครงการ Thai Space Consortium ห้องปฏิบัติการคอมพิวเตอร์สมรรถนะสูง ห้องปฏิบัติการทัศนศาสตร์และโฟโตนิกส์ ห้องปฏิบัติการคลื่นวิทยุ ห้องปฏิบัติการเมคาทรอนิกส์ และห้องปฏิบัติการเครื่องเคลือบกระจก รวมถึงผลงานงานพัฒนาเทคโนโลยี นวัตกรรมต่าง ๆ อาทิ โมเดลดาวเทียมขนาดเล็ก NARIT Cube-1 กล้องถ่ายภาพไฮเปอร์สเปกตรัม (Hyperspectral Imager) อุปกรณ์วิจัยสำหรับติดตั้งในดาวเทียมวิจัยวิทยาศาสตร์ TSC-1 ระบบควบคุมกล้องโทรทรรศน์ระยะไกลอัตโนมัติ การผลิตและออกแบบเครื่องเคลือบกระจกฟิล์มบาง สำหรับใช้เคลือบกระจกกล้องโทรทรรศน์ในโครงการหมู่กล้องโทรทรรศน์รังสีเชเรนคอฟ (Cherenkov Telescope Array หรือ CTA ) งานออกแบบและพัฒนาต้นแบบอุปกรณ์ทางการแพทย์ ด้านกายอุปกรณ์ ได้แก่ แขนเทียมกล ข้อสะโพกเทียม เป็นต้น
จากนั้นเข้าเยี่ยมชมอาคารท้องฟ้าจำลองและนิทรรศการ ส่วนบริการประชาชน ชมนิทรรศการดาราศาสตร์ จัตุรัสวิทยาศาสตร์ อพวช. เชียงใหม่ และรับชมซอฟต์แวร์ท้องฟ้าจำลองฝีมือคนไทย ภายในท้องฟ้าจำลองระบบฟูลโดมดิจิทัล ทั้งนี้ซอฟต์แวร์ดังกล่าว สดร. ออกแบบและพัฒนาขึ้นสำหรับฉายในท้องฟ้าจำลอง ณ อุทยานดาราศาสตร์สิรินธร หอดูดาวภูมิภาค นครราชสีมา ขอนแก่น ฉะเชิงเทรา และสงขลา
ช่วงค่ำวันดังกล่าว ท่านรัฐมนตรี และคณะ ยังได้ร่วมชมวัตถุท้องฟ้า อาทิ ดาวเสาร์ ดาวพฤหัสบดี ผ่านกล้องโทรทรรศน์ ณ อาคารหอดูดาว ภายในอุทยานดาราศาสตร์สิรินธร และได้พบปะพูดคุยกับคณะครู และนักเรียนโรงเรียนโกวิทธำรง เชียงใหม่ ที่เดินทางมาร่วมกิจกรรมดาราศาสตร์ ณ หอดูดาว อุทยานดาราศาสตร์สิรินธรอีกด้วย

ที่มา : https://www.thaigov.go.th/news/contents/details/76320