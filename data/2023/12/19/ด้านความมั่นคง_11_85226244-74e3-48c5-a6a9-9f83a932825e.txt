รัฐบาลไทย-ข่าวทำเนียบรัฐบาล-จังหวัดเชียงราย เปิดปฏิบัติการ "เชียงรายฟ้าใส ชายทุ่ง" บุกทลายร้านคาราโอเกะค้ามนุษย์ พบเด็กต่ำกว่า 18 ปี 3 ราย เน้นย้ำ ฝ่ายปกครองบูรณาการกับตำรวจเฝ้าระวังการค้ามนุษย์ในพื้นที่ 


วันอังคารที่ 19 ธันวาคม 2566
19/12/2566
พิมพ์
จังหวัดเชียงราย เปิดปฏิบัติการ "เชียงรายฟ้าใส ชายทุ่ง" บุกทลายร้านคาราโอเกะค้ามนุษย์ พบเด็กต่ำกว่า 18 ปี 3 ราย เน้นย้ำ ฝ่ายปกครองบูรณาการกับตำรวจเฝ้าระวังการค้ามนุษย์ในพื้นที่
จังหวัดเชียงราย เปิดปฏิบัติการ "เชียงรายฟ้าใส ชายทุ่ง" บุกทลายร้านคาราโอเกะค้ามนุษย์ พบเด็กต่ำกว่า 18 ปี 3 ราย เน้นย้ำ ฝ่ายปกครองบูรณาการกับตำรวจเฝ้าระวังการค้ามนุษย์ในพื้นที่ เพื่อปราบปรามค้ามนุษย์และจัดระเบียบสังคมอย่างจริงจัง
วันนี้ (19 ธ.ค. 2566) นายพุฒิพงศ์ ศิริมาตย์ ผู้ว่าราชการจังหวัดเชียงราย เปิดเผยว่า สืบเนื่องจากฝ่ายปกครองอำเภอพาน ได้รับแจ้งเบาะแสจากการร้องเรียนขององค์การเอกชนด้านการต่อต้านการค้ามนุษย์ ว่ามีสถานประกอบการ “ร้านสบายใจชายทุ่ง คาราโอเกะ” ตั้งอยู่ที่ 221 บ้านเก่า หมู่ที่ 20 ตำบลเมืองพาน อำเภอพาน จังหวัดเชียงราย มีพฤติการณ์กระทำผิดกฎหมายโดยตั้งสถานบริการโดยไม่ได้รับอนุญาต อีกทั้งยังเปิดและจำหน่ายเครื่องดื่มแอลกอฮอล์เกินกว่าเวลาที่กฎหมายกำหนด และยินยอมให้แสวงหาประโยชน์ทางเพศในรูปแบบอื่น กับพนักงานของตนซึ่งมีอายุต่ำกว่า 18 ปี โดยแบ่งผลประโยชน์ค่าบริการนั่งดริ๊งก์กับทางร้าน อันเข้าข่ายเป็นความผิดฐานค้ามนุษย์
นายพุฒิพงศ์ ศิริมาตย์ ผู้ว่าราชการจังหวัดเชียงราย กล่าวว่า ตนได้สั่งการให้ทางฝ่ายปกครองจังหวัดเชียงราย ร่วมกับชุดจับกุมฝ่ายปกครองอำเภอพาน นำโดยนายวุฒิกร คำมา นายอำเภอพาน เจ้าหน้าที่ฝ่ายปกครองจังหวัดเชียงรายและอำเภอพาน ลงพื้นที่ทำการสืบสวนพร้อมวางแผนเข้าจับกุมโดยวิธีส่งสายลับเข้าทำการล่อซื้อการจำหน่ายสุราและเรียกเด็กซึ่งมีอายุต่ำกว่า 18 ปี มาให้บริการนั่งดริ๊งก์เพื่อพิสูจน์พฤติกรรมการค้ามนุษย์ ทั้งยังล่อซื้อสุราหลังจากเลยเวลาเที่ยงคืน เมื่อรวบรวมหลักฐานจนเชื่อว่าครบองค์ประกอบความผิดแล้ว ทางชุดจับกุมได้เข้าทำการช่วยเหลือเหยื่อที่คาดว่าเป็นผู้เสียหายจากการค้ามนุษย์ ซึ่งจากการตรวจสอบเบื้องต้นพบเด็กอายุต่ำกว่า 18 ปี จำนวน 3 ราย โดยมีอายุน้อยที่สุด คือ 15 ปี จำนวน 1 ราย และอายุ 16 ปี จำนวน 2 ราย ซึ่งจากการตรวจสอบยังพบหญิงบริการต่างด้าว สัญชาติลาว อีกจำนวน 2 ราย ขณะนี้อยู่ระหว่างการประสานทีมสหวิชาชีพเพื่อทำการคัดแยกเหยื่อผู้เสียหายจากการค้ามนุษย์
“ปฏิบัติการ "เชียงรายฟ้าใส ชายทุ่ง" ครั้งนี้ เป็นไปตามนโยบายของกระทรวงมหาดไทย ยกระดับความเข้มข้นในการจัดระเบียบสังคม การปราบปรามผู้มีอิทธิพล การปราบปรามยาเสพติด รวมถึงการป้องกันและปราบปรามการค้ามนุษย์ โดยนายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย ได้เน้นย้ำกำชับให้ทุกจังหวัดดำเนินการเข้มงวดกวดขันทุกพื้นที่อย่างจริงจังและต่อเนื่อง เพื่อรักษาความสงบเรียบร้อยในสังคม ป้องกันการกระทำผิดทุกรูปแบบ บ้านเมืองปลอดจากยาเสพติดและอบายมุข ประชาชนมีความมั่นคงปลอดภัยในชีวิตและทรัพย์สิน นำมาซึ่งความผาสุกของประชาชนและประเทศชาติ” นายพุฒิพงศ์ฯ กล่าว
นายพุฒิพงศ์ ศิริมาตย์ ผู้ว่าราชการจังหวัดเชียงราย กล่าวเพิ่มเติมว่า จังหวัดเชียงรายมีความมุ่งมั่นในการเสริมสร้างความสงบเรียบร้อย สวัสดิภาพ ซึ่งการป้องกันและแก้ไขปัญหาการค้ามนุษย์มีความเกี่ยวข้องกับความปลอดภัยของเด็กเยาวชนและพี่น้องประชาชน โดยจังหวัดเชียงรายได้เน้นย้ำเจ้าหน้าที่ฝ่ายปกครอง ทำหน้าที่บูรณาการแก้ไขปัญหาร่วมกับฝ่ายความมั่นคง ตำรวจ ทหาร และหน่วยงานที่เกี่ยวข้อง เพื่อกวาดล้างการกระทำที่ฝ่าฝืนกฎหมายอย่างจริงจัง อันจะส่งผลกระทบต่อความมั่นคงและความสงบเรียบร้อยของสังคม และพร้อมให้การช่วยเหลือเยียวยาประชาชนตามหลักมนุษยธรรม ทั้งนี้ หากพี่น้องประชาชนทราบเบาะแสหรือพบเห็นการกระทำความผิด ขอให้ได้แจ้งมาที่สายด่วนศูนย์ดำรงธรรม 1567 ตลอด 24 ชั่วโมง

ที่มา : https://www.thaigov.go.th/news/contents/details/76365