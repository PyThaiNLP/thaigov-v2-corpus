รัฐบาลไทย-ข่าวทำเนียบรัฐบาล-ผู้ว่าฯ ขอนแก่น เผย กรณีลูกหนี้ถูกแก๊งทวงหนี้ใช้อิทธิพลข่มขู่ พาลูกเล็กและแม่วัยชราเข้าร้องขอความช่วยเหลือนายอำเภอกระนวน ขณะนี้ฝ่ายปกครองและตำรวจกำลังเร่งตามหาตัวคนร้าย


วันอังคารที่ 19 ธันวาคม 2566
19/12/2566
พิมพ์
ผู้ว่าฯ ขอนแก่น เผย กรณีลูกหนี้ถูกแก๊งทวงหนี้ใช้อิทธิพลข่มขู่ พาลูกเล็กและแม่วัยชราเข้าร้องขอความช่วยเหลือนายอำเภอกระนวน ขณะนี้ฝ่ายปกครองและตำรวจกำลังเร่งตามหาตัวคนร้าย
ผู้ว่าฯ ขอนแก่น เผย กรณีลูกหนี้ถูกแก๊งทวงหนี้ใช้อิทธิพลข่มขู่ พาลูกเล็กและแม่วัยชราเข้าร้องขอความช่วยเหลือนายอำเภอกระนวน ขณะนี้ฝ่ายปกครองและตำรวจกำลังเร่งตามหาตัวคนร้าย พร้อมดูแลความปลอดภัยลูกหนี้ 24 ชั่วโมง
เมื่อวันที่ 18 ธ.ค. 66 นายไกรสร กองฉลาด ผู้ว่าราชการจังหวัดขอนแก่น เปิดเผยถึงกรณีลูกหนี้พาลูกเล็กและแม่วัยชราเข้าร้องขอความช่วยเหลือ เนื่องจากถูกแก๊งเจ้าหนี้ที่ถูกฝ่ายปกครองอำเภอกระนวนจับกุม เมื่อวันที่ 8 ธันวาคม 2566 ส่อพฤติกรรมใช้อิทธิพล คุกคามความเป็นอยู่ โดยให้ร่วมมือสร้างพยานเท็จ เพื่อใช้เบิกความต่อศาลหวังให้หลุดรอดคดี และทวงหนี้จนลูกหนี้ถูกไล่ออกจากงาน โดยในขณะนี้ฝ่ายปกครองอำเภอกระนวนได้บูรณาการร่วมกับเจ้าหน้าที่ตำรวจพร้อมด้วยกำนัน ผู้ใหญ่บ้าน และเจ้าหน้าที่เกี่ยวข้อง ออกตรวจตราบริเวณที่พักอาศัยของลูกหนี้ พร้อมเร่งสืบสวนตามล่าขบวนการแก๊งทวงหนี้ เพื่อเอามาลงโทษตามกฎหมายโดยเร็วที่สุด ในส่วนของการหางานให้ลูกหนี้ ขณะนี้ได้ประสานภาคีเครือข่ายหางานให้ลูกหนี้แล้ว คาดไม่เกิน 1 - 2 สัปดาห์ ลูกหนี้จะได้งานใหม่
นายไกรสร กองฉลาด ผู้ว่าราชการจังหวัดขอนแก่น กล่าวว่า เมื่อวันที่ 16 ธันวาคม 2566 ได้มีลูกหนี้เป็นหญิงหม้ายลูกติด 1 คน พร้อมแม่วัยชรา เดินทางเข้าพบนายคเณศวร เกษอินทร์ นายอำเภอกระนวน ที่บ้านพักราชการเพื่อขอความช่วยเหลือ เนื่องจากเกรงว่าหากแจ้งข่าวไปแล้วนายอำเภอเดินทางไปที่บ้านหวั่นเกรงว่าตนเองจะไม่ปลอดภัย โดยแจ้งว่าถูกคุกคามจากแก๊งทวงหนี้ ซึ่งเป็นกลุ่มที่ถูกฝ่ายปกครองอำเภอกระนวนจับกุมเมื่อวันที่ 8 ธันวาคม 2566 ที่ผ่านมา โดยได้เข้ามาต่อรองให้ไปเป็นพยานพูดความเท็จต่อศาลว่าลูกหนี้เป็นญาติกับผู้ถูกจับ ไม่ได้เป็นการติดตามทวงหนี้ผิดกฎหมาย แลกเปลี่ยนกับการยกหนี้ให้ พร้อมให้เงินอีกตามจำนวนที่ตกลงกัน โดยหากตนไม่ไปก็อาจได้รับอันตรายจากกลุ่มบุคคลดังกล่าว นอกจากนี้ยังยืนยันว่าแก๊งทวงหนี้นี้มีอิทธิพล ไม่เกรงกลัวเจ้าหน้าที่ มีพฤติกรรมทวงหนี้ที่ใช้ความรุนแรง ทั้งติดตามทวงหนี้ในเวลากลางคืน และไปทวงหนี้ตนเองในที่ทำงาน จนเป็นเหตุให้ตนเองต้องถูกไล่ออกจากงาน ไม่มีเงินใช้จ่ายในชีวิตประจำวัน และขณะที่กลุ่มทวงหนี้ถูกจับกุมอยู่ที่โรงพักยังใช้โทรศัพท์โทรมาข่มขู่อาฆาต จนตนเองไม่กล้าเข้าแจ้งความต้องปล่อยให้เจ้าหน้าที่ดำเนินคดีไปเอง นอกจากนี้ยังมีคนของกลุ่มทวงหนี้ดังกล่าวติดตามเฝ้าดูตนเองในพื้นที่ด้วย จึงได้เข้าร้องขอให้ฝ่ายปกครองช่วยเหลือ ให้ความคุ้มครอง ดูแลความปลอดภัย ป้องกันการถูกข่มเหง ประทุษร้าย เนื่องจากลูกหนี้มีบุตร 1 คนยังเล็ก และมีแม่ชรา ไม่สามารถป้องกันตนเองได้ และขอให้ฝ่ายปกครองรวบรวมหลักฐานเพื่อจับกุมผู้กระทำความผิดมาดำเนินคดีด้วย
นายไกรสร กองฉลาด ผู้ว่าราชการจังหวัดขอนแก่น กล่าวต่ออีกว่า จังหวัดขอนแก่นมิได้นิ่งนอนใจกับพฤติกรรมดังกล่าวของแก๊งทวงหนี้ โดยในขณะนี้ได้รับแจ้งจากนายคเณศวร เกษอินทร์ นายอำเภอกระนวน ว่ามีการดำเนินการของเจ้าหน้าที่โดยจัดกำลัง อส. เพิ่มความถี่ในการตรวจตราพื้นที่เฝ้าระวัง พร้อมจัดกำลังวางสายข่าวและชุดสืบสวนเพื่อปฏิบัติการจับกุม พร้อมทั้งได้ให้เบอร์โทรศัพท์กับลูกหนี้ให้สามารถโทรแจ้งนายอำเภอ ปลัดอำเภอ ได้ทุกเวลา ตลอด 24 ชั่วโมง หากกลุ่มทวงหนี้เข้ามาติดตามถึงบ้าน
“ทั้งนี้ การข่าวในเชิงลึก พบว่ากลุ่มทวงหนี้นอกระบบกลุ่มนี้มีสายสัมพันธ์กับเจ้าหน้าที่รัฐบางคน และมีการจ้างคนไว้เป็นหูเป็นตาในพื้นที่ เจ้าหน้าที่ฝ่ายปกครองจึงต้องดำเนินการด้วยความรัดกุม และรักษาความลับของผู้แจ้งข่าวเพื่อมิให้เกิดภยันตราย ตนขอให้ความเชื่อมั่นแก่พี่น้องประชาชนทุกท่านว่า จังหวัดขอนแก่นจะปฏิบัติตามนโยบายของนายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย รวมถึงข้อสั่งการของนายสุทธิพงษ์ จุลเจริญ ปลัดกระทรวงมหาดไทย อย่างเคร่งครัด ในการที่ได้กำชับให้ทุกจังหวัดจัดระเบียบสังคมเพื่อเสริมสร้างความผาสุกในสังคมไทย พี่น้องประชาชนสามารถดำเนินชีวิตได้อย่างเป็นปกติสุข ขอให้พี่น้องประชาชนมิต้องวิตกกังวล ใช้ชีวิตได้ตามเป็นปกติ โดยทางจังหวัดขอนแก่นจะบูรณาการทุกภาคส่วนเร่งติดตามตัวคนร้ายเพื่อมาดำเนินคดีตามกฎหมายโดยเร็วที่สุด” นายไกรสรฯ กล่าว
นายไกรสร กองฉลาด ผู้ว่าราชการจังหวัดขอนแก่น กล่าวในตอนท้ายว่า จังหวัดขอนแก่น มุ่งมั่นในการกวาดล้างสิ่งผิดกฎหมายที่ก่อให้เกิดความไม่สงบในบ้านเมืองทุกประเภท จึงขอให้พี่น้องประชาชนเชื่อมั่นในการปฏิบัติงานของเจ้าที่ ทั้งฝ่ายปกครอง เจ้าหน้าที่ตำรวจ และหน่วยงานที่เกี่ยวข้องทุกภาคส่วน พร้อมเชิญชวนพี่น้องประชาชนทุกคนช่วยกันระแวดระวังบ้านเมืองของเรา ช่วยกันเป็นหูเป็นตา ให้เจ้าหน้าที่ฝ่ายความมั่นคงด้วย หากพบเห็นเบาะแสการกระทำผิดทุกรูปแบบ สามารถแจ้งข้อมูลได้ที่นายอำเภอ ปลัดอำเภอ เจ้าหน้าที่ฝ่ายความมั่นคง กำนัน ผู้ใหญ่บ้าน หรือที่ศูนย์ดำรงธรรมจังหวัด ศูนย์ดำรงธรรมอำเภอ สายด่วน 1567 โทรฟรีตลอด 24 ชั่วโมง และข้อมูลส่วนบุคคลของผู้เเจ้งเบาะเเสจะถูกคุ้มครองและปกปิดเป็นความลับ ป้องกันไม่ให้พลเมืองดีต้องได้รับภัยจากการเเจ้งเบาะเเสดังกล่าว

ที่มา : https://www.thaigov.go.th/news/contents/details/76339