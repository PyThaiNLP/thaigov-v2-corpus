รัฐบาลไทย-ข่าวทำเนียบรัฐบาล-นายกรัฐมนตรี เน้นย้ำ หน่วยงานที่เกี่ยวข้อง ดูแลความปลอดภัย การประกันภัยและประกันสุขภาพของ นทท. กำชับ ททท. ทั่วประเทศ ทำงานเชิงรุกและให้ความรู้ ช่วยกันโฆษณาว่าประเทศไทยดีอย่างไร 


วันอังคารที่ 19 ธันวาคม 2566
19/12/2566
พิมพ์
นายกรัฐมนตรี เน้นย้ำ หน่วยงานที่เกี่ยวข้อง ดูแลความปลอดภัย การประกันภัยและประกันสุขภาพของ นทท. กำชับ ททท. ทั่วประเทศ ทำงานเชิงรุกและให้ความรู้ ช่วยกันโฆษณาว่าประเทศไทยดีอย่างไร
นายกรัฐมนตรี เน้นย้ำ หน่วยงานที่เกี่ยวข้อง ดูแลความปลอดภัย การประกันภัยและประกันสุขภาพของ นทท. กำชับ ททท. ทั่วประเทศ ทำงานเชิงรุกและให้ความรู้ ช่วยกันโฆษณาว่าประเทศไทยดีอย่างไร น่าท่องเที่ยวอย่างไร
วันนี้ (19 ธันวาคม 2566) เวลา 11.20 น. ณ บริเวณหน้าตึกบัญชาการ 1 ทำเนียบรัฐบาล ภายหลังการประชุมคณะรัฐมนตรี นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง เปิดเผยว่า ได้สั่งการรัฐมนตรีกระทรวงการท่องเที่ยวและกีฬาเป็นเจ้าภาพใหญ่ในการเรียกประชุมรัฐมนตรีที่เกี่ยวข้องในประเทศกัมพูชา สาธารณรัฐประชาธิปไตยประชาชนลาว และเวียดนาม ซึ่งเนื้อหาการประชุมเป็นเรื่องของการกระตุ้นการท่องเที่ยวในภูมิภาคโดยมีประเทศไทยเป็นเจ้าภาพหลัก  นอกจากนั้น ตนจะทำการพูดคุยสอบถามกับนายกรัฐมนตรีมาเลเซียว่ามีความสนใจที่จะเข้าร่วมด้วยไหม
นายกรัฐมนตรีกล่าวต่อว่า ได้สั่งการรัฐมนตรีกระทรวงการท่องเที่ยวและกีฬาทำงานร่วมกับสำนักงานตำรวจแห่งชาติ ในการกำกับดูแลการตรวจคนเข้าเมืองและดูแลความปลอดภัยสำหรับนักท่องเที่ยว พร้อมทั้งให้กระทรวงการท่องเที่ยวและกีฬาร่วมกับสำนักงานคณะกรรมการกำกับและส่งเสริมการประกอบธุรกิจประกันภัยให้ดูแลประกันภัยสำหรับนักท่องเที่ยวทุกคนครอบคลุมการเสียชีวิตชดเชย ไม่เกิน 1,000,000 บาท กรณีอุบัติเหตุชดเชยให้ตามจริง แต่ไม่เกิน 500,000 บาท รวมทั้งพูดคุยหารือกับกระทรวงสาธารณสุขให้มีการจัดระเบียบบริการสาธารณสุขและประกันสุขภาพสำหรับนักท่องเที่ยว โดยหากมีความจำเป็นต้องใช้งบกลางก็ให้เร่งเสนอไปตามขั้นตอน นอกจากนั้นมอบหมายให้กระทรวงการท่องเที่ยวและกีฬาร่วมกับกระทรวงการต่างประเทศเรียกประชุมและมอบนโยบายให้กับหน่วยงาน ททท. ทั้ง 30 แห่งทั่วประเทศให้ทำงานเชิงรุกและให้ความรู้ ช่วยกันโฆษณาว่าประเทศไทยดีอย่างไรและมีความน่าท่องเที่ยวอย่างไร

ที่มา : https://www.thaigov.go.th/news/contents/details/76343