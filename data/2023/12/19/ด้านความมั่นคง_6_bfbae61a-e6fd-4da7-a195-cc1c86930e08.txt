รัฐบาลไทย-ข่าวทำเนียบรัฐบาล-ปลัดมหาดไทย เผยยอดลงทะเบียนหนี้นอกระบบครบ 18 วัน ทะลุ 1 แสนราย มูลหนี้ 6,085 ล้านบาท พร้อมเผยถึงการดำเนินการตามมติที่ประชุมคณะกรรมการแก้หนี้นอกระบบด้วยกลไกคณะอนุกรรมการชุดเล็ก 


วันอังคารที่ 19 ธันวาคม 2566
19/12/2566
พิมพ์
ปลัดมหาดไทย เผยยอดลงทะเบียนหนี้นอกระบบครบ 18 วัน ทะลุ 1 แสนราย มูลหนี้ 6,085 ล้านบาท พร้อมเผยถึงการดำเนินการตามมติที่ประชุมคณะกรรมการแก้หนี้นอกระบบด้วยกลไกคณะอนุกรรมการชุดเล็ก
ปลัดมหาดไทย เผยยอดลงทะเบียนหนี้นอกระบบครบ 18 วัน ทะลุ 1 แสนราย มูลหนี้ 6,085 ล้านบาท พร้อมเผยถึงการดำเนินการตามมติที่ประชุมคณะกรรมการแก้หนี้นอกระบบด้วยกลไกคณะอนุกรรมการชุดเล็ก เพื่อให้การดำเนินการแก้หนี้นอกระบบเป็นไปตามนโยบายรัฐบาลอย่างมีประสิทธิภาพ
เมื่อวันที่ 18 ธ.ค. 66 นายสุทธิพงษ์ จุลเจริญ ปลัดกระทรวงมหาดไทย เปิดเผยถึงการลงทะเบียนแก้ไขปัญหาหนี้นอกระบบ ซึ่งเป็นวันที่ 18 นับตั้งแต่เปิดลงทะเบียน โดยจากข้อมูลของสำนักการสอบสวนและนิติการ กรมการปกครอง เมื่อเวลา 15.30 น. มีมูลหนี้รวม 6,085.977 ล้านบาท ประชาชนลงทะเบียนแล้ว 100,467 ราย โดยเป็นการลงทะเบียนผ่านระบบออนไลน์ 88,669 ราย และการลงทะเบียน ณ ศูนย์อำนวยการแก้ไขหนี้นอกระบบ 11,798 ราย รวมจำนวนเจ้าหนี้ 71,202 ราย มีพื้นที่/จังหวัดที่มีผู้ลงทะเบียนมากที่สุด 5 ลำดับแรก 1. กรุงเทพมหานคร ยังคงมากที่สุด มีผู้ลงทะเบียน 6,322 ราย เจ้าหนี้ 5,253 ราย มูลหนี้ 511.824 ล้านบาท 2. จังหวัดนครศรีธรรมราช มีผู้ลงทะเบียน 4,323 ราย เจ้าหนี้ 3,504 ราย มูลหนี้ 262.236 ล้านบาท 3. จังหวัดสงขลา มีผู้ลงทะเบียน 3,986 ราย เจ้าหนี้ 2,817 ราย มูลหนี้ 248.398 ล้านบาท 4. จังหวัดนครราชสีมา มีผู้ลงทะเบียน 3,884 ราย เจ้าหนี้ 2,428 ราย มูลหนี้ 299.260 ล้านบาท 5. จังหวัดขอนแก่น มีผู้ลงทะเบียน 2,610 ราย เจ้าหนี้ 2,070 ราย มูลหนี้ 190.513 ล้านบาท ขณะที่จังหวัดที่มีผู้ลงทะเบียนน้อยที่สุด 5 ลำดับแรก ได้แก่ 1. จังหวัดแม่ฮ่องสอน มีผู้ลงทะเบียน 133 ราย เจ้าหนี้ 86 ราย มูลหนี้ 5.394 ล้านบาท 2. จังหวัดระนอง มีผู้ลงทะเบียน 207 ราย เจ้าหนี้ 132 ราย มูลหนี้ 15.167 ล้านบาท 3. จังหวัดสมุทรสงคราม มีผู้ลงทะเบียน 267 ราย เจ้าหนี้ 187 ราย มูลหนี้ 8.575 ล้านบาท 4. จังหวัดตราด มีผู้ลงทะเบียน 334 ราย เจ้าหนี้ 200 ราย มูลหนี้ 10.487 ล้านบาท และ 5. จังหวัดสิงห์บุรี มีผู้ลงทะเบียน 364 ราย เจ้าหนี้ 238 ราย มูลหนี้ 13.679 ล้านบาท
นายสุทธิพงษ์ จุลเจริญ ปลัดกระทรวงมหาดไทย กล่าวว่า เมื่อช่วงเช้าวันนี้ นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย ได้เป็นประธานการประชุมคณะกรรมการกำกับการแก้ไขปัญหาหนี้นอกระบบ ครั้งที่ 1/2566 ที่ทำเนียบรัฐบาล ซึ่งที่ประชุมได้รับทราบขั้นตอนการดำเนินงานแก้ไขปัญหาหนี้นอกระบบตามแนวนโยบายของนายเศรษฐา ทวีสิน นายกรัฐมนตรี และมีมติแต่งตั้งคณะอนุกรรมการติดตามการดำเนินงานแก้ไขปัญหาหนี้นอกระบบ มีปลัดกระทรวงมหาดไทยเป็นประธานอนุกรรมการฯ เพื่อติดตามผลการดำเนินการ กำหนดมาตรการช่วยเหลือร่วมกับหน่วยงานที่เกี่ยวข้อง เพื่อเสนอคณะกรรมการกำกับการแก้ไขปัญหาหนี้นอกระบบ และเชิญหน่วยงานของรัฐหรือบุคคลที่เกี่ยวข้องมาร่วมให้ความเห็นเพื่อนำเสนอคณะกรรมการชุดใหญ่ พิจารณาดำเนินการให้การแก้ไขปัญหาหนี้นอกระบบเป็นไปตามนโยบายของนายกรัฐมนตรี
นายสุทธิพงษ์ จุลเจริญ ปลัดกระทรวงมหาดไทย กล่าวเพิ่มเติมว่า นอกจากนี้ที่ประชุมยังได้เน้นย้ำถึงการบูรณาการการทำงานของหน่วยงานที่เกี่ยวข้องใน 3 ขั้นตอน คือ 1) การลงทะเบียนระหว่างวันที่ 1 ธ.ค. 66 - 29 ก.พ.67 มีกระทรวงมหาดไทยเป็นหน่วยงานหลัก และมีหน่วยงานเสริม คือ สำนักงานตำรวจแห่งชาติ สำนักนายกรัฐมนตรี ซึ่งทุกหน่วยงานจะเชื่อมโยงข้อมูลกันโดยหมายเลขอ้างอิง (Reference Number) ที่พี่น้องประชาชนผู้ลงทะเบียนได้รับ เพื่อใช้ติดตามความคืบหน้าทางเว็บไซต์ภาครัฐได้ตลอด 2) ดำเนินการไกล่เกลี่ยและติดตามผล และ 3) การกำหนดระยะเวลาดำเนินการ เป้าหมาย และตัวชี้วัดที่ชัดเจน
“กระทรวงมหาดไทยยังคงเปิดรับลงทะเบียนพี่น้องประชาชนผู้ได้รับความเดือดร้อนจากปัญหาหนี้นอกระบบ ทั้งทางออนไลน์ที่ https://debt.dopa.go.th หรือวอร์คอินได้ ณ ที่ว่าการอำเภอ หรือสำนักงานเขตทั่วประเทศ โดยสามารถสอบถามรายละเอียดเพิ่มเติมได้ที่สายด่วนศูนย์ดำรงธรรม โทร. 1567 ตลอด 24 ชั่วโมง หรือกำนัน ผู้ใหญ่บ้าน ผู้นำชุมชนในพื้นที่” นายสุทธิพงษ์ฯ กล่าวในช่วงท้าย
#กระทรวงมหาดไทย #บำบัดทุกข์บำรุงสุข #MOI

ที่มา : https://www.thaigov.go.th/news/contents/details/76338