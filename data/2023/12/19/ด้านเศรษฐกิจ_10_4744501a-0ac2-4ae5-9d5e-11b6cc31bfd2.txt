รัฐบาลไทย-ข่าวทำเนียบรัฐบาล-พลอากาศเอก สถิตย์พงษ์ สุขวิมล ราชเลขานุการในพระองค์พระบาทสมเด็จพระเจ้าอยู่หัว ติดตามเร่งรัดการดำเนินโครงการก่อสร้างสายพัฒนาคูน้ำริมถนนวิภาวดีรังสิตของกรมทางหลวง กระทรวงคมนาคม


วันอังคารที่ 19 ธันวาคม 2566
พลอากาศเอก สถิตย์พงษ์ สุขวิมล ราชเลขานุการในพระองค์พระบาทสมเด็จพระเจ้าอยู่หัว ติดตามเร่งรัดการดำเนินโครงการก่อสร้างสายพัฒนาคูน้ำริมถนนวิภาวดีรังสิตของกรมทางหลวง กระทรวงคมนาคม
....
พลอากาศเอก สถิตย์พงษ์ สุขวิมล ราชเลขานุการในพระองค์พระบาทสมเด็จพระเจ้าอยู่หัว เป็นประธานการประชุมติดตามเร่งรัดการดำเนินโครงการก่อสร้างสายพัฒนาคูน้ำริมถนนวิภาวดีรังสิตของกรมทางหลวง กระทรวงคมนาคม เมื่อวันที่ 18 ธันวาคม 2566 เวลา 14.30 น. ณ สำนักงานทางหลวงที่ 13 (กรุงเทพ) โดยมี พันตำรวจเอก ธรรมนิธิ วนิชย์ถนอม รองเลขาธิการพระราชวัง สำนักพระราชวัง นายสุทธิพงษ์ จุลเจริญ ปลัดกระทรวงมหาดไทย นายธีรภัทร ประยูรสิทธิ ที่ปรึกษาพิเศษด้านงานจิตอาสาและโครงการพิเศษ สำนักนายกรัฐมนตรี นายมนตรี เดชาสกุลสม รองปลัดกระทรวงคมนาคม หัวหน้ากลุ่มภารกิจการพัฒนาโครงสร้างพื้นฐานด้านทางหลวง ผู้แทนกรมทางหลวง และผู้แทนบริษัท ผลิตภัณฑ์และวัตถุก่อสร้าง จำกัด เข้าร่วมการประชุม
การประชุมครั้งนี้ เป็นการประชุมเพื่อติดตามเร่งรัดการดำเนินโครงการก่อสร้างสายพัฒนาคูน้ำ ริมถนนวิภาวดีรังสิตของกรมทางหลวง กระทรวงคมนาคม ซึ่งโครงการฯ มีวัตถุประสงค์เพื่อแก้ไขปัญหาอุทกภัยและน้ำท่วมขังส่งเสริมการบริหารจัดการน้ำและยกระดับคุณภาพชีวิตของประชาชน โดยเฉพาะประชาชนที่อาศัยอยู่ริมถนนวิภาวดีรังสิต ปัจจุบันโครงการมีผลงานก่อสร้าง ระยะที่ 2 ตอนที่ 1 ร้อยละ 65.38 ตอนที่ 2 ร้อยละ 72.59 ตอนที่ 3 ร้อยละ 86.37 และระยะที่ 3 ร้อยละ 0.57 การพิจารณาปัญหา อุปสรรค และแนวทางการแก้ไขการรื้อย้ายสาธารณูปโภคบริเวณหน้าสำนักงานไทยรัฐ เดลินิวส์ แยกสุทธิสาร โรงเรียนหอวัง จุดทางเชื่อมต่าง ๆ เป็นต้น ปัญหาการใช้ที่ดินบนเขตแนวรถไฟ ช่วง กม. ที่ 17+000 - 25+500 ถนนวิภาวดีรังสิต (หลักสี่ - ดอนเมือง) การปรับปรุงรูปแบบการก่อสร้างสะพานทางเชื่อมคูน้ำริมถนนวิภาวดีรังสิต การกำกับตรวจสอบความปลอดภัยในพื้นที่ก่อสร้างโครงการก่อสร้างสายพัฒนาคูน้ำริมถนนวิภาวดีรังสิต แนวทางการดูแลบริหารจราจรในช่วงเทศกาลปีใหม่ 2567 บนถนนวิภาวดีรังสิต
ทั้งนี้ ที่ประชุมมอบหมายให้กรมทางหลวงเร่งรัดผู้รับจ้างดำเนินการให้เป็นไปตามแผนงานโดยเร็ว จัดทำบันทึกข้อตกลงร่วมกับการรถไฟแห่งประเทศไทยในการแก้ไขปัญหาการใช้ที่ดินบนเขตแนวรถไฟดังกล่าว จัดประชุมหารือร่วมกับหน่วยงานที่เกี่ยวข้องในการเร่งรัดแก้ไขปัญหาการรื้อย้ายสาธารณูปโภค รวมทั้งกำกับตรวจสอบความปลอดภัยในพื้นที่ก่อสร้างอย่างเคร่งครัด นอกจากนี้ ให้นำแนวทางการดูแลบริหารจราจรในช่วงเทศกาลปีใหม่ 2567 ตามนโยบายของรัฐมนตรีว่าการกระทรวงคมนาคม นายสุริยะ จึงรุ่งเรืองกิจ มอบหมายมาดำเนินการ ได้แก่ ให้ผู้รับจ้างหยุดการทำงานช่วงเทศกาลปีใหม่ คืนผิวจราจรทั้งหมด สำรวจติดตั้งป้ายสัญญาณไฟแสงสว่างบริเวณจุดเสี่ยงอันตราย และจัดเจ้าหน้าที่อำนวยความปลอดภัย สำหรับการปรับปรุงรูปแบบการก่อสร้างสะพานทางเชื่อมคูน้ำริมถนนวิภาวดีรังสิต โดยมอบหมายให้กรมทางหลวงหารือในรายละเอียดร่วมกับบริษัท ผลิตภัณฑ์และวัตถุก่อสร้าง จำกัด ในการพิจารณานำ Fast-Setting Concrete มาใช้ในการดำเนินงานเพื่อให้เกิดความรวดเร็วในการก่อสร้าง ทั้งนี้ ได้มีการลงพื้นที่ตรวจติดตามโครงการบริเวณหน้ากรมดุริยางค์ทหารบก และมอบหมายให้มีการบูรณาการความร่วมมือภาครัฐ ภาคเอกชน และประชาชนริมถนนวิภาวดีรังสิต ในการปรับปรุงทัศนียภาพ ปลูกต้นไม้ ให้มีความสวยงามต่อไป

ที่มา : https://www.thaigov.go.th/news/contents/details/76363