รัฐบาลไทย-ข่าวทำเนียบรัฐบาล-กระทรวงกลาโหมบูรณาการความร่วมมือ ระหว่าง ๓ กระทรวง และ ๑ สถาบัน จัดทำบันทึกความเข้าใจ เรื่อง การพัฒนาทรัพยากรมนุษย์ให้กับทหารกองประจำการ


วันอังคารที่ 19 ธันวาคม 2566
กระทรวงกลาโหมบูรณาการความร่วมมือ ระหว่าง ๓ กระทรวง และ ๑ สถาบัน จัดทำบันทึกความเข้าใจ เรื่อง การพัฒนาทรัพยากรมนุษย์ให้กับทหารกองประจำการ
ในวันอังคารที่ ๑๙ ธันวาคม ๒๕๖๖ เวลา ๑๑.๐๐ นาฬิกา พลเอก สนิธชนก สังขจันทร์ ปลัดกระทรวงกลาโหม ในฐานะผู้แทนรัฐมนตรีว่าการกระทรวงกลาโหม ร่วมลงนามในบันทึกความเข้าใจ เรื่อง การพัฒนาทรัพยากรมนุษย์ให้กับทหารกองประจำการ
ระหว่าง กระทรวงกลาโหม กระทรวงศึกษาธิการ กระทรวงการอุดมศึกษา วิทยาศาสตร์ วิจัยและนวัตกรรม และสถาบันคุณวุฒิวิชาชีพ (องค์การมหาชน) ณ ตึกสันติไมตรี ทำเนียบรัฐบาล มี นายสุเทพ แก่งสันเทียะ เลขาธิการสภาการศึกษารักษาการแทนปลัดกระทรวงศึกษาธิการ นายเพิ่มสุข สัจจาภิวัฒน์ ปลัดกระทรวงการอุดมศึกษาวิทยาศาสตร์ วิจัยและนวัตกรรม และ นางสาว จุลลดา มีจุล ผู้อำนวยการสถาบันคุณวุฒิวิชาชีพ ร่วมลงนาม และมี นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย นายสุทิน คลังแสง รัฐมนตรีว่าการกระทรวงกลาโหม พลตำรวจเอก เพิ่มพูน ชิดชอบ รัฐมนตรีว่าการกระทรวงศึกษาธิการ และนางสาว ศุภมาส อิศรภักดี รัฐมนตรีว่าการกระทรวงการอุดมศึกษา วิทยาศาสตร์ วิจัยและนวัตกรรม ให้เกียรติร่วมเป็นสักขีพยาน
สำหรับการลงนามในบันทึกความเข้าใจ ครั้งนี้ เกิดการจากดำริของ นายสุทิน คลังแสง รัฐมนตรีว่าการกระทรวงกลาโหม ที่ต้องการส่งเสริมการใช้นวัตกรรมการเรียนรู้รูปแบบอิเล็กทรอนิกส์ (E-Training) ในการพัฒนาความรู้ ความสามารถ และทักษะในการปฏิบัติงานตามมาตรฐานอาชีพให้กับทหารกองประจำการ เข้าไปศึกษาอบรมตามความสมัครใจ เพื่อเป็นประโยชน์ในการขอรับการประเมินคุณวุฒิและรับใบรับรองตามมาตรฐานวิชาชีพต่าง ๆ
สาระสำคัญของบันทึกข้อความเข้าใจ เรื่อง การพัฒนาทรัพยากรมนุษย์ให้กับทหารกองประจำการ ในส่วนของกระทรวงกลาโหม เป็นการเปิดโอกาสให้ทหารกองประจำการสามารถใช้เวลาระหว่างประจำการในขณะที่ว่างเว้นจากภารกิจให้สามารถเข้าสู่ระบบการศึกษาและการพัฒนาทักษะวิชาชีพได้ตามความสมัครใจ โดยกระทรวงกลาโหมจะจัดสิ่งอำนวยความสะดวกเพื่อการเรียนรู้ อาทิ ศูนย์การศึกษาในค่ายทหารต่าง ๆ และเครือข่ายการเรียนรู้โดยใช้ประโยชน์จากเทคโนโลยีสารสนเทศ รวมทั้งจัดให้มีผู้จัดการการเรียนรู้คอยให้คำแนะนำ
ทั้งนี้ ความร่วมมือระหว่างหน่วยงานทั้ง ๔ หน่วยงาน จะเป็นกลไกสำคัญในการพัฒนาทรัพยากรมนุษย์ของกองทัพไทยและประเทศชาติ ทั้งยังเป็นการเปิดโอกาสให้ชายไทยที่เสียสละในการเข้ารับราชการทหารกองประจำการ นอกจากจะปฏิบัติหน้าที่รับใช้ชาติแล้ว ยังสามารถใช้เวลาให้เกิดประโยชน์ในการพัฒนาความรู้และทักษะต่อการประกอบอาชีพในระหว่างการประจำการ และเมื่อพ้นจากประจำการออกไปจะถือเป็นทรัพยากรมนุษย์ที่มีศักยภาพในการพัฒนาสังคมและประเทศชาติได้อีกด้วย

ที่มา : https://www.thaigov.go.th/news/contents/details/76352