รัฐบาลไทย-ข่าวทำเนียบรัฐบาล-พม. รับมอบผลิตภัณฑ์ ยูนิลีเวอร์ ประเทศไทย มูลค่ากว่า 3.5 ล้านบาท ช่วยกลุ่มเปราะบางทั่วประเทศ


วันอังคารที่ 19 ธันวาคม 2566
พม. รับมอบผลิตภัณฑ์ ยูนิลีเวอร์ ประเทศไทย มูลค่ากว่า 3.5 ล้านบาท ช่วยกลุ่มเปราะบางทั่วประเทศ
พม. รับมอบผลิตภัณฑ์ ยูนิลีเวอร์ ประเทศไทย มูลค่ากว่า 3.5 ล้านบาท ช่วยกลุ่มเปราะบางทั่วประเทศ
เมื่อวันที่ 18 ธันวาคม 2566 เวลา 10.00 น. นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานในพิธีรับมอบผลิตภัณฑ์จากกลุ่มบริษัท ยูนิลีเวอร์ ประเทศไทย รวมจำนวน 66,000 ชิ้น มูลค่ากว่า 3.5 ล้านบาท โดยมีคุณณัฏฐินี เนตรอำไพ ที่ปรึกษาอาวุโส ฝ่ายองค์กรสัมพันธ์ กลุ่มบริษัท ยูนิลีเวอร์ ประเทศไทย เป็นผู้แทนในการมอบ เพื่อมอบให้ศูนย์รับบริจาคกระทรวงการพัฒนาสังคมและความมั่นคงของมนุษย์นำไปมอบเป็นของขวัญปีใหม่ให้กลุ่มเปราะบางในความดูแลของกระทรวง พม. ทั้งนี้ มีผู้บริหารกระทรวงเข้าร่วมพิธี ณ บริเวณโถง ชั้น 1 อาคารกรมพัฒนาสังคมและสวัสดิการ กระทรวงการพัฒนาสังคมและความมั่นคงของมนุษย์ สะพานขาว กทม.
นายวราวุธ กล่าวว่า กระทรวง พม. ขอขอบคุณกลุ่มบริษัท ยูนิลีเวอร์ ประเทศไทย ที่ร่วมเป็นส่วนหนึ่งในการส่งเสริมและสนับสนุนคุณภาพชีวิตและการมีสุขภาพอนามัยที่ดี สร้างความเท่าเทียมควบคู่กับการอนุรักษ์สิ่งแวดล้อม และบรรเทาความเดือดร้อนของประชาชน โดยเฉพาะกลุ่มเปราะบาง โดยได้มอบผลิตภัณฑ์เพื่อการอุปโภคบริโภคที่จำเป็นแก่กลุ่มบุคคลที่ต้องการความช่วยเหลือ เพื่อมอบเป็นของขวัญปีใหม่ รวมจำนวน 66,000 ชิ้น มูลค่ากว่า 3.5 ล้านบาท ให้แก่ศูนย์รับบริจาคกระทรวง พม. เพื่อนำไปจัดสรรให้กับกลุ่มเป้าหมายของกระทรวง พม. อาทิ เด็กและเยาวชน สตรี ผู้สูงอายุ คนพิการ และผู้ด้อยโอกาส นอกจากนี้ กลุ่มบริษัท ยูนิลีเวอร์ ประเทศไทย ร่วมกับกระทรวง พม. เปิดรับสมัคร “พี่ติมวอลล์” 600 อัตรา เพื่อเป็นตัวแทนส่งมอบรอยยิ้มและความสุขผ่านไอศกรีมวอลล์ ด้วยการสนับสนุนให้กลุ่มเปราะบางได้มีงาน มีอาชีพ มีรายได้ ที่สามารถเลี้ยงชีพตนเองและครอบครัวได้ อีกทั้งสามารถเข้าถึงสวัสดิการพื้นฐาน เพื่อที่จะไม่ทิ้งใครไว้ข้างหลัง ทั้งนี้ กลุ่มเปราะบางที่มีอายุ 18 ปีขึ้นไป มีความสนใจ สามารถสอบถามรายละเอียดได้ที่ศูนย์ช่วยเหลือสังคม สายด่วน พม. 1300 บริการฟรี 24 ชั่วโมง
นายวราวุธ กล่าวเพิ่มเติมว่า ขอให้ทุกท่านมั่นใจว่า ผลิตภัณฑ์อุปโภคบริโภคที่ท่านได้ให้การบริจาคในวันนี้ จะเป็นประโยชน์ต่อกลุ่มเป้าหมายอย่างแท้จริง เพราะจะเป็นการช่วยแบ่งเบาภาระค่าใช้จ่ายของประชาชน การทำงานเชิงรุกของกระทรวง พม. ในวันนี้ เรามีศูนย์เร่งรัดจัดการสวัสดิภาพประชาชน (ศรส.) ในการรับเรื่องราวร้องทุกข์ต่างๆ ไม่ว่าจะเป็นกลุ่มเปราะบางหรือประชาชนทุกกลุ่ม ซึ่งผลิตภัณฑ์ทั้งหมด ทางศูนย์รับบริจาคกระทรวง พม. จะนำไปมอบให้ถึงประชาชนกลุ่มเป้าหมายที่ต้องการความช่วยเหลือ ทั้งส่วนกลางและส่วนภูมิภาคทั่วประเทศ ซึ่งการที่ภาคเอกชนที่ประกอบการและมีผลกำไร แล้วได้มามอบสิ่งดีๆ ให้กับสังคม นับเป็นสิ่งที่น่าชื่นชม เพราะการทำงานร่วมกับภาคเอกชน หรือการทำ CSR เป็นการทำงานเชิงรุกในการดูแลพี่น้องประชาชนกว่า 60 ล้านคนในประเทศไทย ตนเชื่อว่าโครงการดีๆ แบบนี้จะได้รับการสานต่อไป
หากประชาชน หน่วยงาน หรือองค์กร ที่ประสงค์ให้ความช่วยเหลือประชาชนกลุ่มเป้าหมายที่เป็นกลุ่มเปราะบางในสังคม ที่ประสบปัญหาทางสังคมหรืออยู่ในภาวะยากลำบาก สามารถบริจาคเงินและสิ่งของเครื่องใช้ที่จำเป็นได้ที่ ศูนย์รับบริจาคกระทรวง พม. หรือติดต่อศูนย์ช่วยเหลือสังคม สายด่วน พม. 1300 บริการฟรี 24 ชั่วโมง และสำนักงานพัฒนาสังคมและความมั่นคงของมนุษย์ทุกจังหวัด
#ช่วย24ชั่วโมง #พม24ชม #ข่าวพม #esshelpme #วราวุธรับฟังทำจริง #พมพอใจให้ทุกวัยพึงพอใจในพม #พมหนึ่งเดียว #ศรส #สวัสดิการสังคม #ทุกช่วงวัย #พม #ศูนย์รับบริจาคกระทรวงพม

ที่มา : https://www.thaigov.go.th/news/contents/details/76334