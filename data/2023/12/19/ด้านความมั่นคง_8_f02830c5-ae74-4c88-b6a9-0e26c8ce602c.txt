รัฐบาลไทย-ข่าวทำเนียบรัฐบาล-นายอำเภอสระใคร นำชุดปฏิบัติการพิเศษบุกรวบตัวผู้ต้องหายาเสพติดพร้อมยาบ้า 84 เม็ด เดินหน้ากวาดล้างยาเสพติด สิ่งของผิดกฎหมายทุกประเภทในชุมชน พร้อมบูรณาการอาสาสมัคร “ชรบ.” ในพื้นที่


วันอังคารที่ 19 ธันวาคม 2566
19/12/2566
พิมพ์
นายอำเภอสระใคร นำชุดปฏิบัติการพิเศษบุกรวบตัวผู้ต้องหายาเสพติดพร้อมยาบ้า 84 เม็ด เดินหน้ากวาดล้างยาเสพติด สิ่งของผิดกฎหมายทุกประเภทในชุมชน พร้อมบูรณาการอาสาสมัคร “ชรบ.” ในพื้นที่
นายอำเภอสระใคร นำชุดปฏิบัติการพิเศษบุกรวบตัวผู้ต้องหายาเสพติดพร้อมยาบ้า 84 เม็ด เดินหน้ากวาดล้างยาเสพติด สิ่งของผิดกฎหมายทุกประเภทในชุมชน พร้อมบูรณาการอาสาสมัคร “ชรบ.” ในพื้นที่เป็นกำลังสำคัญ มุ่งมั่นทำให้คนในชุมชนปลอดภัย สังคมมีความสุขอย่างยั่งยืน
เมื่อวันที่ 18 ธ.ค. 66 ว่าที่ร้อยตรี สุขุม ดลโสภณ นายอำเภอสระใคร จังหวัดหนองคาย เปิดเผยว่า ชุดปฏิบัติการพิเศษอำเภอสระใคร สนธิกำลังร่วมกับชุดรักษาความปลอดภัยหมู่บ้าน (ชรบ.) เข้าปิดล้อมตรวจค้นจับกุมยาเสพติด อาวุธปืน สิ่งผิดกฎหมายในพื้นที่ โดยสามารถจับกุมผู้ต้องหาได้จำนวน 1 ราย พร้อมของกลางยาบ้า 84 เม็ด พร้อมนำผู้ต้องหาดำเนินคดีถึงที่สุด
ว่าที่ร้อยตรี สุขุม ดลโสภณ นายอำเภอสระใคร กล่าวว่า กระทรวงมหาดไทยภายใต้การนำของนายอนุทิน ชาญวีรกูล รองนายกรัฐมนนตรีและรัฐมนตรีว่าการกระทรวงมหาดไทย ได้มีนโยบายยกระดับความเข้มข้นในการจัดระเบียบสังคม ปราบปรามผู้มีอิทธิพล ผู้ลักลอบครอบครองอาวุธปืน ผู้มีส่วนเกี่ยวข้องกับยาเสพติด รวมถึงสิ่งผิดกฎหมายทุกประเภท เพื่อรักษาความสงบเรียบร้อยของสังคม ประชาชนมีความมั่นคงปลอดภัย โดยที่ผ่านมา นายราชันย์ ซุ้นหั้ว ผู้ว่าราชการจังหวัดหนองคาย ได้กำชับการทำงานของนายอำเภอ ให้บูรณาการทุกภาคีเครือข่ายในพื้นที่ พร้อมทั้งให้มีชุดปฏิบัติการพิเศษในระดับพื้นที่ปฏิบัติการตลอด 24 ชั่วโมง เพื่อดำเนินการบังคับใช้กฎหมายตามอำนาจหน้าที่ มุ่งเน้นออกตรวจตราไม่ให้มีการกระทำผิดกฎหมาย
ว่าที่ร้อยตรี สุขุม ดลโสภณ นายอำเภอสระใคร กล่าวต่อไปอีกว่า ที่ทำการปกครองอำเภอสระใคร ได้นำนโยบายของกระทรวงมหาดไทย และจังหวัดหนองคาย มาขับเคลื่อนอย่างต่อเนื่อง โดยเน้นย้ำปลัดอำเภอ ตลอดจนกำนัน ผู้ใหญ่บ้าน และองค์กรปกครองส่วนท้องถิ่น พร้อมทั้งประสานพลังความร่วมมือของพี่น้องประชาชน ในพื้นที่ สร้างความสงบสุขให้กับบ้านเมืองอย่างต่อเนื่อง โดยเมื่อที่ทำการปกครองอำเภอสระใครได้รับแจ้งเบาะแสว่า มียาเสพติดแพร่ระบาดในพื้นที่ ตนจึงนำทีมชุดปฏิบัติการพิเศษอำเภอสระใคร พร้อมด้วยนายประเสริฐ พรมสี ปลัดอำเภอฝ่ายความมั่นคง ชุดรักษาความปลอดภัยหมู่บ้าน (ชรบ.) ออกตรวจตราเพื่อกวาดล้างยาเสพติด”
“จากปฏิบัติการครั้งนี้ สามารถจับกุมผู้กระทำผิดเกี่ยวกับยาเสพติด จำนวน 1 ราย เพศชาย อายุ 26 ปี สัญชาติ ไทย อาศัยอยู่ที่ ม.8 ต.บ้านฝาง อ.สระใคร จ.หนองคาย พร้อมของกลาง ยาบ้า 84 เม็ด โดยเจ้าหน้าที่ได้แจ้งข้อกล่าวหา 1) จำหน่ายยาเสพติดให้โทษประเภท 1 (ยาบ้า) โดยมีไว้เพื่อการค้าและก่อให้เกิดการแพร่กระจายในกลุ่มประชาชน 2) เสพยาเสพติดให้โทษประเภท 1 (เมทแอมเฟตามีน) โดยฝ่าฝืนต่อกฎหมาย ภายหลังการจับกุมตัวผู้ต้องหาให้การรับสารภาพ จึงได้นำผู้ต้องหาพร้อมของกลางส่งพนักงานสอบสวน สภ.สระใคร เพื่อดำเนินการต่อไป” ว่าที่ร้อยตรี สุขุมฯ กล่าวเพิ่มเติม
ว่าที่ร้อยตรี สุขุม ดลโสภณ นายอำเภอสระใคร กล่าวในช่วงท้ายว่า อำเภอสระใครมีความมุ่งมั่นในการเสริมสร้างความสงบเรียบร้อย สวัสดิภาพ และความปลอดภัยของพี่น้องประชาชน ตามปณิธาน “บำบัดทุกข์ บำรุงสุข” เป็นผู้นำการบูรณาการเพื่อเสริมสร้างความสงบสุข ดูแลพี่น้องประชาชนในท้องที่และท้องถิ่นให้มีความปลอดภัย โดยจะเดินหน้าบูรณาการหน่วยงานที่เกี่ยวข้อง รวมทั้งหาแนวทางและวิธีการป้องกันตามอำนาจหน้าที่ที่กฎหมายได้กำหนด โดยเฉพาะอย่างยิ่งการใช้ทีมชุดรักษาความปลอดภัยหมู่บ้าน (ชรบ.) ในการดูแลความมั่นคงและความสงบเรียบร้อย ในฐานะ “ผู้ช่วยเหลือเจ้าพนักงาน” จากการมอบหมายของนายอำเภอ ซึ่งเป็นผู้ที่ผ่านการอบรมรักษาความปลอดภัยของหมู่บ้าน เป็นทีมสำคัญของอำเภอในการยกระดับการจัดระเบียบสังคม เพื่อสร้างความสงบสุขในสังคมให้เกิดขึ้นอย่างยั่งยืน ทั้งนี้ หากพี่น้องประชาชนทราบเบาะแสหรือพบเห็นการกระทำความผิด ขอให้ได้แจ้งมาที่สายด่วนศูนย์ดำรงธรรม 1567 ตลอด 24 ชั่วโมง เพื่อฝ่ายปกครองจะได้บูรณาการร่วมกับเจ้าหน้าที่ตำรวจและหน่วยงานที่เกี่ยวข้องเข้าดำเนินการโดยทันที ไม่มีละเว้นใด ๆ ทั้งสิ้น

ที่มา : https://www.thaigov.go.th/news/contents/details/76341