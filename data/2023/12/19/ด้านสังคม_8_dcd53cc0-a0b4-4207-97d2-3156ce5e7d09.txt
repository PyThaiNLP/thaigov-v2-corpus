รัฐบาลไทย-ข่าวทำเนียบรัฐบาล-“วราวุธ” รมว.พม. เผยเตรียมมอบ 4 ชุดของขวัญปีใหม่ ช่วยกลุ่มเปราะบางทั่วประเทศ พร้อมกำชับทุกหน่วยงานควรจัดสิ่งอำนวยความสะดวกเพื่อคนพิการ


วันอังคารที่ 19 ธันวาคม 2566
“วราวุธ” รมว.พม. เผยเตรียมมอบ 4 ชุดของขวัญปีใหม่ ช่วยกลุ่มเปราะบางทั่วประเทศ พร้อมกำชับทุกหน่วยงานควรจัดสิ่งอำนวยความสะดวกเพื่อคนพิการ
“วราวุธ” รมว.พม. เผยเตรียมมอบ 4 ชุดของขวัญปีใหม่ ช่วยกลุ่มเปราะบางทั่วประเทศ พร้อมกำชับทุกหน่วยงานควรจัดสิ่งอำนวยความสะดวกเพื่อคนพิการ
วันที่ 19 ธันวาคม 2566 เวลา 09.40 น. ที่ทำเนียบรัฐบาล นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยถึงความคืบหน้า กรณี ของขวัญปีใหม่ 2567 ของ  กระทรวง พม. ที่จะเสนอเข้าที่ประชุมคณะรัฐมนตรี (ครม.) ว่า วันนี้ มีการเสนอของขวัญปีใหม่ 2567 จำนวน 4 ประเด็น ที่จะทำให้พี่น้องประชาชน ได้แก่ 1. โรงรับจำนำของรัฐ หรือ สถานธนานุเคราะห์ (สธค.) จะตัดดอกเบี้ยเหลือ ร้อยละ 0 หรือฟรีดอกเบี้ยให้ผู้ที่จำนำไม่เกิน 5,000บาท ระหว่างเดือน ม.ค. - ก.พ. 2567 คาดว่าจะมีประชาชนได้รับประโยชน์ไม่น้อยกว่า 12,000 คน 2. การปรับปรุงสภาพที่อยู่อาศัยเพื่อผู้สูงอายุและคนพิการ โดยตั้งงบประมาณสำหรับ 100,000 หลังคาเรือน คาดว่าจะมีผู้ได้รับประโยชน์ไม่น้อยกว่า 300,000 คน 3. โครงการบริบาลและคุ้มครองสิทธิผู้สูงอายุ โดยนำร่องใน 12 จังหวัด 17 พื้นที่ ในการสร้างและฝึกผู้ดูแลผู้สูงอายุ และการจ้างงาน ในพื้นที่ด้วย เรียกว่า ยิงปืนนัดเดียวได้นก 2 ตัว คือ ได้ทั้งการดูแลผู้สูงอายุและการจ้างงาน และ 4. การสร้างงานสร้างอาชีพให้ประชาชน อาทิ การเตรียมความพร้อมฝึกกลุ่มฝีมือแรงงาน การเตรียมงบประมาณสำหรับการกู้ยืมเพื่อประกอบอาชีพของคนพิการ
นายวราวุธ กล่าวเพิ่มเติมว่า วันนี้ ตนจะมีการนำระเบียบ กทม. เรื่อง ทางเท้า ทางลาดชัน และทางเชื่อมในที่สาธารณะ เสนอเข้าที่ประชุม ครม. เพื่อให้กำชับให้ทุกหน่วยงานต้องปฏิบัติตามในการปรับปรุงหรือดำเนินการให้สิ่งก่อสร้าง สถานที่ราชการ ควรมีสิ่งอำนวยความสะดวกให้คนพิการ เช่น ทางลาด ห้องน้ำสาธารณะสำหรับ คนพิการ รวมถึงทางเท้าสำหรับคนตาบอด ในส่วนของกระทรวง พม. ตนได้กำชับไปยังนายอนุกูล ปีดแก้ว ปลัดกระทรวง พม. ว่า ภายใน 1 ปี ทุกหน่วยงานในสังกัดกระทรวง พม. อาทิ ศูนย์ สถาน บ้าน นิคม ต้องปรับปรุงให้มีสิ่งอำนวยความสะดวกแก่คนพิการตามที่กฎกระทรวงกำหนด
#ช่วย24ชั่วโมง #พม24ชม #ข่าวพม #esshelpme #วราวุธรับฟังทำจริง #พมพอใจให้ทุกวัยพึงพอใจในพม #พม.หนึ่งเดียว #พม #คนพิการ #ของขวัญปีใหม่พม2567 #ของขวัญปีใหม่2567 #โรงรับจำนำของรัฐ #สธค

ที่มา : https://www.thaigov.go.th/news/contents/details/76357