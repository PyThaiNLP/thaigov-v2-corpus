รัฐบาลไทย-ข่าวทำเนียบรัฐบาล-“กยศ. ยืนยันอยากเรียนต้องได้เรียน พร้อมชี้แจงกรณีคุณแม่ได้รับความเดือดร้อน ตรวจสอบแล้วลูกสาวได้รับค่าครองชีพตั้งแต่มิถุนายน 2566 ถึงปัจจุบัน”


วันอังคารที่ 19 ธันวาคม 2566
19/12/2566
พิมพ์
“กยศ. ยืนยันอยากเรียนต้องได้เรียน พร้อมชี้แจงกรณีคุณแม่ได้รับความเดือดร้อน ตรวจสอบแล้วลูกสาวได้รับค่าครองชีพตั้งแต่มิถุนายน 2566 ถึงปัจจุบัน”
กยศ. ชี้แจงกรณีสื่อมวลชนนำเสนอข่าวคุณแม่ได้รับความเดือดร้อนอย่างหนัก กู้เงินนอกระบบใช้จ่ายและส่งลูกเรียนที่มหาวิทยาลัยของ จ.ศรีสะเกษ ตรวจสอบข้อมูลแล้วพบว่าลูกสาวของคุณแม่รายนี้เรียนอยู่ชั้นปีที่ 1 และได้ค่าครองชีพปีการศึกษา 2566 ตั้งแต่ มิ.ย.2566
กองทุนเงินให้กู้ยืมเพื่อการศึกษา (กยศ.) ชี้แจงกรณีที่สื่อมวลชนได้นำเสนอข่าวคุณแม่ได้รับความเดือดร้อนอย่างหนัก กู้เงินนอกระบบเพื่อใช้จ่ายและส่งลูกเรียนที่มหาวิทยาลัยของจังหวัดศรีสะเกษ ตรวจสอบข้อมูลแล้วพบว่า ลูกสาวของคุณแม่รายนี้เรียนอยู่ชั้นปีที่ 1 และได้รับค่าครองชีพปีการศึกษา 2566 แล้วตั้งแต่เดือนมิถุนายน 2566 จนถึงปัจจุบัน ขอยืนยัน “อยากเรียนต้องได้เรียนทุกคน”
นายชัยณรงค์ กัจฉปานันท์ ผู้จัดการกองทุนเงินให้กู้ยืมเพื่อการศึกษา (กยศ.) เปิดเผยว่า “จากกรณีที่มีข่าว เมื่อวันที่ 19 ธันวาคม 2566 ว่ามีคุณแม่รายหนึ่งได้รับความเดือดร้อน เนื่องจากเป็นลูกหนี้เงินกู้นอกระบบต้องรับผิดชอบเลี้ยงดูส่งเสียหลานชาย จำนวน 3 คน และลูกสาว จำนวน 2 คน ที่กำลังเรียนอยู่ที่มหาวิทยาลัยของจังหวัดศรีสะเกษ ในกรณีดังกล่าว กองทุนได้ตรวจสอบข้อมูลพบว่า นักศึกษารายนี้เรียนอยู่ชั้นปีที่ 1 ของมหาวิทยาลัยในจังหวัดศรีสะเกษ ได้รับการอนุมัติเงินกู้เรียบร้อยแล้ว และได้รับค่าครองชีพตั้งแต่เดือนมิถุนายน 2566 จนถึงปัจจุบัน
กองทุนขอยืนยันว่า กองทุนเป็นหน่วยงานที่ให้โอกาสทางการศึกษาแก่นักเรียน นักศึกษาที่ขาดแคลน ซึ่งผู้ที่มีคุณสมบัติครบตามที่กองทุนกำหนดจะได้รับสิทธิในการกู้ยืมทุกราย หากนักเรียน นักศึกษารายใดอยากเรียน ต้องได้โอกาสในการเรียนอย่างแน่นอนเพราะความยากจนจะไม่ใช่อุปสรรคของการเข้าถึงการศึกษาอีกต่อไป” ผู้จัดการกองทุนฯ กล่าวในที่สุด

ที่มา : https://www.thaigov.go.th/news/contents/details/76359