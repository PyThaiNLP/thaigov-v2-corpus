รัฐบาลไทย-ข่าวทำเนียบรัฐบาล-กรมการจัดหางาน Upskill “นักจัดหางานมืออาชีพ” ตอบโจทย์การให้บริการจัดหางานในยุคดิจิทัล


วันจันทร์ที่ 18 ธันวาคม 2566
18/12/2566
พิมพ์
กรมการจัดหางาน Upskill “นักจัดหางานมืออาชีพ” ตอบโจทย์การให้บริการจัดหางานในยุคดิจิทัล
กรมการจัดหางาน จัดอบรม นักจัดหางานมืออาชีพ (ระดับกลาง) ระหว่าง 18 - 22 ธันวาคม 2566 พัฒนาทักษะสู่ยุคดิจิทัล ยกระดับให้บริการประชาชน
นายสมชาย มรกตศรีวรรณ ผู้ตรวจราชการกระทรวงแรงงาน รักษาราชการแทนอธิบดีกรมการจัดหางาน เปิดเผยว่า กรมการจัดหางาน มีนโยบายพัฒนาคุณภาพการบริการจัดหางานในประเทศ ให้เป็นศูนย์รวมการจ้างงานของประเทศไทย เพื่อให้ประชาชนวัยแรงงานมีงานทำ โดยปัจจุบันวิวัฒนาการของระบบบริการจัดหางานมีการปรับให้ทันยุคสมัยตามบริบทสังคมด้วยการยกระดับการให้บริการระบบสารสนเทศ ผ่านแพลตฟอร์ม "ไทยมีงานทำ" ซึ่งประชาชนสามารถรับบริการจัดหางานได้ด้วยตนเอง โดยไม่มีข้อจำกัดด้านสถานที่ เวลา เพื่อให้เข้าถึงแหล่งการจ้างงานที่มีคุณภาพมากขึ้น โดยบูรณาการร่วมกับกระทรวงศึกษาธิการ กระทรวงการอุดมศึกษา วิทยาศาสตร์ วิจัยและนวัตกรรม สำนักงาน ก.พ. สถาบันคุณวุฒิวิชาชีพ(องค์การมหาชน) สำนักงานส่งเสริมเศรษฐกิจดิจิทัล ตามนโยบายของนายพิพัฒน์ รัชกิจประการ รัฐมนตรีว่าการกระทรวงแรงงาน และร่วมกับบริษัทผู้รับอนุญาตจัดหางานในประเทศ แลกเปลี่ยนเชื่อมโยงข้อมูลเข้าสู่แพลตฟอร์ม "ไทยมีงานทำ" และระบบ Big Data ของกระทรวงแรงงาน เพื่อใช้ในการวิเคราะห์แนวโน้มความต้องการแรงงานและวางแผนกำลังคนของประเทศ จึงจำเป็นอย่างยิ่งที่จะต้องพัฒนาและเพิ่มประสิทธิภาพของเจ้าหน้าที่ภาครัฐอย่างต่อเนื่อง ให้เป็น “นักจัดหางานมืออาชีพ” ที่มีความรู้ความเข้าใจด้านการสรรหาและคัดเลือกบุคลากร การใช้เทคโนโลยีสมัยใหม่ การทำงานเป็นทีม เพื่อนำความรู้ที่ได้ไปขับเคลื่อนพัฒนาศักยภาพประชาชนวัยแรงงานให้สามารถใช้เทคโนโลยีให้เกิดประโยชน์ มีทักษะพร้อมที่จะก้าวไปสู่ยุคการทำงานแห่งปัญญาและสอดคล้องกับความต้องการของตลาดแรงงานในยุคปัจจุบัน
นายสมชาย กล่าวว่า กรมการจัดหางาน จัดฝึกอบรมเชิงปฏิบัติการหลักสูตรนักจัดหางานมืออาชีพ (ระดับกลาง) ประจำปีงบประมาณ พ.ศ. 2567 แก่เจ้าหน้าที่กรมการจัดหางานทั้งส่วนกลางและส่วนภูมิภาค ที่ผ่านการฝึกอบรมนักจัดหางานมืออาชีพระดับต้นแล้ว จำนวน 30 คน ระหว่างวันที่ 18 - 22 ธันวาคม 2566 ณ โรงแรมเดอะพาลาสโซ ถนนรัชดาภิเษก เขตดินแดง กรุงเทพมหานคร เพื่อวางรากฐานการพัฒนาบุคลากรที่ปฏิบัติงานให้มีความรู้ ประสบการณ์ และมีทักษะที่ดี เป็นที่ยอมรับ ได้รับความไว้วางใจ สามารถตอบสนองความต้องการของคนหางานและนายจ้างที่ใช้บริการ รวมทั้งเป็นต้นแบบถ่ายทอดความรู้ให้แก่บุคลากรที่ให้บริการจัดหางานต่อไปได้ ผู้เข้าอบรมจะได้รับความรู้ทั้งภาคทฤษฎีและภาคปฏิบัติ จากวิทยากรที่มีประสบการณ์ และความเชี่ยวชาญหลายด้าน อาทิ การสร้าง Branding
ในการสรรหาคัดเลือกบุคลากรในยุคไทยแลนด์ 4.0 เทคนิคการสัมภาษณ์งานเชิงลึกแบบ ST-A-R เทคนิคการทำงานเป็นทีม การถ่ายทอดและสอนงาน (Coaching Technique) เทคนิคการใช้เทคโนโลยีสารสนเทศเพื่อเพิ่มประสิทธิภาพด้านจัดหางานในประเทศ และเทคนิคการจัดการอารมณ์ (EQ) สู่งานบริการเป็นเลิศ เพื่อนำความรู้ไปยกระดับให้บริการประชาชนต่อไป
สำหรับผู้ที่ต้องการหางานทำ ต้องการเปลี่ยนงาน และนายจ้าง/สถานประกอบการที่มีความประสงค์จ้างคนเข้าทำงาน สามารถใช้บริการ “นักจัดหางานมืออาชีพ” ได้ที่สำนักงานจัดหางานจังหวัดทุกจังหวัด สำนักงานจัดหางานกรุงเทพมหานครพื้นที่ 1 – 10 หรือสอบถามรายละเอียดเพิ่มเติมที่สายด่วนกระทรวงแรงงาน โทร.1506 กด 2 กรมการจัดหางาน และสายด่วนกรมการจัดหางาน 1694

ที่มา : https://www.thaigov.go.th/news/contents/details/76298