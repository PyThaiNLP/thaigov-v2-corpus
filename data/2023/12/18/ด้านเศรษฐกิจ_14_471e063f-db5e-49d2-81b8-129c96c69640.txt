รัฐบาลไทย-ข่าวทำเนียบรัฐบาล-นายสุรพงษ์ ปิยะโชติ รัฐมนตรีช่วยว่าการกระทรวงคมนาคม มอบนโยบายและเปิดกิจกรรมรณรงค์อำนวยความสะดวก และปลอดภัยรองรับการเดินทางของประชาชน ช่วงเทศกาลปีใหม่ 2567 


วันจันทร์ที่ 18 ธันวาคม 2566
นายสุรพงษ์ ปิยะโชติ รัฐมนตรีช่วยว่าการกระทรวงคมนาคม มอบนโยบายและเปิดกิจกรรมรณรงค์อำนวยความสะดวก และปลอดภัยรองรับการเดินทางของประชาชน ช่วงเทศกาลปีใหม่ 2567
...
วันนี้ (18 ธันวาคม 2566) เวลา 10.30 น. ณ กรมการขนส่งทางบก นายสุรพงษ์ ปิยะโชติ รัฐมนตรีช่วยว่าการกระทรวงคมนาคม มอบนโยบายและเปิดกิจกรรมรณรงค์อำนวยความสะดวก และปลอดภัยรองรับการเดินทางของประชาชน ช่วงเทศกาลปีใหม่ 2567 ภายใต้ชื่อ “ความปลอดภัย คือของขวัญที่ดีที่สุด” โดยมี นางสาวณภัทรา กมลรักษา ผู้ช่วยเลขานุการรัฐมนตรีว่าการกระทรวงคมนาคม พร้อมด้วย นายจิรุตม์ วิศาลจิตร อธิบดีกรมการขนส่งทางบก และผู้บริหารกรมการขนส่งทางบก เข้าร่วมกิจกรรม ทั้งนี้ ภายในงานมีการจัดบูธกิจกรรมต่าง ๆ เช่น ตรวจรถฟรี ขับขี่ปลอดภัย และบูธจุดตรวจความพร้อมรถโดยสารสาธารณะและพนักงานขับรถ “Checking Point” รวมถึงมีการจัดนิทรรศการประชาสัมพันธ์ภาพรวมนโยบายและมาตรการความปลอดภัย ของกรมการขนส่งทางบก (ขบ.)
นายสุรพงษ์ ปิยะโชติ รัฐมนตรีช่วยว่าการกระทรวงคมนาคม เปิดเผยว่า ช่วงเทศกาลปีใหม่ 2567 ที่จะมาถึงนี้เป็นวันหยุดยาวต่อเนื่อง (ระหว่างวันที่ 29 ธันวาคม 2566 - 1 มกราคม 2567) ซึ่งเป็นช่วงเวลาที่ประชาชนนิยมเดินทางกลับภูมิลำเนา และมีนักท่องเที่ยวเดินทางไปท่องเที่ยวตามสถานที่ต่าง ๆ เป็นจำนวนมาก คาดการณ์ว่าจะมีปริมาณผู้โดยสารที่เดินทางด้วยระบบขนส่งสาธารณะทั่วประเทศรวม 15.84 ล้านคน แบ่งเป็นระบบขนส่งสาธารณะในกรุงเทพฯ - ปริมณฑล 14.1 ล้านคน และการเดินทางระหว่างจังหวัด 1.8 ล้านคน ทั้งนี้ นายสุริยะ จึงรุ่งเรืองกิจ รัฐมนตรีว่าการกระทรวงคมนาคม ได้มีความห่วงใยต่อพี่น้องประชาชนที่เดินทางในช่วงเทศกาลฯ กำชับให้ทุกหน่วยงานในกระทรวงคมนาคม ดำเนินมาตรการด้านความปลอดภัยในช่วงเทศกาล เพื่ออำนวยความสะดวกประชาชน และจัดมาตรการคุมเข้มรถสาธารณะเพื่อป้องกันอุบัติเหตุทางท้องถนนที่อาจจะเกิดขึ้น ทั้งนี้ เพื่อให้การเดินทางของประชาชนในช่วงเทศกาลปีใหม่เกิดความสะดวกและปลอดภัย ได้สั่งการให้หน่วยงานที่เกี่ยวข้องบูรณาการความร่วมมือโดยใช้เทคโนโลยี นวัตกรรม ของทุกหน่วยงานให้เต็มประสิทธิภาพ เชื่อมโยงระบบการขนส่งสาธารณะ รวมถึงการคืนพื้นผิวจราจรได้เดินทางสะดวก ปลอดภัย ไม่มีใครตกค้าง จัดเตรียมรถโดยสารประจำทางและรถเสริมให้เพียงพอทั้งเที่ยวไปและกลับ จัดระเบียบและอำนวยความสะดวกในการเชื่อมต่อการเดินทางเพื่อลดความหนาแน่นบริเวณสถานีขนส่งและสถานีรถไฟ บูรณาการความร่วมมือกับหน่วยงานที่เกี่ยวข้องในการอำนวยความสะดวกและความปลอดภัยในการเดินทาง จัด Feeder เชื่อมต่อทุกโหมดการเดินทางให้ประชาชนสามารถเดินทางได้อย่างไร้รอยต่อ จัดตั้งศูนย์คุ้มครองผู้โดยสารและรับเรื่องเรียนเฉพาะกิจ โทร. 1584 ณ สถานีขนส่งทุกแห่งทั่วประเทศ เพื่ออำนวยความสะดวกให้กับประชาชน พร้อมกำชับให้สำนักงานขนส่งทุกแห่งดำเนินการตรวจความพร้อมผู้ประกอบการขนส่งรถโดยสารสาธารณะทั่วประเทศ ณ สถานประกอบการทั้งก่อนและระหว่างเทศกาล และตรวจความพร้อมรถโดยสารสาธารณะและพนักงานขับรถก่อนเดินทางทุกคันทุกคน ตาม Checklist ณ สถานีขนส่งผู้โดยสาร 123 แห่ง จุดจอด 55 แห่ง จุดตรวจความปลอดภัย (Rest Area) 15 จุด และจุด Checking Point 28 จุด เพื่อให้รถโดยสารสาธารณะทุกคันมีสภาพมั่นคงแข็งแรง ทั้งสภาพตัวรถภายนอกและภายใน อุปกรณ์เพื่อความปลอดภัยต่าง ๆ พร้อมใช้งานอยู่เสมอ และตรวจความพร้อมของพนักงานขับรถ ประเมินสุขภาพและความพร้อมเบื้องต้น ตรวจสอบใบอนุญาตขับรถ การใช้ความเร็ว ชั่วโมงการทำงาน ตรวจวัดระดับแอลกอฮอล์ในลมหายใจต้องเป็นศูนย์ สุ่มตรวจการใช้สารเสพติด โดยเน้นย้ำพนักงานขับรถต้องพักผ่อนให้เพียงพอ ไม่ป่วย ไม่เป็นไข้ โดยต้องมีการตรวจวัดอุณหภูมิก่อนขับรถทุกครั้ง เมื่อพบมีไข้ไม่พร้อมขับรถให้เปลี่ยนคนขับทันที รวมทั้งให้ตรวจสอบพฤติกรรมการขับรถจากระบบ GPS แบบเรียลไทม์ ตลอด 24 ชั่วโมง นอกจากนี้ ให้จัดเจ้าหน้าที่ให้คำแนะนำและความรู้แก่ผู้โดยสาร ณ สถานีขนส่งผู้โดยสารทั่วประเทศ รวมทั้งจุดจอด จุด Rest Area และจุด Checking Point ด้วย โดยขอให้ผู้โดยสารทุกที่นั่งคาดเข็ดนิรภัยตลอดการเดินทาง เพื่อป้องกันการบาดเจ็บและลดการเสียชีวิตเมื่อรถเกิดอุบัติเหตุ
นายสุรพงษ์ ปิยะโชติ กล่าวต่อไปว่า วันนี้เป็นการจัดกิจกรรม ภายใต้โครงการรณรงค์ป้องกันและลดอุบัติเหตุทางถนนในช่วงเทศกาลสำคัญ ประจำปีงบประมาณ 2567 “ความปลอดภัย คือของขวัญที่ดีที่สุด” เพื่อประชาสัมพันธ์แผนการดำเนินงานของ ขบ. ตามกรอบนโยบายการดำเนินงานของกระทรวงคมนาคม และเป็นการเน้นย้ำการดำเนินงานภายใต้กรอบนโยบายของรัฐมนตรีว่าการกระทรวงคมนาคม ในประเด็น “คมนาคมเพื่อความปลอดภัยในการเดินทางของประชาชน” ในการกำกับดูแลการให้บริการในระบบขนส่ง ด้วยมาตรฐานความปลอดภัยในทุกมิติ เช่น ตรวจรถฟรี ขับขี่ปลอดภัย และบูธจุดตรวจความพร้อมรถโดยสารสาธารณะและพนักงาน   ขับรถ “Checking Point” อีกทั้ง มีการจัดนิทรรศการ “เดินทางทั่วไทย คมนาคม สะดวก ปลอดภัย ใส่ใจให้บริการประชาชน” เพื่อประชาสัมพันธ์มาตรการด้านความปลอดภัยที่ ขบ. ได้ดำเนินการมาอย่างต่อเนื่อง ทั้งนี้ กระทรวงคมนาคม และ ขบ. ต้องขอขอบคุณพันธมิตรภาคีเครือข่ายทั้งภาครัฐและเอกชนในการร่วมกันเป็นส่วนหนึ่งของกิจกรรมในวันนี้ รวมถึงการบูรณาการร่วมกันในการดำเนินมาตรการด้านความปลอดภัยในช่วงเทศกาลปีใหม่ 2567 ซึ่งจะมีส่วนสำคัญในการช่วยให้การเดินทางของพี่น้องประชาชนมีความปลอดภัยและลดความสูญเสียจากการเกิดอุบัติเหตุ

ที่มา : https://www.thaigov.go.th/news/contents/details/76300