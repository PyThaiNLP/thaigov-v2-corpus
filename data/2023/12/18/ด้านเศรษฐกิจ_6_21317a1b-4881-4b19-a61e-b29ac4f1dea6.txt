รัฐบาลไทย-ข่าวทำเนียบรัฐบาล-ธ.ก.ส. จัดเซอร์ไพรส์ส่งท้ายปี เปิดตัวพรีเซ็นเตอร์ขวัญใจ "นุชes" “เป๊ก-ผลิตโชค อายนบุตร” ร่วมโปรเจกต์แสนล้าน “สลาก ธ.ก.ส. ชุดถุงทอง”


วันจันทร์ที่ 18 ธันวาคม 2566
18/12/2566
พิมพ์
ธ.ก.ส. จัดเซอร์ไพรส์ส่งท้ายปี เปิดตัวพรีเซ็นเตอร์ขวัญใจ "นุชes" “เป๊ก-ผลิตโชค อายนบุตร” ร่วมโปรเจกต์แสนล้าน “สลาก ธ.ก.ส. ชุดถุงทอง”
ธ.ก.ส. จัดงานแถลงข่าวกิจกรรมผลิตโชคชวนฟินกับ “สลาก ธ.ก.ส. ชุดถุงทอง” เพียงหน่วยละ 2,000 บาท พร้อมลุ้นรางวัล Grand Prize ถึง 60 ล้าน พร้อมเปิดตัวพรีเซนเตอร์ของ ธ.ก.ส. “เป๊ก - ผลิตโชค อายนบุตร" ซูเปอร์สตาร์ชื่อดังของเมืองไทย
(วันนี้ 17 ธันวาคม 2566) ธนาคารเพื่อการเกษตรและสหกรณ์การเกษตร (ธ.ก.ส.) จัดงานแถลงข่าวกิจกรรมผลิตโชคชวนฟินกับ “สลาก ธ.ก.ส. ชุดถุงทอง” เพื่อเชิญชวนลูกค้าและประชาชนทั่วไปร่วมเปิดโชคใหญ่ เปิดความสนุกสนาน เปิดประตูในการออมเงินที่มีแต่ได้กับได้ ได้โชค ได้ดอกเบี้ย ไม่เสียทุนด้วยการฝากสลาก ธ.ก.ส. ชุดถุงทอง เพียงหน่วยละ 2,000 บาท พร้อมลุ้นรางวัล Grand Prize ถึง 60 ล้าน และรางวัลอื่น ๆ รวมมูลค่าสูงสุดต่องวด 77,650,000 บาท โดยสลากทุก ๆ หน่วย ลุ้นรางวัลได้ถึง 24 ครั้ง อายุรับฝาก 2 ปี ครบกำหนดรับดอกเบี้ย หน่วยละ 35 บาท ฝากได้เลยผ่านแอปพลิเคชัน BAAC Mobile และเคาน์เตอร์  ธ.ก.ส. ทุกสาขาทั่วประเทศ พร้อมเปิดตัวพรีเซนเตอร์ของ ธ.ก.ส. “เป๊ก - ผลิตโชค อายนบุตร" ซูเปอร์สตาร์ชื่อดังของเมืองไทยที่จะมาเป็นตัวแทนในการถ่ายทอดแนวคิดและไลฟ์สไตล์ของคนรุ่นใหม่ที่มีต่อภาคเกษตรกรรมของประเทศไทย และการมีส่วนร่วมในการสนับสนุนเงินทุนแก่เกษตรกร เพื่อนำไปใช้ในการพัฒนาภาคเกษตรผ่านการออมเงินในรูปแบบสลาก พร้อมชวนชาว “นุชes” มาร่วมออมและร่วมสนุกกับกิจกรรม “ผลิตโชคชวนฟินกับถุงทอง” และฟินถึงใจไปกับผู้โชคดี Lucky draw ทั้ง 30 ท่าน ที่ได้สิทธิ์ใกล้ชิดติดขอบเวทีแบบ Exclusive และกิจกรรม Meet & Greet รับความสุขแบบเต็มอิ่มไปกับ “เป๊ก - ผลิตโชค” โดยในวันนี้ธนาคารได้เปิดสาขาบางเขน ตั้งแต่เวลา 8.30 – 16.30 น. เพื่ออำนวยความสะดวกให้กับลูกค้าและผู้เข้าร่วมงานในการฝากสลากและรับบริการด้านการเงินอื่น ๆ อย่างครบวงจร ณ ธนาคารเพื่อการเกษตรและสหกรณ์การเกษตร สำนักงานใหญ่ กรุงเทพมหานคร
นายฉัตรชัย ศิริไล ผู้จัดการธนาคารเพื่อการเกษตรและสหกรณ์การเกษตร (ธ.ก.ส.) เปิดเผยว่า ธ.ก.ส. ขอขอบคุณลูกค้าและผู้มีอุปการคุณทุกท่าน ที่ให้ความไว้วางใจและสนับสนุนผลิตภัณฑ์เงินฝากของธนาคาร ซึ่งธนาคารจะนำเงินดังกล่าวไปสนับสนุนเกษตรกรในการลงทุนและการผลิตในภาคการเกษตร เพื่อสร้างความแข็งแกร่งให้ระบบเศรษฐกิจและความมั่นคงทางด้านอาหารให้กับประเทศต่อไป ซึ่งสลาก ธ.ก.ส. ชุดถุงทอง เปิดรับฝาก จำนวน 50 ล้านหน่วย แบ่งเป็น 5 หมวด ได้แก่ GA, GB, GC, GD และ GE หมวดละ 10 ล้านหน่วย วงเงินรวม 100,000 ล้านบาท อายุการรับฝาก 2 ปี เมื่อฝากครบกำหนด จะได้รับเงินต้นคืน พร้อมดอกเบี้ยหน่วยละ 35 บาท คิดเป็นอัตราดอกเบี้ยร้อยละ 0.875 ต่อปี โดยรางวัลที่ 1 Grand Prize มีมูลค่าสูงถึง 60 ล้านบาท และยังมีสิทธิ์ลุ้นรางวัลอื่น ๆ ทุกเดือน จำนวน 24 ครั้ง คิดเป็นเงินรางวัลสูงสุด 77,650,000 บาทต่อเดือน รวมรางวัลต่องวดทั้งสิ้น 105,670 รางวัล จับรางวัลทุกวันที่ 16 ของเดือน ยกเว้นเดือนมกราคม ออกรางวัลในวันที่ 17 มกราคม โดยดอกเบี้ยและเงินรางวัลในการฝากสลากออมทรัพย์ได้รับการยกเว้นภาษีสำหรับบุคคลธรรมดา และสามารถนำไปใช้เป็นหลักประกันเงินกู้ของ ธ.ก.ส. ได้อีกด้วย นอกจากนี้ ธ.ก.ส. ยังได้เปิดตัวพรีเซนเตอร์คนใหม่ภายใต้แคมเปญ “สลาก ธ.ก.ส. ชุดถุงทอง” ได้แก่ “เป๊ก – ผลิตโชค อายนบุตร” ซูเปอร์สตาร์ชื่อดังของเมืองไทย ที่มีไลฟ์สไตล์ที่สมาร์ท หลากหลายและโดดเด่น มาเป็นแรงบันดาลใจและเป็นตัวแทนของคนรุ่นใหม่ในการหันมาเปิดมุมมองและมีส่วนร่วมในการพัฒนาภาคการเกษตรผ่านการออมเงินที่ให้ประโยชน์ ทั้งด้านผลตอบแทนและการมีส่วนช่วยพัฒนาประเทศ
ด้าน “คุณเป๊ก - ผลิตโชค อายนบุตร” เผยว่า “รู้สึกเป็นเกียรติและดีใจมากครับ ที่ได้มีส่วนร่วมในการสนับสนุนการออมเงินและแคมเปญดี ๆ ที่ให้ประโยชน์กับผู้ฝากเงิน โดยเงินทุกบาทที่รับฝากยังเข้าไปมีส่วนร่วมในการพัฒนาภาคเกษตรกรรม ซึ่งเป็นฐานรากสำคัญของประเทศ ขอขอบคุณธนาคารเพื่อการเกษตรและสหกรณ์การเกษตรหรือ ธ.ก.ส. ที่เลือกผมเป็นพรีเซนเตอร์ ซึ่ง ธ.ก.ส. เป็นสถาบันการเงินของรัฐที่มุ่งสู่การเป็นแกนกลางการเกษตร (Essence of Agriculture) ที่เปิดโอกาสให้ประชาชนทั่วไปและเกษตรกรสามารถเข้าถึงผลิตภัณฑ์และบริการทางการเงินได้อย่างทั่วถึง ทั้งผลิตภัณฑ์เงินฝาก เงินฝากคุ้มครองชีวิต รวมถึงผลิตภัณฑ์สินเชื่ออัตราดอกเบี้ยต่ำ ควบคู่กับการให้ความรู้ทางการเงินและความรู้ในด้านการประกอบอาชีพ เพื่อยกระดับสินค้าเกษตรไปสู่เกษตรมูลค่าสูง สร้างรายได้ และสร้างเศรษฐกิจฐานรากให้มีความมั่นคงและยั่งยืน โดยสำหรับ “สลาก ธ.ก.ส. ชุดถุงทอง” เป็นผลิตภัณฑ์เงินฝากที่เป็นทางเลือกในการออมเงินที่ดี ไม่เสียทุน แถมยังได้รับดอกเบี้ยและสิทธิ์ในการลุ้นรางวัลมากมาย  ในโอกาสนี้ ผมอยากเชิญชวนชาว “นุชes” และประชาชนทั่วไปมาฝากสลาก ธ.ก.ส. ชุดถุงทอง โดยสามารถฝากได้ง่าย ๆ ด้วยตนเองผ่านทางแอปพลิเคชัน BAAC Mobile หรือสามารถเดินไปหา ธ.ก.ส. ได้ทุกสาขาทั่วประเทศเลยครับ”
ติดตามรายละเอียดเพิ่มเติมได้ที่ Facebook : ธกส BAAC Thailand และ https://www.baac.or.th/highlight-product/thungthong/ #BAAC #ธกส #เป๊กผลิตโชค #Peckpalit #สลากถุงทอง

ที่มา : https://www.thaigov.go.th/news/contents/details/76281