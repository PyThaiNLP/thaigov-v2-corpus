รัฐบาลไทย-ข่าวทำเนียบรัฐบาล-นายกฯ หารือ Panasonic พร้อมพิจารณาร่วมขยายการลงทุนโรงงานแบตเตอรี่ในไทย


วันจันทร์ที่ 18 ธันวาคม 2566
18/12/2566
พิมพ์
นายกฯ หารือ Panasonic พร้อมพิจารณาร่วมขยายการลงทุนโรงงานแบตเตอรี่ในไทย
นายกฯ หารือ Panasonic พร้อมพิจารณาร่วมขยายการลงทุนโรงงานแบตเตอรี่ในไทย
วันนี้ (18 ธันวาคม 2566) เวลา 10.30 น. ณ โรงแรมอิมพีเรียล โตเกียว ผู้บริหารบริษัท Panasonic holdings corporation เข้าเยี่ยมคารวะ นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง เพื่อหารือเพิ่มโอกาสความร่วมมือระหว่างกัน นายชัย วัชรงค์ โฆษกประจำสำนักนายกรัฐมนตรี เปิดเผยสาระสำคัญของการหารือกัน ดังนี้
บริษัท Panasonic เป็นผู้ผลิตเครื่องใช้ไฟฟ้าภายในบ้าน ผลิตภัณฑ์อิเล็กทรอนิกส์ แบตเตอรี่ อุปกรณ์และระบบสำหรับ การผลิต และการขนส่ง โดยได้ดำเนินธุรกิจบริการและสนับสนุนในไทย ดังนี้
1. บริษัท พานาโซนิค โซลูชั่นส์ (ประเทศไทย) จำกัด เป็นศูนย์กลางธุรกิจระหว่างประเทศ บริษัทการค้า ระหว่างประเทศ (International Trading Centers: ITC) ศูนย์จัดหาจัดซื้อชิ้นส่วนและผลิตภัณฑ์ระหว่าง ประเทศ และกิจการสำนักงานสนับสนุนการค้าและการลงทุน
2. บริษัท พานาโซนิค (ประเทศไทย) จำกัด กิจการสำนักงานสนับสนุนการค้าและการลงทุน
3. บริษัท พานาโซนิค อินดัสเตรียล ดิไวซ์ เซลส์ (ประเทศไทย) จำกัด เป็นศูนย์จัดหาจัดซื้อชิ้นส่วนและ ผลิตภัณฑ์ระหว่างประเทศ อาทิ เครื่องใช้ไฟฟ้า เครื่องจักร และเครื่องเชื่อมไฟฟ้า รวมถึงให้บริการติดตั้ง ซ่อม และบริการหลังการขาย
4. บริษัท พานาโซนิค แฟคทอรี โซลูชั่นส์ อินทิเกรชั่น ซิสเต็มส์ (ประเทศไทย) จำกัด เป็นบริษัทผู้ให้บริการ ไอทีโซลูชั่นส์แบบครบวงจร ทั้งในส่วนของซอฟต์แวร์ และฮาร์ดแวร์ เพื่อการจัดการในโรงงานอุตสาหกรรม
ในโอกาสนี้ทั้งสองฝ่ายได้หารือเพื่อพิจารณาการขยายการลงทุน โรงงานแบตเตอรี่ สำหรับรถยนต์และระบบกักเก็บพลังงานเพื่อบรรลุเป้าหมายเพิ่มกำลังการผลิต 200 กิกะวัตต์ชั่วโมง (GWh) ภายในปี 2031
โดยด้วยความสัมพันธ์ที่ดีระหว่างไทยและญี่ปุ่น นายกรัฐมนตรีแจ้งว่าพร้อมจะสนับสนุนการลงทุนของ Panasonic เป็นอย่างดี โดยเฉพาะในช่วงเปลี่ยนผ่านยานยนต์สันดาป เป็นยานยนต์ EV ซึ่งรวมถึงการสนับสนุนด้านพลังงานสะอาดด้วย

ที่มา : https://www.thaigov.go.th/news/contents/details/76267