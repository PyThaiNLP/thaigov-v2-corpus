รัฐบาลไทย-ข่าวทำเนียบรัฐบาล-“รมว.พิมพ์ภัทรา” หารือคณะผู้บริหารโตโยต้า ยืนยันรัฐบาลพร้อมส่งเสริมผู้ประกอบการอุตสาหกรรมยานยนต์


วันจันทร์ที่ 18 ธันวาคม 2566
18/12/2566
พิมพ์
“รมว.พิมพ์ภัทรา” หารือคณะผู้บริหารโตโยต้า ยืนยันรัฐบาลพร้อมส่งเสริมผู้ประกอบการอุตสาหกรรมยานยนต์
“รมว.พิมพ์ภัทรา” หารือคณะผู้บริหารโตโยต้า ยืนยันรัฐบาลพร้อมส่งเสริมผู้ประกอบการอุตสาหกรรมยานยนต์
วันที่ 15 พฤศจิกายน 2566 นางสาวพิมพ์ภัทรา วิชัยกุล รัฐมนตรีว่าการกระทรวงอุตสาหกรรม ให้คณะผู้บริหารจากบริษัท โตโยต้า มอเตอร์ ประเทศไทย จำกัด นำโดยนายกลินท์ สารสิน ประธานคณะกรรมการ บริษัท โตโยต้า มอเตอร์ ประเทศไทย จำกัด และนายยามาชิตะ โนริอากิ กรรมการผู้จัดการใหญ่ บริษัท โตโยต้า มอเตอร์ ประเทศไทย จำกัด เข้าพบเพื่อแสดงความยินดีในโอกาสเข้ารับตำแหน่งและร่วมหารือเกี่ยวกับการส่งเสริมอุตสาหกรรมยานยนต์ โดยมีนายดนัยณัฏฐ์ โชคอำนวย ที่ปรึกษารัฐมนตรีว่าการกระทรวงอุตสาหกรรม นางสาวไพลิน เทียนสุวรรณ เลขานุการรัฐมนตรีว่าการกระทรวงอุตสาหกรรม นายบรรจง สุกรีฑาเลขาธิการสำนักงานมาตรฐานผลิตภัณฑ์อุตสาหกรรม รักษาราชการแทนรองปลัดกระทรวงอุตสาหกรรม นายกฤศ จันทร์สุวรรณ รองผู้อำนวยการสำนักงานเศรษฐกิจอุตสาหกรรม และนายวีระพงษ์ เอี่ยมเจริญชัย รองเลขาธิการสำนักงานมาตรฐานผลิตภัณฑ์อุตสาหกรรม ร่วมด้วย ณ ห้องประชุม อก.1 ชั้น 2 อาคารสำนักงานกระทรวงอุตสาหกรรม
รัฐมนตรีว่าการกระทรวงอุตสาหกรรม เปิดเผยว่า ได้หารือเกี่ยวกับมาตรการส่งเสริมยานยนต์ไฟฟ้าระยะ 2 (EV3.5) มาตรฐานยูโร 5-6 รวมทั้งมาตรการทางภาษีสรรพสามิต และข้อกำหนดในการออกมาตรฐานมลพิษ เพื่อการปรับตัวให้สอดรับกับเป้าหมายลดการปล่อยก๊าซเรือนกระจก พร้อมกันนี้ ได้ฝากถึงศูนย์ทดสอบยานยนต์และยางล้อแห่งชาติ (ATTRIC) ที่เปิดให้บริการทดสอบและรับรองมาตรฐานผลิตภัณฑ์ในอุตสาหกรรมยานยนต์ เพื่อเป็นการลดต้นทุนสำหรับผู้ประกอบการในการทดสอบผลิตภัณฑ์ ทั้งยังเอื้อต่อนักลงทุนในกลุ่มธุรกิจยานยนต์ที่สนใจเข้าลงทุนในประเทศไทย โดยย้ำว่ารัฐบาลพร้อมให้การสนับสนุนนักลงทุนทั้งเก่าและใหม่เพื่อเป้าหมายการเป็นศูนย์กลางในภูมิภาคอาเซียน

ที่มา : https://www.thaigov.go.th/news/contents/details/76271