รัฐบาลไทย-ข่าวทำเนียบรัฐบาล-มท.1 ปลื้ม OTOP City 2023 วันแรก เงินสะพัดแล้วกว่า 72 ล้านบาท พร้อมแวะชิมอาหารโซน OTOP ชวนชิม และเชิญชวนร่วมชม ช้อป ชิม เช็คอิน งาน OTOP City 2023 ตั้งแต่วันนี้ -24 ธ.ค. 66 นี้  


วันอาทิตย์ที่ 17 ธันวาคม 2566
17/12/2566
พิมพ์
มท.1 ปลื้ม OTOP City 2023 วันแรก เงินสะพัดแล้วกว่า 72 ล้านบาท พร้อมแวะชิมอาหารโซน OTOP ชวนชิม และเชิญชวนร่วมชม ช้อป ชิม เช็คอิน งาน OTOP City 2023 ตั้งแต่วันนี้ -24 ธ.ค. 66 นี้
มท.1 ปลื้ม OTOP City 2023 วันแรก เงินสะพัดแล้วกว่า 72 ล้านบาท พร้อมแวะชิมอาหารโซน OTOP ชวนชิม และเชิญชวนประชาชนร่วมชม ช้อป ชิม เช็คอิน งาน OTOP City 2023 ตั้งแต่วันนี้ถึงวันที่ 24 ธันวาคม 2566 ที่อิมแพค เมืองทองธานี
วันนี้ (17 ธ.ค. 66) เวลา 12.00 น. ที่ชาเลนเจอร์ 1-3 ศูนย์แสดงสินค้าและการประชุมอิมแพค เมืองทองธานี อำเภอปากเกร็ด จังหวัดนนทบุรี นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย เที่ยวชมงาน OTOP City 2023 และให้กำลังใจผู้ประกอบการบริเวณโซนต่าง ๆ โดย นายสุทธิพงษ์ จุลเจริญ ปลัดกระทรวงมหาดไทย นายชำนาญวิทย์ เตรัตน์ รองปลัดกระทรวงมหาดไทย หัวหน้ากลุ่มภารกิจด้านกิจการความมั่นคงภายใน นางสาวไตรศุลี ไตรสรณกุล เลขานุการรัฐมนตรีว่าการกระทรวงมหาดไทยและโฆษกกระทรวงมหาดไทย ร่วมเที่ยวชมงาน โดยมี นายชัยวัฒน์ ชื่นโกสุม อธิบดีกรมการพัฒนาชุมชน พร้อมด้วยข้าราชการกรมการพัฒนาชุมชน และนายธนันท์รัฐ ธนเสฏฐการย์ ผู้เชี่ยวชาญด้านผ้าไทยและที่ปรึกษาโครงการผ้าไทยใส่ให้สนุก ร่วมให้การต้อนรับและนำเที่ยวชม
โดยเมื่อเดินทางเข้าสู่บริเวณงาน นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย ได้เดินไปยังบริเวณโซน OTOP ชวนชิม แวะซื้อหอยนางรม ร้านเบญจมาศ หอยนางรม จังหวัดสุราษฎร์ธานี และก๋วยเตี๋ยวเรือลืมดง ส้มตำยกครก จังหวัดเลย แล้วร่วมรับประทานอาหารกับผู้บริหารระดับสูงในโซน OTOP ชวนชิม จากนั้นได้เดินเที่ยวชมงาน แวะทักทายให้กำลังใจผู้ประกอบการ OTOP โซนต่าง ๆ ร่วม 2 ชั่วโมง ซึ่งในระหว่างเที่ยวชมงานก็ได้มีพี่น้องประชาชนมาขอถ่ายรูป และพูดคุยให้คำแนะนำในการพัฒนารูปแบบการจัดงาน รวมถึงรูปแบบของผลิตภัณฑ์ OTOP ให้สอดคล้องกับความต้องการของผู้บริโภค ซึ่งนายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย ได้หยุดทักทายและขอบคุณพี่น้องประชาชนที่มาร่วมอุดหนุนกับการใช้สอย และรับคำแนะนำข้อเสนอแนะเพื่อมอบหมายให้หน่วยงานที่เกี่ยวข้องได้ดำเนินการพัฒนาต่อไป
นางสาวไตรศุลี ไตรสรณกุล เลขานุการรัฐมนตรีว่าการกระทรวงมหาดไทยและโฆษกกระทรวงมหาดไทย กล่าวว่า รัฐบาลให้ความสำคัญในการเสริมสร้างเศรษฐกิจฐานรากให้เข้มแข็ง ถึงได้มอบหมายให้กระทรวงมหาดไทย ดำเนินการขยายผลโครงการหนึ่งตำบลหนึ่งผลิตภัณฑ์ และมีการพัฒนายกระดับผลิตภัณฑ์ OTOP ทั้งในมิติการพัฒนาผู้ผลิต ผู้ประกอบการ และเพิ่มช่องทางการตลาดให้มากยิ่งขึ้น ซึ่งการจัดงาน OTOP City 2023 ในครั้งนี้ เป็นโอกาสที่ดีที่พี่น้องประชาชนผู้บริโภค จะได้มาจับจ่ายใช้สอย เลือกซื้อผลิตภัณฑ์คุณภาพ ในโอกาสส่งท้ายปีเก่าต้อนรับปีใหม่ และเป็นโอกาสที่จะได้ทำให้ผู้ซื้อและผู้ขาย ตลอดจนผู้ผลิตได้พบปะกันโดยตรง โดยเมื่อพี่น้องประชาชนเลือกซื้อสินค้าชุมชนฝีมือคนไทยที่มีคุณค่า เงินทองก็จะหมุนเวียนอยู่ในประเทศ สอดคล้องนโยบายรัฐบาลในการกระตุ้นเศรษฐกิจให้ดีขึ้น และนโยบายของกระทรวงมหาดไทย ที่มุ่งเน้นบำบัดทุกข์ บำรุงสุข ทำให้ประชาชนมีความอุดมสมบูรณ์พูนสุขโดยถ้วนหน้า
นางสาวไตรศุลี ไตรสรณกุล เลขานุการรัฐมนตรีว่าการกระทรวงมหาดไทยและโฆษกกระทรวงมหาดไทย กล่าวเพิ่มเติมว่า นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย ยังได้กล่าวขอบคุณพี่น้องประชาชนที่ได้เดินทางมาร่วมจับจ่ายใช้สอยอุดหนุนผลิตภัณฑ์ OTOP ในงาน OTOP City 2023 เมื่อวานนี้ซึ่งเป็นวันแรก มียอดจำหน่ายรวม 72,757,960 บาท โดยพี่น้องประชาชนให้ความสนใจเลือกซื้อเลือกหา ผลิตภัณฑ์ OTOP 5 ลำดับแรก ได้แก่ 1. ประเภทผ้าและเครื่องแต่งกาย 26,296,273 บาท 2. ศิลปิน OTOP 10,214,450 บาท 3. อาหาร 6,752,675 บาท 4. ของใช้ของตกแต่ง 6,638,982 บาท และ 5. OTOP ชวนชิม ผักและผลไม้ 6,241,280 บาท โดยมีผู้เยี่ยมชมงานแล้วกว่า 23,000 คน พร้อมทั้งกล่าวเชิญชวนพี่น้องประชาชนคนไทย ได้มาร่วมอุดหนุนผลิตภัณฑ์ที่เป็นฝีไม้ลายมือของคนไทย ผลิตภัณฑ์ที่ทำโดยคนไทย ไทยทำ ไทยใช้ มาช่วยเหลือคนไทยซึ่งกันและกัน เงินทองไม่รั่วไหล ในงานนี้รวมผู้ที่มีความรู้ ความชำนาญ ความสามารถในการผลิตสินค้าไทย คนซื้อก็ดีใจที่ได้ซื้อสินค้าไทยเป็นของขวัญของฝาก ผู้ได้รับก็ดีใจที่ได้ของที่ดีมีคุณภาพของไทย ที่สำคัญ คือ เราจะได้ร่วมกันภาคภูมิใจในความเป็นไทยไปด้วย
"ขอเชิญชวนพี่น้องประชาชนคนไทยร่วมงาน OTOP CITY 2023 “ช้อปสนุก...ส่งสุขท้ายปี สินค้าดีจากภูมิปัญญาไทย” ระหว่างวันที่ 16-24 ธ.ค. 2566 ที่ชาเลนเจอร์ 1-3 ศูนย์แสดงสินค้าและการประชุมอิมแพ็ค เมืองทองธานี ร่วมชม ช้อป ชิม เช็คอิน อุดหนุนสินค้าของคนไทย เพื่อหนุนเสริมกระตุ้นเศรษฐกิจฐานราก สร้างความเข้มแข็งเศรษฐกิจของประเทศ เลือกซื้อเลือกหาของขวัญปีใหม่มอบแด่คนที่ท่านรัก" โฆษก มท. กล่าวในช่วงท้าย

ที่มา : https://www.thaigov.go.th/news/contents/details/76253