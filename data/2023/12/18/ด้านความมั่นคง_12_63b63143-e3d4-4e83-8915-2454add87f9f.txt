รัฐบาลไทย-ข่าวทำเนียบรัฐบาล-#การฝึกบินควบคุมไฟป่ากองทัพอากาศ ประจำปี 2567 รมว.กห. ตรวจเยี่ยมดูความพร้อมในการบูรณาการการฝึกฯ ระหว่างกองทัพ และกระทรวง/หน่วยงานที่เกี่ยวข้อง


วันจันทร์ที่ 18 ธันวาคม 2566
#การฝึกบินควบคุมไฟป่ากองทัพอากาศ ประจำปี 2567 รมว.กห. ตรวจเยี่ยมดูความพร้อมในการบูรณาการการฝึกฯ ระหว่างกองทัพ และกระทรวง/หน่วยงานที่เกี่ยวข้อง
ในวันนี้ (18 ธ.ค.66) นายสุทิน คลังแสง รัฐมนตรีว่าการกระทรวงกลาโหม ได้เดินทางออกจากท่าอากาศยานทหาร 1 กองบิน 6 ดอนเมือง ไปยังท่าอากาศยานทหาร กองบิน 41 จ.เชียงใหม่ โดยเป็นประธานในพิธีเปิดการฝึกควบคุมไฟป่า ทอ. ประจำปี 67
ในวันนี้ (18 ธ.ค.66) นายสุทิน คลังแสง รัฐมนตรีว่าการกระทรวงกลาโหม ได้เดินทางออกจากท่าอากาศยานทหาร 1 กองบิน 6 ดอนเมือง ไปยังท่าอากาศยานทหาร กองบิน 41 จ.เชียงใหม่ โดยเป็นประธานในพิธีเปิดการฝึกควบคุมไฟป่า ทอ. ประจำปี 67 ณ ลานจอดอากาศยาน ฝูงบิน 411 กองบิน 41 จากนั้นได้เดินพูดคุยกับผู้เข้าร่วมการฝึกฯ และชมอากาศยานจากหน่วยบินกองทัพอากาศ กองทัพบก กระทรวงทรัพยากรธรรมชาติและสิ่งแวดล้อม กรมป้องกันและบรรเทาสาธารณภัย กรมฝนหลวง รวมถึงชมโดรนขององค์การบริหารส่วนจังหวัด และกลุ่มเสือไฟ เหยี่ยวไฟ ตลอดจนเยี่ยมกองอำนวยการฝึกควบคุมไฟป่า และรับฟังสรุปแผนที่สถานการณ์ การวิเคราะห์จุดความร้อนที่มีโอกาสเกิดไฟไหม้วงรอบการปฎิบัติภารกิจ การปฎิบัติงานในส่วนบัญชาการและควบคุมการแก้ไขปัญหาไฟป่า
ในการนี้ นายสุทิน คลังแสง รัฐมนตรีว่าการกระทรวงกลาโหม ได้กล่าวแสดงความยินดีที่ได้มาเปิดพิธีเปิดการฝึกฯ ในครั้งนี้ ซึ่งมุ่งเน้นเรื่องของไฟป่าและหมอกควัน นับเป็นปัญหาสำคัญยิ่งของประเทศถือเป็นภัยคุกคามที่สร้างความเสียหายทั้งต่อสุขภาพของพี่น้อง ประชาชน เศรษฐกิจ และทรัพยากรของประเทศ จำเป็นต้องมีการร่วมมือกันเพื่อยับยั้งและแก้ไขปัญหาดังกล่าว โดยรัฐบาลได้ถือเป็นนโยบายสำคัญที่จะต้องมอบหมายให้ทุกส่วนราชการได้ปฏิบัติให้เกิดผลสำเร็จที่เป็นรูปธรรมและชัดเจน ในการนี้ ยังได้กล่าวเพิ่มเติมว่า การแก้ปัญหาไฟป่าและหมอกควันที่ผ่านมาจะไม่สามารถทำงานได้ด้วยเพียงหน่วยงานใดหน่วยงานหนึ่ง จำเป็นต้องมีการบูรณาการจากทุกภาคส่วนทั้งกองทัพ กระทรวง และ/หรือหน่วยงานในระดับท้องถิ่นที่เกี่ยวข้อง อย่างไรก็ตาม ปัญหาส่วนใหญ่ที่พบคือ การขาดความรู้ ความเข้าใจ และการรับรู้เรื่องของปัญหาที่เกิดขึ้นจากไฟป่าตั้งแต่ต้นทาง กลางทาง และปลายทาง ในส่วนของช่วงกลางทางและปลายทางนับเป็นภารกิจสำคัญที่จะต้องดำเนินการร่วมกัน
สำหรับในปีนี้ ได้เห็นถึงการเตรียมการต่างๆ และมีการจัดตั้งกองอำนวยการร่วมขึ้น โดยมีทั้งฝ่ายกองทัพ กระทรวงมหาดไทย (กรมป้องกันและบรรเทาสาธารณภัย) และหน่วยงานต่างๆ ที่เกี่ยวข้องของจังหวัด ได้มาร่วมการฝึกอย่างชัดเจนมากยิ่งขึ้น จึงเป็นโอกาสอันดีที่ว่า เป็นการเตรียมความพร้อมและการฝึกฯ ก็จะทำให้พวกเราได้ปฏิบัติงานร่วมกัน มีความประสานสอดคล้องซึ่งกันและกันด้วยดี ทำให้ต้องมีการเตรียมแผนรองรับ และขอให้กำลังทุกภาคส่วนได้ทุ่มเทกำลังกายกำลังใจในการร่วมกันช่วยแก้ไขปัญหาดังกล่าว และในท้ายที่สุดก็ขอเป็นกำลังใจให้กับผู้เข้าร่วมการฝึกฯ และผู้ที่เกี่ยวข้องทุกๆ คน ประสบความสำเร็จเพื่อจะได้เป็นประโยชน์ต่อสังคม ประเทศชาติ และช่วยเหลือในการบรรเทาปัญหาความเดือดร้อนของประชาชนต่อไป
ที่มา โฆษกกระทรวงกลาโหม

ที่มา : https://www.thaigov.go.th/news/contents/details/76302