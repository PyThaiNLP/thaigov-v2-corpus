รัฐบาลไทย-ข่าวทำเนียบรัฐบาล-“กยศ. พบมหาวิทยาลัยบางแห่ง ยอดผู้กู้สูงผิดปกติ มีการประชาสัมพันธ์เรียนออนไลน์ 100% เตรียมส่ง อว. พิจารณามาตรฐานอุดมศึกษา”


วันจันทร์ที่ 18 ธันวาคม 2566
18/12/2566
พิมพ์
“กยศ. พบมหาวิทยาลัยบางแห่ง ยอดผู้กู้สูงผิดปกติ มีการประชาสัมพันธ์เรียนออนไลน์ 100% เตรียมส่ง อว. พิจารณามาตรฐานอุดมศึกษา”
กองทุนเงินให้กู้ยืมเพื่อการศึกษา ตรวจพบความผิดปกติของมหาวิทยาลัยบางแห่ง มียอดการยื่นขอกู้เพิ่มขึ้นอย่างมีนัยสำคัญ มีการประชาสัมพันธ์ในสื่อว่า มีการเรียนออนไลน์ 100% ขณะนี้อยู่ระหว่างรวบรวมข้อมูลส่งให้กระทรวง อว. พิจารณาความสอดคล้องของมาตรฐานอุดมศึกษา
นายชัยณรงค์ กัจฉปานันท์ ผู้จัดการกองทุนเงินให้กู้ยืมเพื่อการศึกษา เปิดเผยว่า "ขณะนี้ กองทุนฯ ได้ตรวจพบความผิดปกติในการดำเนินการกู้ยืมเงินของมหาวิทยาลัยบางแห่ง โดยพบปริมาณการยื่นขอกู้เพิ่มขึ้นอย่างมีนัยสำคัญ จากการตรวจสอบพบว่า มีผู้กู้ยืมเงินจำนวนมากมีงานทำ ซึ่งไม่สามารถให้กู้ได้เพราะไม่ตรงตามคุณสมบัติของผู้มีสิทธิกู้ อีกทั้งยังมีการรับรองรายได้ของครอบครัวที่ไม่สอดคล้องกับความเป็นจริง รวมถึงพบข้อมูลการประชาสัมพันธ์ตามสื่อต่าง ๆ ว่า เรียนออนไลน์ 100% ทั้งนี้ กองทุนฯ อยู่ในระหว่างเตรียมส่งข้อมูลให้กระทรวงการอุดมศึกษา วิทยาศาสตร์ วิจัย และนวัตกรรม (อว.) พิจารณาว่าการจัดการศึกษาของมหาวิทยาลัยสอดคล้องกับมาตรฐานอุดมศึกษาหรือไม่ เพื่อให้การกู้ยืมเงินเป็นไปอย่างถูกต้องและเพื่อประโยชน์ของผู้เรียนที่ขาดโอกาส ให้สามารถเข้าถึงโอกาสทางการศึกษาได้อย่างเท่าเทียม" ผู้จัดการกองทุนฯ กล่าวในที่สุด

ที่มา : https://www.thaigov.go.th/news/contents/details/76310