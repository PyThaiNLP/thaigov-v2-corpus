รัฐบาลไทย-ข่าวทำเนียบรัฐบาล-​วันนี้ ธ.ก.ส. โอนเงินค่าบริหารจัดการข้าวเพิ่มกว่า 6,100 ล้านบาท


วันจันทร์ที่ 18 ธันวาคม 2566
18/12/2566
พิมพ์
​วันนี้ ธ.ก.ส. โอนเงินค่าบริหารจัดการข้าวเพิ่มกว่า 6,100 ล้านบาท
ธ.ก.ส. พร้อมจ่ายเงินโครงการสนับสนุนค่าบริหารจัดการและพัฒนาคุณภาพผลผลิตเกษตรกรผู้ปลูกข้าว ปีการผลิต 2566/67 รอบที่ 2 วงเงินกว่า 6,100 ล้านบาท ในอัตราไร่ละ 1,000 บาท สูงสุดไม่เกิน 20 ไร่ หรือไม่เกิน 20,000 บาท
ธ.ก.ส. พร้อมจ่ายเงินโครงการสนับสนุนค่าบริหารจัดการและพัฒนาคุณภาพผลผลิตเกษตรกรผู้ปลูกข้าว ปีการผลิต 2566/67 รอบที่ 2 วงเงินกว่า 6,100 ล้านบาท ในอัตราไร่ละ 1,000 บาท สูงสุดไม่เกิน 20 ไร่ หรือไม่เกิน 20,000 บาท โดยมีเกษตรกรได้รับประโยชน์เพิ่มอีกกว่า 6.8 แสนครัวเรือน เริ่มโอนเงินเข้าบัญชีเกษตรกรโดยตรง 18 ธันวาคมนี้
นายฉัตรชัย ศิริไล ผู้จัดการธนาคารเพื่อการเกษตรและสหกรณ์การเกษตร (ธ.ก.ส.) เปิดเผยว่า ธ.ก.ส. เตรียมโอนเงินโครงการสนับสนุนค่าบริหารจัดการและพัฒนาคุณภาพผลผลิตเกษตรกรผู้ปลูกข้าว ปีการผลิต 2566/67 ตามนโยบายรัฐบาล ในอัตราไร่ละ 1,000 บาท สูงสุดไม่เกิน 20 ไร่ หรือไม่เกิน 20,000 บาท ให้กับเกษตรกรที่ขึ้นทะเบียนผู้ปลูกข้าวกับกรมส่งเสริมการเกษตร กระทรวงเกษตรและสหกรณ์ ปีการผลิต 2566/67 ทั้งนี้ เพื่อช่วยเหลือเกษตรกรผู้ปลูกข้าวให้มีรายได้และสภาพคล่องในการใช้จ่าย รวมถึงการพัฒนาคุณภาพผลผลิตข้าวให้สามารถขายได้ในราคาที่สูงขึ้น ในรอบที่ 2 เพิ่มอีกจำนวน 6,105 ล้านบาท โดยมีเกษตรกรที่ได้รับประโยชน์อีกจำนวน 688,013 ครัวเรือน เริ่มโอนเงินเข้าบัญชีเกษตรกรโดยตรงในวันที่ 18 ธันวาคม 2566 นี้
สำหรับการโอนเงินในรอบที่ 1 ซึ่งได้โอนไปแล้ว 5 วัน ตั้งแต่วันที่ 28 พฤศจิกายน -  2 ธันวาคม 2566 ธ.ก.ส. ได้โอนเงินเข้าบัญชีเกษตรกรไปแล้ว จำนวน 3,817,901 ครัวเรือน เป็นเงิน 44,433 ล้านบาท จากเป้าหมายเกษตรกรที่จะได้รับประโยชน์ 4.68 ล้านครัวเรือน  วงเงินจำนวน 54,336 ล้านบาท ดังนั้น ยังมีเกษตรกรอีกจำนวนประมาณ 170,000 ครัวเรือนที่ยังอยู่ในกระบวนการเตรียมโอนเงิน เช่น อยู่ระหว่างการรอรับข้อมูลการลงทะเบียนของเกษตรกรผู้ปลูกข้าวจากกรมส่งเสริมการเกษตรเพิ่มเติม และบางกรณีพบว่า ชื่อที่ขึ้นทะเบียนไม่ตรงกับชื่อบัญชี หรือบัญชีเงินฝากที่แจ้งไว้ไม่มีความเคลื่อนไหว บัญชีถูกปิดหรือถูกอายัด รวมถึงสถานะผู้ได้รับสิทธิ์เมื่อตรวจสอบพบว่าเสียชีวิต ต้องมีการปรับเปลี่ยนผู้รับประโยชน์ เป็นต้น ดังนั้น เพื่อสร้างความมั่นใจในการรับเงินตามสิทธิ์ ขอให้เกษตรกรโปรดตรวจสอบข้อมูลในการรับสิทธิ์ผ่าน https://chongkho.inbaac.com และตรวจสอบผลการโอนเงินได้ทางแอปพลิเคชัน BAAC Mobile ตลอด 24 ชั่วโมง โดยจะมีข้อความแจ้งเตือนเงินเข้าบัญชีผ่านบริการ BAAC Connect ทาง Line: BAAC Family  ทั้งนี้ ในส่วนของเกษตรกรที่ได้ขึ้นทะเบียนกับกรมส่งเสริมการเกษตรแล้ว ธ.ก.ส. จะเร่งดำเนินการตรวจสอบข้อมูลและทำการโอนเงินให้เกษตรกรในลำดับถัดไป ตั้งแต่บัดนี้จนถึงกันยายน 2567 สอบถามรายละเอียดเพิ่มเติมได้ที่ ธ.ก.ส. ทุกสาขาทั่วประเทศหรือ Call Center 02 555 0555

ที่มา : https://www.thaigov.go.th/news/contents/details/76290