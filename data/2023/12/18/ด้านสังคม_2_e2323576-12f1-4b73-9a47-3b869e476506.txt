รัฐบาลไทย-ข่าวทำเนียบรัฐบาล-ปลัด พม. นั่งหัวโต๊ะ เร่งทำแผน One Plan นำร่อง จ.สุพรรณบุรี แห่งแรก พัฒนาเมืองต้นแบบการจัดสวัสดิการทุกช่วงวัยระดับภาค


วันจันทร์ที่ 18 ธันวาคม 2566
ปลัด พม. นั่งหัวโต๊ะ เร่งทำแผน One Plan นำร่อง จ.สุพรรณบุรี แห่งแรก พัฒนาเมืองต้นแบบการจัดสวัสดิการทุกช่วงวัยระดับภาค
ปลัด พม. นั่งหัวโต๊ะ เร่งทำแผน One Plan นำร่อง จ.สุพรรณบุรี แห่งแรก พัฒนาเมืองต้นแบบการจัดสวัสดิการทุกช่วงวัยระดับภาค
วันที่ 16 ธันวาคม 2566 นายอนุกูล ปีดแก้ว ปลัดกระทรวงการพัฒนาสังคมและความมั่นคงของมนุษย์ (ปลัด พม.) เปิดเผยภายหลังการประชุมรับฟังความคิดเห็นการจัดทำแผนการจัดสวัสดิการสังคมทุกช่วงวัย จังหวัดสุพรรณบุรี ว่า ตน พร้อมผู้บริหารกระทรวง พม. ได้ประชุมร่วมกับทีม พม. หนึ่งเดียว จังหวัดสุพรรณบุรี หัวหน้าหน่วยงานสังกัดกระทรวง พม. จากจังหวัดอ่างทอง สิงห์บุรี ชัยนาท และนครปฐม  หัวหน้าหน่วยงานและภาคีเครือข่ายที่เกี่ยวข้อง อาสาสมัครพัฒนาสังคมและความมั่นคงของมนุษย์ (อพม.) ภาคประชาสังคม ในพื้นที่จังหวัดสุพรรณบุรี เพื่อร่วมกันขับเคลื่อนโครงการ “พัฒนาเมืองต้นแบบการจัดสวัสดิการทุกช่วงวัยระดับภาค” ตามนโยบายของนายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) โดยบูรณาการทรัพยากร ความร่วมมือ และพัฒนาจังหวัดให้เป็นเมืองต้นแบบและศูนย์กลางการจัดสวัสดิการสังคมแบบเบ็ดเสร็จระดับภาค ทำให้ประชาชนกลุ่มเป้าหมายทุกช่วงวัยตั้งแต่เด็ก เยาวชน สตรี ผู้สูงอายุ คนพิการ และผู้โอกาสทางสังคม ได้รับรู้และเข้าถึงสิทธิและสวัสดิการ ใน 5 มิติอย่างครบวงจร ได้แก่ มิติที่อยู่อาศัย รายได้ สุขภาพ การศึกษา และการเข้าถึงบริการรัฐ อีกทั้งสามารถขยายผลการดำเนินงานไปยังจังหวัดต่างๆ ทั่วประเทศ ในโอกาสนี้ ยังได้หารือถึงการจัดทำแผนการจัดสวัสดิการสังคมทุกช่วงวัย จังหวัดสุพรรณบุรี ร่วมกับนายณัฐภัทร สุวรรณประทีป ผู้ว่าราชการจังหวัดสุพรรณบุรี และนายสรชัด สุจิตต์ สมาชิกสภาผู้แทนราษฎร เขต 1 จังหวัดสุพรรณบุรี
นายอนุกูล กล่าวต่อไปว่า โครงการดังกล่าว มีพื้นที่เป้าหมายนำร่องใน 4 ภาค 7 จังหวัด ประกอบด้วย 1. ภาคเหนือ (จังหวัดเชียงราย) 2. ภาคตะวันออกเฉียงเหนือ (จังหวัดร้อยเอ็ด) 3. ภาคกลาง (จังหวัดสุพรรณบุรี นครปฐม และเพชรบุรี ) และ 4. ภาคใต้ (จังหวัดสงขลาและปัตตานี) สำหรับจังหวัดสุพรรณบุรี เป็นหนึ่งในพื้นที่เป้าหมายนำร่อง ซึ่งวันนี้ ได้เดินทางมาลงพื้นที่เพื่อรับฟังความคิดเห็นการจัดทำแผนการจัดสวัสดิการสังคมทุกช่วงวัย จังหวัดสุพรรณบุรี ทำให้รับทราบถึงสถานการณ์ทางสังคมของประชาชนกลุ่มเป้าหมายทุกช่วงวัย ทิศทางการขับเคลื่อนนโยบายสำคัญของกระทรวง พม. และแผนการบูรณาการการจัดสวัสดิการสังคมทุกช่วงวัย
นายอนุกูล กล่าวเพิ่มเติมว่า สำหรับโครงการสำคัญที่จะขับเคลื่อนการจัดสวัสดิการสังคมทุกช่วงวัยในระดับจังหวัดนั้น อาทิ โครงการเสริมสภาพคล่องทางการเงินทางสังคมและแก้หนี้นอกระบบ โครงการบริบาลและคุ้มครองสิทธิผู้สูงอายุในชุมชน โครงการส่งเสริมเด็กแรกเกิดในครัวเรือนรายได้น้อย โครงการยกระดับสถานพัฒนาเด็กเล็กต้นแบบ โรงเรียนครอบครัว โครงการพัฒนาทักษะอาชีพในชุมชนและแม่เลี้ยงเดี่ยว โครงการส่งเสริมการเข้าถึงสิทธิและสวัสดิการคนพิการ การขับเคลื่อนกองทุนส่งเสริมการจัดสวัสดิการสังคมจังหวัด โครงการพัฒนาที่อยู่อาศัยสำหรับผู้มีรายได้น้อยและกลุ่มเปราะบาง โครงการพัฒนาศักยภาพ อพม.  โครงการส่งเสริมอาชีพและเพิ่มรายได้สมาชิกนิคมสร้างตนเอง และโครงการส่งเสริมการจัดระบบสวัสดิการชุมชน เป็นต้น ทั้งนี้ ตนได้มอบหมายให้จัดทำแผนการจัดสวัสดิการสังคมทุกช่วงวัยระดับจังหวัด ในรูปแบบ One Plan ภายในเดือนมกราคม 2567 เพื่อขับเคลื่อนโครงการ “พัฒนาเมืองต้นแบบการจัดสวัสดิการทุกช่วงวัยระดับภาค” ให้เห็นเป็นรูปธรรมโดยเร็ว
#ช่วย24ชั่วโมง #พม24ชม #ข่าวพม #esshelpme #วราวุธรับฟังทำจริง #พมพอใจให้ทุกวัยพึงพอใจในพม #พมหนึ่งเดียว #ศรส #สวัสดิการสังคม #ทุกช่วงวัย #สุพรรณบุรี #พม

ที่มา : https://www.thaigov.go.th/news/contents/details/76285