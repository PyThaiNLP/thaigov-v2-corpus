รัฐบาลไทย-ข่าวทำเนียบรัฐบาล-รองปลัดเศรษฐเกียรติฯ เข้าร่วมประชุมคณะกรรมการแก้ไขปัญหาของสภาเครือข่ายประชาชนอีสาน (สอส.) สภาประชาชน 4 ภาค


วันจันทร์ที่ 18 ธันวาคม 2566
รองปลัดเศรษฐเกียรติฯ เข้าร่วมประชุมคณะกรรมการแก้ไขปัญหาของสภาเครือข่ายประชาชนอีสาน (สอส.) สภาประชาชน 4 ภาค
รองปลัดเศรษฐเกียรติฯ เข้าร่วมประชุมคณะกรรมการแก้ไขปัญหาของสภาเครือข่ายประชาชนอีสาน (สอส.) สภาประชาชน 4 ภาค
วันที่ 18 ธันวาคม 2566 เวลา 09.30 น. รองปลัดกระทรวงเกษตรและสหกรณ์ (นายเศรษฐเกียรติ กระจ่างวงษ์) พร้อมด้วยนายโอภาส เที่ยงงามดี ผู้อำนวยการสำนักบริหารกองทุนเพื่อช่วยเหลือเกษตรกรและรับเรื่องร้องเรียน เข้าร่วมประชุมคณะกรรมการแก้ไขปัญหาของสภาเครือข่ายประชาชนอีสาน (สอส.) สภาประชาชน 4 ภาค โดยมีรองนายกรัฐมนตรี (นายสมศักดิ์ เทพสุทิน) เป็นประธานการประชุม ที่ปรึกษารัฐมนตรีว่าการกระทรวงเกษตรและสหกรณ์ (นายธนสาร ธรรมสอน) และนายวิณะโรจน์ ทรัพย์ส่งสุข เลขาธิการสำนักงานการปฏิรูปที่ดินเพื่อเกษตรกรรม เข้าร่วมประชุม ณ ห้องประชุม 109 สำนักงานปลัดสำนักนายกรัฐมนตรี โดยสรุปสาระสำคัญได้ดังนี้
1. ที่ประชุมรับทราบ ความเป็นมาของการเรียกร้องให้รัฐแก้ไขปัญหาความเดือดร้อนของสภาเครือข่ายประชาชนอีสาน (สอส.) สภาประชาชน 4 ภาค
2. ที่ประชุมรับทราบ คำสั่งสำนักนายกรัฐมนตรี ที่ 277/2566 ลงวันที่ 16 ตุลาคม พ.ศ. 2566 เรื่อง แต่งตั้งคณะกรรมการแก้ไขปัญหาของสภาเครือข่ายประชาชนอีสาน (สอส.) สภาประชาชน 4 ภาค
3. ที่ประชุมพิจารณาและให้ความเห็นชอบ การแต่งตั้งคณะอนุกรรมการแก้ไขปัญหาของสภาประชาชนอีสาน (สอส.) สภาประชาชน 4 ภาค ซึ่งประกอบด้วยประธานอนุกรรมการ 1 คน ผู้แทนจากภาคราชการ 10 คน และผู้แทนจากภาคประชาชน 10 คน รวมเป็นจำนวน 21 คน จำนวน 4 คณะ ได้แก่ คณะอนุกรรมการแก้ไขปัญหาที่ดินและป่าไม้ คณะอนุกรรมการแก้ไขปัญหาหนี้สินของเกษตรกรคณะอนุกรรมการส่งเสริมและฟื้นฟูอาชีพภาคเกษตร และคณะอนุกรรมการแก้ไขปัญหาแหล่งน้ำทั้งระบบ โดยในที่ประชุมได้มีความเห็นเกี่ยวกับองค์ประกอบของคณะอนุกรรมการ จำนวน 4 คณะ ดังนี้
(1) นายวิณะโรจน์ ทรัพย์ส่งสุข เลขาธิการสำนักงานการปฏิรูปที่ดินเพื่อเกษตรกรรม ขอเพิ่มเติมผู้อำนวยการกลุ่มแก้ไขปัญหาที่ดิน สำนักจัดการปฏิรูปที่ดิน สำนักงานการปฏิรูปที่ดินเพื่อเกษตรกรรม เป็นอนุกรรมการและผู้ช่วยเลขานุการ ในคณะอนุกรรมการแก้ไขปัญหาที่ดินและป่าไม้
(2) นายจักรวาล แสงแข อัยการพิเศษฝ่ายคุ้มครองสิทธิประชาชนระหว่างประเทศ เห็นว่าในคณะอนุกรรมการแก้ไขปัญหาหนี้สินของเกษตรกร สมควรที่จะต้องมีผู้เชี่ยวชาญทางด้านกฎหมายเป็นอนุกรรมการ จึงขอเพิ่มเติมผู้แทนกรมคุ้มครองสิทธิและเสรีภาพ กระทรวงยุติธรรม เป็นอนุกรรมการ
(3) ที่ปรึกษารัฐมนตรีว่าการกระทรวงเกษตรและสหกรณ์ (นายธนสาร ธรรมสอน) ขอเพิ่มเติมผู้แทนสำนักงานการปฏิรูปที่ดินเพื่อเกษตรกรรม ในคณะอนุกรรมการแก้ไขปัญหาหนี้สินของเกษตรกร และคณะอนุกรรมการแก้ไขปัญหาแหล่งน้ำทั้งระบบ โดยเฉพาะในคณะอนุกรรมการแก้ไขปัญหาแหล่งน้ำทั้งระบบให้ระบุเป็นผู้อำนวยการสำนักบริหารกองทุน และผู้อำนวยการสำนักพัฒนาพื้นที่ปฏิรูปที่ดิน เป็นอนุกรรมการ เนื่องจากเกี่ยวข้องกับงานพัฒนาโครงสร้างพื้นฐานในพื้นที่ และขอให้เพิ่มเติมผู้แทนกรมโยธาธิการและผังเมือง เป็นอนุกรรมการและผู้ช่วยเลขานุการด้วย
4. ที่ประชุมพิจารณาและให้ความเห็นชอบ แนวทางการแก้ปัญหาเร่งด่วนที่สภาเครือข่ายประซาชนอีสาน (สอส.) สภาประชาชน 4 ภาค ขอให้เร่งแก้ไขปัญหาหนี้สินเร่งด่วน โดยสภาเครือข่ายประชาชนอีสาน (สอส.) สภาประชาชน 4 ภาค ขอความร่วมมือหน่วยงานที่เกี่ยวข้อง หรือสถาบันเจ้าหนี้ พิจารณาการขอชะลอการดำเนินคดีให้แก่สภาเครือข่ายประชาชนอีสาน (สอส.) สภาประชาชน 4 ภาค ซึ่งที่ประชุมเห็นควรให้นำปัญหาหนี้สินดังกล่าวไปพิจารณาในคณะอนุกรรมการแก้ไขปัญหาหนี้สินเกษตรกรที่ได้แต่งตั้งขึ้นต่อไป
5. ที่ประชุมพิจารณา โครงการส่งเสริมและฟื้นฟูอาชีพภาคเกษตรตามหลักปรัชญาเศรษฐกิจพอเพียง ซึ่งมติที่ประชุมคณะอนุกรรมการส่งเสริมและฟื้นฟูอาชีพภาคเกษตร ครั้งที่ 1/2566 เมื่อวันที่ 24 พฤศจิกายน 2565 เห็นชอบให้ส่งโครงการดังกล่าวให้คณะอนุกรรมการพิจารณากลั่นกรองวาระการประชุมเสนอคณะกรรมการแก้ไขปัญหาของสภาประชาชนอีสาน (สอส.) และสภาประชาชน 4 ภาค เพื่อเสนอคณะกรรมการแก้ไขปัญหาของสภาเครือข่ายประชาชนอีสาน (สอส.) และสภาประชาชน 4 ภาค พิจารณาตามลำดับ แต่เนื่องจากมีการยุบสภา จึงยังไม่ได้มีการจัดประชุมคณะกรรมการแก้ไขปัญหาของสภาเครือข่ายประชาชนอีสาน (สอส.) และสภาประชาชน 4 ภาค ที่ประชุมจึงมีความเห็นว่า เพื่อให้มีการพิจารณาครอบคลุมในทุกมิติ เห็นควรให้นำโครงการดังกล่าวไปพิจารณาในคณะอนุกรรมการส่งเสริมและฟื้นฟูอาชีพภาคเกษตรที่ได้แต่งตั้งขึ้นต่อไป

ที่มา : https://www.thaigov.go.th/news/contents/details/76307