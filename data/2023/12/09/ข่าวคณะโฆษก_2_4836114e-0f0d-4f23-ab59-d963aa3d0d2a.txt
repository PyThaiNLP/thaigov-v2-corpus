รัฐบาลไทย-ข่าวทำเนียบรัฐบาล-พรุ่งนี้วันสุดท้าย! รัดเกล้า เชิญชวนประชาชน ร่วมงาน Thailand Friendly Design Expo 2023 มหกรรมอารยสถาปัตย์ นวัตกรรมสุขภาพ และการท่องเที่ยวเพื่อคนทั้งมวล ส่งเสริมความเท่าเทียมคนพิการ


วันเสาร์ที่ 9 ธันวาคม 2566
09/12/2566
พิมพ์
พรุ่งนี้วันสุดท้าย! รัดเกล้า เชิญชวนประชาชน ร่วมงาน Thailand Friendly Design Expo 2023 มหกรรมอารยสถาปัตย์ นวัตกรรมสุขภาพ และการท่องเที่ยวเพื่อคนทั้งมวล ส่งเสริมความเท่าเทียมคนพิการ
พรุ่งนี้วันสุดท้าย! รัดเกล้า เชิญชวนประชาชน ร่วมงาน Thailand Friendly Design Expo 2023 มหกรรมอารยสถาปัตย์ นวัตกรรมสุขภาพ และการท่องเที่ยวเพื่อคนทั้งมวล ส่งเสริมความเท่าเทียมคนพิการในสังคม ย้ำ รมว.พม.เห็นความสำคัญ การใช้ชีวิตของคนพิการในสังคม
วัยที่ 9 ธันวาคม 2566 นางรัดเกล้า อินทวงศ์ สุวรรณคีรี รองโฆษกประจำสำนักนายกรัฐมนตรี ขอเชิญประชาชนเข้าร่วมงาน  Thailand Friendly Design Expo 2023 มหกรรมอารยสถาปัตย์ นวัตกรรมสุขภาพ และการท่องเที่ยวเพื่อคนทั้งมวล ครั้งที่ 7 ที่จัดขึ้น ตั้งแต่วันที่ วันที่ 7 - 10 ธ.ค. 66 ที่ ห้อง 101 ศูนย์นิทรรศการและการประชุมไบเทค บางนา กรุงเทพฯ
งานดังกล่าวจัดโดย มูลนิธิอารยสถาปัตย์เพื่อคนทั้งมวล ซึ่งได้รับการสนับสนุนงบประมาณจาก “กองทุนส่งเสริมและพัฒนาคุณภาพชีวิตคนพิการ” กระทรวงการพัฒนาสังคมและความมั่นคงของมนุษย์​ (พม.) เพื่อส่งเสริมและพัฒนาสิทธิ ความเสมอภาค ความเท่าเทียมของคนพิการ และคนสังคมอย่างแท้จริง ให้เกิดความตื่นตัวในสังคมในเรื่องการออกแบบ พัฒนาสังคม สภาพแวดล้อมที่เอื้อประโยชน์ให้คนพิการ หรือคนที่มีความบกพร่องด้านสุขภาพร่างกาย สามารถเข้าถึงบริการต่างๆ ได้โดยสะดวก ปลอดภัย ช่วยส่งเสริมและพัฒนาคุณภาพชีวิตที่ดีให้แก่คนพิการได้โดยตรง
นอกจากนี้ยังมีกิจกรรมสำหรับการพัฒนาศักยภาพคนพิการให้มีคุณภาพชีวิตที่ดีขึ้น และมีการออกบูธจัดแสดงผลงาน จำหน่ายสินค้า อาชีพคนพิการ และการแสดงความสามารถต่างๆ ของคนพิการทุกประเภท เพื่อเป็นการเผยแพร่ผลงาน สร้างโอกาส สร้างงาน สร้างรายได้ ให้แก่คนพิการ
"นายวราวุธ ศิลปอาชา รัฐมนตรีว่าการกระทรวงพม.ได้เห็นความสำคัญ ถึงความเป็นอยู่และการใช้ชีวิตของคนพิการในสังคม จึงได้ร่วมจัดงานนี้ขึ้น เพราะมองว่าประเทศจะต้องปรับปรุง และต้องผลักดันการออกแบบทั้งหลาย ให้คนทุกคนรวมถึงคนพิการอยู่ในสังคมไทยได้อย่างเท่าเทียมกัน
จึงขอเชิญชวนประชาชนร่วมงานครั้งนี้ ไปดูผลงานรวมถึงสนับสนุนคนพิการ พรุ่งนี้​ (10 ธันวาคม) เป็นวันสุดท้ายของการจัดงานแล้ว" นางรัดเกล้า กล่าว

ที่มา : https://www.thaigov.go.th/news/contents/details/75888