รัฐบาลไทย-ข่าวทำเนียบรัฐบาล-นายกฯ เยี่ยมชมงาน “สัปดาห์สะพานข้ามแม่น้ำแคว ประจำปี 2566” ประชาสัมพันธ์ส่งเสริมการท่องเที่ยว จ.กาญจนบุรี  


วันเสาร์ที่ 9 ธันวาคม 2566
09/12/2566
พิมพ์
นายกฯ เยี่ยมชมงาน “สัปดาห์สะพานข้ามแม่น้ำแคว ประจำปี 2566” ประชาสัมพันธ์ส่งเสริมการท่องเที่ยว จ.กาญจนบุรี
นายกฯ เยี่ยมชมงาน “สัปดาห์สะพานข้ามแม่น้ำแคว ประจำปี 2566” ประชาสัมพันธ์ส่งเสริมการท่องเที่ยว จ.กาญจนบุรี
นายชัย วัชรงค์ โฆษกประจำสำนักนายกรัฐมนตรี เผยว่า วันนี้ (9 ธันวาคม 2566) เวลา 14.35 น. ณ บริเวณลานการแสดง แสง สี เสียง สะพานข้ามแม่น้ำแคว ต.ท่ามะขาม อ.เมือง กาญจนบุรี จ.กาญจนบุรี นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง และคณะ เยี่ยมชมงาน “สัปดาห์สะพานข้ามแม่น้ำแคว ประจำปี 2566 ซึ่งจังหวัดกาญจนบุรีจัดขึ้นเป็นปีที่ 43 โดยมีหัวหน้าส่วนราชการ เจ้าหน้าที่ที่เกี่ยวข้อง และชาวจังหวัดกาญจนบุรี ให้การต้อนรับ
เมื่อนายกรัฐมนตรีเดินทางมาถึงได้ถ่ายรูปร่วมกับคณะรัฐมนตรี ก่อนเดินชมบรรยากาศทัศนียภาพสะพานข้ามแม่น้ำแคว ซึ่งนายกรัฐมนตรีได้อุดหนุนปลาจากคุณยายที่นั่งขายปลาแล้วได้ปล่อยปลาลงแม่น้ำแคว จากนั้น นายกรัฐมนตรีและคณะ ชมขบวนรถไฟสายน้ำตก-ธนบุรี ขบวนรถที่ 4131 ที่นำนักท่องเที่ยวเดินทางเข้าท่องเที่ยวจังหวัดกาญจนบุรี โดยนายกรัฐมนตรีได้โบกมือต้อนรับ และทักทายนักท่องเที่ยวอย่างยิ้มแย้ม สร้างความประทับใจแก่นักท่องเที่ยวที่เดินทางมาในวันนี้
ทั้งนี้ จังหวัดกาญจนบุรี จัดงานสัปดาห์สะพานข้ามแม่น้ำแควและงานกาชาด ประจำปี 2566 ขึ้นระหว่างวันที่ 8 - 17 ธันวาคม 2566 ที่บริเวณลานข้างสนามกลีบบัว และสะพานข้ามแม่น้ำแคว อ.เมือง จ.กาญจนบุรี การจัดงานขึ้นครั้งแรกเมื่อปี พ.ศ. 2523 และจัดมาจนถึงปัจจุบันปี 2566 เป็นครั้งที่ 43 เพื่อเป็นการรำลึกถึงเหตุการณ์ประวัติศาสตร์สมัยสงครามโลกครั้งที่ 2 ที่เกิดขึ้นในจังหวัดกาญจนบุรี อีกทั้งยังเป็นการประชาสัมพันธ์ส่งเสริมการท่องเที่ยวของจังหวัดกาญจนบุรี ให้เป็นที่รู้จักของนักท่องเที่ยวทั้งชาวไทยและต่างชาติ เกิดการกระตุ้นเศรษฐกิจสร้างรายได้แก่ผู้ประกอบการและประชาชนในพื้นที่จังหวัดกาญจนบุรี ให้มีความเป็นอยู่ที่ดียิ่งขึ้น
ภายในงานมีการออกร้านกาชาดเพื่อการกุศล นำรายได้ไปใช้ช่วยเหลือผู้ยากไร้ ผู้ด้อยโอกาส ผู้พิการ และกิจกรรมสาธารณกุศลในพื้นที่ จับรางวัล “มัจฉากาชาด” จำหน่ายใบละ 20 บาท และ “การจำหน่ายสลากกาชาดการกุศล” ในราคาใบละ 100 บาท เพื่อร่วมลุ้นรางวัลใหญ่รถยนต์ ออกรางวัลในวันจันทร์ ที่ 17 ธันวาคม 2566 เวลา 21.00 น. ที่เวทีร้านกาชาดจังหวัดกาญจนบุรี
ส่วนไฮไลต์ของงานฯ คือการแสดงแสงและเสียง (Light and Sound) ย้อนรอยประวัติศาสตร์สงครามโลกครั้งที่ 2 สู่สะพานสายประวัติศาสตร์ “สะพานข้ามแม่น้ำแคว” ในชื่อชุด “แม่น้ำแควรำลึก สะพานสันติภาพ” ทำการแสดงทั้งหมด 11 รอบการแสดง ใช้เวลาความยาวประมาณ 50 นาที ต่อ 1 รอบการแสดง โดยเปิดให้เข้าชมฟรีทุกรอบการแสดงแสง เสียง ที่บริเวณสะพานข้ามแม่น้ำแคว สำหรับวิธีการเข้าชมการแสดง แสง เสียง ไม่มีการแจกบัตรเข้าชม จะเปิดให้เข้าแถวเข้าชมบริเวณหน้าประตูทางเข้าชมการแสดง ในส่วนที่นั่งให้ชมการแสดงจะมีทั้งหมด 1,200 ที่นั่ง ดูสดผ่านจอ LED 400 ที่นั่ง การแสดงจะมีถึงวันที่ 17 ธันวาคม 2566 เว้นการแสดงวันที่ 12 ธันวาคม 2566 และวันที่ 14 ธันวาคม 2566 นอกจากนี้ ภายในงานยังมีการจัดแสดงนิทรรศการของภาคส่วนราชการ การจำหน่ายสินค้า OTOP ระดับ 5 ดาว สวนสนุกพรีเมี่ยม การจัดประกวดร้องเพลง การประกวดนางงามสันติภาพ กิจกรรมการเดินแบบผ้าไทย และร้านค้าต่าง ๆ ที่หลากหลาย พร้อมทั้งชมมหกรรมคอนเสิร์ตจากสุดยอดศิลปินให้ชมฟรี

ที่มา : https://www.thaigov.go.th/news/contents/details/75906