รัฐบาลไทย-ข่าวทำเนียบรัฐบาล-รัฐบาล เตือนอย่าหลงเชื่อและไม่แชร์ข่าวปลอม เรื่องประกาศงดจัดเทศกาลปีใหม่ เพราะพบการระบาดโควิดพันธุ์ใหม่ เดลตาครอล XBC


วันเสาร์ที่ 9 ธันวาคม 2566
09/12/2566
พิมพ์
รัฐบาล เตือนอย่าหลงเชื่อและไม่แชร์ข่าวปลอม เรื่องประกาศงดจัดเทศกาลปีใหม่ เพราะพบการระบาดโควิดพันธุ์ใหม่ เดลตาครอล XBC
รัฐบาล เตือนอย่าหลงเชื่อและไม่แชร์ข่าวปลอม เรื่องประกาศงดจัดเทศกาลปีใหม่ เพราะพบการระบาดโควิดพันธุ์ใหม่ เดลตาครอล XBC
วันที่ 9 ธันวาคม 2566 นายคารม พลพรกลาง รองโฆษกประจำสำนักนายกรัฐมนตรี  กล่าวถึงกรณีที่มีการส่งต่อข้อความ ในสื่อสังคมออนไลน์ เรื่อง “รัฐบาลประกาศงดเทศกาลปีใหม่ เนื่องจากพบการระบาด ของโควิดสายพันธุ์ใหม่ เดลตาครอล XBC” นั้น
นายคารมย้ำว่า  ข้อความดังกล่าวเป็นข่าวปลอมของเดิม ที่มีคนนำมาส่งต่อกันใหม่ โรคโควิด 19 ยังไม่ได้มีการระบาดที่ผิดปกติ หรือเปลี่ยนแปลงสายพันธุ์ ที่เป็นอันตรายรุนแรง และรัฐบาลไม่ได้มีประกาศงดจัดเทศกาลปีใหม่แต่อย่างใด ดังนั้น ขอความร่วมมือจากประชาชน อย่าเชื่อและไม่ส่งต่อข้อความดังกล่าว เพื่อไม่ให้เกิดความตื่นตระหนก รวมทั้ง หากได้รับข้อความ ในลักษณะที่น่าสงสัยเช่นนี้ ขอให้ตรวจสอบกับหน่วยงานที่เกี่ยวข้อง ก่อนส่งต่อหรือแชร์ข้อมูลทุกครั้ง
”สำหรับสถานการณ์โรคโควิด 19  จำนวนผู้ป่วยในช่วงนี้เพิ่มขึ้นเล็กน้อย เนื่องจากเป็นฤดูหนาว ซึ่งเป็นช่วงที่จะพบผู้ป่วยโรคทางเดินหายใจเพิ่มขึ้น ขอให้รักษาสุขภาพ หากมีอาการรู้สึกไม่สบาย ขอให้ตรวจโควิด 19 ปัจจุบันใช้เวลาประมาณ 4-5 วัน จึงจะตรวจพบผลเป็นบวก ขออย่าชะลาใจหากมีอาการช่วงแรกๆ ผลตรวจเป็นลบ ขอให้ตรวจซ้ำโดยวิธีตรวจทางจมูกและคอ ซึ่งการตรวจทั้งสองอย่างจะทำให้ผลตรวจโควิดแม่นยำขึ้น“นายคารม ย้ำ

ที่มา : https://www.thaigov.go.th/news/contents/details/75887