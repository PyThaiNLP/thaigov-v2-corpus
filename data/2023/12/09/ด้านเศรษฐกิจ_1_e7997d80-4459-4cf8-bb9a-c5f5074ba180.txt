รัฐบาลไทย-ข่าวทำเนียบรัฐบาล-กรมการขนส่งทางราง ร่วมประชุมเชิงปฏิบัติการ “การสอบสวนและรายงานอุบัติเหตุทางราง”กับกระทรวงคมนาคมสหรัฐอเมริกา 


วันเสาร์ที่ 9 ธันวาคม 2566
กรมการขนส่งทางราง ร่วมประชุมเชิงปฏิบัติการ “การสอบสวนและรายงานอุบัติเหตุทางราง”กับกระทรวงคมนาคมสหรัฐอเมริกา
....
เมื่อวันที่ 8 ธันวาคม 2566 นายพิเชฐ  คุณาธรรมรักษ์ อธิบดีกรมการขนส่งทางราง กระทรวงคมนาคม ร่วมหารือกับกระทรวงคมนาคมประเทศสหรัฐอเมริกา (U.S. Department of Transportation) เรื่อง “การสอบสวนและรายงานอุบัติเหตุทางราง” เพื่อสร้างระบบรวบรวมและบริหารจัดการข้อมูลทางภูมิศาสตร์ (Geospatial Hub) ด้านระบบราง การวิเคราะห์ความเสี่ยงเพื่อสนับสนุนข้อมูลให้หน่วยงานที่กำกับดูแลระบบราง รวมถึงผู้ที่เกี่ยวข้องให้สามารถเตรียมพร้อมและทำงานได้อย่างสะดวก รวดเร็ว และมีประสิทธิภาพ สร้างความปลอดภัยและตอบโจทย์ผู้ใช้บริการให้ดียิ่งขึ้น โดยมี ดร.ทยากร จันทรางศุ ผู้อำนวยการกองมาตรฐานความปลอดภัยและบำรุงทาง พร้อมเจ้าหน้าที่กรมการขนส่งทางราง และผู้แทนหน่วยงานในสังกัดกระทรวงคมนาคมทั้งจากไทยและสหรัฐอเมริกา เข้าร่วมด้วย
นายพิเชฐ กล่าวว่า ปัจจุบันประเทศไทยให้ความสำคัญกับการพัฒนาระบบรางอย่างมาก ทำให้มีขบวนรถให้บริการเพิ่มมากขึ้น ซึ่งก่อให้เกิดความเสี่ยงต่อการเกิดอุบัติเหตุทางราง เช่น ขบวนรถไฟชนยานพาหนะบริเวณจุดตัดทางรถไฟเสมอระดับ  ขบวนรถไฟตกราง  ขบวนรถไฟชนคน/สัตว์  ขบวนรถไฟชนกัน ซึ่งการเกิดอุบัติเหตุเหล่านี้ ที่ผ่านมาผู้ให้บริการระบบรางดำเนินการเองเป็นการภายใน ซึ่งยังไม่มีหน่วยงานอิสระที่รับผิดชอบสอบสวนและรายงานอุบัติเหตุทางรางมากเท่าที่ควร ส่งผลให้อาจเกิดความล่าช้าของข้อมูลและการแก้ไขที่ไม่ทันท่วงทีในบางครั้ง  ซึ่งในร่างพระราชบัญญัติการขนส่งทางราง พ.ศ. .... มีกฎหมายที่กำหนดให้มีคณะกรรมการสอบสวนอุบัติเหตุและอุบัติการณ์ทางราง  เพื่อเป็นการรองรับการสอบสวนอุบัติเหตุทางราง การจัดเก็บข้อมูลและการรายงานอุบัติเหตุทางรางอย่างเป็นระบบ จะทำให้เกิดความรวดเร็วในการบริหารจัดการและป้องกันความเสี่ยงได้มากขึ้น ลดการเกิดอุบัติเหตุในลักษณะเดิมซ้ำอีก ซึ่งจะทำให้เกิดมาตรการเตรียมพร้อมและการป้องกันที่ถูกต้อง สร้างความมั่นใจและความปลอดภัยแก่ผู้ใช้บริการะบบรางมากยิ่งขึ้น
สำหรับการร่วมหารือดังกล่าว ได้รับเกียรติจาก Mr. Ricky Huggins ผู้เชี่ยวชาญด้านการสอบสวนอุบัติเหตุทางรางจากสำนักงานการรถไฟกลาง (Federal Railroad Administration: FRA) กระทรวงคมนาคมสหรัฐอเมริกา นำเสนอขั้นตอนและแนวทางในการสอบสวนอุบัติเหตุทางรางของประเทศสหรัฐอเมริกา และ Ms. Emily Grenzke ผู้อำนวยการฝ่ายการวิเคราะห์ข้อมูลและระบบข้อมูลพิกัดทางภูมิศาสตร์ (The Data Analysis and Geospatial Information Systems Division) สำนักงานการรถไฟกลาง กระทรวงคมนาคมสหรัฐอเมริกา ให้ข้อมูลด้านระบบรวบรวมและบริหารจัดการข้อมูลทางภูมิศาสตร์ (Geospatial Hub) ระบบราง เช่น ข้อมูลจุดตัดข้อมูลอุบัติเหตุ โดยมีระบบวิเคราะห์ความเสี่ยง เพื่อสนับสนุนข้อมูลแก่เจ้าหน้าที่ของการรถไฟ หน่วยงานกำกับดูแลระบบราง และผู้ที่เกี่ยวข้องให้สามารถทำงานได้อย่างสะดวกและมีประสิทธิภาพมากขึ้น ทั้งนี้ กระทรวงคมนาคม โดยกรมการขนส่งทางราง และกระทรวงคมนาคมสหรัฐอเมริกา จะร่วมมือยกระดับมาตรฐานด้านความปลอดภัยทางรถไฟในประเทศไทย สู่การเป็นระบบหลักในการเดินทางและเป็นจุดศูนย์กลางการขนส่งสินค้าในภูมิภาคอาเซียนที่มีมาตรฐาน สร้างความสุขและความปลอดภัยในการเดินทางระบบรางของไทยให้ดียิ่งขึ้นในอนาคต

ที่มา : https://www.thaigov.go.th/news/contents/details/75889