รัฐบาลไทย-ข่าวทำเนียบรัฐบาล-พญ.พักตร์พิไล ทวีสิน ภริยานายกรัฐมนตรี และคุณธนนนท์ นิรามิษ ภริยา รมว.มหาดไทย ร่วมโปรโมทงาน OTOP City 2023 เชิญชวนผู้กำลังมองหาของขวัญปีใหม่อุดหนุนสินค้าภูมิปัญญาไทย 16-24 ธ.ค.นี้ 


วันเสาร์ที่ 9 ธันวาคม 2566
09/12/2566
พิมพ์
พญ.พักตร์พิไล ทวีสิน ภริยานายกรัฐมนตรี และคุณธนนนท์ นิรามิษ ภริยา รมว.มหาดไทย ร่วมโปรโมทงาน OTOP City 2023 เชิญชวนผู้กำลังมองหาของขวัญปีใหม่อุดหนุนสินค้าภูมิปัญญาไทย 16-24 ธ.ค.นี้
พญ.พักตร์พิไล ทวีสิน ภริยานายกรัฐมนตรี และคุณธนนนท์ นิรามิษ ภริยา รมว.มหาดไทย ร่วมโปรโมทงาน OTOP City 2023 เชิญชวนผู้กำลังมองหาของขวัญปีใหม่อุดหนุนสินค้าภูมิปัญญาไทย 16-24 ธ.ค.นี้ ณ ชาเลนเจอร์ฮอลล์ 1-3 อิมแพค เมืองทองธานี
น.ส.ไตรศุลี ไตรสรณกุล เลขานุการ รมว.มหาดไทยและโฆษกกระทรวงมหาไทย กล่าวว่า ระหว่างวันที่ 16-24 ธ.ค. 66 กระทรวงมหาดไทย โดยกรมพัฒนาชุมชน จะจัดงาน OTOP City 2023 ณ อาคารชาเลนเจอร์ ฮอล์ 1-3 ศูนย์ อิมแพ็ค เมืองทองธานี ซึ่งเป็นงานแสดงและจำหน่ายสินค้าหนึ่งตำบลหนึ่งผลิตภัณฑ์ หรือ OTOP คุณภาพจากชุมชนทุกภูมิภาคทั่วประเทศ และถือเป็นงานใหญ่ที่สุดของปีด้วย
โดยช่วงก่อนงานแสดงสินค้าจะมาถึงหน่วยงานที่เกี่ยวข้องได้เร่งประชาสัมพันธ์ผ่านช่องทางต่าง ๆ เพื่อสร้างการรับรู้สู่ประชาชนในวงกว้าง และปีนี้พิเศษกระทรวงมหาดไทยได้รับเกียรติจาก พญ.พักตร์พิไล ทวีสิน ภริยานายกรัฐมนตรีและรมว.คลัง และ คุณธนนนท์ นิรามิษ ภริยารองนายกรัฐมนตรีและรมว.มหาดไทย ในการร่วมโปรโมทงาน เชิญชวนผู้สนใจเข้าร่วมงานด้วย
“พญ.พักตร์พิไล และ คุณธนนนท์ ได้ให้เกียรติกล่าวในคลิปประชาสัมพันธ์ที่ใช้เผยแพร่ผ่านช่องทางต่างๆ ของหน่วยงานภายใต้กระทรวงมหาดไทย โดยทั้ง 2 ท่านได้เชิญท่านที่กำลังมองหาของขวัญปีใหม่อุดหนุนสินค้าภูมิปัญญาไทยภายในงาน OTOP City 2023 ซึ่งจะมีทั้งผลิตภัณฑ์ท้องถิ่นล้ำค่า งานหัตถศิลป์ แพรพรรณ งานผ้าและสินค้าจากชุมชนต่างๆทั่วประเทศ”น.ส.ไตรศุลี กล่าว
โฆษกกระทรวงมหาดไทย กล่าวว่า OTOP City 2023 จะเป็นงานสำคัญที่สร้างโอกาสให้ผู้กำลังมองหาของขวัญคริสต์มาส และปีใหม่ได้มีสินค้าคุณภาพมาให้เลือก ขณะเดียวกันก็เป็นช่องทางการขาย สร้างรายได้แก่ผู้ผลิตสินค้าชุมชนจากทั่วประเทศ สอดคล้องกับนโยบายของนายอนุทิน ชาญวีรกูล รองนายกรัฐมนตรีและรมว.มหาดไทย ที่เน้นย้ำความสำคัญของนโยบายการเร่งลดภาระค่าใช้จ่าย เพิ่มรายได้ และลดความเหลื่อมล้ำแก่ประชาชน
สำหรับรายละเอียดและไฮไลต์ของงาน นายชาดา ไทยเศรษฐ์ รมช.มหาดไทย พร้อมด้วยนายชัยวัฒน์ ชื่นโกกสุม อธิบดีกรมพัฒนาชุมชนและผู้บริหารกระทรวงมหาดไทย จะแถลงข่าวต่อสื่อมวลชลที่ลาน Eden ชั้น1 ศูนย์การค้าเซ็นทรัลเวิลด์ ในวันจันทร์ที่ 11 ธ.ค. 66 ที่จะถึงนี้ต่อไป

ที่มา : https://www.thaigov.go.th/news/contents/details/75903