รัฐบาลไทย-ข่าวทำเนียบรัฐบาล-CAAT ติดตามความคืบหน้าการแก้ไขปัญหาอากาศยานไม่เพียงพอต่อการให้บริการของบริษัท สายการบินนกแอร์ จำกัด (มหาชน) ประจำสัปดาห์ที่ 2 เดือนธันวาคม 2566


วันเสาร์ที่ 9 ธันวาคม 2566
CAAT ติดตามความคืบหน้าการแก้ไขปัญหาอากาศยานไม่เพียงพอต่อการให้บริการของบริษัท สายการบินนกแอร์ จำกัด (มหาชน) ประจำสัปดาห์ที่ 2 เดือนธันวาคม 2566
....
เมื่อวันที่ 8 ธันวาคม 2566 สำนักงานการบินพลเรือนแห่งประเทศไทย (CAAT) ในฐานะหน่วยงานกำกับ ดูแล ควบคุม และส่งเสริมการดำเนินงานของกิจการการบินพลเรือนให้เป็นไปตามกฎระเบียบและมาตรฐานสากล ได้ประชุมร่วมกับ บริษัท สายการบินนกแอร์ จำกัด (มหาชน) เพื่อติดตามความคืบหน้าการแก้ไขปัญหาอากาศยาน   ไม่เพียงพอต่อการให้บริการ โดยการหารือดังกล่าว บริษัท สายการบินนกแอร์ จำกัด (มหาชน) ยืนยันในเดือนธันวาคม 2566 บริษัทฯ มีความคืบหน้าในการนำอากาศยานที่ซ่อมบำรุงกลับมาทำการบินได้ตามแผนที่แจ้งให้ CAAT ทราบ และนำอากาศยานกลับมาให้บริการตามที่ได้แจ้งไว้ ซึ่งจะทำให้บริษัทฯ สามารถลดจำนวนการเปลี่ยนแปลงเที่ยวบินและการยกเลิกเที่ยวบินได้
แต่อย่างไรก็ตาม ในระยะนี้สายการบินนกแอร์จะยังคงมีการเปลี่ยนแปลงเวลาทำการบินอยู่บ้าง CAAT จึงเน้นย้ำให้บริษัทฯ เตรียมแผนการสื่อสารเพื่อแจ้งให้ผู้โดยสารทราบทันทีเมื่อมีเหตุเปลี่ยนแปลงเที่ยวบิน และให้บริษัทฯ วางแผนล่วงหน้าในระหว่างวันหากเกิดปัญหาความล่าช้าเพิ่มเติม เช่น การประสานไปยังสนามบินต่าง ๆ เพื่อขอขยายเวลาเปิดให้บริการ โดยมีเป้าหมายไม่ให้มีผู้โดยสารตกค้างโดยเฉพาะในช่วงวันหยุดยาว รวมถึงให้บริษัทฯ ดูแลผู้โดยสารที่ได้รับผลกระทบจากการเปลี่ยนแปลงเที่ยวบินอย่างเต็มที่

ที่มา : https://www.thaigov.go.th/news/contents/details/75890