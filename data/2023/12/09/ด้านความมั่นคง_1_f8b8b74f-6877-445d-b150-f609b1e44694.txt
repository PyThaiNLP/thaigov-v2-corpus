รัฐบาลไทย-ข่าวทำเนียบรัฐบาล-“ชลน่าน” เผย จ.สกลนคร เตรียมตั้ง รพ.สงฆ์ เทิดพระเกียรติสมเด็จพระสังฆราชฯ  เนื่องในโอกาสฉลองพระชนมายุ 8 รอบ


วันเสาร์ที่ 9 ธันวาคม 2566
“ชลน่าน” เผย จ.สกลนคร เตรียมตั้ง รพ.สงฆ์ เทิดพระเกียรติสมเด็จพระสังฆราชฯ  เนื่องในโอกาสฉลองพระชนมายุ 8 รอบ
รัฐมนตรีว่าการกระทรวงสาธารณสุข เผย จ.สกลนคร เตรียมตั้งโรงพยาบาลสงฆ์ระดับตติยภูมิ ดูแลรักษาภิกษุอาพาธและนักบวชทุกศาสนา โดยจัดบริการที่เอื้อต่อพระธรรมวินัย เพื่อเทิดพระเกียรติสมเด็จพระสังฆราชฯ เนื่องในโอกาสฉลองพระชนมายุ 8 รอบ
รัฐมนตรีว่าการกระทรวงสาธารณสุข เผย จ.สกลนคร เตรียมตั้งโรงพยาบาลสงฆ์ระดับตติยภูมิ ดูแลรักษาภิกษุอาพาธและนักบวชทุกศาสนา โดยจัดบริการที่เอื้อต่อพระธรรมวินัย เพื่อเทิดพระเกียรติสมเด็จพระสังฆราชฯ เนื่องในโอกาสฉลองพระชนมายุ 8 รอบ
นพ.ชลน่าน ศรีแก้ว รัฐมนตรีว่าการกระทรวงสาธารณสุข กล่าวว่า กระทรวงสาธารณสุขได้จัดทำโครงการดูแลส่งเสริมสุขภาพพระภิกษุสงฆ์ สามเณร และผู้นำทางศาสนา ให้มีสุขภาพที่ดี เป็นผู้นำด้านสุขภาวะของชุมชนมาอย่างต่อเนื่อง และเนื่องในโอกาสฉลองพระชนมายุ 8 รอบ 96 พรรษา สมเด็จพระอริยวงศาคตญาณ สมเด็จพระสังฆราชสกลมหาสังฆปริณายก สำนักงานสาธารณสุขจังหวัดสกลนคร ได้ร่วมกับ สำนักงานเขตสุขภาพที่ 8 โรงพยาบาลสกลนคร กระทรวงมหาดไทย สำนักงานพระพุทธศาสนา และภาคประชาชน จัดทำโครงการเทิดพระเกียรติ โดยจัดตั้งโรงพยาบาลสงฆ์ จ.สกลนคร เพื่อเป็นโรงพยาบาลต้นแบบแห่งแรกในสมัยสมเด็จพระสังฆราชองค์ปัจจุบัน มุ่งเน้นความเป็นเลิศด้านบริการสุขภาพสำหรับพระภิกษุสงฆ์ สามเณรและนักบวชทุกศาสนา โดยจัดบริการทางการแพทย์ที่เอื้อต่อพระธรรมวินัย สามารถประกอบวัตรปฏิบัติได้ใกล้เคียงกับการอยู่วัด เนื่องจาก จ.สกลนคร เป็นจังหวัดแห่งอริยสงฆ์ มีวัดทั้งสิ้น 1,284 แห่ง สำนักสงฆ์ 844 แห่ง และมีพระสงฆ์รวม 3,310 รูป ทั้งนี้ ระยะแรกจะเปิดให้บริการรักษาโรคทั่วไป ทันตกรรม แพทย์แผนไทยและแพทย์ทางเลือกที่อาคารร่มโพธิ์ และจะขยายบริการโดยก่อสร้างอาคารโรงพยาบาลสงฆ์ 10 ชั้น ในบริเวณโรงพยาบาลสกลนคร มีการปรับทัศนียภาพให้เป็นพื้นที่ลานธรรมและสุขภาพ ให้บริการอาทิ ห้องฉุกเฉิน หอผู้ป่วยนอก X-Ray ห้องเจาะเลือด Lab ห้องรับรองพระสงฆ์ ห้องวิสัญญี ห้องผ่าตัด ทันตกรรม กายภาพบำบัด หอผู้ป่วยวิกฤติ หอผู้ป่วยสามัญอายุรกรรม หอผู้ป่วยสามัญศัลยกรรม หอผู้ป่วยพิเศษ ห้องปฏิบัติธรรม เป็นต้น
นพ.ชลน่านกล่าวต่อว่า จ.สกลนคร ยังมีโรงพยาบาลอีกหลายแห่งจัดบริการทางการแพทย์ที่อำนวยความสะดวกต่อพระภิกษุสงฆ์ และนักบวชทุกศาสนา อาทิ ช่องทาง Fast Track จัดบุคลากรทางการแพทย์ให้บริการ ตรวจรักษาให้เสร็จก่อนเพล รวมทั้งการส่งเสริมสุขภาพพระสงฆ์ อาทิ การพัฒนาผู้นำด้านสุขภาพประจำศาสนสถาน “1 วัด 1 ผู้นำสุขภาพ” กิจกรรมจิตอาสาสร้างเสริมสุขภาพ “1 วัด 10 กิจกรรมสร้างเสริมสุขภาพ ป้องกันและควบคุมภัยสุขภาพ” การตรวจคัดกรองสุขภาพพระภิกษุและติดตามประเมินพฤติกรรมสุขภาพอย่างต่อเนื่อง โดยปัญหาสุขภาพที่พบมาก ได้แก่ ความดันโลหิตสูง เบาหวาน ไขมันโลหิตสูง หอบหืด หัวใจ และเกาต์ ส่วนปัญหาสุขภาพระดับตติยภูมิ คือ โรคมะเร็ง และ โรคหัวใจ
ด้าน นพ.มานพ ฉลาดธัญญกิจ นายแพทย์สาธารณสุขจังหวัดสกลนคร กล่าวว่า ปัจจุบัน จ.สกลนคร มีโรงพยาบาลชุมชน ที่ปรับปรุงระบบบริการโดยจัดพื้นที่บริการสำหรับพระภิกษุสงฆ์อาพาธโดยเฉพาะ อาทิ โรงพยาบาลสกลนคร (อาคารร่มโพธิ์) โรงพยาบาลพระอาจารย์มั่น ภูริทัตโต, โรงพยาบาลพระอาจารย์ฝั้น อาจาโร, โรงพยาบาลพระอาจาย์แบน ธนากโร, โรงพยาบาลการแพทย์แผนไทยและการแพทย์ผสมผสานด้านมะเร็งสกลนคร อโรคยศาล วัดคำประมง โดยมีระบบส่งต่อรักษาในระดับทุติยภูมิกระจายเป็น 3 โซน คือ โรงพยาบาลวานรนิวาส, โรงพยาบาลสมเด็จพระยุพราชสว่างแดนดิน และ โรงพยาบาลสกลนคร โดย โรงพยาบาลสกลนคร ยังเป็นแม่ข่ายหลักรับส่งต่อในระดับตติยภูมิ ซึ่งระบบการดูแลพระสงฆ์ สามเณรและนักบวชในจังหวัดสกลนคร ได้มีการดูแลรักษาฟื้นฟูและป้องกันอย่างครบวงจร นอกจากนี้ ยังมีวัดคำประมงเป็นสถานชีวาภิบาล เพื่อดูแลประคับประคองสำหรับภิกษุสงฆ์ที่มีอาการของโรคมะเร็งอีกด้วย
****************************************** 9 ธันวาคม 2566

ที่มา : https://www.thaigov.go.th/news/contents/details/75893