รัฐบาลไทย-ข่าวทำเนียบรัฐบาล-​ครม.มีมติรับทราบรายงานการพิจารณาศึกษา เรื่อง การปรับปรุงโครงสร้างกระทรวงศึกษาธิการ เพื่อจัดตั้งสำนักบริหารการมัธยมศึกษา (สบม.) ของคณะกรรมาธิการการศึกษา วุฒิสภา 


วันอังคารที่ 14 พฤศจิกายน 2566
14/11/2566
พิมพ์
​ครม.มีมติรับทราบรายงานการพิจารณาศึกษา เรื่อง การปรับปรุงโครงสร้างกระทรวงศึกษาธิการ เพื่อจัดตั้งสำนักบริหารการมัธยมศึกษา (สบม.) ของคณะกรรมาธิการการศึกษา วุฒิสภา
​ครม.มีมติรับทราบรายงานการพิจารณาศึกษา เรื่อง การปรับปรุงโครงสร้างกระทรวงศึกษาธิการ เพื่อจัดตั้งสำนักบริหารการมัธยมศึกษา (สบม.) ของคณะกรรมาธิการการศึกษา วุฒิสภา
นายคารม พลพรกลาง รองโฆษกประจำสำนักนายกรัฐมนตรี เปิดเผยว่า  ที่ประชุมคณะรัฐมนตรีวันนี้ (14 พ.ย.2566) มีมติรับทราบรายงานผลการพิจารณาศึกษา เรื่อง การปรับปรุงโครงสร้างกระทรวงศึกษาธิการ เพื่อจัดตั้งสำนักบริหารมัธยมศึกษา (สบม.) ของคณะกรรมาธิการการศึกษา วุฒิสภา  ตามที่สำนักงานเลขาธิการวุฒิสภา (สว.) เสนอ และมอบหมายให้กระทรวงศึกษาธิการ (ศธ.) เป็นหน่วยงานหลักรับข้อเสนอแนะของคณะกรรมาธิการฯ ไปพิจารณาร่วมกับกระทรวงการคลัง กระทรวงการอุดมศึกษา วิทยาศาสตร์ วิจัยและนวัตกรรม สำนักงบประมาณ สำนักงาน ก.พ. และหน่วยงานที่เกี่ยวข้อง เพื่อพิจารณาศึกษาแนวทางและความเหมาะสมของข้อเสนอแนะดังกล่าวและสรุปผลการพิจารณาหรือผลการดำเนินการเกี่ยวกับเรื่องดังกล่าวในภาพรวม แล้วส่งให้สำนักเลขาธิการคณะรัฐมนตรีภายใน 30 วัน นับแต่วันที่ได้รับแจ้งคำสั่ง เพื่อนำเสนอคณะรัฐมนตรีต่อไป
ทั้งนี้ คณะกรรมาธิการฯ ได้เสนอรายงานการพิจารณาศึกษา เรื่อง การปรับปรุงโครงสร้างกระทรวงศึกษาธิการ เพื่อจัดตั้งสำนักบริหารการมัธยมศึกษา (สบม.) ซึ่งเป็นการศึกษาการจัดการศึกษาระดับมัธยมศึกษาที่ยังไม่ครอบคลุมทุกกลุ่มเป้าหมาย คือ สำนักงานเขตพื้นที่การศึกษามัธยมศึกษา โรงเรียนและนักเรียนระดับมัธยมศึกษา  พร้อมทั้งมีข้อเสนอแนะเกี่ยวกับการดำเนินการปรับปรุงโครงสร้างในสำนักงานคณะกรรมการการศึกษาขั้นพื้นฐาน (สพฐ.) โดยปรับปรุงสำนักบริหารงานการมัธยมศึกษาตอนปลายซึ่งเป็นหน่วยงานที่ตั้งขึ้นเป็นการภายใน ให้จัดตั้งเป็นหน่วยงานตามโครงสร้างและให้มีชื่อใหม่ว่า “สำนักบริหารการมัธยมศึกษา” เพื่อเป็นหน่วยงานกลางที่รับผิดชอบการจัดการมัธยมศึกษาโดยตรง โดยต้องเชื่อมโยงระหว่าง สพฐ. สำนักงานเขตพื้นที่การศึกษามัธยมศึกษา และโรงเรียนมัธยมศึกษา รวมทั้งมีความเชื่อมโยงกันทั้งระบบในหน่วยงานส่วนกลางและส่วนภูมิภาค พร้อมกับได้เสนอขอบเขตอำนาจหน้าที่ของสำนักบริหารการมัธยมศึกษา ซึ่งวุฒิสภามีมติเห็นด้วยกับข้อเสนอแนะของคณะกรรมาธิการดังกล่าวด้วย

ที่มา : https://www.thaigov.go.th/news/contents/details/74701