รัฐบาลไทย-ข่าวทำเนียบรัฐบาล-นายกฯ ย้ำไม่ได้สั่งการให้ตำรวจจีนมาเดินบนถนนในไทย เชื่อเป็นการสื่อสารข้อมูลผิดพลาด ยืนยันเป็นหน้าที่ของตำรวจไทย


วันอังคารที่ 14 พฤศจิกายน 2566
14/11/2566
พิมพ์
นายกฯ ย้ำไม่ได้สั่งการให้ตำรวจจีนมาเดินบนถนนในไทย เชื่อเป็นการสื่อสารข้อมูลผิดพลาด ยืนยันเป็นหน้าที่ของตำรวจไทย
นายกฯ ย้ำไม่ได้สั่งการให้ตำรวจจีนมาเดินบนถนนในไทย เชื่อเป็นการสื่อสารข้อมูลผิดพลาด ยืนยันเป็นหน้าที่ของตำรวจไทย
วันนี้ ( 13 พ.ย. 66) เวลา 17.00 น. ซึ่งช้ากว่าประเทศไทย 15 ชั่วโมง นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลังให้สัมภาษณ์ ถึงกรณีผู้ว่าการท่องเที่ยวแห่งประเทศไทย (ททท.)​ ระบุรัฐบาลมีแนวคิดให้ตำรวจจีนลาดตระเวนเมืองท่องเที่ยวหลักและเมืองรอง ว่าเรื่องนี้ ถึงอย่างไรตำรวจไทยต้องเป็นคนดูแล แต่ถ้ามีความร่วมมือเกิดขึ้นในแง่ของการประสานข้อมูล กับทางตำรวจจีน ก็เชื่อว่าจะให้ความมั่นใจกับนักท่องเที่ยวจีนมากขึ้นเท่านั้น ไม่ได้หมายความว่ามีตำรวจจีนมาเดินบนถนนเมืองไทย เรื่องนี้คงเป็นการสื่อสารที่มีความผิดพลาดมากกว่า
ผู้สื่อข่าวถามว่า ผู้ว่าฯ ททท.อ้างว่าเป็นการดำเนินการต่อเนื่องจากที่นายกรัฐมนตรีไปเยือนสาธารณรัฐประชาชนจีน  ได้มีข้อสั่งการหรือพูดคุยในเรื่องนี้หรือไม่ นายกฯ กล่าวว่าไม่ได้ลงรายละเอียดว่าต้องมีตำรวจจีนมาอยู่ที่เมืองไทย แต่เป็นการที่ทั้ง สองหน่วยงาน คือสถาบันตำรวจ ที่ต้องพูดคุยเพราะทุกคนกลัวเรื่องจีนสีเทา และเรื่องที่คนจีนมาทำอะไรผิดกฎหมายกับคนจีนในเมืองไทย จึงต้องมีการประสานเรื่องข้อมูลให้ชัดเจน อย่าให้เกิดความสับสน และหากมีอาชญากรรมเกิดขึ้น จะได้ดำเนินการได้ทันที
ผู้สื่อข่าวถามย้ำว่า นายกฯ ไม่ได้สั่งให้ประสานกับทางจีนในเรื่องนี้ นายกฯ กล่าวว่า "ไม่ได้สั่งเลยครับ ไม่มีการสั่งครับ เรื่องนี้ต้องให้ความเป็นธรรมกับผม ใครจะไปสั่ง ผมไม่เคยพูดว่าต้องเอาตำรวจจีนมากี่คนๆ "
ผู้สื่อข่าวถามว่า เรื่องนี้มีการวิพากษ์วิจารณ์ว่าเป็นเรื่องอธิปไตยของไทยทำไมต้องเอาจีนเข้ามา นายกฯ กล่าวย้ำว่าไม่เคยมี ไม่เคยพูด ถามคนใกล้ชิดตนได้ว่าไม่เคยมี เรื่องนี้ต้องให้ความเป็นธรรมด้วยเหมือนกัน

ที่มา : https://www.thaigov.go.th/news/contents/details/74676