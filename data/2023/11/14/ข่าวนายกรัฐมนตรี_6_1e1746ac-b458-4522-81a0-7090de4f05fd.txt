รัฐบาลไทย-ข่าวทำเนียบรัฐบาล-​นายกฯไม่คาดโทษเจ้าหน้าที่ปราบหมูเถื่อนช้า เข้าใจ จทน.งานเยอะ ย้ำต้องสืบสวนหารายใหญ่มาดำเนินคดี


วันอังคารที่ 14 พฤศจิกายน 2566
14/11/2566
พิมพ์
​นายกฯไม่คาดโทษเจ้าหน้าที่ปราบหมูเถื่อนช้า เข้าใจ จทน.งานเยอะ ย้ำต้องสืบสวนหารายใหญ่มาดำเนินคดี
​นายกฯไม่คาดโทษเจ้าหน้าที่ปราบหมูเถื่อนช้า เข้าใจ จทน.งานเยอะ ย้ำต้องสืบสวนหารายใหญ่มาดำเนินคดี
วันนี้ (13 พ.ย. 66)  เวลา 17.00 น. (ตามเวลาท้องถิ่น ซานฟรานซิสโกช้ากว่าไทย 15 ชั่วโมง) นายเศรษฐา ทวีสิน นายกรัฐมนตรี และรัฐมนตรีว่าการกระทรวงการคลัง กล่าวถึงการแก้ปัญหาหมูเถื่อนที่มีความล่าช้า จะมีการคาดโทษหน่วยงานที่เกี่ยวข้อง ทั้ง “ดีเอสไอ-ปปง.” หรือไม่ นายกฯ กล่าวว่า อย่าไปเรียกว่าการคาดโทษ  เพราะต้องเข้าใจว่าเจ้าหน้าที่มีงานเยอะ แต่ต้องอย่าลืมว่ามีการจับกุมหมูเถื่อนมานานแล้วขบวนการทำลายหมูเถื่อนมีมานานแล้ว โดยพบว่าผู้กระทำผิดมีประมาณ 10-11 ราย เริ่มมีการตรวจสอบไปแล้ว เพราะขนาดของความผิดมันใหญ่ จึงต้องส่งไปดีเอสไอ โดยอธิบดีดีเอสไอได้สั่งการไปเมื่อ 2 สัปดาห์ที่แล้ว แต่มีความล่าช้า ที่ผ่านมามีผู้ประกอบการขนาดกลาง และขนาดย่อยได้รับผลกระทบจากช่วงที่มีหมูเถื่อนเข้ามาจำนวนมาก จนเกือบล้มเลิกกิจการ ซึ่งตนมีหน้าที่ไปติดตาม เพราะหากสาวไปไม่ถึงรายใหญ่ เหตุการณ์จะเกิดขึ้นอีก และเมื่อสังคมลืมก็จะเกิดขึ้นอีก ดังนั้นเรื่องนี้ต้องกำจัดให้สิ้นซากเพราะเป็นภัยของสังคมจริงๆ
ผู้สื่อข่าวถามว่านายกฯ กังวลหรือไม่ เมื่อมีภาพการหารือกับหน่วยงานที่เกี่ยวข้องในลักษณะเกรี้ยวกราด นายกฯ กล่าวด้วยสีหน้าจริงจังว่าตนยอมรับว่า สั่งการเรื่องหมูเถื่อนให้รวดเร็วจริง ซึ่งตนได้เห็นภาพข่าวในการประชุมที่สนามบินสุวรรณภูมิ แต่ตนมีหน้าที่ หากประเทศชาติมีปัญหาและไม่ถูกบริหารจัดการ ขอให้ดูที่ผลงานเป็นหลัก ตนเองอยากจะจัดการกับผู้กระทำผิด ซึ่งเป็นหน้าที่ของเจ้าหน้าที่รัฐที่ต้องจัดการเรื่องนี้ให้ได้รวดเร็วที่สุด เพราะคนที่เดือดร้อนไม่ได้มีพื้นที่หน้าสื่อฯ ที่จะมาพูดเรื่องดังกล่าวได้ และขอให้ลงไปดูว่าผู้ประกอบการหมูรายย่อยได้รับความเสียหายในเรื่องนี้แค่ไหน เรื่องนี้เรายอมไม่ได้ คนทำผิดจะต้องถูกจับมาลงโทษ และกำชับหน่วยงานที่เกี่ยวข้อง นั่นคือความตั้งใจ

ที่มา : https://www.thaigov.go.th/news/contents/details/74678