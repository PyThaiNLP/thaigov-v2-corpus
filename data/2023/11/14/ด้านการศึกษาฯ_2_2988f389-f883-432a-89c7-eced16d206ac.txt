รัฐบาลไทย-ข่าวทำเนียบรัฐบาล-กระทรวง อว. เดินหน้าพัฒนากำลังคนด้วยหลักสูตรระยะสั้นตามนโยบาย “ รมว. ศุภมาส” ผ่านหลักสูตร “การจัดการระบบกิจการฮาลาล” ของสถาบันฮาลาล มอ.


วันอังคารที่ 14 พฤศจิกายน 2566
กระทรวง อว. เดินหน้าพัฒนากำลังคนด้วยหลักสูตรระยะสั้นตามนโยบาย “ รมว. ศุภมาส” ผ่านหลักสูตร “การจัดการระบบกิจการฮาลาล” ของสถาบันฮาลาล มอ.
กระทรวง อว. เดินหน้าพัฒนากำลังคนด้วยหลักสูตรระยะสั้นตามนโยบาย “ รมว. ศุภมาส” ผ่านหลักสูตร “การจัดการระบบกิจการฮาลาล” ของสถาบันฮาลาล มอ.
เมื่อวันที่ 10 พ.ย. พญ.เพชรดาว โต๊ะมีนา ที่ปรึกษารัฐมนตรีว่าการกระทรวงการอุดมศึกษา วิทยาศาสตร์ วิจัยและนวัตกรรม (อว.) เข้าร่วมงานเสวนาการพัฒนากำลังคนผ่านหลักสูตรการจัดการระบบกิจการฮาลาลและพบปะผู้ประกอบการฮาลาล จังหวัดสมุทรปราการ โดยมี อ.ไพศาล พรหมยงค์ ประธานคณะกรรมการอิสลามประจำจังหวัดสมุทรปราการ ผศ.นิวัติ แก้วประดับ อธิการบดีมหาวิทยาลัยสงขลานครินทร์ ผู้แทนกระทรวงการต่างประเทศ น.ส.วราภรณ์ รุ่งตระการ ผู้อำนวยการกองส่งเสริมและพัฒนากำลังคน รักษาการในตำแหน่งที่ปรึกษาด้านระบบบริหารการอุดมศึกษา วิทยาศาสตร์ วิจัยและนวัตกรรม สำนักงานปลัดกระทรวง อว. ผู้ประกอบการและผู้เรียนหลักสูตรการจัดการระบบกิจการฮาลาลเข้าร่วม ที่สำนักงานคณะกรรมการอิสลามประจำ จ.สมุทรปราการ
พญ.เพชรดาว กล่าวว่า การพัฒนากำลังคนภายใต้หลักสูตรการจัดการระบบกิจการฮาลาล เป็นหลักสูตรประกาศนียบัตร ของสถาบันฮาลาล มหาวิทยาลัยสงขลานครินทร์ ที่สอดรับกับนโยบายของ น.ส.ศุภมาส อิศรภักดี รมว.กระทรวง อว. ในการพัฒนากำลังคนให้มีทักษะตรงกับความต้องการของผู้ประกอบการหรือภาคธุรกิจ โดยเฉพาะหลักสูตรระยะสั้น หรือ Non Degree โดยหลักสูตรนี้เป็นหลักสูตรแรกของไทยที่มุ่งผลิตบุคลากรตอบโจทย์ธุรกิจด้านฮาลาลแบบครบวงจร เพื่อขับเคลื่อนอุตสาหกรรมอาหารฮาลาลประเทศไทยก้าวสู่ผู้นำระดับโลก โดยกระทรวง อว. ได้สนับสนุนงบประมาณในการดำเนินงานภายใต้โครงการผลิตบัณฑิตพันธุ์ใหม่ และได้สนับสนุนไปแล้วจำนวน 3 รุ่น โดยผู้ที่ผ่านการอบรมหลักสูตรนี้จะมีทักษะและสมรรถนะ มีความเข้าใจระบบกิจการฮาลาล ทั้งในส่วนของการทำงานในสำนักงานจัดทำเอกสารต่าง ๆ ทำงานด้านตรวจสอบคุณภาพ การกำกับดูแลและให้คำปรึกษาที่เกี่ยวกับการจัดการระบบกิจการฮาลาล รวมถึงผู้เรียนสามารถนำทักษะ ความรู้ ที่ได้รับการจากศึกษาในหลักสูตร เป็นผู้ประกอบการเองได้ เช่น เปิดห้องแล็บเอกชน เพื่อรับตัวอย่างผลิตภัณฑ์ของสถานประกอบการมาทดสอบ เป็นต้น
ที่ปรึกษา รมว.กระทรวง อว. กล่าวต่อว่า สำหรับผู้สำเร็จหลักสูตรในรุ่นที่ 3 นี้ เป็นรุ่นพิเศษที่กระทรวงการต่างประเทศและศูนย์อำนวยการบริหารจังหวัดชายแดนภาคใต้ (ศอ.บต.) เข้ามาสนับสนุน โดยเห็นว่าหลักสูตรการจัดการระบบกิจการฮาลาล จะเป็นประโยชน์ต่อนักศึกษาไทย โดยเฉพาะกลุ่มที่ศึกษาด้านศาสนา ซึ่งมีจำนวนมากกว่า 500 คน ที่กำลังศึกษาในประเทศต่าง ๆ และมีบางส่วนที่กำลังจะจบการศึกษาและเดินทางกลับประเทศไทย ในปี พ.ศ. 2566 เพื่อให้มีทักษะด้านวิชาการและวิชาชีพเพิ่มเติม รวมถึงยังช่วยสนับสนุนการแก้ปัญหาเศรษฐกิจและปัญหาความมั่นคงในจังหวัดชายแดนภาคใต้ได้อีกทางหนึ่งด้วย
“หลังจากนี้ กระทรวง อว. จะมีการขยายหลักสูตรการจัดการระบบกิจการฮาลาลไปยังสถาบันอุดมศึกษาอื่น เพื่อเพิ่มกำลังการผลิตบุคลากรให้ทันต่อความต้องการของสถานประกอบการ โดยมีมหาวิทยาลัยสงขลานครินทร์เป็นพี่เลี้ยง ขณะที่จะประสานความร่วมมือไปยังสถานประกอบการให้รับผู้สำเร็จหลักสูตรเข้าทำงาน หรือให้ส่งคนในสถานประกอบการมาฝึกอบรมและสนับสนุนงบประมาณ ที่สำคัญ กระทรวง อว. กระทรวงการต่างประเทศ และ ศอ.บต. จะผนึกกำลังพัฒนาพัฒนานักศึกษาทุนด้วยหลักสูตรนี้ เนื่องจากขณะนี้มีนักศึกษาทุนที่ศึกษาในประเทศโลกมุสลิมเป็นจำนวนมาก และทยอยกลับประเทศไทย เพื่อให้พวกเขามาเป็นกำลังสำคัญในการร่วมแก้ปัญหาเศรษฐกิจและปัญหาความมั่นคงในจังหวัดชายแดนใต้ต่อไป” พญ.เพชรดาว กล่าว

ที่มา : https://www.thaigov.go.th/news/contents/details/74697