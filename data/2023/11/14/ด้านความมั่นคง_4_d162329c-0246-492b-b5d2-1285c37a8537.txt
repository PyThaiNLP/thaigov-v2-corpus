รัฐบาลไทย-ข่าวทำเนียบรัฐบาล-พ่อเมืองนครพนม นำหัวหน้าส่วนราชการ ตรวจเยี่ยมสถานศึกษาช่วงเปิดภาคเรียนใหม่ ติดตามนโยบายด้านการศึกษาในพื้นที่จังหวัดนครพนม เน้นย้ำ มุ่งมั่นยกระดับสถานศึกษาในพื้นที่


วันอังคารที่ 14 พฤศจิกายน 2566
14/11/2566
พิมพ์
พ่อเมืองนครพนม นำหัวหน้าส่วนราชการ ตรวจเยี่ยมสถานศึกษาช่วงเปิดภาคเรียนใหม่ ติดตามนโยบายด้านการศึกษาในพื้นที่จังหวัดนครพนม เน้นย้ำ มุ่งมั่นยกระดับสถานศึกษาในพื้นที่
พ่อเมืองนครพนม นำหัวหน้าส่วนราชการ ตรวจเยี่ยมสถานศึกษาช่วงเปิดภาคเรียนใหม่ ติดตามนโยบายด้านการศึกษาในพื้นที่จังหวัดนครพนม เน้นย้ำ มุ่งมั่นยกระดับสถานศึกษาในพื้นที่ ปลูกฝังความรักความสามัคคี สร้างอนาคตเด็กไทยสู่การเป็นพลเมืองดีของสังคม
เมื่อวันที่ 13 พ.ย. 66 ที่โรงเรียนปิยะมหาราชาลัย ตำบลในเมือง อำเภอเมืองนครพนม จังหวัดนครพนม นายวันชัย จันทร์พร ผู้ว่าราชการจังหวัดนครพนม เปิดเผยว่า จังหวัดนครพนมร่วมลงพื้นที่ตรวจเยี่ยมสถานศึกษา ในช่วงเปิดภาคการศึกษาใหม่ เพื่อติดตามการดำเนินการตามนโยบายด้านการศึกษา 15 ข้อ ของจังหวัดนครพนม พร้อมร่วมกิจกรรมเข้าแถวเคารพธงชาติ เพื่อพบปะคณะครู นักเรียนและบุคลากรทางการศึกษา นำโดย ผู้ว่าราชการจังหวัดนครพนม พร้อมด้วย นายชวนินทร์ วงศ์สถิตจิรกาล นายวิจิตร กิจวิรัตน์ นายจิรศักดิ์ สีหามาตย์ รองผู้ว่าราชการจังหวัดนครพนม หัวหน้าส่วนราชการ ร่วมลงพื้นที่ โดยมี นายอภิเชษฐ์ สุนทรส ผู้อำนวยการโรงเรียนปิยะมหาราชาลัย คณะผู้บริหาร คณะครูและนักเรียนโรงเรียนปิยะมหาราชาลัย ร่วมให้การต้อนรับ
นายวันชัย จันทร์พร ผู้ว่าราชการจังหวัดนครพนม กล่าวว่า กระทรวงมหาดไทยให้ความสำคัญกับการศึกษาของเด็กและเยาวชน โดยการส่งเสริมให้เด็กไทยทุกคนเข้าถึงการศึกษาขั้นพื้นฐาน การดูแลสุขภาพที่ดีและพัฒนาการ การส่งเสริมให้เด็กได้รับสารอาหารที่ครบถ้วนเหมาะสมตามวัย รวมไปถึงการส่งเสริมและพัฒนาคุณภาพและมาตรฐานการศึกษาของสถานศึกษา โดยมุ่งเน้นผู้เรียนเป็นศูนย์กลางให้นักเรียนนักศึกษาได้เข้าใจถึงบทบาทหน้าที่และการปฏิบัติตนที่ดีต่อสังคม มีความรักสามัคคี และให้ความสำคัญกับสถาบันหลักของชาติ ตลอดจนสร้างความตระหนักรู้และรับผิดชอบเรื่องการรักษาสิ่งแวดล้อมอย่างยั่งยืน ตนจึงได้มอบหมายให้ รองผู้ว่าราชการจังหวัด หัวหน้าส่วนราชการที่เกี่ยวข้อง ร่วมลงพื้นที่ตรวจเยี่ยมสถานศึกษา เพื่อร่วมพบปะพูดคุย แลกเปลี่ยนหารือแนวทางดำเนินการบริหารสถานศึกษา สร้างการรับรู้ และความเข้าใจในนโยบายสำคัญของชาติและจังหวัดนครพนม รวมทั้งให้กำลังใจกับคณะครูและนักเรียนในพื้นที่จังหวัดนครพนมในห้วงการเปิดเรียนภาคการศึกษาใหม่
“การได้มาพบปะคณะผู้บริหาร คุณครู และนักเรียนโรงเรียนปิยะมหาราชาลัย ได้มาร่วมกันเข้าแถวเคารพธงชาติอย่างพร้อมเพรียงกัน แสดงออกซึ่งความรักชาติ ศาสนา พระมหากษัตริย์ เทิดทูนไว้ซึ่งสถาบันหลักของชาติ และความสามัคคีของนักเรียนทุกคนที่มาทำกิจกรรมร่วมกันหน้าเสาธงในทุกวันตอนเช้า ซึ่งเป็นโอกาสอันดีที่วันนี้ตนได้นำคณะรองผู้ว่าราชการจังหวัดนครพนม หัวหน้าส่วนราชการของจังหวัดนครพนม มาเยี่ยมชมพบปะบุคลากรทางการศึกษา ซึ่งเป็นส่วนหนึ่งของการดำเนินการตรวจติดตามนโยบายด้านการศึกษาของจังหวัดนครพนม ซึ่งเราให้ความสำคัญอย่างยิ่งกับการพัฒนาด้านการศึกษา ทั้งการพัฒนาหลักสูตรการเรียนการสอนตามแนวทางของกระทรวงศึกษาธิการ การพัฒนาทักษะ รวมถึงการพัฒนาสถานที่บริเวณโดยรอบของโรงเรียนให้เหมาะสมกับการเรียนการสอน ตลอดจนถึงความปลอดภัยด้านต่าง ๆ ทั้งด้านอาหารปลอดสารพิษ ความเป็นระเบียบเรียบร้อย และสิ่งที่สำคัญ คือ การขยายผลการขับเคลื่อนไปสู่เป้าหมายการพัฒนาที่ยั่งยืนให้แก่สถานศึกษา สถานสงเคราะห์ต่าง ๆ ตามนโยบายของกระทรวงมหาดไทย เป็นการขับเคลื่อนพลัง "บวร" บ้าน วัด ราชการ และโรงเรียน ในพื้นที่จังหวัดนครพนม โดยเฉพาะการสร้างความมั่นคงทางอาหาร น้อมนำพระราชดำริของสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี ตามโครงการ "เกษตรเพื่ออาหารกลางวันตามพระราชดำริ" โครงการ "บ้านนี้มีรัก ปลูกผักกินเอง" และ "ทางนี้มีผล ผู้คนรักกัน" เพื่อให้เด็กได้มีอาหารที่ครบถ้วนทั้ง 5 หมู่ และมีเพียงพอสำหรับรับประทานทุกคน" นายวันชัย จันทร์พร ผู้ว่าราชการจังหวัดนครพนม กล่าว
นายวันชัย จันทร์พร ผู้ว่าราชการจังหวัดนครพนม กล่าวเพิ่มเติมว่า จังหวัดนครพนมมีความมุ่งมั่นในการส่งเสริมและยกระดับคุณภาพด้านการศึกษาของเรา โดยจะมีติดตามและประเมินผลสถานศึกษาอย่างต่อเนื่อง และจะลงพื้นที่ตรวจเยี่ยมทุกสถานศึกษาในเมืองนครพนม เพื่อประชุมพบปะกับผู้บริหารของโรงเรียน เปิดโอกาสรับฟังอุปสรรคและข้อเสนอแนะในการดำเนินการตามนโยบายการสนับสนุนและยกระดับการศึกษา ทั้งนี้ จังหวัดนครพนมจะได้เน้นย้ำกับสถานศึกษาถึงการดำเนินการตามนโยบายด้านการศึกษาของจังหวัดนครพนม 15 ข้อ ประกอบด้วย 1) จัดสภาพแวดล้อมภายในโรงเรียนและปรับภูมิทัศน์ในโรงเรียนให้น่าดู น่าอยู่ น่าเรียน 2) เสริมมาตรการความปลอดภัยระบบไฟฟ้าภายในอาคารเรียนลูกเสือ 3) การแต่งกายของนักเรียน ครู และผู้บริหารสถานศึกษา ให้ถูกต้องตามระเบียบ สุภาพและเหมาะสม 4) พัฒนาสมรรถนะการจัดการเรียนการสอนด้วยเทคโนโลยี 5) ขับเคลื่อนงานนโยบายและจุดเน้นของกระทรวงศึกษาธิการ 6) เสริมสร้างหลักสูตรและส่งเสริมสนับสนุนการศึกษาสู่สมรรถนะที่สูงขึ้นของผู้เรียน 7) ดำเนินการบริหารจัดการจัดหาชุดนักเรียน ชุดลูกเสือ ยุวกาชาด เนตรนารีให้เพียงพอและทั่วถึง 8) ดำเนินมาตรการเรื่องความปลอดภัยในสถานศึกษา 9) ส่งเสริมสวัสดิการและสวัสดิภาพนักเรียน ผ่านระบบดูแลช่วยเหลือนักเรียน 10) การโภชนาการ ให้มีอาหารกลางวันที่มีปริมาณเพียงพอ มีคุณประโยชน์ที่เหมาะสมต่อการเจริญเติบโตของเด็ก 11) การสำรวจ บำรุง ดูแลรักษาบ้านพักของครู 12) การนำปราชญ์ชาวบ้าน ภูมิปัญญาท้องถิ่น เข้ามาร่วมในการเรียนการสอนถ่ายทอดศิลปะวัฒนธรรมพื้นบ้าน และภูมิปัญญาต่าง ๆ 13) การส่งเสริมการใช้งาน Application ThaID ให้กับบุคลากรทางการศึกษา นักเรียน และชุมชน 14) การพัฒนาคุณภาพชีวิต พัฒนาอาชีพนักเรียน ตามโครงการ "บ้านนี้มีรัก ปลูกผักกินเอง" และโครงการ "ทางนี้มีผล ผู้คนรักกัน" 15) ดำเนินการตรวจสุขภาพประจำปีของครูและบุคลากรทางการศึกษา โดยทั้งหมดทุกข้อนั้นมีเป้าหมายสูงสุด คือ "เพื่อพัฒนายกระดับการศึกษา" อันเป็นพื้นฐานสำคัญของการเป็นพลเมืองดีของสังคมให้แก่เด็กและเยาวชนในอนาคต" นายวันชัย จันทร์พร ผู้ว่าราชการจังหวัดนครพนม กล่าวทิ้งท้าย

ที่มา : https://www.thaigov.go.th/news/contents/details/74684