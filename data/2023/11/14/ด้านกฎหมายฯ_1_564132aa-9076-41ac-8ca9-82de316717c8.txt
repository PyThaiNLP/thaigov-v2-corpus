รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม เยี่ยมชมมูลนิธิบ้านพระพร วางแนวทางการพัฒนาพฤตินิสัยให้เยาวชน และผู้พ้นโทษ


วันอังคารที่ 14 พฤศจิกายน 2566
14/11/2566
พิมพ์
รัฐมนตรีว่าการกระทรวงยุติธรรม เยี่ยมชมมูลนิธิบ้านพระพร วางแนวทางการพัฒนาพฤตินิสัยให้เยาวชน และผู้พ้นโทษ
รัฐมนตรีว่าการกระทรวงยุติธรรม เยี่ยมชมมูลนิธิบ้านพระพร วางแนวทางการพัฒนาพฤตินิสัยให้เยาวชน และผู้พ้นโทษ
ในวันอังคารที่ ๑๔ พฤศจิกายน ๒๕๖๖ เวลา ๑๓.๓๐ น. พันตำรวจเอก ทวี สอดส่อง รัฐมนตรีว่าการกระทรวงยุติธรรม พร้อมด้วยนายวีระกิตติ์ หาญปริพรรณ์ อธิบดีกรมคุมประพฤติ นางสาวศิริประกาย วรปรีชา รองอธิบดีกรมพินิจและคุ้มครองเด็กและเยาวชน ผู้แทนกรมราชทัณฑ์เยี่ยมชมมูลนิธิบ้านพระพร โดยมีอาจารย์ วุฒิชัย วงศ์จิโรจน์ ประธานมูลนิธิ ศาสนาจารย์สุนทร สุนทรธาราวงศ์ ที่ปรึกษามูลนิธิ และเจ้าหน้าที่มูลนิธิให้การต้อนรับ ณ อาคารมูลนิธิบ้านพระพร เขตห้วยขวาง กรุงเทพฯ
การเยี่ยมชมมูลนิธิบ้านพระพรในครั้งนี้ เพื่อชมการทำงานของมูลนิธิซึ่งดำเนินงานช่วยเหลือกลุ่มเป้าหมายทั้งหมด ๔ กลุ่ม คือ ๑. กลุ่มผู้ต้องขัง ๒. กลุ่มผู้พ้นโทษ ๓. กลุ่มเยาวชน และ ๔. เด็กติดผู้ต้องขัง พร้อมวางแนวทางการส่งเสริมให้เยาวชน และผู้พ้นโทษให้ได้รับการพัฒนาด้านพฤตินิสัยอย่างมีประสิทธิภาพ โดยร่วมกันจัดทำแผนงานโครงการกำหนดหลักสูตรหรือกิจกรรมที่เป็นประโยชน์ต่อนโยบาย และภารกิจด้านการพัฒนาชีวิต ฟื้นฟูพฤตินิสัยด้วยโครงการฝึกวิชาชีพ และให้ที่พักอาศัยแก่เยาวชนและผู้พ้นโทษอย่างมีประสิทธิภาพ
สำหรับมูลนิธิบ้านพระพร เป็นองค์กรคริสเตียนเพื่อการพัฒนาชีวิต  ดำเนินพันธกิจด้านต่าง​ ๆ ในกระบวนการพัฒนาคุณภาพชีวิตให้ความช่วยเหลือและมุ่งพัฒนาเด็กติดผู้ต้องขัง เยาวชนจากสถานพินิจฯ ผู้พ้นโทษที่ดำเนินชีวิตในภาวะยากลำบาก โดยมูลนิธิฯ จะปฏิบัติตามแบบอย่างขององค์พระเยซูคริสตเจ้า ในการสำแดงความรัก ความเมตตา และการช่วยเหลือสงเคราะห์ เพื่อให้เกิดการเปลี่ยนแปลงชีวิต และตอบสนองความต้องการของพี่น้องผู้ด้อยโอกาสเหล่านี้ ด้วยการให้ความช่วยเหลือสนับสนุน และร่วมมือกับหน่วยงานของรัฐ เอกชน คริสตจักร สถาบันต่าง​ ๆ และผู้มีจิตกุศลทั้งหลาย โดยในการทำงานได้ให้ความร่วมมือ​และสนับสนุนภารกิจ​ของกรมต่าง​ ๆ ภายใต้กระทรวงยุติธรรม​ ประกอบด้วย​ กรมราชทัณฑ์ กรมคุมประพฤติ และกรมพินิจและคุ้มครองเด็กและเยาวชน​

ที่มา : https://www.thaigov.go.th/news/contents/details/74723