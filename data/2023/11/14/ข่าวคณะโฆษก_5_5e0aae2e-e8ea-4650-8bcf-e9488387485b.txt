รัฐบาลไทย-ข่าวทำเนียบรัฐบาล-“เกณิกา” เผยรัฐบาลเตรียมจัดการประชุม ครม.นอกสถานที่อย่างเป็นทางการครั้งแรก ณ จังหวัดหนองบัวลำภู และลงพื้นที่ตรวจราชการกลุ่มจังหวัดภาคตะวันออกเฉียงเหนือตอนบน 1 


วันอังคารที่ 14 พฤศจิกายน 2566
14/11/2566
พิมพ์
“เกณิกา” เผยรัฐบาลเตรียมจัดการประชุม ครม.นอกสถานที่อย่างเป็นทางการครั้งแรก ณ จังหวัดหนองบัวลำภู และลงพื้นที่ตรวจราชการกลุ่มจังหวัดภาคตะวันออกเฉียงเหนือตอนบน 1
“เกณิกา” เผยรัฐบาลเตรียมจัดการประชุม ครม.นอกสถานที่อย่างเป็นทางการครั้งแรก ณ จังหวัดหนองบัวลำภู และลงพื้นที่ตรวจราชการกลุ่มจังหวัดภาคตะวันออกเฉียงเหนือตอนบน 1 ระหว่างวันที่ 3-4 ธ.ค.2566
14 พ.ย.2566 น.ส.เกณิกา อุ่นจิตร์ รองโฆษกประจำสำนักนายกรัฐมนตรี เปิดเผยว่า ที่ประชุมคณะรัฐมนตรีวันนี้ มีมติรับทราบการจัดประชุมคณะรัฐมนตรีอย่างเป็นทางการนอกสถานที่ ครั้งที่ 1/2566 ตามที่สำนักเลขาธิการนายกรัฐมนตรีเสนอ
โดยนายเศรษฐา ทวีสิน นายกรัฐมนตรี มีบัญชาเห็นชอบกำหนดจัดประชุมคณะรัฐมนตรีอย่างเป็นทางการนอกสถานที่ ครั้งที่ 1/2566 ณ จังหวัดหนองบัวลำภู และติดตามการตรวจราชการกลุ่มจังหวัดภาคตะวันออกเฉียงเหนือตอนบน 1 (บึงกาฬา เลย หนองคาย หนองบัวลำภู และอุดรธานี) ระหว่างวันที่ 3 – 4 ธันวาคม 2566 ซึ่งมีประเด็นการตรวจราชการที่สำคัญ ได้แก่ 1) การแก้ปัญหาความยากจน 2) การป้องกันและแก้ไขปัญหายาเสพติด 3) การแก้ไขปัญหาภาคการเกษตร และ 4) การแก้ไขปัญหาที่ดินทำกิน รวมทั้งมีการมอบหมายคณะรัฐมนตรีลงพื้นที่กลุ่มจังหวัดภาคตะวันออกเฉียงเหนือตอนบน 1 เพื่อติดตามการดำเนินงานตามนโยบายของรัฐบาล และปัญหาความเดือดร้อนของประชาชนในพื้นที่
ซึ่งนายกรัฐมนตรีได้มอบหมายให้รองนายกรัฐมนตรีและรัฐมนตรีว่าการกระทรวงพาณิชย์            (นายภูมิธรรม เวชยชัย) ซึ่งกำกับและติดตามการปฏิบัติราชการในพื้นที่กลุ่มจังหวัดภาคตะวันออกเฉียงเหนือตอนบน 1 เป็นประธานประชุมบูรณาการการพัฒนากลุ่มจังหวัดภาคตะวันออกเฉียงเหนือตอนบน 1 ร่วมกับส่วนราชการและหน่วยงานที่เกี่ยวข้อง เพื่อเสนอประเด็นและวาระการพัฒนากลุ่มจังหวัดต่อที่ประชุมคณะรัฐมนตรีอย่างเป็นทางการนอกสถานที่ ณ จังหวัดหนองบัวลำภู

ที่มา : https://www.thaigov.go.th/news/contents/details/74706