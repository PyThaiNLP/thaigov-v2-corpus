รัฐบาลไทย-ข่าวทำเนียบรัฐบาล-รองนายกฯ ภูมิธรรม เผยรัฐบาลเร่งแก้ไขปัญหา บรรเทาความเดือดร้อนให้เกษตรกรและประชาชน ยืนยันเกษตรกรผู้ปลูกข้าวได้เงินช่วยค่าบริหารจัดการ ไร่ละ 1,000 บาท ไม่เกิน 20 ไร่ 


วันอังคารที่ 14 พฤศจิกายน 2566
14/11/2566
พิมพ์
รองนายกฯ ภูมิธรรม เผยรัฐบาลเร่งแก้ไขปัญหา บรรเทาความเดือดร้อนให้เกษตรกรและประชาชน ยืนยันเกษตรกรผู้ปลูกข้าวได้เงินช่วยค่าบริหารจัดการ ไร่ละ 1,000 บาท ไม่เกิน 20 ไร่
รองนายกฯ ภูมิธรรม เผยรัฐบาลเร่งแก้ไขปัญหา บรรเทาความเดือดร้อนให้เกษตรกรและประชาชน ยืนยันเกษตรกรผู้ปลูกข้าวได้เงินช่วยค่าบริหารจัดการ ไร่ละ 1,000 บาท ไม่เกิน 20 ไร่ พร้อมย้ำน้ำตาลจะไม่ขาดตลาด
วันที่ 14 พฤศจิกายน 2566 เวลา 11.00 น. ณ บริเวณหน้าตึกบัญชาการ 1 ทำเนียบรัฐบาล ภายหลังการประชุมคณะรัฐมนตรี นายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงพาณิชย์ กล่าวว่าวันนี้ในที่ประชุมคณะรัฐมนตรีมีสองเรื่องที่ตนดูแลรับผิดชอบ คือ เรื่องข้าวและน้ำตาล สำหรับเรื่องข้าวนั้นคณะกรรมการนโยบายและบริหารข้าวแห่งชาติได้ทำการประชุมกันและให้ส่วนที่เกี่ยวข้องพูดคุยหารือกัน ได้แก่ กระทรวงเกษตรและสหกรณ์ กระทรวงการคลัง ธนาคารเพื่อการเกษตรและสหกรณ์การเกษตร (ธ.ก.ส.) และกระทรวงพาณิชย์ ได้ข้อสรุปว่า เกษตรกรจะได้เงินค่าช่วยบริหารจัดการ ไร่ละ 1,000 บาท ไม่เกิน 20 ไร่ และได้เงินต่อครัวเรือนครั้งละไม่เกิน 20,000 บาท ทั้งนี้ที่ประชุมได้ประชุมเรียบร้อยแล้วและให้ดำเนินการนับตั้งแต่มติคณะรัฐมนตรีออก โดยให้ ธ.ก.ส. จัดการรายละเอียด ประชุมบอร์ดและนำเสนออีกครั้งหนึ่ง คาดว่าอย่างเร็วสุดจะเป็นวันศุกร์นี้หรือวันจันทร์ที่ 20 พฤศจิกายน ยืนยันภายในหนึ่งเดือนเกษตรกรจะได้รับเงินส่วนนี้ต่อเนื่องไป
นายภูมิธรรมกล่าวต่อว่า สำหรับเรื่องน้ำตาล ได้ทำการพูดคุยกับคณะกรรมการอ้อยและน้ำตาลทราย กระทรวงเกษตรและสหกรณ์ และกระทรวงพาณิชย์ที่มีอธิบดีกรมการค้าภายใน อธิบดีกรมการค้าต่างประเทศและอธิบดีกรมเจรจาการค้าระหว่างประเทศ ได้หารือร่วมกันจนได้ข้อสรุปว่า จะดำเนินการพิจารณาอย่างเหมาะสมตามความเป็นจริง โดยดูต้นทุนของเกษตรกรชาวไร่อ้อยแล้วเห็นว่า สมควรให้เกษตรกรชาวไร่อ้อยขึ้น 2 บาท ตามที่ต้นทุนมีอยู่ ส่วนการที่จะขอขึ้นอีก 2 บาท เพื่อที่จะใช้ในกองทุนเพื่อดูแลสิ่งแวดล้อม ตรงนี้ยังไม่อนุมัติให้ขึ้น โดยจะให้กระทรวงอุตสาหกรรมและคณะกรรมการที่เกี่ยวข้องไปพูดคุยกันหารือกัน เนื่องจากผู้บริโภคไม่ควรเป็นผู้รับผิดชอบฝ่ายเดียว ต้องไปดูว่าเรื่องนี้เกี่ยวข้องกับใครและจะมีช่องทางในการดำเนินการอย่างไรต่อไป
นอกจากนี้ นายภูมิธรรมยืนยันว่าน้ำตาลจะไม่ขาดตลาด รัฐบาลจะเร่งแก้ไขปัญหาให้กับเกษตรกรที่กำลังเดือดร้อนในขณะนี้และทำการคุมราคาน้ำตาล สำหรับอนาคตอาจมีการปรับเปลี่ยนอีกครั้งหนึ่ง แต่ตอนนี้ต้องแก้ไขปัญหาฉุกเฉินเพื่อบรรเทาความเดือดร้อนให้กับประชาชนก่อน

ที่มา : https://www.thaigov.go.th/news/contents/details/74692