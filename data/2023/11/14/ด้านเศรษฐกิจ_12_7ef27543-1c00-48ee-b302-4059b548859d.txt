รัฐบาลไทย-ข่าวทำเนียบรัฐบาล-กระทรวงเกษตรฯ เดินหน้ายุทธการปราบปรามการลักลอบนําเข้าและส่งออกสินค้าเกษตรผิดกฎหมาย (ด้านพืช ประมง และปศุสัตว์)


วันอังคารที่ 14 พฤศจิกายน 2566
กระทรวงเกษตรฯ เดินหน้ายุทธการปราบปรามการลักลอบนําเข้าและส่งออกสินค้าเกษตรผิดกฎหมาย (ด้านพืช ประมง และปศุสัตว์)
กระทรวงเกษตรฯ เดินหน้ายุทธการปราบปรามการลักลอบนําเข้าและส่งออกสินค้าเกษตรผิดกฎหมาย (ด้านพืช ประมง และปศุสัตว์)
นายอภัย สุทธิสังข์ รองปลัดกระทรวงเกษตรและสหกรณ์  เปิดเผยภายหลังเป็นประธานการประชุมคณะทำงานบริหารแก้ไขปัญหาการนำเข้าและส่งออกสินค้าเกษตรที่ผิดกฎหมายทั้ง 3 ด้าน (ด้านพืช ประมง และปศุสัตว์) ร่วมกับหน่วยงานในสังกัดกระทรวงเกษตรและสหกรณ์ และหน่วยงานที่เกี่ยวข้อง ณ ห้องประชุมกระทรวงเกษตรและสหกรณ์ และผ่านระบบ Zoom Meeting ว่า กระทรวงเกษตรและสหกรณ์เดินหน้าขับเคลื่อนยุทธการปราบปรามการลักลอบนําเข้าและส่งออกสินค้าเกษตรผิดกฎหมาย ตามนโยบายปราบปรามการลักลอบนำเข้าและส่งออกสินค้าเกษตรผิดกฎหมาย โดยรัฐมนตรีว่าการกระทรวงเกษตรและสหกรณ์ (ร้อยเอก ธรรมนัส พรหมเผ่า) เพื่อปราบปรามการลักลอบนำเข้าและส่งออกสินค้าเกษตรผิดกฎหมาย และลดความสูญเสียด้านเศรษฐกิจจากการถูกแทรกแซงกลไกราคาตลาด ทั้งนี้ได้มีการร่วมบูรณาการของหน่วยงานในสังกัดกระทรวงเกษตรฯ (กรมวิชาการเกษตร กรมประมง และกรมปศุสัตว์) เข้าตรวจสถานที่พักสินค้า(ห้องเย็น) ตั้งแต่วันที่ 12 ตุลาคม-12 พฤศจิกายน 2566 จำนวน 2,020 แห่ง พบสินค้าเกษตรถูกกฎหมาย แบ่งประเภทสินค้าออกเป็น 1)สินค้าด้านพืช จำนวน 32,747,151 กิโลกรัม 2)สินค้าประมง จำนวน 283,743,112 กิโลกรัม และ 3)สินค้าปศุสัตว์ จำนวน 180,270,090 กิโลกรัม รวมทั้งสิ้น 496,760,353 กิโลกรัม
สำหรับผลการปฏิบัติงานปราบปรามสินค้าเกษตรผิดกฎหมาย ทั้งด้านพืช ประมง และปศุสัตว์ ประกอบด้วย
1) ด้านพืช โดย กรมวิชาการเกษตร ดำเนินการตามแผนปฏิบัติการปราบปรามลักลอบการนำเข้ายางพารา
ผิดกฎหมาย ประจำปีงบประมาณ 2567 ได้อายัดยางพาราที่มีการเคลื่อนย้ายจำนวน 29 ตัน ต้องสงสัยว่านำเข้าจากสาธารณรัฐแห่งสหภาพเมียนมาผ่านชายแดนจังหวัดกาญจนบุรี ทั้งนี้อยู่ระหว่างการตรวจสอบเอกสาร เพื่อยืนยันแหล่งที่มา รวมถึงดำเนินการตามแผนปฏิบัติการปราบปรามปัจจัยการผลิต วัตถุอันตราย ปุ๋ย และเมล็ดพันธุ์ควบคุมที่ผิดกฎหมายโดยตรวจสอบสถานที่จำหน่าย ซึ่งได้อายัดปัจจัยการผลิต อาทิ ปุ๋ยเคมีปลอมจำนวน 365,00 กิโลกรัม ปุ๋ยอินทรีย์ จำนวน 269.75 ตัน เป็นต้น
2) ด้านประมง โดยกรมประมง ดำเนินการตามแผนการปฏิบัติงานตรวจป้องกันลักลอบนำเข้า–ส่งออกสินค้าประมงผิดกฎหมาย ปีงบประมาณ พ.ศ. 2566 โดยเข้าตรวจสถานที่พักสินค้า(ห้องเย็น) จำนวน 427 แห่ง ไม่พบการกระทำความผิด จำนวน 411 แห่ง และการเปิดตรวจตู้คอนเทนเนอร์ ณ สถานประกอบการ ช่วงเดือน ก.ย.-ต.ค. 2566 ไม่พบการกระทำความผิด รวมถึงบูรณาการร่วมกับศูนย์อำนวยการรักษาผลประโยชน์ของชาติทางทะเล (ศรชล.) สำหรับการตรวจสอบในทะเลโดยเรือตรวจการประมง จำนวน 2,609 ลำ พบการกระทำความผิดจำนวน 291 คดี
3) ด้านปศุสัตว์ โดยกรมปศุสัตว์ ดำเนินการตามแผนปฏิบัติการปราบปรามลักลอบการนำเข้าซากสัตว์เข้าราชอาณาจักร ทั้งหมด 506 ครั้ง เป็นซากสัตว์ของกลาง ประกอบด้วย ซากโค-กระบือ, ซากสุกร, ซากสัตว์ปีก ทั้งหมด 6,820,468 กิโลกรัม ซึ่งได้ดำเนินการทำลายซากสัตว์ของกลางไปแล้วทั้งสิ้น 2,131,370 กิโลกรัม อยู่ในระหว่างการดำเนินคดี จำนวน 311,910 กิโลกรัม ทั้งนี้ได้มีการบังคับใช้กฎหมายในการตรวจสอบสถานที่พักสินค้า(ห้องเย็น) ทั้งสิ้น 74 ครั้ง (33 จังหวัด 74 แห่ง)

ที่มา : https://www.thaigov.go.th/news/contents/details/74721