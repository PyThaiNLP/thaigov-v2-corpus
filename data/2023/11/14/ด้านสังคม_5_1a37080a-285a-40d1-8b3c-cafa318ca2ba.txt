รัฐบาลไทย-ข่าวทำเนียบรัฐบาล-พม. ร่วมกับ เอ็ม บี เค เซ็นเตอร์ จัดงาน “Gift to Give มหกรรมของขวัญถูกใจ ได้บุญ 2023” วันนี้ถึง 19 พ.ย. 66


วันอังคารที่ 14 พฤศจิกายน 2566
พม. ร่วมกับ เอ็ม บี เค เซ็นเตอร์ จัดงาน “Gift to Give มหกรรมของขวัญถูกใจ ได้บุญ 2023” วันนี้ถึง 19 พ.ย. 66
พม. ร่วมกับ เอ็ม บี เค เซ็นเตอร์ จัดงาน “Gift to Give มหกรรมของขวัญถูกใจ ได้บุญ 2023” วันนี้ถึง 19 พ.ย. 66
วันนี้ (14 พ.ย. 66) เวลา 14.00 น. นายวราวุธ  ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานเปิดงาน “Gift to Give มหกรรมของขวัญถูกใจ ได้บุญ 2023” ซึ่งจัดขึ้นระหว่างวันที่ 14 - 19 พฤศจิกายน 2566 เพื่อส่งเสริมและสนับสนุนผลิตภัณฑ์สินค้าของกลุ่มเปราะบางที่อยู่ในความดูแลของเครือข่ายกระทรวง พม. โดยการเพิ่มช่องทางการตลาด ด้วยการออกบูธจำหน่ายผลิตภัณฑ์สินค้าเป็นของขวัญของที่ระลึกในช่วงเทศกาลส่งท้ายปีเก่าต้อนรับปีใหม่ 2567 ที่จะมาถึงนี้ โดยมี คุณสมพล ตรีภพนารถ ประธานเจ้าหน้าที่บริหารธุรกิจศูนย์การค้า บริษัท เอ็ม บีเค จำกัด (มหาชน) กล่าวต้อนรับ พร้อมด้วย คณะผู้บริหารกระทรวง พม. เข้าร่วมงาน ณ ลานปทุมวันฮอลล์ ชั้น G ศูนย์การค้า เอ็ม บี เค เซ็นเตอร์ กรุงเทพฯ
นายวราวุธ กล่าวว่า กระทรวง พม. ให้ความสำคัญกับการส่งเสริม สนับสนุน และพัฒนาคุณภาพชีวิตของประชาชนทุกช่วงวัย โดยเฉพาะกลุ่มเปราะบาง ด้วยการพัฒนาอาชีพตั้งแต่การฝึกทักษะ พัฒนาความรู้ เทคโนโลยี และการประกอบธุรกิจ ตลอดจนส่งเสริมช่องทางการตลาด รวมทั้งบูรณาการความร่วมมือกับภาคีเครือข่ายทุกภาคส่วน ทั้งภาครัฐ เอกชน และประชาสังคม ทั้งนี้ กระทรวง พม. จึงร่วมมือกับ บริษัท เอ็ม บีเค จำกัด (มหาชน) จัดงาน “Gift to Give มหกรรมของขวัญถูกใจ ได้บุญ 2023”  ซึ่งจัดขึ้นอย่างต่อเนื่องเป็นปีที่ 5 โดยรวบรวมผลิตภัณฑ์สินค้าจากประชาชนกลุ่มเปราะบางที่อยู่ในความดูแลของเครือข่ายกระทรวง พม. อาทิ คนพิการ ผู้สูงอายุ เด็กและเยาวชน และครัวเรือนเปราะบาง รวมทั้งผลิตภัณฑ์สินค้าของชุมชนต่าง ๆ มาออกบูธจำหน่าย 19 บูท อาทิ ผ้าปักมือจากวิสาหกิจชุมชนผ้าคลุมผมสตรีบ้านลาเวง จังหวัดนราธิวาส กระเป๋าใบเตยหนาม กระเป๋าผ้าขาวม้า ผ้าคลุมไหล่จากศูนย์เรียนรู้การพัฒนาสตรีและครอบครัว จังหวัดศรีสะเกษ กระเป๋าผ้าไทย กระเป๋าเอกสาร เสื้อผ้า จากศูนย์ศูนย์ส่งเสริมอาชีพคนพิการ : Mind mall จังหวัดนนทบุรี และเสื้อผ้ากะเหรี่ยง เครื่องเงิน สินค้าแปรรูปจากผ้าทอกะเหรี่ยง จากศูนย์หัตถกรรมบ้านห้วยต้ม จังหวัดลำพูน เป็นต้น
นายวราวุธ กล่าวเพิ่มเติมว่า กระทรวง พม. ต้องขอขอบคุณบริษัท เอ็ม บี เค จำกัด (มหาชน) ที่ได้จัดสรรพื้นที่ของศูนย์การค้า เอ็ม บี เค เซ็นเตอร์ ให้นำผลิตภัณฑ์สินค้าของกลุ่มเปราะบางมาจำหน่ายในงานครั้งนี้ โดยไม่คิดค่าใช้จ่ายแต่อย่างใด รวมถึงเครือข่ายทุกภาคส่วนที่เข้ามาร่วมกันจัดงานครั้งนี้ เพื่อให้ประชาชนได้ร่วมกันสนับสนุนกลุ่มเปราะบางได้มีอาชีพ มีรายได้ที่มั่นคง และเป็นการส่งความสุขให้กับผู้รับ จากการเลือกซื้อผลิตภัณฑ์สินค้าเป็นของขวัญ ของที่ระลึก ในช่วงเทศกาลปีใหม่ 2567 ที่ใกล้จะถึงนี้
นายสมพล กล่าวว่า บริษัท เอ็ม บี เค จำกัด (มหาชน) ขอขอบคุณกระทรวง พม. ที่ไว้วางใจและให้ร่วมเป็นส่วนหนึ่งในการสร้างสังคมแห่งโอกาส ในการจัดงาน Gift to Give อย่างต่อเนื่องเป็นปีที่ 5 ซึ่งครั้งนี้ได้สนับสนุนพื้นที่จัดงานที่ศูนย์การค้าเอ็ม บี เค เซ็นเตอร์ บริเวณชั้น G  ลานปทุมวัน ฮอลล์ ให้กลุ่มเปราะบางที่อยู่ในความดูแลของกระทรวง พม. มาออกบูธจำหน่ายผลิตภัณฑ์สินค้าต่างๆ ตลอดทั้ง 6 วัน ซึ่งนอกจากลูกค้าในศูนย์การค้าฯ ทั้งชาวไทยและต่างชาติ จะได้มาเลือกชมและซื้อสินค้าของดี ของใช้ สินค้าที่สร้างสรรค์จากใจ เพื่อเป็นของขวัญแทนใจในช่วงเทศกาลปีใหม่ที่จะมาถึงแล้ว ยังช่วยสร้างรายได้ สร้างกำลังใจ และสร้างโอกาสในการพัฒนาศักยภาพทางด้านอาชีพ  และสร้างคุณภาพชีวิตอีกด้วย
“เอ็ม บี เค พร้อมที่จะร่วมเป็นส่วนหนึ่งในการสร้างสรรค์กิจกรรมดีๆ ที่เป็นประโยชน์ต่อสังคม และยืนยันว่าเราพร้อมที่จะให้ความร่วมมือกับกระทรวง พม. ในการจัดงานที่สามารถช่วยสนับสนุน ส่งเสริม กลุ่มเปราะบางได้มีช่องทางการสร้างอาชีพ สร้างรายได้ เพื่อสามารถดูแลตนเองและครอบครัวต่อไป”
#ช่วย24ชั่วโมง #พม24ชม #ข่าวพม #esshelpme #วราวุธรับฟังทำจริง
#พมพอใจให้ทุกวัยพึงพอใจในพม #พม.หนึ่งเดียว

ที่มา : https://www.thaigov.go.th/news/contents/details/74722