รัฐบาลไทย-ข่าวทำเนียบรัฐบาล-จังหวัดศรีสะเกษ รุกหนักตามนโยบาย มท.1 สั่งชุดปฏิบัติการพิเศษ “ชุดปฏิบัติการ 238 พิทักษ์นครลำดวน” กวาดล้างขบวนการค้ายาเสพติด เพื่อสังคมไทยเป็นสังคมที่น่าอยู่ ประชาชนและนักท่องเที่ยว


วันอังคารที่ 14 พฤศจิกายน 2566
14/11/2566
พิมพ์
จังหวัดศรีสะเกษ รุกหนักตามนโยบาย มท.1 สั่งชุดปฏิบัติการพิเศษ “ชุดปฏิบัติการ 238 พิทักษ์นครลำดวน” กวาดล้างขบวนการค้ายาเสพติด เพื่อสังคมไทยเป็นสังคมที่น่าอยู่ ประชาชนและนักท่องเที่ยว
จังหวัดศรีสะเกษ รุกหนักตามนโยบาย มท.1 สั่งชุดปฏิบัติการพิเศษ “ชุดปฏิบัติการ 238 พิทักษ์นครลำดวน” กวาดล้างขบวนการค้ายาเสพติด เพื่อสังคมไทยเป็นสังคมที่น่าอยู่ ประชาชนและนักท่องเที่ยวไม่ต้องหวาดระแวงกับภัยอันตราย และสามารถใช้ชีวิตได้อย่างเป็นปกติสุข
เมื่อวันที่ 13 พ.ย. 66 นายอนุพงศ์ สุขสมนิตย์ ผู้ว่าราชการจังหวัดศรีสะเกษ เปิดเผยว่า จังหวัดศรีสะเกษมุ่งมั่นขับเคลื่อนเสริมสร้างความผาสุกให้กับสังคมไทย สนองนโยบายของ นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย และนายสุทธิพงษ์ จุลเจริญ ปลัดกระทรวงมหาดไทย ในการมุ่งจัดระเบียบสังคม กวาดล้างผู้มีอิทธิพลและขบวนการค้ายาเสพติด เพื่อทำให้พี่น้องประชาชนได้ใช้ชีวิตในสังคมได้อย่างมีความสุข ปลอดภัย ไม่ต้องหวาดระแวง หรือเดือดร้อนรำคาญจากการกระทำผิดกฎหมายรูปแบบต่าง ๆ โดยบูรณาการการทำงานระหว่างฝ่ายปกครอง ตำรวจ ทหาร และหน่วยงานด้านความมั่นคงอย่างไร้รอยต่อเพื่อปฏิบัติหน้าที่ตามกฎหมาย
นายอนุพงศ์ สุขสมนิตย์ ผู้ว่าราชการจังหวัดศรีสะเกษ กล่าวว่า ในช่วงสัปดาห์ที่ผ่านมาได้สั่งการ “ชุดปฏิบัติการ 238 พิทักษ์นครลำดวน” ชุดปฏิบัติการเฉพาะกิจปราบปรามและทำลายเครือข่ายการค้ายาเสพติดจังหวัดศรีสะเกษ โดยบูรณาการการทำงานร่วมกันของหน่วยงานในระดับพื้นที่ ประกอบด้วย ฝ่ายปกครอง ตำรวจ ทหาร ปปส.ภาค ราชทัณฑ์ สมาชิกกองอาสารักษาดินแดน ให้ลงพื้นที่กวาดล้างขบวนการค้ายาเสพติดในพื้นที่จังหวัดศรีสะเกษ ซึ่งสามารถดำเนินการจับกุมผู้กระทำความผิดได้อย่างต่อเนื่อง
นายอนุพงศ์ สุขสมนิตย์ ผู้ว่าราชการจังหวัดศรีสะเกษ กล่าวต่อว่า ห้วงระหว่างวันที่ 9 - 11 พ.ย. 66 ต่อเนื่องกัน ชุดปฏิบัติการ 238 พิทักษ์นครลำดวนได้เข้าจับกุมเครือข่ายผู้ค้ายาเสพติดรายสำคัญ และปราบปรามผู้มีอิทธิพล ที่ ต.ห้วยตามอญ อ.ภูสิงห์ จำนวน 2 ราย คือ นายวิฑูรย์หรือหงา สงวนนามสกุล อายุ 31 ปี และนายสุธี สงวนนามสกุล อายุ 34 ปี ข้อหา “ร่วมกันมียาเสพติดให้โทษประเภท 1 (เมทแอมเฟตามีนหรือยาบ้า) ชนิดร้ายแรง โดยการมีไว้เพื่อจำหน่าย อันมีลักษณะกระทำเพื่อการค้า อันก่อให้เกิดการแพร่กระจายในกลุ่มประชาชน และทำให้เกิดผลกระทบต่อความมั่นคงของรัฐ หรือความปลอดภัยของประชาชนทั่วไป” พร้อมด้วยของกลาง ดังนี้ ยาเสพติดให้โทษประเภท 1 จำนวนประมาณ 33,000 เม็ด และตรวจยึดทรัพย์สินตาม พ.ร.บ.ยาเสพติดให้โทษฯ พ.ร.บ.มาตรการฯ จำนวน 16 รายการ ได้แก่ โคพันธุ์ชาร์โรเล่ส์ จำนวน 2 ตัว โคพันธุ์ลูกผสมบรามันแดง จำนวน 3 ตัว รถยนต์กระบะ จำนวน 3 คัน รถยนต์นั่งส่วนบุคคล จำนวน 1 คัน รถจักรยานยนต์ จำนวน 1 คัน สิ่งปลูกสร้างบ้านพักอาศัย ห้องน้ำ ห้องครัว โรงจอดรถยนต์ จำนวน 5 แห่ง โรงเรือนเลี้ยงโค จำนวน 1 แห่ง รวมมูลค่าทรัพย์สินที่ยึดไว้เบื้องต้นเพื่อตรวจสอบ ประมาณ 5,100,000 บาท
“นอกจากนี้เมื่อวันที่ 10 พ.ย. 66 ชุดปฏิบัติการ 238 พิทักษ์นครลำดวนได้ดำเนินการจับกุมผู้ต้องหาคดียาเสพติด จำนวน 2 ราย ซึ่งเป็นกลุ่มผู้ลำเลียงยาเสพติดในพื้นที่จังหวัดศรีสะเกษ นำยาบ้าไปส่งให้ผู้ค้ารายย่อยพร้อมของกลาง ยาบ้า 29 มัด 4 ถุง หรือประมาณ 58,800 เม็ด อาวุธปืนพกสั้น 2 กระบอก พร้อมเครื่องกระสุนปืน 22 นัด ตรวจยึดรถยนต์ Nissan Navara จำนวน 1 คัน รวมมูลค่ายึดทรัพย์ ประมาณ 600,000 บาท และได้นำผู้ต้องหาส่งพนักงานสอบสวน สภ.กันทรลักษ์ ดำเนินคดีตามกฎหมาย และเมื่อวันที่ 10 พ.ย. 66 เวลาประมาณ 21.30 น. ต่อเนื่องถึงวันที่ 12 พ.ย. 66 ชุดปฏิบัติการ 238 พิทักษ์นครลำดวน ได้ร่วมกันติดตามจับกุมผู้ต้องหาคดียาเสพติด จำนวน 2 ราย ในพื้นที่อำเภอกันทรารมย์ ต่อเนื่องเขตอำเภอเมืองศรีสะเกษ พร้อมของกลาง ยาบ้า 14 มัด หรือประมาณ 28,000 เม็ด ตรวจยึดรถยนต์กระบะจำนวน 1 คัน รวมมูลค่ายึดทรัพย์ ประมาณ 800,000 บาท และได้นำผู้ต้องหาส่งพนักงานสอบสวน สภ.กันทรารมย์ ดำเนินคดีตามกฎหมาย” นายอนุพงศ์ ฯ กล่าว
นายอนุพงศ์ สุขสมนิตย์ ผู้ว่าราชการจังหวัดศรีสะเกษ กล่าวในช่วงท้ายว่า ตนได้กำชับให้เจ้าหน้าที่ผู้เกี่ยวข้องดำเนินคดีโดยเคร่งครัด และให้เร่งสืบสวนขยายผลเพื่อนำตัวผู้กระทำความผิดทั้งขบวนการมาลงโทษตามกฎหมายให้ได้ จังหวัดศรีสะเกษมุ่งมั่นในการขับเคลื่อนภารกิจเพื่อเสริมสร้างความสงบเรียบร้อยให้กับสังคมไทย เพื่อให้เกิดสวัสดิภาพ ความปลอดภัยในชีวิตและทรัพย์สินของพี่น้องประชาชน ทุกปัญหาภัยคุกคามที่ส่งผลกระทบต่อการดำเนินชีวิตของพี่น้องประชาชนจะต้องไม่เกิดขึ้นอีก เพื่อสังคมไทยเป็นสังคมที่น่าอยู่ ประชาชนและนักท่องเที่ยวไม่ต้องหวาดระแวงกับภัยอันตราย และสามารถใช้ชีวิตได้อย่างเป็นปกติสุข ทั้งนี้ หากพี่น้องประชาชนมีเบาะแสการกระทำความผิดทุกประเภท หรือเหตุสร้างความเดือดร้อนรำคาญ ขอให้แจ้งมายังสายด่วนศูนย์ดำรงธรรม โทร. 1567 ตลอด 24 ชั่วโมง

ที่มา : https://www.thaigov.go.th/news/contents/details/74683