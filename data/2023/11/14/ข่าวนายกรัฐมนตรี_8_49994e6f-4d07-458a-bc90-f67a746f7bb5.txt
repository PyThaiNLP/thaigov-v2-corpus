รัฐบาลไทย-ข่าวทำเนียบรัฐบาล-​นายกฯ กำชับตำรวจ กรมขนส่ง ร่วมมือแก้ปัญหา เล็งเพิ่มมาตรการลงโทษหากบรรทุกเกิน


วันอังคารที่ 14 พฤศจิกายน 2566
14/11/2566
พิมพ์
​นายกฯ กำชับตำรวจ กรมขนส่ง ร่วมมือแก้ปัญหา เล็งเพิ่มมาตรการลงโทษหากบรรทุกเกิน
​นายกฯ กำชับตำรวจ กรมขนส่ง ร่วมมือแก้ปัญหา เล็งเพิ่มมาตรการลงโทษหากบรรทุกเกิน
วันนี้ (13 พ.ย. 66)  เวลา 17.00 น. (ตามเวลาท้องถิ่น ซานฟรานซิสโกช้ากว่าไทย 15 ชั่วโมง) นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลังให้สัมภาษณ์ ถึงกรณีที่มีการตั้งข้อสังเกตุเรื่องส่วยรถบรรทุกกลับมาอีกครั้ง ว่าเรื่องของส่วยและส่วยทางหลวงที่ดำเนินการไป ได้คุยกับ พล.ต.ท.จิรภพ ภูริเดช ผู้บัญชาการตำรวจสอบสวนกลาง ว่าที่จริงหายไปแล้วประมาณ 80% แต่ก็ยังมีบางส่วนที่เหลืออยู่บ้างในกรุงเทพฯยอมรับว่ายังมีอยู่บ้าง แต่เนื่องด้วยด่านชั่งน้ำหนักในกรุงเทพฯ มีน้อยต้องมีการจัดการกันไป ต้องมีการชั่งน้ำหนักซึ่งได้กำชับไปแล้ว
ผู้สื่อข่าวถามว่า มีกรอบระยะเวลาดำเนินการและการคาดโทษเรื่องนี้อย่างไร นายกฯ กล่าวว่า จะมีการพูดคุยกันโดยจะต้องแลกเปลี่ยนข้อมูลกันระหว่างสายด่วนของสำนักงานตำรวจแห่งชาติ และกรมขนส่งทางบก กระทรวงคมนาคม จะต้องแลกเปลี่ยนข้อมูลและจัดการกันไป ยืนยันเรื่องนี้ต้องดีขึ้นแน่นอน นอกจากนั้น ต้องปรับเรื่องกฎกติกาหลายอย่างทั้งอัตราการปรับให้สูงขึ้นจากปกติ ที่มีขีดจำกัดว่าจะจำกัดได้เท่าไร ต้องไปพิจารณากฎหมายให้ปรับได้เยอะขึ้น ถ้ามีการบรรทุกน้ำหนักเกิน หรืออาจไปถึงขนาดต้องยึดรถไว้ก่อนถ้าบรรทุกน้ำหนักเกิน ต้องเพิ่มมาตรการคาดโทษตรงนี้ ก็เชื่อว่ารถที่บรรทุกน้ำหนักเกินก็จะค่อยๆ ดีขึ้น

ที่มา : https://www.thaigov.go.th/news/contents/details/74689