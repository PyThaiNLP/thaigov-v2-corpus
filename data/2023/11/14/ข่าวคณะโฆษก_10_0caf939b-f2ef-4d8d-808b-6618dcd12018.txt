รัฐบาลไทย-ข่าวทำเนียบรัฐบาล-​รองโฆษกรัฐบาล “คารม” เผยนายกฯ สั่งกระทรวงมหาดไทยเร่งรัดกวดขันการใช้อาวุธปืน


วันอังคารที่ 14 พฤศจิกายน 2566
14/11/2566
พิมพ์
​รองโฆษกรัฐบาล “คารม” เผยนายกฯ สั่งกระทรวงมหาดไทยเร่งรัดกวดขันการใช้อาวุธปืน
​รองโฆษกรัฐบาล “คารม” เผยนายกฯ สั่งกระทรวงมหาดไทยเร่งรัดกวดขันการใช้อาวุธปืน
นายคารม พลพรกลาง รองโฆษกประจำสำนักนายกรัฐมนตรี  แถลงว่า การประชุมคณะรัฐมนตรี (ครม.) วันนี้ (14 พ.ย. 2566) มีนายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงพาณิชย์ เป็นประธาน โดยรองนายกรัฐมนตรีได้นำข้อห่วงใยของนายเศรษฐา ทวีสิน นายกรัฐมนตรี มาแจ้งให้ที่ประชุม ครม. ทราบสืบเนื่องจากกรณีเกิดเหตุคนร้ายใช้อาวุธปืนยิงและกระสุนพลาดไปโดน น.ส.ศิรดา สินประเสริฐ “ครูเจี๊ยบ”   ครูโรงเรียนพระหฤทัยคอนแวนต์ เสียชีวิต ซึ่งนายกรัฐมนตรีมีความเป็นห่วงกรณีการใช้อาวุธปืน และสภาพการณ์การท่องเที่ยวที่เกิดจากการใช้อาวุธรุนแรง จึงฝากให้นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย เร่งรัดดำเนินการให้มีการห้าม หรือกวดขันการใช้อาวุธปืน  โดยนายอนุทินฯ ย้ำว่าได้ให้แนวทางว่าตลอด 1 ปีนับแต่รัฐบาลชุดนี้เข้ามาบริหารราชการแผ่นดินจะไม่มีการออกใบอนุญาตพกพาอาวุธปืนให้บุคคลทั่วไปทุกกรณีโดยเด็ดขาด และจะไม่ให้มีบุคคลธรรมดาซึ่งไม่ใช่หน่วยงานที่เกี่ยวกับความมั่นคงสามารถพกพาอาวุธปืนได้ ทั้งนี้ ได้มอบหมายให้อธิบดีกรมการปกครองศึกษากรณีที่จะไม่ให้บุคคลทั่วไปครอบครองอาวุธปืนได้ และจะไม่ให้มีการนำเข้าอาวุธปืนยกเว้นหน่วยงานของทางราชการ

ที่มา : https://www.thaigov.go.th/news/contents/details/74711