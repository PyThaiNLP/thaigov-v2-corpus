รัฐบาลไทย-ข่าวทำเนียบรัฐบาล-ไทยเป็นเจ้าภาพจัดประชุม ASEAN – BCA Meeting ครั้งที่ 9 จับมือภาคธุรกิจป้องกันและควบคุม HIV/AIDS


วันอังคารที่ 14 พฤศจิกายน 2566
14/11/2566
พิมพ์
ไทยเป็นเจ้าภาพจัดประชุม ASEAN – BCA Meeting ครั้งที่ 9 จับมือภาคธุรกิจป้องกันและควบคุม HIV/AIDS
ไทยเป็นเจ้าภาพจัดประชุม ASEAN – BCA Meeting ครั้งที่ 9 จับมือภาคธุรกิจป้องกันและควบคุม HIV/AIDS
กรมสวัสดิการและคุ้มครองแรงงาน ตัวแทนประเทศไทย เจ้าภาพจัดประชุม ASEAN – BCA Meeting ครั้งที่ 9 ตั้งเป้าไม่มีการติดเชื้อเอชไอวีรายใหม่ ไม่มีการเลือกปฏิบัติหรือตีตรา และยุติการเสียชีวิตจากโรคเอดส์ ให้เป็นศูนย์ ผ่านความร่วมมือ ร่วมใจ ทุกภาคส่วนจากประเทศอาเซียน เพื่ออนาคตและคุณภาพชีวิตที่ดี
นางโสภา เกียรตินิรชา ผู้ตรวจราชการกระทรวงแรงงาน รักษาราชการแทนอธิบดีกรมสวัสดิการและคุ้มครองแรงงาน กล่าวว่า กรมสวัสดิการและคุ้มครองแรงงาน ร่วมกับสมาคมแนวร่วมภาคธุรกิจไทยต้านภัยเอดส์ ตัวแทนประเทศไทย เป็นเจ้าภาพผู้ประสานงานในการจัดประชุมแนวร่วมภาคธุรกิจอาเซียนว่าด้วยการป้องกันและควบคุมเอชไอวี/เอดส์ ครั้งที่ 9 (The 9th Meeting of the ASEAN Business Coalition on HIV/AIDS) จัดขึ้นวันที่ 14 พฤศจิกายน 2566 ผ่านระบบออนไลน์ ซึ่งเป็นความร่วมมือระหว่างภาครัฐและภาคเอกชน 10 ประเทศอาเซียน โดยได้ตั้งเป้าที่จะมุ่งไปสู่การไม่มีการติดเชื้อเอชไอวีรายใหม่ ไม่มีการเลือกปฏิบัติหรือตีตรา และยุติการเสียชีวิตจากโรคเอดส์ให้เป็นศูนย์ ซึ่งปัญหาเอชไอวี/เอดส์ เป็นปัญหาที่ต้องอาศัยความร่วมมือและการดำเนินการแก้ไขทันที เราจึงต้องเพิ่มความพยายามให้อาเซียนเป็นอันหนึ่งอันเดียวกัน ร่วมมือ ร่วมใจ และแสดงออกถึงพลังจากทุกภาคส่วนเพื่อบรรลุเป้าหมาย โดยให้ความสำคัญกับบทบาทของภาคธุรกิจในการเป็นหุ้นส่วนและมีส่วนร่วมที่มีความหมายระหว่างพันธมิตรไตรภาคีในประเทศสมาชิกอาเซียน ยกระดับการมีส่วนร่วมของสมาคม/องค์กรนายจ้างในประเทศสมาชิกอาเซียนในการป้องกันและควบคุมเอชไอวีและเอดส์ในสถานที่ทำงานให้มากขึ้น อย่างไรก็ดี ดิฉันเชื่อมั่นว่าด้วยความร่วมมือกัน จะสามารถนำพาไปสู่ความสำเร็จที่ได้ตั้งเป้าหมายไว้ และร่วมกันสร้างอนาคต ตลอดจนคุณภาพชีวิตที่ดียิ่งขึ้นได้
นางโสภาฯ กล่าวต่อไปว่า เนื่องจากประเทศไทยร่วมเป็นสมาชิกเครือข่ายความปลอดภัยและอาชีวอนามัยของอาเซียน (ASEAN Occupational Safety and Health Network : ASEAN OSHNET) ได้จัดทำแผนงานระยะ 5 ปี พ.ศ. 2564 - 2568 โดยมีโครงการ/กิจกรรมที่อยูในความรับผิดชอบของกรมสวัสดิการและคุ้มครองแรงงาน ด้านสวัสดิการแรงงาน คือการรับหน้าที่เป็นผู้ประสานงานแนวร่วมภาคธุรกิจอาเซียนว่าด้วยการป้องกันและควบคุมเอชไอวี/เอดส์ (ASEAN – BCA Coordinatorship) ระหว่างปี พ.ศ. 2565 – 2567 ซึ่งทำหน้าที่เป็นเจ้าภาพจัดประชุม ASEAN-BCA Meeting ครั้งที่ 9 และ 10 และเป็นเจ้าภาพจัดพิธีการมอบรางวัล ARROW AWARD การประชุมครั้งนี้ ประกอบด้วย หน่วยงานที่รับผิดชอบการบริหารจัดการด้านเอดส์ ในสถานที่ทำงานของประเทศสมาชิกทั้ง 10 ประเทศ ได้แก่ หน่วยงานด้านแรงงาน ด้านสาธารณสุข องค์กรภาคเอกชน และผู้รับรางวัล ARROW AWARD ของแต่ละประเทศในปีที่ผ่านมา

ที่มา : https://www.thaigov.go.th/news/contents/details/74679