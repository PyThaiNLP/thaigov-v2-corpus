รัฐบาลไทย-ข่าวทำเนียบรัฐบาล-“รัดเกล้า” เผย ครม. เห็นชอบให้ขยายระยะเวลา 1 ปีสำหรับการดำเนินการจัดทำกฎหมายลำดับรอง 3 ฉบับ ตามพรบ. คุ้มครองและส่งเสริมภูมิปัญญาการแพทย์แผนไทย พ.ศ. 2542 


วันอังคารที่ 14 พฤศจิกายน 2566
14/11/2566
พิมพ์
“รัดเกล้า” เผย ครม. เห็นชอบให้ขยายระยะเวลา 1 ปีสำหรับการดำเนินการจัดทำกฎหมายลำดับรอง 3 ฉบับ ตามพรบ. คุ้มครองและส่งเสริมภูมิปัญญาการแพทย์แผนไทย พ.ศ. 2542
“รัดเกล้า” เผย ครม. เห็นชอบให้ขยายระยะเวลา 1 ปีสำหรับการดำเนินการจัดทำกฎหมายลำดับรอง 3 ฉบับ ตามพรบ. คุ้มครองและส่งเสริมภูมิปัญญาการแพทย์แผนไทย พ.ศ. 2542 เพื่อคุ้มครองภูมิปัญญาและสมุนไพรไทย
นางรัดเกล้า อินทวงศ์ สุวรรณคีรี รองโฆษกประจำสำนักนายกรัฐมนตรี เปิดเผยว่า ที่ประชุมคณะรัฐมนตรีวันนี้ (14 พ.ย.2566) มีมติเห็นชอบให้ขยายระยะเวลาการดำเนินการจัดทำกฎหมายลำดับรอง จำนวน 3 ฉบับ ซึ่งออกตามพระราชบัญญัติคุ้มครองและส่งเสริมภูมิปัญญาการแพทย์แผนไทย พ.ศ. 2542 ออกไปอีก 1 ปี ตั้งแต่วันที่ 27 พฤศจิกายน 2566 ตามที่กระทรวงสาธารณสุขเสนอ
ทั้งนี้ พระราชบัญญัติคุ้มครองและส่งเสริมภูมิปัญญาการแพทย์แผนไทย พ.ศ. 2542 มีผลใช้บังคับตั้งแต่วันที่ 18 พฤศจิกายน 2543 ซึ่งบทบัญญัติตามพระราชบัญญัติฉบับนี้ กำหนดให้ออกกฎหมายลำดับรอง จำนวน 47 ฉบับ กระทรวงสาธารณสุขได้ยกร่างกฎหมายลำดับรองและประกาศในราชกิจจานุเบกษาแล้ว จำนวน 44 ฉบับ (เป็นกฎกระทวง จำนวน 12 ฉบับ ระเบียบ จำนวน 6 ฉบับ และประกาศ จำนวน 26 ฉบับ) ขณะนี้ยังมีกฎหมายลำดับรองที่อยู่ในขั้นตอนการจัดทำร่างกฎหมายอีก 3 ฉบับ แต่โดยที่พระราชบัญญัติคุ้มครองและส่งเสริมภูมิปัญญาการแพทย์แผนไทยฯ ซึ่งเป็นกฎหมายที่มีผลใช้บังคับอยู่ในวันก่อนวันที่พระราชบัญญัติหลักเกณฑ์การจัดทำร่างกฎหมายฯ มีผลใช้บังคับ ดังนั้น การออกกฎหมายลำดับรองจึงต้องดำเนินการให้แล้วเสร็จภายในวันที่ 27 พฤศจิกายน 2566 ตามพระราชบัญญัติหลักเกณฑ์การจัดทำร่างกฎหมายฯ ประกอบกับมติคณะรัฐมนตรีเมื่อวันที่ 19 มกราคม 2564 และวันที่ 28 กุมภาพันธ์ 2566 จึงมีความจำเป็นต้องเสนอคณะรัฐมนตรีเพื่อขอขยายระยะเวลาในการออกกฎหมายลำดับรอง จำนวน 3 ฉบับดังกล่าว
การจัดทำกฎหมายลำดับรอง จำนวน 3 ฉบับ ประกอบด้วย
(1) ร่างกฎกระทรวงกำหนดหลักเกณฑ์ วิธีการ และเงื่อนไขการขอจดทะเบียน การออกหนังสือสำคัญแสดงการจดทะเบียน และการเพิกถอนการจดทะเบียนสิทธิในภูมิปัญญาการแพทย์พื้นเมือง พ.ศ. ....  มีสาระสำคัญเกี่ยวกับการกำหนดหลักเกณฑ์ วิธีการ และเงื่อนไขการขอจดทะเบียน การออกหนังสือสำคัญแสดงการจดทะเบียน และการเพิกถอนการจดทะเบียนการอนุญาตการจดทะเบียนสิทธิในภูมิปัญญาการแพทย์พื้นเมืองของต่างประเทศ โดยบุคคลผู้มีสัญชาติไทยซึ่งได้รับความยินยอมจากบุคคลซึ่งมีสัญชาติอื่นที่ได้จดทะเบียนสิทธิในภูมิปัญญาการแพทย์พื้นเมืองของประเทศนั้นไว้แล้ว เพื่อให้ได้รับการคุ้มครองตามพระราชบัญญัติคุ้มครองและส่งเสริมภูมิปัญญาการแพทย์แผนไทย พ.ศ. 2542
(2) ร่างกฎกระทรวงการจัดทำแผนที่แนวเขตที่ดินกำหนดเขตพื้นที่คุ้มครองสมุนไพร พ.ศ. ....  มีสาระสำคัญเกี่ยวกับการกำหนดเขตพื้นที่คุ้มครองสมุนไพร เพื่อป้องกันระบบนิเวศน์ที่เป็นแหล่งกำเนิดสมุนไพรไม่ให้ถูกทำลาย
(3) ร่างกฎกระทรวงการกำหนดหลักเกณฑ์ วิธีการ และเงื่อนไขการจัดการบริหารพื้นที่คุ้มครองสมุนไพรหรือใช้ประโยชน์จากสมุนไพร พ.ศ. .... มีสาระสำคัญเกี่ยวกับการกำหนดหลักเกณฑ์ วิธีการ และเงื่อนไข การอนุญาต ให้ใช้ประโยชน์และการบริหารจัดการพื้นที่คุ้มครองสมุนไพร

ที่มา : https://www.thaigov.go.th/news/contents/details/74708