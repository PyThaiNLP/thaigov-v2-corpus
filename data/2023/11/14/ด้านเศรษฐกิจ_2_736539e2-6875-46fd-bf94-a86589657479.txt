รัฐบาลไทย-ข่าวทำเนียบรัฐบาล-บก. ปรับรอบประมวลผลขึ้นสิทธิข้าราชการให้เร็วขึ้น เพื่อเพิ่มความสะดวกและรวดเร็วในการใช้สิทธิในระบบเบิกจ่ายตรงฯ


วันอังคารที่ 14 พฤศจิกายน 2566
14/11/2566
พิมพ์
บก. ปรับรอบประมวลผลขึ้นสิทธิข้าราชการให้เร็วขึ้น เพื่อเพิ่มความสะดวกและรวดเร็วในการใช้สิทธิในระบบเบิกจ่ายตรงฯ
กรมบัญชีกลางได้ปรับรอบการประมวลผลขึ้นสิทธิข้าราชการเพื่อการใช้สิทธิในระบบเบิกจ่ายตรงสวัสดิการรักษาพยาบาลข้าราชการ จากเดิมทุก 15 วัน (ประมาณวันที่ 4 และ 19 ของทุกเดือน) เป็นทุก 7 วัน (ทุกวันอังคาร) โดยเริ่มตั้งแต่วันที่ 14 พฤศจิกายน 2566 เป็นต้นไป
นางสาวทิวาพร ผาสุข รองอธิบดีกรมบัญชีกลาง ในฐานะโฆษกกรมบัญชีกลาง เปิดเผยว่า กรมบัญชีกลางได้ปรับรอบการประมวลผลขึ้นสิทธิข้าราชการเพื่อการใช้สิทธิในระบบเบิกจ่ายตรงสวัสดิการรักษาพยาบาลข้าราชการ จากเดิมทุก 15 วัน (ประมาณวันที่ 4 และ 19 ของทุกเดือน) เป็นทุก 7 วัน (ทุกวันอังคาร) โดยเริ่มตั้งแต่วันที่ 14 พฤศจิกายน 2566 เป็นต้นไป อีกทั้งได้ปรับแบบคำขอเพิ่ม/ปรับปรุงข้อมูลในฐานข้อมูลบุคลากรภาครัฐ (แบบ 7127) และเพิ่มช่องทางให้ผู้มีสิทธิสามารถบันทึกการเปลี่ยนแปลงข้อมูลของตนเองด้วยแบบ 7127 ในระบบอิเล็กทรอนิกส์ผ่านระบบบำเหน็จบำนาญและสวัสดิการรักษาพยาบาล (Digital Pension) ตั้งแต่วันที่ 1 ธันวาคม 2566 เป็นต้นไป จึงขอความร่วมมือให้ส่วนราชการประชาสัมพันธ์และสื่อสารให้ผู้มีสิทธิ ได้แก่ ข้าราชการ ลูกจ้างประจำ ผู้รับเบี้ยหวัด ผู้รับบำนาญ แจ้งบันทึกหรือเปลี่ยนแปลงข้อมูลให้ถูกต้องและเป็นปัจจุบันอยู่เสมอ โดยสามารถตรวจสอบความถูกต้องของข้อมูลตนเองได้ทางเว็บไซต์กรมบัญชีกลาง (www.cgd.go.th)>เงินเดือน บำเหน็จ บำนาญ>ระบบ Digital Pension>ตรวจสอบสิทธิสวัสดิการรักษาพยาบาล หรือแอปพลิเคชัน CGD iHealthCare ทั้งนี้ หากพบว่าข้อมูล
ไม่ถูกต้องหรือไม่เป็นปัจจุบัน ให้ดำเนินการปรับปรุงข้อมูลตามแบบ 7127 พร้อมแนบเอกสารหลักฐานที่เกี่ยวข้องยื่นต่อนายทะเบียนสวัสดิการรักษาพยาบาลของส่วนราชการที่ผู้มีสิทธิสังกัด และขอให้เจ้าหน้าที่ของหน่วยงานภายในของส่วนราชการซึ่งทำหน้าที่ออกคำสั่ง ได้แก่ คำสั่งลาออก ปลดออก ไล่ออก หรือโอนย้ายไปหน่วยงานใหม่ แล้วแต่กรณี จัดส่งสำเนาคำสั่งให้นายทะเบียนฯ ทันทีที่มีการออกคำสั่ง สำหรับนายทะเบียนฯ ขอให้ตรวจสอบหลักฐานเอกสารอ้างอิงแสดงความสัมพันธ์ของผู้มีสิทธิและบุคคลในครอบครัว ก่อนบันทึกข้อมูลลงในระบบทะเบียนประวัติ หรือก่อนการรับรองข้อมูลในระบบอิเล็กทรอนิกส์ให้กับผู้มีสิทธิทุกครั้ง
โฆษกกรมบัญชีกลางกล่าวทิ้งท้ายว่า กรมบัญชีกลางไม่มีนโยบายให้เจ้าหน้าที่ติดต่อกับผู้มีสิทธิโดยตรงเพื่อดำเนินการปรับปรุงข้อมูลผ่านช่องทางไลน์ โทรศัพท์ หรือเว็บไซต์อื่นใดที่มิใช่ช่องทางของกรมบัญชีกลาง หากผู้มีสิทธิต้องการเพิ่มเติมหรือเปลี่ยนแปลงข้อมูล จะต้องดำเนินการผ่านนายทะเบียนสวัสดิการรักษาพยาบาลของส่วนราชการที่ผู้มีสิทธิสังกัดอยู่เท่านั้น ทั้งนี้ หากมีข้อสงสัยสามารถสอบถามเพิ่มเติมได้ที่ Call Center กรมบัญชีกลาง หมายเลข 0 2270 6400 ในวัน เวลาราชการ
อนึ่ง สามารถดาวน์โหลดรายละเอียดต่าง ๆ ได้จาก QR Code ที่ปรากฏในหนังสือกรมบัญชีกลาง ด่วนที่สุด ที่ กค 0416.3/ว 659 ลงวันที่ 6 พฤศจิกายน 2566

ที่มา : https://www.thaigov.go.th/news/contents/details/74672