รัฐบาลไทย-ข่าวทำเนียบรัฐบาล-กระทรวงมหาดไทยสนับสนุนการฟื้นตัวเศรษฐกิจ แก้ไขแรงงานขาดแคลน ขยายประกาศผ่อนผันต่างด้าว 2 กลุ่ม 4 สัญชาติ กัมพูชา ลาว เมียนมา เวียดนาม อยู่ในไทยเพื่อทำงานได้เป็นกรณีพิเศษ 


วันอังคารที่ 14 พฤศจิกายน 2566
14/11/2566
พิมพ์
กระทรวงมหาดไทยสนับสนุนการฟื้นตัวเศรษฐกิจ แก้ไขแรงงานขาดแคลน ขยายประกาศผ่อนผันต่างด้าว 2 กลุ่ม 4 สัญชาติ กัมพูชา ลาว เมียนมา เวียดนาม อยู่ในไทยเพื่อทำงานได้เป็นกรณีพิเศษ
กระทรวงมหาดไทยสนับสนุนการฟื้นตัวเศรษฐกิจ แก้ไขแรงงานขาดแคลน ขยายประกาศผ่อนผันต่างด้าว 2 กลุ่ม 4 สัญชาติ กัมพูชา ลาว เมียนมา เวียดนาม อยู่ในไทยเพื่อทำงานได้เป็นกรณีพิเศษ ระหว่างดำเนินการขออนุญาตตามขั้นตอน
น.ส.ไตรศุลี ไตรสรณกุล เลขานุการ รมว.มหาดไทย และ โฆษกกระทรวงมหาดไทย กล่าวว่า กระทรวงมหาดไทยได้ออกประกาศ 2 ฉบับ ซึ่งได้ประกาศในราชกิจจานุเบกษาเมื่อวันที่ 13 พ.ย. 66 มีสาระสำคัญเป็นการขยายเวลาการผ่อนผันให้แรงงานต่างด้าว 2 กลุ่ม 4 สัญชาติประกอบด้วย กัมพูชา ลาว เมียนมา และเวียดนาม สามารถอยู่และทำงานในประเทศไทยได้เป็นกรณีพิเศษ เพื่อสนับสนุนการฟื้นฟูเศรษฐกิจหลังโควิด19 การแก้ไขปัญหาการขาดแคลนแรงงานดำเนินการไปได้อย่างต่อเนื่อง
“นายอนุทิน ชาญวีรกูล รองนายกรัฐมนตรีและรมว.มหาดไทย เล็งเห็นความสำคัญของการสนับสนุนการฟื้นฟูเศรษฐกิจตามนโยบายรัฐบาล จึงเร่งรัดหลักเกณฑ์ต่างๆ ซึ่งอยู่ในความรับผิดชอบของกระทรวงมหาดไทยออกมา ซึ่งประกาศทั้ง 2 ฉบับ ออกมาพร้อมกับประกาศกระทรวงแรงงานซึ่งเป็นหลักเกณฑ์การอนุญาตให้แรงงานสามารถทำงานต่อไปได้ในช่วงเวลาที่อยู่ระหว่างการดำเนินการขออนุญาตให้ต่างๆ ถูกต้องตามกฎหมาย เพื่อให้การบังคับใช้กฎหมายซึ่งอยู่ในความดูแลของ 2 กระทรวงมีผลบังคับได้อย่างมีประสิทธิภาพ” น.ส.ไตรศุลี กล่าว
โฆษกกระทรวงมหาดไทย กล่าวว่า ประกาศกระทรวงมหาดไทย ฉบับที่ 1 ซึ่งมีผลย้อนหลังบังคับตั้งแต่วันที่ 1 ต.ค. 66 เป็นต้นมา เป็นการอนุญาตให้คนต่างด้าวสัญชาติกัมพูชา ลาว เมียนมา และเวียดนาม ซึ่งนายจ้างได้ยื่นบัญชีรายชื่อความต้องการจ้างแรงงานต่างด้าวตามมติคณะรัฐมนตรีเมื่อวันที่ 5 ก.ค. 66 สามารถอยู่และทำงานในราชอาณาจักรต่อไปได้ถึงวันที่ 20 ม.ค. 67 (จากเดิม 30 ก.ย. 66) และหากดำเนินการตามขั้นตอนที่กำหนดแล้วเสร็จ จะสามารถอยู่และทำงานในราชอาณาจักรได้ถึงวันที่ 13 ก.พ. 68
ในกรณีของบุตรคนต่างด้าวที่มีอายุไม่เกิน 18 ปี ซึ่งได้แจ้งรายชื่อไว้แล้ว มีสิทธิอยู่ในประเทศไทยตามสิทธิของบิดาหรือมารดา แต่หากต่อมามีอายุครบ 18 ปี และต้องการจะทำงานในประเทศไทยจนถึง 13 ก.พ. 68 ให้บุตรนั้นอยู่ในไทยได้อีก 60 วันนับแต่มีอายุครบ 18 ปี เพื่อดำเนินการขออนุญาตทำงานในประเทศไทย
น.ส.ไตรศุลี กล่าวว่า สำหรับประกาศกระทรวงมหาดไทยฉบับที่ 2 ซึ่งมีผลตั้งแต่วันที่ 14 พ.ย. 66 เป็นต้นไป เป็นการอนุญาตให้คนต่างด้าวสัญชาติกัมพูชา ลาว และเมียนมา ซึ่งได้รับอนุญาตให้เข้ามาทำงานในประเทศไทยตามกฎหมายว่าด้วยคนเข้าเมืองภายใต้บันทึกความตกลงหรือบันทึกความเข้าใจ (MOU) ที่รัฐบาลไทยทำไว้กับรัฐบาลต่างประเทศ ที่วาระการจ้างงานครบ 4 ปี ระหว่างวันที่ 1 พ.ย. 63 - 31 ธ.ค. 66 ให้สามารถอยู่ในประเทศไทยเป็นกรณีพิเศษได้จนถึงวันที่ 30 เม.ย. 67 และในระหว่างนี้หากแรงงานต้องการจะทำงาน ต้องดำเนินการตามประกาศกระทรวงแรงงาน คือนายจ้างต้องยื่นบัญชีรายชื่อความต้องการจ้างแรงงานต่างด้าว ณ สำนักงานจัดหางานกรุงเทพมหานคร หรือสำนักงานจัดหางานจังหวัด และหากต้องการทำงานในประเทศไทยหลังวันที่ 30 เม.ย. 67 ให้นายจ้างดำเนินการขออนุญาตนำคนต่างด้าวกลับเข้ามาทำงานตาม MOU ต่อไป
สำหรับการออกประกาศให้กลุ่มแรงงาน 3 สัญชาติภายใต้ MOU สามารถอยู่ในประเทศไทยครั้งนี้ เป็นการผ่อนผันในครั้งที่ 2 จากครั้งแรกกระทรวงมหาดไทยเคยได้ประกาศผ่อนผันให้ตามมติ ครม. เมื่อวันที่ 30 พ.ค. 66
ประกาศกระทรวงมหาดไทย : ฉบับที่1 https://shorturl.asia/ToKzg ฉบับที่ 2 https://shorturl.asia/pJHmN
ประกาศกระทรวงแรงงาน : ฉบับที่1 https://shorturl.asia/duESM ฉบับที่ 2 https://shorturl.asia/ljFgI

ที่มา : https://www.thaigov.go.th/news/contents/details/74687