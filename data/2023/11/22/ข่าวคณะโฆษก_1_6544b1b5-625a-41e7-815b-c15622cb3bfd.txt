รัฐบาลไทย-ข่าวทำเนียบรัฐบาล-“เกณิกา เผย “พล.ต.อ.พัชรวาท” ห่วงใยประชาชนจากเหตุแผ่นดินไหว เร่งสั่งการกรมทรัพยากรธรณี รับมือแผ่นดินไหว พร้อมสร้างความเข้าใจกับประชาชน


วันพุธที่ 22 พฤศจิกายน 2566
22/11/2566
พิมพ์
“เกณิกา เผย “พล.ต.อ.พัชรวาท” ห่วงใยประชาชนจากเหตุแผ่นดินไหว เร่งสั่งการกรมทรัพยากรธรณี รับมือแผ่นดินไหว พร้อมสร้างความเข้าใจกับประชาชน
“เกณิกา เผย “พล.ต.อ.พัชรวาท” ห่วงใยประชาชนจากเหตุแผ่นดินไหว เร่งสั่งการกรมทรัพยากรธรณี รับมือแผ่นดินไหว พร้อมสร้างความเข้าใจกับประชาชน
วันที่ 22 พ.ย. 66 น.ส.เกณิกา อุ่นจิตร์ รองโฆษกประจำสำนักนายกรัฐมนตรี กล่าวถึงกรณีแผ่นดินไหว 2 ครั้งในช่วงสัปดาห์ที่ผ่านมา ซึ่งรับรู้ได้ถึงแรงสั่นสะเทือนที่จังหวัดเชียงราย เชียงใหม่ สุโขทัย ลำปาง ลำพูน น่าน พะเยา อุตรดิตถ์ แม่ฮ่องสอน อุดรธานี ขอนแก่น สกลนคร จังหวัดกาญจนบุรี จ.นนทบุรี และอาคารสูงในกรุงเทพฯ เหตุการณ์ที่เกิดขึ้นได้สร้างความตื่นตระหนกให้กับประชาชนที่อาศัยอยู่ในพื้นที่ดังกล่าว โดย พล.ต.อ.พัชรวาท วงษ์สุวรรณ รองนายกรัฐมนตรีและรัฐมนตรีว่าการกระทรวงทรัพยากรธรรมชาติและสิ่งแวดล้อม มีความห่วงใยในความปลอดภัยของประชาชน จึงได้มอบหมายให้กรมทรัพยากรธรณีเร่งทำความเข้าใจกับประชาชนเกี่ยวกับเหตุการณ์แผ่นดินไหว และข้อปฏิบัติตนให้ปลอดภัย เพื่อลดความตระหนกและให้มีความสบายใจในการอยู่อาศัยในพื้นที่
“พล.ต.อ.พัชรวาท ได้เร่งรัดให้กรมทรัพยากรธรณีดำเนินการสำรวจศึกษา และติดตั้งเครื่องมือวัดแผ่นดินไหว พร้อมทั้งนำข้อมูลดังกล่าวมาใช้ในการจัดทำแผนที่แสดงภัยพิบัติแผ่นดินไหว และแผนที่แสดงจุดปลอดภัยสำหรับเป็นจุดรวมพลชั่วคราวและอพยพกรณีที่เกิดแผ่นดินไหว จัดทำแผนการซักซ้อมอพยพภัยแผ่นดินไหวร่วมกับหน่วยงานที่เกี่ยวข้องและประชาชนในพื้นที่ รวมถึงประสานงานกับกรมโยธาธิการและผังเมืองให้นำแผนที่ภัยพิบัติแผ่นดินไหว ไปใช้ประกอบการจัดทำกฎกระทรวงกำหนดการรับน้ำหนัก ความต้านทาน ความคงทนของอาคาร และพื้นดินที่รองรับอาคารในการต้านทานแรงสั่นสะเทือนของแผ่นดินไหว พ.ศ. 2564” น.ส.เกณิกา กล่าว
น.ส.เกณิกา กล่าวต่อว่า พล.ต.อ.พัชรวาท ยังได้สั่งการให้กรมทรัพยากรธรณี นำเทคโนโลยีที่ทันสมัยมาใช้ในการตรวจวัดแผ่นดินไหว และติดตามการเกิดแผ่นดินไหวตาม (aftershock) เพื่อแจ้งข่าวให้กับประชาชนทราบสถานการณ์ และได้มีข้อแนะนำให้กับประชาชนที่อาศัยอยู่ในพื้นที่เสี่ยงภัยแผ่นดินไหวเตรียมพร้อมรับมือแผ่นดินไหว ซึ่งหากเผชิญเหตุแผ่นดินไหวให้ปฏิบัติตนอย่างมีสติตามที่ได้รับข้อแนะนำจากกรมทรัพยากรธรณี โดยประชาชนสามารถศึกษารายละเอียดผ่านเอกสารเผยแพร่ ผ่านทางช่องทางสื่อเว็บไซต์ www.dmr.go.th และเฟซบุ๊ก “กรมทรัพยากรธรณี”

ที่มา : https://www.thaigov.go.th/news/contents/details/75060