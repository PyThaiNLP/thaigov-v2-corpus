รัฐบาลไทย-ข่าวทำเนียบรัฐบาล-ปลัดดีอี เปิดงาน DigiTech ASEAN Thailand 2023 


วันพุธที่ 22 พฤศจิกายน 2566
ปลัดดีอี เปิดงาน DigiTech ASEAN Thailand 2023
ปลัดดีอี เปิดงาน DigiTech ASEAN Thailand 2023
วันนี้ (22 พฤศจิกายน 2566) ศาสตราจารย์พิเศษ วิศิษฏ์ วิศิษฏ์สรอรรถ ปลัดกระทรวงดิจิทัลเพื่อเศรษฐกิจและสังคม (ปลัดดีอี) เป็นประธานกล่าวเปิดงาน DigiTech ASEAN Thailand 2023 มหกรรมแสดงสินค้าเจรจาธุรกิจด้านเทคโนโลยีและดิจิทัลอาเซียน ภายใต้แนวคิด “การเชื่อมต่อคุณกับเทคโนโลยีระดับโลกและชุมชนดิจิทัล” ชูบริการด้านดิจิทัลกว่า 300 แบรนด์ชั้นนำ และผู้เชี่ยวชาญในอุตสาหกรรม 5,000 ราย จากกว่า 10ประเทศจัดแสดงนวัตกรรม จัดโดยกระทรวงดิจิทัลเพื่อเศรษฐกิจและสังคม กระทรวงการอุดมศึกษา วิทยาศาสตร์ วิจัยและนวัตกรรม และหน่วยงานพันธมิตร ณ อาคาร 7 ศูนย์แสดงสินค้าและการประชุมอิมแพคเมืองทองธานี
โดย ปลัดวิศิษฏ์ กล่าวถึงแผนปฏิบัติราชการกระทรวงดิจิทัลเพื่อเศรษฐกิจและสังคม ระยะ 5ปี พ.ศ.2566-2570 ได้กำหนดแผนยุทธศาสตร์ในการขับเคลื่อนเศรษฐกิจยุคใหม่ เพื่อสร้างสังคมแห่งอนาคตและลดความเหลื่อมล้ำด้วยการใช้เทคโนโลยีและนวัตกรรมดิจิทัล ส่งเสริมให้ประชาชนมีคุณภาพชีวิตที่ดีขึ้น สร้างกำลังคนที่มีความรู้และทักษะด้านเทคโนโลยี รวมไปถึงการใช้เทคโนโลยีดิจิทัลอย่างมั่นคงปลอดภัยตามมาตรฐานสากลและใช้กฎหมายได้อย่างมีประสิทธิภาพ
________________________________

ที่มา : https://www.thaigov.go.th/news/contents/details/75099