รัฐบาลไทย-ข่าวทำเนียบรัฐบาล-นายกรัฐมนตรีเป็นประธานพิธีถวายผ้าพระกฐินพระราชทานสำนักนายกรัฐมนตรี ประจำปี 2566 ณ วัดราชผาติการาม ยอดเงินถวายผ้าพระกฐินฯ รวม 12 ล้านบาท 


วันพุธที่ 22 พฤศจิกายน 2566
22/11/2566
พิมพ์
นายกรัฐมนตรีเป็นประธานพิธีถวายผ้าพระกฐินพระราชทานสำนักนายกรัฐมนตรี ประจำปี 2566 ณ วัดราชผาติการาม ยอดเงินถวายผ้าพระกฐินฯ รวม 12 ล้านบาท
นายกรัฐมนตรีเป็นประธานพิธีถวายผ้าพระกฐินพระราชทานสำนักนายกรัฐมนตรี ประจำปี 2566 ณ วัดราชผาติการาม ยอดเงินถวายผ้าพระกฐินฯ รวม 12 ล้านบาท
นายชัย วัชรงค์ โฆษกประจำสำนักนายกรัฐมนตรี เผยว่า วันนี้ (22 พฤศจิกายน 2566) เวลา 13.00 น. ณ วัดราชผาติการาม แขวงวชิรพยาบาล เขตดุสิต กรุงเทพมหานคร นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง ประจำปี 2566 โดยมี นายพีระพันธุ์ สาลีรัฐวิภาค รองนายกรัฐมนตรีและรัฐมนตรีว่าการกระทรวงพลังงาน นายสุทิน คลังแสง รัฐมนตรีว่าการกระทรวงกลาโหม นายเสริมศักดิ์ พงษ์พานิช รัฐมนตรีว่าการกระทรวงวัฒนธรรม นางพวงเพชร ชุนละเอียด รัฐมนตรีประจำสำนักนายกรัฐมนตรี นายพรหมินทร์ เลิศสุริย์เดช เลขาธิการนายกรัฐมนตรี หัวหน้าส่วนราชการ ข้าราชการ และประชาชน เข้าร่วมพิธี
โอกาสนี้ นายกรัฐมนตรีถวายความเคารพ และถวายธูปเทียนแพ พระบรมฉายาลักษณ์พระบาทสมเด็จพระเจ้าอยู่หัว ก่อนหยิบผ้าพระกฐินพระราชทานจากพาน เดินเข้าสู่พระอุโบสถ แล้ววางผ้าพระกฐินบนพานแว่นฟ้าหน้าพระราชวชิรวิมล (สุริยา สุเมโธ) จากนั้น นายกรัฐมนตรีวางพวงมาลัยถวายสักการะพระบรมอัฐิรัชกาลที่ 4 และพระบรมอัฐิรัชกาลที่ 5 แล้วนายกรัฐมนตรีจุดธูปเทียนบูชาพระรัตนตรัย กล่าวคำนมัสการ กล่าวคำถวายผ้าพระกฐิน วางผ้าพระกฐินบนพานแว่นฟ้า ยกพานผ้าพระกฐินประเคน แล้วประเคนพานเทียนพระปาติโมกข์
ต่อจากนั้น พระสงฆ์กระทำพิธีอปโลกน์ และสวดญัตติทุติยกรรม พระสงฆ์รูปที่ได้รับฉันทานุมัติให้เป็นผู้ครองผ้าพระกฐินลงไปครองผ้า นายกรัฐมนตรีถวายเครื่องบริวารกฐิน โดยมีคณะรัฐมนตรี ข้าราชการชั้นผู้ใหญ่ ถวายเครื่องไทยธรรมแด่พระสงฆ์ เลขาธิการนายกรัฐมนตรีประกาศยอดเงินที่ถวายให้ทราบทั่วกัน ต่อจากนั้นนายกรัฐมนตรีถวายจตุปัจจัยแด่ประธานพระสงฆ์ พระสงฆ์อนุโมทนา นายกรัฐมนตรีกรวดน้ำ รับพร เสร็จแล้วกราบลาพระประธานและพระสงฆ์ โดยยอดเงินที่ถวายผ้าพระกฐินพระราชทานสำนักนายกรัฐมนตรี ประจำปี 2566 รวมยอดกฐินจำนวน 12,000,000 บาท

ที่มา : https://www.thaigov.go.th/news/contents/details/75084