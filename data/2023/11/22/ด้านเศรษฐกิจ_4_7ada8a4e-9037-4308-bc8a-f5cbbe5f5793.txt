รัฐบาลไทย-ข่าวทำเนียบรัฐบาล-นายสมชาย สุมนัสขจรกุล ผู้ตรวจราชการกระทรวงคมนาคม เป็นประธานเปิดการฝึกอบรมหลักสูตร “ฉันคือ...ข้าราชการที่ดี” รุ่นที่ 72


วันพุธที่ 22 พฤศจิกายน 2566
นายสมชาย สุมนัสขจรกุล ผู้ตรวจราชการกระทรวงคมนาคม เป็นประธานเปิดการฝึกอบรมหลักสูตร “ฉันคือ...ข้าราชการที่ดี” รุ่นที่ 72
....
นายชยธรรม์ พรหมศร ปลัดกระทรวงคมนาคม มอบหมายให้ นายสมชาย สุมนัสขจรกุล ผู้ตรวจราชการกระทรวงคมนาคม เป็นประธานในพิธีเปิดการฝึกอบรมหลักสูตร “ฉันคือ…ข้าราชการที่ดี” รุ่นที่ 72 เพื่อปลูกฝังปรัชญาการเป็นข้าราชการที่ดีให้กับข้าราชการบรรจุใหม่ในสังกัดกระทรวงคมนาคม รวมทั้งเตรียมความพร้อมให้มีพื้นฐานสำหรับการเป็นข้าราชการที่ดี เสริมสร้างสมรรถนะและทักษะที่จำเป็นสำหรับการปฏิบัติราชการ  โดยเน้นการส่งเสริมคุณธรรม จริยธรรม การทำงานเป็นทีม พัฒนาเครือข่ายในการปฏิบัติงานและสร้างสายสัมพันธ์ที่ดีระหว่างส่วนราชการ โดยมีผู้บริหารจากสำนักงานปลัดกระทรวงคมนาคม และผู้แทนจากหน่วยงานในสังกัดกระทรวงคมนาคม เข้าร่วมพิธีฯ ในวันที่ 22 พฤศจิกายน 2566 ณ หอประชุมราชรถสโมสร กระทรวงคมนาคม
นายสมชาย สุมนัสขจรกุล กล่าวว่า กระทรวงคมนาคมได้ให้ความสำคัญในการพัฒนาบุคลากร และข้าราชการของกระทรวง จึงได้มีการปรับปรุงโครงการฝึกอบรมหลักสูตรต่าง ๆ รวมถึงโครงการฝึกอบรมหลักสูตร “ฉันคือ…ข้าราชการที่ดี” อย่างต่อเนื่อง เพื่อให้มีความทันสมัยและสามารถนำไปปรับใช้ได้ในการทำงานจริง รวมถึงเพื่อให้สอดคล้องกับการประกาศเรื่องการพัฒนาระบบราชการอย่างจริงจัง เมื่อปี 2546 ที่ส่งผลให้เกิดการนำเสนอแนวคิดเกี่ยวกับการปรับเปลี่ยนกระบวนทัศน์ วัฒนธรรม และค่านิยมของระบบราชการ มีเจตนารมณ์ที่ชัดเจน คือ มุ่งหวังให้ข้าราชการปฏิบัติราชการเพื่อประโยชน์สุขของประชาชน มุ่งเน้นการทำงานเชิงรุก คิดเชิงยุทธศาสตร์ และนำระบบบริหารจัดการสมัยใหม่มาใช้เพื่อให้การปฏิบัติงานมีประสิทธิภาพ ประสิทธิผล สามารถวัดผลความสำเร็จได้อย่างเป็นรูปธรรม การจัดการฝึกอบรมในครั้งนี้จะทำให้ผู้เข้าฝึกอบรมได้ทราบแนวทางการปฏิบัติงานของตนเอง รวมทั้งได้รับความรู้เบื้องต้นที่จำเป็นสำหรับการปฏิบัติราชการ นับว่าเป็นการเตรียมความพร้อมที่จะก้าวไปสู่การเป็นข้าราชการที่ดีในสังกัดส่วนราชการกระทรวงคมนาคม และเป็นโอกาสอันดีที่ผู้เข้ารับการฝึกอบรมจะได้สร้างสัมพันธภาพ เกิดการบูรณาการร่วมกันระหว่างหน่วยงานในสังกัด เพื่อการประสานการทำงานที่ดีระหว่างกันในอนาคต เกิดการแลกเปลี่ยนเรียนรู้อันจะนำมาซึ่งเครือข่ายในการทำงานเพื่อประโยชน์ของประชาชนและประเทศชาติต่อไป
ทั้งนี้ โครงการอบรมหลักสูตร “ฉันคือ…ข้าราชการที่ดี” รุ่นที่ 72 มีข้าราชการบรรจุใหม่ในสังกัดกระทรวงคมนาคม เข้ารับการอบรมรวมทั้งสิ้น 107 คน ประกอบด้วย สำนักงานปลัดกระทรวงคมนาคม 13 คน กรมเจ้าท่า 5 คน กรมการขนส่งทางบก 14 คน กรมท่าอากาศยาน 8 คน กรมทางหลวง 42 คน กรมทางหลวงชนบท 18 คน และกรมการขนส่งทางราง 7 คน โดยหลักสูตรและกิจกรรมต่าง ๆ มีเนื้อหาเป็นไปตามแนวทาง         และวัตถุประสงค์ที่สำนักงาน ก.พ. กำหนด ใช้ระยะเวลาการฝึกอบรมรวม 10 วัน ด้วยรูปแบบอบรมปกติระหว่างวันที่ 22 พฤศจิกายน - 1 ธันวาคม 2566

ที่มา : https://www.thaigov.go.th/news/contents/details/75067