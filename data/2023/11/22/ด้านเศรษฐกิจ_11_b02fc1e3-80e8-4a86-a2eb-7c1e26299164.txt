รัฐบาลไทย-ข่าวทำเนียบรัฐบาล-กรมทางหลวงแนะนำเส้นทางเลี่ยงโครงการปรับปรุงทางแยกท่ายาง จังหวัดเพชรบุรี บนทางหลวงหมายเลข 4 (ถนนเพชรเกษม) เพื่ออำนวยความสะดวกในการเดินทางจากภาคกลางสู่ภาคใต้


วันพุธที่ 22 พฤศจิกายน 2566
กรมทางหลวงแนะนำเส้นทางเลี่ยงโครงการปรับปรุงทางแยกท่ายาง จังหวัดเพชรบุรี บนทางหลวงหมายเลข 4 (ถนนเพชรเกษม) เพื่ออำนวยความสะดวกในการเดินทางจากภาคกลางสู่ภาคใต้
....
กรมทางหลวง (ทล.) กระทรวงคมนาคม โดยสำนักก่อสร้างสะพาน ดำเนินการโครงการปรับปรุงทางแยกท่ายาง จังหวัดเพชรบุรี บนทางหลวงหมายเลข 4 (ถนนเพชรเกษม) บริเวณแยกท่ายาง ตอนเขาวัง - สระพระ จังหวัดเพชรบุรี ระหว่าง กม. ที่ 168+925 - 169+314 ระยะทาง 390 เมตร เพื่อแก้ไขปัญหาการจราจรติดขัดบริเวณแยกท่ายาง อำเภอท่ายาง จังหวัดเพชรบุรี สำหรับโครงการฯ เป็นการก่อสร้างโครงข่ายทางหลวงแผ่นดิน ที่กำหนดในแผนงานบูรณาการพัฒนาด้านคมนาคมและระบบโลจิสติกส์ของ ทล. เพื่อรองรับการขยายตัวทางเศรษฐกิจในส่วนภูมิภาค ยกระดับมาตรฐานการขนส่งและการคมนาคมให้สะดวกมากขึ้น และแก้ไขปัญหาการจราจรบนทางสายหลักในการเดินทางสู่ภาคใต้ ซึ่งปัจจุบันต้องใช้ทางหลวงหมายเลข 4 เพียงสายเดียว ซึ่งมีปริมาณจราจรเพิ่มมากขึ้น ทล. จึงดำเนินการขยายเพิ่มช่องจราจรจากเดิมขนาด 4 ช่องจราจร (ไป - กลับ)    เป็น 6 ช่องจราจร (ไป - กลับ) ตั้งแต่จังหวัดสมุทรสงคราม จนถึงทางแยกสายเลี่ยงเมือง อำเภอหัวหิน จังหวัดประจวบคีรีขันธ์ เพื่ออำนวยความสะดวกและความปลอดภัยแก่ประชาชน โดยก่อสร้างเป็นสะพานคอนกรีตอัดแรง ขนาด 6 ช่องจราจร (ไป - กลับ) มีความกว้าง 13 เมตร ความยาว 83 เมตร พร้อมก่อสร้างกำแพงกันดินเชิงลาดสะพาน 2 แห่ง ผิวจราจรคอนกรีต รวมงานวางท่อระบายน้ำพร้อมบ่อพัก งานติดตั้งไฟฟ้าแสงสว่าง และงานอำนวยความปลอดภัยอื่น ๆ วงเงินงบประมาณ 99.98 ล้านบาท ปัจจุบันโครงการฯ อยู่ระหว่าการก่อสร้าง กำหนดแล้วเสร็จ     ในเดือนกันยายน 2568 จึงจำเป็นต้องปิดการจราจรบน ทล.4 ด้านขวาทาง (ขาเข้ากรุงเทพฯ) จำนวน 4 ช่องจราจร และเบี่ยงไปใช้ ทล.4 ด้านซ้ายทาง (ขาลงใต้) 4 ช่องจราจร โดยแบ่งการจราจรเป็นขาเข้ากรุงเทพฯ 2 ช่องจราจร และขาลงใต้ 2 ช่องจราจร เพื่อลดปัญหาการจราจรหนาแน่น และเพื่อหลีกเลี่ยงพื้นที่ดำเนินการโครงการดังกล่าว ทล. จึงแนะนำเส้นทางเลี่ยง ดังนี้
เส้นทางที่ 1 กรุงเทพฯ ไปจังหวัดประจวบคีรีขันธ์ ใช้ ทล.4 (ถนนเพชรเกษม) - เบี่ยงซ้ายเข้าทางคู่ขนาน - เลี้ยวซ้ายเข้าถนนบันไดอิฐ - เลี้ยวขวาเข้าถนนราชดำเนิน - เลี้ยวซ้ายเข้า ทล.3177 - เลี้ยวขวาเข้าถนนสาย พบ.4028 - เลี้ยวขวาเข้า พบ.3499 - เลี้ยวซ้ายเข้า ทล.4 จากนั้นมุ่งหน้าสู่จังหวัดประจวบคีรีขันธ์
เส้นทางที่ 2 กรุงเทพฯ ไปจังหวัดประจวบคีรีขันธ์ ใช้ ทล.4 (ถนนเพชรเกษม) - เบี่ยงซ้ายเข้าทางคู่ขนานไปหาดเจ้าสำราญ - เลี้ยวซ้ายเข้าถนนราชดำเนิน - เลี้ยวขวาเข้า ทล.3177 - เลี้ยวขวาเข้าถนนสาย พบ.4028 - เลี้ยวขวาเข้า พบ.3499 - เลี้ยวซ้ายเข้า ทล.4 จากนั้นมุ่งหน้าสู่จังหวัดประจวบคีรีขันธ์
เส้นทางที่ 3 กรุงเทพฯ ไปจังหวัดประจวบคีรีขันธ์ ใช้ ทล.4 (ถนนเพชรเกษม) - เบี่ยงซ้ายเข้าถนนสาย พบ.1029 - เลี้ยวขวาเข้า พบ.4011 - เลี้ยวซ้ายเข้า ทล.3187 - เลี้ยวขวาเข้า พบ.4028 - เลี้ยวขวาเข้า พบ.3499 - เลี้ยวซ้ายเข้า ทล.4 จากนั้นมุ่งหน้าสู่จังหวัดประจวบคีรีขันธ์
เส้นทางที่ 4  จังหวัดประจวบคีรีขันธ์ ไปกรุงเทพฯ ใช้ ทล.4 (ถนนเพชรเกษม) - เบี่ยงซ้ายเข้าถนนสาย พบ.3499 เลี้ยวขวาเข้า ทล.3175 - เลี้ยวขวาเข้า พบ.4024 - ตรงไปบน ทล.3204 - ตรงไปบน ทล.3171 – เลี้ยวซ้ายเข้า ทล.4 จากนั้นมุ่งหน้าสู่กรุงเทพฯ
เส้นทางที่ 5 จังหวัดประจวบคีรีขันธ์ ไปกรุงเทพฯ ใช้ ทล.4 (ถนนเพชรเกษม) - เบี่ยงซ้ายเข้าทางถนนเลียบคลองส่งน้ำสายใหญ่สาย 1 - เลี้ยวขวาเข้า ทล.3175 - เลี้ยวขวาเข้า พบ.4024 - ตรงไปบน ทล.3204 – ตรงไปบน ทล.3171 - เลี้ยวซ้ายเข้า ทล.4 จากนั้นมุ่งหน้าสู่กรุงเทพฯ
ทั้งนี้ ทล. ขออภัยในความไม่สะดวกเป็นอย่างยิ่ง ขอให้ประชาชนศึกษาแผนที่เส้นทางเลี่ยงดังกล่าว และใช้เส้นทางด้วยความระมัดระวัง ปฏิบัติตามป้ายเตือน ป้ายแนะนำทางเลี่ยง ป้ายเสริมจากโครงการและสัญญาณจราจรที่ติดตั้งไว้ เพื่อความปลอดภัยในการเดินทาง สามารถสอบถามรายละเอียดเพิ่มเติมหรือแจ้งเหตุต่าง ๆ ระหว่างดำเนินการได้ที่สายด่วน ทล. โทร. 1586 (โทรฟรีตลอด 24 ชั่วโมง) และโครงการปรับปรุงทางแยกท่ายาง โทร. 08 9150 8333

ที่มา : https://www.thaigov.go.th/news/contents/details/75093