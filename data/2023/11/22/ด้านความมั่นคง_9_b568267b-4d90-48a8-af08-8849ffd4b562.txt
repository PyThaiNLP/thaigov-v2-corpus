รัฐบาลไทย-ข่าวทำเนียบรัฐบาล-มหาดไทยเตรียมออกคำสั่งห้ามออกใบอนุญาตพกอาวุธปืนติดตัว “แบบ ป.12” เป็นเวลา 1 ปี รักษาความปลอดภัยของสาธารณะ ลดปัญหาใช้อาวุธปืนก่ออาชญากรรม


วันพุธที่ 22 พฤศจิกายน 2566
22/11/2566
พิมพ์
มหาดไทยเตรียมออกคำสั่งห้ามออกใบอนุญาตพกอาวุธปืนติดตัว “แบบ ป.12” เป็นเวลา 1 ปี รักษาความปลอดภัยของสาธารณะ ลดปัญหาใช้อาวุธปืนก่ออาชญากรรม
มหาดไทยเตรียมออกคำสั่งห้ามออกใบอนุญาตพกอาวุธปืนติดตัว “แบบ ป.12” เป็นเวลา 1 ปี รักษาความปลอดภัยของสาธารณะ ลดปัญหาใช้อาวุธปืนก่ออาชญากรรม
น.ส.ไตรศุลี ไตรสรณกุล เลขานุการ รมว.มหาดไทยและโฆษกกระทรวงมหาดไทย กล่าวว่า ด้วยปัจจุบันได้ปรากฏปัญหาเด็ก เยาวชน และบุคคลที่ประสงค์ร้ายต่อสังคม สามารถเข้าถึงอาวุธปืนหรือสิ่งเทียมอาวุธปืนที่ดัดแปลงเป็นอาวุธ เช่น แบลงค์กัน (Blank Gun) ได้โดยง่าย รวมถึงมีการพกอาวุธปืนทั้งที่ได้รับอนุญาตถูกต้องตามกฎหมาย อาวุธปืนที่ผิดกฎหมาย ตลอดจนสิ่งเทียมอาวุธปืนดังกล่าว ไปในที่สาธารณะและใช้ก่ออาชญากรรม ส่งผลอันตรายต่อชีวิต ร่างกาย และทรัพย์สินของประชาชนผู้บริสุทธิ์ ส่งผลกระทบด้านความสงบเรียบร้อยของสังคม ด้านเศรษฐกิจ การท่องเที่ยวและภาพลักษณ์ของประเทศ ตามที่ปรากฏตามสื่อสารมวลชนในหลายกรณี
ดังนั้น เพื่อเป็นการรักษาความสงบเรียบร้อยของประชาชน และความปลอดภัยสาธารณะ ลดอาชญากรรม และควบคุมสถานการณ์บ้านเมืองให้เป็นปกติ กระทรวงมหาดไทยจึงอาศัยอำนาจตามพระราชบัญญัติ (พ.ร.บ) อาวุธปืน เครื่องกระสุนปืน วัตถุระเบิด ดอกไม้ไฟ และสิ่งเทียม อาวุธปืน พ.ศ. 2490 ยกร่างคำสั่งนายกรัฐมนตรีและรัฐมนตรีว่าการกระทรวงมหาดไทย เรื่อง ห้ามออกใบอนุญาตให้มีอาวุธปืนติดตัว (แบบ ป.12) เป็นการชั่วคราว โดยมีสาระสำคัญเป็นการห้ามออกใบอนุญาต แบบ ป.12 เป็นเวลา 1 ปี
น.ส.ไตรศุลี กล่าวว่า ล่าสุดนายอนุทิน ชาญวีรกูล รองนายกรัฐมนตรีและ รมว.มหาดไทย ได้ลงนามในคำสั่งฯ แล้ว ขณะนี้อยู่ระหว่างนำเสนอให้นายเศรษฐา ทวีสิน นายกรัฐมนตรีและรมว.คลัง ลงนาม ก่อนเผยแพร่ในราชกิจจานุเบกษาและมีผลบังคับในวันถัดจากวันประกาศในราชกิจจานุเบกษาต่อไป
อย่างไรก็ตาม คำสั่งฯ จะไม่มีผลบังคับกับเจ้าหน้าที่ หรือบุคคลที่ได้รับอนุญาตให้พกอาวุธปืนติดตัวไปในเมือง หมู่บ้าน หรือทางสาธารณะ ซึ่งอยู่ระหว่างการปฏิบัติหน้าที่ อาทิ เจ้าพนักงานผู้มีหน้าที่รักษาความสงบเรียบร้อยของประชาชน เช่น ทหารตำรวจ ข้าราชการ พนักงาน หรือลูกจ้างของหน่วยงานราชการหรือรัฐวิสาหกิจ ประชาชน ซึ่งอยู่ระหว่างการช่วยเหลือราชการและมีเหตุจำเป็นต้องมีและใช้อาวุธตามกฎหมาย

ที่มา : https://www.thaigov.go.th/news/contents/details/75072