รัฐบาลไทย-ข่าวทำเนียบรัฐบาล-5 รัฐมนตรีหญิง ผนึกกำลังรณรงค์ต่อต้านการใช้ความรุนแรงในทุกรูปแบบ “รัดเกล้า” รองโฆษกรัฐบาลยืนยันรัฐบาลให้ความสำคัญเรื่องนี้ 


วันพุธที่ 22 พฤศจิกายน 2566
22/11/2566
พิมพ์
5 รัฐมนตรีหญิง ผนึกกำลังรณรงค์ต่อต้านการใช้ความรุนแรงในทุกรูปแบบ “รัดเกล้า” รองโฆษกรัฐบาลยืนยันรัฐบาลให้ความสำคัญเรื่องนี้
5 รัฐมนตรีหญิง ผนึกกำลังรณรงค์ต่อต้านการใช้ความรุนแรงในทุกรูปแบบ “รัดเกล้า” รองโฆษกรัฐบาลยืนยันรัฐบาลให้ความสำคัญเรื่องนี้ ขณะที่กระทรวง พม.​ เตรียมจัดงานรณรงค์ยุติความรุนแรงต่อเด็ก สตรี และบุคคลในครอบครัว วันที่ 25 พ.ย.นี้
วันที่ 22 พฤศจิกายน 2566 นางรัดเกล้า สุวรรณคีรี  รองโฆษกประจำสำนักนายกรัฐมนตรี เปิดเผยว่า ตามที่องค์การสหประชาชาติได้รับรองให้วันที่ 25 พ.ย.ของทุกปีเป็น "วันขจัดความรุนแรง ต่อสตรีสากล"  สำหรับประเทศไทยได้กำหนดให้เดือน พ.ย.​ เป็น "เดือนรณรงค์ ยุติความรุนแรงต่อ เด็ก สตรี และคนในครอบครัว" โดยกระทรวงพัฒนาสังคมและความมั่นคงของมนุษย์ เตรียมจัดแคมเปญรณรงค์ยุติความรุนแรงต่อเด็ก สตรี และบุคคลในครอบครัว ประจำปี พ.ศ. 2566 ตลอดทั้งสัปดาห์
คิ๊กออฟด้วยการติดเข็มกลัดริบบิ้นขาวให้นายกรัฐมนตรีและคณะรัฐมนตรีก่อนเริ่มการประชุม​ ครม.​ วานนี้​ ไปจนถึงการจัดงานในวันที่ 25 พ.ย.66  ที่จังหวัดสุพรรณบุรี ภายใต้แนวคิด “รวมพลังหยุดความรุนแรงต่อเด็ก สตรี และบุคคลในครอบครัว” เพื่อให้สังคมได้ตระหนักและร่วมป้องกันและขจัดความรุนแรงต่อเด็กและสตรี ให้หมดสิ้นไป
รองฯ​ รัดเกล้า​ ยังเผยอีกว่า​กระทรวง พม.​​ ยังจับมือกับทีมโฆษกรัฐบาล​ เดินหน้ารวบรวมจุดยืนและนโยบายของรัฐมนตรีผู้หญิง 5 คน ที่ออกมาร่วมกันต่อต้านการใช้ความรุนแรงต่อสตรีอีกด้วย​ โดยคลิปวิดิโอจุดยืนของ 5 รัฐมนตรี​จะเผยให้สาธารณะใด้ชมกันภายในวันที่ 25 พ.ย.66
จุดยืนของ​ 5 รัฐมนตรีโดยคร่าว​ประกอบด้วย​ นางสาวพิมพ์ภัทรา วิชัยกุล รัฐมนตรีว่าการกระทรวงอุตสาหกรรมพูดถึงแนวทางการป้องกันการใช้ความรุนแรงในการทำงาน สถานประกอบการ โรงงาน ที่บุคลากรในสถานที่ทํางานอาจถูกคุกคาม ถูกข่มเหงหรือ ถูกทําร้าย
นางสาวศุภมาส อิศรภักดี รัฐมนตรีว่าการกระทรวงการอุดมศึกษา วิทยาศาสตร์ วิจัย และนวัตกรรม พูดถึงความรุนแรงที่เกิดขึ้นในสถานศึกษา นางมนพร เจริญศรี  รัฐมนตรีช่วยว่าการกระทรวงคมนาคม เรื่องปัญหาความปลอดภัยทางเพศในการเดินทางขนส่งสาธารณะ
นางสาวสุดาวรรณ หวังศุภกิจโกศล รัฐมนตรีว่าการกระทรวงการท่องเที่ยวและกีฬา รณรงค์ยุติความรุนแรงในพื้นที่สาธารณะที่เกี่ยวข้องกับการท่องเที่ยวในหลายรูปแบบ  และ ประเด็นสื่อกับความรุนแรงต่อเด็ก สตรี และบุคคลในครอบครัว โดย  นางพวงเพ็ชร ชุนละเอียดรัฐมนตรีประจำสำนักนายกรัฐมนตรี
“ไม่ใช่เพียงรัฐมนตรีผู้หญิงที่ร่วมกันรณรงค์ต่อต้านความรุนแรงในทุกรูปแบบ แต่ทั้งรัฐบาลยังให้ความสำคัญในเรื่องนี้อย่างมาก โดยเมื่อวานนี้ก่อนการประชุม ครม.ได้จัดกิจกรรม ติดเข็มกลัดริบบิ้นสีขาวให้กับรัฐมนตรีทุกคน โดยนายวราวุธ ศิลปอาชา รัฐมนตรีว่าการกระทรวง พม. ซึ่งบรรยากาศเป็นไปด้วยความความชื่นมื่น เป็นการตอกย้ำว่าเอาจริงเอาจังกับเรื่องนี้” รองฯ​ รัดเกล้า กล่าว

ที่มา : https://www.thaigov.go.th/news/contents/details/75062