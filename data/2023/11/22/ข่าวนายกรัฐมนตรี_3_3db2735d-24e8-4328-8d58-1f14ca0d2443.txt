รัฐบาลไทย-ข่าวทำเนียบรัฐบาล-นายกรัฐมนตรีย้ำ ไม่เคยแทรกแซงก้าวก่ายการแต่งตั้งข้าราชการ และข้าราชการตำรวจ 


วันพุธที่ 22 พฤศจิกายน 2566
22/11/2566
พิมพ์
นายกรัฐมนตรีย้ำ ไม่เคยแทรกแซงก้าวก่ายการแต่งตั้งข้าราชการ และข้าราชการตำรวจ
นายกรัฐมนตรีย้ำ ไม่เคยแทรกแซงก้าวก่ายการแต่งตั้งข้าราชการ และข้าราชการตำรวจ
วันนี้ 22 พฤศจิกายน 2566 เวลา 10.00 น. ณ บริเวณทางเชื่อมตึกภักดีบดินทร์ ทำเนียบรัฐบาล นายเศรษฐา​ ทวีสิน​ นายกรัฐมนตรีและรัฐมนตรีว่าการกระทรวงการคลัง ชี้แจงกรณีการพูดกลางวงประชุม สส.พรรคเพื่อไทย​ เรื่องการแต่งตั้งโยกย้ายข้าราชการตำรวจระดับผู้กำกับ ว่า​ ไม่ใช่เรื่องอะไร​ และตนเองไม่มีอำนาจและไม่เคยแทรกแซงก้าวก่ายการแต่งตั้งข้าราชการ หรือข้าราชการตำรวจเลย เพราะเป็นหน้าที่ของสำนักงานตำรวจแห่งชาติที่จะพิจารณาตามผลงาน แต่ก็อย่างที่ทราบกันดีว่า สส. เป็นตัวแทนของประชาชน และประชาชนก็ได้มาพูดคุยกันเรื่องปัญหายาเสพติดที่เรื้อรังมา และอาจไม่สบายใจกับทางเจ้าหน้าที่ ซึ่ง สส.ก็ได้ยืนยัน
นายกรัฐมนตรี ยืนยันว่า “สส.ไม่ได้มาขอ​ เราพูดเรื่องความ ไม่ได้พูดเรื่องคน ความนี่คือการมีปัญหาในพื้นที่ เราเองก็มาพูดในตรงนี้มากกว่า โดยเอาเรื่องความเป็นหลัก​ ผมยืนยันว่าผมไม่เคยไปก้าวก่าย หรือว่าไปสั่งการกับสำนักงานตำรวจแห่งชาติ และการแต่งตั้งผู้กำกับจริงๆ ไม่ได้ขึ้นอยู่กับอำนาจของผมด้วย"
ผู้สื่อข่าวถามย้ำว่าจะต้องกำชับ สส.อย่างไร เพราะนายกรัฐมนตรีเคยให้นโยบาย ไม่อยากให้มีการวิ่งเต้นตำแหน่ง นายกรัฐมนตรีกล่าวว่า ​ ตนเองคิดว่า สส. ทราบหน้าที่ของตัวเองดีอยู่แล้ว ไม่ได้มีประเด็นตรงนี้ ส่วนกรณีที่พูดในวง สส.พรรคเพื่อไทย โดยระบุว่า​ มีทั้งคนสมหวังและผิดหวัง และขอมาเยอะเหลือเกินนั้น​ นายกรัฐมนตรี​ ชี้แจงว่า ที่ว่ามีคนผิดหวังสมหวังหมายความว่า เขาบอกว่า เจ้าหน้าที่อาจทำงานไม่ดีตรงนี้  พร้อมยกตัวอย่างสมมุติว่า หากเขาทำงานไม่ดีตนก็ไม่สามารถสั่งย้ายได้อยู่ดี​ เพียงแต่บอกว่า ปัญหาอยู่ในพื้นที่โซนไหน เช่น​ เรื่องยาเสพติดตนเองก็ได้กำชับให้ดูแล​ และหากคนที่อยู่ในพื้นที่ทำเหมาะสมแล้วก็อยู่ต่อไป​ พร้อมย้ำว่า​ ประเด็นดังกล่าวเป็นการพูดเรื่องความ ไม่ใช่เรื่องคน ซึ่งยืนยันมาตลอด ส่วนกรณีที่พรรคก้าวไกลตั้งข้อสังเกตว่าอาจจะผิดกฎหมายและรัฐธรรมนูญ นายกรัฐมนตรี​ ยืนยันว่าตนไม่เคยไปก้าวก่ายและสั่งการ รวมถึงทาง สส .ก็ไม่เคยมาขอตำแหน่งกับตนเอง

ที่มา : https://www.thaigov.go.th/news/contents/details/75078