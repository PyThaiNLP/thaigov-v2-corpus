รัฐบาลไทย-ข่าวทำเนียบรัฐบาล-รมว.ยุติธรรม ต้อนรับเอกอัครราชทูตวิสามัญผู้มีอำนาจเต็มแห่งสาธารณรัฐอิตาลีประจำประเทศไทยและคณะ ในโอกาสเข้าเยี่ยมคารวะ


วันพุธที่ 22 พฤศจิกายน 2566
22/11/2566
พิมพ์
รมว.ยุติธรรม ต้อนรับเอกอัครราชทูตวิสามัญผู้มีอำนาจเต็มแห่งสาธารณรัฐอิตาลีประจำประเทศไทยและคณะ ในโอกาสเข้าเยี่ยมคารวะ
รมว.ยุติธรรม ต้อนรับเอกอัครราชทูตวิสามัญผู้มีอำนาจเต็มแห่งสาธารณรัฐอิตาลีประจำประเทศไทยและคณะ ในโอกาสเข้าเยี่ยมคารวะและหารือข้อราชการแนวทางการผลักดันความร่วมมือด้านกระบวนการยุติธรรมทางอาญาระหว่างประเทศ
ในวันพุธที่ ๒๒ พฤศจิกายน ๒๕๖๖ เวลา ๐๙.๐๐ น. ณ ห้องรับรองประจำกระทรวงยุติธรรม ชั้น ๓ อาคารกระทรวงยุติธรรม พันตำรวจเอก ทวี สอดส่อง รัฐมนตรีว่าการกระทรวงยุติธรรม พร้อมด้วยนายวัลลภ นาคบัว รองปลัดกระทรวงยุติธรรม นายวีระกิตติ์ หาญปริพรรณ์ อธิบดีกรมคุมประพฤติ นางสาวศิริประกาย วรปรีชา รองอธิบดีกรมพินิจและคุ้มครองเด็กและเยาวชน และนายณรงค์ จุ้ยเส่ย รองอธิบดีกรมราชทัณฑ์ ได้ให้การต้อนรับ นายเปาโล ดีโอนีซี (H.E. Mr. Paolo Dionisi) เอกอัครราชทูตวิสามัญผู้มีอำนาจเต็มแห่งสาธารณรัฐอิตาลีประจำประเทศไทยและคณะ ในโอกาสเข้าเยี่ยมคารวะและหารือข้อราชการ โดยทั้งสองฝ่ายได้หารือเรื่องแนวทางการผลักดันความร่วมมือด้านกระบวนการยุติธรรมทางอาญาระหว่างไทย - อิตาลี โดยเฉพาะในประเด็นเรื่องแนวทางการแก้ไขปัญหาผู้ต้องขังล้นเรือนจำที่ทั้งประเทศไทยและอิตาลีกำลังเผชิญ และการส่งเสริมการฝึกวิชาชีพให้แก่ผู้ต้องขังเพื่อนำไปประกอบอาชีพภายหลังพ้นโทษเพื่อป้องกันการกระทำผิดซ้ำ
ทั้งนี้ ฝ่ายอิตาลีพร้อมสนับสนุนกระทรวงยุติธรรมในการแลกเปลี่ยนองค์ความรู้และประสบการณ์ในประเด็นข้างต้น โดยเฉพาะการประสานความร่วมมือในการพัฒนาพฤตินิสัยผู้ต้องขังและการคืนคนดีสู่สังคม​ โดยเฉพาะในกลุ่มผู้ต้องขังคดีความมั่นคงและผู้กระทำความผิดที่เป็นเด็กและเยาวชน เพื่อลดการเกิดอาชญากรรมในทั้งสองประเทศ โดยการหารือข้อราชการในครั้งนี้นับเป็นการกระชับความสัมพันธ์ระหว่างไทยและอิตาลีให้มีความแน่นแฟ้น ซึ่งจะนำไปสู่การพัฒนาความร่วมมือระหว่างกันให้เป็นรูปธรรมต่อไป

ที่มา : https://www.thaigov.go.th/news/contents/details/75081