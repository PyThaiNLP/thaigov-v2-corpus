รัฐบาลไทย-ข่าวทำเนียบรัฐบาล-ปลัดมหาดไทย เรียกประชุมกลุ่มจังหวัดภาคตะวันออกเฉียงเหนือตอนบน 1 และหน่วยงานในสังกัดกระทรวงมหาดไทยทุกหน่วยงาน ร่วมหารือ สภาพัฒน์ฯ สำนักงบประมาณ และหน่วยงานที่เกี่ยวข้อง 


วันอังคารที่ 21 พฤศจิกายน 2566
21/11/2566
พิมพ์
ปลัดมหาดไทย เรียกประชุมกลุ่มจังหวัดภาคตะวันออกเฉียงเหนือตอนบน 1 และหน่วยงานในสังกัดกระทรวงมหาดไทยทุกหน่วยงาน ร่วมหารือ สภาพัฒน์ฯ สำนักงบประมาณ และหน่วยงานที่เกี่ยวข้อง
ปลัดมหาดไทย เรียกประชุมกลุ่มจังหวัดภาคตะวันออกเฉียงเหนือตอนบน 1 และหน่วยงานในสังกัดกระทรวงมหาดไทยทุกหน่วยงาน ร่วมหารือ สภาพัฒน์ฯ สำนักงบประมาณ และหน่วยงานที่เกี่ยวข้อง เพื่อเตรียมความพร้อมจัดประชุม ครม. นอกสถานที่ ครั้งที่ 1/66 ณ จังหวัดหนองบัวลำภู
ปลัดมหาดไทย เรียกประชุมกลุ่มจังหวัดภาคตะวันออกเฉียงเหนือตอนบน 1 และหน่วยงานในสังกัดกระทรวงมหาดไทยทุกหน่วยงาน ร่วมหารือ สภาพัฒน์ฯ สำนักงบประมาณ และหน่วยงานที่เกี่ยวข้อง เพื่อเตรียมความพร้อมจัดประชุม ครม. นอกสถานที่ ครั้งที่ 1/66 ณ จังหวัดหนองบัวลำภู ในระหว่าง 3 - 4 ธ.ค. 66 นี้
วันนี้ (21 พ.ย. 66) เวลา 11.00 น. ที่ห้อง War Room ชั้น 2 อาคารศาลาว่าการกระทรวงมหาดไทย นายสุทธิพงษ์ จุลเจริญ ปลัดกระทรวงมหาดไทย เป็นประธานการประชุมเพื่อจัดเตรียมข้อเสนอประเด็นและวาระการพัฒนากลุ่มจังหวัดภาคตะวันออกเฉียงเหนือตอนบน 1 (จังหวัดบึงกาฬ เลย หนองคาย หนองบัวลำภู และอุดรธานี) ผ่านระบบวิดีทัศน์ทางไกล (VCS) โดยมี นายวิโรจน์ นรารักษ์ รองเลขาธิการสภาพัฒนาการเศรษฐกิจและสังคมแห่งชาติ นายสมคิด จันทมฤก รองปลัดกระทรวงมหาดไทย นายพงศ์รัตน์ ภิรมย์รัตน์ อธิบดีกรมโยธาธิการและผังเมือง นายไชยวัฒน์ จุนถิระพงศ์ อธิบดีกรมป้องกันและบรรเทาสาธารณภัย นายขจร ศรีชวโนทัย อธิบดีกรมส่งเสริมการปกครองท้องถิ่น รองอธิบดีกรมการปกครอง รองอธิบดีกรมที่ดิน ผู้แทนจากหน่วยงานรัฐวิสาหกิจในสังกัดกระทรวงมหาดไทย ประกอบด้วย การไฟฟ้าส่วนภูมิภาค การประปาส่วนภูมิภาค องค์การตลาด องค์การจัดการน้ำเสีย ผู้แทนจากสำนักงบประมาณ และผู้แทนจากกลุ่มจังหวัดภาคตะวันออกเฉียงเหนือตอนบน 1 ได้แก่ นายราชันย์ ซุ้นหั้ว ผู้ว่าราชการจังหวัดหนองคาย รองผู้ว่าราชการจังหวัดบึงกาฬ เลย หนองบัวลำภู และจังหวัดอุดรธานี พร้อมด้วยหัวหน้าส่วนราชการ ผู้บริหารองค์กรปกครองส่วนท้องถิ่น และผู้แทนภาควิชาการ ภาคเอกชน ภาคประชาชน และภาคประชาสังคม เข้าร่วมการประชุม เพื่อซักซ้อมและจัดเตรียมข้อเสนอประเด็นและวาระการพัฒนากลุ่มจังหวัดในการเสนอต่อที่ประชุมคณะรัฐมนตรีอย่างเป็นทางการนอกสถานที่ ครั้งที่ 1/2566 ณ จังหวัดหนองบัวลำภู ในระหว่างวันที่ 3 - 4 ธันวาคม 2566
นายสุทธิพงษ์ จุลเจริญ ปลัดกระทรวงมหาดไทย เปิดเผยว่า กระทรวงมหาดไทยได้รับแจ้งจากสำนักเลขาธิการนายกรัฐมนตรีว่า นายเศรษฐา ทวีสิน นายกรัฐมนตรี ได้เห็นชอบกำหนดจัดประชุมคณะรัฐมนตรีอย่างเป็นทางการนอกสถานที่ ครั้งที่ 1/2566 ณ จังหวัดหนองบัวลำภู และติดตามการตรวจราชการกลุ่มจังหวัดภาคตะวันออกเฉียงเหนือตอนบน 1 (จังหวัดบึงกาฬ เลย หนองคาย หนองบัวลำภู และอุดรธานี) ระหว่างวันที่ 3 - 4 ธันวาคม 2566 โดยมอบหมายภารกิจให้นายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงพาณิชย์ เป็นประธานการประชุม ร่วมกับส่วนราชการที่เกี่ยวข้อง ประกอบด้วย สำนักงานสภาพัฒนาการเศรษฐกิจและสังคมแห่งชาติ สำนักเลขาธิการคณะรัฐมนตรี สำนักงบประมาณ และกระทรวงมหาดไทย จัดการประชุมบูรณาการการพัฒนากลุ่มจังหวัดภาคตะวันออกเฉียงเหนือตอนบน 1 เพื่อนำเสนอประเด็นและวาระการพัฒนากลุ่มจังหวัด ต่อที่ประชุมคณะรัฐมนตรีอย่างเป็นทางการนอกสถานที่ โดยกระทรวงมหาดไทยได้มีการประชุมเตรียมการร่วมกับกลุ่มจังหวัดภาคตะวันออกเฉียงเหนือตอนบน 1 และหน่วยงานที่เกี่ยวข้องแล้ว เมื่อวันที่ 17 พฤศจิกายน 2566 ที่ผ่านมา โดยได้มีการหารือถึงแนวทางการดำเนินงานที่สำคัญ 2 เรื่อง ได้แก่ การจัดเตรียมข้อเสนอประเด็นและวาระการพัฒนากลุ่มจังหวัดภาคตะวันออกเฉียงเหนือตอนบน 1 ร่วมกับหน่วยงานที่เกี่ยวข้อง โดยได้รับเกียรติจากนายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงพาณิชย์ เป็นประธานการประชุม และการเตรียมการจัดการประชุมรับฟังความคิดเห็นของภาคธุรกิจเอกชน (กรอ.) ในพื้นที่ โดยได้รับเกียรติจาก นายสมศักดิ์ เทพสุทิน รองนายกรัฐมนตรี เป็นประธานการประชุม
นายสุทธิพงษ์ จุลเจริญ ปลัดกระทรวงมหาดไทย กล่าวว่า นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย ได้ให้ความสำคัญต่อการประชุมคณะรัฐมนตรีอย่างเป็นทางการนอกสถานที่ ณ จังหวัดหนองบัวลำภู เป็นอย่างมาก โดยได้กำชับให้มีการประชุมซักซ้อมจัดเตรียมข้อเสนอประเด็นและวาระการพัฒนากลุ่มจังหวัดภาคตะวันออกเฉียงเหนือตอนบน 1 ให้เป็นไปด้วยความเรียบร้อย สามารถนำเสนอประเด็นได้ตรงตามความต้องการของพี่น้องประชาชนโดยยึดประชาชนเป็นศูนย์กลาง (Citizen-centric) อย่างแท้จริง และมีการตอบสนองต่อตัวชี้วัด (KPIs) เชิงพื้นที่อย่างเป็นรูปธรรม ตามแนวคิด “ทันโลก ทันสมัย ทันท่วงที” เพื่อบำบัดทุกข์ บำรุงสุข และเพิ่มพูนความอุดมสมบูรณ์ให้พี่น้องประชาชนอย่างยั่งยืน
“ในวันนี้ผู้แทนจากกลุ่มจังหวัดภาคตะวันออกเฉียงเหนือตอนบน 1 (จังหวัดบึงกาฬ เลย หนองคาย หนองบัวลำภู และอุดรธานี) ได้นำเสนอประเด็นการพัฒนาที่ครอบคลุมทุกมิติตามนโยบายสำคัญ 10 นโยบายของกระทรวงมหาดไทย ประกอบด้วย 1. นโยบายการพัฒนาคุณภาพชีวิตและสร้างรายได้ โดยการน้อมนำแนวพระราชดำริมาประยุกต์ใช้เพื่อเป็นการส่งเสริมและพัฒนาคุณภาพชีวิต 2. นโยบายน้ำดื่มสะอาดฟรี ลดค่าใช้จ่ายให้ประชาชน 3. นโยบายการลดค่าใช้จ่ายพลังงานไฟฟ้าและน้ำมันของทุกส่วนราชการ 4. นโยบายพลังงานสะอาด 5. นโยบายการจัดระเบียบสังคม ปราบปรามผู้มีอิทธิพล 6. นโยบายการบริการประชาชนแบบ One Stop Service 7. นโยบายการอำนวยความสะดวกและดูแลความปลอดภัยนักท่องเที่ยว ควบคู่กับการส่งเสริมและยกระดับการท่องเที่ยว ด้วยโครงสร้างพื้นฐานที่สำคัญ 8. นโยบายการส่งเสริมเศรษฐกิจฐานราก การผลิต การตลาด และการจำหน่าย “มุ่งเน้นการลดรายจ่าย สร้างรายได้ ลดความเหลื่อมล้ำ” เพื่อพัฒนาคุณภาพชีวิตให้กับประชาชน ทั้งในระดับครัวเรือนและชุมชน มีการพัฒนาผลิตภัณฑ์ชุมชนตามอัตลักษณ์ที่โดดเด่น (OTOP) สร้างพลังสร้างสรรค์ หรือ Soft Power ซึ่งจะนำสู่การส่งออกสินค้าเชิงวัฒนธรรม ทำให้ผู้ประกอบการในชุมชนท้องถิ่นเป็นหน่วยธุรกิจในการสร้างงานสร้างรายได้ตามแนวทางเศรษฐกิจที่ยั่งยืน (Sustainable Economy) 9. นโยบายการแก้ไขปัญหายาเสพติด และ 10. นโยบายสนับสนุนการพัฒนาระบบสาธารณสุขปฐมภูมิ และการเตรียมความพร้อมท้องถิ่นรองรับสังคมผู้สูงอายุ เพิ่มประสิทธิภาพระบบสาธารณสุขขั้นปฐมภูมิ ซึ่งทุกประเด็นที่มีการนำเสนอในที่ประชุมวันนี้ ได้มีผ่านการประชุม กรอ. ระดับจังหวัดมาแล้ว และได้รับความเห็นเพิ่มเติมจากรองเลขาธิการสภาพัฒนาเศรษฐกิจและสังคมแห่งชาติ โดยแต่ละจังหวัดจะนำข้อเสนอแนะที่ได้วันนื้กลับไปทบทวนและจัดทำประเด็นข้อมูลตามคำแนะนำ เพื่อให้สามารถบรรลุเป้าหมายได้ตามที่กำหนดไว้ มีการใช้จ่ายงบประมาณอย่างคุ้มค่า และเกิดประโยชน์สูงสุดต่อพี่น้องประชาชนทุกระดับ” ปลัดกระทรวงมหาดไทย กล่าวเน้นย้ำ
ปลัดกระทรวงมหาดไทย กล่าวทิ้งท้ายว่า สำหรับภาพรวมของการประชุมในวันนี้ ประเด็นการนำเสนอของกลุ่มจังหวัดภาคตะวันออกเฉียงเหนือตอนบน 1 สามารถทำให้เห็นการพัฒนาที่เป็นระบบและเชื่อมโยงกันในด้านต่าง ๆ ซึ่งจะช่วยให้การวางกรอบทิศทางการพัฒนาและการใช้ประโยชน์ในทรัพยากรเป็นไปอย่างมีประสิทธิภาพ ทั้งด้านเศรษฐกิจ การผลิต การค้า และการลงทุนเพื่อเพิ่มมูลค่าเพิ่มและความได้เปรียบในการแข่งขันร่วมกัน รวมถึงการแก้ปัญหาเร่งด่วนร่วมกันของประเทศ ซึ่งจำเป็นต้องอาศัยความร่วมมือระหว่างจังหวัด ตลอดจนร่วมกันแก้ไขปัญหาระหว่างจังหวัดได้อย่างมีประสิทธิผล โดยข้อสรุปจากการประชุมในวันนี้จะนำไปหารือกับนายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงพาณิชย์ ในวันที่ 23 พฤศจิกายน นี้ เพื่อให้การจัดการประชุมคณะรัฐมนตรีอย่างเป็นทางการนอกสถานที่ ครั้งที่ 1/2566 ณ จังหวัดหนองบัวลำภู เป็นไปด้วยความเรียบร้อยและบรรลุผลตามเป้าหมายที่วางไว้

ที่มา : https://www.thaigov.go.th/news/contents/details/75054