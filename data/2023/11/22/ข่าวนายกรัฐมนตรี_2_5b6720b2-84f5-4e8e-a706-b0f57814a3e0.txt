รัฐบาลไทย-ข่าวทำเนียบรัฐบาล-นายกรัฐมนตรี ยืนยันนโยบายวีซ่าฟรีช่วยกระตุ้นการท่องเที่ยว ไม่เกี่ยวกับกับขอทานชาวจีน จากการตรวจสอบพบเดินทางเข้ามาไทยก่อนจะมีนโยบายฟรีวีซ่า


วันพุธที่ 22 พฤศจิกายน 2566
22/11/2566
พิมพ์
นายกรัฐมนตรี ยืนยันนโยบายวีซ่าฟรีช่วยกระตุ้นการท่องเที่ยว ไม่เกี่ยวกับกับขอทานชาวจีน จากการตรวจสอบพบเดินทางเข้ามาไทยก่อนจะมีนโยบายฟรีวีซ่า
นายกรัฐมนตรี ยืนยันนโยบายวีซ่าฟรีช่วยกระตุ้นการท่องเที่ยว ไม่เกี่ยวกับกับขอทานชาวจีน จากการตรวจสอบพบเดินทางเข้ามาไทยก่อนจะมีนโยบายฟรีวีซ่า
วันนี้ 22 พฤศจิกายน 2566 เวลา 10.00 น. ณ บริเวณทางเชื่อมตึกภักดีบดินทร์ ทำเนียบรัฐบาล                       นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง กล่าวถึงกรณีมีการรายงานว่าสายการบินจีนยกเลิกสลอตบินเข้าประเทศไทยว่า ไม่ได้ยกเลิกทั้งหมด แต่เนื่องจากสภาพเศรษฐกิจของจีนไม่ได้ดีอย่างที่คิดไว้ จึงอาจส่งผลให้จำนวนนักท่องเที่ยวที่จะเดินทางเข้าไทย ไม่ได้มีมากอย่างที่ประเมินไว้ในช่วงแรก ประกอบกับนโยบายภายในประเทศของจีนก็สนับสนุนให้ท่องเที่ยวภายในประเทศมากเช่นกัน
นายกรัฐมนตรี ยืนยันนโยบายวีซ่าฟรีช่วยกระตุ้นการท่องเที่ยว ยอดนักท่องเที่ยวเพิ่มขึ้น โดยในช่วงที่ไทยเปิดวีซ่าฟรี อาจจะมีการจองเข้ามามาก และกำลังพิจารณาอีกหลายมาตรการที่จะมากระตุ้นเศรษฐกิจประเทศอีก ซึ่งในระหว่างที่เดินทางไปซานฟรานซิสโก ประเทศสหรัฐอเมริกา ได้พบปะกับบริษัท booking.com ซึ่งเป็นบริษัทแม่ของ Agoda ได้ยืนยันว่ามีนักท่องเที่ยวจีนเข้ามาทำธุรกรรมเป็นจำนวน 3 เท่า ซึ่งมากกว่าเดิม แต่อย่างที่ตนเองได้เคยพูดไว้ว่า จำนวนนักท่องเที่ยวก็เป็นประเด็นหนึ่ง แต่อีกประเด็นที่ให้ความสำคัญมากกว่า คือ จำนวนวันที่อยู่ในไทย กับการใช้จ่ายต่อคน เพราะหลังจากสถานการณ์โควิดคลี่คลาย การเดินทางก็มีค่าใช้จ่ายที่สูงขึ้น ประกอบกับจำนวนนักท่องเที่ยวจีน ที่คิดว่าจะเข้ามาเยอะมาก ก็ไม่ได้เข้ามาเยอะขนาดนั้น แต่หากไม่มีนโยบายฟรีวีซ่า ก็จะยิ่งแย่เข้าไปใหญ่
นายกรัฐมนตรี กล่าวย้ำ วัตถุประสงค์ของรัฐบาลที่เปิดวีซ่าฟรี เพื่อต้องการกระตุ้นเศรษฐกิจ แต่ขณะเดียวกัน ก็มีกลุ่มทุนจีนสีเทาแฝงตัวเข้ามา โดยล่าสุด มีเรื่องแก๊งขอทานชาวจีนนั้น นายกรัฐมนตรี กล่าวว่า ได้ติดตามเรื่องนี้อยู่ ซึ่งทุนจีนสีเทามีมานานแล้ว อาจไม่ได้เกี่ยวกับการเปิดวีซ่าฟรี เราก็ต้องบริหารจัดการต่อไป ซึ่งเรื่องขอทานชาวจีนจากการตรวจสอบพบว่ามีการเดินทางเข้ามาก่อนเปิดวีซ่าฟรี  ต้องดำเนินการตามกฎหมายต่อไป เพราะเข้ามาผิดขั้นตอนในการตรวจคนเข้าเมือง

ที่มา : https://www.thaigov.go.th/news/contents/details/75076