รัฐบาลไทย-ข่าวทำเนียบรัฐบาล-รมว.เกษตรฯ ประชุมคณะกรรมการนโยบายและแผนพัฒนาการเกษตรและสหกรณ์ ครั้งที่ 2/2566  เร่งขับเคลื่อนนโยบายและแผนพัฒนาการเกษตรฯ 


วันอังคารที่ 21 พฤศจิกายน 2566
รมว.เกษตรฯ ประชุมคณะกรรมการนโยบายและแผนพัฒนาการเกษตรและสหกรณ์ ครั้งที่ 2/2566  เร่งขับเคลื่อนนโยบายและแผนพัฒนาการเกษตรฯ
รมว.เกษตรฯ ประชุมคณะกรรมการนโยบายและแผนพัฒนาการเกษตรและสหกรณ์ ครั้งที่ 2/2566 เร่งขับเคลื่อนนโยบายและแผนพัฒนาการเกษตรฯ
ร้อยเอก ธรรมนัส พรหมเผ่า รัฐมนตรีว่าการกระทรวงเกษตรและสหกรณ์ เป็นประธานการประชุมคณะกรรมการนโยบายและแผนพัฒนาการเกษตรและสหกรณ์ ครั้งที่ 2/2566 โดยมี นายประยูร อินสกุล ปลัดกระทรวงเกษตรและสหกรณ์ ผู้บริหารกระทรวงเกษตรและสหกรณ์เข้าร่วม ณ ห้องประชุม 134 – 135 กระทรวงเกษตรและสหกรณ์ และผ่านระบบออนไลน์ Zoom Meeting ซึ่งมีวาระพิจารณาเร่งด่วนที่สำคัญ โดยที่ประชุมมีมติเห็นชอบ ดังนี้ 1) การเปิดตลาดนำเข้าสินค้าเกษตรในโควตาตามความตกลงภายใต้องค์การการค้าโลก (WTO) คราวละ 3 ปี (ปี 2567 – 2569) จำนวน 5 รายการ ได้แก่ เมล็ดกาแฟ ผลิตภัณฑ์กาแฟ ชา พริกไทย และลำไยแห้ง โดยปริมาณและอัตราภาษีให้เป็นไปตามพันธกรณีที่ไทยได้ผูกพันไว้ และการจัดสรรรปริมาณการนำเข้าในโควตา WTO ให้เป็นไปตามหลักเกณฑ์ที่กรมการค้าต่างประเทศเสนอก่อนมอบหมายกรมการค้าต่างประเทศดำเนินการออกกฎหมายต่อไป และ 2) การขอขยายปริมาณเปิดตลาดเมล็ดกาแฟดิบในโควตาตามความตกลง WTO เพิ่มเติม ปริมาณ 200 ตัน มีระยะเวลา 1 ปี (ปี 2567) โดยใช้หลักเกณฑ์และเงื่อนไขในการจัดสรรปริมาณการนำเข้าเช่นเดียวกับการเปิดตลาดปริมาณการนำเข้าเมล็ดกาแฟในโควตาตามความตกลง WTO ซึ่งจะนำเสนอต่อคณะรัฐมนตรีเพื่อพิจารณาให้ความเห็นชอบ ก่อนแจ้งกรมการค้าต่างประเทศดำเนินการออกกฎระเบียบที่เกี่ยวข้องต่อไป

ที่มา : https://www.thaigov.go.th/news/contents/details/75051