รัฐบาลไทย-ข่าวทำเนียบรัฐบาล-ชวนเที่ยวงาน “Garden Food Truck” ชิมของอร่อย 4 ภาคส่งท้ายปี @ศูนย์ราชการเฉลิมพระเกียรติฯ แจ้งวัฒนะ


วันพุธที่ 22 พฤศจิกายน 2566
22/11/2566
พิมพ์
ชวนเที่ยวงาน “Garden Food Truck” ชิมของอร่อย 4 ภาคส่งท้ายปี @ศูนย์ราชการเฉลิมพระเกียรติฯ แจ้งวัฒนะ
ธพส. ชวนเที่ยวงาน “Garden Food Truck” ทุกวันศุกร์ตลอดเดือนธันวาคมนี้ ตั้งแต่เวลา 17.00–20.00 น. ณ สวนหลังศาลพระพรหม ศูนย์ราชการเฉลิมพระเกียรติฯ แจ้งวัฒนะ
บริษัท ธนารักษ์พัฒนาสินทรัพย์ จำกัด (ธพส.) หรือ DAD Asset Development ชวนเที่ยวงาน “Garden Food Truck” ตะลอนทัวร์อาหาร 4 ภาค เพลิดเพลินไปกับการแสดงดนตรีในบรรยากาศสบาย ๆ ส่งท้ายปี 2566 ทุกวันศุกร์ตลอดเดือนธันวาคมนี้ ตั้งแต่เวลา 17.00–20.00 น. ณ สวนหลังศาลพระพรหม ศูนย์ราชการเฉลิมพระเกียรติฯ แจ้งวัฒนะ
ดร.นาฬิกอติภัค แสงสนิท กรรมการผู้จัดการ บริษัท ธนารักษ์พัฒนาสินทรัพย์ จำกัด (ธพส.) กล่าวว่า  กิจกรรม “Garden Food Truck” จัดขึ้นต่อเนื่องเป็นปีที่ 3  ซึ่งปีนี้กำหนดจัดขึ้นทุกวันศุกร์ ตลอดเดือนธันวาคม คือวันที่ 1, 8, 15 และ 22 ธันวาคม 2566 ตั้งแต่เวลา 17.00–20.00 น. ณ สวนหลังศาลพระพรหม ศูนย์ราชการเฉลิมพระเกียรติฯ แจ้งวัฒนะ โดย ธพส. หวังว่างานนี้จะเป็นส่วนหนึ่งที่ช่วยสร้างบรรยากาศแห่งความสุขในเทศกาลส่งท้ายปีเก่าต้อนรับปีใหม่ ให้ประชาชนได้มาเที่ยวผ่อนคลายแบบสบายๆ กับครอบครัว และเพื่อนฝูง
ในแต่ละสัปดาห์ผู้เข้าชมงานจะได้สัมผัสและเพลิดเพลินกับบรรยากาศสนุกๆ และรสชาติความอร่อยที่หลากหลาย จากรูปแบบธีมงานที่แตกต่างกันไป ได้แก่ ธีมอาหารภาคเหนือ ภาคอีสาน ภาคกลาง และภาคใต้  โดย ธพส. ได้ยกคาราวานอาหาร ขนม และเครื่องดื่ม ในรูปแบบ Food Truck มาให้เลือกลิ้มลองมากกว่า 20 ร้านค้า พร้อมชมการแสดงดนตรีต้อนรับฤดูหนาว ร่วมลุ้นรางวัลสุดปังทุกสัปดาห์ อาทิ เครื่องฟอกอากาศ นาฬิกาสมาร์ทวอทช์ และแก้วน้ำเก็บความเย็น

ที่มา : https://www.thaigov.go.th/news/contents/details/75091