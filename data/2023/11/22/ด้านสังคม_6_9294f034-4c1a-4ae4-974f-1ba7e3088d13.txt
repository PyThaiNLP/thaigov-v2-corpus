รัฐบาลไทย-ข่าวทำเนียบรัฐบาล-พม. จับมือศิริราช แถลงเตรียมจัดคอนเสิร์ต “เฉลียง Rare Item RESTAGE” รอบการกุศล รายได้สมทบทุนกายอุปกรณ์เพื่อคนพิการ


วันพุธที่ 22 พฤศจิกายน 2566
พม. จับมือศิริราช แถลงเตรียมจัดคอนเสิร์ต “เฉลียง Rare Item RESTAGE” รอบการกุศล รายได้สมทบทุนกายอุปกรณ์เพื่อคนพิการ
พม. จับมือศิริราช แถลงเตรียมจัดคอนเสิร์ต “เฉลียง Rare Item RESTAGE” รอบการกุศล รายได้สมทบทุนกายอุปกรณ์เพื่อคนพิการ
วันนี้ (22 พ.ย.66) เวลา 10.00 น. นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) พร้อมด้วย ศ.นพ.อภิชาติ อัศวมงคลกุล คณบดีคณะแพทยศาสตร์ศิริราชพยาบาล มหาวิทยาลัยมหิดล รศ. พญ.กุลภา ศรีสวัสดิ์ ผู้อำนวยการโรงเรียนกายอุปกรณ์สิรินธร นายภูษิต ไล้ทอง นายนิติพงษ์ ห่อนาค และนายวัชระ ปานเอี่ยม ตัวแทนศิลปินจากวงเฉลียง ร่วมแถลงข่าวการจัดคอนเสิร์ตรอบการกุศล “เฉลียง Rare Item RESTAGE เพื่อร่วมสมทบกองทุนกายอุปกรณ์เพื่อผู้พิการ โรงพยาบาลศิริราช" เป็นความร่วมมือระหว่างกระทรวงการพัฒนาสังคมและความมั่นคงของมนุษย์ (พม.)  โรงเรียนกายอุปกรณ์สิรินธร และคณะแพทยศาสตร์ศิริราชพยาบาล โรงพยาบาลศิริราช  ณ หอประชุมราชแพทยาลัย คณะแพทยศาสตร์ศิริราชพยาบาล โรงพยาบาลศิริราช
นายวราวุธ กล่าวว่า จากสถิติคนพิการในประเทศไทย พบว่า คนไทยมีความพิการทางร่างกายและการเคลื่อนไหวเป็นอันดับหนึ่ง รองลงมาคือพิการทางการได้ยิน และพิการทางการเห็น ทั้งนี้ กระทรวง พม. โดยกรมส่งเสริมและพัฒนาคุณภาพชีวิตคนพิการ (พก.) มีทิศทางการขับเคลื่อนงานด้านคนพิการของประเทศ ภายใต้ Campaign “EQUAL” มุ่งส่งเสริมให้คนพิการสามารถเข้าถึงและใช้ประโยชน์ได้สิ่งอำนวยความสะดวก สวัสดิการ และความช่วยเหลือต่างๆ ตามความต้องการและความจำเป็นที่เหมาะสม อาทิ แขนเทียม ขาเทียมอุปกรณ์ประคองขา แขน และลำตัว รองเท้าดัดแก้ไขความพิการ และแผ่นรองฝ่าเท้า ต้องทำเฉพาะบุคคล ต้องใช้ส่วนประกอบ อุปกรณ์และวัสดุทางการแพทย์ที่ผลิตและนำเข้าจากต่างประเทศ  แต่คนพิการส่วนใหญ่เป็นผู้ยากไร้และด้อยโอกาส ซึ่งจะได้รับกายอุปกรณ์ตามสิทธิขั้นพื้นฐานเท่านั้น กระทรวง พม. จึงร่วมกับ โรงเรียนกายอุปกรณ์สิรินธร คณะแพทยศาสตร์ศิริราชพยาบาล โรงพยาบาลศิริราช จัดคอนเสิร์ตรอบการกุศล “เฉลียง Rare Item RESTAGE เพื่อร่วมสมทบ กองทุนกายอุปกรณ์เพื่อผู้พิการ โรงพยาบาลศิริราช" ซึ่งจะจัดขึ้นในวันจันทร์ที่ 11 ธันวาคม 2566 เวลา 14.00 น. ณ มหิดล สิทธาคาร มหาวิทยาลัยมหิดล โดยบทเพลงของวงเฉลียงหลายเพลงช่วยเติมเต็มความสุข มอบความประทับใจ และสร้างความทรงจำที่ดี โดยเฉพาะ เพลง ‘ต้นชบากับคนตาบอด’ เป็นจุดเริ่มต้นที่ทำให้มีรอบพิเศษนี้ขึ้น
ศ.นพ.อภิชาติ กล่าวว่า โรงเรียนกายอุปกรณ์สิรินธร ภายใต้การกำกับดูแลของคณะแพทยศาสตร์ศิริราชพยาบาล มหาวิทยาลัยมหิดล ก่อตั้งเพื่อผลิตนักกายอุปกรณ์ที่มีคุณธรรมและคุณภาพ สร้างองค์ความรู้และนวัตกรรมเพื่อพัฒนาผู้พิการและให้บริการด้านกายอุปกรณ์ด้วยหัวใจความเป็นมนุษย์ตามมาตรฐานสากล เป็นการยกระดับคุณภาพชีวิตของผู้ที่มีความบกพร่องทางการเคลื่อนไหว ผู้สูงอายุ บุคคลทั่วไป รวมถึงนักกีฬา ซึ่งถือเป็นสถาบันแห่งเดียวในประเทศไทยที่ผลิตนักกายอุปกรณ์ ในระดับปริญญาตรี ปริญญาโท และปริญญาเอกระดับนานาชาติ ซึ่งถือเป็นหลักสูตรแรกของภูมิภาคเอเชียตะวันออกเฉียงใต้ และเป็นหลักสูตรเดียวในประเทศไทย โดยได้ดำเนินการเปิดหลักสูตร ตั้งแต่ปี พ.ศ. 2545 ผลิตบัณฑิตในประเทศและต่างประเทศ
ทั้งนี้ คอนเสิร์ต “เฉลียง Rare Item RESTAGE เพื่อร่วมสมทบกองทุนกายอุปกรณ์เพื่อผู้พิการ โรงพยาบาลศิริราช" จะจัดขึ้นในวันจันทร์ที่ 11 ธันวาคม 2566 เวลา 14.00 น. ณ มหิดล สิทธาคาร มหาวิทยาลัย มหิดล โดยเปิดจำหน่ายบัตรราคา 9,500 บาท (พร้อมของที่ระลึก จำนวนจำกัด) และ 8,000 / 7,000 / 6,000 / 5,000 / 2,500 / 1,500 บาท ซึ่งผู้ที่สนใจสามารถจองบัตรได้ตั้งแต่วันที่ 22 พฤศจิกายน 2566 ผ่าน LINE Official Account โดยสแกน QR Code จากนั้น แจ้งจำนวนเงิน และโซนที่ต้องการกับเจ้าหน้าที่ ชำระเงินผ่านบัญชี หมายเลข 901-707-1888 ธนาคารกรุงเทพ ชื่อบัญชี ศิริราชมูลนิธิกองทุนกายอุปกรณ์เพื่อผู้พิการ (D003366) ใบเสร็จสามารถลดหย่อนภาษีได้ 2 เท่า
#พม24ชม #ข่าวพม #esshelpme #วราวุธรับฟังทำจริง #พมพอใจให้ทุกวัยพึงพอใจในพม #พม #เฉลียง #เฉลียงRaretemRESTAGE

ที่มา : https://www.thaigov.go.th/news/contents/details/75100