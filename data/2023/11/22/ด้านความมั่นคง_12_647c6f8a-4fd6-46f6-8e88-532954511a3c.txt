รัฐบาลไทย-ข่าวทำเนียบรัฐบาล-ก.แรงงาน ห่วงใย มอบเครื่องอุปโภคบริโภค ช่วยลูกจ้างเมียนมาแคมป์ก่อสร้างถูกลอยแพที่ระยอง


วันพุธที่ 22 พฤศจิกายน 2566
22/11/2566
พิมพ์
ก.แรงงาน ห่วงใย มอบเครื่องอุปโภคบริโภค ช่วยลูกจ้างเมียนมาแคมป์ก่อสร้างถูกลอยแพที่ระยอง
ก.แรงงาน ห่วงใย มอบเครื่องอุปโภคบริโภค ช่วยลูกจ้างเมียนมาแคมป์ก่อสร้างถูกลอยแพที่ระยอง
วันที่ 22 พฤศจิกายน 2566 นายไพโรจน์ โชติกเสถียร ปลัดกระทรวงแรงงาน มอบหมายให้ นางสาวกรจิรัฏฐ์ พงจันทร์ศธร ผู้ช่วยปลัดกระทรวงแรงงาน พร้อมด้วย นางสาวกาญจนา พูลแก้ว รองกรมสวัสดิการและคุ้มครองแรงงาน มอบเครื่องอุปโภคบริโภค โดยมี คุณอภิญญา ทาจิตต์ ตัวแทนจากศูนย์อภิบาลผู้เดินทางทะเล Stella  Maris เป็นผู้รับมอบ เพื่อนำไปช่วยเหลือบรรเทาความเดือดร้อนแก่แรงงานเมียนมาในแคมป์คนงานก่อสร้างจังหวัดระยองที่ถูกนายจ้างลอยแพไม่ได้รับค่าจ้างนานกว่า 2 เดือน ณ บริเวณโถงชั้นล่าง อาคารกระทรวงแรงงาน
นางสาวกรจิรัฏฐ์ พงจันทร์ศธร ผู้ช่วยปลัดกระทรวงแรงงาน กล่าวว่า ในวันนี้ท่านปลัดกระทรวงแรงงานได้มอบหมายให้ดิฉัน พร้อมด้วยรองกรมสวัสดิการและคุ้มครองแรงงาน เป็นตัวแทนกระทรวงแรงงานมอบเครื่องอุปโภคบริโภค อาทิ ข้าวสาร อาหารแห้ง บะหมี่กึ่งสำเร็จรูป ปลากระป๋อง น้ำดื่ม ให้แก่ตัวแทนจากศูนย์อภิบาลผู้เดินทางทะเล Stella  Maris เพื่อนำไปช่วยเหลือพี่น้องแรงงานชาวเมียนมาแคมป์ก่อสร้างที่ได้รับผลกระทบจากกรณีที่ถูกนายจ้างลอยแพไม่ได้รับค่าจ้างนานกว่า 2 เดือน เป็นการบรรเทาความเดือนร้อนในเบื้องต้น ซึ่งในส่วนของกระทรวงแรงงาน ท่านปลัดกระทรวงแรงงาน ได้มีความห่วงใยความเป็นอยู่ของพี่น้องแรงงานทุกคนที่เข้ามาทำงานในประเทศไทย เพราะแรงงานทุกคนเป็นฟันเฟืองสำคัญในการขับเคลื่อนการพัฒนาเศรษฐกิจของประเทศ ไม่ว่าแรงงานเหล่านั้นจะเป็นคนสัญชาติใด เมื่อได้รับความเดือดร้อนก็ต้องได้รับการช่วยเหลืออย่างทันท่วงที ซึ่งปัจจุบันพบว่า ยังมีลูกจ้างเมียนมาอีกประมาณ 180 คน จากเดิม 237 คน อยู่ในพื้นที่แคมป์ก่อสร้าง ณ โครงการก่อสร้างย่านนิคมอุตสาหกรรมสาย 36 จังหวัดระยอง และได้รับความเดือดร้อน ในวันนี้จึงได้มอบข้าวสารอาหารแห้งและสิ่งของที่จำเป็นไปเพื่อช่วยเหลือบรรเทาความเดือดร้อนในเบื้องต้น ทั้งนี้ กระทรวงแรงงานจะเร่งดำเนินการให้ความช่วยเหลือพี่น้องแรงงานชาวเมียนมากลุ่มนี้ให้ได้รับสิทธิประโยชน์ตามกรอบของกฎหมายโดยเร็วต่อไป
ด้าน นางสาวกาญจนา พูลแก้ว รองอธิบดีกรมสวัสดิการและคุ้มครองแรงงาน (กสร.) กล่าวเพิ่มเติมว่า
ในส่วนของ กสร. ได้ส่งพนักงานตรวจแรงงาน สำนักงานสวัสดิการและคุ้มครองแรงงานจังหวัดระยอง ลงพื้นที่เพื่อให้ความช่วยเหลือ พร้อมทั้งชี้แจงสิทธิหน้าที่และสิทธิประโยชน์ตามกฎหมายคุ้มครองแรงงานให้แก่นายจ้างและลูกจ้างทราบ และได้ดำเนินการออกคำสั่งเรียบร้อยแล้ว ซึ่งขณะนี้อยู่ระหว่างนัดหมายนายจ้างเพื่อชี้แจงให้ปฏิบัติตามคำสั่งและจ่ายค่าจ้างให้แก่ลูกจ้างตามกฎหมายคุ้มครองแรงงาน อย่างไรก็ตาม กสร. ได้กำชับให้พนักงานตรวจแรงงาน ติดตามสถานการณ์อย่างใกล้ชิดและเร่งดำเนินการให้ความช่วยเหลือแรงงานให้ได้รับสิทธิประโยชน์ตามกรอบของกฎหมายโดยเร็ว
+++++++++++++++++++
กองเผยแพร่และประชาสัมพันธ์

ที่มา : https://www.thaigov.go.th/news/contents/details/75094