รัฐบาลไทย-ข่าวทำเนียบรัฐบาล-รมว.พิมพ์ภัทรา หารือ บ.มิตซูบิชิ ชื่นชมช่วยพัฒนาทักษะฝีมือแรงงานยานยนต์ ให้ตรงกับตลาดโลก


วันพุธที่ 22 พฤศจิกายน 2566
22/11/2566
พิมพ์
รมว.พิมพ์ภัทรา หารือ บ.มิตซูบิชิ ชื่นชมช่วยพัฒนาทักษะฝีมือแรงงานยานยนต์ ให้ตรงกับตลาดโลก
รมว.พิมพ์ภัทรา หารือ บ.มิตซูบิชิ ชื่นชมช่วยพัฒนาทักษะฝีมือแรงงานยานยนต์ ให้ตรงกับตลาดโลก
วันที่ 21 พฤศจิกายน 2566 นางสาวพิมพ์ภัทรา วิชัยกุล รัฐมนตรีว่าการกระทรวงอุตสาหกรรม ร่วมหารือกับนายสึจิ โนโบรุ ประธานคณะกรรมการ บริษัท มิตซูบิชิ มอเตอร์ (ประเทศไทย) นายโคอิโตะ เออิอิชิ กรรมการผู้จัดการใหญ่ บริษัท มิตซูบิชิ มอเตอร์ (ประเทศไทย) และคณะ เกี่ยวกับนโยบายกระทรวงอุตสาหกรรมที่เกี่ยวข้องกับอุตสาหกรรมยานยนต์ โดยมี นางสาวศิรินันท์ ศิริพาณิชย์ ผู้ช่วยรัฐมนตรีประจำกระทรวงอุตสาหกรรม นายดนัยณัฏฐ์ โชคอำนวย ที่ปรึกษารัฐมนตรีว่าการกระทรวงอุตสาหกรรม นางสาวไพลิน เทียนสุวรรณ เลขานุการรัฐมนตรีว่าการกระทรวงอุตสาหกรรม นางศิริเพ็ญ เกียรติเฟื่องฟู รองผู้อำนวยการสำนักงานเศรษฐกิจอุตสาหกรรม และผู้บริหารกระทรวงอุตสาหกรรม ร่วมด้วย ณ ห้องประชุม อก.1 ชั้น 2 อาคารสำนักงานกระทรวงอุตสาหกรรม
รัฐมนตรีว่าการกระทรวงอุตสาหกรรม กล่าวว่า ขอบคุณที่ประเทศญี่ปุ่น และบริษัท มิตซูบิชิ มอเตอร์ เลือกประเทศไทยเป็นฐานการผลิตมากว่า 60 ปี และมีการผลิตเพื่อส่งออกไปยัง 120 ประเทศทั่วโลก ทำให้เกิดการจ้างงานในไทยกว่า 7,000 คน และขอชื่นชมบริษัทฯ ที่มีการจัดฝึกอบรมเพื่อพัฒนาทักษะ พัฒนาฝีมือแรงงานไทยด้านอุตสาหกรรมยานยนต์ ให้ตรงกับความต้องการของตลาดโลก ทำให้แรงงานไทยมีมาตรฐานที่สูงขึ้น และยังมีการใช้ชิ้นส่วนภายในประเทศกว่า 90 % สำหรับการประกอบรถยนต์ ทำให้เกิดเม็ดเงินในประเทศเพิ่มขึ้น กระทรวงฯ ขอให้เชื่อมั่นในภาครัฐที่ให้ความสำคัญในการเป็นฐานการผลิตและส่งออกยานยนต์ ที่ยังคงให้ความสำคัญกับการทำงานที่เดินไปข้างหน้าให้ทันกับยุคสมัยและเทคโนโลยี แต่ก็ไม่ทิ้งใครไว้ข้างหลัง ทั้งการสนับสนุนการใช้รถยนต์ไฟฟ้า แต่ยังให้ความสำคัญกับรถยนต์สันดาป ซึ่งหากภาคเอกชนมีข้อสังเกตหรือต้องการให้กระทรวงฯ ช่วยส่งเสริมในส่วนใดก็สามารถให้คำแนะนำได้ เพื่อให้ภาคอุตสาหกรรมยานยนต์ของไทยก้าวหน้าทัดเทียมนานาประเทศ

ที่มา : https://www.thaigov.go.th/news/contents/details/75103