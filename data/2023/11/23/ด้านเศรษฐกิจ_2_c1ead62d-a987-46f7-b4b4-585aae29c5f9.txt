รัฐบาลไทย-ข่าวทำเนียบรัฐบาล-ปลัดฯ ณัฐพล เปิดงาน METALEX 2023 ครั้งที่ 37 จัดเต็มเครื่องจักรกลและเทคโนโลยี เพิ่มศักยภาพการแข่งขันสร้างอุตสาหกรรมเศรษฐกิจ ขับเคลื่อนเศรษฐกิจประเทศ


วันพุธที่ 22 พฤศจิกายน 2566
22/11/2566
พิมพ์
ปลัดฯ ณัฐพล เปิดงาน METALEX 2023 ครั้งที่ 37 จัดเต็มเครื่องจักรกลและเทคโนโลยี เพิ่มศักยภาพการแข่งขันสร้างอุตสาหกรรมเศรษฐกิจ ขับเคลื่อนเศรษฐกิจประเทศ
ปลัดฯ ณัฐพล เปิดงาน METALEX 2023 ครั้งที่ 37 จัดเต็มเครื่องจักรกลและเทคโนโลยี เพิ่มศักยภาพการแข่งขันสร้างอุตสาหกรรมเศรษฐกิจ ขับเคลื่อนเศรษฐกิจประเทศ
วันที่ 22 พฤศจิกายน 2566 ดร.ณัฐพล รังสิตพล ปลัดกระทรวงอุตสาหกรรม เป็นประธานเปิดงาน METALEX 2023 มหกรรมเครื่องจักรกลและเทคโนโลยีโลหการอันดับหนึ่งของอาเซียน โดยมี คุณวราภรณ์ ธรรมจรีย์ กรรมการผู้จัดการ อาร์เอ็กซ์ เทรดเด็กซ์ และคณะผู้จัดงานนิทรรศการ ให้การต้อนรับ ณ ห้องแกรนด์ฮอลล์ 203 ศูนย์นิทรรศการและการประชุมไบเทค บางนา
ปลัดฯ ณัฐพล กล่าวว่า งานเมทัลเล็กซ์ 2023 เป็นงานแสดงเครื่องจักรกลและเทคโนโลยีโลหการอันดับหนึ่งของอาเซียน ที่จะเชื่อมโยงผู้ประกอบการอุตสาหกรรมโลหการในภูมิภาคอาเซียน และผู้ค้าชั้นนำจากทุกมุมโลกให้มาพบกันและร่วมสร้างกลไกเพื่อยกระดับให้อุตสาหกรรมโลหการก้าวหน้าขึ้นไป ซึ่งครั้งนี้ จัดขึ้นเป็นครั้งที่ 37 แล้ว โดยมีหัวข้อการจัดงานภายใต้แนวคิด “The Innovators” หรือ “นวัตกร” ซึ่งเป็นแนวคิดที่น่าสนใจ และตรงกับนโยบายของกระทรวงอุตสาหกรรม ที่ผู้ประกอบการจำเป็นต้องได้รับการพัฒนาในดำเนินธุรกิจเพื่อสร้างศักยภาพในการแข่งขันยุคใหม่
โดย กระทรวงอุตสาหกรรม ได้ให้ความสำคัญกับการพัฒนาและปรับเปลี่ยนเครื่องจักรการผลิตเพื่อให้การผลิตมีประสิทธิภาพตลอดทั้งห่วงโซ่อุปทาน โดยลดการใช้พลังงาน และลดการปล่อยคาร์บอน ด้วยการใช้หุ่นยนต์ หรือเครื่องจักรกลอัตโนมัติ รวมทั้งการใช้เทคโนโลยีดิจิทัลเพื่อการวางแผนและบริหารการผลิตแบบ real time โดยผลักดันการพัฒนาผ่านมาตรการต่าง ๆ เพื่อให้ผู้ประกอบการอุตสาหกรรมเปลี่ยนผ่านเข้าสู่อุตสาหกรรม 4.0 ได้อย่างมีประสิทธิภาพ โดยมีมาตรการพัฒนาอุตสาหกรรมหุ่นยนต์และระบบอัตโนมัติ นอกจากนี้ อุตสาหกรรมการผลิตจะไม่สามารถสร้างผลิตภาพและการเจริญเติบโตได้อย่างเต็มที่ หากไม่ได้ใช้เครื่องจักรกลและเทคโนโลยีที่เหมาะสมในการพัฒนาภาคการผลิตอย่างมีประสิทธิภาพ ซึ่งงานเมทัลเล็กซ์ 2023 เป็นที่รู้จักและได้รับการยอมรับในภูมิภาคอาเซียน ว่าเป็นมหกรรมทางเทคโนโลยีเครื่องจักรกลที่นักอุตสาหกรรมโลหการ ผู้ผลิตเครื่องจักรกลระดับแนวหน้า และผู้ค้าจากทั่วภูมิภาค มาร่วมแสดงเทคโนโลยีด้านการผลิตและนวัตกรรมอัจฉริยะอีกด้วย
ทั้งนี้ งาน Metalex ครั้งที่ 37 มีผู้ประกอบการเข้าร่วมจัดแสดงกว่า 25,000 แบรนด์ จาก 50 ประเทศทั่วโลก โดยแบ่ง โซนจัดแสดงออกเป็นประเภทต่าง ๆ ได้แก่ Machine Tool, Sheet, Factory Aotomation, Robot ซึ่งในปีนี้มีส่วนจัดแสดงพิเศษภายในงานเพิ่มมาอีก 3 โซน ได้แก่ Smart Materials, Additive manufacturing และ Artificial Intelligence เทคโนโลยีปัญญาประดิษฐ์ เป็นต้น นอกจากการจัดแสดงเทคโนโลยีแล้ว ภายในงานยังได้รับความร่วมมือจากองค์กรและสมาคมต่าง ๆ จัดสัมมนาในหัวข้อต่าง ๆ 41 หัวข้อ โดยวิทยากร 119 คน โดยจัดขึ้นระหว่างวันที่ 22-25 พฤศจิกายน 2566  ณ บริเวณ ฮอลล์ 98-104 ศูนย์นิทรรศการและการประชุมไบเทค

ที่มา : https://www.thaigov.go.th/news/contents/details/75104