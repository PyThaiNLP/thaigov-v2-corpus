รัฐบาลไทย-ข่าวทำเนียบรัฐบาล-ไทย และ สปป.ลาว ร่วมกันรับมือและแก้ปัญหาหมอกควันข้ามแดน


วันพฤหัสบดีที่ 23 พฤศจิกายน 2566
23/11/2566
พิมพ์
ไทย และ สปป.ลาว ร่วมกันรับมือและแก้ปัญหาหมอกควันข้ามแดน
ประเทศไทย และ สปป.ลาว ร่วมกันรับมือและแก้ปัญหาหมอกควันข้ามแดน ภายใต้ยุทธศาสตร์ฟ้าใส โดยไทยพร้อมสนับสนุนองค์ความรู้ด้านวิชาการในการใช้เทคโนโลยีดาวเทียมติดตามตรวจวัดจุดความร้อนและการใช้ประโยชน์ที่ดิน
พล.ต.อ.พัชรวาท วงษ์สุวรรณ รัฐมนตรีว่าการกระทรวงทรัพยากรธรรมชาติและสิ่งแวดล้อม กล่าวว่า กระทรวงทรัพยากรธรรมชาติและสิ่งแวดล้อมของไทย และกระทรวงทรัพยากรธรรมชาติและสิ่งแวดล้อมแห่ง สปป. ลาว ได้ร่วมกันหามาตรการรับมมือและป้องกันฝุ่นละออง PM 2.5 ปัญหาสิ่งแวดล้อมที่สำคัญของสองประเทศ โดยเฉพาะการแก้ปัญหามลพิษจากหมอกควันข้ามแดนและการเร่งรัดจัดทำแผนปฏิบัติการร่วมป้องกันและแก้ปัญหาหมอกควันข้ามแดนภายใต้ยุทธศาสตร์ฟ้าใส (Clear Sky Strategy) โดยประเทศไทยพร้อมให้การสนับสนุนองค์ความรู้ด้านวิชาการในการใช้เทคโนโลยีดาวเทียมติดตามตรวจวัดจุดความร้อน และการใช้ประโยชน์ที่ดิน รวมถึง ถ่ายทอดประสบการณ์บริหารจัดการเกษตรในพื้นที่สูง การจัดทำแผนที่เสี่ยงไฟ และการศึกษาเรียนรู้เพื่อการเฝ้าระวังและป้องกันไฟป่า ทั้งนี้ 2 ประเทศยังได้ดำเนินงานภายใต้บันทึกความเข้าใจ (MOU) มาต่อเนื่อง เช่น โครงการจัดสร้างสวนรุกขชาติไทย – ลาว // แผนปฏิบัติการด้านการจัดการมลพิษและสิ่งแวดล้อม // แผนปฏิบัติการด้านนโยบายและแผนทรัพยากรธรรมชาติและสิ่งแวดล้อม // แผนการดำเนินงานความร่วมมือด้านทรัพยากรน้ำ สปป.ลาว – ไทย และอยู่ระหว่างร่วมกันจัดทำบันทึกความร่วมมือด้านการต่อต้านการค้าสัตว์ป่าและพืชป่าที่ผิดกฎหมาย รวมถึง สนับสนุนทางวิชาการแลกเปลี่ยนเรียนรู้เชิงนโยบายระหว่างไทย-สปป.ลาว ด้านการเปลี่ยนแปลงสภาพภูมิอากาศ เพื่อเป็นประโยชน์กำหนดนโยบายดำเนินงานและสนับสนุน สปป.ลาว เพื่อมุ่งสู่การบรรลุเป้าหมายความเป็นกลางทางคาร์บอนและการปล่อยก๊าซเรือนกระจกสุทธิเป็นศูนย์

ที่มา : https://www.thaigov.go.th/news/contents/details/75134