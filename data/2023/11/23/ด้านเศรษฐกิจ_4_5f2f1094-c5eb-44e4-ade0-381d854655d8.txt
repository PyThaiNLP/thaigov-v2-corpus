รัฐบาลไทย-ข่าวทำเนียบรัฐบาล-รัฐมนตรีฯ พิมพ์ภัทรา ร่วมพิธีถวายผ้าพระกฐินพระราชทานสำนักนายกรัฐมนตรี ประจำปี 2566 ณ วัดราชผาติการาม ยอดเงินถวายผ้าพระกฐินฯ รวม 12 ล้านบาท


วันพฤหัสบดีที่ 23 พฤศจิกายน 2566
23/11/2566
พิมพ์
รัฐมนตรีฯ พิมพ์ภัทรา ร่วมพิธีถวายผ้าพระกฐินพระราชทานสำนักนายกรัฐมนตรี ประจำปี 2566 ณ วัดราชผาติการาม ยอดเงินถวายผ้าพระกฐินฯ รวม 12 ล้านบาท
รัฐมนตรีฯ พิมพ์ภัทรา ร่วมพิธีถวายผ้าพระกฐินพระราชทานสำนักนายกรัฐมนตรี ประจำปี 2566 ณ วัดราชผาติการาม ยอดเงินถวายผ้าพระกฐินฯ รวม 12 ล้านบาท
วันที่ 22 พฤศจิกายน 2566 นางสาวพิมพ์ภัทรา วิชัยกุล รัฐมนตรีว่าการกระทรวงอุตสาหกรรม พร้อมด้วย นางสาวศิรินันท์ ศิริพานิช ผู้ช่วยรัฐมนตรีประจำกระทรวงอุตสาหกรรม นางสาวไพลิน เทียนสุวรรณ เลขานุการรัฐมนตรีว่าการกระทรวงอุตสาหกรรม และนายเอกภัทร วังสุวรรณ รองปลัดกระทรวงอุตสาหกรรม เข้าร่วมพิธีถวายผ้าพระกฐินพระราชทานสำนักนายกรัฐมนตรี ประจำปี 2566 โดยมี นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง เป็นประธานในพิธี ณ วัดราชผาติการาม แขวงวชิรพยาบาล เขตดุสิต กรุงเทพมหานคร
โอกาสนี้ นายกรัฐมนตรีถวายความเคารพ และถวายธูปเทียนแพ พระบรมฉายาลักษณ์พระบาทสมเด็จพระเจ้าอยู่หัว ก่อนหยิบผ้าพระกฐินพระราชทานจากพาน เดินเข้าสู่พระอุโบสถ แล้ววางผ้าพระกฐินบนพานแว่นฟ้าหน้าพระราชวชิรวิมล (สุริยา สุเมโธ) จากนั้น นายกรัฐมนตรีวางพวงมาลัยถวายสักการะพระบรมอัฐิรัชกาลที่ 4 และพระบรมอัฐิรัชกาลที่ 5 แล้วนายกรัฐมนตรีจุดธูปเทียนบูชาพระรัตนตรัย กล่าวคำนมัสการ กล่าวคำถวายผ้าพระกฐิน วางผ้าพระกฐินบนพานแว่นฟ้า ยกพานผ้าพระกฐินประเคน แล้วประเคนพานเทียนพระปาติโมกข์
ต่อจากนั้น พระสงฆ์กระทำพิธีอปโลกน์ และสวดญัตติทุติยกรรม พระสงฆ์รูปที่ได้รับฉันทานุมัติให้เป็นผู้ครองผ้าพระกฐินลงไปครองผ้า นายกรัฐมนตรีถวายเครื่องบริวารกฐิน โดยมีคณะรัฐมนตรี ข้าราชการชั้นผู้ใหญ่ ถวายเครื่องไทยธรรมแด่พระสงฆ์ เลขาธิการนายกรัฐมนตรีประกาศยอดเงินที่ถวายให้ทราบทั่วกัน ต่อจากนั้นนายกรัฐมนตรีถวายจตุปัจจัยแด่ประธานพระสงฆ์ พระสงฆ์อนุโมทนา นายกรัฐมนตรีกรวดน้ำ รับพร เสร็จแล้วกราบลาพระประธานและพระสงฆ์ โดยยอดเงินที่ถวายผ้าพระกฐินพระราชทานสำนักนายกรัฐมนตรี ประจำปี 2566 รวมยอดกฐินจำนวน 12,000,000 บาท

ที่มา : https://www.thaigov.go.th/news/contents/details/75111