รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯ เตรียมเดินทางตรวจราชการ จ.สระแก้ว 25 พ.ย.นี้ ติดตามความคืบหน้าพื้นที่ก่อสร้างอาคาร CIQ กรมศุลกากร อ.อรัญประเทศ ตรวจเยี่ยมจุดผ่านแดนถาวรบ้านคลองลึก


วันพฤหัสบดีที่ 23 พฤศจิกายน 2566
23/11/2566
พิมพ์
โฆษกรัฐบาลเผย นายกฯ เตรียมเดินทางตรวจราชการ จ.สระแก้ว 25 พ.ย.นี้ ติดตามความคืบหน้าพื้นที่ก่อสร้างอาคาร CIQ กรมศุลกากร อ.อรัญประเทศ ตรวจเยี่ยมจุดผ่านแดนถาวรบ้านคลองลึก
โฆษกรัฐบาลเผย นายกฯ เตรียมเดินทางตรวจราชการ จ.สระแก้ว 25 พ.ย.นี้ ติดตามความคืบหน้าพื้นที่ก่อสร้างอาคาร CIQ กรมศุลกากร อ.อรัญประเทศ ตรวจเยี่ยมจุดผ่านแดนถาวรบ้านคลองลึก-นิคมอุตสาหกรรมสระแก้ว
วันที่ 23 พฤศจิกายน 2566 นายชัย วัชรงค์ โฆษกประจำสำนักนายกรัฐมนตรี เผยว่า นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง เตรียมเดินทางลงพื้นที่ตรวจราชการ จ.สระแก้ว ในวันเสาร์ที่ 25 พฤศจิกายน 2566 เพื่อติดตามงานและตรวจเยี่ยมงาน 3 จุดที่ อ.อรัญประเทศ คือ 1) ติดตามความคืบหน้าพื้นที่ก่อสร้างอาคาร CIQ ของกรมศุลกากร 2) ตรวจเยี่ยมจุดผ่านแดนถาวรบ้านคลองลึก และ 3) ตรวจเยี่ยมนิคมอุตสาหกรรมสระแก้ว โดยนายสุริยะ จึงรุ่งเรืองกิจ รัฐมนตรีว่าการกระทรวงคมนาคม นางสาวพิมพ์ภัทรา วิชัยกุล รัฐมนตรีว่าการกระทรวงอุตสาหกรรม นายนฤตม์ เทอดสถีรศักดิ์ เลขาธิการสำนักงานคณะกรรมการส่งเสริมการลงทุน นายพงศ์ศรัณย์ อัศวชัยโสภณ รองเลขาธิการนายกรัฐมนตรีฝ่ายการเมือง ร่วมคณะตรวจราชการ ซึ่งในเวลาประมาณ 10.30 น. นายกรัฐมนตรีจะออกเดินทางจากท่าอากาศยานทหาร 2 กองบิน 6 (บน.6) ดอนเมือง กรุงเทพฯ ไปยังท่าอากาศทหารกองบิน 3 ต.ห้วยโจด อ.วัฒนานคร จ.สระแก้ว
โฆษกประจำสำนักนายกรัฐมนตรีกล่าวถึงภารกิจแรกของนายกรัฐมนตรี ในเวลา 13.00 น. นายกรัฐมนตรีจะติดตามความคืบหน้าพื้นที่ก่อสร้างอาคาร CIQ (Customs Immigration and Quarantine) ของกรมศุลกากร อ.อรัญประเทศ จ.สระแก้ว ณ สะพานมิตรภาพไทย-กัมพูชา (บ้านหนองเอี่ยน-สตึงบท) ต.ท่าข้าม อ.อรัญประเทศ จ.สระแก้ว โดยการก่อสร้างอาคาร CIQ ของกรมศุลกากร เพื่อรองรับการเปิดใช้สะพานมิตรภาพไทย-กัมพูชา (บ้านหนองเอี่ยน-สตึงบท) อย่างเป็นทางการ ที่จะช่วยอำนวยความสะดวกการขนส่งสินค้าข้ามแดน และลดความแออัดของจุดผ่านแดนถาวรบ้านคลองลึก ซึ่งเป็นช่องทางการค้าหลักที่ใหญ่ที่สุดระหว่างไทยกับกัมพูชาในปัจจุบัน
โฆษกประจำสำนักนายกรัฐมนตรีกล่าวอีกว่า จากนั้น เวลา 14.15 น. นายกรัฐมนตรีจะไปตรวจเยี่ยมจุดผ่านแดนถาวรบ้านคลองลึก อ.อรัญประเทศ จ.สระแก้ว โดยจุดผ่านแดนถาวรบ้านคลองลึก หรือที่รู้จักอีกชื่อในนามด่านอรัญประเทศ เป็นจุดผ่านแดนถาวรระหว่างประเทศไทยและกัมพูชา ตั้งอยู่ในพื้นที่บ้านคลองลึก ต.อรัญประเทศ อ.อรัญประเทศ มีนักเดินทางผ่านเข้า-ออกเป็นจำนวนมากทั้งนักท่องเที่ยวและผู้ค้าขาย บริเวณใกล้เคียงเป็นที่ตั้งของตลาดโรงเกลือ ที่ได้ชื่อว่าเป็นตลาดการค้าชายแดนภาคตะวันออกที่ใหญ่ที่สุดในประเทศไทย และสำหรับภารกิจที่ 3 ในเวลาประมาณ 15.30 น. นายกรัฐมนตรีจะตรวจเยี่ยมนิคมอุตสาหกรรมสระแก้ว ต.ป่าไร่ อ.อรัญประเทศ จ.สระแก้ว จากนั้น นายกรัฐมนตรีเดินทางกลับกรุงเทพมหานคร

ที่มา : https://www.thaigov.go.th/news/contents/details/75107