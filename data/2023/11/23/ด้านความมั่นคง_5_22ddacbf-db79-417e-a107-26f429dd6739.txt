รัฐบาลไทย-ข่าวทำเนียบรัฐบาล-กระทรวงมหาดไทย จัดการประชุมและสรรหาผู้ดำรงตำแหน่งจุฬาราชมนตรี คนที่ 19 แห่งราชอาณาจักรไทย


วันพฤหัสบดีที่ 23 พฤศจิกายน 2566
23/11/2566
พิมพ์
กระทรวงมหาดไทย จัดการประชุมและสรรหาผู้ดำรงตำแหน่งจุฬาราชมนตรี คนที่ 19 แห่งราชอาณาจักรไทย
กระทรวงมหาดไทย จัดการประชุมและสรรหาผู้ดำรงตำแหน่งจุฬาราชมนตรี คนที่ 19 แห่งราชอาณาจักรไทย
เมื่อวันพุธที่ 22 พฤศจิกายน 2566 ณ อาคารหอประชุม ศูนย์บริหารกิจการศาสนาอิสลามแห่งชาติเฉลิมพระเกียรติ กรมการปกครอง เขตหนองจอก กรุงเทพฯ นายชาดา ไทยเศรษฐ์ รัฐมนตรีช่วยว่าการกระทรวงมหาดไทย เป็นประธานในการประชุมสรรหาและให้ความเห็นชอบผู้ที่จะดำรงตำแหน่งจุฬาราชมนตรีคนที่ 19 ของประเทศ โดยมี นายชำนาญวิทย์ เตรัตน์ รองปลัดกระทรวงมหาดไทย นายสมศักดิ์ เจริญไพฑูรย์ รองอธิบดีกรมการปกครอง กรรมการอิสลามประจำจังหวัด 723 คน กรรมการกลางอิสลามแห่งประเทศไทย แขกผู้มีเกียรติ สื่อมวลชน และผู้สังเกตการณ์ เข้าร่วมการประชุมสรรหาฯ
ด้วยนายอาศิส พิทักษ์คุมพล จุฬาราชมนตรีถึงแก่อนิจกรรม เมื่อวันที่ 22 ตุลาคม 2566 เป็นเหตุให้ตำแหน่งจุฬาราชมนตรีว่างลง ซึ่งกระทรวงมหาดไทยจะต้องดำเนินการสรรหาผู้ที่จะดำรงตำแหน่งจุฬาราชมนตรี ตามพระราชบัญญัติการบริหารองค์กรศาสนาอิสลาม พ.ศ. 2540 และกฎกระทรวง พ.ศ. 2542 ออกตามความในพระราชบัญญัติการบริหารองค์กรศาสนาอิสลาม พ.ศ. 2540
นายชาดา ไทยเศรษฐ์ รัฐมนตรีช่วยว่าการกระทรวงมหาดไทย และแขกผู้มีเกียรติเข้าร่วมประชุมพร้อมกันในเวลา 09.00 น. มีการอัญเชิญพระมหาคัมภีร์อัลกุรอาน โดย ดร.นาวาวี อารวรรณ นักอ่านคัมภีร์อัลกุรอาน และแปลความหมาย โดยนายวิโรจน์ วุธประดิษฐ์ จากสมาคมกอรีแห่งประเทศไทย จากนั้นเวลา 09.30 น. กล่าวเปิดการประชุม โดยมี รองอธิบดีกรมการปกครอง ชี้แจงคุณสมบัติและลักษณะต้องห้ามของผู้ที่จะดำรงตำแหน่งจุฬาราชมนตรี รวมทั้งขั้นตอนการสรรหาจุฬาราชมนตรีให้ทุกคนในที่ประชุมทราบ โดยในที่ประชุมและองค์ประชุมต้องมีกรรมการอิสลามประจำจังหวัดมาประชุมไม่น้อยกว่าสองในสามของจำนวนกรรมการอิสลามประจำจังหวัดทั่วประเทศที่มีอยู่ ณ ขณะนั้น โดยในที่ประชุมมีการเสนอชื่อจำนวน 3 ชื่อ และประธานได้จับสลากหมายเลขประจำตัวผู้ถูกเสนอชื่อ ดังนี้
หมายเลข 1 นายประสาน ศรีเจริญ
หมายเลข 2 นายอรุณ บุญชม
หมายเลข 3 นายวิสุทธิ์ บิลลาเต๊ะ
โดยการลงคะแนนสรรหาจุฬาราชมนตรี ที่ประชุมมีมติ เริ่มลงคะแนนเวลา 10.05 - 12.05 น. โดยวิธีการลงคะแนนลับ และในเวลา 12.06 น. กรมการปกครองได้ดำเนินการเปิดหีบเพื่อนับคะแนนการสรรหาจุฬาราชมนตรีต่อหน้าที่ประชุม ซึ่งมี นายชาดา ไทยเศรษฐ์ รัฐมนตรีช่วยว่าการกระทรวงมหาดไทย รองปลัดกระทรวงมหาดไทย รองอธิบดีกรมการปกครอง พร้อมแขกผู้มีเกียรติ ผู้สังเกตการณ์ เป็นสักขีพยาน โดยมีผู้ลงคะแนนสรรหาทั้งสิ้น 723 คน จำนวนบัตรเสีย 7 ใบ และบัตรผู้ไม่ประสงค์ลงคะแนนจำนวน 1 ใบ ผลการลงคะแนนปรากฏว่า หมายเลข 2 นายอรุณ บุญชุม ได้รับคะแนน จำนวน 471 คะแนน หมายเลข 1 นายประสาน ศรีเจริญ ได้รับคะแนน จำนวน 129 คะแนน หมายเลข 3 นายวิสุทธิ์ บิลลาเต๊ะ ได้รับคะแนน จำนวน 115 คะแนน
ทั้งนี้ เมื่อกรรมการอิสลามประจําจังหวัดทั่วประเทศให้ความเห็นชอบผู้ที่จะดำรงตำแหน่งจุฬาราชมนตรีแล้ว กระทรวงมหาดไทยจะนำรายชื่อผู้ที่ได้รับความเห็นชอบกราบเรียนต่อนายกรัฐมนตรี เพื่อนำขึ้นทูลเกล้าทูลกระหม่อม เพื่อทรงพระกรุณาโปรดเกล้าโปรดกระหม่อมแต่งตั้งเป็นจุฬาราชมนตรี ต่อไป
สุดท้าย นายชาดา ไทยเศรษฐ์ รัฐมนตรีช่วยว่าการกระทรวงมหาดไทย ได้กล่าวแสดงความยินดีกับพี่น้องชาวไทยมุสลิมที่ได้มีผู้ที่จะดำรงตำแหน่งจุฬาราชมนตรีคนต่อไป และกล่าวขอบคุณกรรมการอิสลามประจำจังหวัดทุกท่านที่ได้เสียสละเวลาอันมีค่ามาร่วมประชุมกันในวันนี้
ข้อมูล : กรมการปกครอง กระทรวงมหาดไทย

ที่มา : https://www.thaigov.go.th/news/contents/details/75120