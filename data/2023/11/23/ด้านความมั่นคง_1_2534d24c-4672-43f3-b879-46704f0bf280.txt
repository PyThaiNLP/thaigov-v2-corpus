รัฐบาลไทย-ข่าวทำเนียบรัฐบาล-"บัตรประชาชนไม่ใช่ใครอ้างจะทำก็ทำได้" ปลัด มท. ย้ำเตือนสังคมอย่าหลงเชื่อแฟนเพจรับทำบัตรประชาชน หรือใครก็ตามที่มาแอบอ้างช่วยทำบัตรประชาชน 


วันพุธที่ 22 พฤศจิกายน 2566
22/11/2566
พิมพ์
"บัตรประชาชนไม่ใช่ใครอ้างจะทำก็ทำได้" ปลัด มท. ย้ำเตือนสังคมอย่าหลงเชื่อแฟนเพจรับทำบัตรประชาชน หรือใครก็ตามที่มาแอบอ้างช่วยทำบัตรประชาชน
"บัตรประชาชนไม่ใช่ใครอ้างจะทำก็ทำได้" ปลัด มท. ย้ำเตือนสังคมอย่าหลงเชื่อแฟนเพจรับทำบัตรประชาชน หรือใครก็ตามที่มาแอบอ้างช่วยทำบัตรประชาชน พร้อมย้ำ สายด่วนศูนย์ดำรงธรรม 1567 พร้อมให้ข้อมูลที่ถูกต้อง และประสานให้ดำเนินการกับผู้กระทำผิดตลอด 24 ชั่วโมง
วันนี้ (22 พ.ย. 66) นายสุทธิพงษ์ จุลเจริญ ปลัดกระทรวงมหาดไทย เปิดเผยถึงกรณีที่กรมการปกครองและกรมสอบสวนคดีพิเศษ (DSI) แถลงข่าวการบูรณาการสนธิกำลังเข้าตรวจค้นและจับกุมขบวนการหลอกลวงทำบัตรประชาชนที่มีลักษณะใช้รูปการประชุมในห้องประชุมกระทรวงมหาดไทยโฆษณาในแฟนเพจ จนทำให้มีผู้หลงเชื่อและเสียเงินให้กับมิจฉาชีพรายละเกือบแสนบาท โดยสามารถจับกุมผู้กระทำผิดได้ในพื้นที่อำเภอแม่สาย จังหวัดเชียงราย อำเภอหนองบัว จังหวัดนครสวรรค์ และอำเภอปากเกร็ด จังหวัดนนทบุรี ซึ่งสามารถตรวจยึดวัสดุอุปกรณ์ สมุดบัญชีที่เกี่ยวข้อง และจะทำการขยายผลต่อเพราะอาจมีความเกี่ยวข้องกับคดีอาชญากรรมอื่น ๆ อีก
นายสุทธิพงษ์ จุลเจริญ ปลัดกระทรวงมหาดไทย กล่าวว่า นี่ไม่ใช่ครั้งแรกที่เกิดเหตุการณ์ลักษณะนี้ ซึ่งที่ผ่านมาก็มีกลุ่มมิจฉาชีพเป็นจำนวนมากมักจะแอบอ้างชื่อ รูปภาพของผู้บริหารระดับสูงของกระทรวงมหาดไทย ไปโพสในโซเชียลมีเดียว่าสามารถช่วยทำให้มีบัตรประชาชนได้ และผู้ที่ตกเป็นเหยื่อก็มักจะเป็นผู้ที่ไม่สามารถทำบัตรประจำตัวประชาชนได้ เพราะไม่มีคุณสมบัติตามกฎหมาย เช่น เป็นคนต่างด้าว เป็นคนไม่มีสถานะทางทะเบียน ซึ่งนอกจากจะต้องสูญเสียเงินเป็นจำนวนมากแล้ว ผู้หลงเชื่อก็จะไม่ได้รับบัตรประจำตัวประชาชน และอาจต้องได้รับโทษตามกฎหมายอีกด้วย
"ขอแจ้งเตือนและเน้นย้ำไปยังพี่น้องประชาชนว่า การจัดทำบัตรประชาชนมีขั้นตอนตามกฎหมายที่กำหนดไว้ชัดเจน กรมการปกครอง กระทรวงมหาดไทยไม่มีนโยบายในการรับทำบัตรประชาชนผ่านช่องทางออนไลน์และไม่มีการเรียกเก็บเงินใด ๆ ที่ไม่เป็นไปตามกฎหมายทั้งสิ้น ดังนั้น หากมีผู้แอบอ้างว่าสามารถจัดทำบัตรประชาชนออนไลน์ให้กับบุคคลได้ นั่นคือ "มิจฉาชีพ" ขอให้พี่น้องประชาชนอย่าได้หลงเชื่อเป็นอันขาด และโทรแจ้งสายด่วนศูนย์ดำรงธรรม 1567 ตลอด 24 ชั่วโมง เพื่อตรวจสอบข้อมูลที่ถูกต้อง และหากเป็นมิจฉาชีพ เจ้าหน้าที่จะได้ประสานดำเนินการนำผู้กระทำความผิดมารับโทษตามกฎหมายต่อไป" นายสุทธิพงษ์ กล่าวย้ำในช่วงท้าย

ที่มา : https://www.thaigov.go.th/news/contents/details/75105