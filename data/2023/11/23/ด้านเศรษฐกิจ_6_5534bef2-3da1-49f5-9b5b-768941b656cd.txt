รัฐบาลไทย-ข่าวทำเนียบรัฐบาล-สรรพสามิตแจงกรณีเข้าตรวจสอบร้านหมาล่าย่านห้วยขวาง ระบุเป็นไปด้วยความชอบธรรม


วันพฤหัสบดีที่ 23 พฤศจิกายน 2566
23/11/2566
พิมพ์
สรรพสามิตแจงกรณีเข้าตรวจสอบร้านหมาล่าย่านห้วยขวาง ระบุเป็นไปด้วยความชอบธรรม
สรรพสามิตชี้แจงกรณีเข้าตรวจสอบร้านหมาล่าย่านห้วยขวาง เป็นไปด้วยความชอบธรรม พร้อมกำชับเจ้าหน้าที่ให้ปฏิบัติหน้าที่ตามระเบียบราชการ หากพบเจ้าหน้าที่มีพฤติกรรมไม่เหมาะสม ขัดต่อจริยธรรม จะมีมาตรการลงโทษอย่างเด็ดขาด
เมื่อวันที่ 23 พฤศจิกายน 2566 นายภาคภูมิ ตันธนศรีกุล เลขานุการกรม ในฐานะรองโฆษกกรมสรรพสามิต เปิดเผยว่าตามที่ปรากฏข่าวทางสื่อออนไลน์เกี่ยวกับกรณีที่มีผู้ประกอบการร้านอาหารจีนย่านห้วยขวาง เข้าร้องเรียนกับกองบังคับการปราบปราม หลังถูกชาย 4-5 คน อ้างตัวว่าเป็นเจ้าหน้าที่สรรพสามิต บุกมาตรวจที่ร้าน โดยมีการนำใบอนุญาตขายสุรายาสูบ กลับไปด้วยนั้น กรมสรรพสามิตขอชี้แจงข้อเท็จจริงดังนี้
จากการตรวจสอบพบว่าบุคคลที่ปรากฏในข่าวเป็นเจ้าหน้าที่สรรพสามิต สำนักงานสรรพสามิตภาคที่ 10 จำนวน 6 ราย ประกอบด้วย ข้าราชการ 2 ราย ลูกจ้างชั่วคราว 2 ราย และพนักงานขับรถ 2 ราย และภาพที่ปรากฏในสื่อออนไลน์ คือ ภาพที่อยู่ระหว่างการเข้าตรวจสอบใบอนุญาตขายสุราและยาสูบ ที่ร้านขายอาหารจีน (ร้านหมาล่า) ในเขตห้วยขวาง โดยในการปฏิบัติงานได้มีเจ้าหน้าที่เข้าไปตรวจในร้าน 4 ราย และได้ขอตรวจใบอนุญาตขายสุราและยาสูบแล้วพบว่ามีใบอนุญาตถูกต้อง จึงได้มีการให้เจ้าของร้านเซ็นในใบอนุญาตตรวจค้น โดยไม่ได้มีการดำเนินคดีแต่อย่างใด
สำหรับข้อสงสัยเรื่องการนำใบอนุญาตขายสุรายาสูบของร้านไปด้วย เจ้าหน้าที่ชี้แจงว่าไม่ได้มีเจตนาแอบแฝงแต่อย่างใด แต่เกิดจากเหตุสุดวิสัยระหว่างการปฏิบัติหน้าที่ และเจ้าหน้าที่ได้นำใบอนุญาตฯ ไปคืนเจ้าของร้านเป็นที่เรียบร้อยแล้ว ส่วนกรณีที่ผู้เสียหายอ้างว่าเจ้าหน้าที่มีการขึ้นไปชั้น 2 โดยไม่ได้รับอนุญาตนั้น กรมฯ ขอชี้แจงว่าร้านอาหารดังกล่าวมีลักษณะ 2 ชั้น ในขณะเข้าตรวจค้นแม้ว่าชั้นสองยังไม่ได้เปิดให้บริการ แต่อย่างไรก็ดีตามมาตรา 123 แห่งพระราชบัญญัติภาษีสรรพสามิต พ.ศ. 2560 เจ้าหน้าที่สามารถเข้าตรวจสอบสิ่งของผิดกฎหมายได้ในเวลาทำการของสถานประกอบการโดยไม่ต้องมีหมายค้น และได้แจ้งให้เจ้าของร้านทราบก่อนแล้ว
กรมฯ ขอยืนยันว่า การปฏิบัติหน้าที่ของเจ้าพนักงานดังกล่าวเป็นไปด้วยความชอบธรรม และตามหลักปฏิบัติหน้าที่ตามระเบียบราชการ ไม่ได้มีเจตนาให้ผู้ประกอบการเกิดความเสียหาย สำหรับข้อกังวลของผู้ประกอบการเรื่องที่ใบอนุญาตขายสุราและยาสูบที่ถูกเจ้าหน้าที่นำไปนั้น กรมฯ ขอชี้แจงว่า เจ้าหน้าที่ไม่สามารถนำใบอนุญาตฯ ดังกล่าวไปดำเนินคดีใด ๆ ต่อผู้ประกอบการได้ เนื่องจากผู้ประกอบการปฏิบัติถูกต้องตามกฎหมายทุกประการ
ทั้งนี้ กรมฯ ขอประชาสัมพันธ์ไปถึงผู้ประกอบการว่า หากเกิดเหตุที่ใบอนุญาตขายสุราและยาสูบของท่านสูญเสีย ท่านสามารถขอออกใบอนุญาตใหม่ได้ที่สำนักงานสรรพสามิตพื้นที่ที่ร้านค้าตั้งอยู่
ในส่วนของกรณีที่มีเจ้าหน้าที่บางส่วนมีพฤติกรรมไม่เหมาะสม โดยเฉพาะการไม่สวมเครื่องแบบระหว่างปฏิบัติหน้าที่ กรมฯ จะมีการลงโทษตามระเบียบของราชการโดยไม่มีข้อยกเว้น และจะมีการกำชับเจ้าหน้าที่สรรพสามิตทั่วประเทศให้ปฏิบัติหน้าที่ตามระเบียบของราชการอย่างเคร่งครัด หากพบเจ้าหน้าที่มีพฤติกรรมไม่เหมาะสม ขัดต่อจริยธรรม จะมีมาตรการลงโทษอย่างเด็ดขาด
หากผู้ใดพบการกระทำความผิดของเจ้าหน้าที่สรรพสามิต หรือพบการกระทำผิดกฎหมายสรรพสามิต สามารถแจ้งได้ที่สายด่วน 1713 หรืออีเมล์ excise_hotline@excise.go.th
https://webdev.excise.go.th/act2560/files/secretary/press16.pdf

ที่มา : https://www.thaigov.go.th/news/contents/details/75119