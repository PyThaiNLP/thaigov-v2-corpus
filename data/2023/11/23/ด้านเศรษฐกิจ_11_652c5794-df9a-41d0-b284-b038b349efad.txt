รัฐบาลไทย-ข่าวทำเนียบรัฐบาล-กระทรวงเกษตรฯ แจงเกษตรกรเตรียมลงทะเบียนขอออก “โฉนดเพื่อการเกษตร” พร้อมแจกฉบับแรก 15 ม.ค. 67 แน่นอน


วันพฤหัสบดีที่ 23 พฤศจิกายน 2566
กระทรวงเกษตรฯ แจงเกษตรกรเตรียมลงทะเบียนขอออก “โฉนดเพื่อการเกษตร” พร้อมแจกฉบับแรก 15 ม.ค. 67 แน่นอน
กระทรวงเกษตรฯ แจงเกษตรกรเตรียมลงทะเบียนขอออก “โฉนดเพื่อการเกษตร” พร้อมแจกฉบับแรก 15 ม.ค. 67 แน่นอน
ร้อยเอก ธรรมนัส พรหมเผ่า รัฐมนตรีว่าการกระทรวงเกษตรและสหกรณ์ เปิดเผยถึงความก้าวหน้าการดำเนินการเปลี่ยนพื้นที่ ส.ป.ก. 4-01 เป็นโฉนดเพื่อการเกษตร ภายหลังเป็นประธานการประชุมคณะกรรมการปฏิรูปที่ดินเพื่อเกษตรกรรม (คปก.) ครั้งที่ 7/2566 โดยมีนายประยูร อินสกุล ปลัดกระทรวงเกษตรและสหกรณ์ นายวิณะโรจน์ ทรัพย์ส่งสุข เลขาธิการสำนักงานการปฏิรูปที่ดินเพื่อเกษตรกรรม (ส.ป.ก.) และผู้เกี่ยวข้องเข้าร่วมประชุม ณ ห้องประชุมไชยยงค์ ชูชาติ สำนักงานการปฏิรูปที่ดินเพื่อเกษตรกรรม ว่า ในวันนี้ที่ประชุมได้ร่วมพิจารณา (ร่าง) ระเบียบคณะกรรมการปฏิรูปที่ดินเพื่อเกษตรกรรม เพื่อดำเนินการปรับปรุงสิทธิ ส.ป.ก. 4-01 เป็นโฉนดเพื่อการเกษตร จำนวน 3 ฉบับ ประกอบด้วย 1) ร่างระเบียบ คปก. ว่าด้วยหลักเกณฑ์ วิธีการและเงื่อนไขในการคัดเลือกและจัดที่ดินให้แก่เกษตรกร การโอนหรือตกทอดทางมรดก สิทธิการเช่าหรือเช่าซื้อ และการจัดการทรัพย์สินและหนี้สินของเกษตรกรที่ได้รับที่ดิน (ฉบับที่...) พ.ศ. ... (ร่างระเบียบคัดเลือก) 2) ร่างระเบียบ คปก. ว่าด้วยการให้เกษตรกรและสถาบันเกษตรกรผู้ได้รับที่ดินจากการปฏิรูปที่ดินเพื่อเกษตรกรรมปฏิบัติเกี่ยวกับการเข้าทำประโยชน์ในที่ดิน (ฉบับที่ ...) พ.ศ. ... (ร่างระเบียบเข้าทำประโยชน์ฯ) และ 3) ร่างระเบียบ คปก. ว่าด้วยหลักเกณฑ์ วิธีการและเงื่อนไขการให้กู้ยืมเงินกองทุนการปฏิรูปที่ดินเพื่อเกษตรกรรมและแก่เกษตรกรและสถาบันเกษตรกรในเขตปฏิรูปที่ดิน (ฉบับที่...) พ.ศ. ... (ร่างระเบียบกู้ยืมเงินกองทุนฯ)
"ที่ประชุมมีมติเห็นชอบการแก้ไขปรับปรุงเกี่ยวกับระเบียบฯ และเอกสารต่าง ๆ โดยก่อนหน้านี้ ส.ป.ก. ได้ดำเนินการจัดรับฟังความคิดเห็น (ร่าง) ระเบียบ คปก. ทั้ง 3 ฉบับ เป็นที่เรียบร้อยแล้ว มีผู้เข้าร่วมทั้งสิ้น 8,232 ราย และมีผู้ร่วมแสดงความคิดเห็นทั้งสิ้น 996 ราย ถือว่าเป็นไปตามกรอบระยะเวลาการดำเนินงานตามที่ได้วางแผนไว้ ซึ่งจากนี้ฝ่ายเลขานุการฯ จะเร่งดำเนินการในส่วนที่เกี่ยวข้อง และจะลงนาม ประกาศในราชกิจจานุเบกษาต่อไป ทั้งนี้ จะเริ่ม Kick Off แจก “โฉนดเพื่อการเกษตร” ฉบับแรกพร้อมกันทั่วประเทศ ภายในวันที่ 15 มกราคม 2567 อย่างแน่นอน" รัฐมนตรีเกษตรฯ กล่าว
อย่างไรก็ตาม การกำหนดพื้นที่เป้าหมายทั่วประเทศ ที่จะเปลี่ยนเป็น “โฉนดเพื่อการเกษตร” ได้นั้น จะต้องเป็นแปลงที่ดินที่ได้รับอนุญาตให้เข้าทำประโยชน์มาแล้วไม่น้อยกว่า 5 ปี และไม่มีการใช้ที่ดินผิดวัตถุประสงค์ โดยเกษตรกรที่สนใจสามารถใช้สิทธิ์ยื่นลงทะเบียนแจ้งความประสงค์ขอออกโฉนดเพื่อการเกษตรได้ 2 ช่องทาง คือ 1) ยื่นด้วยตนเอง ที่ ส.ป.ก. จังหวัด ผ่านช่องทางศูนย์บริการประชาชน และ 2) ผ่านระบบบริการออนไลน์ของ ส.ป.ก.

ที่มา : https://www.thaigov.go.th/news/contents/details/75142