รัฐบาลไทย-ข่าวทำเนียบรัฐบาล-สธ. เดินหน้า “เมืองสุขภาพดี” ทั่วไทย เริ่มแห่งแรก “น่านโมเดล”


วันพฤหัสบดีที่ 23 พฤศจิกายน 2566
สธ. เดินหน้า “เมืองสุขภาพดี” ทั่วไทย เริ่มแห่งแรก “น่านโมเดล”
รัฐมนตรีว่าการกระทรวงสาธารณสุข เดินหน้า “เมืองสุขภาพดี” ทั่วประเทศ ประเดิมที่แรก “น่านโมเดล” ร่วมกับอีก 7 จังหวัดเขตสุขภาพที่ 1 ก่อนขยายครอบคลุม 12 จังหวัด  12 เขตสุขภาพ พร้อมจัดทำคู่มือเมืองสุขภาพดีเป็นแนวปฏิบัติระดับประเทศ กระตุ้นเศรษฐกิจไทย
รัฐมนตรีว่าการกระทรวงสาธารณสุข เดินหน้า “เมืองสุขภาพดี” ทั่วประเทศ ประเดิมที่แรก “น่านโมเดล” ร่วมกับอีก 7 จังหวัดเขตสุขภาพที่ 1 ก่อนขยายครอบคลุม 12 จังหวัด  12 เขตสุขภาพ พร้อมจัดทำคู่มือเมืองสุขภาพดีเป็นแนวปฏิบัติระดับประเทศ กระตุ้นเศรษฐกิจไทย ภายใต้นโยบายเศรษฐกิจสุขภาพ
วันนี้ (23 พฤศจิกายน 2566) ที่มหาวิทยาลัยมหาจุฬาลงกรณราชวิทยาลัย จังหวัดน่าน นายแพทย์ชลน่าน ศรีแก้ว รัฐมนตรีว่าการกระทรวงสาธารณสุข เป็นประธานเปิดงานแสดงผลงานและการประชุมพัฒนาเมืองต้นแบบด้านสุขภาพ (Healthy Cities MODELs) โดยมี แพทย์หญิงนวลสกุล บำรุงพงศ์ คณะที่ปรึกษา รมว.สธ. นายแพทย์โอภาส การย์กวินพงศ์ ปลัดกระทรวงสาธารณสุข นายชัยนรงค์ วงศ์ใหญ่ รองผู้ว่าราชการจังหวัดน่าน คณะผู้บริหาร และนายแพทย์สาธารณสุขจังหวัดทั่วประเทศ ร่วมงาน
นายแพทย์ชลน่าน กล่าวว่า เศรษฐกิจสุขภาพ เป็นหนึ่งในนโยบายมุ่งเน้นที่สำคัญของกระทรวงสาธารณสุขและรัฐบาล เพื่อสร้างต้นแบบพื้นที่อายุยืน (Blue Zone) “หนึ่งเขตสุขภาพ หนึ่งพื้นที่อายุยืน” ในทุกจังหวัด ภายใต้การพัฒนาเมืองต้นแบบสุขภาพ ( Healthy Cities MODELs) “เมืองสุขภาพดี วิถีชุมชน คนอายุยืน” โดยปักหมุด Kick Off ที่จังหวัดน่าน หรือ “Nan Healthy Cities MODELs” เป็นแห่งแรก เนื่องจากมีบริบทของเมืองที่เอื้อต่อการเป็นเมืองสุขภาพดี ในทุกมิติ ครอบคลุมกรอบหลัก 3 ด้าน คือ Health Care Infrastructure, Environment Policies และ Urban Design ดำเนินการภายใต้ 6 ตัวชี้วัดหลัก ซึ่งเป็นแนวทางและหลักการในการพัฒนาแต่ละพื้นที่ให้ได้รับการรับรองเป็นเมืองสุขภาพดี
สำหรับ 6 ตัวชี้วัดหลัก ประกอบด้วย 1.มีคณะกรรมการอำนวยการเมืองสุขภาพดีระดับจังหวัด 2.มีคณะกรรมการที่มาจากทุกภาคส่วนร่วมขับเคลื่อน 3.มีกิจกรรมในถนนสายอาหารสุขภาพและโรงแรม 4.มีกิจกรรมด้านสุขภาพ อาหารปลอดภัย ส่งเสริมการเคลื่อนไหวออกแรง ออกกำลังกาย และส่งเสริมการรวมกลุ่มเพื่อสร้างกิจกรรมส่งเสริมสุขภาพจิตดี 5.มีผลลัพธ์การดำเนินงานในรูปแบบของโครงการ กิจกรรม ผลิตภัณฑ์และมีการกำกับติดตามความก้าวหน้าเป็นระยะ และ 6.มีการสื่อสารประชาสัมพันธ์ผลการดำเนินกิจกรรมของแต่ละพื้นที่สู่สาธารณะในวงกว้าง อีกทั้ง จะเร่งจัดทำคู่มือมาตรฐาน Healthy Cities MODELS เพื่อเป็นแนวปฏิบัติในระดับประเทศ และใช้เป็นแนวทางในการจัดทำกระบวนการรับรองการเป็นเมืองสุขภาพดีในอนาคตอีกด้วย
ด้าน นายแพทย์โอภาส กล่าวว่า งานแสดงผลงานฯ ในวันนี้ เพื่อให้คณะผู้บริหาร รวมทั้งนายแพทย์สาธารณสุขจังหวัดทั่วประเทศและผู้เกี่ยวข้องได้แลกเปลี่ยนเรียนรู้และร่วมกันขับเคลื่อนนโยบายเศรษฐกิจสุขภาพ ผลักดันให้เกิดการพัฒนา Healthy Cities MODELs ยกระดับการดูแลสุขภาพและคุณภาพชีวิตที่ดีของประชาชนสอดคล้องตามบริบทของแต่ละพื้นที่ โดยมีจังหวัดน่านเป็นเมืองต้นแบบ และมี 7 จังหวัด ในเขตสุขภาพที่ 1 ได้แก่ เชียงใหม่ เชียงราย แพร่ พะเยา ลำปาง ลำพูน และแม่ฮ่องสอน ร่วมดำเนินการด้วย โดยจะขยายให้ครอบคลุม 12 จังหวัด ทั้ง 12 เขตสุขภาพ เพื่อให้ประชาชนและนักท่องเที่ยวได้รู้จักและยอมรับจังหวัดน่านรวมทั้งจังหวัดอื่นๆ ในมิติของการเป็นเมืองสุขภาพดี เกิดเป็น Brand Healthy Cities Model ของประเทศไทยต่อไป
กิจกรรมภายในงาน ประกอบด้วย การแลกเปลี่ยนเรียนรู้การดำเนินงาน City MODELs, การเสวนา เรื่อง Healthy Cities Models, การสร้างสรรค์เมนูชูสุขภาพ, การแสดงพื้นเมือง การบรรเลงดนตรีพื้นบ้าน, นิทรรศการและบูธกิจกรรม “Healthy Cities Models” เป็นต้น
******************************* 23 พฤศจิกายน 2566

ที่มา : https://www.thaigov.go.th/news/contents/details/75137