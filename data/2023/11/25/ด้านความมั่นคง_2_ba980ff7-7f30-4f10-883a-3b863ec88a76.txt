รัฐบาลไทย-ข่าวทำเนียบรัฐบาล-ประธานแม่บ้านมหาดไทยมุกดาหาร จับมือ มหาวิทยาลัยเทคโนโลยีราชมงคลธัญบุรี จัดตั้งศูนย์การเรียนรู้การย้อมสีธรรมชาติจากพืชพื้นถิ่นบ้านคำนางโอก อำเภอนิคมคำสร้อย


วันเสาร์ที่ 25 พฤศจิกายน 2566
25/11/2566
พิมพ์
ประธานแม่บ้านมหาดไทยมุกดาหาร จับมือ มหาวิทยาลัยเทคโนโลยีราชมงคลธัญบุรี จัดตั้งศูนย์การเรียนรู้การย้อมสีธรรมชาติจากพืชพื้นถิ่นบ้านคำนางโอก อำเภอนิคมคำสร้อย
ประธานแม่บ้านมหาดไทยมุกดาหาร จับมือ มหาวิทยาลัยเทคโนโลยีราชมงคลธัญบุรี จัดตั้งศูนย์การเรียนรู้การย้อมสีธรรมชาติจากพืชพื้นถิ่นบ้านคำนางโอก อำเภอนิคมคำสร้อย
เมื่อวันที่ 23 พ.ย. 66 นางอัญชลี กัลมาพิจิตร ประธานแม่บ้านมหาดไทยจังหวัดมุกดาหาร เปิดเผยว่า จังหวัดมุกดาหารได้กำหนดแนวทางการขับเคลื่อนงานเพื่อเสริมสร้างคุณภาพชีวิตที่ดีให้กับพี่น้องประชาชนในมิติต่าง ๆ เพื่อให้เกิดการสร้างงาน สร้างอาชีพ สร้างรายได้ การอนุรักษ์และสร้างสรรค์ภูมิปัญญาของบรรพบุรุษ ศิลปวัฒนธรรม ประเพณีท้องถิ่น โดยน้อมนำพระราชปณิธานของพระบาทสมเด็จพระเจ้าอยู่หัว ที่ทรงมุ่งมั่นสืบสาน รักษา และต่อยอด พระราชดำริหลักปรัชญาของเศรษฐกิจพอเพียงในพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร เพื่อให้ประชาชนพึ่งพาตนเอง การอนุรักษ์พันธุกรรมพืชตามพระราชดำริสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี รวมถึงพระดำริของสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา ที่ทรงส่งเสริมให้เกิดการพัฒนาทักษะด้านการประกอบอาชีพเสริมจากภูมิปัญญาผ้าไทย ควบคู่กับการดูแลรักษาสภาพแวดล้อมให้คงอยู่คู่กับโลกใบนี้อย่างยั่งยืน
นางอัญชลี กัลมาพิจิตร ประธานแม่บ้านมหาดไทยจังหวัดมุกดาหาร กล่าวเพิ่มเติมว่า จังหวัดมุกดาหารร่วมกับมหาวิทยาลัยเทคโนโลยีราชมงคลธัญบุรี มีแผนดำเนินโครงการจัดตั้งสถานีสร้างงาน สร้างอาชีพ จังหวัดมุกดาหาร เพื่อเป็นโมเดลแรก และจะขยายไปยังจังหวัดต่าง ๆ ให้ครบ 10 สถานีในประเทศไทย สำหรับเป็นแหล่งเรียนรู้ และแหล่งท่องเที่ยว พร้อมให้วิสาหกิจชุมชนอำเภออื่น ๆ มาศึกษาดูงาน เพื่อให้เกิดการพัฒนาอย่างต่อเนื่อง รวมทั้งเพื่อเป็นการอนุรักษ์ เผยแพร่ผ้าไทย และเป็นการสนับสนุนให้พี่น้องประชาชนในพื้นที่ได้มีอาชีพที่มั่นคง มีรายได้ และมีคุณภาพชีวิตที่ดีอย่างยั่งยืน โดยวานนี้ตนได้ร่วมลงพื้นที่และประชุมแนวทางในการจัดตั้งศูนย์การเรียนรู้การย้อมสีธรรมชาติจากพืชพื้นถิ่น ณ วิสาหกิจชุมชนกลุ่มทอผ้าและเกษตรกรรมบ้านคำนางโอก อำเภอนิคมคำสร้อย โดยมีนางนภาภรณ์ เมฆฉิม รองประธานแม่บ้านมหาดไทยจังหวัดมุกดาหาร และสมาชิกชมรมแม่บ้านมหาดไทยจังหวัดมุกดาหาร นายชายสิทธิ์ สุวรรณโชติ นายอำเภอนิคมคำสร้อย นายศศิพงษา จันทรสาขา ผู้อำนวยการวิทยาลัยชุมชนมุกดาหาร นายองอาจ ซองทุมมินทร์ พัฒนาการจังหวัดมุกดาหาร ที่ปรึกษาการย้อมสีธรรมชาติ มหาลัยเกษตรศาสตร์ ผู้ช่วยศาสตราจารย์ ดร.อภิชาติ สนธิสมบัติ ผู้อำนวยการสำนักความร่วมมืออุตสาหกรรม มทร.ธัญบุรี ประธานกลุ่มและสมาชิกกลุ่มทอผ้าฯ และหน่วยงานที่เกี่ยวข้อง ร่วมในการประชุมดังกล่าว
นางอัญชลี กัลมาพิจิตร ประธานแม่บ้านมหาดไทยจังหวัดมุกดาหาร กล่าวต่ออีกว่า สืบเนื่องจากโครงการทุนวิจัยโครงการพัฒนาคุณภาพมาตฐานผลิตภัณฑ์ย้อมสีธรรมชาติด้วยเปลือกไม้พื้นถิ่นในพื้นที่จังหวัดมุกดาหารด้วยกระบวนการที่เป็นมิตรกับสิ่งแวดล้อม ของสำนักงานปลัดกระทรวงอุดมศึกษา วิทยาศาสตร์ วิจัยและนวัตกรรม ที่ให้มหาวิทยาลัยเทคโนโลยีราชมงคลธัญบุรีลงพื้นที่ทำวิจัยที่กลุ่มวิสาหกิจชุมชนทอผ้าบ้านคำนางโอก ตำบลร่มเกล้า อำเภอนิคมคำสร้อย จังหวัดมุกดาหาร โดยการนำความรู้และประสบการณ์จากภูมิปัญญาพื้นถิ่นมาปรับปรุงให้เป็นกระการการทางวิทยาศาสตร์ ที่สามารถทำซ้ำได้ตามสูตร เพื่อสร้างรายได้และความยั่งยืน เป็นแหล่งเรียนรู้พร้อมเป็นแหล่งท่องเที่ยว โดยยึดหลักการเป็นมิตรกับสิ่งแวดล้อมในทุกกระบวนการของการผลิต ตั้งแต่การปลูกฝ้าย กระบวนการปั่นฝ้าย โรงย้อมสีธรรมชาติ นำวัตถุดิบจากสวนป่ามาผลิตสีจากธรรมชาติ เช่น ประดู่ป่า แสดป่า เพกา คำแสด มะเกลือ และคราม เป็นต้น ตนจึงขอขอบคุณมหาวิทยาลัยเทคโนโลยีราชมงคลธัญบุรี และคณะผู้วิจัยอย่างยิ่ง ที่ได้สร้างสรรค์โอกาส สร้างสิ่งที่ดีในการพัฒนาคุณภาพชีวิตให้กับชาวจังหวัดมุกดาหาร
ผศ.ดร.อภิชาติ สนธิสมบัติ หัวหน้าโครงการวิจัยฯ เปิดเผยว่า โครงการวิจัยดังกล่าว ได้ทำการวิจัยในปี 2565 ซึ่งเป็นไปตามเป้าหมายและสามารถนำไปสู่การปฏิบัติได้จริง กลุ่มวิสาหกิจชุมชนบ้านคำนางโอกได้ปรับปรุงกระบวนการย้อมให้สีเข้มขึ้น และมีความคงทนต่อแสง การขัดถู การซัก และเหงื่อ คณะนักวิจัยได้ยื่นขอรับสิทธิบัตรจากกรมทรัพย์สินทางปัญญา กระทรวงพาณิชย์ และหลังจากการอบรมแล้วกลุ่มวิสาหกิจชุมชนบ้านคำนางโอก มีการพัฒนาทั้งด้านองค์ความรู้และทักษะการผลิตที่ดีขึ้นอย่างต่อเนื่อง ซึ่งจะส่งผลให้เกิดการพัฒนาคุณภาพชีวิตรวมถึงการอนุรักษ์สิ่งแวดล้อมในชุมชน ซึ่งคณะผู้วิจัยได้วางแผนร่วมกับจังหวัดมุกดาหาร แม่บ้านมหาดไทยจังหวัดมุกดาหาร และภาคีเครือข่ายอื่น ๆ ที่เกี่ยวข้อง ในการขับเคลื่อนขยายผลศูนย์เรียนรู้การย้อมสีจากธรรมชาติไปยังพื้นที่อื่น ๆ ต่อไป

ที่มา : https://www.thaigov.go.th/news/contents/details/75211