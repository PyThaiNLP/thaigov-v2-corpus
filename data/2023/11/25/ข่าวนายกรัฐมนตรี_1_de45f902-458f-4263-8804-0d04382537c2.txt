รัฐบาลไทย-ข่าวทำเนียบรัฐบาล-นายกฯ ติดตามความคืบหน้าพื้นที่ก่อสร้างอาคาร CIQ ของกรมศุลกากร อ.อรัญประเทศ จ.สระแก้ว ย้ำให้เร่งดำเนินการโดยเร็วให้เป็นไปตามแผน


วันเสาร์ที่ 25 พฤศจิกายน 2566
25/11/2566
พิมพ์
นายกฯ ติดตามความคืบหน้าพื้นที่ก่อสร้างอาคาร CIQ ของกรมศุลกากร อ.อรัญประเทศ จ.สระแก้ว ย้ำให้เร่งดำเนินการโดยเร็วให้เป็นไปตามแผน
นายกฯ ติดตามความคืบหน้าพื้นที่ก่อสร้างอาคาร CIQ ของกรมศุลกากร อ.อรัญประเทศ จ.สระแก้ว ย้ำให้เร่งดำเนินการโดยเร็วให้เป็นไปตามแผน
วันนี้ (25 พ.ย. 66) เวลา 12.45 น. นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง ติดตามความคืบหน้าพื้นที่ก่อสร้างอาคาร CIQ ของกรมศุลกากร อำเภออรัญประเทศ จังหวัดสระแก้ว ณ สะพานมิตรภาพไทย - กัมพูชา (บ้านหนองเอี่ยน - สตึงบท) โดยมีนายสุริยะ จึงรุ่งเรืองกิจ รัฐมนตรีว่าการกระทรวงคมนาคม นางสาวพิมพ์ภัทรา วิชัยกุล รัฐมนตรีว่าการกระทรวงอุตสาหกรรม นายนฤตม์ เทอดสถีรศักดิ์ เลขาธิการสำนักงานคณะกรรมการส่งเสริมการลงทุน ร่วมตรวจเยี่ยมด้วย นายสัตวแพทย์ชัย วัชรงค์ โฆษกประจำสำนักนายกรัฐมนตรี เปิดเผยสาระสำคัญสรุป ดังนี้
นายกรัฐมนตรีรับฟังบรรยายสรุปการก่อสร้างอาคารจุดผ่านแดนถาวร (บ้านหนองเอี่ยน) โดย นายธีรัชย์ อัตนวานิช รองปลัดกระทรวงการคลัง รวมทั้งการก่อสร้างอาคารจุดผ่านแดนชั่วคราวโดย นายภูมิวัชร์ อุดมทรัพย์ รองผู้ว่าราชการจังหวัดสระแก้ว การพัฒนาโครงสร้างพื้นฐานเพื่อรองรับการเปิดจุดผ่านแดนฯ โดย นายยังพรพิชิต กลิ่นมาลี ผู้อำนวยการแขวงทางหลวงสระแก้ว (วัฒนานคร) และโครงการพัฒนาจุดผ่านแดนถาวรสตึงบท ราชอาณาจักรกัมพูชา โดย พันเอก ดร.ศรัณยู วิริยเวชกุล รองผู้อำนวยการสำนักงานความร่วมมือพัฒนาเศรษฐกิจกับประเทศเพื่อนบ้าน (NEDA)
นายกรัฐมนตรีย้ำถึงการก่อสร้างอาคาร CIQ ของกรมศุลกากร อำเภออรัญประเทศ จังหวัดสระแก้วเป็นเรื่องเร่งด่วน และขอให้ดำเนินการก่อสร้างโครงการต่าง ๆ ให้เป็นไปตามแผน ส่วนกรณีที่ผู้รับเหมาทิ้งงานจนทำให้การก่อสร้างโครงการก่อสร้างอาคารจุดผ่านแดนถาวร (บ้านหนองเอี่ยน) ด่านศุลกากรอรัญประเทศล่าช้านั้น ขอให้มีการพิจารณาขึ้นแบล็คลิสต์ด้วย ซึ่งหน่วยงานที่เกี่ยวข้องชี้แจงว่ากำลังอยู่ระหว่างพิจารณาดำเนินการในเรื่องนี้่ รวมถึงได้สอบถามถึงประเภทและปริมาณของสินค้าต่าง ๆ ที่ขนส่งผ่านแดนดังกล่าว โดยแนะว่าหากก่อสร้างอาคารจุดผ่านแดนฯ แล้วเสร็จขอให้มีการพิจารณาถึงความเป็นไปได้ในการที่จะให้มีการเปิดด่าน 24 ชั่วโมง
สำหรับโครงการก่อสร้างอาคารจุดผ่านแดนถาวร (บ้านหนองเอี่ยน) ด่านศุลกากรอรัญประเทศ คณะรัฐมนตรีได้มีมติเมื่อวันที่ 25 สิงหาคม 2558 ให้สำนักงานคณะกรรมการพัฒนาการเศรษฐกิจและสังคมแห่งชาติ ประสานกับหน่วยงานที่เกี่ยวข้องเพื่อให้มีการเปิดจุดผ่านแดนถาวรแห่งใหม่ ณ หนองเอี่ยน-สตึงบท โดยเร็ว โดยในส่วนพื้นที่หนองเอี่ยนให้เน้นการขนส่งสินค้าทางรถ พื้นที่คลองลึกให้เน้นการพัฒนาในด้านการท่องเที่ยวและด้านการคมนาคมโดยเฉพาะรถไฟและพื้นที่ป่าไร่ให้เน้นการพัฒนาด้านการค้าขายและด้านการท่องเที่ยว ประกอบกับที่ประชุมคณะกรรมการนโยบายเขตเศรษฐกิจพิเศษ (กนพ.) ครั้งที่ 4/2558 เมื่อวันที่ 8 ตุลาคม 2558 ที่ประชุมได้เห็นชอบในหลักการการพัฒนาโครงสร้างพื้นฐานในพื้นที่เขตเศรษฐกิจพิเศษจังหวัดสระแก้ว ซึ่งรัฐมนตรีว่าการกระทรวงคมนาคมในฐานะประธานคณะอนุกรรมการด้านโครงสร้างพื้นฐานและด่านศุลกากร ได้เสนอให้เร่งดำเนินโครงการพัฒนาทั้ง 3 ด่านชายแดน ดังนี้ 1) พัฒนาด่านศุลกากรอรัญประเทศบ้านคลองลึก เพื่อรองรับการท่องเที่ยวและการขนส่งสินค้าทั้งทางถนนและทางรถไฟ 2) พัฒนาด่านบ้านหนองเอี่ยน-สตึงบทเพื่อรองรับการขนส่งสินค้า 3) พัฒนาด่านบ้านป่าไร่ เพื่อรองรับการท่องเที่ยวและการขนส่งสินค้าทางรถขนาดใหญ่
ด้านสถานที่ก่อสร้าง กรมทางหลวงได้เสนอออกพระราชกฤษฎีกาเวนคืนที่เพื่อสร้างทางหลวงแผ่นดินหมายเลข 3646 สายทดน้อย - หนองเอี่ยน พ.ศ. 2560 โดยได้มอบพื้นที่จำนวน 132.5 ไร่ซึ่งตั้งอยู่ในท้องที่ ต.ท่าข้าม อ.อรัญประเทศ จ.สระแก้ว ให้แก่กรมศุลกากรเพื่อก่อสร้างอาคารจุดผ่านแดนถาวร (บ้านหนองเอี่ยน) เมื่อวันที่ 5 มิถุนายน 2561 ทั้งนี้ คณะรัฐมนตรีได้มีมติเมื่อวันที่ 3 มีนาคม 2563 อนุมัติรายการและวงเงินก่อหนี้ผูกพันข้ามปีงบประมาณ พ.ศ. 2563 โดยโครงการก่อสร้างอาคารจุดผ่านแดนถาวร (บ้านหนองเอี่ยน) ด่านศุลกากรอรัญประเทศ ได้รับอนุมัติให้ก่อหนี้ผูกพันข้ามปีงบประมาณ พ.ศ. 2563 - พ.ศ. 2564 วงเงินรวมทั้งสิ้น 294,000,000 บาท ซึ่งอยู่ระหว่างการก่อสร้างโดยกรมศุลกากร ทั้งนี้ อุปสรรคปัญหาคือสัญญาเดิมยกเลิกเนื่องจากผู้รับจ้างผิดสัญญา โดยทำงานก่อสร้างไปแล้วคิดเป็น 40% (สัญญาเดิมราคากลาง 280 ลบ. เซ็นสัญญา 234.99 ลบ.) สัญญาใหม่ราคากลาง 236 ลบ. เซ็นสัญญา 226.5 ลบ. (สัญญาใหม่ลงนามภายใน พ.ย. 66 สิ้นสุด มิ.ย. 68) ซึ่งคาดว่าแล้วเสร็จประมาณเดือนมิถุนายน 2568
ส่วนการดำเนินโครงการก่อสร้างอาคารจุดผ่านแดนชั่วคราว บริเวณสะพานมิตรภาพไทย - กัมพูชา (หนองเอี่ยน สะตึงบท) พื้นที่ 1,877 ตร.ม. จุดตั้งโครงการอยู่ห่างจากบริเวณก่อสร้างอาคารด่านศุลกากรประมาณ 600 เมตรตั้งอยู่ฝั่งขาเข้าประเทศไทย เนื่องจากการก่อสร้างโครงสร้างพื้นฐานเพื่อเปิดจุดผ่านแดนถาวรสะพานมิตรภาพไทย - กัมพูชา ยังไม่แล้วเสร็จ เพื่อเป็นการย่นระยะเวลาในการเปิดจุดผ่านแดนถาวร และกรณีเกิดเหตุเพลิงไหม้ โรงแรมแกรนด์ไดมอนด์ ซิตี้ กรุงปอยเปต จังหวัดบ็อนเตียย์เมียนเจ็ย ราชอาณาจักรกัมพูชา (28 ธ.ค.65) ส่งผลกระทบต่อการขนส่งสินค้าโดยเฉพาะรถบรรทุกสินค้าขนาดใหญ่ เพื่อแก้ปัญหาดังกล่าว จังหวัดสระแก้วมีคำสั่ง ลงวันที่ 29 ธันวาคม 2565 อนุญาตให้เปิดใช้สะพานมิตรภาพไทย-กัมพูชา (หนองเอี่ยน-สตึงบท) สำหรับนำเข้าส่งออกสินค้าเป็นการชั่วคราว ตามที่ด่านศุลกากรอรัญประเทศเสนอ ทำให้รถบรรทุกสินค้าคันแรกสามารถส่งออกสินค้าผ่านช่องทางดังกล่าวได้ เมื่อเวลา 07.00 น.ของวันที่ 30 ธันวาคม 2565 เป็นต้นมา โดยจังหวัดสระแก้วมอบหมายให้สำนักงานโยธาธิการและผังเมืองจังหวัดสระแก้ว จัดทำโครงการก่อสร้างอาคารจุดผ่านแดนชั่วคราว บริเวณสะพานมิตรภาพไทย-กัมพูชา วงเงินจำนวน 5,895,000 บาท ผลการดำเนินงาน ณ วันที่ 23 พฤศจิกายน 2566 ดำเนินการติดตั้งตู้คอนเทนเนอร์สำนักงานจำนวน 2 ตู้ และงานถมดินพร้อมบดอัดแน่นที่ระดับความสูง 3.00 เมตรเสร็จเรียบร้อยแล้ว หากการก่อสร้างอาคารด่านศุลกากรแล้วเสร็จ พร้อมใช้งาน จังหวัดสระแก้วจะส่งมอบทรัพย์สินโครงการก่อสร้างอาคารจุดผ่านแดนชั่วคราว บริเวณสะพานมิตรภาพไทย-กัมพูชา (หนองเอี่ยน-สะตึงบท) ให้แขวงทางหลวงจังหวัดสระแก้วเป็นผู้ดูแลและใช้ประโยชน์ต่อไป ปัจจุบันมีรถบรรทุกสินค้าผ่านเข้า-ออกผ่านช่องทางฯ ดังกล่าวเฉลี่ยวันละ 481 คัน (รวมทั้งขาเข้าและขาออก)

ที่มา : https://www.thaigov.go.th/news/contents/details/75217