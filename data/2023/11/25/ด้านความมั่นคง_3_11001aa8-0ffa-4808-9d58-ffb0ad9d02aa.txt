รัฐบาลไทย-ข่าวทำเนียบรัฐบาล-ปลัด มท. จับมือนายกแม่บ้าน มท. ประชุมประธานแม่บ้าน มท. ทั่วประเทศ เน้นย้ำ บทบาทประธานแม่บ้าน มท. ทุกจังหวัด คือการหนุนเสริมบทบาทผู้ว่าราชการจังหวัด ไปสู่จุดมุ่งหมายเดียวกัน 


วันเสาร์ที่ 25 พฤศจิกายน 2566
25/11/2566
พิมพ์
ปลัด มท. จับมือนายกแม่บ้าน มท. ประชุมประธานแม่บ้าน มท. ทั่วประเทศ เน้นย้ำ บทบาทประธานแม่บ้าน มท. ทุกจังหวัด คือการหนุนเสริมบทบาทผู้ว่าราชการจังหวัด ไปสู่จุดมุ่งหมายเดียวกัน
ปลัด มท. จับมือนายกแม่บ้าน มท. ประชุมประธานแม่บ้าน มท. ทั่วประเทศ เน้นย้ำ บทบาทประธานแม่บ้าน มท. ทุกจังหวัด คือการหนุนเสริมบทบาทผู้ว่าราชการจังหวัด ไปสู่จุดมุ่งหมายเดียวกัน คือ “ประชาชนมีความอยู่ดีกินดี มีความสุขอย่างยั่งยืน”
เมื่อวันที่ 24 พ.ย. 66 เวลา 09.00 น. นายสุทธิพงษ์ จุลเจริญ ปลัดกระทรวงมหาดไทย พร้อมด้วย ดร.วันดี กุญชรยาคง จุลเจริญ นายกสมาคมแม่บ้านมหาดไทย เป็นประธานเปิดการประชุมขับเคลื่อนนโยบายสำคัญของสมาคมแม่บ้านมหาดไทย โดยมี นายธนันท์รัฐ ธนเสฏฐการย์ ผู้เชี่ยวชาญผ้าไทยและที่ปรึกษาโครงการผ้าไทยใส่ให้สนุก นายสุธน ศรีหิรัญ นางสุจิตรา ศรีนาม นางประเสริฐสุข เพฑูรย์สิทธิชัย ศ.ดร.ชนาธิป ผาริโน ที่ปรึกษาปลัดกระทรวงมหาดไทยที่ปรึกษาปลัดกระทรวงมหาดไทย นางจิรวรรณ เพ็ญพาส ผศ.ดร. ศศิธร จันทมฤก นางศลิษา ภิรมย์รัตน์ นางจิณณารัชช์ สัมพันธรัตน์ นางกุลทรัพย์ ชื่นโกสุม นางกัญญา จุนถิระพงศ์ นางชุลีพร เตรัตน์ อุปนายกสมาคมแม่บ้านมหาดไทย นางวรสุดา รัตนสุคนธ์ ผู้ช่วยปลัดกระทรวงมหาดไทย และประธานแม่บ้านมหาดไทยจังหวัด 76 จังหวัด ร่วมพิธี
นายสุทธิพงษ์ จุลเจริญ ปลัดกระทรวงมหาดไทย กล่าวว่า สมาคมแม่บ้านมหาดไทยซึ่งเป็นองค์กรที่มีแม่บ้านมหาดไทยทุกจังหวัดเป็นสมาชิก ถือได้ว่าเป็นผู้ช่วยของท่านผู้ว่าราชการจังหวัด ในการเกื้อหนุนและทำหน้าที่บำบัดทุกข์ บำรุงสุข มาอย่างดีเยี่ยมตลอดมา เพราะสังคมไทยคาดหวังในความสำเร็จของท่านผู้ว่าราชการจังหวัด และพี่น้องกระทรวงมหาดไทยมากกว่าส่วนงานอื่น ๆ ซึ่งปรากฏชัดเป็นรูปธรรมที่ชัดเจนก็คือ ท่านเศรษฐา ทวีสิน นายกรัฐมนตรี ยกนโยบายการขับเคลื่อนผลักดันให้ท่านผู้ว่าราชการจังหวัดเป็นผู้ว่าราชการจังหวัด CEO เป็นนโยบายแรก เพราะท่านคาดหวังว่าท่านผู้ว่าราชการจังหวัดจะช่วยเป็นผู้นำในพื้นที่ในการบริหารจัดการแก้ไขปัญหาให้กับพี่น้องประชาชน พร้อมกับเคลื่อนนโยบายของรัฐบาลในทุกเรื่องอย่างเต็มที่ โดยให้ท่านผู้ว่าราชการจังหวัดเป็นผู้ที่มี position ระดับเหนือกว่าหัวหน้าส่วนราชการตำแหน่งอื่น ๆ อันเป็นการตอกย้ำว่าพวกเราทุกคนต้องช่วยกันทำให้พี่น้องประชาชนได้มีคุณภาพชีวิตที่ดีอย่างยั่งยืน
“สิ่งสำคัญที่สุดที่ท่านประธานแม่บ้านมหาดไทยทุกจังหวัดต้องทำ คือ การช่วยกันเฟ้นหาทรัพยากรทางการบริหารที่จะทำให้เกิดการผลักดันขับเคลื่อนงานให้สำเร็จ ซึ่งตนมีมุมมองว่าประธานชมรมแม่บ้านมหาดไทยเป็นภาคีที่สำคัญของท่านผู้ว่าราชการจังหวัด เพราะเป็น “คู่ชีวิต” ที่จะช่วยส่งเสริม ช่วยคิด ช่วยแนะนำ ตลอดจนถึงการช่วยหนุนเสริมและดูแลภาพลักษณ์ของท่านผู้ว่าราชการจังหวัดให้เป็นแบบอย่างของพี่น้องประชาชน และสำหรับความตั้งใจของตนอีกประการที่อยากจะให้แม่บ้านมหาดไทยในทุกจังหวัดได้มีแนวทางในการทำงาน คือ อยากให้แม่บ้านมหาดไทยทุกท่าน “เป็นผู้นำต้องทำก่อน” ในการสร้างสิ่งดี ๆ ให้เกิดขึ้น ช่วยกัน Change for Good เพื่อการพัฒนาคุณภาพชีวิตของพี่น้องประชาชน และเป็นผู้นำคู่สมรสของท่านนายอำเภอ ท่านกำนัน ผู้ใหญ่บ้าน คู่สมรสของท่านผู้บริหารองค์กรปกครองส่วนท้องถิ่น ที่จะสามารถสร้างสิ่งที่ดีให้เกิด โดยถอดบทเรียนจากการน้อมนำโครงการพระราชดำริของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร กว่า 4,741 โครงการ มาปรับใช้ในการดำเนินงาน คือ การร่วมคิด ร่วมทำ และท้ายที่สุด คือ การร่วมรับประโยชน์ ส่งเสริมให้ทุกภาคส่วนเข้ามามีส่วนร่วมในการสร้างสิ่งดี ๆ ให้เกิดขึ้นกับพี่น้องประชาชน" นายสุทธิพงษ์ฯ กล่าวในช่วงต้น
นายสุทธิพงษ์ จุลเจริญ ปลัดกระทรวงมหาดไทย กล่าวต่ออีกว่า ขอให้แม่บ้านมหาดไทยได้ยึดมั่นและน้อมนำหลักการทรงงานของพระบาทสมเด็จพระเจ้าอยู่หัว สมเด็จพระนางเจ้าฯ พระบรมราชินี และพระบรมวงศานุวงศ์ทุกพระองค์ ทำให้เรามีหน้าที่และดำรงตำแหน่งอย่างมีศักดิ์ศรี เป็นกำลังหลักของท่านผู้ว่าราชการจังหวัด ช่วยกันคิด ช่วยกันพัฒนา ร่วมกันส่งผ่านสิ่งดี ๆ ร่วมกัน โดยเฉพาะในปีหน้าซึ่งจะเป็นโอกาสสำคัญที่พระบาทสมเด็จพระเจ้าอยู่หัว จะทรงเจริญพระชนมายุครบ 6 รอบ 72 พรรษา ในวันที่ 28 กรกฎาคม 2567 ขอให้เราร่วมด้วยช่วยกันทำ “อามิสบูชา” อาทิ การจัดกิจกรรมเฉลิมพระเกียรติโดยใช้สถานที่ที่พระองค์เคยเสด็จฯ หรือเคยทรงประกอบพระราชกรณียกิจ อาทิ พระราชกรณียกิจครั้งสำคัญของพระบาทสมเด็จพระเจ้าอยู่หัวเมื่อครั้งนำกำลังปฏิบัติหน้าที่ที่หมู่บ้านหมากแข้ง อ.ด่านซ้าย จ.เลย เราก็สามารถปรับปรุงพื้นที่ส่วนนั้นให้เป็นพื้นที่แห่งการเรียนรู้ในความกล้าหาญ ทั้งนี้ ในทุกจังหวัดจะมีพื้นที่ลักษณะนี้ เราจะต้องช่วยกันทำให้เป็น Landmark ให้เป็นพื้นที่แห่งการเรียนรู้และการอนุรักษ์สิ่งแวดล้อม เป็นที่ศึกษาของเยาวชนและลูกหลานของเรา ต่อจากการ “อามิสบูชา” คือการ “ปฏิบัติบูชา” ด้วยการร่วมด้วยช่วยกันสร้างประโยชน์ต่อสาธารณชน ก็อยากจะฝากท่านประธานชมรมแม่บ้านมหาดไทยในทุกจังหวัด ได้ช่วยกันริเริ่มให้มีกิจกรรมจิตอาสาของชมรมแม่บ้านมหาดไทยในแต่ละจังหวัด ได้ช่วยกันจัดกิจกรรมต่าง ๆ ที่เกิดประโยชน์แก่พี่น้องประชาชน ซึ่งสิ่งต่าง ๆ เหล่านี้จะสามารถเสริมสร้างเกียรติยศและชื่อเสียงให้กับท่านผู้ว่าราชการจังหวัดของท่าน พร้อมเป็นขวัญกำลังใจให้กับท่านผู้ว่าราชการจังหวัดในการ “บำบัดทุกข์ บำรุงสุข” ให้กับพี่น้องประชาชนได้มีคุณภาพชีวิตที่ดีอย่างยั่งยืน
“ขอให้ความตั้งใจและความมุ่งหวังของพวกเราทุกคนแทรกซึมลึกลงไปอยู่ในหัวใจของท่านประธานแม่บ้านมหาดไทยทุกจังหวัด ซึ่งทุก ๆ ท่านอาจจะต้องยอมเหนื่อยด้วยกัน เพื่อขับเคลื่อนโครงการต่าง ๆ ร่วมกับท่านผู้ว่าราชการจังหวัด โดยมุ่งหมายให้ “ประชาชนมีความอยู่ดีกินดี มีความสุขอย่างยั่งยืน” ไม่ว่าจะเป็นโครงการบ้านนี้มีรัก ปลูกผักกินเอง ตามพระราชดำริสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี โครงการ “ผ้าไทยใส่ให้สนุก” ตามแนวพระดำริสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา โครงการหนึ่งตำบล หนึ่งหมู่บ้านยั่งยืน (Sustainable Village) รวมถึงโครงการและแผนงานอื่น ๆ ดังที่ท่านผู้ว่าราชการจังหวัดทั้ง 76 จังหวัดได้ลงนามบันทึกข้อตกลง (MOU) ร่วมกับองค์การสหประชาชาติประจำประเทศไทย “76 จังหวัด 76 คำมั่นสัญญา เพื่อความเท่าเทียม และการพัฒนาที่ยั่งยืน” เพื่อพัฒนาคุณภาพชีวิตให้กับพี่น้องประชาชนทุกคน” นายสุทธิพงษ์ฯ กล่าวเพิ่มเติม
ด้าน ดร.วันดี กุญชรยาคง จุลเจริญ นายกสมาคมแม่บ้านมหาดไทย กล่าวว่า สมาคมแม่บ้านมหาดไทยให้ความสำคัญในการร่วมกันส่งเสริมการปลูกผักสวนครัวในครัวเรือนตามพระราชดำริสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี “บ้านนี้มีรัก ปลูกผักกินเอง” ซึ่งได้มีการดำเนินการไปแล้วกว่า 14 ล้านครัวเรือน คิดเป็น 100% ตามจำนวนครัวเรือนเป้าหมาย ถือเป็นส่วนสำคัญในการทำให้ประชาชนสามารถประหยัดค่าใช้จ่ายได้ 100 บาท/ครัวเรือน/วัน คิดเป็นค่าใช้จ่ายที่ประหยัดได้ต่อปีเป็นจำนวนเงินกว่า 500,000 ล้านบาท เกิดเป็นความเชื่อมโยงการพัฒนาในมิติต่าง ๆ ทั้งสิ่งแวดล้อม ความมั่นคงทางอาหาร การสร้างอาชีพให้แก่ชุมชนเพื่อให้เกิดความยั่งยืน นอกจากนี้สมาคมแม่บ้านมหาดไทยยังได้น้อมนำแนวพระดําริสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา "ผ้าไทยใส่ให้สนุก" ซึ่งพระองค์ทรงมีพระวินิจฉัยและทรงมุ่งมั่นในการฟื้นคืนภูมิปัญญาผ้าไทยในภูมิภาคต่าง ๆ ที่กำลังจะสูญหายให้กลับมาเป็นที่นิยมอีกครั้ง นำมาซึ่งการสร้างงาน สร้างอาชีพ สร้างรายได้ สร้างชีวิตที่ดีให้กับช่างทอผ้าและครอบครัว โดยเฉพาะอย่างยิ่งในช่วงการแพร่ระบาดของโรคโควิด-19 ที่ผ่านมา มท. และสมาคมแม่บ้าน มท. ได้น้อมนำแนวพระดำริฯ มาขับเคลื่อน จนสามารถสร้างรายได้ให้แก่คนในชุมชนไม่ต่ำกว่า 10,000 บาท/คน/เดือน รวมทั้งมีการรักษาสิ่งแวดล้อมด้วยการไม่ใช้สารเคมีตั้งแต่ต้นน้ำจนถึงปลายน้ำ ส่งเสริมให้คนในชุมชนพึ่งพาตนเองได้ด้วยการบูรณาการองค์ความรู้หลักปรัชญาของเศรษฐกิจพอเพียงมาปรับใช้ และปลูกพืชให้สีธรรมชาติเพื่อทดแทนต้นเดิมที่ถูกนำไปใช้ จนทำให้เราสามารถก้าวข้ามมหากาพย์แห่งความยากลำบากในสถานการณ์วิกฤตได้อย่างมีคุณภาพ
“อีกหนึ่งเรื่องสำคัญ คือ การคัดแยกขยะครัวเรือน ซึ่งสมาคมแม่บ้านมหาดไทยและกระทรวงมหาดไทยได้ร่วมกันขับเคลื่อน “โครงการถังขยะเปียกลดโลกร้อน” ที่ได้รับการรับรอง Methodology พร้อมทั้งได้ขึ้นทะเบียนภายใต้โครงการลดก๊าซเรือนกระจกภาคสมัครใจตามมาตรฐานของประเทศไทย (T-VER) ส่งเสริมให้ภาคประชาชนมีส่วนร่วมกว่า 13 ล้านครัวเรือน ช่วยกันคัดแยกขยะอาหารจากครัวเรือน โดยในระยะแรก ได้ร่วมประกาศความสำเร็จการจัดการขยะอาหารจากครัวเรือน 4 จังหวัดนำร่อง คือ ลำพูน เลย สมุทรสงคราม และอำนาจเจริญ ทำให้องค์กรปกครองส่วนท้องถิ่นสามารถขายคาร์บอนเครดิตเป็นครั้งแรกในประเทศไทย ซึ่ง KBANK รับซื้อคาร์บอนเครดิตในราคา 260 บาท/ตัน จำนวน 3,140 ตันคาร์บอนไดออกไซด์เทียบเท่า เป็นเงิน 816,400 บาท กลับคืนสู่พี่น้องประชาชนในท้องถิ่น และล่าสุดได้รับการรับรองในพื้นที่ 22 จังหวัด ได้แก่ ชลบุรี ราชบุรี ลำพูน ยโสธร พะเยา มุกดาหาร สมุทรสงคราม นครพนม ร้อยเอ็ด เลย ศรีสะเกษ มหาสารคาม สกลนคร อำนาจเจริญ กาฬสินธุ์ อุบลราชธานี นราธิวาส เชียงราย อุตรดิตถ์ นครศรีธรรมราช อุดรธานี และพิษณุโลก ซึ่งความสำเร็จนี้สร้างความยินดีให้กับพวกเราชาวสมาคมแม่บ้านมหาดไทยเป็นอย่างมาก เพราะเมื่อนำไปเปรียบเทียบกับสิ่งที่รัฐบาลได้ตั้งเป้าหมายไว้ในแผนปฏิบัติการลดก๊าซเรือนกระจกของประเทศว่าจะลดปริมาณเรือนกระจกให้ได้ 1,875,433 ตัน แต่ในขณะนี้กระทรวงมหาดไทยและสมาคมแม่บ้านมหาดไทยได้ลดปริมาณก๊าซเรือนกระจกไปแล้ว 1,787,000 ตัน เกือบจะถึงค่าเป้าหมายที่รัฐบาลได้ตั้งไว้ ซึ่งเป็นความภาคภูมิใจของพวกเราทุกคน” ดร.วันดีฯ กล่าวเพิ่มเติม
นอกจากนี้ ในการประชุมฯ ยังได้รับเกียรติจาก นายธนันท์รัฐ ธนเสฏฐการย์ ผู้เชี่ยวชาญผ้าไทยและที่ปรึกษาโครงการผ้าไทยใส่ให้สนุก ได้ร่วมบรรยายพิเศษ โดยกล่าวว่า ประธานแม่บ้านมหาดไทยจังหวัดทุกจังหวัดถือเป็นกำลังสำคัญในการนำองค์ความรู้ที่มีอยู่ไปช่วยสนับสนุนผู้ผลิตผู้ประกอบการผ้าไทยและสินค้า OTOP ในการสร้างสรรค์ผลิตภัณฑ์ท้องถิ่นให้มีรายได้อย่างยั่งยืน ซึ่งการที่หลายจังหวัดได้จัดกิจกรรมการประกวดแสดงแบบผ้าไทยที่ริเริ่มโดยท่าน ดร.วันดี กุญชรยาคง จุลเจริญ นายกสมาคมแม่บ้านมหาดไทย และท่านสุทธิพงษ์ จุลเจริญ ปลัดกระทรวงมหาดไทย นับเป็นเรื่องที่น่ายินดีเป็นอย่างยิ่ง ทำให้เกิดการหนุนเสริมเสน่ห์ของการจัดงานประเพณีในแต่ละจังหวัด
“สำหรับการขับเคลื่อนส่งเสริมการใช้ผ้าไทยหลังจากนี้นั้น ตนขอเชิญชวนท่านประธานแม่บ้านมหาดไทยทุกจังหวัดได้ช่วยกันมุ่งเน้นในเรื่องของ “การตัดเย็บ” โดยบูรณาการส่งเสริมกลุ่มนักศึกษาวิทยาลัยการอาชีพ วิทยาลัยอาชีวศึกษา วิทยาลัยเทคนิค มหาวิทยาลัยราชมงคล โรงเรียนการฝึกอาชีพ โดยสามารถจัดกิจกรรมลักษณะการคัดเลือกนักเรียนนักศึกษาที่อยากจะพัฒนาอาชีพ และส่งเสริมเป็น Young OTOP ซึ่งสิ่งทั้งหลายเหล่านี้ ล้วนเป็น “Soft Power” ที่ภาครัฐกำลังเร่งทำให้เป็นกำลังสำคัญในการพัฒนาประเทศ ซึ่งผลประโยชน์ก็เป็นของพี่น้องประชาชนผู้ประกอบการผ้าไทยทุกคน และสิ่งที่สำคัญ คือ การถ่ายทอดความรู้ที่ทำให้เยาวชนได้นำไปพัฒนาเป็นอาชีพ สร้างรายได้ และชีวิตความเป็นอยู่ให้ดีขึ้น สอดรับกับสิ่งตั้งต้นที่สมเด็จฯ กรมพระยาดำรงราชานุภาพ ได้ให้ไว้ว่าเราต้องช่วยกัน “บำบัดทุกข์ บำรุงสุข” ให้กับประชาชน ด้วยพลังการมีส่วนร่วมของแม่บ้านมหาดไทยทุกท่าน” นายธนันท์รัฐฯ กล่าวเพิ่มเติม

ที่มา : https://www.thaigov.go.th/news/contents/details/75212