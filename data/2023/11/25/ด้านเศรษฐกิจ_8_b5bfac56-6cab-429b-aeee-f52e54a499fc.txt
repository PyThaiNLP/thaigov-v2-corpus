รัฐบาลไทย-ข่าวทำเนียบรัฐบาล-“ธรรมนัส” เยือนชัยภูมิ มอบ ส.ป.ก. 4-01 แหล่งน้ำในไร่นานอกเขตชลประทาน และใบรับรองมาตรฐาน GAP แก่เกษตรกร 


วันเสาร์ที่ 25 พฤศจิกายน 2566
“ธรรมนัส” เยือนชัยภูมิ มอบ ส.ป.ก. 4-01 แหล่งน้ำในไร่นานอกเขตชลประทาน และใบรับรองมาตรฐาน GAP แก่เกษตรกร
“ธรรมนัส” เยือนชัยภูมิ มอบ ส.ป.ก. 4-01 แหล่งน้ำในไร่นานอกเขตชลประทาน และใบรับรองมาตรฐาน GAP แก่เกษตรกร เพื่อความยั่งยืนในการประกอบอาชีพเกษตรกรรม
ร้อยเอก ธรรมนัส พรหมเผ่า รัฐมนตรีว่าการกระทรวงเกษตรและสหกรณ์ เปิดเผยภายหลังลงพื้นที่ตรวจเยี่ยมการดำเนินงานตามนโยบายกระทรวงเกษตรและสหกรณ์ พร้อมด้วยนายพีรพันธ์ คอทอง รองปลัดกระทรวงเกษตรและสหกรณ์ พันจ่าเอกประเสริฐ มาลัย หัวหน้าผู้ตรวจราชการกระทรวงเกษตรและสหกรณ์ และผู้บริหารหน่วยงานที่เกี่ยวข้อง โดยมีนายสมบัติ ไตรศักดิ์ รองผู้ว่าราชการจังหวัดชัยภูมิ รักษาราชการแทนผู้ว่าราชการจังหวัดชัยภูมิ กล่าวรายงานสถานการณ์ทั่วไปของจังหวัดชัยภูมิ และนายสุริยพล นุชอนงค์ รองอธิบดีกรมชลประทาน รักษาราชการแทนอธิบดีกรมชลประทาน กล่าวบรรยายสรุปการบริหารจัดการน้ำในภาพรวมของจังหวัดและสรุปการดำเนินงานโครงการอ่างเก็บน้ำห้วยสามหมอ บ้านหนองแดง ณ องค์การบริหารส่วนจังหวัดชัยภูมิ (ส่วนหน้า) ต.ช่องสามหมอ อ.คอนสวรรค์ จ.ชัยภูมิ ว่า กระทรวงเกษตรและสหกรณ์ ได้มุ่งมั่นดำเนินงานตามนโยบายของรัฐบาลในการยกระดับคุณภาพชีวิตของเกษตรกรตั้งแต่ต้นน้ำจนถึงปลายน้ำ รวมทั้ง ส่งเสริมแนวทางการบริหารจัดการสินค้าเกษตรโดยใช้หลักการตลาดนำการเกษตร ซึ่งในวันนี้ถือเป็นความสำเร็จอีกขั้นที่กระทรวงเกษตรฯ จะได้มอบหนังสืออนุญาตให้เข้าทำประโยชน์ในเขตปฏิรูปที่ดิน (ส.ป.ก. 4-01) แก่เกษตรกร จำนวน 100 ราย ส่งมอบแหล่งน้ำในไร่นานอกเขตชลประทาน จำนวน 10 ราย มอบใบรับรองมาตรฐาน GAP/มาตรฐาน Organic Thailand จำนวน 10 ราย พร้อมทั้ง ส่งมอบงานจัดระบบอนุรักษ์ดินและน้ำเพื่อปรับเปลี่ยนกิจกรรมการผลิตในพื้นที่ไม่เหมาะสมตาม Agri-Map จำนวน 10 ราย นอกจากนี้ ได้รับฟังปัญหาและแนวทางการแก้ไขความเดือดร้อนของเกษตรกรในพื้นที่ รวมทั้งหารือนโยบายในการพัฒนาจังหวัดชัยภูมิร่วมกันเพื่อการพัฒนาคุณภาพชีวิตของเกษตรกรอย่างยั่งยืน โดยเฉพาะการพัฒนาแหล่งน้ำเพื่อเก็บกักน้ำเพิ่มเติมให้เพียงพอกับความต้องการน้ำในพื้นที่ ที่มักประสบปัญหาน้ำท่วมในฤดูฝนและขาดน้ำในฤดูแล้งเป็นประจำทุกปี
“กระทรวงเกษตรฯ มาพบปะเกษตรกรในวันนี้ เพื่อมา “ซ่อม” สิ่งที่ชำรุด และ “สร้าง” สิ่งที่ยังไม่ทำ ยังไม่เกิด นอกจากนี้ ในฐานะรัฐมนตรีว่าการกระทรวงเกษตรและสหกรณ์จะสานต่อโครงการวงแหวนน้ำเลี่ยงเมืองให้เสร็จสมบูรณ์ ซึ่งเป็นโครงการที่ได้ริเริ่มในสมัยที่ยังดำรงตำแหน่งรัฐมนตรีช่วยว่าการกระทรวงเกษตรและสหกรณ์ และจะดำเนินโครงการพัฒนาแหล่งน้ำ และบริหารจัดการน้ำ ทั้งระยะสั้น-ระยะกลาง-ระยะยาว เพื่อช่วยแก้ไขปัญหาน้ำท่วม และไม่สามารถกักเก็บน้ำในช่วงฤดูน้ำหลากให้สำเร็จโดยเร็ว” รัฐมนตรีเกษตรฯ กล่าว
ในโอกาสนี้ รัฐมนตรีเกษตรฯ ได้ปลูกต้นรวงผึ้งเพื่อเป็นที่ระลึก และเยี่ยมชมนิทรรศการผลผลิตสินค้าเกษตรของเกษตรกรจังหวัดชัยภูมิ รวมทั้งนิทรรศการของหน่วยงานในสังกัดกระทรวงเกษตรฯ ด้วย

ที่มา : https://www.thaigov.go.th/news/contents/details/75219