รัฐบาลไทย-ข่าวทำเนียบรัฐบาล-รมว.ธรรมนัส ลงพื้นที่จังหวัดร้อยเอ็ด แจ้งข่าวดีพักหนี้สหกรณ์ พร้อมเตรียมจำหน่ายเมล็ดพันธุ์ข้าวราคาถูก


วันเสาร์ที่ 25 พฤศจิกายน 2566
รมว.ธรรมนัส ลงพื้นที่จังหวัดร้อยเอ็ด แจ้งข่าวดีพักหนี้สหกรณ์ พร้อมเตรียมจำหน่ายเมล็ดพันธุ์ข้าวราคาถูก
รมว.ธรรมนัส ลงพื้นที่จังหวัดร้อยเอ็ด แจ้งข่าวดีพักหนี้สหกรณ์ พร้อมเตรียมจำหน่ายเมล็ดพันธุ์ข้าวราคาถูก
ร้อยเอก ธรรมนัส พรหมเผ่า รัฐมนตรีว่าการกระทรวงเกษตรและสหกรณ์ เปิดเผยภายหลังลงพื้นที่ตรวจเยี่ยมการดำเนินงานของสหกรณ์การเกษตรเกษตรวิสัย จำกัด (สาขานกเหาะ) ตำบลดงครั่งใหญ่ อำเภอเกษตรวิสัย จังหวัดร้อยเอ็ด โดยมี นายชูศักดิ์ ราชบุรี รองผู้ว่าราชการจังหวัดร้อยเอ็ด ผู้บริหารกระทรวงเกษตรและสหกรณ์ และเจ้าหน้าที่ส่วนราชการจังหวัดร้อยเอ็ด เข้าร่วม ว่า วันนี้ได้มาตรวจเยี่ยมสหกรณ์การเกษตรเกษตรวิสัย จำกัด (สาขานกเหาะ) เพื่อให้กำลังใจและชื่นชมการทำงานของเจ้าหน้าที่สหกรณ์ที่บริหารจัดการสหกรณ์เกิดกำไรถึง 33 ล้านบาท และสามารถจัดสรรเป็นกำไรให้กับสมาชิก 27 ล้านบาท คิดเป็นร้อยละ 70 ถือเป็นสหกรณ์ตัวอย่างที่ดี พร้อมเยี่ยมชมการดำเนินงานภายในสหกรณ์ดังกล่าว ซึ่งปัจจุบันให้ราคารับซื้อข้าวกิโลกรัมละ 13 บาท หรือตันละ 13,000 บาท
ทั้งนี้ รมว.ธรรมนัส ได้แจ้งข่าวดีเกษตรกรเพิ่มเติมว่า ในวันที่ 28 พ.ย. 66 นี้ รัฐบาลจะสนับสนุนค่าบริหารจัดการและพัฒนาคุณภาพผลผลิตเกษตรกรผู้ปลูกข้าว ไร่ละ 1,000 บาท รายละไม่เกิน 20 ไร่ หรือไม่เกิน 20,000 บาท พร้อมมอบหมายให้กรมส่งเสริมสหกรณ์จัดทำแผนพักหนี้ให้กับสมาชิกสหกรณ์ โดยใช้มาตรการเดียวกับธนาคารเพื่อการเกษตรและสหกรณ์การเกษตร (ธ.ก.ส.) รวมถึงเตรียมงบประมาณสนับสนุนการผลิตไฟฟ้าจากพลังงานแสงอาทิตย์ (Solar Rooftop) เพื่อลดรายจ่ายค่าพลังงานและส่งเสริมสหกรณ์ให้มีรายได้ช่วยพี่น้องเกษตรกรเพิ่มมากขึ้น
นอกจากนี้ นายณัฏฐกิตติ์ ของทิพย์ อธิบดีกรมการข้าว กล่าวเพิ่มเติมว่า กระทรวงเกษตรฯ โดยกรมการข้าวได้จัดเตรียมเมล็ดพันธุ์ข้าวราคาถูกให้แก่เกษตรกรในพื้นที่ 3,500 ตัน (ข้าวหอมมะลิ ราคากิโลกรัมละ 5 บาท ข้าวขาว กข.6 กิโลกรัมละ 4 บาท) ให้พี่น้องเกษตรกรจังหวัดร้อยเอ็ด พร้อมทั้งจัดเตรียมงบสนับสนุนเพื่อช่วยเกษตรกรลดต้นทุนการผลิต วงเงิน 2,960,000 บาท โดยเกษตรกรที่สนใจสามารถขอรับการสนับสนุนได้ที่ศูนย์วิจัยข้าวจังหวัดอีกด้วย

ที่มา : https://www.thaigov.go.th/news/contents/details/75218