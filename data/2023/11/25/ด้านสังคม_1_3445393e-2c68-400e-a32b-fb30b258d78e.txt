รัฐบาลไทย-ข่าวทำเนียบรัฐบาล-ดีอี เตือนข่าวปลอม! ใช้กระดาษทิชชูซับน้ำมันจากของทอด เป็นสารก่อมะเร็ง อย่าแชร์ 


วันเสาร์ที่ 25 พฤศจิกายน 2566
ดีอี เตือนข่าวปลอม! ใช้กระดาษทิชชูซับน้ำมันจากของทอด เป็นสารก่อมะเร็ง อย่าแชร์
ดีอี เตือนข่าวปลอม! ใช้กระดาษทิชชูซับน้ำมันจากของทอด เป็นสารก่อมะเร็ง อย่าแชร์
กระทรวงดิจิทัลเพื่อเศรษฐกิจและสังคม (ดีอี) เตือนข่าวปลอม “ใช้กระดาษทิชชูซับน้ำมันจากของทอด เป็นอันตรายต่อร่างกายและเป็นสารก่อมะเร็ง”ขึ้นแท่นอันดับ 1 รองลงมา ”สินเชื่อออมสิน เปิดให้ยืมเงิน วงเงินขั้นต่ำ 10,000 บาท สูงสุด 1,000,000 บาท ผ่านเพจ BK CBT 28” เตือนประชาชนตรวจสอบข้อมูลให้รอบด้าน เช็คให้ชัวร์ ก่อนแชร์
นายเวทางค์ พ่วงทรัพย์ รองปลัดกระทรวงดิจิทัลเพื่อเศรษฐกิจและสังคม (ดีอี) ในฐานะโฆษกกระทรวงฯ กล่าวถึง ผลการมอนิเตอร์และรับแจ้งข่าวปลอมของศูนย์ต่อต้านข่าวปลอม ระหว่างวันที่ 17 - 23 พฤศจิกายน 2566 พบข้อความที่เข้ามาทั้งหมด 1,282,492 ข้อความ โดยมีข้อความที่ต้องดำเนินการตรวจสอบ (Verify) ทั้งสิ้น 114 ข้อความ ทั้งนี้ช่องทางที่มีการพบเบาะแสมากที่สุด คือ ข้อความที่มาจาก Social Listening จำนวน 101 ข้อความ ตามมาด้วยการแจ้งเบาะแสผ่าน Line Official จำนวน 13 ข้อความ รวมเรื่องที่ต้องดำเนินการตรวจสอบ 76 เรื่อง และจากการประสานงานกับหน่วยงานที่เกี่ยวข้อง ได้รับผลการตรวจสอบกลับมาแล้ว  40 เรื่อง
ทั้งนี้ ดีอี ได้แบ่งข่าวปลอมที่ได้รับความสนใจเป็น 4 กลุ่ม ประกอบด้วย
กลุ่มที่ 1 : นโยบายรัฐบาล ข่าวสารทางราชการ ความสงบเรียบร้อยของสังคม ขัดศีลธรรมอันดี และความมั่นคงภายในประเทศ จำนวน 40 เรื่อง อาทิ ครม. ขยายเวลาออกกฎหมายลูก 9 ฉบับตาม พ.ร.บ.คุ้มครองแรงงานอีก 1 ปี เป็นต้น
กลุ่มที่ 2 : ผลิตภัณฑ์สุขภาพ วัตถุอันตราย เครื่องสำอาง รวมถึงสินค้าและบริการที่ผิดกฎหมาย จำนวน 22 เรื่อง อาทิ กรมการแพทย์ ใช้หุ่นยนต์ฝึกเดินช่วยผู้ป่วยทางระบบประสาทเดินได้เร็วขึ้น เป็นต้น
กลุ่มที่ 3 : ภัยพิบัติ จำนวน 4 เรื่อง อาทิ แผ่นดินไหว 6.4 ที่เมียนมาร์ สะเทือนถึงภาคเหนือไทย และตึกสูงในกทม. เป็นต้น
กลุ่มที่ 4 : เศรษฐกิจ จำนวน 10  เรื่อง อาทิ ครม. ขึ้นราคาน้ำตาลทราย ทั้งราคาส่งและขายปลีก 2 บาทต่อกิโลกรัม เป็นต้น
โดย แบ่งเป็นเรื่องการหลอกลวงธุรกรรมทางการเงิน จำนวน 9 เรื่อง
นายเวทางค์ กล่าวต่อว่า เมื่อพิจารณาจากข่าวปลอมที่ได้รับความสนใจในลำดับต้นๆ ในสัปดาห์ล่าสุดนี้ พบว่าส่วนใหญ่เป็นข่าวด้านกลุ่มนโยบายรัฐบาล ข่าวสารทางราชการ รองลงมาเป็นกลุ่มผลิตภัณฑ์เพื่อสุขภาพ และกลุ่มเศรษฐกิจ ตามลำดับ โดยข่าวที่ได้รับความสนใจจากประชาชน ระหว่างวันที่ 17 - 23 พฤศจิกายน 2566 มากที่สุด 10 อันดับ ได้แก่
อันดับที่ 1 : เรื่อง ใช้กระดาษทิชชูซับน้ำมันจากของทอด เป็นอันตรายต่อร่างกายและเป็นสารก่อมะเร็ง
อันดับที่ 2 : เรื่อง สินเชื่อออมสิน ขั้นต่ำ 10,000 บาท สูงสุด 1,000,000 บาท ผ่านเพจ BK CBT 28
อันดับที่ 3 : เรื่อง  เพจเฟซบุ๊กศูนย์ดำรงธรรมกรมการปกครองภัยออนไลน์ รับแจ้งเหตุ-ร้องทุกข์ผ่านเพจ
อันดับที่ 4 : เรื่อง ออมสินเปิดลงทะเบียนเงินกู้ 5,000-500,000 บาท ดอกเบี้ยถูก ผ่านเพจธนาคารออมสินสินเชื่อ
อันดับที่ 5 : เรื่อง กรมบัญชีกลางเปิดบัญชีไลน์ใหม่
อันดับที่ 6 : เรื่อง เป็นเนื้องอกในมดลูกเพราะมีเลือดเกาะตัวเป็นลิ่มเลือด
อันดับที่ 7 : เรื่อง ตลาดหลักทรัพย์ฯ เปิดให้ซื้อกองทุนรวมและหุ้นรายวัน กำไรปันผลมากกว่า 7%
อันดับที่ 8 : เรื่อง กินถั่วลิสงวันละ 1 กำมือ ช่วยรักษาอาการวัยทอง อารมณ์แปรปรวน
อันดับที่ 9 : เรื่อง ตลาดหลักทรัพย์ฯ ร่วมกับ PTT เปิดให้ลงทุนหุ้น เริ่มต้นที่ 20 หน่วย กำไร 20-35%
อันดับที่ 10 : เรื่อง ใช้นิ้วนวดรอบดวงตา ทำให้สายตาดีขึ้นภายใน 2 เดือน
ทั้งนี้ ขอฝากเตือนประชาชนเรื่องมิจฉาชีพที่ยังมีการหลอกลวงอย่างต่อเนื่อง ควรตรวจสอบข้อมูลให้รอบด้านอย่าหลงเชื่อในข้อความเชิญชวนต่าง ๆ โดยเฉพาะการหลอกลวงให้ลงทุน ให้สินเชื่อต่าง ๆ ดีอี และศูนย์ต่อต้านข่าวปลอม ให้ความสำคัญในการตรวจสอบข่าวปลอม ตลอด 24 ชั่วโมง เมื่อได้รับข่าวสาร ข้อมูลควรตรวจสอบให้รู้เท่าทัน รอบด้าน เลือกเชื่อ เลือกแชร์ เพื่อป้องกันความเสียหายที่จะเกิดขึ้น สามารถติดตามและแจ้งเบาะแสข่าวปลอมผ่านช่องทางต่างๆ ของศูนย์ต่อต้านข่าวปลอมได้ที่ ไลน์@antifakenewscenter เว็บ https://www.antifakenewscenter.com/ ทวิตเตอร์ https://twitter.com/AFNCThailand และสายด่วน GCC 1111 ต่อ 87 ตลอด 24 ชั่วโมง
__________________

ที่มา : https://www.thaigov.go.th/news/contents/details/75209