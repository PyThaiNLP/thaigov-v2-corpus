รัฐบาลไทย-ข่าวทำเนียบรัฐบาล-กรมสวัสดิการและคุ้มครองแรงงาน ถวายผ้าพระกฐินพระราชทาน ประจำปี 2566


วันเสาร์ที่ 25 พฤศจิกายน 2566
25/11/2566
พิมพ์
กรมสวัสดิการและคุ้มครองแรงงาน ถวายผ้าพระกฐินพระราชทาน ประจำปี 2566
กรมสวัสดิการและคุ้มครองแรงงาน อัญเชิญผ้าพระกฐินพระราชทาน ประจำปี 2566 ไปทอดถวาย ณ วัดญาณสังวรารามวรมหาวิหารในพระบรมราชูปถัมภ์ ต.ห้วยใหญ่ อ.บางละมุง จ.ชลบุรี
วันที่ 25 พฤศจิกายน 2566 นางโสภา เกียรตินิรชา ผู้ตรวจราชการกระทรวงแรงงาน รักษาราชการแทนอธิบดีกรมสวัสดิการและคุ้มครองแรงงาน (กสร.) เป็นประธานในพิธีถวายผ้าพระกฐินพระราชทาน ประจำปี 2566 ในวโรกาสที่ พระบาทสมเด็จพระปรเมนทรรามาธิบดีศรีสินทรมหาวชิราลงกรณ พระวชิรเกล้าเจ้าอยู่หัว ทรงพระกรุณาโปรดเกล้าฯ พระราชทานผ้าพระกฐิน ประจำปี 2566 ให้กรมสวัสดิการและคุ้มครองแรงงาน ตามที่ขอพระราชทานเพื่อน้อมนำไปถวายพระสงฆ์จำพรรษากาลถ้วนไตรมาส ณ วัดญาณสังวรารามวรมหาวิหารในพระบรมราชูปถัมภ์ ต.ห้วยใหญ่ อ.บางละมุง จ.ชลบุรี โดยมี ผู้บริหาร ข้าราชการ และเจ้าหน้าที่กรมสวัสดิการและคุ้มครองแรงงาน พร้อมด้วยประชาชนผู้มีจิตศรัทธาเข้าร่วมในพิธี ซึ่งในปี 2566 นี้ มียอดเงินรวมทั้งสิ้น 5,104,072.95 บาท ปัจจัยที่ได้จากการทำบุญพระกฐินในครั้งนี้ วัดจะนำไปใช้ในการทำนุบำรุงพระพุทธศาสนาและถาวรวัตถุให้คงอยู่สืบไป นอกจากนี้ กรมฯ ได้มอบเงินสำหรับบำรุงการศึกษาให้แก่โรงเรียนผู้รู้ ญสส. 80 จำนวน 80,000 บาท และมอบเงินบริจาคเพื่อสมทบทุนด้านการแพทย์ให้แก่โรงพยาบาลวัดญาณสังวราราม จำนวน 100,000 บาท เพื่อสนับสนุนให้เกิดประโยชน์ในด้านต่าง ๆ แก่ประชาชนต่อไป
นางโสภา กล่าวว่า ขอขอบคุณผู้มีจิตศรัทธาทุกท่านที่ร่วมทำบุญกฐินพระราชทานประจำปี 2566 ร่วมกับกรมสวัสดิการและคุ้มครองแรงงาน ณ วัดญาณสังวรารามวรมหาวิหารในพระบรมราชูปถัมภ์ จ.ชลบุรี แสดงถึงความร่วมแรงร่วมใจ ความสมัครสมานสามัคคีของข้าราชการ พนักงานราชการ ลูกจ้าง บุคลากรของกรมสวัสดิการและคุ้มครองแรงงาน รวมถึงหน่วยงานภายนอกทั้งภาครัฐและเอกชน และภาคีเครือข่ายด้านแรงงานทุกภาคส่วน พร้อมทั้งประชาชนทั่วไปที่มีจิตศรัทธา ซึ่งทุกท่านล้วนเกิดความปลื้มปิติกับการได้ร่วมกันถวายผ้าพระกฐินพระราชทานในครั้งนี้ อันถือเป็นมหากุศลที่ยิ่งใหญ่สูงสุดของพสกนิกร

ที่มา : https://www.thaigov.go.th/news/contents/details/75226