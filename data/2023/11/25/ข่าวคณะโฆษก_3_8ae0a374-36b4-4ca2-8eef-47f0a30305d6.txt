รัฐบาลไทย-ข่าวทำเนียบรัฐบาล-โฆษกรัฐบาลเผยนายกฯ ให้ความสำคัญสินค้าเกษตรประเภทอาหารของไทย เพิ่มตลาดส่งออก ดูแลสินค้า ปกป้องกลไกราคาในประเทศ คงมาตรฐานการส่งออกสินค้าไทย เชื่อมั่นตัวเลขการส่งออกสินค้าประเภทอาหาร


วันเสาร์ที่ 25 พฤศจิกายน 2566
25/11/2566
พิมพ์
โฆษกรัฐบาลเผยนายกฯ ให้ความสำคัญสินค้าเกษตรประเภทอาหารของไทย เพิ่มตลาดส่งออก ดูแลสินค้า ปกป้องกลไกราคาในประเทศ คงมาตรฐานการส่งออกสินค้าไทย เชื่อมั่นตัวเลขการส่งออกสินค้าประเภทอาหาร
โฆษกรัฐบาลเผยนายกฯ ให้ความสำคัญสินค้าเกษตรประเภทอาหารของไทย เพิ่มตลาดส่งออก ดูแลสินค้า ปกป้องกลไกราคาในประเทศ คงมาตรฐานการส่งออกสินค้าไทย เชื่อมั่นตัวเลขการส่งออกสินค้าประเภทอาหารไทยจะเพิ่มขึ้นอีกอย่างต่อเนื่อง
วันนี้ (25 พฤศจิกายน 2566) นายชัย วัชรงค์ โฆษกประจำสำนักนายกรัฐมนตรีเปิดเผยว่า จากข้อมูลของสภาอุตสาหกรรมแห่งประเทศไทย (ส.อ.ท.) สภาหอการค้าแห่งประเทศไทย และสถาบันอาหาร ตัวเลขการส่งออกอาหารไทยในช่วง 9 เดือนแรกของปี 2566 พบว่ามีมูลค่าถึง 1.16 ล้านล้านบาท คาดการณ์ว่าทั้งปี 2566 จะส่งออกได้ 1.55 ล้านล้านบาท ซึ่งจะมากกว่าปี 2565 ร้อยละ 5.5 ทั้งนี้ โฆษกรัฐบาลเชื่อว่าจากการดำเนินนโยบายของรัฐบาลอย่างเป็นระบบ ตัวเลขการส่งออกสินค้าประเภทอาหารของไทยจะเพิ่มขึ้นอย่างต่อเนื่อง
โฆษกประจำสำนักนายกรัฐมนตรีระบุว่า นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง ให้ความสำคัญกับการดำรงชีวิต ความสะดวกสบาย ผลประกอบการของประชาชนทุกสาขาอาชีพ โดยในปี 2566 ไทยได้รับการจัดให้เป็นประเทศผู้ส่งออกอาหารอันดับที่ 12 ของโลก ปรับตัวดีขึ้น 3 อันดับ จากเมื่อปี 2565 ไทยอยู่อันดับที่ 15 ของโลก
ทั้งนี้ ความท้าทายหนึ่งของโลกที่เป็นที่สนใจคือ Food Security ความปลอดภัยด้านอาหาร โดยเฉพาะประเทศที่ส่งออกอาหารคู่แข่งกับไทยเริ่มปรับนโยบายลดการส่งออกสินค้าบางชนิด เช่น ข้าว และน้ำมันพืช โดยโฆษกประจำสำนักนายกรัฐมนตรีระบุว่า นายกรัฐมนตรีมีวิสัยทัศน์ที่ชัดเจนต่อความท้าทายนี้ ต้องการใช้ความท้าทายด้านอาหารที่เกิดขึ้นในโลกเป็นจุดได้เปรียบของไทยในการส่งออกสินค้าประเภทอาหาร เพิ่มแต้มต่อทางธุรกิจให้กับประเทศ วางยุทธศาสตร์ครัวไทย ครัวโลก พร้อมกันนี้ นายกรัฐมนตรีได้เพิ่มการดูแลเกษตรกรด้วยการป้องกัน ให้ความปลอดภัย ไม่ให้มีสินค้าปศุสัตว์เถื่อนเข้ามาในประเทศ เพื่อควบคุมกลไกราคา คงมาตรฐานสินค้าเกษตรไทยในเวทีโลก และปกป้องพี่น้องเกษตรกรไทยทุกคน
“นายกรัฐมนตรีดำเนินการเพื่อเกษตรกรด้านสินค้าประเทศอาหารของไทยอย่างเป็นระบบ เพิ่มตลาดการส่งออกด้วยการเจรจากับมิตรประเทศที่มีความต้องการ เป็นตลาดศักยภาพสูง ตรวจสอบดูแลสินค้าเถื่อน สินค้าลักลอบ ไม่ได้มาตรฐานในประเทศ เพื่อปกป้องการบริโภคของประชาชน ปกป้องเกษตรกรจากการถูกเอาเปรียบ และพร้อมกันนั้น เพื่อเพิ่มมาตรฐาน ความน่าเชื่อถือให้กับสินค้าไทยเมื่อส่งออกไปยังประเทศอื่นให้เป็นไปตามมาตรฐานโลก” นายชัย กล่าว

ที่มา : https://www.thaigov.go.th/news/contents/details/75206