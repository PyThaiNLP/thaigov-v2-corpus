รัฐบาลไทย-ข่าวทำเนียบรัฐบาล-นายกฯ ตรวจเยี่ยมจุดผ่านแดนถาวรบ้านคลองลึก อ.อรัญประเทศ จ.สระแก้ว รับฟังบรรยายสรุปภาพรวม ข้อเสนอแนะและสภาพปัญหา ยืนยันนโยบายหลักรัฐบาลต้องการส่งเสริมการค้าระหว่างประเทศ


วันเสาร์ที่ 25 พฤศจิกายน 2566
25/11/2566
พิมพ์
นายกฯ ตรวจเยี่ยมจุดผ่านแดนถาวรบ้านคลองลึก อ.อรัญประเทศ จ.สระแก้ว รับฟังบรรยายสรุปภาพรวม ข้อเสนอแนะและสภาพปัญหา ยืนยันนโยบายหลักรัฐบาลต้องการส่งเสริมการค้าระหว่างประเทศ
นายกฯ ตรวจเยี่ยมจุดผ่านแดนถาวรบ้านคลองลึก อ.อรัญประเทศ จ.สระแก้ว รับฟังบรรยายสรุปภาพรวม ข้อเสนอแนะและสภาพปัญหา ยืนยันนโยบายหลักรัฐบาลต้องการส่งเสริมการค้าระหว่างประเทศ
วันนี้ (25 พ.ย. 66) เวลา 13.30 น. นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง เดินทางมาตรวจเยี่ยมจุดผ่านแดนถาวรบ้านคลองลึก ตำบลอรัญประเทศ อำเภออรัญประเทศ จังหวัดสระแก้ว นายชัย วัชรงค์ โฆษกประจำสำนักนายกรัฐมนตรี สรุปสาระสำคัญดังนี้
นายกรัฐมนตรีรับฟังบรรยายสรุปภาพรวม ข้อเสนอแนะ และสภาพปัญหาของจุดผ่านแดนถาวรบ้านคลองลึก จากหน่วยงานที่เกี่ยวข้อง อาทิ สำนักงานตรวจคนเข้าเมือง หอการค้าจังหวัดสระแก้ว บริษัท ปตท. จำกัด (มหาชน) โดยนายกรัฐมนตรียืนยันว่านโยบายหลักของรัฐบาลต้องการส่งเสริมการค้าระหว่างประเทศ ซึ่งจังหวัดสระแก้วขณะนี้กำลังดำเนินการสร้างอาคารศุลกากร ถ้าขาดการอำนวยความสะดวก โครงการต่าง ๆ ก็จะมีความล่าช้า จะเห็นได้ว่าปริมาณการขนส่ง ปริมาณการค้าขายในหนึ่งปีมีมูลค่ากว่า 100,000 ล้านบาท ถือเป็นปริมาณที่สูงมาก ส่วนเรื่องของ One Stop Service เราเสียเงินลงทุนโครงสร้างพื้นฐานเยอะมาก ถ้าต้องมาเสียเวลาผ่านกระบวนการหลายจุด หลายที่ ก็จะทำให้การส่งสินค้ามีความล่าช้า การจัดส่งสินค้าอาจมีความเสียหาย มีค่าใช้จ่ายที่เพิ่มมากขึ้น ซึ่งจะไม่ตอบโจทย์กับนโยบายที่รัฐบาลตั้งไว้
นายกรัฐมนตรีกล่าวว่า จังหวัดสระแก้วเป็นจังหวัดที่มีศักยภาพสูง ปัจจัยสำคัญที่นักลงทุนพิจารณาที่จะมาตั้งโรงงานที่จังหวัดสระแก้วนั้นคือเรื่องของน้ำ เพราะจังหวัดสระแก้วเป็นจังหวัดที่ไม่ขาดแคลนน้ำ มีการบริหารจัดการน้ำที่ดี และจังหวัดสระแก้วยังสามารถเชื่อมต่อไปยังแหลมฉบังและประเทศกัมพูชาได้ ทั้งนี้ ขอให้เลขาธิการ BOI ไปพิจารณาว่าควรมีเขตเศรษฐกิจพิเศษเพิ่มขึ้นหรือไม่ เพราะเขตเศรษฐกิจพิเศษที่มีอยู่อาจจะเริ่มแออัด โดยตลอดสองเดือนที่ผ่านมา รัฐบาลเดินทางไปชักชวนนักลงทุนจากต่างประเทศเข้ามาลงทุนในประเทศไทย ซึ่งหลายบริษัทก็ให้ความสนใจเป็นอย่างดี นอกจากนั้น รัฐบาลยังมีนโยบายที่จะกระจายความเจริญไปสู่เมืองรอง เพื่อให้ประชาชนมีความอยู่ดีกินดี
นายกรัฐมนตรีกล่าวถึงเรื่องการจัดตั้งสถานกงสุลไทยเพิ่มในกัมพูชา เพื่ออำนวยความสะดวกให้กับประชาชน ว่าขอฝากให้ฝ่ายเลขาฯ และกระทรวงการต่างประเทศช่วยกันกำกับและติดตามภายใน 30 วัน พิจารณาว่าจะสามารถดำเนินการก่อสร้างได้หรือไม่ หากดำเนินการได้ขอให้เสนอเรื่องขึ้นมา จะเห็นได้จากเหตุการณ์ไฟไหม้โรงแรมแกรนด์ไดม่อนซิตี้ จนทำให้มีคนไทยเสียชีวิต การที่จะนำศพกลับเข้าประเทศได้นั้นจะต้องมีการพิสูจน์อัตลักษณ์ ทางครอบครัวของผู้เสียชีวิตก็ต้องการให้รัฐบาลอำนวยความสะดวกในเวลาที่โศกเศร้า จึงขอให้ทุกฝ่ายที่เกี่ยวข้องคำนึงถึงจุดนี้ด้วย
นอกจากนี้ นายกรัฐมนตรีสั่งการให้กระทรวงคมนาคมเข้ามาดูแลเรื่องของสภาพถนนของพื้นที่จังหวัดสระแก้ว เนื่องจากถนนมีความเสียหายจากการขนส่งสินค้าของรถบรรทุกขนาดใหญ่ รวมทั้ง นายกรัฐมนตรียังฝากให้กระทรวงอุตสาหกรรมเข้ามาช่วยเพิ่มประสิทธิภาพการแปรรูปโกโก้ของจังหวัดสระแก้ว นำส่วนต่าง ๆ ของโกโก้ไปพัฒนาเป็นสินค้าอื่น ๆ เพื่อยกระดับให้เป็นสินค้าประจำจังหวัด ส่งออกสู่ต่างประเทศ หากดำเนินการสำเร็จจังหวัดสระแก้วก็จะเป็นต้นแบบของการพัฒนาและยังเป็นการเพิ่มรายได้ให้กับประชาชนในพื้นที่อีกด้วย
จากนั้น นายกรัฐมนตรีและคณะได้ไปตรวจเยี่ยมบริเวณจุดผ่านแดนถาวรบ้านคลองลึก พร้อมกับพูดคุยและร่วมถ่ายภาพกับนายอุม เรึยแต็ย ผู้ว่าราชการจังหวัดบ็อนเตียย์เมียนเจ็ย นายเกียรติ ฮุล ผู้ว่ากรุงปอยเปต และนายเสรียง ลี กงสุล ณ สะพานด่านพรมแดนบ้านคลองลึก ก่อนเดินทางต่อไปที่นิคมอุตสาหกรรมสระแก้ว

ที่มา : https://www.thaigov.go.th/news/contents/details/75221