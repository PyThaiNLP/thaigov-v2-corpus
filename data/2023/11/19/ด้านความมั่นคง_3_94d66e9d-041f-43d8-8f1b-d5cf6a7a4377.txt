รัฐบาลไทย-ข่าวทำเนียบรัฐบาล-พ่อเมืองนครพนม "ผู้นำต้องทำก่อน" บูรณาการภาคีเครือข่ายร่วมกันทำความสะอาดห้องสุขา เนื่องใน "วันส้วมโลก" (World Toilet Day) เน้นย้ำ "ความต่อเนื่องคือพลัง" เร่งพัฒนาระบบสุขอนามัย


วันเสาร์ที่ 18 พฤศจิกายน 2566
18/11/2566
พิมพ์
พ่อเมืองนครพนม "ผู้นำต้องทำก่อน" บูรณาการภาคีเครือข่ายร่วมกันทำความสะอาดห้องสุขา เนื่องใน "วันส้วมโลก" (World Toilet Day) เน้นย้ำ "ความต่อเนื่องคือพลัง" เร่งพัฒนาระบบสุขอนามัย
พ่อเมืองนครพนม "ผู้นำต้องทำก่อน" บูรณาการภาคีเครือข่ายร่วมกันทำความสะอาดห้องสุขา เนื่องใน "วันส้วมโลก" (World Toilet Day) เน้นย้ำ "ความต่อเนื่องคือพลัง" เร่งพัฒนาระบบสุขอนามัย ปลอดโรค ปลอดภัย ใส่ใจดูแลพี่น้องประชาชน ให้มีสุขภาพดีถ้วนหน้า
วันนี้ (18 พ.ย. 66) นายวันชัย จันทร์พร ผู้ว่าราชการจังหวัดนครพนม เปิดเผยว่า วันที่ 19 พฤศจิกายน ของทุกปี องค์การส้วมโลก (World Toilet Organization) ได้กำหนดให้เป็น “วันส้วมโลก (World Toilet Day)” เพื่อเป็นจุดเริ่มต้นการรณรงค์กิจกรรมต่าง ๆ ทั่วโลก ให้ตระหนักถึงความสำคัญของความสะอาดของห้องน้ำห้องส้วมให้มากขึ้น ขณะเดียวกันก็เป็นการกระตุ้นจิตสำนึกให้ผู้คนที่ยังต้องทนอยู่ในสภาพแวดล้อมที่ปราศจากสุขอนามัยได้พยายามปรับเปลี่ยนวิถีการใช้ชีวิตในด้านการขับถ่ายที่มีอนามัยมากขึ้น
นายวันชัย จันทร์พร ผู้ว่าราชการจังหวัดนครพนม กล่าวว่า จังหวัดนครพนมได้ร่วมกับภาคีเครือข่าย หัวหน้าส่วนราชการ และเจ้าหน้าที่ เป็นผู้นำขับเคลื่อนกิจกรรมเนื่องใน "วันส้วมโลก" (World Toilet Day) ร่วมกันทำความสะอาดห้องสุขาภายในบริเวณอาคารสำนักงานของแต่ละส่วนราชการ ห้องสุขาภายในวัด สำนักงานขององค์กรปกครองส่วนท้องถิ่น ห้องสุขาสาธารณะ เพื่อพัฒนาห้องสุขาในพื้นที่จังหวัดนครพนมให้ได้มาตรฐาน HAS คือ สะอาด (Health) เพียงพอ (Accessibility) ปลอดภัย (Safety) สร้างความตระหนักรู้ในการจัดการสุขาภิบาล และส่งเสริมให้ประชาชนมีพฤติกรรมการใช้ส้วมที่ถูกต้อง เพื่อลดการแพร่กระจายของเชื้อโรคจากการใช้ส้วมสาธารณะ
“การร่วมแรงร่วมใจของภาคีเครือข่ายจากการดำเนินกิจกรรมในครั้งนี้ ยังช่วยเสริมสร้างและปลุกกระแสการดูแลใส่ใจสุขภาพ สนับสนุนให้ประชาชนมีโถสุขภัณฑ์ที่ถูกสุขอนามัย และปลอดภัยต่อผู้สูงอายุ/ผู้พิการ สนับสนุนการมีระบบสุขาภิบาลที่ได้มาตรฐาน สะอาด ปลอดภัย ลดการแพร่กระจายของเชื้อโรค เช่น โรคอหิวาตกโรค โรคท้องร่วง โรคไทฟอยด์ โรคบิด และโรคพยาธิใบไม้ในเลือด เป็นต้น เพื่อให้ทุกคนมีสุขภาพพลานามัยที่ดี ห่างไกลโรคภัยไข้เจ็บ และช่วยลดอัตราการเสียชีวิตอันเนื่องมาจากความเจ็บป่วยที่เกี่ยวข้องกับปัญหาการขาดสุขอนามัยที่ดีอีกด้วย” นายวันชัยฯ กล่าว
นายวันชัย จันทร์พร ผู้ว่าราชการจังหวัดนครพนม กล่าวในช่วงท้ายว่า จังหวัดนครพนมมีความมุ่งมั่นในการพัฒนาคุณภาพชีวิตที่ดีของพี่น้องประชาชนให้มีความสุขอย่างยั่งยืน ซึ่งห้องสุขามีความสำคัญอย่างมากในการดำรงชีวิตขั้นพื้นฐาน ถ้าส้วมดี อนามัยดี ก็จะมีสุขภาพที่ดี โดยที่ผ่านมาจังหวัดนครพนมได้ขับเคลื่อนในเรื่องนี้มาอย่างต่อเนื่อง ได้ดำเนินการแก้ไข "ส้วมที่ไม่ได้มาตรฐาน" ตามแนวทางแก้จน ซึ่งได้เปลี่ยนโถสุขภัณฑ์ให้กับกลุ่มผู้สูงอายุ กลุ่มเปราะบางและผู้มีฐานะยากจน จำนวน 2,677 ครัวเรือน ในพื้นที่จังหวัดนครพนม และได้เน้นย้ำทุกอำเภอ ส่วนราชการ และองค์กรปกครองส่วนท้องถิ่น ให้ปรับปรุงและดูแลห้องน้ำของส่วนราชการ ให้ถูกสุขลักษณะ มีความสะอาด ปราศจากเชื้อโรค สร้างความพึงพอใจให้แก่ผู้รับบริการ จึงขอชื่นชมและขอบคุณหัวหน้าส่วนราชการ ข้าราชการ เจ้าหน้าที่ และภาคีเครือข่ายทุกท่าน ที่มีความมุ่งมั่นตั้งใจ มีความคิดริเริ่มสร้างสรรค์ เป็น "ผู้นำต้องทำก่อน" เป็นแบบอย่างการปฏิบัติให้พี่น้องประชาชนได้เห็นถึงความตั้งใจในการส่งเสริมสุขอนามัยที่ดี เพื่อคุณภาพชีวิตที่ดีของพี่น้องประชาชนคนนครพนม ซึ่งสิ่งสำคัญที่จะทำให้กิจกรรมดังกล่าวเกิดความยั่งยืน นั่นคือต้องทำอย่างต่อเนื่องและสม่ำเสมอ "ความต่อเนื่องคือพลัง" ขอให้ทุกท่านได้ขยายผลสิ่งดีเหล่านี้ Change for Good ไปสู่พื้นที่ทุกตำบล หมู่บ้าน เพื่อการพัฒนาที่เชื่อมโยงสู่ชุมชนอย่างครอบคลุมและยั่งยืน

ที่มา : https://www.thaigov.go.th/news/contents/details/74939