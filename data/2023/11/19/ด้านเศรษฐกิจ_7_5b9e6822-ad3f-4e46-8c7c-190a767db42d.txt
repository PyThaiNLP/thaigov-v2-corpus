รัฐบาลไทย-ข่าวทำเนียบรัฐบาล-รัฐมนตรีฯ พิมพ์ภัทรา ยินดีกับผู้ได้รับรางวัล BCI Asia Awards 2023 ผู้สร้างสรรค์ผลงานสถาปัตยกรรม เป็นมิตรต่อสิ่งแวดล้อม สู่การแข่งขันในระดับมาตรฐานสากล


วันอาทิตย์ที่ 19 พฤศจิกายน 2566
19/11/2566
พิมพ์
รัฐมนตรีฯ พิมพ์ภัทรา ยินดีกับผู้ได้รับรางวัล BCI Asia Awards 2023 ผู้สร้างสรรค์ผลงานสถาปัตยกรรม เป็นมิตรต่อสิ่งแวดล้อม สู่การแข่งขันในระดับมาตรฐานสากล
รัฐมนตรีฯ พิมพ์ภัทรา ยินดีกับผู้ได้รับรางวัล BCI Asia Awards 2023 ผู้สร้างสรรค์ผลงานสถาปัตยกรรม เป็นมิตรต่อสิ่งแวดล้อม สู่การแข่งขันในระดับมาตรฐานสากล
นางสาวพิมพ์ภัทรา วิชัยกุล รัฐมนตรีว่าการกระทรวงอุตสาหกรรม  ได้รับมอบหมายจากนายกรัฐมนตรี นายเศรษฐา ทวีสิน ให้เป็นประธานเปิดงานและมอบรางวัล BCI Asia Awards 2023เป็นประธานกล่าวเปิดงานและมอบรางวัลผู้ชนะการประกวดในงาน  BCI Asia Awards 2023 โดยมี นายดนัยณัฏฐ์ โชคอำนวย ที่ปรึกษารัฐมนตรีว่าการกระทรวงอุตสาหกรรม นางสาวไพลิน เทียนสุวรรณ เลขานุการรัฐมนตรีว่าการกระทรวงอุตสาหกรรม นางสาวเสาร์วะภา เนาวะอาจ ผู้บริหารประจำสาขาประเทศไทย บริษัท บีซีไอ เซนทรัล จำกัด ผู้แทนจากสมาคมมัณฑนากรแห่งประเทศไทย ร่วมเปิดงาน ณ โรงแรมเซ็นทาราแกรนด์ แอท เซ็นทรัลเวิลด์ กรุงเทพฯ
รัฐมนตรีว่าการกระทรวงอุตสาหกรรม กล่าวว่า ต้องขอแสดงความยินดีกับทุกท่านที่ได้รับรางวัล BCI Asia Awards 2023 ถือเป็นรางวัลอันทรงเกียรติที่มอบให้แก่นักพัฒนาอสังหาริมทรัพย์ที่มีผลงานโดดเด่นในรอบปี ซึ่งได้รับการยอมรับจากผู้นำด้านการพัฒนาธุรกิจอสังหาริมทรัพย์ และด้านสถาปัตยกรรม ที่สร้างและออกแบบอาคารจำนวนมากที่สุดในเอเชีย ทั้งฮ่องกง อินโดนีเซีย มาเลเซีย ฟิลิปปินส์ สิงคโปร์ เวียดนาม และไทย การได้รับการคัดเลือกถือเป็นเครื่องการันตีความใส่ใจด้านการออกแบบและก่อสร้างที่อยู่อาศัยอย่างมีคุณภาพ ทั้งฟังก์ชั่นและดีไซน์ที่ตอบรับเทรนด์การใช้ชีวิตที่เปลี่ยนแปลงในอนาคต มุ่งมั่นส่งมอบคุณภาพชีวิตและสภาพแวดล้อมที่ดีอย่างยั่งยืน ตอบโจทย์การมีชีวิตความเป็นอยู่ที่ดีขึ้น และถือเป็นความสำเร็จอีกขั้น เพราะสะท้อนให้เห็นถึงความมุ่งมั่นและพัฒนางานด้านการออกแบบให้มีมาตรฐานระดับสากล
กระทรวงอุตสาหกรรม ในฐานะภาครัฐที่มีบทบาทสำคัญด้านการส่งเสริมและพัฒนาภาคอุตสาหกรรมของประเทศให้มีความเข้มแข็งและแข่งขันได้ในเวทีโลก ให้ความสำคัญกับอุตสาหกรรมก่อสร้าง โดยการจัดทำมาตรฐานที่เกี่ยวข้องมาอย่างต่อเนื่อง ปัจจุบันมีมาตรฐานผลิตภัณฑ์วัสดุก่อสร้างแล้วมากกว่า 640 รายการ โดยมุ่งเน้นและให้ความสำคัญในข้อกำหนดคุณภาพที่เหมาะสมในการใช้งาน ความปลอดภัยต่อชีวิตและทรัพย์สิน และเป็นมิตรต่อสิ่งแวดล้อม ตลอดจนสนับสนุนความสามารถในการแข่งขันของผู้ประกอบการ ให้เทียบเท่ามาตรฐานสากลและเป็นที่ยอมรับกันทั่วโลก พร้อมตระหนักถึงความเปลี่ยนแปลงที่เกิดขึ้นในโลกและประเทศไทยที่ทำให้สิ่งปลูกสร้างและการก่อสร้างจะต้องสามารถตอบสนองต่อบริบทและค่านิยมที่เปลี่ยนแปลงไปในปัจจุบัน นวัตกรรมในอุตสาหกรรมก่อสร้างเป็นกุญแจสำคัญในการตอบสนองในเรื่องของความต้องการที่อยู่อาศัยที่เพิ่มขึ้น การเปลี่ยนแปลงสภาพภูมิอากาศ และความต้องการก่อสร้างที่ยั่งยืนมากขึ้น

ที่มา : https://www.thaigov.go.th/news/contents/details/74950