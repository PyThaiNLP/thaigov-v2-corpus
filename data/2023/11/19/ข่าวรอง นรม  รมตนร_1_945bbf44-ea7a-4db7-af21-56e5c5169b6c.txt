รัฐบาลไทย-ข่าวทำเนียบรัฐบาล-“สมศักดิ์” ปลื้ม งานลอยกระทงสุโขทัย คนร่วมงานวันแรกครึ่งแสน ยอดจองโรงแรม 80% คาดคนร่วมงานปีนี้ 7.5 แสนคน เงินสะพัด 800 ล้านบาท ชวนร่วมลอยกระทงกับ”นายกฯเศรษฐา” 27 พ.ย.นี้ 


วันอาทิตย์ที่ 19 พฤศจิกายน 2566
19/11/2566
พิมพ์
“สมศักดิ์” ปลื้ม งานลอยกระทงสุโขทัย คนร่วมงานวันแรกครึ่งแสน ยอดจองโรงแรม 80% คาดคนร่วมงานปีนี้ 7.5 แสนคน เงินสะพัด 800 ล้านบาท ชวนร่วมลอยกระทงกับ”นายกฯเศรษฐา” 27 พ.ย.นี้
“สมศักดิ์” ปลื้ม งานลอยกระทงสุโขทัย คนร่วมงานวันแรกครึ่งแสน ยอดจองโรงแรม 80% คาดคนร่วมงานปีนี้ 7.5 แสนคน เงินสะพัด 800 ล้านบาท ชวนร่วมลอยกระทงกับ”นายกฯเศรษฐา” 27 พ.ย.นี้
วันที่ 19 พฤศจิกายน 2566 นายสมศักดิ์ เทพสุทิน รองนายกรัฐมนตรี เปิดเผยว่า งานประเพณีลอยกระทง เผาเทียน เล่นไฟ จังหวัดสุโขทัย ประจำปี 2566 ระหว่างวันที่ 18 - 27 พ.ย.นี้ หลังมีพิธีเปิดอย่างเป็นทางการแล้ว เมื่อวันที่ 18 พ.ย.ที่ผ่านมา ได้มีนักท่องเที่ยว ทั้งชาวไทยและต่างชาติ เดินทางเข้าร่วมงานจำนวนมาก โดยจากการเปิดงานวันแรก ได้มีนักท่องเที่ยวเข้าร่วมงานถึง 47,064 คน ทำให้เกิดการกระตุ้นการท่องเที่ยวเป็นอย่างมาก เพราะขณะนี้ โรงแรมทั่วเมืองสุโขทัย มียอดการจองมากถึง 80% แล้ว ซึ่งคาดว่า ปีนี้จะสร้างรายได้ให้กับจังหวัดสุโขทัย ถึง 800 ล้านบาท เพราะมั่นใจว่า จะมีนักท่องเที่ยวเดินทางมาร่วมงานในปีนี้ถึง 750,000 คน
“งานลอยกระทง เผาเทียนเล่นไฟ เป็นหนึ่งในกิจกรรม Thailand Winter Festivals ที่รัฐบาลต้องการผลักดันการท่องเที่ยวทั่วประเทศ เพื่อช่วยกระตุ้นการท่องเที่ยว และเศรษฐกิจ โดยดึงนักท่องเที่ยวต่างชาติเดินทางมาร่วมกิจกรรมที่มีประเพณีวัฒนธรรมโดดเด่น อย่างที่จังหวัดสุโขทัย โดยจากการที่ผมเปิดงาน และเดินชมกิจกรรมต่างๆ รู้สึกดีใจแทนคนสุโขทัย ที่นักท่องเที่ยวต่างชาติ ให้ความสนใจ และมาร่วมงานมากขึ้น ถือว่า เป็นอีกกิจกรรมที่มีเสน่ห์ดึงดูดนักท่องเที่ยวต่างชาติเข้ามาร่วมงานได้” รองนายกรัฐมนตรี กล่าว
นายสมศักดิ์ กล่าวอีกว่า ในช่วงที่นักท่องเที่ยวเดินทางมาจำนวนมาก ตนได้เน้นย้ำกับทุกหน่วยงานที่เกี่ยวข้อง ให้ความสำคัญกับเรื่องการดูแลความปลอดภัยของนักท่องเที่ยวด้วย รวมถึงต้องอำนวยความสะดวกให้กับนักท่องเที่ยวที่มาร่วมงาน เพราะถือว่าเป็นเรื่องที่สำคัญมาก เนื่องจากเป็นหน้าเป็นตาของจังหวัดสุโขทัย ซึ่งเราต้องช่วยกันทำให้นักท่องเที่ยวเกิดความประทับใจ และเดินทางกลับมาท่องเที่ยวอีก นอกจากนี้ ตนมั่นใจว่า งานลอยกระทงปีนี้ นักท่องเที่ยวจะมามากที่สุดคือ วันที่ 27 พฤศจิกายน เนื่องจากท่านเศรษฐา ทวีสิน นายกรัฐมนตรี จะเดินทางมาร่วมกิจกรรมลอยกระทงด้วย ซึ่งจะทำให้นักท่องเที่ยวทั้งชาวไทย และต่างชาติ อยากมาร่วมลอยกระทงกับท่านนายกรัฐมนตรี ดังนั้น ตนจึงขอเชิญชวนนักท่องเที่ยว เดินทางมาร่วมกิจกรรมลอยกระทงจังหวัดสุโขทัย ที่จัดขึ้นอย่างยิ่งใหญ่ 10 วัน 10 คืน พร้อมมีกิจกรรมการแสดงแสงสีเสียง อาหารท้องถิ่น จึงขอเชิญชวนประชาชน เดินทางมาท่องเที่ยวในช่วงวันหยุด เพื่อสร้างความสุขให้กับครอบครัวด้วยการท่องเที่ยวเชิงวัฒนธรรมร่วมกัน

ที่มา : https://www.thaigov.go.th/news/contents/details/74954