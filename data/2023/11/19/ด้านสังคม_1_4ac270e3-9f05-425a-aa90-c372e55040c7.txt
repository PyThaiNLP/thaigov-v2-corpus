รัฐบาลไทย-ข่าวทำเนียบรัฐบาล-สธ.เผยเหตุแผ่นดินไหว กระทบ รพ.เพิ่ม 2 แห่งใน จ.เชียงใหม่ ไม่มีผลต่อโครงสร้าง เปิดให้บริการได้ตามปกติ


วันอาทิตย์ที่ 19 พฤศจิกายน 2566
19/11/2566
พิมพ์
สธ.เผยเหตุแผ่นดินไหว กระทบ รพ.เพิ่ม 2 แห่งใน จ.เชียงใหม่ ไม่มีผลต่อโครงสร้าง เปิดให้บริการได้ตามปกติ
รัฐมนตรีว่าการกระทรวงสาธารณสุข เผย ได้รับรายงานสถานพยาบาลได้รับผลกระทบเพิ่ม 2 แห่งในจังหวัดเชียงใหม่ จากเหตุแผ่นดินไหวที่เมียนมา ตรวจสอบเบื้องต้นพบร้อยร้าวแต่ไม่มีผลต่อโครงสร้างอาคาร สามารถเปิดบริการได้ตามปกติ
รัฐมนตรีว่าการกระทรวงสาธารณสุข เผย ได้รับรายงานสถานพยาบาลได้รับผลกระทบเพิ่ม 2 แห่งในจังหวัดเชียงใหม่ จากเหตุแผ่นดินไหวที่เมียนมา ตรวจสอบเบื้องต้นพบร้อยร้าวแต่ไม่มีผลต่อโครงสร้างอาคาร สามารถเปิดบริการได้ตามปกติ ส่วนรพ.สกลนคร ยังปิดให้บริการ รอผลทางเทคนิคก่อนประกาศเปิดใช้
วันนี้ 19 พฤศจิกายน 2566 นพ.ชลน่าน ศรีแก้ว รัฐมนตรีว่าการกระทรวงสาธารณสุข เปิดเผยว่า จากเหตุการณ์แผ่นดินไหวที่ประเทศเมียนมา เมื่อวันที่ 17 พฤศจิกายน 2566 ที่ผ่านมา มีสถานพยาบาลได้รับผลกระทบจำนวน 14 แห่ง ใน 3 จังหวัด ได้แก่ เชียงราย เชียงใหม่ และสกลนคร และเมื่อเวลา 17.00 น. ของวันที่ 18 พฤศจิกายน 2566 ได้รับรายงานจากกองสาธารณสุขฉุกเฉิน สำนักงานปลัดกระทรวงสาธารณสุข ว่ามีสถานพยาบาลที่ได้รับผลกระทบเพิ่มขึ้นอีก 2 แห่งในจังหวัดเชียงใหม่ คือ โรงพยาบาลสันกำแพง อาคารมีรอยแตกร้าว ฝ้าเพดานตกลงมา 1 จุด ส่วนบ้านพักเจ้าหน้าที่ อาคารบริการอื่นๆ ทุกหลังอยู่ในสภาพปกติ และโรงพยาบาลไชยปราการ อาคารผู้ป่วยนอกหลังเก่ามีร้อยร้าวบนผนังหลายจุด เบื้องต้นศูนย์สนับสนุนบริการสุขภาพที่ 1 เชียงใหม่แจ้งว่าไม่มีผลต่อโครงสร้าง สถานบริการทั้ง 2 แห่งสามารถเปิดให้บริการได้ตามปกติ โดยในวันนี้จะเข้าตรวจสอบและประเมินความเสียหายอีกครั้ง
นพ.ชลน่านกล่าวต่อว่า สำหรับการประเมินโครงสร้างอาคาร กรมสนับสนุนบริการสุขภาพได้ส่งทีม MSERT เข้าตรวจสอบสถานพยาบาลทั้งหมดแล้ว สามารถเปิดให้บริการตามปกติได้ 15 แห่ง เหลือเพียงโรงพยาบาลสกลนครที่ยังคงปิดให้บริการบางส่วน และได้ย้ายจุดบริการออกมาชั่วคราว เนื่องจากประชาชนยังไม่มั่นใจเรื่องของโครงสร้างอาคาร โดยทีมวิศวกรรมสถานแห่งประเทศไทย ในพระบรมราชูปถัมภ์ และทีมวิศวกรอาสา ได้ลงพื้นที่ร่วมตรวจสอบในครั้งนี้ด้วย เบื้องต้นรอยร้าวไม่มีผลต่อโครงสร้างอาคาร แต่ยังต้องรอผลทางเทคนิค ก่อนที่จะประกาศให้เปิดใช้งาน เพื่อสร้างความมั่นใจและความปลอดภัยให้กับประชาชน
****************************19 พฤศจิกายน 2566

ที่มา : https://www.thaigov.go.th/news/contents/details/74941