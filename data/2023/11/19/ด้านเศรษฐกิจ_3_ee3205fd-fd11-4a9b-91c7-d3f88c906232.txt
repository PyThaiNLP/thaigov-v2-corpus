รัฐบาลไทย-ข่าวทำเนียบรัฐบาล-เลขานุการรัฐมนตรีฯ ไพลิน ประชุมเตรียมการลงพื้นที่ก่อนการประชุม ครม. อย่างเป็นทางการนอกสถานที่ ครั้งที่ 1/2566 ณ จ.หนองบัวลำภู


วันอาทิตย์ที่ 19 พฤศจิกายน 2566
19/11/2566
พิมพ์
เลขานุการรัฐมนตรีฯ ไพลิน ประชุมเตรียมการลงพื้นที่ก่อนการประชุม ครม. อย่างเป็นทางการนอกสถานที่ ครั้งที่ 1/2566 ณ จ.หนองบัวลำภู
เลขานุการรัฐมนตรีฯ ไพลิน ประชุมเตรียมการลงพื้นที่ก่อนการประชุม ครม. อย่างเป็นทางการนอกสถานที่ ครั้งที่ 1/2566 ณ จ.หนองบัวลำภู
วันที่ 15 พฤศจิกายน 2566 ดร.ไพลิน เทียนสุวรรณ เลขานุการรัฐมนตรีว่าการกระทรวงอุตสาหกรรม เป็นประธานการประชุมเพื่อเตรียมการลงพื้นที่ก่อนการประชุมคณะรัฐมนตรี (ครม.) อย่างเป็นทางการนอกสถานที่ ครั้งที่ 1/2566 โดยมีนายอดิทัต วะสีนนท์ รองอธิบดีกรมอุตสาหกรรมพื้นฐานและการเหมืองแร่ รักษาราชการแทนอธิบดีกรมอุตสาหกรรมพื้นฐานและการเหมืองแร่ นายวิฤทธิ์ วิเศษสินธุ์ รองเลขาธิการ รักษาราชการแทน เลขาธิการคณะกรรมการอ้อยและน้ำตาลทราย นายภาสกร ชัยรัตน์ ผู้ตรวจราชการกระทรวงอุตสาหกรรม รักษาการในตำแหน่ง อธิบดีกรมส่งเสริมอุตสาหกรรม อุตสาหกรรมจังหวัดอุดรธานี อุตสาหกรรมจังหวัดหนองบัวลำภู ผู้แทนจากการนิคมอุตสาหกรรมแห่งประเทศไทย และคณะผู้บริหารระดับสูง ร่วมประชุม ณ ห้องประชุม อก. 1 ชั้น 2 อาคารสำนักงานปลัดกระทรวงอุตสาหกรรม และผ่านระบบ Zoom
เลขานุการรัฐมนตรีฯ ไพลิน กล่าวว่า รัฐบาลเตรียมจัดการประชุม ครม.นอกสถานที่อย่างเป็นทางการครั้งแรก ณ จังหวัดหนองบัวลำภู พร้อมตรวจราชการกลุ่มจังหวัดอีสานตอนบน 1 ระหว่างวันที่ 3-4 ธันวาคม 2566 โดยรัฐมนตรีว่าการกระทรวงอุตสาหกรรม จะร่วมตรวจราชการ ณ จังหวัดอุดรธานี และ จังหวัดหนองบัวลำภู ซึ่ง กรมอุตสาหกรรมพื้นฐานและการเหมืองแร่ (กพร.) ได้นำเสนอข้อมูลผลการดำเนินโครงการเหมืองแร่โพแทชจังหวัดอุดรธานี ประเด็นติดตามความคืบหน้าโครงการเหมืองโพแทชตามข้อสั่งการนายกรัฐมนตรี ประโยชน์ของโครงการที่คาดว่าจะได้รับทั้งในระดับประเทศ ภูมิภาค และท้องถิ่น และรับฟังประเด็นข้อห่วงกังวลของชุมชนในพื้นที่ และแนวทางการชี้แจงทำความเข้าใจ ด้านสำนักงานคณะกรรมการอ้อยและน้ำตาลทราย (สอน.) ได้นำเสนอข้อมูลอุตสาหกรรมอ้อยและน้ำตาลทราย และโครงการที่สำคัญของ สอน. ที่ดำเนินการในพื้นที่เพาะปลูกอ้อยในพื้นที่ ส่วนกรมส่งเสริมอุตสาหกรรม ได้นำเสนอข้อมูลด้านส่งเสริม ข้อมูลสถานประกอบการ และโครงการสำคัญในพื้นที่ และได้มอบหมายให้ กพร. สอน. กสอ. และ สปอ.เตรียมข้อมูลสำหรับการลงพื้นที่ต่อไป

ที่มา : https://www.thaigov.go.th/news/contents/details/74945