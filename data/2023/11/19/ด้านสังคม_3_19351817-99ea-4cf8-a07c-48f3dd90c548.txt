รัฐบาลไทย-ข่าวทำเนียบรัฐบาล-ปลัด สธ. แนะนักเทคนิคการแพทย์ยุคใหม่ เป็นนักผสมผสานความรู้และเท่าทันเทคโนโลยี


วันอาทิตย์ที่ 19 พฤศจิกายน 2566
ปลัด สธ. แนะนักเทคนิคการแพทย์ยุคใหม่ เป็นนักผสมผสานความรู้และเท่าทันเทคโนโลยี
ปลัดกระทรวงสาธารณสุข แนะนักเทคนิคการแพทย์ยุคใหม่ ต้องพัฒาตนเองเป็นนักผสมผสานความรู้ทางวิชาชีพและนอกวิชาชีพ รู้เท่าทันเทคโนโลยี และนำนวัตกรรมที่ทันสมัยมาช่วยในการพัฒนางานให้เกิดประสิทธิภาพมากขึ้น
วันนี้ (19 พฤศจิกายน 2566) ที่ โรงแรมแกรนด์ริชมอนด์ จ.นนทบุรี นายแพทย์โอภาส การย์กวินพงศ์ ปลัดกระทรวงสาธารณสุข ร่วมพิธีเปิดการประชุมมหกรรมคุณภาพมาตรฐานห้องปฏิบัติการระดับชาติ ครั้งที่ 12 (Thailand LA forum 2023) ภายใต้แนวคิด ระบบคุณภาพที่สอดคล้องกับบริบทห้องปฏิบัติการ (Quality System Complied with Lab Context) พร้อมบรรยายพิเศษ “บทบาทของเทคนิคการแพทย์ในมิติใหม่ของระบบสุขภาพไทย”โดยมี นายสมชัย เจิดเสริมอนันต์ นายกสภาเทคนิคการแพทย์ แพทย์หญิงปิยวรรณ ลิ้มปัญญาเลิศ ผู้อำนวยการสถาบันรับรองคุณภาพสถานพยาบาล นักเทคนิคการแพทย์ นักวิทยาศาสตร์การแพทย์ เจ้าพนักงานวิทยาศาสตร์การแพทย์ และบุคลากรที่เกี่ยวข้องเข้าร่วมงานกว่า 800 คน
นายแพทย์โอภาส กล่าวว่า ระบบสาธารณสุขในปัจจุบัน ต้องปรับตัวและจัดบริการให้สอดคล้องกับสภาพสังคม เทคโนโลยี และความต้องการของประชาชนที่เปลี่ยนแปลงไป เพื่อให้สามารถดูแลสุขภาพประชาชนทั้งในภาวะปกติและภาวะฉุกเฉินได้ โดยในปี 2567 กระทรวงสาธารณสุขได้กำหนดนโยบายยกระดับ 30 บาท เพื่อเพิ่มการเข้าถึงบริการที่สะดวกรวดเร็ว ลดปัญหาความเหลื่อมล้ำ และลดความแออัดในโรงพยาบาล ซึ่งนักเทคนิคการแพทย์จะเข้ามามีส่วนสำคัญในการยกระดับบริการ “เจาะเลือดใกล้บ้าน” โดยจะเข้าไปให้บริการประชาชนถึงในชุมชนเพิ่มความสะดวก และไม่ต้องรอนาน
สำหรับบทบาทของนักเทคนิคการแพทย์ที่คาดหวังในมิติใหม่ของระบบสุขภาพ มี 4 ประเด็นสำคัญ คือ1.การจัดบริการเจาะเลือดใกล้บ้าน ตรวจแล็บได้ทุกที่ (Lab Anywhere) 2. การจ้างห้องปฏิบัติการภายนอกตรวจวิเคราะห์ (Out Lab) 3.การให้บริการห้องปฏิบัติการทางการแพทย์อย่างสมเหตุผล (Rational Laboratory Use) และ 4.การใช้โลหิตและส่วนประกอบโลหิตอย่างเหมาะสม (Appropriate Blood Use and Hemovigilance) ซึ่งเป็นเรื่องท้าทายสำหรับนักเทคนิคการแพทย์ในอนาคต
“ปัจจุบันวิวัฒนาการและเทคโนโลยีมีความทันสมัยมากขึ้น มีนวัตกรรมต่างๆ นักเทคนิคการแพทย์ยุคใหม่จึงต้องมีการพัฒนาตนเอง การมีความรู้ในห้องแล็บอย่างเดียวไม่พอ แต่ต้องมีความรู้นอกห้องแล็บด้วย เป็นนักผสมผสาน และรู้เท่าทันเทคโนโลยี นำนวัตกรรมที่ทันสมัยเข้ามาช่วยพัฒนางานให้เกิดประสิทธิภาพ รวมทั้งต้องสร้างความรอบรู้ให้กับประชาชนในเรื่องเทคโนโลยีสุขภาพด้วย” นายแพทย์โอภาสกล่าว
************************************* 19 พฤศจิกายน 2566

ที่มา : https://www.thaigov.go.th/news/contents/details/74957