รัฐบาลไทย-ข่าวทำเนียบรัฐบาล-รมว.พิมพ์ภัทรา ร่วมงาน The 2023 China (Zhejiang) - Thailand Cooperation Exchange Conference" ย้ำความสัมพันธ์ไทย-จีน ร่วมขับเคลื่อนการลงทุนอุตฯ ศักยภาพ


วันอาทิตย์ที่ 19 พฤศจิกายน 2566
19/11/2566
พิมพ์
รมว.พิมพ์ภัทรา ร่วมงาน The 2023 China (Zhejiang) - Thailand Cooperation Exchange Conference" ย้ำความสัมพันธ์ไทย-จีน ร่วมขับเคลื่อนการลงทุนอุตฯ ศักยภาพ
รมว.พิมพ์ภัทรา ร่วมงาน The 2023 China (Zhejiang) - Thailand Cooperation Exchange Conference" ย้ำความสัมพันธ์ไทย-จีน ร่วมขับเคลื่อนการลงทุนอุตฯ ศักยภาพ
วันที่ 17 พฤศจิกายน 2566 นางสาวพิมพ์ภัทรา วิชัยกุล รัฐมนตรีว่าการกระทรวงอุตสาหกรรม ร่วมกล่าวสุนทรพจน์เกี่ยวกับนโยบายการส่งเสริมความร่วมมือทางเศรษฐกิจ การค้า และอุตสาหกรรมของไทย ในงาน "The 2023 China (Zhejiang) - Thailand Cooperation Exchange Conference" จัดโดยสำนักงานการต่างประเทศ มณฑลเจ้อเจียง สาธารณรัฐประชาชนจีน มีนายอี้ เลี่ยนหง เลขาธิการพรรคคอมมิวนิสต์และประธานสภาประชาชนของมณฑลเจ้อเจียง สาธารณรัฐประชาชนจีน นายหาน จื้อเฉียง เอกอัครราชทูตสาธารณรัฐประชาชนจีนประจำประเทศไทย ร่วมด้วย และมีนางสาวศิรินันท์  ศิริพานิช ผู้ช่วยรัฐมนตรีประจำกระทรวงอุตสาหกรรม นายดนัยณัฏฐ์ โชคอำนวย ที่ปรึกษารัฐมนตรีว่าการกระทรวงอุตสาหกรรม นางสาวไพลิน เทียนสุวรรณเลขานุการรัฐมนตรีว่าการกระทรวงอุตสาหกรรม ดร.วีริศ อัมระปาล ผู้ว่าการการนิคมอุตสาหกรรมแห่งประเทศไทย ร่วมเป็นเกียรติ ณ ศูนย์การประชุมแห่งชาติสิริกิติ์
รัฐมนตรีว่าการกระทรวงอุตสาหกรรม กล่าวว่า ไทยและจีนมีความสัมพันธ์อันดีกันอย่างยาวนาน ทั้งในด้านเศรษฐกิจ อุตสาหกรรม การค้า และการลงทุนโดยที่ผ่านมา จีนถือเป็นคู่ค้าอันดับ 1 ของไทยเป็นเวลา 11 ปีติดต่อกัน โดยรัฐบาลไทยและจีนได้จัดทำแผนปฏิบัติการร่วมว่าด้วยความร่วมมือเชิงยุทธศาสตร์ไทย - จีน ฉบับที่ 4 พ.ศ. 2565 - 2569 ร่วมกัน ซึ่งถือเป็นโอกาสอันดียิ่งที่ทั้งสองประเทศจะได้ร่วมขับเคลื่อนและลงทุนในสาขาอุตสาหกรรมที่มีศักยภาพไปด้วยกัน ได้แก่ ปัญญาประดิษฐ์ การแพทย์ครบวงจรและการแพทย์ทางไกล อุตสาหกรรมสิ่งแวดล้อม ยานยนต์ไฟฟ้า และการแปรรูปอาหารขั้นสูง โดยหน่วยงาน ที่เกี่ยวข้องของทั้งสองฝ่ายได้บรรจุแผนงานเพื่อขับเคลื่อนผลให้เกิดเป็นรูปธรรมเรียบร้อยแล้ว
ซึ่งการประชุมในครั้งนี้ ถือเป็นโอกาสอันดีในการพัฒนาความสัมพันธ์และความร่วมมือของจีนและไทย เนื่องจากมณฑลเจ้อเจียงเป็นศูนย์กลางด้านเศรษฐกิจดิจิทัลของสาธารณรัฐประชาชนจีน ซึ่งเป็นแบบอย่างในการพัฒนาเมืองทั้งในด้านเศรษฐกิจและอุตสาหกรรมที่ดียิ่ง
ทั้งนี้ ก่อนการประชุม รัฐมนตรีว่าการกระทรวงอุตสาหกรรม ได้พบปะหารือกับ นายอี้ เลี่ยนหง (H.E. Mr. Yi Lianhong) เลขาธิการพรรคคอมมิวนิสต์และประธานสภาประชาชนของมณฑลเจ้อเจียง สาธารณรัฐประชาชนจีน และคณะ เพื่อหารือแลกเปลี่ยนเกี่ยวกับการส่งเสริมทางเศรษฐกิจ การค้า และอุตสาหกรรม ระหว่างไทย - มณฑลเจ้อเจียง (สาธารณรัฐประชาชนจีน)

ที่มา : https://www.thaigov.go.th/news/contents/details/74949