รัฐบาลไทย-ข่าวทำเนียบรัฐบาล-“คารม” เผยข่าวดีแรงงานภาคเกษตร อายุระหว่าง 25-45 ปี สนใจทำงานเกาหลี ไม่ต้องสอบวัดระดับภาษาเกาหลี เตรียมตัวให้พร้อม 


วันอาทิตย์ที่ 19 พฤศจิกายน 2566
19/11/2566
พิมพ์
“คารม” เผยข่าวดีแรงงานภาคเกษตร อายุระหว่าง 25-45 ปี สนใจทำงานเกาหลี ไม่ต้องสอบวัดระดับภาษาเกาหลี เตรียมตัวให้พร้อม
“คารม” เผยข่าวดีแรงงานภาคเกษตร อายุระหว่าง 25-45 ปี สนใจทำงานเกาหลี ไม่ต้องสอบวัดระดับภาษาเกาหลี เตรียมตัวให้พร้อม
วันที่ 19 พฤศจิกายน 2566 นายคารม พลพรกลาง รองโฆษกประจำสำนักนายกรัฐมนตรี เปิดเผยว่า ตามที่กรมการจัดหางาน กระทรวงแรงงาน ได้ลงนามบันทึกความเข้าใจด้านการจัดส่งแรงงานภาคเกษตรตามฤดูกาล (Seasonal Worker) กับเมืองจินอัน จังหวัดชอลลาบุก สาธารณรัฐเกาหลี เมื่อวันที่ 26 มิถุนายน 2566 ที่ผ่านมา โดยขณะนี้อยู่ระหว่างรอให้นายจ้างทางเกาหลีใต้แจ้งความต้องการแรงงาน ทั้งนี้ จากการพูดคุยในครั้งแรก ได้มีการกำหนดให้มีการประกาศรับสมัครคนหางานในช่วงเดือนมกราคม-กุมภาพันธ์ 2567 นั้น
นายคารม เปิดเผยความคืบหน้า ว่า จากการหารือกับฝ่ายอำเภอจินอัน ล่าสุดพบว่า อาจมีการเลื่อนการประกาศรับสมัครไปเป็นเดือนเมษายน 2567 ซึ่งคุณสมบัติเบื้องต้นต้องเป็นคนไทย อายุระหว่าง 25-45 ปี ประกอบอาชีพเกษตรกรหรือมีประสบการณ์งานเกษตรอย่างน้อย 1 ปี ไม่ต้องสอบวัดระดับภาษาเกาหลี
“ผู้ที่ต้องการสอบถามข้อมูลเพิ่มเติม ติดต่อได้ที่สำนักงานจัดหางานจังหวัดทุกจังหวัด สำนักงานจัดหางานกรุงเทพมหานครพื้นที่ 1-10 หรือสายด่วนกระทรวงแรงงาน โทร. 1506 กด 2 กรมการจัดงาน หรือสายด่วนกรมการจัดหางาน โทร. 1694” นายคารม ย้ำ

ที่มา : https://www.thaigov.go.th/news/contents/details/74953