รัฐบาลไทย-ข่าวทำเนียบรัฐบาล-​“รองนายกฯสมศักดิ์” รับหนังสือจากกลุ่ม รพ.สต. 100 คน บุกขอช่วยดันการถ่ายโอนไป อบจ. ยืนยัน จะช่วยให้ปัญหาเดินหน้าได้ เตรียมเข้าที่ประชุมคณะกรรมการกระจายอำนาจฯ เคาะทางออกบ่ายวันนี้ 


วันพุธที่ 1 พฤศจิกายน 2566
01/11/2566
พิมพ์
​“รองนายกฯสมศักดิ์” รับหนังสือจากกลุ่ม รพ.สต. 100 คน บุกขอช่วยดันการถ่ายโอนไป อบจ. ยืนยัน จะช่วยให้ปัญหาเดินหน้าได้ เตรียมเข้าที่ประชุมคณะกรรมการกระจายอำนาจฯ เคาะทางออกบ่ายวันนี้
​“รองนายกฯสมศักดิ์” รับหนังสือจากกลุ่ม รพ.สต. 100 คน บุกขอช่วยดันการถ่ายโอนไป อบจ. ยืนยัน จะช่วยให้ปัญหาเดินหน้าได้ เตรียมเข้าที่ประชุมคณะกรรมการกระจายอำนาจฯ เคาะทางออกบ่ายวันนี้ แนะ ส่วนไหนไม่มีปัญหาให้ทำก่อน
วันที่ 1 พฤศจิกายน 2566 นายสมศักดิ์ เทพสุทิน รองนายกรัฐมนตรี พร้อมด้วยนายมงคลชัย สมอุดร รองปลัดสำนักนายกรัฐมนตรี ได้รับหนังสือร้องเรียนจากชมรมโรงพยาบาลส่งเสริมสุขภาพตำบลแห่งประเทศไทย จำนวนกว่า 100 คน นำโดยนายสมศักดิ์ จึงตระกูล ประธานชมรมโรงพยาบาลส่งเสริมสุขภาพตำบลแห่งประเทศไทย กรณีขอให้รัฐบาลสนับสนุนการถ่ายโอนภารกิจโรงพยาบาลส่งเสริมสุขภาพตำบล ไปยังองค์การบริหารส่วนจังหวัด ที่สำนักงาน กพ.
โดยประธานชมรมโรงพยาบาลส่งเสริมสุขภาพตำบลแห่งประเทศไทย กล่าวว่า การเดินทางมายื่นหนังสือในวันนี้ เพราะต้องการให้รัฐบาล ช่วยแก้ปัญหาการถ่ายโอนข้าราชการจาก รพ.สต. ไปยังองค์การบริหารส่วนจังหวัด เนื่องจากขณะนี้ มีปัญหาการถ่ายโอน ซึ่งมีข้าราชการบางส่วนได้ไปรายงานตัวที่ อบจ.แล้ว ตามภารกิจการถ่ายโอน แต่ต่อมาทางกระทรวงสาธารณสุข ได้มีการดึงตัวข้าราชการกลับ ตนจึงต้องการให้ช่วยหยุดความขัดแย้ง เพื่อทำให้การถ่ายโอนสามารถเดินหน้าได้ต่อ
ด้าน ตัวแทนข้าราชการ รพ.สต. กล่าวทั้งน้ำตาว่า ตนเป็นผู้ได้รับผลกระทบ ในจำนวน 245 คน ที่ยังไม่สามารถถ่ายโอนจาก รพ.สต. ไปยังองค์การบริหารส่วนจังหวัดได้ ทำให้ได้รับผลกระทบในการทำงาน เพราะทั้ง 2 ฝั่ง ก็มีระเบียบที่ต้องปฎิบัติตาม จนขณะนี้ ตนต้องใช้วันลากับ รพ.สต. เพื่อให้สามารถไปทำงานที่ อบจ.ได้ โดยตนเป็นหนึ่งคนที่สมัครใจในการถ่ายโอน แต่เมื่อเกิดปัญหา ก็ทำให้ตนรู้สึกไม่สบายใจเป็นอย่างมาก จึงอยากขอให้รัฐบาล เร่งแก้ปัญหานี้อย่างเร่งด่วน
ขณะที่ นายสมศักดิ์ กล่าวว่า ตนในฐานะเป็นประธานคณะกรรมการการกระจายอำนาจให้แก่องค์กรปกครองส่วนท้องถิ่น ขอยืนยันว่า จะช่วยให้ปัญหานี้ สามารถเดินหน้าได้ต่อ แต่อะไรที่ผิด ก็ต้องหยุดก่อน แล้วหาวิธีการถ่ายโอนที่ถูกกฎหมาย และได้รับสิทธิเทียบเท่ากัน โดยตนเป็น สส. จึงต้องฟังเสียงของประชาชน รวมถึงข้าราชการชั้นผู้น้อยเป็นหลักอยู่แล้ว ซึ่งตนมองว่า ตัวเลขการถ่ายโอนที่ยังมีปัญหาอยู่ขณะนี้คือ 245 คน ส่วนที่เหลือสามารถเดินหน้าต่อได้ ตนจึงขอให้ส่วนใดที่สามารถเดินหน้าได้ ก็ให้ดำเนินการต่อ แต่ส่วนที่ยังติดปัญหา ก็จะรับเรื่องร้อนใจมาหาทางออกให้ โดยต้องยอมรับว่า ตนไม่สามารถไปบังคับกระทรวงสาธารณสุขได้ แต่ก็จะพูดคุยหารือให้อย่างต่อเนื่อง เพื่อทำให้ปัญหามีทางออกเร็วที่สุด รวมถึงจะนำปัญหานี้ หารือในที่ประชุมคณะกรรมการการกระจายอำนาจให้แก่องค์กรปกครองส่วนท้องถิ่น ที่จะประชุมในช่วงบ่ายของวันนี้ด้วย

ที่มา : https://www.thaigov.go.th/news/contents/details/74039