รัฐบาลไทย-ข่าวทำเนียบรัฐบาล-"รมช.ไชยา" จุดประกาย Soft Power "ผ้าขิดสลับหมี่" หนองบัวลำภู ผลักดันสู่ตลาดโลก


วันพุธที่ 1 พฤศจิกายน 2566
"รมช.ไชยา" จุดประกาย Soft Power "ผ้าขิดสลับหมี่" หนองบัวลำภู ผลักดันสู่ตลาดโลก
"รมช.ไชยา" จุดประกาย Soft Power "ผ้าขิดสลับหมี่" หนองบัวลำภู ผลักดันสู่ตลาดโลก สั่งการกรมหม่อนไหมจัดเตรียมต้อนรับ ครม.สัญจร
นายไชยา พรหมา รัฐมนตรีช่วยว่าการกระทรวงเกษตรและสหกรณ์ เตรียมผลักดัน ผ้าขิดสลับหมี่ ลายบัวลุ่มภู ผ้าฝ้ายแกมไหมทอมือลายอัตลักษณ์ประจำจังหวัด เป็น Soft Power จังหวัดหนองบัวลำภู ซึ่งมีการพัฒนาลวดลายโดยการร่วมกันระดมความคิดของนักทอผ้าภายในจังหวัด เพื่อเพิ่มมูลค่าผลิตภัณฑ์ท้องถิ่น และการสร้างรายได้ที่มั่นคงให้กับประชาชนในพื้นที่
ทั้งนี้ ได้มอบหมายกรมหม่อนไหมร่วมกับหน่วยงานที่เกี่ยวข้อง ในการส่งเสริมและพัฒนาเกษตรกรในพื้นที่ตลอดกระบวนการผลิต ประกอบด้วย 1)ช่วงต้นน้ำ โดยการส่งเสริมองค์ความรู้ด้านการปลูกหม่อนเลี้ยงไหม เพื่อให้ได้เส้นไหมสำหรับการทอผ้าที่มีคุณภาพ 2)ช่วงกลางน้ำ โดยการส่งเสริมพัฒนาระบบการผลิตโดยใช้เทคโนโลยีที่ทันสมัยร่วมกันวิธีการพื้นบ้าน และ 3)ช่วงปลายน้ำ โดยการส่งเสริมการขาย พัฒนาบรรจุภัณฑ์ รวมถึงการจัดหาตลาดในการจำหน่ายสินค้า เพื่อพัฒนาศักยภาพในการแข่งขันทางการตลาดของกลุ่มทอผ้าพื้นเมืองมากยิ่งขึ้น นอกจากนี้ได้มอบหมายกรมหม่อนไหมจัดเตรียมผ้าขิดสลับหมี่ สำหรับต้อนรับคณะรัฐมนตรีสัญจร ที่กำลังจะจัดขึ้น เพื่อกระจายความรับรู้ผลิตภัณฑ์สู่ระดับประเทศ และสามารถต่อยอดไปยังระดับโลกต่อไป
สำหรับจังหวัดหนองบัวลำภู มีกลุ่มทอผ้าพื้นเมืองจำนวน 533 กลุ่ม ซึ่งมีความโดดเด่นในเรื่องการทอผ้าพื้นเมืองลวดลายเป็นเอกลักษณ์ โดยเฉพาะ “ผ้าขิดสลับหมี่” ลายบัวลุ่มภู ที่มีการผสมผสานทั้งผ้าขิดและผ้ามัดหมี่ไว้ในผืนผ้าเดียวกัน ทำให้เกิดลวดลายที่สวยงาม สื่อถึงวิถีวัฒนธรรม และภูมิปัญญาอันทรงคุณค่าของหนองบัวลำภู ซึ่งมีโทนสีชมพูจากการย้อมสีธรรมชาติ จัดเป็นผลิตภัณฑ์ OTOP ประเภทผ้า เครื่องแต่งกายที่สำคัญของจังหวัดหนองบัวลำภู รวมถึงได้รับการประกาศให้เป็นผ้าอัตลักษณ์ประจำจังหวัดหนองบัวลำภูเมื่อปี 2565 และเผยแพร่ไปยังกลุ่มทอผ้าพื้นเมือง เพื่อการกระจายรายได้ในชุมชนอย่างกว้างขวาง

ที่มา : https://www.thaigov.go.th/news/contents/details/74060