รัฐบาลไทย-ข่าวทำเนียบรัฐบาล-กรมเจ้าท่า เตรียมพร้อมดูแลความปลอดภัยทางน้ำ ตามมาตรการความปลอดภัยในคืนลอยกระทง ประจำปี 2566


วันพุธที่ 1 พฤศจิกายน 2566
กรมเจ้าท่า เตรียมพร้อมดูแลความปลอดภัยทางน้ำ ตามมาตรการความปลอดภัยในคืนลอยกระทง ประจำปี 2566
...
วันที่ 1 พฤศจิกายน 2566 นายภูริพัฒน์ ธีระกุลพิศุทธิ์ รองอธิบดีกรมเจ้าท่า ด้านปลอดภัย เป็นประธานฯในการประชุมพร้อมด้วยเจ้าหน้าที่กรมเจ้าท่าที่เกี่ยวข้องทั้งในส่วนกลางและส่วนภูมิภาคที่ 1-7 เข้าร่วมประชุมเตรียมความพร้อมดูแลรักษาความปลอดภัยทางน้ำอย่างสูงสุดในคืนลอยกระทง ณ ห้องประชุมวิสูตรสาครดิษฐ์ ชั้น 4 อาคาร 162 ปี และผ่านทางระบบ Zoom ของกรมเจ้าท่า
เทศกาลวันลอยกระทง ประจำปี 2566 ตรงกับวันจันทร์ที่ 27 พฤศจิกายน 2566 คาดว่าจะมีประชาชนและนักท่องเที่ยวออกมาลอยกระทงและท่องเที่ยวตามท่าเรือหลักๆ ที่มีการจัดกิจกรรมวันลอยกระทงเป็นจำนวนมาก อาทิท่าเรือสะพานพุทธ ท่าเรือสี่พระยา ท่าเรือเอเชียทีค และท่าเรือไอคอนสยาม กรมเจ้าท่า โดยกลุ่มตรวจการเดินเรือ สำนักความปลอดภัยและสิ่งแวดล้อมทางน้ำ ได้จัดทำแผนปฏิบัติตามมาตรการความปลอดภัย ในช่วงเทศกาลลอยกระทงประจำปี 2566 โดยจัดกำลังเจ้าหน้าที่รักษาการณ์ในคืนวันลอยกระทง ส่วนกลางจำนวน 185 คน เรือรักษาการณ์จำนวน 7 ลำ เรือตรวจการณ์ทั่วไป จำนวน 1 ลำ พร้อมด้วยเจ้าหน้าที่ประจำท่าเทียบเรือจำนวน 63 ท่าเรือในแม่น้ำเจ้าพระยา ส่วนภูมิภาค มีการจัดกำลังเจ้าหน้าที่รักษาการณ์ จำนวน 674 คน เรือรักษาการณ์จำนวน 63 ลำ รวมอัตรากำลังเจ้าหน้าที่รักษาการณ์ทั้งในส่วนกลางและส่วนภูมิภาคทั้งสิ้น 859 คน เรือรักษาการณ์ 71 ลำ กรมเจ้าท่า ได้มีการออกประกาศควบคุมการเดินเรือและเตือนให้เรือทุกชนิดใช้ความระมัดระวังในการเดินเรือในคืนเทศกาลลอยกระทง จำนวน 3 ประกาศ ได้แก่ ประกาศที่ 282/2566 เรื่อง กําหนดให้แม่น้ำเจ้าพระยา ตั้งแต่สะพานพระราม 7 - สะพานพระราม 9 เป็นพื้นที่ควบคุมการเดินเรือในวันลอยกระทง ประกาศ ที่ 283/2566 เรื่อง มาตรการเพื่อความปลอดภัยในวันลอยกระทง และประกาศที่ 284/2566 เรื่อง เตือนให้ใช้ความระมัดระวังในการเดินเรือในวันลอยกระทง พร้อมออกคำสั่ง ที่ 859/2566 แต่งตั้งคณะทำงานเพื่อตรวจสภาพความปลอดภัยของเรือโดยสารทุกชนิดในพื้นที่กรุงเทพมหานคร และคำสั่งที่ 860/2566 เรื่อง ให้เข้มงวด กวดขันในการปฏิบัติให้เป็นไปตามแผนการปฏิบัติมาตรการเพื่อความปลอดภัย
นอกจากนี้ ได้มีการตรวจสอบสภาพโป๊ะเรือโดยสารในแม่น้ำเจ้าพระยาจำนวน 235 ท่าเรือ มีการให้งดใช้งานเป็นการชั่วคราว จำนวน 13 ท่าเรือ ได้แก่ท่าเรือสไปร์ซี่ ท่าเรือวัดอาวุธ ท่าเรือวชิรพยาบาล ท่าเรือดับเพลิงสามเสน ท่าเรือรอยัลริเวอร์ (เหนือ) ท่าเรือวัดคฤหบดี ท่าเรือวัดบวรมงคล ท่าเรือพระราม 8 (เหนือ) ท่าเรือพระราม 8 (ใต้) ท่าเรือธรรมศาสตร์ ท่าเรืออัษฎางค์ ท่าเรือตลาดยอดพิมาน (ใต้) และท่าเรือวัดแจงร้อน พร้อมติดตั้งป้ายประกาศ “งดใช้โดยเด็ดขาด” และตรวจสอบสภาพท่าเรือ อุปกรณ์ความปลอดภัยประจำท่าเรืออื่นๆ ให้มีจำนวนที่เหมาะสมและอยู่ในสภาพพร้อมใช้งาน เพื่อความปลอดภัยของประชาชนและนักท่องเที่ยว การเตรียมความพร้อมของมาตรการดังกล่าว จะเป็นการช่วยตรวจตราควบคุม ดูแลการเดินเรือ การใช้เรือและท่าเทียบเรือต่างๆในคืนวันลอยกระทงให้เกิดความเป็นระเบียบเรียบร้อย สร้างความปลอดภัยต่อชีวิตและทรัพย์สินของประชาชน ตลอดจนป้องกันอุบัติเหตุทางน้ำที่อาจจะเกิดขึ้นได้ รวมทั้งขอความร่วมมือประชาชนปฏิบัติตามคำแนะนำของเจ้าหน้าที่ประจำท่าเทียบเรือโดยเคร่งครัด หากท่านใดพบเห็นเหตุการณ์ความไม่ปลอดภัยทางน้ำ โทรแจ้งสายด่วนกรมเจ้าท่า 1199 ได้ตลอด 24 ชั่วโมง

ที่มา : https://www.thaigov.go.th/news/contents/details/74053