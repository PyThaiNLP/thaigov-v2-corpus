รัฐบาลไทย-ข่าวทำเนียบรัฐบาล-กรมการขนส่งทางบก เปิดรับคำขอรับจัดสรรเงินเป็นค่าอุปกรณ์ช่วยเหลือผู้พิการที่ประสบภัยจากการใช้รถใช้ถนน ประจำปีงบประมาณ 2567


วันพุธที่ 1 พฤศจิกายน 2566
กรมการขนส่งทางบก เปิดรับคำขอรับจัดสรรเงินเป็นค่าอุปกรณ์ช่วยเหลือผู้พิการที่ประสบภัยจากการใช้รถใช้ถนน ประจำปีงบประมาณ 2567
...
นายเสกสม อัครพันธุ์ รองอธิบดีกรมการขนส่งทางบก และโฆษกกรมการขนส่งทางบก กระทรวงคมนาคม เปิดเผยว่า กรมการขนส่งทางบก (ขบ.) โดยกองทุนเพื่อความปลอดภัยในการใช้รถใช้ถนน (กปถ.) ได้จัดสรรและนำเงินรายได้จากการประมูลทะเบียนรถเลขสวยมาช่วยเหลือผู้พิการที่ประสบภัยจากการใช้รถใช้ถนน สำหรับเป็นค่าอุปกรณ์ที่จำเป็นต่อการยังชีพมาอย่างต่อเนื่องเป็นปีที่ 12 โดยอุปกรณ์ที่จัดสรร ได้แก่ แขนขาเทียม รถเข็นธรรมดา รถเข็นไฟฟ้า เตียงนอน เครื่องผลิตออกซิเจน เป็นต้น ซึ่งที่ผ่านมาได้ช่วยเหลือผู้พิการไปแล้วเกือบ 18,134 ราย และมีการจัดพิธีมอบอุปกรณ์แก่ผู้พิการของแต่ละจังหวัด โดยผู้เข้าร่วมประมูลทะเบียนรถเลขสวยมีส่วนร่วมสร้างกุศลในการลดความสูญเสียจากอุบัติเหตุทางถนนและเป็นการช่วยเหลือผู้พิการให้มีคุณภาพชีวิตดีขึ้น สำหรับในปีงบประมาณ พ.ศ. 2567 ขบ. เตรียมจัดสรรเงินรายได้จากการประมูลทะเบียนรถเลขสวย เพื่อช่วยเหลือเป็นค่าอุปกรณ์ที่จำเป็นสำหรับผู้พิการที่ประสบภัยจากการใช้รถใช้ถนน โดยผู้พิการที่ต้องการยื่นขอรับจัดสรรเงินเป็นค่าอุปกรณ์ต้องเป็นผู้มีสัญชาติไทย ไม่เคยได้รับความช่วยเหลือจาก กปถ. หรือหน่วยงานอื่นมาก่อน หากเคยได้รับการช่วยเหลือมาแล้วต้องมีระยะเวลาเกินกว่า 3 ปี นับถึงวันที่ยื่นคำขอ หรือเว้นแต่เป็นอุปกรณ์คนละประเภทกับที่เคยได้รับความช่วยเหลือ และไม่เคยฝ่าฝืนเงื่อนไขของ ขบ. เกี่ยวกับการจัดสรรเงินเป็นค่าอุปกรณ์ช่วยเหลือผู้พิการ โดยสามารถยื่นคำขอพร้อมเอกสารหลักฐาน ระหว่างวันที่ 1 พ.ย. 2566 - 2 ม.ค. 2567 ณ กรมการขนส่งทางบก อาคาร 2 ชั้น 5 และที่สำนักงานขนส่งจังหวัดทุกแห่งทั่วประเทศ
สำหรับเอกสารหลักฐานที่ใช้ประกอบการยื่นคำขอ ได้แก่ 1) บัตรประจำตัวประชาชน หรือหลักฐานแสดงตนอื่นใดที่ทางราชการออกให้ 2) บัตรประจำตัวผู้พิการ (ถ้ามี) 3) รูปถ่าย (ขนาดไม่น้อยกว่า 3 x 5 นิ้ว) ได้แก่ รูปถ่ายของผู้พิการที่แสดงให้เห็นถึงความพิการในลักษณะที่แตกต่างกัน อย่างน้อยจำนวน 3 รูป (ลักษณะท่าทางไม่ซ้ำกัน) และมีอายุไม่เกิน 3 เดือน รูปถ่ายสภาพอุปกรณ์ช่วยเหลือผู้พิการที่ใช้อยู่ในปัจจุบัน (ถ้ามีอุปกรณ์) อย่างน้อยจำนวน 1 รูป รูปถ่ายสภาพแวดล้อมบริเวณที่พักอาศัยหรือบ้านพักผู้พิการ อย่างน้อยจำนวน 2 รูป (กรณีที่ผู้พิการขออุปกรณ์เป็นรถนั่งไฟฟ้า) 4) ประวัติการรักษาทางการแพทย์จากทะเบียนผู้ป่วย (OPD Card) หรือหลักฐานที่ทางราชการออกให้ หรือหลักฐานการขอรับหรือได้รับการชดใช้ค่าสินไหมทดแทนจากบริษัทประกันภัยหรือกองทุนทดแทนผู้ประสบภัยที่สามารถยืนยันหรือบ่งบอกได้ว่าความพิการนั้น เกิดจากอุบัติเหตุจากการใช้รถใช้ถนน กรณีไม่ได้มาดำเนินการด้วยตนเอง ต้องมีบัตรประจำตัวประชาชนผู้ยื่นคำขอแทน หลักฐานที่แสดงความสัมพันธ์ระหว่างผู้ยื่นคำขอกับผู้พิการ หนังสือรับรองจากหน่วยงานที่รับรองว่าเป็นผู้ดูแลผู้พิการ (กรณีที่ผู้ยื่นคำขอแทนเป็นผู้ดูแลตามความเป็นจริง) ทั้งนี้ สามารถดาวน์โหลดแบบฟอร์มคำขอได้ที่คิวอาร์โค้ดตามแนบ หรือสอบถามรายละเอียดเพิ่มเติมได้ที่ สายด่วน ขบ. 1584 หรือ 0 2271 8888 ต่อ 2511 - 2512

ที่มา : https://www.thaigov.go.th/news/contents/details/74055