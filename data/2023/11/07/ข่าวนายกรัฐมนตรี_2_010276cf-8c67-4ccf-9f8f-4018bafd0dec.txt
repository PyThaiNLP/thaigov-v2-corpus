รัฐบาลไทย-ข่าวทำเนียบรัฐบาล-นายกรัฐมนตรีเลี้ยงต้อนรับคณะนักกีฬาเอเชียนเกมส์ ครั้งที่ 19 และเอเชียนพาราเกมส์ ครั้งที่ 4 มอบเงินอัดฉีดเหรียญรางวัล รวม 354,050,000 บาท เพื่อสร้างขวัญกำลังใจให้กับนักกีฬา 


วันอังคารที่ 7 พฤศจิกายน 2566
07/11/2566
พิมพ์
นายกรัฐมนตรีเลี้ยงต้อนรับคณะนักกีฬาเอเชียนเกมส์ ครั้งที่ 19 และเอเชียนพาราเกมส์ ครั้งที่ 4 มอบเงินอัดฉีดเหรียญรางวัล รวม 354,050,000 บาท เพื่อสร้างขวัญกำลังใจให้กับนักกีฬา
นายกรัฐมนตรีเลี้ยงต้อนรับคณะนักกีฬาเอเชียนเกมส์ ครั้งที่ 19 และเอเชียนพาราเกมส์ ครั้งที่ 4 มอบเงินอัดฉีดเหรียญรางวัล รวม 354,050,000 บาท เพื่อสร้างขวัญกำลังใจให้กับนักกีฬา หวังให้พัฒนาไปสู่ระดับโลก
วันนี้ 7 พฤศจิกายน 2566   เวลา 13.30 น.   ณ ตึกสันติไมตรี ทำเนียบรัฐบาล นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง  เป็นประธานในพิธีมอบเงินรางวัลและแสดงความยินดีให้แก่นักกีฬา ผู้ฝึกสอน สมาคมกีฬา  และคณะเจ้าหน้าที่ที่เข้าร่วมการแข่งขันกีฬาเอเชียนเกมส์  ครั้งที่ 19 และการแข่งขันเอเชียนพาราเกมส์ ครั้งที่ 4 ณ สาธารณรัฐประชาชนจีน   พร้อมด้วยนายอารัญ บุญชัย ปลัดกระทรวงการท่องเที่ยวและกีฬา พลเอก วิชญ์ เทพหัสดิน ณ อยุธยา ผู้แทนประธานคณะกรรมการโอลิมปิคแห่งประเทศไทยในพระบรมราชูปถัมภ์ ร้อยโท ณัยณพ ภิรมย์ภักดี ประธานคณะกรรมการพาราลิมปิกแห่งประเทศไทย  นายณณัฐ หงส์ชูเวช ที่ปรึกษารัฐมนตรีว่าการกระทรวงการท่องเที่ยวและกีฬา  นายกิตติ เชาวน์ดี เลขานุการรัฐมนตรีว่าการกระทรวงการท่องเที่ยวและกีฬา  และนักกีฬา เจ้าหน้าที่ที่เกี่ยวข้องเข้าร่วมงาน
เลขานุการรัฐมนตรีว่าการกระทรวงการท่องเที่ยวและกีฬา  กล่าวรายงานผลการเข้าร่วมการแข่งขันกีฬาฯ ว่าการแข่งขันกีฬาเอเชียนเกมส์  ครั้งที่ 19 ระหว่างวันที่ 23 กันยายนถึง 8 ตุลาคม 2566 ประเทศไทยได้เป็นอันดับที่  8 จากประเทศที่เข้าร่วมการแข่งขัน 45 ประเทศ ได้รับ 12 เหรียญทอง 14 เหรียญเงิน และ 32 เหรียญทองแดง รวมทั้งสิ้น 58 เหรียญ และการแข่งขันเอเชียนพาราเกมส์ ครั้งที่ 4 ระหว่างวันที่ 22 ตุลาคม ถึง 28 ตุลาคม 2566  ณ สาธารณรัฐประชาชนจีน ประเทศไทยได้เป็นอันดับที่  7 จากประเทศที่เข้าร่วมการแข่งขัน 44 ประเทศ ได้รับ 27 เหรียญทอง 26 เหรียญเงิน และ 55 เหรียญทองแดง รวมทั้งสิ้น 108 เหรียญ ดังนั้น เพื่อเป็นขวัญและกำลังใจแก่นักกีฬาและผู้เข้าร่วมการแข่งขัน  รัฐบาลจึงได้จัดให้มีงานเลี้ยงฉลองชัยและแสดงความยินดี  ตลอดจนการมอบเงินรางวัลให้กับนักกีฬาที่ประสบความสำเร็จในการแข่งขันกีฬาเอเชียนเกมส์ ครั้งที่ 19 จำนวน 244,200,000 บาทและการแข่งขันเอเชียนพาราเกมส์ ครั้งที่ 4 จำนวน 109,850,000 บาท รวมทั้งสิ้น จำนวน 354,050,000 บาทถ้วน เพื่อเป็นขวัญและกำลังใจให้แก่นักกีฬาที่แสดงถึงความสามารถ ความทุ่มเท เสียสละ แรงการ แรงใจในการแข่งขันอีกด้วย
โอกาสนี้  นายกรัฐมนตรี กล่าวแสดงความยินดีกับนักกีฬา คณะผู้ฝึกสอน และผู้ที่เกี่ยวข้องทุกคน พร้อมกล่าวว่า ภารกิจของนายกรัฐมนตรีวันหนึ่งมีหลายงาน  แต่หมายงานนี้ตนเองอยากจะมาจริง ๆ และเต็มใจเป็นพิเศษ  อย่างที่ทราบดีว่า ตนเองชอบกีฬา และให้เกียรติ รวมถึงมีความปรารถนาดีต่อวงการกีฬามาโดยตลอด ตั้งแต่สมัยอยู่ภาคเอกชนจนกระทั่งในปัจจุบันเข้ามาดำรงตำแหน่งนายกรัฐมนตรี ซึ่งเป็นตำแหน่งทางการเมือง  สำหรับการแข่งขันกีฬาเอเชียนเกมส์ ครั้งที่ 19 และการแข่งขันเอเชียนพาราเกมส์ ครั้งที่ 4  ที่ผ่านมา  ณ ประเทศจีน ถือว่า  นักกีฬานั้นประสบความสำเร็จ  อาจจะมีบางสมาคมที่ผิดหวังไม่ได้รับรางวัล และมีบางสมาคมที่ทำได้ดีเกินคาด โดยเฉพาะอย่างยิ่งกีฬาเอเชียนพาราเกมส์ที่ทำได้ 27 เหรียญทอง 55 เหรียญทองแดง ถือว่ามีอนาคตที่ดี มีการพัฒนา จาก 55 เหรียญทองแดงนี้ ในอนาคตทำให้กลายเป็นเหรียญเงินหรือเหรียญทอง
นายกรัฐมนตรีกล่าวว่า การจัดงานในวันนี้เป็นการแสดงความยินดี  รวมถึงแสดงความชื่นชม และให้ขวัญกำลังใจกับทางนักกีฬา  เจ้าหน้าที่  ผู้ฝึกสอนทุกคนที่ได้นำธงไทยไปโบกสะบัดในประเทศจีนในช่วงเดือนกันยายนถึงเดือนตุลาคมที่ผ่านมา   ประเทศไทยเราเองถือเป็นประเทศที่มีประชากรและพื้นที่ขนาดกำลังดีไม่ได้ใหญ่มาก การที่เราได้อันดับ 8 ในเอเชียนเกมส์ถือว่าสูงมากเมื่อเปรียบเทียบกับประชากร   ในฐานะคนไทยที่ติดตามเรื่องกีฬามาโดยตลอด  ถือว่าอันดับ 8 เป็นอันดับที่สูงเกินความคาดหมายของคนไทย
นายกรัฐมนตรี กล่าวต่อไปว่า วันนี้นายกรัฐมนตรีและรัฐบาล มีหน้าที่ต้องหาแหล่งเงินทุนมาเพื่อที่จะนำมาให้กับนักกีฬา   เจ้าหน้าที่ที่ทำชื่อเสียงให้กับประเทศไทยในทุก ๆ โอกาส ในทุก ๆ การแข่งขัน แต่เหนือสิ่งอื่นใดเชื่อว่าการพัฒนาวงการกีฬาของไทยยังต้องมีการพัฒนาในเชิงพื้นฐานอยู่อีกมาก  แน่นอนปัจจัยที่ขาดไม่ได้ในการที่จะมาพัฒนากีฬาคือ  การให้ความเอาใจใส่จากภาครัฐไม่ว่าจะเป็นการดูแลทางด้านวิทยาศาสตร์การกีฬา  การให้สมาคมกำกับดูแลเพื่อความเหมาะสมเสมอภาคเท่าเทียมจัดหาผู้ฝึกสอนที่มีคุณภาพมาพัฒนานักกีฬาให้สู่ระดับโลกให้ได้  อีกทั้ง หน้าที่ของรัฐบาลคือ การหาแหล่งเงินทุนเพื่อเป็นขวัญและกำลังใจให้ทุกคนตั้งใจทำงานปฏิบัติหน้าที่นักกีฬาที่ไปเป็นตัวแทนของประเทศให้ได้ผลตอบแทนที่เหมาะสม  ทำให้สามารถมีทุนทรัพย์ไปพัฒนาขีดความสามารถของตนเองได้มากขึ้น   รวมถึงไปตั้งตัวประกอบอาชีพในอนาคต
นายกรัฐมนตรีกล่าวถึงนโยบาย 1 รัฐวิสาหกิจ 1 ประเภทกีฬา ของรัฐบาล ซึ่งได้มีการผลักดันขึ้นมาอีกครั้ง หลังจากที่รัฐบาลไทยรักไทยเคยทำมาแล้ว โดยจะมีการประชุมคณะกรรมการเพื่อที่จะแต่งตั้งขึ้นมาให้เป็นรูปธรรม รัฐบาลมั่นใจว่า ขวัญและแรงบันดาลใจในแง่ของรูปเงินที่ทุกคนจะได้รับจะต้องสูงขึ้นอย่างแน่นอน  ในส่วนของรัฐบาลนี้ โดยตนเองเป็นนายกรัฐมนตรีจะมีการแต่งตั้งที่ปรึกษาของนายรัฐมนตรีหลายท่านเข้ามา  รวมถึงบุคคลในวงการกีฬาที่จะเข้ามาพัฒนาวงการกีฬาไทยให้ดียิ่งขึ้น ในส่วนของนักกีฬาพาราลิมปิก รัฐบาลพยายามที่จะยกระดับผลตอบแทนให้สูงขึ้น  ไม่ว่าจะใช้กลไกการจ้างงานสิทธิประโยชน์ทางภาษี และเมื่อสักครู่ก่อนเดินเข้ามาในห้องได้สั่งการให้คณะกรรมการที่จะไปดูแลทางด้าน 1 รัฐวิสาหกิจ 1 ประเภทกีฬาให้พยายามหาทุนทรัพย์ส่วนหนึ่งมาดูแลกีฬาของคนพิการด้วย

ที่มา : https://www.thaigov.go.th/news/contents/details/74310