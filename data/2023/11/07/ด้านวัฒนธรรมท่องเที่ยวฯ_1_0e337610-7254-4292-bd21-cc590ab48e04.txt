รัฐบาลไทย-ข่าวทำเนียบรัฐบาล-​วธ. เตรียมรองรับนักท่องเที่ยวช่วงปีใหม่ จัดสร้างสิ่งอำนวยความสะดวก ร้านค้าของที่ระลึกสุดพิเศษ โดยเป็นไปตามเกณฑ์ของการเป็นมรดกโลก หลังมีนักท่องเที่ยวแห่ชม “เมืองโบราณศรีเทพ” พุ่งกร


วันอังคารที่ 7 พฤศจิกายน 2566
​วธ. เตรียมรองรับนักท่องเที่ยวช่วงปีใหม่ จัดสร้างสิ่งอำนวยความสะดวก ร้านค้าของที่ระลึกสุดพิเศษ โดยเป็นไปตามเกณฑ์ของการเป็นมรดกโลก หลังมีนักท่องเที่ยวแห่ชม “เมืองโบราณศรีเทพ” พุ่งกร
​วธ.เตรียมรองรับนักท่องเที่ยวช่วงปีใหม่ จัดสร้างสิ่งอำนวยความสะดวก ร้านค้าของที่ระลึกสุดพิเศษ โดยเป็นไปตามเกณฑ์ของการเป็นมรดกโลก หลังมีนักท่องเที่ยวแห่ชม “เมืองโบราณศรีเทพ” พุ่งกระฉูดแตะหลักแสน พร้อมส่งเสริมการจัดกิจกรรมเที่ยวโบราณสถานยามราตรีทั่วไทย
วธ. เตรียมรองรับนักท่องเที่ยวช่วงปีใหม่ จัดสร้างสิ่งอำนวยความสะดวก ร้านค้าของที่ระลึกสุดพิเศษ โดยเป็นไปตามเกณฑ์ของการเป็นมรดกโลก หลังมีนักท่องเที่ยวแห่ชม “เมืองโบราณศรีเทพ” พุ่งกระฉูดแตะหลักแสน พร้อมส่งเสริมการจัดกิจกรรมเที่ยวโบราณสถานยามราตรีทั่วประเทศ กระตุ้นเศรษฐกิจ สร้างรายได้แก่ชุมชนและประเทศ
นายเสริมศักดิ์ พงษ์พานิช รัฐมนตรีว่าการกระทรวงวัฒนธรรม กล่าวหลังการเป็นประธานการประชุมหัวหน้าส่วนราชการและองค์การมหาชนในสังกัดกระทรวงวัฒนธรรม ครั้งที่ 1/2566 ว่า กรมศิลปากรได้รายงานการวางแผนบริหารจัดการเรื่องเมืองโบราณศรีเทพ มรดกโลกทางวัฒนธรรมแห่งใหม่ของไทย เนื่องจากมีนักท่องเที่ยวมากขึ้น โดยในเดือนกันยายน-ตุลาคม ที่ผ่านมามีนักท่องเที่ยวเข้าชมเดือนละมากกว่าแสนคน จากเดิมมีนักท่องเที่ยวประมาณ เดือนละ 10,000-20,000 คน จากการที่รัฐมนตรีว่าการกระทรวงวัฒนธรรมลงพื้นที่และได้มอบหมายให้กรมศิลปากรดำเนินการเตรียมสร้างสิ่งก่อสร้างพื้นฐาน เช่น ห้องน้ำ ร้านขายของที่ระลึก การจัดระเบียบของผู้ที่จะเข้ามาค้าขายต่าง ๆ โดยต้องคำนึงถึงที่ตั้งที่เหมาะสมและรูปแบบที่ไม่กระทบต่อการเป็นแหล่งที่องค์การเพื่อการศึกษาวิทยาศาสตร์ และวัฒนธรรมแห่งสหประชาชาติ หรือยูเนสโก ได้ประกาศให้เมืองโบราณศรีเทพเป็นมรดกโลกยูเนสโก ซึ่งขณะนี้ได้รับความร่วมมือจากชาวบ้าน คนในพื้นที่ และหน่วยงานต่าง ๆ ในจังหวัด ร่วมกันเตรียมดำเนินการเป็นอย่างดี โดยคาดการณ์ว่าในช่วงปีใหม่นี้ จะมียอดนักท่องเที่ยวเพิ่มขึ้นเป็นจำนวนมาก ทางกรมศิลปากรจึงเตรียมพร้อมในการรองรับนักท่องเที่ยวในฐานะมรดกโลก รวมถึงได้มอบหมายให้สำนักช่างสิบหมู่ เข้าไปอบรมการจัดทำของที่ระลึกกับชาวบ้าน เพื่อต่อยอดในการนำต้นทุนมรดกทางวัฒนธรรมสร้างเป็นมูลค่า ถือเป็น Soft Power อีกอย่างหนึ่ง
นายเสริมศักดิ์  กล่าวอีกว่า กรมศิลปากร ยังได้มีการจัดกิจกรรมสุดพิเศษให้ยลโฉมความงามของโบราณสถานยามค่ำคืน ในงาน “ราตรีนี้...ที่วัดไชยวัฒนาราม Ayutthaya Sundown” โดยเปิดให้เข้าชมความงามของวัดไชยวัฒนาราม ผ่านการประดับไฟโบราณสถาน ตั้งแต่เวลา 18.00 - 22.00 น. ทุกวันศุกร์ เสาร์ อาทิตย์ และวันหยุดนักขัตฤกษ์ ตั้งแต่วันที่ 13 ตุลาคม ถึงวันที่ 31 ธันวาคม 2566 (ซื้อบัตรเข้าชมได้ถึงเวลา 21.00 น. อัตราค่าธรรมเนียมเข้าชม ชาวไทย 10 บาท ชาวต่างชาติ 50 บาท) เป็นการเพิ่มมูลค่าของโบราณสถานที่มีอยู่ โดยนำร่องที่วัดไชยวัฒนาราม จังหวัดพระนครศรีอยุธยา นอกจากนี้ ยังเปิดประกวดภาพถ่าย “แต่งไทย ชมวัดไชยฯ ยามราตรี” ชิงเงินรางวัลมูลค่ารวม 40,000 บาท อีกด้วย โดยคาดว่าจะทำให้มีจำนวนนักท่องเที่ยวเพิ่มขึ้น ไม่ต่ำกว่า 30% ของนักท่องเที่ยวตอนกลางวัน ส่งผลให้ร้านค้าที่อยู่บริเวณนั้น เช่น ร้านเช่าชุดไทย สามารถสร้างรายได้ได้มากขึ้น มากไปกว่านั้น จากกระแสของละครเรื่องพรหมลิขิต ทางช่อง 3 จะทำให้ชาวไทยหันมาเที่ยวแหล่งโบราณสถานของไทย จึงคาดว่าโครงการนี้จะเป็นการต่อยอดความสำเร็จของ Soft Power ของไทยที่น่าจับตามอง ขณะเดียวกันยังเตรียมการขยายผล และเปิดโบราณสถานยามค่ำคืนในแห่งอื่น ๆ อีก เช่น สุโขทัย กำแพงเพชร และเชียงใหม่ โดยจะจัดให้มีการแสดงของสำนักการสังคีต กรมศิลปากร ยังโบราณสถานสำคัญต่าง ๆ ด้วย
ทั้งนี้ ในช่วงส่งท้ายปีเก่าต้อนรับปีใหม่ กรมศิลปากรเปิดให้เข้าชมอุทยานประวัติศาสตร์ พิพิธภัณฑสถานแห่งชาติ และโบราณสถานในความดูแลของกรมศิลปากรทุกแห่งเป็นกรณีพิเศษ โดยงดเก็บค่าธรรมเนียมการเข้าชม ระหว่างวันที่ 29 ธันวาคม 2566 – 1 มกราคม 2567  และยังจะมีการจัดให้กิจกรรมไหว้พระพุทธรูปสำคัญ ณ วังหน้า และกิจกรรมท่องเที่ยวพิพิธภัณฑ์ยามค่ำคืน (Night Museum) ณ พิพิธภัณฑสถานแห่งชาติ พระนคร อีกด้วย

ที่มา : https://www.thaigov.go.th/news/contents/details/74293