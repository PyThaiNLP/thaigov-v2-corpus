รัฐบาลไทย-ข่าวทำเนียบรัฐบาล-ครม. ไฟเขียวร่างกฎหมายแบ่งจ่ายเงินเดือนข้าราชการ 2 รอบ เริ่ม 1 ม.ค. 67 เป็นต้นไป


วันอังคารที่ 7 พฤศจิกายน 2566
ครม. ไฟเขียวร่างกฎหมายแบ่งจ่ายเงินเดือนข้าราชการ 2 รอบ เริ่ม 1 ม.ค. 67 เป็นต้นไป
.....
ประชุม ครม. (7 พ.ย. 66) อนุมัติแก้ไขเพิ่มเติม พ.ร.ฎ. การจ่ายเงินเดือน เงินปี บำเหน็จ บำนาญฯ พ.ศ. 2535 และที่แก้ไขเพิ่มเติม โดยแก้ไขบทนิยามคำว่า “เงินเดือน” ของข้าราชการ ที่จากเดิมกำหนดจ่ายเป็นเดือน โดยปรับให้สามารถแบ่งจ่ายเป็น 2 รอบได้ (เพื่อให้เป็นไปตามมติ ครม. เมื่อวันที่ 13 ก.ย. 66) เพื่อเพิ่มสภาพคล่องทางการเงินและพัฒนาชีวิตความเป็นอยู่ให้แก่ข้าราชการ มีผลตั้งแต่วันที่ 1 ม.ค. 67 เป็นต้นไป
.
รายละเอียดการแบ่งจ่ายเงินเดือน 2 รอบ ครอบคลุมข้าราชการและลูกจ้างประจำที่อยู่ในระบบจ่ายตรงเงินเดือนของกรมบัญชีกลาง (e-Payroll) 230 หน่วยงาน (ข้าราชการพลเรือนสามัญ ข้าราชการในพระองค์ ข้าราชการรัฐสภา ข้าราชการทหาร ข้าราชการตำรวจ ข้าราชการพลเรือนในสถาบันอุดมศึกษา และข้าราชการครูและบุคลากรทางการศึกษา)
.
ซึ่งเลือกได้ตามความสมัครใจ สามารถเลือกรับเงินเดือนแบบจ่ายเดือนละ 1 รอบ หรือแบบจ่ายเดือนละ 2 รอบ ได้ ด้วยการยื่นความประสงค์ต่อส่วนราชการของตนเอง
.
>> ข้าราชการ ยื่นแบบได้ตั้งแต่วันที่ 1 - 15 ธ.ค. 66 และมีผลในเดือนม.ค. 67
>> ลูกจ้างประจำ ยื่นแบบได้ตั้งแต่วันที่ 1 - 15 ก.พ. 67 และมีผลในเดือนมี.ค. 67
.
สำหรับข้าราชการบำนาญ ข้าราชการการเมือง ข้าราชการฝ่ายตุลาการศาลยุติธรรม ข้าราชการฝ่ายอัยการ ข้าราชการฝ่ายศาลปกครอง องค์กรอิสระตามรัฐธรรมนูญ ข้าราชการกรุงเทพมหานครและบุคลากรกรุงเทพมหานคร และข้าราชการส่วนท้องถิ่น ซึ่งไม่ได้รับเงินเดือนในระบบ e-Payroll จึงไม่เข้าเงือนไขนี้
#ไทยคู่ฟ้า #สื่อสารรัฐบาลไทย
-------------------

ที่มา : https://www.thaigov.go.th/news/contents/details/74313