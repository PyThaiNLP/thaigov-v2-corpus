รัฐบาลไทย-ข่าวทำเนียบรัฐบาล-โฆษกฯ เผย รัฐบาลโดยทีมพาณิชย์ร่วมงานแสดงสินค้านำเข้านานาชาติจีน (China International Import Expo หรือ CIIE) ครั้งที่ 6 เดินหน้าเปิดตลาดสินค้าไทยในต่างประเทศ เชื่อมโยงการลงทุน


วันอังคารที่ 7 พฤศจิกายน 2566
07/11/2566
พิมพ์
โฆษกฯ เผย รัฐบาลโดยทีมพาณิชย์ร่วมงานแสดงสินค้านำเข้านานาชาติจีน (China International Import Expo หรือ CIIE) ครั้งที่ 6 เดินหน้าเปิดตลาดสินค้าไทยในต่างประเทศ เชื่อมโยงการลงทุน
โฆษกฯ เผย รัฐบาลโดยทีมพาณิชย์ร่วมงานแสดงสินค้านำเข้านานาชาติจีน (China International Import Expo หรือ CIIE) ครั้งที่ 6 เดินหน้าเปิดตลาดสินค้าไทยในต่างประเทศ เชื่อมโยงการลงทุนและส่งเสริมโอกาสในการส่งออกสินค้าไทย
วันนี้ (วันที่ 7 พฤศจิกายน 2566) นายชัย วัชรงค์ โฆษกประจำสำนักนายกรัฐมนตรี เปิดเผยว่าตามแนวทางการดำเนินนโยบายของ นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง ขับเคลื่อนการค้าระหว่างประเทศ และผลักดันมูลค่าการค้าและส่งเสริมการเปิดตลาดสินค้าไทยในต่างประเทศให้มากขึ้น ชื่นชมผลงานกระทรวงพาณิชย์ส่งเสริมศักยภาพยสินค้าไทยในการเข้าร่วมงานแสดงสินค้านำเข้านานาชาติจีน (China International Import Expo หรือ CIIE) ครั้งที่ 6 ระหว่างวันที่ 5 – 10 พฤศจิกายน 2566 ณ นครเซี่ยงไฮ้ สาธารณรัฐประชาชนจีน
โฆษกประจำสำนักนายกรัฐมนตรีกล่าวว่า กระทรวงพาณิชย์ขานรับทำงานตามนโยบายของนายกรัฐมนตรีในการส่งเสริมการค้าระหว่างประเทศ โดยนายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงพาณิชย์ ได้เดินทางไปยังประเทศจีน เพื่อร่วมพิธีเปิดงานแสดงสินค้านำเข้านานาชาติจีน ครั้งที่ 6 และเป็นประธานเปิดบริเวณจัดนิทรรศการศาลาไทย (Thailand Pavilion) ในงานดังกล่าว การเข้าร่วมงานแสดงสินค้านำเข้านานาชาติจีนถือเป็นโอกาสสำคัญของประเทศไทยในการสร้างความสัมพันธ์ทางการค้าระหว่างไทยและจีน นำเสนอศักยภาพและความสามารถของภาคเอกชนไทย และศึกษาความต้องการของจีนเพื่อวิเคราะห์โอกาสในการส่งออกสินค้าและผลิตภัณฑ์ของไทย อันจะนำไปสู่การสร้างรายได้ที่เพิ่มขึ้นให้กับภาพรวมของประเทศ
รองนายกรัฐมนตรีฯ ได้เข้าร่วมกิจกรรม 1) ส่วนจัดแสดงสินค้า Enterprise & Business Exhibition ซึ่งเน้นการเข้าร่วมของผู้ประกอบการสินค้าอาหารและเครื่องดื่มไทยที่มีมูลค่าเพิ่มและมีความโดดเด่น เช่น ผลไม้แปรรูป น้ำผลไม้ เครื่องแกง อาหารทะเล และเครื่องปรุงรส เป็นต้น และ 2) ส่วนจัดนิทรรศการศาลาไทย Country Exhibition: Thailand Pavilion ซึ่งนำเสนอเครื่องหมายรับรองที่เกี่ยวข้องกับอาหาร เช่น ตราสัญลักษณ์ Thai Select ที่ได้การรับรองจากกระทรวงพาณิชย์ไทย ซึ่งปัจจุบันมีร้านอาหารในประเทศจีนได้รับตราสัญลักษณ์ Thai Select กว่า 100 ร้าน และภายในงานมีกิจกรรมให้ผู้เยี่ยมชมได้เรียนรู้ข้าวไทยประเภทต่าง ๆ แนะนำวิธีการเลือกซื้อข้าวหอมมะลิไทยแท้ รวมถึงตอบคำถามเกี่ยวกับข้าวไทยเพื่อรับของที่ระลึก
ทั้งนี้ นอกเหนือจากการเข้าเยี่ยมร่วมพิธีเปิดงานแสดงสินค้านำเข้านานาชาติจีน รองนายกฯ ยังได้หารือร่วมกับคณะผู้บริหารระดับมณฑล เพื่อเปิดประตูการค้าในระดับมณฑลของจีน และพบปะกับนักธุรกิจจีนซึ่งมีความสนใจในการลงทุนและทำธุรกิจค้าขายกับไทย เช่น บริษัทที่เกี่ยวกับน้ำมัน ธุรกิจยานยนต์ไฟฟ้า อิเล็กทรอนิกส์อัจฉริยะ ปัญญาประดิษฐ์ software ด้านสุขภาพ พลังงานทดแทน และ ภาพยนตร์บันเทิง อีกด้วย
“นายกรัฐมนตรีให้ความสำคัญกับการเปิดตลาดเชื่อมโยงการลงทุนระหว่างประเทศ ซึ่งจีนเป็นประเทศคู่ค้าที่สำคัญของไทย และตลาดจีนเป็นตลาดขนาดใหญ่ที่มีศักยภาพ การร่วมงานแสดงสินค้าเป็นการเปิดตัว
ทำความรู้จัก เพิ่มโอกาสระหว่างกัน ทั้งภาครัฐและเอกชน โดยรัฐบาลเชื่อมั่นว่าความร่วมมือลักษณะนี้จะก่อให้เกิดการจับคู่ทางการค้าการลงทุน เพิ่มโอกาสพัฒนาเศรษฐกิจระหว่างกันโดยเฉพาะอย่างยิ่งในสินค้าอนาคต และในภาคส่วนที่ทั้งสองฝ่ายมีศักยภาพ” นายชัยฯ กล่าว

ที่มา : https://www.thaigov.go.th/news/contents/details/74291