รัฐบาลไทย-ข่าวทำเนียบรัฐบาล-รัฐบาล โดย​ ก.พลังงาน​ ออกมาตรการช่วยเหลือประชาชนด้านพลังงานเป็นเวลา 3 เดือน ล่าสุดผู้ให้บริการค้าปลีกน้ำมันเชื้อเพลิง ประกาศปรับลดราคาขายปลีกน้ำมันแก๊สโซฮอล์ GSH91


วันอังคารที่ 7 พฤศจิกายน 2566
07/11/2566
พิมพ์
รัฐบาล โดย​ ก.พลังงาน​ ออกมาตรการช่วยเหลือประชาชนด้านพลังงานเป็นเวลา 3 เดือน ล่าสุดผู้ให้บริการค้าปลีกน้ำมันเชื้อเพลิง ประกาศปรับลดราคาขายปลีกน้ำมันแก๊สโซฮอล์ GSH91
รัฐบาล โดย​ ก.พลังงาน​ ออกมาตรการช่วยเหลือประชาชนด้านพลังงานเป็นเวลา 3 เดือน ล่าสุดผู้ให้บริการค้าปลีกน้ำมันเชื้อเพลิง ประกาศปรับลดราคาขายปลีกน้ำมันแก๊สโซฮอล์ GSH91 ลง 2.50 บาทต่อลิตร ส่วนเบนซิน ULG95 แก๊สโซฮอล์ GSH95 และพรีเมี่ยม GSH95 ลดลง 1.00 บาท
วันที่ 7 พฤศจิกายน 2566 นางรัดเกล้า อินทวงศ์ สุวรรณคีรี รองโฆษกประจำสำนักนายกรัฐมนตรี กล่าวว่า ภายหลัง การประชุมคณะรัฐมนตรี (ครม.) เมื่อวันที่ 31 ต.ค. 66 ได้มีมติอนุมัติเห็นชอบตามที่กระทรวงพลังงานเสนอในการใช้กลไกลของการปรับลดอัตราภาษีสินค้าน้ำมันและผลิตภัณฑ์น้ำมันประเภทน้ำมันเบนซินลง 0.15 - 1 บาทต่อลิตร และคณะกรรมการบริหารกองทุนน้ำมันเชื้อเพลิง (กบน.) เห็นชอบให้ใช้กองทุนน้ำมันเชื้อเพลิงในการปรับลดราคาขายปลีกน้ำมันเบนซินแก๊สโซฮอล E10-91 ลง 2.50 บาทต่อลิตร เพื่อช่วยเหลือค่าครองชีพของประชาชน นั้น เมื่อช่วงเที่ยงคืนที่ผ่านมา ปตท.และบางจาก ได้ประกาศปรับราคาขายปลีกน้ำมันเบนซินและแก๊สโซฮอล์ GSH91 ลดลง 2.50 บาทต่อลิตร และพรีเมียม GSH95 ลดลง 1.00 บาทต่อลิตร E20 และ E85 ลดลง 0.80 บาทต่อลิตร ส่วน Premium ดีเซล และกลุ่มดีเซลคงเดิม​  ส่งผลให้ราคาขายปลีก น้ำมันหน้าสถานีบริการในพื้นที่กรุงเทพมหานครและปริมณฑล เป็นดังนี้ น้ำมันเบนซิน ราคาอยู่ที่ 45.04 บาทต่อลิตร แก๊สโซฮอล์ 95 ราคา 37.25 บาทต่อลิตร แก๊สโซฮอล์ 91 ราคา 35.48 บาทต่อลิตร และโซฮอล์ E20 ราคา 35.14 บาทต่อลิตร แก๊สโซฮอล์ E85 ราคา 35.29 บาทต่อลิตร แก๊สโซฮอล์ Hi Premium 97 บางจากราคา 48.94 แก๊สโซฮอล์ ซุปเปอร์พาวเวอร์ ปตท. ราคา 44.04 บาทต่อลิตร ส่วนราคาดีเซลไฮพรีเมียม ดีเซล B7 ปตท. ราคา อยู่ที่ 41.54 บาทต่อลิตร และบางจากอยู่ที่ 43.64 บาทต่อลิตร ขณะที่กลุ่มไฮดีเซล B7 ไฮดีเซล S และไฮดีเซล B20 S ราคา 29.94 บาทต่อลิตร ทั้งนี้ราคาดังกล่าวยังไม่รวมภาษีบำรุงแต่ละท้องที่
“นี่คือหนึ่งในมาตรการที่รัฐบาลต้องการช่วยเหลือประชาชนด้วยการลดค่าใช้จ่ายด้านพลังงาน ซึ่งที่ผ่านมารัฐบาลโดยกระทรวงพลังงานก็ได้มีการช่วยเหลือประชาชน ทั้งการตรึงราคาน้ำมันดีเซลไม่ให้เกิน 30 บาทต่อลิตร รวมทั้งการลดค่าไฟให้เหลือ 3.99 บาทต่อหน่วย พร้อมขอความร่วมมือผู้ค้าน้ำมันและสถานีบริการ เตรียมน้ำมันแต่ละชนิดให้เพียงพอกับความต้องการ เพื่อไม่ให้ประชาชนได้รับผลกระทบ​   การลดราคาพลังงานครั้งนี้เป็นเพียงแค่มาตรการแบ่งเบาภาระประชาชนระยะสั้น ส่วนการแก้ปัญหาเรื่องราคาพลังงานระยะยาวที่ยั่งยืนนั้น ทางรัฐมนตรีกระทรวงพลังงานมุ่งเดินหน้า หาแนวทางปรับ โครงสร้างราคาพลังงานอยู่” นางรัดเกล้า กล่าว

ที่มา : https://www.thaigov.go.th/news/contents/details/74284