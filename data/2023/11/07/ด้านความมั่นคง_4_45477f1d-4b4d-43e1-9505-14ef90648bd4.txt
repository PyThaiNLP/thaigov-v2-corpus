รัฐบาลไทย-ข่าวทำเนียบรัฐบาล-อำเภอโชคชัย จ.นครราชสีมา รวมพลัง "บวร" บูรณาการภาคีเครือข่าย ส่งมอบบ้านเพื่อพัฒนาคุณภาพชีวิตครัวเรือนยากจน โดยไม่ใช้งบประมาณทางราชการ สร้างความมั่นคงด้านที่อยู่อาศัยอย่างต่อเนื่อง


วันอังคารที่ 7 พฤศจิกายน 2566
07/11/2566
พิมพ์
อำเภอโชคชัย จ.นครราชสีมา รวมพลัง "บวร" บูรณาการภาคีเครือข่าย ส่งมอบบ้านเพื่อพัฒนาคุณภาพชีวิตครัวเรือนยากจน โดยไม่ใช้งบประมาณทางราชการ สร้างความมั่นคงด้านที่อยู่อาศัยอย่างต่อเนื่อง
อำเภอโชคชัย จังหวัดนครราชสีมา รวมพลัง "บวร" บูรณาการภาคีเครือข่าย ส่งมอบบ้านเพื่อพัฒนาคุณภาพชีวิตครัวเรือนยากจน โดยไม่ใช้งบประมาณของทางราชการ สร้างความมั่นคงด้านที่อยู่อาศัยอย่างต่อเนื่อง เพื่อพัฒนาคุณภาพชีวิตของประชาชนอย่างยั่งยืน
วันนี้ (7 พ.ย. 66) นายธรรมธรรศ ทองสำโรง นายอำเภอโชคชัย จังหวัดนครราชสีมา เปิดเผยว่า อำเภอโชคชัยได้ดำเนินการส่งมอบบ้านเพื่อพัฒนาคุณภาพชีวิตครัวเรือนยากจนจากฐานข้อมูล TPMAP และ ThaiQM ที่บ้านคลองยาง หมู่ที่ 9 ตำบลละลมใหม่พัฒนา อำเภอโชคชัย จังหวัดนครราชสีมา โดยกองทุนรวมพลังแก้จนระดับตำบล ของตำบลละลมใหม่พัฒนา อำเภอโชคชัย จังหวัดนครราชสีมา สนับสนุนเงินทุน มูลค่า 125,000 บาท ซึ่งเพียงพอในการดำเนินการสร้างบ้านโดยไม่ใช้งบประมาณของทางราชการ โดยได้ความเมตตาจากพระเดชพระคุณพระครูสมุห์เพรียว อตฺตานุรกฺโข เจ้าคณะตำบลละลมใหม่พัฒนา ท่านพระครูปริยัติธรรมชัย ดร. เจ้าอาวาสวัดกุดจอกใหญ่ พระฮี กิตติพะโล และพระอธิการโพธิ์ โฆษคุโน ร่วมกิจกรรม โดยมีองค์การบริหารส่วนตำบลละลมใหม่พัฒนา ภาคเอกชน เจ้าหน้าที่ตำรวจ สภ.โชคชัย เจ้าหน้าที่เกษตรอำเภอ ผู้ใหญ่บ้าน สารวัตรกำนัน ผู้ช่วยผู้ใหญ่บ้าน อสม. และประชาชนจิตอาสา ในตำบลละลมใหม่พัฒนา ร่วมกิจกรรม ในโอกาสนี้ยังได้มีการจัดตั้งกองผ้าป่าสมทบทุนกองทุนรวมพลังแก้จนระดับตำบล มียอดผ้าป่า จำนวนทั้งสิ้น 3,550 บาท
นายธรรมธรรศ ทองสำโรง นายอำเภอโชคชัย กล่าวว่า กระทรวงมหาดไทยมุ่งมั่นตั้งใจขับเคลื่อนงานตามนโยบายของรัฐบาลตามแนวทางขจัดความยากจนในครัวเรือนแบบพุ่งเป้าตามข้อมูลระบบ TPMAP และ ThaiQM เพื่อให้การสนับสนุน รวมถึงสร้างโอกาสที่จะพัฒนาคุณภาพชีวิตของประชาชนทุกช่วงวัยในทุกมิติ ซึ่งได้ให้ความสำคัญและเน้นย้ำการขับเคลื่อนการแก้ไขปัญหาความยากจน คำว่า ยากจน คือ ทุกความเดือดร้อนที่พี่น้องประชาชนกำลังประสบพบอยู่และไม่สามารถแก้ไขได้ด้วยตนเอง ซึ่ง "ที่อยู่อาศัย" ถือว่าเป็นปัญหาความเดือดร้อนของพี่น้องประชาชนที่ไม่สามารถแก้ไขได้ด้วยตนเอง อำเภอโชคชัยจึงได้ร่วมกับ คณะสงฆ์ ส่วนราชการ ผู้นำท้องที่ท้องถิ่น บูรณาการร่วมกับภาคีเครือข่ายในพื้นที่แก้ไขปัญหาที่อยู่อาศัยให้มั่นคง แข็งแรง เกิดผลลัพธ์ที่เป็นรูปธรรม โดยมีการบูรณาการ 7 ภาคีเครือข่าย เข้าร่วมดำเนินการให้ความช่วยเหลือในด้านสิ่งของเครื่องใช้ เครื่องครัว เครื่องอุปโภคบริโภค จัดสร้างห้องสุขาที่ถูกสุขลักษณะ และมีความปลอดภัย โดยทุกกิจกรรมได้รับการสนับสนุนจากช่างฝีมือและประชาชนจิตอาสาในพื้นที่ร่วมกันดำเนินการ เพื่อให้ครัวเรือนเป้าหมายสามารถใช้ชีวิตให้มีความสุขอย่างยั่งยืน
นายธรรมธรรศ ทองสำโรง นายอำเภอโชคชัย กล่าวเพิ่มเติมว่า การส่งมอบบ้านเพื่อพัฒนาคุณภาพชีวิตครัวเรือนยากจนในครั้งนี้ สามารถช่วยเหลือครัวเรือนของนางสาวเปรมฤดี แก้วมณีทรัพย์ บ้านคลองยาง หมู่ที่ 9 ตำบลละลมใหม่พัฒนา ประกอบอาชีพรับจ้างทั่วไป ด้วยฐานะยากจนไม่มีที่อยู่อาศัย จึงอาศัยอยู่ในบ้านเช่า ทางคณะกรรมการกองทุนรวมพลังแก้จน ตำบลละลมใหม่พัฒนา จึงได้บูรณาการทุนชุมชน 3 ทุน ประกอบด้วยทุนเงิน ทุนวัสดุ และทุนคน รวมถึงช่างจิตอาสา ไม่คิดค่าแรง ร่วมด้วยช่วยกันสร้างบ้าน ช่วยพัฒนาคุณภาพชีวิตที่ดี สร้างความมั่นคงทางด้านที่อยู่อาศัย สามารถดำรงชีวิตอยู่ได้ตามหลักปรัชญาของเศรษฐกิจพอเพียงอย่างยั่งยืน
“การส่งมอบบ้านเพื่อพัฒนาคุณภาพชีวิตครัวเรือนยากจน ในครั้งนี้นับเป็นหลังที่ 38 ของอำเภอโชคชัย ซึ่งมีผลการดำเนินงานสร้างบ้านทั้งอำเภอ จำนวน 54 หลัง ส่งมอบแล้ว 38 หลัง รวมมูลค่า 4,802,134 บาท และอยู่ระหว่างการก่อสร้างอีก จำนวน 16 หลัง ทั้งนี้หากพี่น้องประชาชนได้รับความเดือดเนื้อร้อนใจ หรือต้องการขอรับความช่วยเหลือในเรื่องทุกเรื่องที่เกี่ยวข้องกับชีวิตความเป็นอยู่ ขอให้แจ้งมาที่สายด่วนศูนย์ดำรงธรรม 1567 หรือแจ้งกำนัน ผู้ใหญ่บ้าน ปลัดอำเภอ นายอำเภอ เพื่อจะได้ช่วยกันแก้ปัญหาให้พี่น้องประชาชนทุกข์น้อยลงจนหมดไป มีแต่ความสุขที่เพิ่มพูนและยั่งยืน" นายธรรมธรรศฯ กล่าวในตอนท้าย

ที่มา : https://www.thaigov.go.th/news/contents/details/74309