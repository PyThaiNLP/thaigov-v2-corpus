รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม พร้อมด้วย รักษาราชการแทน เลขาธิการ ป.ป.ส. ลุย ๓ ภารกิจ ภาคเหนือ มอบแนวทางรัฐ แก้ยาเสพติดพร้อมแถลงจับยา ๕ ล้านเม็ด ก่อนลงพื้นที่ชุมชนเข้มแข็ง จังหวัดลำ


วันอังคารที่ 7 พฤศจิกายน 2566
07/11/2566
พิมพ์
รัฐมนตรีว่าการกระทรวงยุติธรรม พร้อมด้วย รักษาราชการแทน เลขาธิการ ป.ป.ส. ลุย ๓ ภารกิจ ภาคเหนือ มอบแนวทางรัฐ แก้ยาเสพติดพร้อมแถลงจับยา ๕ ล้านเม็ด ก่อนลงพื้นที่ชุมชนเข้มแข็ง จังหวัดลำ
รัฐมนตรีว่าการกระทรวงยุติธรรม พร้อมด้วย รักษาราชการแทน เลขาธิการ ป.ป.ส. ลุย ๓ ภารกิจ ภาคเหนือ มอบแนวทางรัฐ แก้ยาเสพติดพร้อมแถลงจับยา ๕ ล้านเม็ด ก่อนลงพื้นที่ชุมชนเข้มแข็ง จังหวัดลำพูน
ในวันจันทร์ที่ ๖ พฤศจิกายน ๒๕๖๖ ณ สำนักงาน ปปส. ภาค ๕ จังหวัดเชียงใหม่ พันตำรวจเอก ทวี สอดส่อง รัฐมนตรีว่าการกระทรวงยุติธรรม พร้อมด้วย พลตำรวจโท ภาณุรัตน์ หลักบุญ ผู้ช่วยผู้บัญชาการตำรวจแห่งชาติ รักษาราชการแทน เลขาธิการ ป.ป.ส. ลงพื้นที่ตรวจเยี่ยม มอบนโยบายการแก้ไขปัญหายาเสพติด ให้กับสำนักงาน ปปส. ภาค ๕ ศูนย์ประสานงานแม่น้ำโขงปลอดภัย (ศป.มข.) และ สถาบันสำรวจและควบคุมพืชเสพติด (สพส.) และรับฟังสถานการณ์ในประเด็น ปัญหายาเสพติดในพื้นที่ภาคเหนือตอนบน การประสานความร่วมมือในการแก้ไขปัญหายาเสพติดกับประเทศเพื่อนบ้าน และสถานการณ์การปลูกพืชเสพติด
จากนั้นในเวลา ๑๑.๐๐ น. ณ อาคารกองบังคับการสืบสวนสอบสวนตำรวจภูธรภาค ๕ จังหวัดเชียงใหม่ พันตำรวจเอก ทวี สอดส่อง รัฐมนตรีว่าการกระทรวงยุติธรรม พร้อมด้วย พลตำรวจโท ภาณุรัตน์ หลักบุญ ผู้ช่วยผู้บัญชาการตำรวจแห่งชาติ รักษาราชการแทน เลขาธิการ ป.ป.ส พลตำรวจตรี กฤตธาพล ยี่สาคร รองผู้บัญชาการตำรวจภูธรภาค ๕ นายอภิกิต ฉ.โรจน์ประเสริฐ ผู้อำนวยการสำนักงานป้องกันและปราบปรามยาเสพติดภาค ๕ แถลงข่าวผลการจับกุมเครือข่ายลักลอบลำเลียงและค้ายาเสพติด จับกุมผู้ต้องหา ๓ ราย ยึดรถกระบะ ๒ คัน พร้อมของกลางยาบ้ากว่า ๕ ล้านเม็ด โดยผู้ต้องหาได้ซุกซ่อนยาเสพติดในสินค้าทางเกษตร และแบ่งงานโดยให้รถ ๑ คัน สำรวจเส้นทาง และอีกคันบรรทุกยาเสพติด
ในช่วงบ่ายคณะได้เดินทางไปยังบ้านแพะโป่ง ตำบลเหล่ายาว อำเภอบ้านโฮ่ง จังหวัดลำพูน เพื่อตรวจเยี่ยมการดำเนินงานโครงการชุมชนยั่งยืน เพื่อแก้ไขปัญหายาเสพติด ซึ่งชุมชนบ้านแพะโป่ง มีประชากร ๖๗๗ คน ได้ดำเนินการตั้งแต่กระบวนการค้นหาผู้เสพ หรือการ X-RAY พบจำนวนผู้เสพ ๓๔ ราย นำไปสู่การบำบัดรักษา และฟื้นฟูผู้ป่วยยาเสพติดโดยการมีส่วนร่วมของชุมชน(Community Based Treatment and Rehabilitation : CBTx) และเกิดความตระหนักถึงความสำคัญของปัญหายาเสพติดในกลุ่มผู้นำหมู่บ้าน และประชาชน อีกทั้งได้รับการช่วยเหลือทางสังคม เช่น การสร้างงาน สร้างอาชีพ ทำให้ผู้เข้ารับการบำบัดจำนวน ๒๐ คน มีการเปลี่ยนแปลงพฤติกรรมไปในเชิงบวก มีแนวโน้มที่จะเลิกใช้ยาได้ มีพฤติกรรมที่เปลี่ยนไปจากความก้าวร้าว กลับกลายเป็นผู้มีจิตอาสาช่วยเหลือสังคม โดย รัฐมนตรีว่าการกระทรวงยุติธรรม และคณะ ได้ร่วมพูดคุยและให้กำลังใจผู้เข้ารับการบำบัดและครอบครัว เพื่อให้กลับเป็นพลังในการช่วยเหลือสังคม
รัฐมนตรีว่าการกระทรวงยุติธรรม กล่าวว่า รัฐบาลภายใต้การนำของนายเศรษฐา ทวีสิน นายกรัฐมนตรี ได้ประกาศเป็นนโยบายที่จะลดปัญหายาเสพติดให้ได้อย่างเป็นรูปธรรม ภายในระยะเวลา ๑ ปี เพื่อลดความเดือดร้อนของประชาชน ซึ่งต้องดำเนินการอย่างรอบด้านทั้งการสกัดกั้นยาเสพติดจากภายนอก ที่รัฐบาลเตรียมกำหนดพื้นที่ควบคุมพิเศษตามมาตรา ๕ (๑๐) ของประมวลกฎหมายยาเสพติด ในพื้นที่ ๑๕ อำเภอ ใน ๓ จังหวัด คือ จังหวัดเชียงราย เชียงใหม่ และนครพนม ซึ่งเป็นพื้นที่พบการการลักลอบนำเข้ายาเสพติดสูง เพื่อให้การสกัดกั้นยาเสพติดได้ผลต้องดำเนินมาตรการต่างประเทศไปด้วย พร้อมกันนั้นต้องลดผู้เสพ ผู้ติดยาเสพติด การลดผลกระทบจากผู้ป่วยจิตเวช ภายใต้แนวคิด “เปลี่ยนผู้เสพเป็นผู้ป่วย” ส่วนผู้ผลิตและผู้ค้า ต้องใช้มาตรการปราบปรามทางกฎหมายอย่างจริงจัง และยึดอายัดทรัพย์สินเพื่อตัดวงจรการค้ายาเสพติด

ที่มา : https://www.thaigov.go.th/news/contents/details/74306