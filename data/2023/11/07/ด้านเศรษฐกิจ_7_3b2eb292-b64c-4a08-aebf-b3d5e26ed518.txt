รัฐบาลไทย-ข่าวทำเนียบรัฐบาล-รองปลัดเศรษฐเกียรติฯ เตรียมเคาะแผนรับมือการบังคับใช้กฎหมาย EUDR 


วันอังคารที่ 7 พฤศจิกายน 2566
รองปลัดเศรษฐเกียรติฯ เตรียมเคาะแผนรับมือการบังคับใช้กฎหมาย EUDR
รองปลัดเศรษฐเกียรติฯ เตรียมเคาะแผนรับมือการบังคับใช้กฎหมาย EUDR
เมื่อวันที่ 7 พฤศจิกายน 2566 เวลา 09.00 น. รองปลัดกระทรวงเกษตรและสหกรณ์ (นายเศรษฐเกียรติ กระจ่างวงษ์) เป็นประธานการประชุมหารือเตรียมความพร้อมการบังคับใช้กฎหมายว่าด้วยสินค้าที่ปลอดจากการตัดไม้ทำลายป่า (EU Deforestation-free Products Regulation: EUDR) พร้อมด้วยนายพิศาล พงศาพิชณ์ เลขาธิการสำนักงานมาตรฐานสินค้าเกษตรและอาหารแห่งชาติ (มกอช.), นายณกรณ์ ตรรกวิรพัท ผู้ว่าการการยางแห่งประเทศไทย, นายวิชาญ อิงศรีสว่าง ผู้อำนวยการสำนักงานพัฒนาการวิจัยการเกษตร (องค์การมหาชน) นางสาววนิดา กำเนิดเพ็ชร์ ผู้อำนวยการสำนักการเกษตรต่างประเทศ และเจ้าหน้าที่หน่วยงานที่เกี่ยวข้อง ได้แก่ มกอช. กยท. สวก. สศก. กวก. มกอช. และ สกต. เข้าร่วมประชุม ณ ห้องประชุม 1403 กระทรวงเกษตรและสหกรณ์ โดยสามารถสรุปผลการประชุมดังกล่าว ได้ดังนี้
1. ที่ประชุมรับทราบรายละเอียดของกฎหมาย EUDR ซึ่งเป็นกฎหมายว่าด้วยสินค้าที่ปลอดจากการตัดไม้ทำลายป่า โดยประเทศผู้ส่งออกสินค้าไปกลุ่มประเทศสมาชิก EU จำเป็นต้องตรวจสอบความถูกต้องและวิเคราะห์สถานะความเสี่ยง (due diligence) ในห่วงโซ่การผลิตของตนจนถึงแหล่งกำเนิด เพื่อพิสูจน์ว่าการดำเนินธุรกิจของตนไม่ได้มีส่วนเกี่ยวข้องกับการทำลายพื้นที่ป่า โดยคาดว่าจะมีผลบังคับใช้ในช่วงต้นปี 2568 ซึ่งครอบคลุม 7 กลุ่มสินค้า ได้แก่ โกโก้ กาแฟ ถั่วเหลือง ยางพารา ปาล์มน้ำมัน โค และเนื้อไม้
2. ที่ประชุมรับทราบความคืบหน้าการดำเนินการของ กยท. เพื่อเตรียมพร้อมการบังคับใช้กฎหมาย EUDR
3. ที่ประชุมเห็นชอบให้แต่งตั้งคณะกรรมการในระดับประเทศเพื่อดำเนินการขับเคลื่อนการเตรียมความพร้อมการบังคับใช้กฎหมาย EUDR ให้ครอบคลุมในทุกกลุ่มสินค้าเกษตรที่ได้รับผลกระทบ โดยมีรองนายกรัฐมนตรีเป็นประธาน รัฐมนตรีว่าการกระทรวงเกษตรและสหกรณ์ เป็นรองประธาน และมีเลขา สศก. เป็นฝ่ายเลขานุการ พร้อมทั้งเห็นชอบให้มีการแต่งตั้งคณะอนุกรรมการรายชนิดสินค้าที่ได้รับผลกระทบ เพื่อให้การขับเคลื่อนมีประสิทธิภาพมากยิ่งขึ้น
4. ที่ประชุมเห็นชอบให้ กยท. จัดทำข้อมูลรายละเอียดวิเคราะห์ผลกระทบการบังคับใช้กฎหมาย EUDR ในส่วนชนิดสินค้ายางพารา เพื่อใช้เป็นข้อมูลต้นแบบในการนำเสนอท่านรัฐมนตรีว่าการกระทรวงเกษตรและสหกรณ์ และท่านปลัดกระทรวงเกษตรและสหกรณ์ เพื่อโปรดทราบและพิจารณาต่อไป

ที่มา : https://www.thaigov.go.th/news/contents/details/74319