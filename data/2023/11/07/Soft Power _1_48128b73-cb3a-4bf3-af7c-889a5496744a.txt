รัฐบาลไทย-ข่าวทำเนียบรัฐบาล-คณะกรรมการ Soft Power เตรียมถกนัดแรก


วันอังคารที่ 7 พฤศจิกายน 2566
07/11/2566
พิมพ์
คณะกรรมการ Soft Power เตรียมถกนัดแรก
ตั้งเป้าสร้างงาน สร้างอาชีพ 20 ล้านตำแหน่ง
นางพวงเพ็ชร ชุนละเอียด รัฐมนตรีประจำสำนักนายกรัฐมนตรี กล่าวถึงการประชุมคณะกรรมการยุทธศาสตร์ซอฟต์พาวเวอร์แห่งชาติ ว่าขณะนี้มีการตั้งคณะกรรมการเป็นที่เรียบร้อยแล้ว โดยวันนี้นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง มอบหมายงานให้คณะกรรมการ ที่มาจากหลายกระทรวง ผู้ประกอบการที่เกี่ยวกับธุรกิจซอฟต์พาวเวอร์ ซึ่งเป็นผู้ที่มีความรู้ความเชี่ยวชาญมาร่วมประชุม และดูแผนงานที่จะทำต่อโดยเป้าหมายของคณะกรรมการชุดนี้ เป็นการดำเนินการตามนโยบายในการหาเฟ้นหาบุคลากรในครอบครัวที่มีความรู้ความสามารถ 1 คน ต่อ 1 ครอบครัว เชื่อว่าจะช่วยเสริมรายได้ให้กับครอบครัว ตั้งเป้า 200,000 บาทต่อปี รวมถึงเป็นการสร้างงาน 20 ล้านตำแหน่งให้กับประเทศ
โดยคำสั่งสำนักนายกรัฐมนตรี ที่230/2566 แต่งตั้งคณะกรรมการยุทธศาสตร์ซอฟต์พาวเวอร์แห่งชาติ มี 'เศรษฐา ทวีสิน' นายกรัฐมนตรี เป็นประธานกรรมการ 'นส.แพทองธาร ชินวัตร' เป็นรองประธาน 'นายพันศักดิ์ วิญญรัตน์' เป็นที่ปรึกษา รมว.ต่างประเทศ ท่องเที่ยวและกีฬา อุดมศึกษาฯ ดิจิทัลฯ พาณิชย์ มหาดไทย แรงงาน วัฒนธรรม ศึกษาธิการ พร้อมทั้งหน่วยงานที่เกี่ยวข้อง ผู้เชี่ยวชาญ ผู้ทรงคุณวุฒิจากแต่ละสาขาวิชาชีพ อาทิ กีฬา อาหาร ภาพยนต์ ภาคธุรกิจ การเงิน การต่างประเทศ รวมทั้งสิ้น 29 คน
มีวัตถุประสงค์เพื่อกำหนดเป้าหมายการขับเคลื่อนนโยบายรัฐบาล บูรณาการการดำเนินงานของส่วนราชการและภาคเอกชนให้มีประสิทธิภาพและมีความสอดคล้องกับการพัฒนาศักยภาพของประเทศไทยไปสู่นานาประเทศ  โดยมีอำนาจหน้าที่คือ
(1) กำหนดยุทธศาสตร์ซอฟต์เพาเวอร์ของประเทศ จัดทำนโยบายและแผนระดับชาติว่าด้วยยุทธศาสตร์ซอฟต์เพาเวอร์ของประเทศ เพื่อเสนอขอความเห็นชอบจากคณะรัฐมนตรี
(2) เสนอแนะต่อคณะรัฐมนตรีเพื่อกำหนดนโยบายและทิศทางทางด้านการเงิน การคลัง การลงทุน รวมทั้งมาตรการและสิทธิประโยชน์ต่างๆ ในส่วนที่เกี่ยวกับหรือเพื่อประโยชน์ในการส่งเสริมซอฟต์เพาเวอร์ของประเทศ
(3) เสนอแนะต่อคณะรัฐมนตรีในการจัดให้มี ปรับปรุงหรือแก้ไขเพิ่มเติมกฎหมายและระเบียบที่เกี่ยวข้องกับยุทธศาสตร์ซอฟต์เพาเวอร์ของประเทศ
(4) เสนอแนะต่อคณะรัฐมนตรีเกี่ยวกับการดำเนินงานตามนโยบายและแผนระดับชาติว่าด้วยยุทธศาสตร์ซอฟต์เพาเวอร์ของประเทศ รวมทั้งมาตรการเพื่อเสริมสร้างความร่วมมือและประสานงานระหว่างส่วนราชการ หน่วยงานของรัฐ รัฐวิสาหกิจ ภาคเอกชนทั้งในและต่างประเทศ และองค์กรระหว่างประเทศในการส่งเสริมซอฟต์เพาเวอร์ทั้งในและต่างประเทศ
(5) รายงานคณะรัฐมนตรีเพื่อทราบและพิจารณามีมติเกี่ยวกับการดำเนินการของหน่วยงาน เพื่อให้เป็นไปตามนโยบายและแผนระดับชาติว่าด้วยยุทธศาสตร์ซอฟต์เพาเวอร์ของประเทศ
ที่มาข้อมูลจากเว็บไซต์ : https://nbt2hd.prd.go.th/th/content/category/detail/id/2153/iid/220294

ที่มา : https://www.thaigov.go.th/news/contents/details/74279