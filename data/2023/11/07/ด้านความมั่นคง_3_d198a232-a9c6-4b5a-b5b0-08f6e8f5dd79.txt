รัฐบาลไทย-ข่าวทำเนียบรัฐบาล-ผู้ว่าฯ นครพนม ขานรับนโยบาย มท 1. นำตรวจสถานบริการและสถานประกอบการคล้ายสถานบริการ พร้อมให้คำแนะนำแก่ผู้ประกอบการ กำชับเจ้าหน้าที่ปฏิบัติตามระเบียบข้อบังคับของกฎหมาย กวดขันป้องปราม


วันอังคารที่ 7 พฤศจิกายน 2566
07/11/2566
พิมพ์
ผู้ว่าฯ นครพนม ขานรับนโยบาย มท 1. นำตรวจสถานบริการและสถานประกอบการคล้ายสถานบริการ พร้อมให้คำแนะนำแก่ผู้ประกอบการ กำชับเจ้าหน้าที่ปฏิบัติตามระเบียบข้อบังคับของกฎหมาย กวดขันป้องปราม
ผู้ว่าฯ นครพนม ขานรับนโยบาย มท 1. นำตรวจสถานบริการและสถานประกอบการคล้ายสถานบริการ พร้อมให้คำแนะนำแก่ผู้ประกอบการ กำชับเจ้าหน้าที่ปฏิบัติตามระเบียบข้อบังคับของกฎหมาย กวดขันป้องปรามสิ่งผิดกฎหมาย
วันนี้ (7 พ.ย. 66) นายวันชัย จันทร์พร ผู้ว่าราชการจังหวัดนครพนม เปิดเผยว่า จังหวัดนครพนมได้บูรณาการหน่วยงานความมั่นคงในพื้นที่ นำกำลังร่วมกันปฏิบัติการจัดระเบียบสังคมและปราบปรามผู้มีอิทธิพล เพื่อดำเนินการให้เป็นไปตามนโยบายของนายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย ในการป้องกันรักษาความสงบเรียบร้อยและปราบปรามผู้มีอิทธิพล โดยให้จังหวัดร่วมกันจัดตั้งกลไกการดำเนินงาน และจัดตั้งชุดปฏิบัติการเฉพาะกิจในระดับจังหวัดและระดับอำเภอ บูรณาการกำลังกับหน่วยงานที่เกี่ยวข้อง ในการดำเนินการติดตาม สอบสวน จับกุม และดำเนินการทางกฎหมายต่อผู้กระทำความผิด ตามนโยบายการจัดระเบียบสังคมและปราบปรามผู้มีอิทธิพล ซึ่งเมื่อคืนที่ผ่านมา (6 พ.ย. 66) ได้ดำเนินการตรวจสถานบริการและสถานประกอบการคล้ายสถานบริการ พร้อมให้คำแนะนำแก่ผู้ประกอบการ กำชับให้ปฏิบัติตามระเบียบข้อบังคับของกฎหมาย กวดขันป้องปรามปัญหายาเสพติดและอบายมุขอื่น ๆ
นายวันชัย จันทร์พร ผู้ว่าราชการจังหวัดนครพนม กล่าวว่า การปฏิบัติการในครั้งนี้เป็นไปตามนโยบายของนายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย รวมถึงข้อสั่งการของนายสุทธิพงษ์ จุลเจริญ ปลัดกระทรวงมหาดไทย ที่ได้กำชับให้ทุกจังหวัดจัดระเบียบสังคมเพื่อเสริมสร้างความผาสุกในสังคมไทย พี่น้องประชาชนสามารถดำเนินชีวิตได้อย่างเป็นปกติสุข โดยได้ดำเนินการตรวจสถานบริการ และสถานประกอบการคล้ายสถานบริการในพื้นที่ อำเภอเมืองนครพนม รวมทั้งสิ้น 13 แห่ง ประกอบด้วย 1) ร้านเซฟเฮาส์ 2) ร้านหอนาฬิกา 3) ร้านโรงลาบนคร 4) ร้านนั่งเล่น 5) ร้านเปรมนคร 6) ร้านริญระรวย 7) ร้าน Home 108 8) ร้านเตี๋ยวเต็มโต๊ะ 9) ร้านวินวาไรตี้ 10) ร้านปาร์ตี้เฮาส์ 11) ร้านตะวันนา 12) ร้าน AEC 13) ร้านซินยอร์ ซึ่งได้เน้นย้ำให้ผู้ประกอบการปฏิบัติตามกฎหมาย มีความรับผิดชอบต่อสังคม ไม่สร้างความเดือดร้อนแก่ประชาชนที่อยู่อาศัยในพื้นที่ โดยประกอบธุรกิจให้อยู่ภายใต้กรอบของกฎหมาย ไม่ฝ่าฝืนคำสั่ง คสช. ที่ 22/2558 และคำสั่ง คสช. ที่ 46/2559 การปฏิบัติได้ตรวจบัตรประจำตัวประชาชน สิ่งผิดกฎหมายอื่น ๆ และได้กำชับผู้ประกอบการให้ปฏิบัติตามกฎหมายที่เกี่ยวข้องอย่างเคร่งครัด ผลการตรวจฯ ไม่พบผู้กระทำความผิด ไม่มีผู้เข้าใช้บริการอายุต่ำกว่า 20 ปีเข้าใช้บริการ ผลการปฏิบัติเป็นไปด้วยความเรียบร้อย และผู้ประกอบการทุกแห่งให้ความร่วมมือในการดำเนินการเป็นอย่างดี
"ขอเน้นย้ำไปยังเจ้าหน้าที่ฝ่ายปกครองให้บูรณาการหน่วยงานความมั่นคง หมั่นลงพื้นที่ตรวจตราสถานบริการอย่างสม่ำเสมอ เพื่อย้ำเตือนให้ผู้ประกอบการได้ปฏิบัติตามกฎหมายอย่างเคร่งครัด ทั้งการเปิดปิดสถานบริการตามเวลา การตรวจตราการพกพาอาวุธปืน การป้องกันและปราบปรามยาเสพติด การจำหน่ายสุราสิ่งผิดกฎหมาย เพื่อรักษาความสงบเรียบร้อยให้กับสังคม และหากทราบเบาะแสหรือพบเห็นเหตุอันจะนำไปสู่การฝ่าฝืนกฎหมาย เจ้าหน้าที่ทุกส่วนจะต้องเข้าดำเนินการโดยทันที ทั้งนี้ ขอฝากประชาสัมพันธ์ไปยังพี่น้องประชาชน หากมีเบาะแสการกระทำผิดกฎหมายหรือได้รับความเดือดร้อนทุกเรื่อง สามารถแจ้งมายังผู้ใหญ่บ้าน กำนัน ปลัดอำเภอ นายอำเภอในพื้นที่ หรือศูนย์ดำรงธรรม กระทรวงมหาดไทย สายด่วน 1567 ตลอด 24 ชั่วโมง" นายวันชัยฯ กล่าวเพิ่มเติม

ที่มา : https://www.thaigov.go.th/news/contents/details/74308