รัฐบาลไทย-ข่าวทำเนียบรัฐบาล-กรมการจัดหางาน รับข้อสั่งการ รมว.พิพัฒน์ รุกสถานประกอบการเตรียมตำแหน่งงาน 1 ล้านอัตรา


วันพุธที่ 15 พฤศจิกายน 2566
15/11/2566
พิมพ์
กรมการจัดหางาน รับข้อสั่งการ รมว.พิพัฒน์ รุกสถานประกอบการเตรียมตำแหน่งงาน 1 ล้านอัตรา
กรมการจัดหางาน ลงพื้นที่หารือสถานประกอบการเตรียมตำแหน่งงาน 1 ล้านอัตรา พร้อมดีลสถานศึกษา ส่งนักเรียนปีสุดท้ายฝึกงานในสถานประกอบการ เพื่อเตรียมพร้อมทำงานหลังเรียนจบ
นายสมชาย มรกตศรีวรรณ ผู้ตรวจราชการกระทรวงแรงงาน รักษาราชการแทนอธิบดีกรมการจัดหางาน เปิดเผยว่า กรมการจัดหางานรับข้อสั่งการจากนายพิพัฒน์ รัชกิจประการ รัฐมนตรีว่าการกระทรวงแรงงาน ตั้งเป้าผลักดันให้เกิดการจ้างงาน 1 ล้านอัตราทั่วประเทศ ภายในปี 2567 กระทรวงแรงงานมีเป้าหมาย เพื่อรองรับคนหางาน นักศึกษาจบใหม่ที่กำลังเข้าสู่ตลาดแรงงาน และแรงงานทุกคนที่ต้องการกลับเข้าสู่ระบบการจ้างงาน กรมการจัดหางานจึงทำงานเชิงรุกลงพื้นที่หารือกับสถานประกอบการที่มีศักยภาพในการจ้างงานจำนวนมากมีสวัสดิการ
ที่ดีตามกฎหมาย และเป็นบริษัทที่คนหางานส่วนใหญ่คาดหวังที่จะทำงานด้วย รวมทั้งทำหน้าที่เป็นตัวกลางในการประสานระหว่างสถานประกอบการภาคเอกชน และสถานศึกษา เพื่อให้เกิดความร่วมมือในการส่งเสริมและฝึกทักษะแรงงานที่ตรงกับความต้องการของสถานประกอบการ โดยล่าสุดได้มอบหมายนายณัฐวุฒิ ภัทรประยูร ผู้อำนวยการกองพัฒนาระบบบริการจัดหางาน หารือร่วมกับบริษัท บีวายดี ออโต้ (ประเทศไทย) จำกัด ซึ่งเข้ามาลงทุนตั้งโรงงานผลิตรถยนต์พลังงานไฟฟ้า ในพื้นที่นิคมอุตสาหกรรม ดับบลิวเอชเอ จังหวัดระยอง และอยู่ระหว่างก่อสร้าง และวิทยาลัยเทคโนโลยีภาคตะวันออก (อี.เทค) เพื่อสอบถามความต้องการจ้างแรงงาน แนะนำการแจ้งตำแหน่งงานผ่านแพลตฟอร์ม “ไทยมีงานทำ” พร้อมสนับสนุนการลงนามความร่วมมือด้านการส่งเสริมและการฝึกทักษะแรงงานด้านยานยนต์ไฟฟ้า ของทั้ง 2 ฝ่าย โดยได้นำเสนอโครงการ 3 ม. มีงาน มีเงิน มีวุฒิการศึกษาเพิ่ม เพื่อให้นักเรียน นักศึกษา ที่ขาดทุนทรัพย์ สามารถมีงานทำ มีรายได้ และได้ศึกษาต่อในระดับที่สูงขึ้นไปพร้อมกัน
นายสมชาย กล่าวว่า ทางบริษัทฯ ได้แจ้งตำแหน่งงานด้านการผลิต และช่างเทคนิคกับกรมการจัดหางานในปี 2566 จำนวน 300 อัตรา และในปี 2567 จำนวนมากกว่า 3,000 อัตรา และยังพร้อมรับนักเรียนปีสุดท้ายเข้าฝึกทักษะแรงงานด้านยานยนต์ไฟฟ้า เพื่อเตรียมรับเข้าทำงานหลังเรียนจบด้วย และบริษัทฯ มีความยินดีอย่างยิ่งที่จะเข้าร่วมโครงการ 3 ม. มีงาน มีเงิน มีวุฒิการศึกษาเพิ่ม โดยผู้ที่สนใจร่วมงานกับบริษัท บีวายดี ออโต้ (ประเทศไทย) จำกัด หรือต้องการค้นหาตำแหน่งงานจากสถานประกอบการอื่นๆ สามารถค้นหาตำแหน่งงาน และสมัครงานได้ทุกที่ ทุกเวลา ตามความสะดวก ผ่านแพลตฟอร์ม “ไทยมีงานทำ” ที่เว็บไซต์ “ไทยมีงานทำ.doe.go.th” หรือแอปพลิเคชัน “ไทยมีงานทำ” ซึ่งเป็นระบบการให้บริการจัดหางานภาครัฐ บริการฟรี ไม่มีค่าใช้จ่าย หากต้องการสอบถามข้อมูลเพิ่มเติมติดต่อที่สายด่วนกระทรวงแรงงาน 1506 กด 2 กรมการจัดหางาน หรือสายด่วนกรมการจัดหางาน 1694

ที่มา : https://www.thaigov.go.th/news/contents/details/74733