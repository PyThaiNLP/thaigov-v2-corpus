รัฐบาลไทย-ข่าวทำเนียบรัฐบาล-กรมทางหลวงชนบท ศึกษาแนวเส้นทางและประเมินผลกระทบสิ่งแวดล้อม ถนนเลียบชายฝั่งทะเลภาคใต้ (Thailand Riviera) ในพื้นที่อำเภอสิชลและท่าศาลา จังหวัดนครศรีธรรมราช 


วันพุธที่ 15 พฤศจิกายน 2566
กรมทางหลวงชนบท ศึกษาแนวเส้นทางและประเมินผลกระทบสิ่งแวดล้อม ถนนเลียบชายฝั่งทะเลภาคใต้ (Thailand Riviera) ในพื้นที่อำเภอสิชลและท่าศาลา จังหวัดนครศรีธรรมราช
....
กรมทางหลวงชนบท (ทช.) กระทรวงคมนาคม ศึกษาแนวเส้นทางและประเมินผลกระทบสิ่งแวดล้อม ถนนเลียบชายฝั่งทะเลภาคใต้ (Thailand Riviera) อำเภอสิชล และท่าศาลา จังหวัดนครศรีธรรมราช เพื่อพัฒนาและเพิ่มศักยภาพการท่องเที่ยวชายฝั่งทะเลอ่าวไทย รองรับการเติบโตของอำเภอสิชล และท่าศาลา จังหวัดนครศรีธรรมราช ในอนาคต ทช. จึงได้ดำเนินโครงการจัดทำรายงานการประเมินผลกระทบสิ่งแวดล้อม    ถนนเลียบชายฝั่งทะเลภาคใต้ อำเภอสิชล และท่าศาลา จังหวัดนครศรีธรรมราช อยู่ในแผนการพัฒนาระยะที่ 2 ในพื้นที่จังหวัด (ชุมพร - สุราษฎร์ธานี - นครศรีธรรมราช - สงขลา) ปัจจุบันอยู่ในขั้นตอนการศึกษา ออกแบบเชิงหลักการ และจัดทำรายงานการประเมินผลกระทบสิ่งแวดล้อม แนวเส้นทางโครงการมีจุดเริ่มต้นเชื่อมต่อกับ ทล.401 บริเวณ กม. ที่ 242+500 บริเวณวัดปากด่าน ตามแนวถนนทางเข้าบ้านคงคาวดี จากนั้นเลี้ยวไปทางบริเวณหมู่ 2 ตำบลเสาเภา แล้วไปทางถนนเลียบชายทะเลผ่านคลองเสาเภา แนวเส้นทางจะเลี้ยวขนานแนวชายฝั่งแล้วออกแบบเป็นสะพานข้ามคลองหิน ถัดมาจึงออกแบบเป็นสะพานข้ามคลองกลาย จนไปบรรจบกับถนนสาย นศ.3008 แล้วเลี้ยวผ่านวัดโคกตะเคียน ไปยังถนนสาย นศ.3027 เลียบแนวชายหาดอีกครั้ง ผ่านวัดทางขึ้น พิพิธภัณฑ์หาดทรายแก้ว ตรงบริเวณนี้ได้ออกแบบเป็นสะพานข้ามคลองบ่อนนท์ แล้วไปสิ้นสุดแนวเส้นทางเชื่อมต่อกับ ทล.401 บริเวณ กม. ที่ 271 รวมระยะทางประมาณ 31 กิโลเมตร โดยรูปแบบทั่วไปของโครงการออกแบบเป็นถนนขนาด 2 ช่องจราจร ความกว้างเขตทาง 6 - 15 เมตร ช่องจราจรกว้างช่องละ 3 เมตร มีทั้งถนนแบบที่มีไหล่ทาง กว้างข้างละ 1.5 เมตร และถนนแบบไม่มีไหล่ทาง แนวสายทางส่วนใหญ่อยู่บนแนวถนนเดิม เพื่อลดผลกระทบด้านการขออุทิศที่ดินของประชาชนในพื้นที่ให้น้อยที่สุด รวมถึงยังได้ดำเนินการออกแบบด้านภูมิสถาปัตยกรรม บริเวณคลองหินและบริเวณคลองกลายเพิ่มศักยภาพของพื้นที่ซึ่งก่อให้เกิดประโยชน์ ด้านเศรษฐกิจและสังคม โดยมีแนวคิดการออกแบบให้สอดคล้องกับบริบทพื้นที่ ส่งเสริมอัตลักษณ์ของท้องถิ่นสามารถเชื่อมต่อกิจกรรมด้านการท่องเที่ยว อีกทั้งยังให้ความสำคัญกับการอนุรักษ์ทรัพยากรธรรมชาติและสิ่งแวดล้อมควบคู่กันไปด้วย
นอกจากนี้ ทช. ได้จัดประชุมรับฟังความคิดเห็นของประชาชน โดยกลุ่มเป้าหมายประกอบด้วย หน่วยงานที่เกี่ยวข้อง ผู้นำชุมชน ผู้แทนกลุ่มต่าง ๆ และประชาชนในพื้นที่ เพื่อให้มีความเข้าใจเกี่ยวกับโครงการฯ ความเป็นมา ลักษณะโครงการ ขั้นตอนการดำเนินงาน ขอบเขตการศึกษา พร้อมทั้งได้ตอบข้อซักถาม แลกเปลี่ยนความคิดเห็นจากผู้ที่เข้าร่วมประชุม เพื่อให้การดำเนินงานสอดคล้องกับความต้องการของประชาชนในพื้นที่ให้มากที่สุด โดยจัดประชุมรับฟังความคิดเห็นของประชาชนไปแล้ว 4 ครั้ง ณ อำเภอเมือง จังหวัดนครศรีธรรมราช ซึ่งประชาชนส่วนใหญ่เห็นด้วยถึงแนวทางในการพัฒนาถนนสายดังกล่าว

ที่มา : https://www.thaigov.go.th/news/contents/details/74748