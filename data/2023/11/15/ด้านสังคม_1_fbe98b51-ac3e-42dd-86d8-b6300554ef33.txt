รัฐบาลไทย-ข่าวทำเนียบรัฐบาล-"กัญจนา" ที่ปรึกษา ศรส. พม. ให้กำลังใจพ่อ - แม่ “ครูเจี๊ยบ” ที่สุพรรณบุรี ย้ำ "ไม่แค่สูญเสียเสาหลักของบ้าน แต่สังคมไทยสูญเสียแม่พิมพ์ของชาติ" 


วันพุธที่ 15 พฤศจิกายน 2566
"กัญจนา" ที่ปรึกษา ศรส. พม. ให้กำลังใจพ่อ - แม่ “ครูเจี๊ยบ” ที่สุพรรณบุรี ย้ำ "ไม่แค่สูญเสียเสาหลักของบ้าน แต่สังคมไทยสูญเสียแม่พิมพ์ของชาติ"
"กัญจนา" ที่ปรึกษา ศรส. พม. ให้กำลังใจพ่อ - แม่ “ครูเจี๊ยบ” ที่สุพรรณบุรี ย้ำ "ไม่แค่สูญเสียเสาหลักของบ้าน แต่สังคมไทยสูญเสียแม่พิมพ์ของชาติ"
เมื่อวันที่ 14 พฤศจิกายน 2566 นางสาวกัญจนา ศิลปอาชา ที่ปรึกษาคณะที่ปรึกษาติดตามและเร่งรัดขับเคลื่อนนโยบายรัฐมนตรีว่าการกระทรวงการพัฒนาสังคมและความมั่นคงของมนุษย์ ในฐานะที่ปรึกษาศูนย์เร่งรัดจัดการสวัสดิภาพประชาชน (ศรส.) กระทรวงการพัฒนาสังคมและความมั่นคงของมนุษย์ (พม.) ลงพื้นที่ อ.สองพี่น้อง จ.สุพรรณบุรี เพื่อเยี่ยมให้กำลังใจครอบครัวของ นางสาวศิรดา สินประเสริฐ หรือครูเจี๊ยบ จากเหตุการณ์ถูกกลุ่มวัยรุ่นยิงเสียชีวิต
นางสาวกัญจนา เปิดเผยว่า ตนได้มาให้กำลังใจพ่อและแม่ของครูเจี๊ยบ เพราะพรุ่งนี้จะมีพิธีฝังโดยได้นำเงินมาช่วยเหลือครอบครัวครูเจี๊ยบจำนวนหนึ่ง พร้อมกับพูดคุยว่า ตนขอให้กำลังใจและทราบดีว่าเป็นการสูญเสียอย่างกะทันหัน ซึ่งครูเจี๊ยบเป็นเสาหลักของครอบครัว และรู้สึกเห็นใจพ่อและแม่รวมถึงครอบครัว อย่างไรก็ตาม ทางกระทรวงศึกษาธิการมีเงินสงเคราะห์ช่วยเหลือครูจำนวนหนึ่งจากกองทุนฯ ครูแล้ว ซึ่งคิดว่าเงินจำนวนนี้น่าจะช่วยเหลือพ่อแม่ได้ นอกจากนี้ ยังทราบว่าความเป็นห่วงเดียวของครูเจี๊ยบ นอกจากพ่อแม่แล้ว คือหลานชาย ซึ่งเป็นลูกของพี่ชายที่เสียชีวิตไปแล้ว ขณะนี้กำลังสอบต่อเข้าเรียน ปวส. โดยตน และ นายณัฐวุฒิ ประเสริฐสุวรรณ สส.สุพรรณบุรี พรรคชาติไทยพัฒนา จะช่วยกันสมทบทุนการศึกษาให้คนละ 2,000 ต่อเดือน รวมเป็น 4,000 ต่อเดือน จนเรียนจบปวส.ในอีก 2 ปีข้างหน้า
นางสาวกัญจนา กล่าวเพิ่มเติมว่า เหตุการณ์นี้เป็นเรื่องที่น่าเสียใจเพราะไม่ใช่เพียงครอบครัวครูเจี๊ยบที่สูญเสียครูเจี๊ยบซึ่งเป็นเสาหลักของครอบครัวไป แต่สังคมไทยก็เสียบุคลากรที่มีคุณค่า ครูเจี๊ยบเป็นครูมา 27 ปี เป็นครูดีเด่นได้รับรางวัลมากมาย เป็นที่รักของลูกศิษย์ ถือเป็นความสูญเสียของสังคมไทย ที่สูญเสียแม่พิมพ์ของชาติ ที่จะผลิตบุคลากรให้กับประเทศไทยได้ ซึ่งตนก็รู้สึกเสียใจ ส่วนคดีขอให้เป็นหน้าที่ของตำรวจ
#ช่วย24ชั่วโมง #พม24ชม #ข่าวพม #esshelpme #วราวุธรับฟังทำจริง
#พมพอใจให้ทุกวัยพึงพอใจในพม #พมหนึ่งเดียว #ศรส #พม

ที่มา : https://www.thaigov.go.th/news/contents/details/74742