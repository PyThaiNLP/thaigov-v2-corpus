รัฐบาลไทย-ข่าวทำเนียบรัฐบาล-”ไชยา“ มอบนโยบายขับเคลื่อนกรมหม่อนไหม ดึงอัตลักษณ์ความโดดเด่น พัฒนาศักยภาพการแข่งขัน ดันเป็น Soft Power ระดับโลก


วันพุธที่ 15 พฤศจิกายน 2566
”ไชยา“ มอบนโยบายขับเคลื่อนกรมหม่อนไหม ดึงอัตลักษณ์ความโดดเด่น พัฒนาศักยภาพการแข่งขัน ดันเป็น Soft Power ระดับโลก
”ไชยา“ มอบนโยบายขับเคลื่อนกรมหม่อนไหม ดึงอัตลักษณ์ความโดดเด่น พัฒนาศักยภาพการแข่งขัน ดันเป็น Soft Power ระดับโลก
นายไชยา พรหมา รัฐมนตรีช่วยว่าการกระทรวงเกษตรและสหกรณ์ มอบนโยบายแนวทางกรมหม่อนไหม ขับเคลื่อนงานที่สำคัญของกระทรวงเกษตร และเปิดโครงการเพิ่มประสิทธิภาพการปฏิบัติงานโครงการของ กรมหม่อนไหม ปีงบประมาณ 2567 ณ โรงแรมแคนทารี โฮเทล โคราช จังหวัดนครราชสีมา โดยมี นายสยาม ศิริมงคล ผู้ว่าราชการจังหวัดนครราชสีมา พันจ่าเอก ประเสริฐ มาลัย หัวหน้าผู้ตรวจราชการกระทรวงเกษตรและสหกรณ์ นายวัชรพงษ์ แก้วหอม รองอธิบดีกรมหม่อนไหม หัวหน้าส่วนราชการสังกัดกระทรวงเกษตรและสหกรณ์และเจ้าหน้าที่หน่วยงานที่เกี่ยวข้อง ว่า กระทรวงเกษตรฯ ตระหนักถึงความสำคัญในการดำเนินงานของกรมหม่อนไหม ซึ่งมีบทบาทหลักในการพัฒนาสินค้าท้องถิ่นผ้าไหมไทยของพี่น้องเกษตรกรมาอย่างต่อเนื่อง เพื่อให้เกษตรกรมีคุณภาพชีวิตที่ดีและรายได้มั่งคงมากขึ้น จึงได้มีการจัดสัมมนาโครงการเพิ่มประสิทธิภาพการปฏิบัติงานโครงการ และการขับเคลื่อนงานนโยบายที่สำคัญของกรมหม่อนไหม ปีงบประมาณ 2567  ทั้งนี้ รัฐมนตรีช่วยฯ ไชยา ได้มอบมอบนโยบายและแนวทางในการขับเคลื่อนงาน ตั้งแต่การถ่ายทอดภูมิปัญญาจากรุ่นสู่รุ่น การต่อยอดไปสู่การเรียนการสอนวิชาการปลูกหม่อนเลี้ยงไหมและกระบวนการทอผ้าไหมให้เป็นหลักสูตรในโรงเรียน การส่งเสริมให้ดีไซน์เนอร์รุ่นใหม่ออกแบบผลิตภัณฑ์และลวดลายผ้าไหม รวมถึงการออกแบบชุดผ้าไหมให้เข้ากับยุคสมัยใหม่ แสดงงานแฟชั่นโชว์ในต่างประเทศ ผลักดันให้เป็น Soft Power ไปทั่วโลก
นอกจากนั้น รัฐมนตรีช่วยฯ ไชยา ได้เปิดงาน “กระทรวงเกษตรและสหกรณ์ พบประชาชนและผู้ทอผ้าไหมปักธงชัย” พร้อมทั้งเยี่ยมชมผลิตภัณฑ์หม่อนไหมและผ้าไหมอำเภอปักธงชัย ณ ศูนย์ไหมนครชัยบุรินทร์ อำเภอปักธงชัย ซึ่งอำเภอปักธงชัย ถือว่าเป็นแหล่งผลิตผ้าไหมที่มีคุณภาพ มีกลุ่มผู้ทอผ้าไหมที่ผ่านการรับรองมาตรฐานผลิตภัณฑ์ผ้าไหมไทย “ตรานกยูงพระราชทาน” ตามมาตรฐานการตรวจสอบแหล่งที่มาของวัตถุดิบ กระบวนการผลิต และการรับรองร้านค้าจำหน่ายผ้าไหมที่ได้มาตรฐาน จำนวน 28 กลุ่ม และมีร้านค้าที่ได้ใบรับรองร้านค้าจำหน่ายผ้าไหมที่ได้มาตรฐาน จำนวน 28 ร้านค้า เพื่อให้ผู้บริโภคเกิดความมั่นใจ อีกทั้งยังเป็นการสร้างภาพลักษณ์ที่ดีให้กับร้านค้าที่ผ่านการรับรองจากกรมหม่อนไหม รวมถึงมีการผลิตผ้าไหมทั้งสิ้นประมาณ 194,202 เมตรต่อปี และสามารถผลิตผ้าไหมที่ผ่านการรับรองตรานกยูงพระราชทานปีละ 32,282 เมตร โดยจะมีแนวโน้มเพิ่มขึ้นเรื่อย ๆ จากการบูรณาการร่วมกันของหน่วยงานราชการที่เกี่ยวข้อง เพื่อผลักดันการผลิตผ้าไหมของอำเภอปักธงชัย ยกระดับมาตรฐานสู่สากล ต่อไป

ที่มา : https://www.thaigov.go.th/news/contents/details/74782