รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯ ติดตามความคืบหน้าการช่วยเหลือชาวไทยในเมืองเล้าก์ก่าย ล่าสุดประสานให้ความช่วยเหลือ 41 คน คาดส่งตัวได้ภายใน 17 พฤศจิกายน 2566


วันพุธที่ 15 พฤศจิกายน 2566
15/11/2566
พิมพ์
โฆษกรัฐบาลเผย นายกฯ ติดตามความคืบหน้าการช่วยเหลือชาวไทยในเมืองเล้าก์ก่าย ล่าสุดประสานให้ความช่วยเหลือ 41 คน คาดส่งตัวได้ภายใน 17 พฤศจิกายน 2566
สั่งการเร่งประสานช่วยเหลือคนไทยต่อเนื่อง
วันนี้ (15 พฤศจิกายน 2566) นายชัย วัชรงค์ โฆษกประจำสำนักนายกรัฐมนตรี เผยว่า นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง ติดตามการช่วยเหลือชาวไทยในเมืองเล้าก์ก่าย รัฐฉาน สาธารณรัฐแห่งสหภาพเมียนมา อย่างใกล้ชิด โดยความคืบหน้าล่าสุด กองทัพบกเตรียมแผนรับคนไทย จำนวน 41 คน โดยคาดว่าจะสามารถส่งตัวคนไทยกลุ่มนี้ได้ภายในวันที่ 17 พฤศจิกายน 2566 เพื่อเดินทางกลับประเทศ
โฆษกประจำสำนักนายกรัฐมนตรีกล่าวว่า แผนการรับตัวคนไทยจำนวน 41 คน ซึ่งอยู่ในความรับผิดชอบของทหารว้า โดยกองทัพบกได้ใช้กลไกความร่วมมือด้านการทหาร ผ่านกลไกคณะกรรมการชายแดนส่วนท้องถิ่นไทย - เมียนมา (Township Border Committee: TBC) ประสานขอให้ทหารว้าเคลื่อนย้ายคนไทยกลุ่มนี้จากเมืองหนานเติ้ง มาส่งมอบให้กับทหารเมียนมา ในพื้นที่ จ.เชียงตุง เมียนมา แล้วจึงเคลื่อนย้ายคนไทยต่อมายัง จ.ท่าขี้เหล็ก เมียนมา ซึ่งฝ่ายเมียนมายืนยันว่าสามารถส่งตัวคนไทยกลุ่มนี้มายัง จ.ท่าขี้เหล็ก ได้อย่างเร็วที่สุดคือ วันที่ 16 พ.ย. 2566 และอย่างช้าที่สุดไม่เกิน วันที่ 17 พ.ย. 2566 ก่อนที่คณะกรรมการ TBC ฝ่ายไทย จะเข้าไปรับตัวมายังพื้นที่ อ.แม่สาย จ.เชียงราย ต่อไป
ทั้งนี้ ในส่วนของคนไทยที่ยังคงอยู่ในเมืองเล้าก์ก่าย กระทรวงการต่างประเทศ อยู่ระหว่างประสานการปฏิบัติกับเมียนมาและจีน เพื่อขอรับตัวคนไทยกลุ่มนี้กลับประเทศโดยเร็วที่สุด พร้อมทั้งประสานกับทุกฝ่ายที่เกี่ยวข้องเพื่อเตรียมการอพยพคนไทยออกมายังพื้นที่ปลอดภัยโดยเร็วที่สุด ขณะเดียวกัน กระทรวงกลาโหมได้ประสานการทำงานร่วมกับหน่วยงานที่เกี่ยวข้อง ติดตามและประเมินสถานการณ์ในพื้นที่ เพื่อวางแผนความเป็นไปได้ในการเคลื่อนย้ายคนไทยที่ยังตกค้างอยู่ในพื้นที่ ให้สามารถเดินทางกลับประเทศโดยสวัสดิภาพ
“นายกรัฐมนตรีกำชับหน่วยงานที่เกี่ยวข้องให้ดูแล อำนวยความสะดวก การดำเนินการช่วยเหลืออย่างสุดกำลัง พร้อมเร่งประสานหาแนวทางช่วยเหลือคนไทยในเมียนมาที่ยังตกค้างอยู่ จึงขอให้มั่นใจว่า รัฐบาลให้ความสำคัญสูงสุดต่อการช่วยเหลือพี่น้องคนไทย และรัฐบาลไม่ได้นิ่งนอนใจ ทุกหน่วยงานกำลังดำเนินการในทุกวิถีทางเพื่อช่วยเหลืออย่างสุดความสามารถ เพื่อให้คนไทยได้กลับประเทศอย่างรวดเร็วและปลอดภัย” นายชัย กล่าว

ที่มา : https://www.thaigov.go.th/news/contents/details/74753