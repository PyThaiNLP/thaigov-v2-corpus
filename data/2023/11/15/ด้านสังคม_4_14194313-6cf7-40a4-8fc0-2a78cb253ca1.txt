รัฐบาลไทย-ข่าวทำเนียบรัฐบาล-สธ.ขานรับนโยบายนายกฯ นำร่อง "Safety Phuket Island Sandbox" ท่องเที่ยวปลอดโรคปลอดภัย เตรียม รพ.นพรัตนฯ คุ้มเกล้า เป็น รพ.เขตมีนบุรี


วันพุธที่ 15 พฤศจิกายน 2566
สธ.ขานรับนโยบายนายกฯ นำร่อง "Safety Phuket Island Sandbox" ท่องเที่ยวปลอดโรคปลอดภัย เตรียม รพ.นพรัตนฯ คุ้มเกล้า เป็น รพ.เขตมีนบุรี
รัฐมนตรีว่าการกระทรวงสาธารณสุข ขานรับนโยบายนายกรัฐมนตรี เดินหน้าพื้นที่ท่องเที่ยวปลอดโรคลอดภัย นำร่อง "Safety Phuket Island Sandbox" 26 พ.ย.นี้ พร้อมเตรียม รพ.นพรัตนฯ คุ้มเกล้า เป็น รพ.เขตมีนบุรี ขนาด 60 เตียงใน 1 ปี
รัฐมนตรีว่าการกระทรวงสาธารณสุข ขานรับนโยบายนายกรัฐมนตรี เดินหน้าพื้นที่ท่องเที่ยวปลอดโรคลอดภัย นำร่อง "Safety Phuket Island Sandbox" 26 พ.ย.นี้ พร้อมเตรียม รพ.นพรัตนฯ คุ้มเกล้า เป็น รพ.เขตมีนบุรี ขนาด 60 เตียงใน 1 ปี ประเดิม ธ.ค.นี้ขยายบริการผู้ป่วยนอกเฉพาะทาง
วันนี้ (15 พฤศจิกายน 2566) ที่กระทรวงสาธารณสุข จ.นนทบุรี  นพ.ชลน่าน ศรีแก้ว รัฐมนตรีว่าการกระทรวงสาธารณสุข เปิดเผยความคืบหน้าการขับเคลื่อนนโยบายปีงบประมาณ 2567 ว่า ประเด็นเรื่องนักท่องเที่ยวปลอดภัย ซึ่งสอดรับกับนโยบายของนายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง ที่ให้ความสำคัญกับการส่งเสริมการท่องเที่ยวในการช่วยขับเคลื่อนเศรษฐกิจของประเทศ กระทรวงสาธารณสุขได้กำหนดให้เป็นหนึ่งใน Quick Win 100 วัน โดยจะทำให้พื้นที่ท่องเที่ยวและนักท่องเที่ยวมีความปลอดภัยทั้งจากอุบัติเหตุและโรคต่างๆ และได้จัดตั้ง "Safety Phuket Island Sandbox เป็นจังหวัดนำร่อง มีการดำเนินการ 7 เรื่อง คือ 1.ประกาศเป้าหมาย จ.ภูเก็ต ปลอดโรคพิษสุนัขบ้า 2.ฉีดวัคซีนไข้หวัดใหญ่ในผู้ให้บริการท่องเที่ยว 3.จัดระบบส่งต่อผู้ป่วยทางอากาศ (Sky Doctor) 4.พัฒนาอาสาฉุกเฉินทางทะเล/อาสาฉุกเฉินชุมชน 5.มีถนนอาหารปลอดภัย (Street Food Good Health) 6.การคัดกรองผู้เดินทางระหว่างประเทศ และ 7.Digital Disease Surveillance
"ท่านนายกรัฐมนตรี จะเป็นประธานเปิดกิจกรรม Safety Phuket Island Sandbox ในวันที่ 26 พฤศจิกายนนี้ ที่บริเวณหาดป่าตอง อ.กะทู้ จ.ภูเก็ต โดยจะมีการซ้อมแผนการช่วยเหลือผู้ป่วยฉุกเฉินทางอากาศ Sky Doctor อาสาฉุกเฉินทางทะเล มอบประกาศนียบัตรแก่องค์กรปกครองส่วนท้องถิ่นที่ผ่านเกณฑ์ประเมินพื้นที่ปลอดโรคพิษสุนัขบ้า ให้บริการวัคซีนไข้หวัดใหญ่นักท่องเที่ยวและประชาชนทั้งชาวไทยและต่างชาติ มอบป้าย Street Food Good Health และป้ายเมนูชูสุขภาพให้แก่ผู้ประกอบการอาหารถนนคนเดินหลาดใหญ่" นพ.ชลน่านกล่าว
นพ.ชลน่านกล่าวต่อว่า ส่วนความก้าวหน้าเรื่องการจัดตั้งโรงพยาบาลในกรุงเทพมหานคร 50 เขต 50 โรงพยาบาล นอกจากการยกระดับโรงพยาบาลทหารอากาศ (สีกัน) กรมการแพทย์ทหารอากาศ เป็นโรงพยาบาลเขตดอนเมืองขนาด 120 เตียง ยกระดับศูนย์บริการสาธารณสุข 60 เป็นโรงพยาบาลผู้ป่วยนอกเฉพาะทาง โดยมีโรงพยาบาลราชวิถี 2 เป็นโรงพยาบาลรับส่งต่อ ยังดำเนินการเพิ่มที่เขตมีนบุรี โดยจะพัฒนาโรงพยาบาลนพรัตนราชธานี คุ้มเกล้า สังกัดกรมการแพทย์ พื้นที่ 20 ไร่ 3 อาคารบริการ ซึ่งปัจจุบันเปิดให้บริการผู้ป่วยนอกทั่วไป ฝากครรภ์ ศูนย์ฟอกไต 10 เตียง และ Home Health Care ให้เป็นโรงพยาบาลเขตมีนบุรีขนาด 60 เตียง ตั้งเป้าเดือนธันวาคมนี้ จะเปิดให้บริการผู้ป่วยนอกเฉพาะทาง (จักษุ หู คอ จมูก) อายุรกรรมโรคไต ศัลยกรรมทั่วไป โรคกระดูก และกุมาร เปิดบริการฉุกเฉิน 24 ชั่วโมง ให้บริการกายภาพบำบัด ทันตกรรม 1 ยูนิต และผ่าตัดเล็ก 1 ห้อง ส่วนเดือนมกราคม 2567 จะเปิดหอผู้ป่วยใน 25 เตียง พร้อมห้องผ่าตัดใหญ่ 1 เตียง ช่วงพฤษภาคม 2567 เพิ่มบริการห้องคลอด และภายใน 1 ปีจะเป็นโรงพยาบาลรับส่งต่อระดับทุติยภูมิ ขยายหอผู้ป่วยในเป็น 60 เตียง โดยมีโรงพยาบาลนพรัตนราชธานี เขตคันนายาว ที่อยู่ห่าง 15 กิโลเมตร เป็นโรงพยาบาลแม่ข่าย
**************************************** 15 พฤศจิกายน 2566

ที่มา : https://www.thaigov.go.th/news/contents/details/74772