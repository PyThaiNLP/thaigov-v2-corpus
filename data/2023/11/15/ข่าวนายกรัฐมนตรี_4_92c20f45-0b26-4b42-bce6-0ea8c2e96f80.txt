รัฐบาลไทย-ข่าวทำเนียบรัฐบาล-​นายกรัฐมนตรีย้ำ ประเทศไทยมีวิกฤตเศรษฐกิจที่จำเป็นต้องกู้ ยืนยันไม่มีอคติ น้อมรับทุกความเห็นต่าง


วันพุธที่ 15 พฤศจิกายน 2566
15/11/2566
พิมพ์
​นายกรัฐมนตรีย้ำ ประเทศไทยมีวิกฤตเศรษฐกิจที่จำเป็นต้องกู้ ยืนยันไม่มีอคติ น้อมรับทุกความเห็นต่าง
​นายกรัฐมนตรีย้ำ ประเทศไทยมีวิกฤตเศรษฐกิจที่จำเป็นต้องกู้ ยืนยันไม่มีอคติ น้อมรับทุกความเห็นต่าง
วันนี้ (14 พฤศจิกายน 2566) เวลา 16.00 น. (ตามเวลาท้องถิ่นนครซานฟรานซิสโก ซึ่งช้ากว่าเวลาที่กรุงเทพฯ 15 ชั่วโมง) นายเศรษฐาทวีสิน นายกรัฐมนตรี และรัฐมนตรีว่าการกระทรวงการคลัง ให้สัมภาษณ์กรณีที่พรรคเพื่อไทย จะเตรียมแผนสำรองหาก พ.ร.บ.เงินกู้ 5 แสนล้านบาท ไม่ผ่านการตีความจากคณะกรรมการกฤษฎีกา ว่า ไม่เฉพาะพรรคเพื่อไทยอย่างเดียวที่กังวล แต่ประชาชนที่อยู่ต่างจังหวัด ที่ประสบปัญหาสะสมมาโดยตลอดในเรื่องของจีดีพีที่ไม่เติบโตมานาน ทุกคนมีความเป็นห่วงว่านโยบายนี้จะเป็นอย่างไร ซึ่งตนเคยพูดไปแล้วว่าประเทศไทยอยู่ในสภาพเศรษฐกิจวิกฤตและมีความจำเป็นที่จะต้องกระตุ้นเศรษฐกิจ โดยนโยบายดิจิทัล วอลเล็ต ถือเป็นนโยบายสำคัญที่เราจะผลักดันให้เกิดขึ้น และมั่นใจว่าจะมีการผลักดันให้เกิดขึ้น
สำหรับกรณีที่นายชัยธวัช ตุลาธน หัวหน้าพรรคก้าวไกล แสดงความเห็นว่าไม่ขัดขวางนโยบายแจกเงินดิจิทัล แต่หากรัฐบาลเดินหน้าต่อควรมีแผนเตรียม นายกฯ กล่าวว่า  ไม่อยากจะบอกว่ามีแผนสำรองอย่างไร แต่เราทำงานโดยมีหลายมาตรการที่กระตุ้นเศรษฐกิจออกมา วันนี้โฟกัสเรื่องดิจิทัลวอลเล็ต และที่ผ่านมารัฐบาลแสดงจุดยืนชัดเจนที่จะกระตุ้นเศรษฐกิจ และมีขั้นตอนชัดเจน อีกทั้งต้องคอยฟังทางคณะกรรมการกฤษฎีกา และขออนุมัติจากรัฐสภา ที่ชัดเจนออกมาด้วย
ผู้สื่อข่าวถามว่าพรรคก้าวไกล หวังว่าความเห็นที่พรรคได้สะท้อนออกมา ที่มีหลายเรื่องเห็นต่างอยากให้รัฐบาลมองอย่างไม่มีอคติ นายกฯ กล่าวว่า  ไม่มีอคติอยู่แล้ว ยืนยันว่าน้อมรับทุกคำแนะนำ หากเกิดอะไรขึ้น เราแก้ไขปรับปรุงได้ และเชื่อมั่นว่านโยบายดิจิทัล วอลเล็ต มีความชัดเจนในการรับฟังความเห็นจากทุกฝ่าย ต้องขอบคุณความเห็นดีจากพรรคก้าวไกล

ที่มา : https://www.thaigov.go.th/news/contents/details/74732