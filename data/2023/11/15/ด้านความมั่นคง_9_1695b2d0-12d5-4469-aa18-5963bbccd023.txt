รัฐบาลไทย-ข่าวทำเนียบรัฐบาล-พ่อเมืองขอนแก่น ขานรับนโยบาย มท.1 สั่งการชุดปฏิบัติการพิเศษบูรณาการออกตรวจสถานบริการ/สถานประกอบการที่มีลักษณะคล้ายสถานบริการในพื้นที่ พบการกระทำผิดกฎหมายจำนวน 3 ร้าน 


วันพุธที่ 15 พฤศจิกายน 2566
15/11/2566
พิมพ์
พ่อเมืองขอนแก่น ขานรับนโยบาย มท.1 สั่งการชุดปฏิบัติการพิเศษบูรณาการออกตรวจสถานบริการ/สถานประกอบการที่มีลักษณะคล้ายสถานบริการในพื้นที่ พบการกระทำผิดกฎหมายจำนวน 3 ร้าน
พ่อเมืองขอนแก่น ขานรับนโยบาย มท.1 สั่งการชุดปฏิบัติการพิเศษบูรณาการออกตรวจสถานบริการ/สถานประกอบการที่มีลักษณะคล้ายสถานบริการในพื้นที่ พบการกระทำผิดกฎหมายจำนวน 3 ร้าน เน้นย้ำ บูรณาการฝ่ายความมั่นคงเดินหน้าจัดระเบียบสังคม
วันนี้ (15 พ.ย. 66) นายไกรสร กองฉลาด ผู้ว่าราชการจังหวัดขอนแก่น เปิดเผยว่า จังหวัดขอนแก่นได้เดินหน้าดำเนินการตามนโยบายของ นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย และนายสุทธิพงษ์ จุลเจริญ ปลัดกระทรวงมหาดไทย ในการจัดระเบียบสังคมอย่างต่อเนื่อง เพื่อสร้างความผาสุก สร้างสังคมที่สงบสุขให้กับพี่น้องประชาชนในพื้นที่ โดยได้มอบหมายให้นายประจวบ รักแพทย์ นายอำเภอเมืองขอนแก่น สั่งการชุดปฏิบัติการพิเศษฝ่ายปกครองอำเภอเมืองขอนแก่น บูรณาการร่วมกับชุดปฏิบัติการพิเศษฝ่ายปกครองจังหวัดขอนแก่น สภ.เมืองขอนแก่น ร่วมออกตรวจสถานบริการ/สถานประกอบการที่มีลักษณะคล้ายสถานบริการ ประจำเดือนพฤศจิกายน 2566
นายไกรสร กองฉลาด ผู้ว่าราชการจังหวัดขอนแก่น กล่าวว่า เมื่อเวลา 01.00 น. ของวันนี้ จังหวัดขอนแก่นโดยชุดปฏิบัติการพิเศษได้ดำเนินการตรวจตรา กวดขัน สถานประกอบการที่มีลักษณะคล้ายสถานบริการ ตามนโยบายของกระทรวงมหาดไทยในการจัดระเบียบสังคมในพื้นที่อำเภอเมืองขอนแก่น โดยได้ตรวจสอบข้อร้องเรียนตามเพจเฟสบุ๊ค “ขอนแก่น มีด่าน มีงาน มีข่าวสารบอกด้วย” ซึ่งอ้างว่ามีสถานประกอบการบริเวณโซนมหาวิทยาลัยขอนแก่นเปิดเกินตี 2 ซึ่งผลการตรวจสอบไม่พบสถานประกอบการที่มีลักษณะคล้ายสถานบริการโซนมหาวิทยาลัยขอนแก่นเปิดให้บริการเกินเวลาแต่อย่างใด นอกจากนี้ยังได้ออกตรวจตราบริเวณโซนถนนศรีจันทร์ - ถนนสถานีรถไฟ – ถนนรื่นรมย์ และได้พบการกระทำผิดกฎหมายจำนวน 3 ร้านได้แก่ ร้าน “Carnivore” ข้อหา “จำหน่ายสุราโดยไม่ได้รับอนุญาต” และ “จำหน่ายสุราเกินกว่าเวลาที่กฎหมายกำหนด” ร้าน “Timeless” ข้อหา “จำหน่ายสุราเกินกว่าเวลาที่กฎหมายกำหนด” และ ร้าน “Foryou bar” ข้อหา “จำหน่ายสุราเกินกว่าเวลาที่กฎหมายกำหนด” และ “จำหน่ายสุราให้ผู้มีอายุต่ำกว่า 20 ปี” (อายุ 19 ปี จำนวน 2 คน) โดยพนักงานฝ่ายปกครองได้แจ้งข้อกล่าวหาจำหน่ายเครื่องดื่มแอลกอฮอล์เกินเวลาที่กฎหมายกำหนด และจำหน่ายสุราโดยไม่ได้รับอนุญาต พร้อมได้ทำการส่งพนักงานสอบสวนเพื่อดำเนินการตามกฎหมายต่อไป
"จังหวัดขอนแก่นได้บูรณาการหน่วยงานความมั่นคงและหน่วยงานที่เกี่ยวข้อง ในการดำเนินนโยบายจัดระเบียบสังคมอย่างต่อเนื่อง ซึ่งได้กำชับเจ้าของสถานบริการ และสถานประกอบการที่มีลักษณะคล้ายสถานบริการทุกร้านให้ปฏิบัติตามกฎหมายที่เกี่ยวข้อง ทั้งเรื่องเวลาปิดให้บริการตามเวลาที่กฎหมายกำหนด ห้ามพกพาอาวุธ และยาเสพติดทุกชนิดเข้ามาในร้านโดยเด็ดขาด และหากพี่น้องประชาชนพบการกระทำความผิดทุกประเภท ขอให้แจ้งสายด่วนศูนย์ดำรงธรรม 1567 เพื่อเจ้าหน้าที่จะได้ดำเนินการกับกลุ่มผู้กระทำความผิด และรักษาความเป็นระเบียบเรียบร้อยในสังคม ทำให้พี่น้องประชาชนสามารถใช้ชีวิตในสังคมได้อย่างมีความสุข บ้านเมืองเกิดความผาสุกอย่างยั่งยืน" นายไกรสรฯ กล่าวทิ้งท้าย

ที่มา : https://www.thaigov.go.th/news/contents/details/74776