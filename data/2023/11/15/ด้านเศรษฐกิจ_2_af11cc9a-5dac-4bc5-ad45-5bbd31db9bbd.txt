รัฐบาลไทย-ข่าวทำเนียบรัฐบาล-ที่ปรึกษาฯ ดนัยณัฏฐ์ เยี่ยมชม วิสาหกิจชุมชนแปรรูปผลิตภัณฑ์กาแฟคั่วมือ


วันพุธที่ 15 พฤศจิกายน 2566
15/11/2566
พิมพ์
ที่ปรึกษาฯ ดนัยณัฏฐ์ เยี่ยมชม วิสาหกิจชุมชนแปรรูปผลิตภัณฑ์กาแฟคั่วมือ
ที่ปรึกษาฯ ดนัยณัฏฐ์ เยี่ยมชม วิสาหกิจชุมชนแปรรูปผลิตภัณฑ์กาแฟคั่วมือ
วันที่ 10 พฤศจิกายน 2566 นายดนัยณัฏฐ์ โชคอำนวย ที่ปรึกษารัฐมนตรีว่าการกระทรวงอุตสาหกรรม พร้อมด้วย นายวีระกิตติ์ รันทกิจธนวิชญ์ ผู้ตรวจราชการกระทรวงอุตสาหกรรม นายวิชญพรรณ พลอยทับทิม อุตสาหกรรมจังหวัดระนอง นายอารยะ เนตวงษ์ อุตสาหกรรมจังหวัดพังงา ลงพื้นที่เยี่ยมชม ก้อง วัลเลย์ วิสาหกิจชุมชนแปรรูปผลิตภัณฑ์กาแฟคั่วมือ อำเภอกระบุรี จังหวัดระนอง โดยมี นายสุพจน์ กรประสิทธิ์วัฒน์ ประธานกลุ่มสหกรณ์การเกษตรเพื่อการตลาด ให้การต้อนรับ ณ ก้องวัลเลย์  จังหวัดระนอง
ก้องวัลเลย์  ตั้งอยู่ที่ อำเภอกระบุรี จังหวัดระนอง เป็นแหล่งปลูกกาแฟที่มีชื่อเสียงมากว่า 40 ปี โดยแปรรูปผลิตภัณฑ์กาแฟภายใต้ชื่อการค้า ก้องกาแฟ และท่องเที่ยวเชิงอนุรักษ์ โฮมสเตย์ ภายใต้ชื่อ ก้องวัลเลย์  โดยรับซื้อโดยตรงจากเกษตรกรและให้เกษตรกรเป็นผู้กำหนดราคาขายเอง จึงทำให้ก้องกาแฟได้กาแฟคุณภาพดีกว่าท้องตลาด โดยนำมาคัดเมล็ด คั่ว บด และบรรจุลงถุงที่มีมาตรฐาน ความโดดเด่นของกาแฟก้องวัลเลย์ คือ การทำกาแฟด้วยกรรมวิธีที่โบราณ ตั้งแต่การปลูก เก็บเมล็ด ตาก บ่ม และคั่วมือในกระทะเล็ก ๆ และบดด้วยมือ ทำให้ยังคงรักษากลิ่นหอมซึ่งเป็นเอกลักษณ์ของโรบัสต้า รวมถึงรสชาติรวมถึงความหวานของเมล็ดกาแฟไว้ได้ ทำให้เมล็ดกาแฟโรบัสต้าที่หลายคนมองว่าเข้มและขมกลายเป็นรสชาติที่กลมกล่อม ทำให้ก้องคอฟฟี่มีรสชาติที่มีเอกลักษณ์เฉพาะตัว กลายเป็นกาแฟที่มีชื่อเสียงส่งขายไปทั่วโลก
ที่ปรึกษาฯ กล่าวว่า กระทรวงอุตสาหกรรม พร้อมสนับสนุน วิสาหกิจชุมชนอย่างเต็มที่ เพื่อผลักดันเป็นอุตสาหกรรมเศรษฐกิจของพื้นที่ ให้สามารถสร้างรายได้ เกิดการจ้างงานในชุมชน พร้อมช่วยเหลือส่งเสริมด้านการส่งออกต่างประเทศ ให้เป็นที่รู้จักไปทั่วโลก

ที่มา : https://www.thaigov.go.th/news/contents/details/74735