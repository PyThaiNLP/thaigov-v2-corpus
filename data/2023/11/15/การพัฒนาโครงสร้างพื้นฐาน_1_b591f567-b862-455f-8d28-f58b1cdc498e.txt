รัฐบาลไทย-ข่าวทำเนียบรัฐบาล-นายสรพงศ์ ไพฑูรย์พงษ์ รองปลัดกระทรวงคมนาคม เป็นประธานงานแถลงความคืบหน้าและรายงานแผนการดำเนินโครงการพัฒนาท่าเรือแหลมฉบัง ระยะที่ 3 ของการท่าเรือแห่งประเทศไทย


วันพุธที่ 15 พฤศจิกายน 2566
15/11/2566
พิมพ์
นายสรพงศ์ ไพฑูรย์พงษ์ รองปลัดกระทรวงคมนาคม เป็นประธานงานแถลงความคืบหน้าและรายงานแผนการดำเนินโครงการพัฒนาท่าเรือแหลมฉบัง ระยะที่ 3 ของการท่าเรือแห่งประเทศไทย
นายสรพงศ์ ไพฑูรย์พงษ์ รองปลัดกระทรวงคมนาคม เป็นประธานงานแถลงความคืบหน้าและรายงานแผนการดำเนินโครงการพัฒนาท่าเรือแหลมฉบัง ระยะที่ 3 ของการท่าเรือแห่งประเทศไทย
นายสรพงศ์ ไพฑูรย์พงษ์ รองปลัดกระทรวงคมนาคม เป็นประธานงานแถลงความคืบหน้าและรายงานแผนการดำเนินโครงการพัฒนาท่าเรือแหลมฉบัง ระยะที่ 3 ของการท่าเรือแห่งประเทศไทย
นางมนพร เจริญศรี รัฐมนตรีช่วยว่าการกระทรวงคมนาคม มอบให้นายสรพงศ์ ไพฑูรย์พงษ์ รองปลัดกระทรวงคมนาคม หัวหน้ากลุ่มภารกิจด้านการขนส่ง เป็นประธานในงานแถลงความคืบหน้าและรายงานแผนการดำเนินโครงการพัฒนาท่าเรือแหลมฉบัง (ทลฉ.) ระยะที่ 3 โดยมี นายเกรียงไกร ไชยศิริวงศ์สุข ผู้อำนวยการการท่าเรือแห่งประเทศไทย (กทท.) ว่าที่ร้อยตรี รัฐกร เขียวไพศาล นักบริหาร 16 ประจำผู้อำนวยการ กทท. ปฏิบัติหน้าที่ผู้อำนวยการ ทลฉ. นายสุวัฒน์ พิพัฒนปัญญกุล ผู้จัดการโครงการควบคุมงานก่อสร้าง ทลฉ. ระยะที่ 3 และ Mr. Luo Wen ผู้อำนวยการใหญ่โครงการพัฒนา ทลฉ. ระยะที่ 3 (ส่วนที่ 1 งานก่อสร้างงานทางทะเล) ร่วมแถลงฯ และรายงานแผนการดำเนินโครงการ เมื่อวันที่ 14 พฤศจิกายน 2566 ณ ห้องประชุมชั้น 19 อาคารที่ทำการ กทท.
นายเกรียงไกร ไชยศิริวงศ์สุข กล่าวว่า โครงการพัฒนา ทลฉ. ระยะที่ 3 เป็นหนึ่งในโครงการร่วมลงทุนระหว่างภาครัฐและเอกชนที่สำคัญตามแผนพัฒนาระเบียงเศรษฐกิจภาคตะวันออก (EEC) เพื่อผลักดันให้ ทลฉ. เป็นประตูสู่การค้าการลงทุนและเสริมยุทธศาสตร์ให้ประเทศไทยเป็นศูนย์กลางด้านการขนส่งทางน้ำของภูมิภาคได้อย่างเต็มศักยภาพ มีมูลค่าโครงการรวมประมาณ 114,000 ล้านบาท แบ่งเป็น กทท. 47% และเอกชน 53% โดยเป็นการพัฒนาและดำเนินการในส่วนของท่าเทียบเรือ F เป็นลำดับแรก ระยะเวลาสัมปทาน 5 ปี เมื่อพัฒนาโครงการแล้วเสร็จจะเพิ่มขีดความสามารถการรองรับตู้สินค้าจาก 11 ล้านทีอียูต่อปี เป็น 18 ล้านทีอียูต่อปี เพิ่มสัดส่วนสินค้าผ่านท่าทางรถไฟของ ทลฉ. จาก 7% เป็น 30% เพิ่มขีดความสามารถในการรองรับรถยนต์จาก 2 ล้านคันต่อปี เป็น 3 ล้านคันต่อปี และช่วยลดต้นทุนการขนส่งโดยรวมของประเทศจาก 14% ของ GDP เหลือ 12% ของ GDP การลงทุนของโครงการแบ่งออกเป็น 4 ส่วน โดยมีผลการดำเนินงาน ดังนี้
ส่วนที่ 1 งานก่อสร้างทางทะเล กทท. ได้ลงนามสัญญาก่อสร้างร่วมกับกิจการร่วมค้า CNNC โดยแจ้งให้เริ่มทำงานเมื่อวันที่ 5 พฤษภาคม 2564 สิ้นสุดสัญญาวันที่ 3 พฤษภาคม 2568 รวมระยะเวลา 1,460 วัน ผลการดำเนินงาน ณ วันที่ 31 ตุลาคม 2566 มีความคืบหน้า 13.26% ล่าช้าจากแผนงาน 1.87% เนื่องจากได้รับผลกระทบจากการแพร่ระบาดของโรค COVID-19 ทั้งนี้ กิจการร่วมค้า CNNC ยืนยันว่าจะสามารถดำเนินงานได้แล้วเสร็จตามแผนการดำเนินงานใหม่ ตามมาตรการให้ความช่วยเหลือผู้ประกอบการที่ได้รับผลกระทบจากการแพร่ระบาดฯ ที่ได้รับอนุมัติจาก กทท. โดยมีแนวทางการบริหารจัดการเพื่อเร่งรัดงานก่อสร้างให้เป็นไปตามกรอบระยะเวลาด้วยการเพิ่มจำนวนเครื่องจักรอุปกรณ์ (เรือขุดหัวสว่าง เรือขุด Grab และเรือบริวาร เรือใช้เรียงหินเรือที่ใช้ในการก่อสร้างเขื่อนกันคลื่น) อีก 25 ลำ จากเดิม 39 ลำ เพิ่มจำนวนผู้ปฏิบัติงาน จากเดิม 200 คน
เป็น 400 คน ภายในเดือนธันวาคม 2566 เพื่อเร่งรัดการดำเนินงานให้สอดคล้องกับแผนงานและเครื่องจักรที่นำเข้ามาปฏิบัติงาน ปรับเปลี่ยนวิธีการดำเนินงาน ด้วยการเพิ่มจำนวนชั่วโมงการดำเนินงานและปรับเวลาการดำเนินงานของแต่ละช่วงเวลาให้มากกว่าปัจจุบัน จัดลำดับขั้นตอน (Sequence) ใหม่ ทีมปฏิบัติการแต่ละทีมต้องมีอุปกรณ์ เครื่องจักร และเรือที่เพียงพอตามข้อกำหนดของแต่ละกระบวนการในพื้นที่ก่อสร้าง และปรับปรุงแนวทางการบริหารโครงการ เพิ่มการบริหารจัดการเครื่องจักรและบุคลากร รวมทั้งปรับปรุงวิธีการดำเนินงานให้สอดคล้องกับแผนงาน
ทั้งนี้ งานก่อสร้างทะเลทั้งหมดมีกำหนดแล้วเสร็จในวันที่ 29 มิถุนายน 2569 โดยจะสามารถส่งมอบพื้นที่ F1 ของโครงการให้กับบริษัทเอกชนคู่สัญญา คือ บริษัท จีพีซี อินเตอร์เนชั่นแนล เทอร์มินอล จำกัด (GPC) ได้ภายในวันที่ 24 พฤศจิกายน 2568 ตามสัญญา เพื่อให้สามารถเปิดให้บริการท่าเทียบเรือ F1 ซึ่งเป็นท่าเรือแรกในโครงการได้ภายในปี 2570
ส่วนที่ 2 งานก่อสร้างอาคาร ท่าเรือ ระบบถนน และระบบสาธารณูปโภค อยู่ระหว่างการประกาศประกวดราคา โดยจะมีการยื่นเสนอราคาในวันที่ 15 ธันวาคม 2566 คาดว่าจะได้ผู้รับจ้างภายในเดือนมกราคม 2567 ซึ่งผู้ควบคุมงานก่อสร้างจะต้องกำกับการดำเนินงานให้เป็นไปตามกรอบระยะเวลา เพื่อให้ กทท. สามารถส่งมอบพื้นที่ให้บริษัท GPC ได้ตามข้อกำหนดในสัญญาสัมปทาน
ส่วนที่ 3 งานก่อสร้างระบบรถไฟ และส่วนที่ 4 งานจัดหาและติดตั้งเครื่องจักรอุปกรณ์สำหรับขนย้ายสินค้า พร้อมออกแบบและติดตั้งระบบเทคโนโลยีสารสนเทศสำหรับบริหารท่าเรือ และระบบโครงสร้างพื้นฐานกลาง กทท. อยู่ระหว่างปรับเอกสารประกวดราคาให้เป็นปัจจุบัน โดยจะเริ่มประกวดราคาได้ในเดือนเมษายน 2567
สำหรับผลการดำเนินงานของ กทท. ในรอบ 12 เดือน (ตุลาคม 2565 - กันยายน 2566) มีรายได้สุทธิ 16,579 ล้านบาท เพิ่มขึ้น 3.14% กำไร 6,954 ล้านบาท เพิ่มขึ้น 10.80% เมื่อเทียบกับปีก่อนหน้า สูงสุดในประวัติการณ์ 72 ปี รวมทั้งมีการขนส่งทางรถยนต์ผ่าน ทลฉ. รวม 1.5 ล้านคัน เพิ่มขึ้น 25% อย่างไรก็ตาม เพื่อเป้าหมายในการมุ่งสู่การเป็นศูนย์กลางเชื่อมโยงโครงข่ายการขนส่งสินค้าและระบบโลจิสติกส์ทั้งภายในและต่างประเทศ กทท. ได้มุ่งเน้นนโยบายพัฒนา 3T คือ การลดปัญหาการจราจรติดขัด (Traffic) ควบคู่ไปกับการสนับสนุนธุรกิจการขนส่งสินค้าถ่ายลำ (Transshipment) และสินค้าผ่านแดน (Transit) รวมทั้งเป้าหมายสำคัญในการยกระดับท่าเรือ คือ การให้ความสำคัญด้านสิ่งแวดล้อมด้วยการพัฒนาท่าเรือสู่ท่าเรือสีเขียว โครงการช่วยเหลือสังคมอย่างต่อเนื่อง เช่น โครงการมอบทุนการศึกษายั่งยืนของ กทท. โครงการพัฒนาอาชีพและส่งเสริมรายได้ของชุมชนรอบ กทท. ทั้งในส่วนกลางและส่วนภูมิภาค โครงการสร้างฝาย “คน...เก็บน้ำให้แผ่นดิน” โครงการเยียวยาผู้ได้รับผลกระทบจากโครงการพัฒนา ทลฉ. ระยะที่ 3 และโครงการปลูกป่าชายเลนและอนุรักษ์ป่าบริเวณโดยรอบท่าเรือระนองและท่าเรือพาณิชย์เชียงแสน ซึ่งถือได้ว่าเป็นเป้าหมายสูงสุดในการทำกำไรเชิงเศรษฐศาสตร์และสังคมเพื่อก้าวสู่ความยั่งยืน
****************  14 พฤศจิกายน 2566 *******************

ที่มา : https://www.thaigov.go.th/news/contents/details/74774