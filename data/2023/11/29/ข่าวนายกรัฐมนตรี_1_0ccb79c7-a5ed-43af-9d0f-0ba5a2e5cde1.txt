รัฐบาลไทย-ข่าวทำเนียบรัฐบาล-นายกรัฐมนตรีหวังยกระดับเทศกาลยี่เป็งเชียงใหม่ ชูอัตลักษณ์ประเพณีล้านนา สู่การพัฒนาเศรษฐกิจสร้างสรรค์  Soft Power  สร้างรายได้สู่ท้องถิ่น 


วันพุธที่ 29 พฤศจิกายน 2566
28/11/2566
พิมพ์
นายกรัฐมนตรีหวังยกระดับเทศกาลยี่เป็งเชียงใหม่ ชูอัตลักษณ์ประเพณีล้านนา สู่การพัฒนาเศรษฐกิจสร้างสรรค์  Soft Power  สร้างรายได้สู่ท้องถิ่น
นายกรัฐมนตรีหวังยกระดับเทศกาลยี่เป็งเชียงใหม่ ชูอัตลักษณ์ประเพณีล้านนา สู่การพัฒนาเศรษฐกิจสร้างสรรค์  Soft Power  สร้างรายได้สู่ท้องถิ่น
วันนี้ (28 พ.ย. 66) เวลา 20.30 น. ณ บริเวณเวทีกลางริมแม่น้ำปิง หน้าสำนักงานเทศบาลนครเชียงใหม่ อำเภอเมืองเชียงใหม่ สำนักงานเทศบาลนครเชียงใหม่ นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง พร้อมด้วย นาวสาวแพทองธาร ชินวัตร หัวหน้าพรรคเพื่อไทย นางสาวสุดาวรรณ หวังศุภกิจโกศล รัฐมนตรีว่าการกระทรวงการท่องเที่ยวและกีฬา นายเสริมศักดิ์ พงษ์พานิช รัฐมนตรีว่าการกระทรวงวัฒนธรรม  นายเกรียง กัลป์ตินันท์ รัฐมนตรีช่วยว่าการกระทรวงมหาดไทย
ร่วมงานประเพณีลอยกระทง และชมการประกวดขบวนกระทงใหญ่ชิงถ้วยพระราชทานพระบาทสมเด็จพระเจ้าอยู่หัว งานประเพณีเดือนยี่เป็งเชียงใหม่ ประจำปี 2566 ภายใต้แนวคิด “ค่ำคืนแห่งสายนที วิถีแห่งวัฒนธรรม” จัดขึ้นระหว่างวันที่ 26 - 28 พฤศจิกายน พ.ศ. 2566 มีวัตถุประสงค์เพื่อส่งเสริมและอนุรักษ์ บำรุงรักษา ศิลปวัฒนธรรม จารีต ขนบธรรมเนียมประเพณีล้านนาภูมิปัญญาท้องถิ่น ที่สืบทอดมาอย่างอย่างนาน โดยมีนายนิรัตน์ พงษ์สิทธิถาวร ผู้ว่าราชการจังหวัดเชียงใหม่ นายอัศนีย์ บูรณุปกรณ์ นายกเทศมนตรีนครเชียงใหม่ กงสุลใหญ่ประจำประเทศไทย Mr.Rohan Patel ผู้บริหารจากบริษัท Tesla ผู้แทนจากองค์กร หน่วยงาน ทั้งภาครัฐและเอกชน ประชาชนเข้าร่วม
โอกาสนี้ นายกรัฐมนตรีได้กล่าวแสดงความยินดีที่ได้มาร่วมงานประเพณีลอยกระทง และการประกวดขบวนกระทงใหญ่ชิงถ้วยพระราชทานพระบาทสมเด็จพระเจ้าอยู่หัว ซึ่งเป็นงานประเพณีเดือนยี่เป็งของจังหวัดเชียงใหม่ ได้ยินชื่อเสียงมานานแล้วว่าเป็นประเพณีที่ควรจะต้องมา ซึ่งเป็นต้นทุนใหญ่ของ soft power ของประเทศไทย เป็นที่ดึงดูดนักท่องเที่ยวมาจากทั่วโลกทั้งในและต่างประเทศ
พร้อมกันนี้ นายกฯ กล่าวอวยพรขอให้ทุกคนที่มาร่วมพิธีลอยกระทงมีแต่ความสุข ความปลอดภัย มีชีวิตความเป็นอยู่ที่ดีขึ้น ขอให้ลอยความทุกข์ ความโศกและถ้าหากใครมีโรคภัยก็ขอให้ลอยไปกับกระทงนี้ ขอให้ปีต่อ ๆ ไปเป็นปีที่ดีขึ้น ประเทศไทยมีนักท่องเที่ยวจากต่างชาติเข้ามาเที่ยวมากมาย ขอให้ทุกคนต้อนรับนักท่องเที่ยวอย่างดี สร้างความประทับใจ สร้างรอยยิ้มให้แก่นักท่องเที่ยว และอยากกลับมาท่องเที่ยวในประเทศไทยอีกครั้ง จากนั้น นายกฯ และคณะร่วมลอยกระทง ณ ริมน้ำปิง ทั้งนี้ ก่อนเดินทางกลับเข้าที่พัก นายกรัฐมนตรีได้ทักทายประชาชนที่มาร่วมงานอย่างเป็นกันเอง

ที่มา : https://www.thaigov.go.th/news/contents/details/75347