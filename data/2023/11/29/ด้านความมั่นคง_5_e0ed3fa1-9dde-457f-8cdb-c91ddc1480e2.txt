รัฐบาลไทย-ข่าวทำเนียบรัฐบาล-​สำนักงานปลัดกระทรวงกลาโหม จัดกิจกรรมบริจาคโลหิตถวายเป็นพระราชกุศลเนื่องในวันคล้ายวัน พระบรมราชสมภพของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร (๕ ธ.ค.๖๖)


วันพุธที่ 29 พฤศจิกายน 2566
​สำนักงานปลัดกระทรวงกลาโหม จัดกิจกรรมบริจาคโลหิตถวายเป็นพระราชกุศลเนื่องในวันคล้ายวัน พระบรมราชสมภพของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร (๕ ธ.ค.๖๖)
ในวันพุธที่ ๒๙ พฤศจิกายน ๒๕๖๖ เวลา ๐๙.๐๐ นาฬิกา สำนักงานปลัดกระทรวงกลาโหม ได้จัดกิจกรรมบริจาคโลหิตถวายเป็นพระราชกุศลเนื่องในวันคล้ายวันพระบรมราชสมภพของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร (๕ ธ.ค.๖๖)
ณ ห้องพินิตประชานาถ ในศาลาว่าการกลาโหม โดยมี พลเรือเอก สุพพัต ยุทธวงศ์ รองปลัดกระทรวงกลาโหม ตรวจเยี่ยมและขอบคุณกำลังพลที่ร่วมบริจาคโลหิต และในโอกาสเดียวกันนี้ คุณธนัตถ์ศรณ์ ยุทธวงศ์ อุปนายกสมาคมภริยาข้าราชการสำนักงานปลัดกระทรวงกลาโหม ได้ร่วมบริจาคโลหิตถวายเป็นพระราชกุศลฯ ในครั้งนี้ด้วย
สำหรับโลหิตที่ได้รับบริจาคในครั้งนี้ มีจำนวนทั้งสิ้น ๔๘,๑๕๐ ซี.ซี. ซึ่งจะส่งให้กับสภากาชาดไทยและสาขาบริจาคโลหิตแห่งชาติ สถาบันพยาธิวิทยา ศูนย์อำนวยการพระมงกุฎเกล้าเพื่อนำโลหิตที่รับบริจาคไปช่วยเหลือทหาร ตำรวจ อาสาสมัคร และบุคคลพลเรือนที่ได้รับบาดเจ็บจากการปฏิบัติหน้าที่ ตลอดจนประชาชนทั่วไป
ทั้งนี้กิจกรรมดังกล่าวมีข้าราชการและกำลังพลให้การตอบรับร่วมบริจาคโลหิตเป็นจำนวนมาก เพื่อถวายเป็นพระราชกุศลและน้อมสำนึกในพระมหากรุณาธิคุณอย่างหาที่สุดมิได้

ที่มา : https://www.thaigov.go.th/news/contents/details/75399