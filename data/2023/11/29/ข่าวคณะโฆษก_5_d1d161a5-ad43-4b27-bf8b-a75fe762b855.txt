รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯ ชื่นชมเยาวชนไทยรับรางวัลหลายรายการจากการแข่งขันคณิตศาสตร์นานาชาติ 2023 WMTC - World Team Mathematics Championship


วันพุธที่ 29 พฤศจิกายน 2566
29/11/2566
พิมพ์
โฆษกรัฐบาลเผย นายกฯ ชื่นชมเยาวชนไทยรับรางวัลหลายรายการจากการแข่งขันคณิตศาสตร์นานาชาติ 2023 WMTC - World Team Mathematics Championship
รัฐบาลมุ่งมั่นสนับสนุนทักษะให้เด็กและเยาวชนไทย สู่การเป็นอนาคตของชาติ
วันนี้ (29 พฤศจิกายน 2566) นายชัย วัชรงค์ โฆษกประจำสำนักนายกรัฐมนตรี เปิดเผยว่า นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง ชื่นชมความรู้ความสามารถของคณะนักเรียนตัวแทนจากประเทศไทยจำนวน 14 คน ที่ประสบความสำเร็จในการเข้าร่วมแข่งขันรายการคณิตศาสตร์นานาชาติ 2023 WMTC – World Team Mathematics Championship ณ สาธารณรัฐเกาหลี ระหว่างวันที่ 24 - 28 พฤศจิกายน 2566 ผลปรากฎว่าตัวแทนคณะนักเรียนไทยได้รับรางวัลหลายรายการ จากหลากหลายประเภทการแข่งขัน
โฆษกประจำสำนักนายกรัฐมนตรี กล่าวว่า รายการ WMTC เป็นรายการแข่งขันคณิตศาสตร์นานาชาติ ที่มุ่งเน้นเพิ่มประสิทธิภาพในการเรียนรู้วิชาคณิตศาสตร์ ยกระดับความสัมพันธ์ระหว่างเยาวชนจากภูมิภาคต่าง ๆ ทั่วโลก พร้อมฝึกฝนการทำงานเป็นทีม รวมทั้งส่งเสริมความร่วมมือระหว่างนักคณิตศาสตร์จากทั่วโลก ซึ่งในครั้งนี้มีผู้เข้าร่วมการแข่งขันมากกว่า 20 ประเทศและเขตเศรษฐกิจจากทุกทวีป อาทิ สาธารณรัฐประชาชนจีน, สหรัฐอเมริกา, เกาหลีใต้, มาเลเซีย, ญี่ปุ่น, ฟิลิปปินส์, สิงคโปร์, เวียดนาม, ฮ่องกง, ออสเตรเลีย, อินโดนีเซีย, อิหร่าน, คาซัคสถาน, อียิปต์, เมียนมา,ไต้หวัน, บัลกาเรีย, อุซเบกิสถาน, กัมพูชา และ ไทย
โดยจากการแข่งขันครั้งนี้ คณะนักเรียนตัวแทนจากประเทศไทย สามารถสร้างผลงานได้อย่างยอดเยี่ยม โดยในการแข่งขันประเภท Junior Level (ประถมปลาย) คณะนักเรียนตัวแทนจากประเทศไทย ได้รับรางวัลหลากหลายประเภท 1) แชมเปี้ยนประเภทบุคคล 2) รางวัลรองชนะเลิศอันดับหนึ่งประเภททีม 3) รางวัลเหรียญทองประเภทบุคคล (3 เหรียญ) 4) รางวัลเหรียญเงินประเภทบุคคล(2 เหรียญ) และ 5) รางวัลเหรียญทองแดงประเภทบุคคล(1เหรียญ)
ในขณะที่การแข่งขันในระดับ Intermediate Level (มัธยมต้น) คณะนักเรียนตัวแทนจากประเทศไทย ได้รับรางวัลหลากหลายประเภทเช่นเดียวกัน ได้แก่ 1) รางวัลเหรียญเงินประเภทบุคคล (2 เหรียญ) 2) รางวัลเหรียญทองแดงประเภทบุคคล(2เหรียญ) และในระดับ Advanced Level (มัธยมปลาย) ได้รับรางวัลประเภท 1) รางวัลเหรียญเงินประเภทบุคคล(2 เหรียญ) 2) รางวัลเหรียญทองแดงประเภทบุคคล(2เหรียญ)
“นายกรัฐมนตรีให้ความสำคัญกับการส่งเสริมศักยภาพเยาวชนไทย ซึ่งความสำเร็จในการแข่งขันครั้งนี้สะท้อนให้เห็นว่า เด็กและเยาวชนไทยมีความสามารถและศักยภาพในการแข่งขัน และพร้อมจะรับการพัฒนาในระดับต่อไป โดยรัฐบาลมีความมุ่งมั่นในการส่งเสริมการพัฒนาศักยภาพของเด็กและเยาวชนไทย เพิ่มทักษะอย่างรอบด้าน เพื่อพัฒนาให้เด็กและเยาวชนไทยสู่การเป็นอนาคตของชาติ ซึ่งในขณะเดียวกันรัฐบาลเดินหน้าเสริมขีดความสามารถของประเทศเพื่อรองรับเด็กที่มีความสามารถในอนาคต เพื่อต่อยอดสร้างเสริมประเทศไทยในทุกด้านยิ่งยิ่งขึ้นไป” นายชัย กล่าว

ที่มา : https://www.thaigov.go.th/news/contents/details/75400