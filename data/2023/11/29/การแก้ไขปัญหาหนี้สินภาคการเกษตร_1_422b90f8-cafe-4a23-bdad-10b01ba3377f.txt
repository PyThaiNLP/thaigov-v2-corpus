รัฐบาลไทย-ข่าวทำเนียบรัฐบาล-นายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงพาณิชย์ เป็นประธานการประชุมคณะกรรมการนโยบายและบริหารข้าวแห่งชาติ (นบข.)ครั้งที่ 3/2566 


วันพุธที่ 29 พฤศจิกายน 2566
นายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงพาณิชย์ เป็นประธานการประชุมคณะกรรมการนโยบายและบริหารข้าวแห่งชาติ (นบข.)ครั้งที่ 3/2566
เมื่อวันพฤหัสบดีที่ 23 พฤศจิกายน 2566 ณ ห้องกิติยากรวรลักษณ์ ชั้น 4 ตึกสำนักงานปลัดกระทรวงพาณิชย์
นายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงพาณิชย์ แถลงภายหลังเป็นประธานการประชุมคณะกรรมการนโยบายและบริหารข้าวแห่งชาติ (นบข.)ครั้งที่ 3/2566 พร้อมด้วย ร.อ.ธรรมนัส พรหมเผ่า รัฐมนตรีว่าการกระทรวงเกษตรและสหกรณ์ และนายทรงศักดิ์ ทองศรี รัฐมนตรีช่วยว่าการกระทรวงมหาดไทย ที่ห้องกิติยากรวรลักษณ์ ชั้น 4 ตึกสำนักงานปลัดกระทรวงพาณิชย์
นายภูมิธรรม กล่าวว่า เราได้ดำเนินการร่วมกันในการแก้ปัญหาข้าว ดูดซับผลผลิตข้าวเพื่อผยุงราคาให้เกษตรกรพึงพอใจ เป็นธรรมต่อเกษตรกร ที่ผ่านมา ครม. ได้อนุมัติให้ธนาคาร ธ.ก.ส. จ่ายเงินชดเชยให้เกษตรกร โดยสถาบันเกษตรกร สังกัดกระทรวงเกษตรฯ รับซื้อข้าว เกษตรกรรายย่อยที่ไม่มียุ้งฉางเก็บสต็อกไปฝากสถาบันเกษตรกร สถาบันฯได้รับเงินชดเชย 1,000 บาท/ตัน เกษตรกร ได้รับ 500 บาท/ตัน และเกษตรกรที่มียุ้งฉางเก็บสต็อกจะได้รับ 1,500 บาท/ตัน
“วันนี้มีมติเรื่องโรงสี ที่มีส่วนช่วยรับซื้อข้าว จากเกษตรกร ทำให้ข้าวไม่ล้นตลาด โดยช่วยชดเชยดอกเบี้ย 4% จะนำเข้า ครม. ในวันอังคารที่จะถึงนี้ โดยให้ คชก. จ่ายเงินชดเชยไปก่อน งบประมาณ 780 ล้านบาท และเรื่องที่ชาวนาได้ไร่ละ 1,000 บาท จำนวน 4.68 ล้านครัวเรือน เป็นค่าบริหารจัดการข้าวที่ได้มีไปมติแล้ว ในการเข้า ครม.ครั้งหน้า เช้าวันอังคารที่จะถึงนี้(28 พ.ย.66) จะมีการคิกออฟให้ชาวนาทั่วประเทศได้รับเงินไร่ละ 1,000 บาท โดยทุกหน่วยงานจะทำงานร่วมกันต่อ หวังว่าต่อไปชาวนาจะเข้าร่วมโครงการกับเรา เพื่อให้ได้ผลผลิตข้าวที่มากขึ้นทัดเทียมเมล็ดพันธุ์ข้าวของเวียดนาม ให้เรามีข้าวที่มีคุณภาพดีเหมือนที่เคยมีมา” รองนายกรัฐมนตรีและรัฐมนตรีว่าการกระทรวงพาณิชย์กล่าว
นายวัฒนศักย์ เสือเอี่ยม อธิบดีกรมการค้าภายใน กล่าวเพิ่มเติมว่า ราคาข้าวมีการเพิ่มขึ้น จากสัปดาห์ที่ผ่านมาราคาอยู่ที่ 14,300 บาท/ตัน ได้มีการเปิดจุดตลาดนัดและหารือโรงสี ทำให้ราคาเพิ่มขึ้น 250 บาท/ตัน เป็น 14,550-15,300 บาท/ตัน ข้าวเปลือกเจ้าราคาสัปดาห์ก่อน 11,000 บาท/ตัน สัปดาห์นี้ 11,450-11,700 บาท/ตัน ข้าวเปลือกเหนียว ราคา 12,900 -13,800 บาท/ตัน และได้ฝากให้สมาคมชาวนาดูแลการเก็บเกี่ยวให้ได้ข้าวคุณภาพดี จะได้ราคาดี ดูแลผลผลิต การเก็บเกี่ยวให้ดี
ข้อมูลจากกรมการค้าภายในระบุว่า โครงการชดเชยดอกเบี้ยให้ผู้ประกอบการค้าข้าวในการเก็บสต็อก ปีการผลิต 2566/67 จะช่วยชดเชยดอกเบี้ยโรงสีเก็บสต็อกข้าว 4% งบประมาณ 780 ล้านบาท เป้าหมาย 4 ล้านตัน โดยให้โรงสีเก็บสต็อก 2-6 เดือน มีระยะเวลารับซื้อ ตั้งแต่ ครม.อนุมัติ - 31 มี.ค.67 (ทั่วไป) และตั้งแต่ 1 ม.ค. - 30 มิ.ย.67 (สำหรับภาคใต้) มีระยะเวลาเก็บสต็อก ตั้งแต่ ครม.อนุมัติ - ธ.ค.67 และระยะเวลาโครงการ ตั้งแต่ ครม.อนุมัติ - 31 ต.ค.68

ที่มา : https://www.thaigov.go.th/news/contents/details/75367