รัฐบาลไทย-ข่าวทำเนียบรัฐบาล-รองนายกรัฐมนตรีและรัฐมนตรีว่าการกระทรวงการต่างประเทศพบหารือกับรัฐมนตรีช่วยว่าการกระทรวงการต่างประเทศสาธารณรัฐอิสลามอิหร่าน


วันพุธที่ 29 พฤศจิกายน 2566
รองนายกรัฐมนตรีและรัฐมนตรีว่าการกระทรวงการต่างประเทศพบหารือกับรัฐมนตรีช่วยว่าการกระทรวงการต่างประเทศสาธารณรัฐอิสลามอิหร่าน
รองนายกรัฐมนตรีและรัฐมนตรีว่าการกระทรวงการต่างประเทศพบหารือกับรัฐมนตรีช่วยว่าการกระทรวงการต่างประเทศสาธารณรัฐอิสลามอิหร่าน
เมื่อวันที่ 22 พฤศจิกายน 2566 นายปานปรีย์ พหิทธานุกร รองนายกรัฐมนตรีและรัฐมนตรีว่าการกระทรวงการต่างประเทศ พบหารือกับนายอะลี บากิรี คานี รัฐมนตรีช่วยว่าการกระทรวงการต่างประเทศสาธารณรัฐอิสลามอิหร่านด้านการเมือง ในโอกาสการเดินทางเยือนไทยอย่างเป็นทางการในฐานะแขกของกระทรวงการต่างประเทศ ระหว่างวันที่ 22-23 พฤศจิกายน 2566 เพื่อส่งเสริมความร่วมมือระหว่างกันในทุกมิติ ทั้งในด้านการแลกเปลี่ยนการเยือนระดับสูง การเมือง เศรษฐกิจและสังคม และความร่วมมือในกรอบพหุภาคี โดยเฉพาะอย่างยิ่งในกรอบความร่วมมือเอเชีย (Asia Cooperation Dialogue: ACD) ซึ่งอิหร่านจะดำรงตำแหน่งประธาน ในปี 2567-2568
ทั้งสองฝ่ายแลกเปลี่ยนมุมมองเกี่ยวกับสถานการณ์ในภูมิภาค รวมถึงสถานการณ์ในอิสราเอล-กาซา และในวันเดียวกันรัฐมนตรีช่วยฯ ได้พบหารือกับนายวันมูหะมัดนอร์ มะทา ประธานรัฐสภาและประธานสภาผู้แทนราษฎร และหน่วยงานที่เกี่ยวข้อง
ในโอกาสนี้ นายสีหศักดิ์ พวงเกตุแก้ว ผู้ช่วยรัฐมนตรีประจำกระทรวงการต่างประเทศเป็นเจ้าภาพงานเลี้ยงอาหารกลางวันเพื่อเป็นเกียรติแก่รัฐมนตรีช่วยฯ สำหรับการเยือนไทยครั้งนี้ด้วย
การเยือนครั้งนี้สะท้อนถึงความสัมพันธ์อันดีระหว่างไทยกับอิหร่านที่มียาวนานตั้งแต่สมัยกรุงศรีอยุธยากับจักรวรรดิเปอร์เซีย และความมุ่งมั่นของรัฐบาลของทั้งสองประเทศที่จะส่งเสริมความร่วมมือระหว่างกันให้แน่นแฟ้นยิ่งขึ้น
อนึ่ง นอกจากการพบหารือกับหน่วยงานภาครัฐแล้ว รัฐมนตรีช่วยว่าการกระทรวงการต่างประเทศสาธารณรัฐอิสลามอิหร่าน ยังได้ใช้โอกาสนี้พบปะกับชาวอิหร่านในไทย และให้สัมภาษณ์สื่อมวลชนไทยด้วย

ที่มา : https://www.thaigov.go.th/news/contents/details/75363