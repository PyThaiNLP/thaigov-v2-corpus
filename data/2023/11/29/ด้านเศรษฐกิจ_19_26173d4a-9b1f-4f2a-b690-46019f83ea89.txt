รัฐบาลไทย-ข่าวทำเนียบรัฐบาล-รมว.ธรรมนัสฯ หารือความร่วมมือกับนอร์เวย์ พร้อมผลักดันสินค้าเกษตรไทย


วันพุธที่ 29 พฤศจิกายน 2566
รมว.ธรรมนัสฯ หารือความร่วมมือกับนอร์เวย์ พร้อมผลักดันสินค้าเกษตรไทย
รมว.ธรรมนัสฯ หารือความร่วมมือกับนอร์เวย์ พร้อมผลักดันสินค้าเกษตรไทย
ร้อยเอก ธรรมนัส พรหมเผ่า รัฐมนตรีว่าการกระทรวงเกษตรและสหกรณ์ หารือร่วมกับ นาย ทอร์ โอ แซนด์วิค (H.E. Mr. Tore O. Sandvik) รัฐมนตรีช่วยว่าการ (ด้านการค้าและอุตสาหกรรม) กระทรวงการค้า อุตสาหกรรม และการประมง ราชอาณาจักรนอร์เวย์ นางอัสตริด เอมีเลีย เฮลเล (H.E. Mrs. Astrid Emilie Helle) เอกอัครราชทูตราชอาณาจักรนอร์เวย์ ประจำประเทศไทย และคณะ ในโอกาสเดินทางเยือนไทยเพื่อเข้าร่วมงาน Norway-Asia Business Summit 2023 โดยมี นายบุญสิงห์ วริทร์รักษ์ ที่ปรึกษารัฐมนตรีว่าการกระทรวงเกษตรและสหกรณ์ นางสาวธนาพร จีนจะโปะ เลขานุการรัฐมนตรีว่าการกระทรวงเกษตรและสหกรณ์ นายเศรษฐเกียรติ กระจ่างวงษ์ รองปลัดกระทรวงเกษตรและสหกรณ์ และผู้บริหารหน่วยงานสังกัดกระทรวงเกษตรและสหกรณ์ เข้าร่วมหารือ ณ ห้องประชุมกระทรวงเกษตรและสหกรณ์ (112)
สำหรับการหารือในวันนี้ รัฐมนตรีว่าการกระทรวงเกษตรและสหกรณ์ แสดงความชื่นชมความก้าวหน้าทางเทคโนโลยีและองค์ความรู้ด้านประมงของนอร์เวย์ รวมทั้งมีสินค้าและผลิตภัณฑ์ประมงจากนอร์เวย์ อย่างปลาแซลมอนเป็นที่ได้รับความนิยมอย่างมากจากผู้บริโภคชาวไทย ซึ่งฝ่ายไทยมีความสนใจแลกเปลี่ยนองค์ความรู้การเลี้ยงปลาทะเลในกระชัง และการเพาะเลี้ยงปลาแซลมอน ปลาสเตอร์เจียน และปลาเทราต์ นอกจากนี้ ทั้งสองฝ่ายยังหวังว่าการจัดทำความตกลงการค้าเสรีระหว่างไทยและสมาคมการค้าเสรียุโรป (European Free Trade Association: EFTA) จะบรรลุข้อตกลงการเจรจาได้โดยเร็ว เพื่อกระชับความสัมพันธ์ทางการค้าและขยายโอกาสทางการตลาดระหว่างกัน โดยเฉพาะสินค้าเกษตรที่มีศักยภาพและมาตรฐานเป็นที่ยอมรับในระดับสากล และรัฐมนตรีว่าการกระทรวงเกษตรและสหกรณ์ยังได้แนะนำสินค้าเกษตรที่มีคุณภาพและมีมาตรฐาน โดยเฉพาะผลไม้เมืองร้อนเพื่อส่งออกในอนาคตต่อไป
นอกจากนี้ ฝ่ายไทยได้เชิญชวนฝ่ายนอร์เวย์ร่วมประชาสัมพันธ์และเข้าร่วมงานมหกรรมพืชสวนโลก “Udon Thani International Horticultural Expo 2026” โดยกระทรวงเกษตรและสหกรณ์เป็นเจ้าภาพ ซึ่งจะจัดขึ้นระหว่างวันที่ 1 พฤศจิกายน 2569 ถึง 14 มีนาคม 2570 ภายใต้แนวคิด “ความหลากหลายแห่งสรรพชีวิต Diversity of Life: Connecting People, Water, and Plants for Sustainable Living” ซึ่งงานมหกรรมนี้จะเป็นเสมือนแพลตฟอร์มนำเสนอและแลกเปลี่ยนแนวคิดในการพัฒนาการเกษตรพืชสวนและการดำรงชีวิตอย่างยั่งยืนของชุมชน
ทั้งนี้ นอร์เวย์เป็นตลาดส่งออกสินค้าเกษตรอันดับที่ 65 ของไทย สำหรับการส่งออกในปี 2566 ( ม.ค. - ก.ย.) ไทยส่งออกไปนอร์เวย์เพิ่มขึ้นจาก 1,069 ล้านบาท เป็น 1,238 ล้านบาท หรือเพิ่มขึ้น 170 ล้านบาท คิดเป็นร้อยละ 15.89 สินค้าส่งออกสำคัญ 10 อันดับแรก มีสัดส่วนการส่งออกรวมกันถึงร้อยละ 81.00 ของมูลค่าการส่งออกสินค้าเกษตรไปนอร์เวย์ ได้แก่ ข้าว ซอสและของปรุงรส ข้าวโพดหวานปรุงแต่ง เส้นพาสต้า ปลากระป๋อง สับปะรดกระป๋อง อาหารปรุงแต่งอื่น ๆ (เช่น เต้าหู้ แอลกอฮอล์ผง ครีมเทียม) ฝรั่ง/มะม่วง/มังคุด สดหรือแห้ง พืชผักสดหรือแช่เย็น (เช่น ข้าวโพดหวาน กระเจี๊ยบเขียว) และพืชผัก/ผลไม้ปรุงแต่ง

ที่มา : https://www.thaigov.go.th/news/contents/details/75417