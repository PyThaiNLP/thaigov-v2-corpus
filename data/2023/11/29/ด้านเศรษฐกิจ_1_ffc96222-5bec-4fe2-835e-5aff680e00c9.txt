รัฐบาลไทย-ข่าวทำเนียบรัฐบาล-​พิมพ์ภัทรา ต้อนรับ “ฉางอาน” ยานยนต์อีวี ยักษ์ใหญ่สยายปีก ทุ่ม 8.6 พันล้าน สร้างฐานผลิตในไทยจ่อส่งออกทั่วโลก


วันพุธที่ 29 พฤศจิกายน 2566
29/11/2566
พิมพ์
​พิมพ์ภัทรา ต้อนรับ “ฉางอาน” ยานยนต์อีวี ยักษ์ใหญ่สยายปีก ทุ่ม 8.6 พันล้าน สร้างฐานผลิตในไทยจ่อส่งออกทั่วโลก
​พิมพ์ภัทรา ต้อนรับ “ฉางอาน” ยานยนต์อีวี ยักษ์ใหญ่สยายปีก ทุ่ม 8.6 พันล้าน สร้างฐานผลิตในไทยจ่อส่งออกทั่วโลก
วันที่ 27 พฤศจิกายน 2566 นางสาวพิมพ์ภัทรา วิชัยกุล รัฐมนตรีว่าการกระทรวงอุตสาหกรรม เป็นประธานในงานเปิดตัวแบรนด์ “ฉางอาน” ในประเทศไทย ของบริษัท ฉางอาน ออโต้โมบิล จำกัด โดยมีนางสาวศิรินันท์ ศิริพานิช ผู้ช่วยรัฐมนตรีประจกระทรวงอุตสาหกรรม นายณัฐพล รังสิตพล ปลัดกระทรวงอุตสาหกรรม นางสาวไพลิน เทียนสุวรรณเลขานุการรัฐมนตรีว่าการกระทรวงอุตสาหกรรม นางศิริเพ็ญ เกียรติเฟื่องฟู รองผู้อำนวยการสำนักงานเศรษฐกิจอุตสาหกรรม นายนฤตม์ เทอดสถีรศักดิ์ เลขาธิการคณะกรรมการส่งเสริมการลงทุน   นายณัฐกร อุเทนสุต ที่ปรึกษาด้านพัฒนาระบบควบคุมทางสรรพสามิต กรมสรรพสามิต นายสนั่น อังอุบลกุล ประธานคณะกรรมการหอการค้าไทย และสภาหอการค้าแห่งประเทศไทย ร่วมงาน และมี มิสเตอร์ จู หัวหรง (Mr. Zhu Huarong) ประธานบริษัท ฉางอาน ออโต้โมบิล จำกัด และผู้บริหารบริษัท ฉางอาน ออโต้โมบิล จำกัด ผู้บริหารบริษัท ยานยนต์สแควร์ กรุ๊ป จำกัด บริษัท กรังด์ปรีซ์ อินเตอร์เนชั่นแนล จำกัด (มหาชน) บริษัท สื่อสากล จำกัด บริษีท วี เอ อินเตอร์ มีเดีย จำกัด ให้การต้อนรับ ณ ฮอลล์ 1 ชั้น G ศูนย์การประชุมแห่งชาติสิริกิติ์
รัฐมนตรีว่าการกระทรวงอุตสาหกรรม เผยว่าประเทศไทยกำลังเป็นที่จับตาจากผู้ผลิตรถยนต์ไฟฟ้า และส่วนประกอบยานยนต์ที่เกี่ยวข้องหลายราย กำลังมีการขยายตัวและมีการเติบโตด้านอุตสาหกรรมยานยนต์บีอีวี อย่างต่อเนื่อง เนื่องจากปัจจุบันประเทศไทยเป็นฐานการผลิตแหล่งสำคัญแห่งหนึ่งของโลก  สำหรับแบรนด์ “ฉางอาน” ยานยนต์ อีวี หรือรถยนต์ไฟฟ้า เป็นแบรนด์ชื่อดังจากสาธารณรัฐประชาชนจีน เป็นที่รู้จักในแวดวงผู้ใช้ยานยนต์ไฟฟ้าทั่วโลก  การพัฒนาอุตสาหกรรมยานยนต์ประเภทนี้ของจีนกำลังก้าวหน้าล้ำสมัยอย่างมาก และกำลังพัฒนาต่อไปอย่างต่อเนื่อง สอดรับกับตลาดขยายตัวอย่างกว้างขวางมากขึ้น เป็นทางเลือกของผู้ซื้อผู้นิยมใช้ยานยนต์ชนิดนี้ที่เพิ่มขึ้นอย่างมาก
รัฐมนตรีว่าการกระทรวงอุตสาหกรรม ยังเผยอีกว่า อุตสาหกรรมยานยนต์บี-อี-วี (BEV) หรือ รถยนต์ไฟฟ้า 100% สำคัญต่อการพัฒนาเศรษฐกิจในอุตสาหกรรมหนึ่ง ๆ และมีความเกี่ยวเนื่องกับห่วงโซ่อุปทานจำนวนมาก คือ มีการหมุนเวียนของเม็ดเงินในทุกส่วนที่เกี่ยวข้อง การขนส่ง การผลิต ทรัพยากร วัตถุดิบ แรงงานทุกระดับ สำหรับประเทศไทยเป็นฐานการผลิตและส่งออกชิ้นส่วนยานยนต์และยานยนต์ที่สำคัญ เป็นลำดับ 10 ของโลก ดังนั้นการเป็นประเทศที่ถูกหมายตาจากนักลงทุนจึงเป็นเรื่องที่ไม่เกินความคาดหมาย นอกจากนี้ยังได้กล่าวชื่นชมและขอบคุณการตัดสินใจของนาย จู หัวหรง และคณะผู้บริหารบริษัท ฉางอาน ออโต้โมบิล จำกัด ได้ใช้ประเทศไทยเป็นพื้นที่ลงทุน มีมูลค่าการลงทุนกว่า 8,860 ล้านบาท และยังทราบว่าต้องการให้ไทยเป็นศูนย์กลางการผลิตรองรับความต้องการในภูมิภาค และส่งไปยังอีกหลายประเทศทั่วโลก โดยเฉพาะกลุ่มประเทศใช้รถพวงมาลัยขวา ซึ่งนี่คืออีกหนึ่งสัญญาณที่ดีของอุตสาหกรรมยานยนต์รักษ์สิ่งแวดล้อมและมั่นใจว่าประเทศไทยจะก้าวไปสู่หมายเลข 1 ของภูมิภาคในการผลิตและส่งออกยานยนต์และชิ้นส่วนในอุตสาหกรรมชนิดนี้ และมั่นใจว่าจะเป็นเบอร์ต้น ๆของโลกตามเป้าหมาย

ที่มา : https://www.thaigov.go.th/news/contents/details/75348