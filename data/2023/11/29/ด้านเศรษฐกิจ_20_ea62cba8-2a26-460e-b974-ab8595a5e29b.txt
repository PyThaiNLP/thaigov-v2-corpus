รัฐบาลไทย-ข่าวทำเนียบรัฐบาล-​รองปลัดเศรษฐเกียรติฯ เข้าร่วมการประชุมคณะกรรมการแก้ไขปัญหาของสมัชชาคนจน ครั้งที่ 1/2566


วันพุธที่ 29 พฤศจิกายน 2566
​รองปลัดเศรษฐเกียรติฯ เข้าร่วมการประชุมคณะกรรมการแก้ไขปัญหาของสมัชชาคนจน ครั้งที่ 1/2566
​รองปลัดเศรษฐเกียรติฯ เข้าร่วมการประชุมคณะกรรมการแก้ไขปัญหาของสมัชชาคนจน ครั้งที่ 1/2566
นายเศรษฐเกียรติ กระจ่างวงษ์ รองปลัดกระทรวงเกษตรและสหกรณ์ ได้รับมอบหมายจากท่านปลัดกระทรวงเกษตรและสหกรณ์ เป็นผู้แทนเข้าร่วมการประชุมคณะกรรมการแก้ไขปัญหาของสมัชชาคนจน ครั้งที่ 1/2566 โดยมีรองนายกรัฐมนตรี (นายภูมิธรรม เวชยชัย) เป็นประธานการประชุม รองปลัดสำนักนายกรัฐมนตรี (นายมงคลชัย สมอุดร) เป็นกรรมการและเลขานุการ ผู้ช่วยปลัดกระทรวงเกษตรและสหกรณ์ (นายธิติ โลหะปิยะพรรณ) เป็นกรรมการและผู้ช่วยเลขานุการ ที่ปรึกษารัฐมนตรีว่าการกระทรวงเกษตรและสหกรณ์ (นายธนสาร ธรรมสอน) และผู้แทนสำนักบริหารกองทุนเพื่อช่วยเหลือเกษตรกรและรับเรื่องร้องเรียน เข้าร่วมประชุม ณ ห้องประชุมกิติยากรวรลักษณ์ ชั้น 4 สำนักงานปลัดกระทรวงพาณิชย์ กระทรวงพาณิชย์ และผ่านสื่ออิเล็กทรอนิกส์ Zoom Meeting ซึ่งมีประเด็นสำคัญ ดังนี้
1. ที่ประชุมรับทราบ มติคณะรัฐมนตรี เมื่อวันที่ 31 ตุลาคม 2566 เรื่อง แนวทางการแก้ไขปัญหาของสมัชชาคนจน โดยเสนอแนวทางแก้ไขปัญหาของสมัชชาคนจนเป็น 69 กรณี ได้แก่ กรณีแก้ไขปัญหาเป็นกรณีเร่งด่วน จำนวน 21 เรื่อง กรณีใช้กลไกแก้ไขปัญหาในรูปแบบคณะกรรมการ จำนวน 23 เรื่อง และกรณีที่มีความจำเป็นต้องเสนอต่อคณะรัฐมนตรี จำนวน 25 เรื่อง ทั้งนี้ สำนักเลขาธิการคณะรัฐมนตรีได้แจ้งให้ผู้ที่เกี่ยวข้องทราบแล้ว
2. ที่ประชุมรับทราบ การแต่งตั้งคณะกรรมการเพื่อแก้ไขปัญหาของสมัชชาคนจน จำนวน 7 คณะ
ได้แก่ คณะกรรมการกำกับและติดตามการแก้ไขปัญหาของสมัชชาคนจน คณะกรรมการแก้ไขปัญหาของสมัชชาคนจน คณะกรรมการแก้ไขปัญหาของสมัชชาคนจน กรณีเขื่อนหัวนาและเขื่อนราษีไศลคณะกรรมการแก้ไขปัญหาของสมัชชาคนจน กรณีปัญหาแรงงาน คณะกรรมการแก้ไขปัญหาของสมัชชาคนจน กรณีปัญหาที่ดินในความรับผิดชอบของกระทรวงมหาดไทย คณะกรรมการแก้ไขปัญหาของสมัชชาคนจน กรณีปัญหาเขื่อนปากมูล และคณะกรรมการแก้ไขปัญหาของสมัชชาคนจน กรณีการแก้ไขปัญหาป่าไม้และที่ดินในรูปแบบนิคมสหกรณ์
3. ที่ประชุมพิจารณาและให้ความเห็นชอบ กรณีปัญหาที่ได้รับมอบหมายจากคณะกรรมการกำกับและติดตามการแก้ไขปัญหาของสมัชชาคนจน จำนวน 28 เรื่อง และมอบหมายให้หน่วยงานที่เกี่ยวข้องพิจารณาดำเนินการแก้ไขปัญหาของสมัชชาคนจนตามหน้าที่และอำนาจ และรายงานให้คณะกรรมการฯ ทราบทุก 1 เดือน
4. ที่ประชุมพิจารณาและให้ความเห็นชอบ การแต่งตั้งคณะอนุกรรมการฯ เพื่อช่วยเหลือ
การปฏิบัติงาน จำนวน 9 คณะ ดังนี้
4.1 คณะอนุกรรมการประสานงานเร่งรัดติดตามการแก้ไขปัญหาของสมัชชาคนจน
4.2 คณะอนุกรรมการแก้ไขปัญหาการตัดโค่นไม้ยางพาราที่หมดสภาพเพื่อปลูกใหม่ ในท้องที่จังหวัดตรัง
4.3 คณะอนุกรรมการแก้ไขปัญหาการตัดโค่นไม้ยางพาราที่หมดสภาพเพื่อปลูกใหม่ ในท้องที่จังหวัดนครศรีธรรมราช
4.4 คณะอนุกรรมการแก้ไขปัญหาการตัดโค่นไม้ยางพาราที่หมดสภาพเพื่อปลูกใหม่ ในท้องที่จังหวัดพัทลุง
4.5 คณะอนุกรรมการจัดหาที่ดิน กรณีโครงการอ่างเก็บน้ำโปร่งขุนเพชร จังหวัดชัยภูมิ
4.6 คณะอนุกรรมการจัดหาที่ดิน กรณีราษฎรได้รับผลกระทบจากนโยบายทวงคืนผืนป่าในเขตป่าสงวนแห่งชาติดงใหญ่ (บ้านเก้าบาตร) ตำบลลำนางรอง อำเภอโนนดินแดง จังหวัดบุรีรัมย์
4.7 คณะอนุกรรมการตรวจข้อเท็จจริงกรณีความเสียหายและการสูญเสียโอกาสประกอบอาชีพให้กับสมาชิกสมัชชาคนจนที่ได้รับผลกระทบนโยบายทวงคืนผืนป่า เขตป่าสงวนแห่งชาติดงใหญ่ (บ้านเก้าบาตร) ตำบลลำนางรอง อำเภอโนนดินแดง จังหวัดบุรีรัมย์
4.8 คณะอนุกรรมการช่วยเหลือแก้ไขปัญหาความเดือดร้อน กรณีผู้ได้รับผลกระทบ จากแผนปฏิบัติการทวงคืน (พลิกฟื้น) ผืนป่าชายเลนตามนโยบายทวงคืนผืนป่าชายเลน ท้องที่หมู่ที่ 9 บ้านปากน้ำท่าเคย ตำบลท่าเคย อำเภอท่าฉาง จังหวัดสุราษฎร์ธานี
4.9 คณะอนุกรรมการแก้ไขปัญหาพื้นที่สัญญาเช่าที่หมดอายุการอนุญาตเข้าทำประโยชน์ในเขตป่าสงวนแห่งชาติ ป่าย่านยาว ป่าเขาวงและป่ากระซุม และเขตปฏิรูปที่ดิน ท้องที่อำเภอปลายพระยา จังหวัดกระบี่
5. ที่ประชุมพิจารณาและเห็นชอบ บันทึกแนวทางการบรรเทาปัญหาความเดือดร้อนของสมาชิกสมัชชาคนจนที่อาศัยหรือทำกินในที่ดินของรัฐทุกประเภทในระหว่างการดำเนินการแก้ไขปัญหา โดยมอบหมายให้ฝ่ายเลขานุการ มีหนังสือแจ้งกระทรวงมหาดไทยเพื่อแจ้งจังหวัดที่เกี่ยวข้อง และกระทรวงทรัพยากรธรรมชาติและสิ่งแวดล้อมเพื่อแจ้งหน่วยงานในสังกัดที่เกี่ยวข้อง เพื่อรับทราบพื้นที่ตามกรณีปัญหาที่ต้องการบรรเทาความเดือดร้อนในแต่ละกรณีปัญหาทั้ง 17 พื้นที่  และพิจารณาประสานการบูรณาการแก้ไขปัญหากับหน่วยงานที่เกี่ยวข้องตามมาตรการบรรเทาปัญหาความเดือดร้อนของสมัชชาคนจน ทั้งนี้ เรื่องใดที่สามารถ ดำเนินการได้ให้ดำเนินการไปตามหน้าที่และอำนาจ หากติดขัดหรือมีปัญหาอุปสรรคประการใดให้นำเสนอคณะกรรมการแก้ไขปัญหาของสมัชชาคนจนต่อไป

ที่มา : https://www.thaigov.go.th/news/contents/details/75420