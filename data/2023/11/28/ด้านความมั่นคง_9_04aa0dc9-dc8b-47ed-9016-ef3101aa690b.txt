รัฐบาลไทย-ข่าวทำเนียบรัฐบาล-กรมการจัดหางาน ส่งเสริมกลุ่มผู้รับงานไปทำที่บ้านจังหวัดขอนแก่น ต่อยอดจากวัสดุเหลือใช้สู่ผลิตภัณฑ์สร้างมูลค่า


วันอังคารที่ 28 พฤศจิกายน 2566
กรมการจัดหางาน ส่งเสริมกลุ่มผู้รับงานไปทำที่บ้านจังหวัดขอนแก่น ต่อยอดจากวัสดุเหลือใช้สู่ผลิตภัณฑ์สร้างมูลค่า
วันที่ 27 - 28 พฤศจิกายน 2566 นายสมชาย มรกตศรีวรรณ ผู้ตรวจราชการกระทรวงแรงงาน รักษาราชการแทนอธิบดีกรมการจัดหางาน มอบหมาย  นางสาวบุณยวีร์ ไขว้พันธุ์ รองอธิบดีกรมการจัดหางาน ลงพื้นที่จังหวัดขอนแก่น
เยี่ยมเยียนกลุ่มผู้รับงานไปทำที่บ้าน ที่จดทะเบียนกับกรมการจัดหางาน 3 กลุ่ม พร้อมให้คำแนะนำต่อยอดผลิตภัณฑ์ ส่งเสริมการรวมกลุ่มสร้างรายได้
นางสาวบุณยวีร์ ไขว้พันธุ์ รองอธิบดีกรมการจัดหางาน เปิดเผยว่า  กรมการจัดหางานส่งเสริมให้คนไทยมีทางเลือกในการประกอบอาชีพ โดยสนับสนุนการรวมกลุ่มรับงานไปทำที่บ้าน  มาตั้งแต่ปี พ.ศ. 2545 กลุ่มผู้รับงานฯ จะรับงานที่ไม่ใช้เทคโนโลยีซับซ้อนในการผลิต งานที่สามารถเรียนรู้ได้ง่าย หรืองานที่ใช้ภูมิปัญญาท้องถิ่น แต่ปัจจุบันผลิตภัณฑ์จากกลุ่มผู้รับงานไปทำที่บ้านมีความหลากหลาย และให้ความสำคัญกับการอนุรักษ์สิ่งแวดล้อมมากขึ้น มีการนำแนวคิดอัปไซคลิงที่นำของที่ไร้คุณค่ากลับมาแปรรูปเป็นสินค้า ผสมผสานด้วยภูมิปัญญาท้องถิ่นสร้างมูลค่าให้ผลิตภัณฑ์ หรือการใช้วัสดุทุกชิ้นอย่างคุ้มค่า โดยนำเศษวัสดุที่เหลือจากการผลิตชิ้นงานหลักมาสร้างสรรค์เป็นชิ้นงานใหม่ เช่นเดียวกับนายณัฐวุฒิ ศรีอาจ ผู้รับงานไปทำที่บ้าน “กระเป๋าป้ายไวนิล (Kennely)” ซึ่งแปรรูปตัดเย็บไวนิลผ้าใบเป็นกระเป๋า และใช้เส้นใยที่ได้จากผ้าใบทอด้วยกี่ทอผ้าตัดเย็บเป็นเสื้อผ้า กระเป๋า รองเท้า สร้างรายได้ถึงเดือนละ 25,000-30,000 บาทต่อเดือน หรือกลุ่มผู้รับงานไปทำที่บ้าน "กลุ่มแปรรูปผลิตภัณฑ์จากผ้าร่มเย็น" หมู่บ้านศรีจันทร์ หมู่ 4 ตำบลในเมือง อำเภอเมือง จังหวัดขอนแก่น ซึ่งรวมกลุ่มสมาชิก จำนวน 9 คน รับงานแปรรูปผลิตภัณฑ์จากผ้าขาวม้า และใช้ทักษะด้านการทอผ้าสร้างสรรค์ ร่ม ที่มีความสวยงามเป็นเอกลักษณ์ และนำเศษผ้าที่เหลือจากการทำร่ม มาทำผลิตภัณฑ์หลากหลาย อาทิ ตุ๊กตาไดโนเสาร์สัญลักษณ์เมืองขอนแก่น กระเป๋าผ้า หมวกผ้า พวงกุญแจ กระเช้าของฝาก กระเป๋าใส่แก้วน้ำ เสื้อผ้าฝ้าย เป็นต้น สามารถสร้างรายได้ประมาณ 3,000 - 5,000 บาท ต่อคนต่อเดือน หรือกลุ่มผู้รับงานไปทำที่บ้าน "กลุ่มตะกร้าสานพลาสติก" ชุมชนโนนหนองวัด 4 อำเภอเมือง จังหวัดขอนแก่น ซึ่งรวมกลุ่มสมาชิก 9 คน สานตะกร้าพลาสติก ที่ใส่แก้วน้ำ สร้างจุดขายและเพิ่มมูลค่าด้วยการใช้สีมงคลตามวันเกิด ปักอักษรย่อ เพิ่มมูลค่าสินค้า ออกแบบสินค้าตามความต้องการ ดึงดูดกลุ่มลูกค้าหลากหลาย สามารถสร้างรายได้ประมาณ 15,000 – 20,000 บาทต่อเดือน
นางสาวบุณยวีร์ กล่าวต่อไปว่า กรมฯมีการติดตามผลการดำเนินการของกลุ่มอย่างใกล้ชิด เพื่อให้คำแนะนำที่เป็นประโยชน์เกี่ยวกับการเรียนรู้และต่อยอดผลิตภัณฑ์ สนับสนุนช่องทางการทำการตลาด รวมทั้งให้คำแนะนำวิธีการขอกู้ยืมเงินดอกเบี้ยต่ำเพื่อเป็นทุนในการขยายกิจการ จากกองทุนเพื่อผู้รับงานไปทำที่บ้าน ทำให้กลุ่มฯสามารถรวมตัวกันได้อย่างเข้มแข็ง สร้างรายได้เสริมให้ครอบครัวอย่างยั่งยืน โดยปัจจุบันมีผู้จดทะเบียนเป็นผู้รับงานไปทำที่บ้านถึง 1,166 ราย เป็นประเภทบุคคล 439 ราย และประเภทกลุ่ม 727 กลุ่ม รวมสมาชิกทั้งสิ้น 6,359 คน สร้างรายได้สู่สมาชิกและชุมชนเป็นจำนวนมาก
สำหรับผู้ที่สนใจชมผลิตภัณฑ์จากกลุ่มผู้รับงานไปทำที่บ้าน สามารถติดตามอุดหนุนสินค้าได้ที่เว็บไซต์ doe.go.th/vgnew แสกน QR code : E - catalog และสำหรับผู้ที่มีไอเดียหรือสนใจรวมกลุ่มรับงานไปทำที่บ้าน สามารถยื่นคำขอจดทะเบียน ณ สำนักงานจัดหางานจังหวัด หรือสำนักงานจัดหางานกรุงเทพมหานครพื้นที่ 1-10 แห่งท้องที่ที่สถานที่กลุ่มฯตั้งอยู่ หรือติดต่อสอบถามได้ที่กองส่งเสริมการมีงานทำ กรมการจัดหางาน กระทรวงแรงงาน โทร. 02 245 1317

ที่มา : https://www.thaigov.go.th/news/contents/details/75343