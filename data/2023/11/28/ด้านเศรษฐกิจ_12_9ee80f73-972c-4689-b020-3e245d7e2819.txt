รัฐบาลไทย-ข่าวทำเนียบรัฐบาล-นายวิวัฒน์ชัย โหตระไวศยะ ผู้ช่วยรัฐมนตรีประจำกระทรวงคมนาคม เป็นประธานเปิดกิจกรรม “ส่งต่อรอยยิ้ม ด้วยใจบริการ” เนื่องในโอกาสวันคล้ายวันสถาปนากรมท่าอากาศยานครบรอบ 90 ปี


วันอังคารที่ 28 พฤศจิกายน 2566
นายวิวัฒน์ชัย โหตระไวศยะ ผู้ช่วยรัฐมนตรีประจำกระทรวงคมนาคม เป็นประธานเปิดกิจกรรม “ส่งต่อรอยยิ้ม ด้วยใจบริการ” เนื่องในโอกาสวันคล้ายวันสถาปนากรมท่าอากาศยานครบรอบ 90 ปี
....
นายสุริยะ จึงรุ่งเรืองกิจ รัฐมนตรีว่าการกระทรวงคมนาคม มอบให้ นายวิวัฒน์ชัย โหตระไวศยะ ผู้ช่วยรัฐมนตรีประจำกระทรวงคมนาคม เป็นประธานเปิดกิจกรรม “ส่งต่อรอยยิ้ม ด้วยใจบริการ” เนื่องในโอกาสวันคล้ายวันสถาปนากรมท่าอากาศยาน (ทย.) ครบรอบ 90 ปี โดยมี นายสรวุฒิ เนื่องจำนงค์ เลขานุการรัฐมนตรีว่าการกระทรวงคมนาคม นายมนตรี เดชาสกุลสม รองปลัดกระทรวงคมนาคม นางสาวรัชนีพร ธิติทรัพย์ ผู้ตรวจราชการกระทรวงคมนาคม และนายทรงยศินทร์ ชนปทาธิป ผู้ช่วยปลัดกระทรวงคมนาคม เข้าร่วมกิจกรรมฯ นายพิศักดิ์ จิตวิริยะวศิน อธิบดี ทย. ผู้บริหาร ข้าราชการ และพนักงาน ทย. ให้การต้อนรับ ในวันจันทร์ที่ 27 พฤศจิกายน 2566 ณ ห้องประชุมจันทรางศุ ทย. กรุงเทพฯ
นายวิวัฒน์ชัย โหตระไวศยะ กล่าวว่า ทย. เป็นหน่วยงานที่มีความสำคัญต่ออุตสาหกรรมการบินของไทย ในการร่วมขับเคลื่อนการเดินทางและการขนส่งทางอากาศให้เป็นโครงข่ายการบินและโครงสร้างพื้นฐาน เพื่อสนับสนุนการพัฒนาเศรษฐกิจทั้งในระดับท้องถิ่นและระดับประเทศ ในโอกาสนี้ ได้มอบเข็มกลัดสัญลักษณ์กิจกรรม “ส่งต่อรอยยิ้ม ด้วยใจบริการ” ให้กับผู้อำนวยการท่าอากาศยานภูมิภาค เพื่อนำไปส่งต่อให้กับเจ้าหน้าที่ท่าอากาศยานที่ได้รับคัดเลือกให้เป็นผู้ที่ปฏิบัติงานดีในการให้บริการด้านต่าง ๆ จำนวน 4 ด้าน ได้แก่ ด้านประชาสัมพันธ์ ด้านตรวจอาวุธและวัตถุอันตราย ด้านกู้ภัยและดับเพลิง และด้านอำนวยการและพิธีการบิน ซึ่งกิจกรรมดังกล่าวเป็นการสานต่อโครงการราชรถยิ้มของกระทรวงคมนาคม ที่มุ่งเน้นการให้บริการประชาชนด้วยรอยยิ้มจริงใจ เต็มใจให้บริการประชาชนทุกกลุ่มอย่างเท่าเทียม ทั่วถึง ขอให้เจ้าหน้าที่ท่าอากาศยานทุกท่านที่ได้รับเข็มกลัดสัญลักษณ์กิจกรรมฯ ในครั้งนี้ ปฏิบัติหน้าที่ของตนด้วยใจรักบริการเช่นนี้ตลอดไป เพื่อเป็นแบบอย่างที่ดี และเป็นแนวทางการยกระดับการให้บริการของ ทย. ต่อไป

ที่มา : https://www.thaigov.go.th/news/contents/details/75329