รัฐบาลไทย-ข่าวทำเนียบรัฐบาล-“สุชาดา” เลขานุการ รมว.กระทรวง อว. เปิดงานแถลงข่าวเปิดตัวแอป “ZERO CARBON” ประเมินการปล่อยก๊าซเรือนกระจกตามมาตรฐานสากล ดันกิจการด้านการท่องเที่ยว และอุตสาหกรรมไทย 


วันอังคารที่ 28 พฤศจิกายน 2566
“สุชาดา” เลขานุการ รมว.กระทรวง อว. เปิดงานแถลงข่าวเปิดตัวแอป “ZERO CARBON” ประเมินการปล่อยก๊าซเรือนกระจกตามมาตรฐานสากล ดันกิจการด้านการท่องเที่ยว และอุตสาหกรรมไทย
“สุชาดา” เลขานุการ รมว.กระทรวง อว. เปิดงานแถลงข่าวเปิดตัวแอป “ZERO CARBON” ประเมินการปล่อยก๊าซเรือนกระจกตามมาตรฐานสากล ดันกิจการด้านการท่องเที่ยว และอุตสาหกรรมไทย มุ่งสู่คาร์บอนสุทธิเป็นศูนย์
เมื่อวันที่ 23 พ.ย. นางสาวสุชาดา แทนทรัพย์ เลขานุการ รมว.การอุดมศึกษา วิทยาศาสตร์ วิจัยและนวัตกรรม (อว.) ได้รับมอบหมายจากนางสาวศุภมาส อิศรภักดี รมว.กระทรวง อว. ให้เป็นประธานเปิดงานแถลงข่าว แอปพลิเคชัน “ZERO CARBON” เพื่อใช้ในการประเมินการปล่อยก๊าซเรือนกระจกและการชดเชยคาร์บอน จากกิจกรรมด้านการท่องเที่ยวและอุตสาหกรรมไมซ์ (MICE) เพื่อมุ่งสู่คาร์บอนสุทธิเป็นศูนย์ โดยมี รศ.ดร.ธงชัย สุวรรณสิชณน์ ผอ.หน่วยบริหารและการจัดการทุนด้านการเพิ่มความสามารถในการแข่งขันของประเทศ (บพข.) ให้การต้อนรับ ณ โรงแรมอีสติน แกรนด์ พญาไท กรุงเทพ
นางสาวสุชาดา กล่าวว่า แอปพลิเคชัน “ZERO CARBON” เกิดจากการพัฒนาชุดแอปพลิเคชันบนโทรศัพท์เคลื่อนที่สำหรับผู้ประกอบการเพื่อใช้ในการประเมินการปล่อยก๊าซเรือนกระจกและการชดเชยคาร์บอน จากกิจกรรมด้านการท่องเที่ยวและอุตสาหกรรมใหม่ เพื่อมุ่งสู่ความเป็นกลางทางคาร์บอนหรือคาร์บอนสุทธิเป็นศูนย์ สนับสนุนทุนวิจัยโดย บพข. กองทุน ววน. พร้อมใช้งานบนสมาร์ตโฟน โดยช่องทางการดาวน์โหลดแอปพลิเคชัน “Zero Carbon” ได้แก่ Google Play และ App Store ซึ่งมีความสะดวกและรวดเร็วต่อการประเมินการปล่อยก๊าซเรือนกระจก ในการวัด การลด และการชดเชยคาร์บอนได้ด้วยตนเอง บนพื้นฐานทางวิทยาศาสตร์ และสอดคล้องกับมาตรฐานสากล เพื่อให้ภาคส่วนต่างๆ ในอุตสาหกรรมการท่องเที่ยวและอุตสาหกรรมไมซ์ มีส่วนร่วมในการลดก๊าซเรือนกระจกจากกิจกรรมชดเชยคาร์บอนผ่านแอปพลิเคชัน มุ่งสู่การปล่อยก๊าซเรือนกระจกสุทธิเป็นศูนย์ต่อไป
“แอปพลิเคชัน “ZERO CARBON” ไม่ใช่แค่ก้าวสำคัญของประเทศไทยในความเป็นกลางทางคาร์บอนเท่านั้น แต่ยังเป็นสัญญาณแห่งความหวังในการบรรลุเป้าหมายสูงสุดการปล่อยก๊าซเรือนกระจกสุทธิเป็นศูนย์ ซึ่งเป็นเป้าหมายที่ต้องอาศัยการทำงานร่วมกันอย่างบูรณาการของผู้มีส่วนได้ส่วนเสียทั้งหมด โดยกระทรวง อว. พร้อมที่จะหนุนและส่งเสริมทางวิชาการด้วยองค์ความรู้ด้านวิทยาศาสตร์ วิจัยและนวัตกรรม เพื่อตอบโจทย์ Pain Point ต่าง ๆ ของภาคอุตสาหกรรม พร้อมทำให้ประเทศไทยสามารถอนุรักษ์ธรรมชาติ ให้มีความสมบูรณ์ ควบคู่กับการสร้างงานสร้างรายได้ที่เป็นผลประโยชน์เชิงเศรษฐกิจต่อไปในอนาคต” นางสาวสุชาดา กล่าว

ที่มา : https://www.thaigov.go.th/news/contents/details/75316