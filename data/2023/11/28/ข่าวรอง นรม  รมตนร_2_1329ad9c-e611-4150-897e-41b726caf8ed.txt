รัฐบาลไทย-ข่าวทำเนียบรัฐบาล-​รองนายกฯ ภูมิธรรม  กดปุ่ม Kick off ธ.ก.ส.โอนเงิน ช่วยชาวนาไร่ละ 1,000 บาท ล็อตแรกวันนี้


วันอังคารที่ 28 พฤศจิกายน 2566
28/11/2566
พิมพ์
​รองนายกฯ ภูมิธรรม  กดปุ่ม Kick off ธ.ก.ส.โอนเงิน ช่วยชาวนาไร่ละ 1,000 บาท ล็อตแรกวันนี้
​รองนายกฯ ภูมิธรรม  กดปุ่ม Kick off ธ.ก.ส.โอนเงิน ช่วยชาวนาไร่ละ 1,000 บาท ล็อตแรกวันนี้
วันนี้ (28 พฤศจิกายน 2566) เวลา 08.30 น.  ก่อนการประชุมคณะรัฐมนตรี (ครม.) ณ ด้านหน้าตึกบัญชาการ 1 ทำเนียบรัฐบาล  นายภูมิธรรม เวชยชัย  รองนายกรัฐมนตรีและรัฐมนตรีว่าการกระทรวงพาณิชย์   เป็นประธานเปิดกิจกรรม Kick off มาตรการช่วยเหลือเกษตรกรผู้ปลูกข้าว ปีการผลิต 2566/67 โดยมีร้อยเอก ธรรมนัส พรหมเผ่า รัฐมนตรีว่าการกระทรวงเกษตรและสหกรณ์  นางพวงเพ็ชร ชุนละเอียด รัฐมนตรีประจำสำนักนายกรัฐมนตรี   นายฉัตรชัย ศิริไล ผู้จัดการธนาคารเพื่อการเกษตร และตัวแทนชาวนาและเกษตรกรไทย   และหน่วยงานที่เกี่ยวข้องเข้าร่วมงานในวันนี้
รองนายกรัฐมนตรี กล่าวภายหลังเปิดงานว่า รัฐบาลยืนยันว่า เรามาทำงานและยึดมั่นพี่น้องประชาชนที่ได้รับความเดือดร้อน ซึ่งความเดือนร้อนของพี่น้องประชาชนเป็นความเดือดร้อนของรัฐบาลและของพวกเราทุกคน ดังนั้น อะไรที่เราสามารถทำได้ก็จะทำทันที อย่างที่นายกรัฐมนตรีได้กล่าวไว้อะไรที่ทำได้ก็ทำเลย   ถ้าทำไม่ได้ ก็ไปหาคนทำมา  เรายึดหลักตามนโยบายที่นายกรัฐมนตรีมอบหมายให้  ซึ่งวันนี้ได้มีการพิจารณาช่วยเหลือเกษตรกรผู้ปลูกข้าวให้มีรายได้และสภาพคล่องในการใช้จ่าย รวมถึงการพัฒนาคุณภาพผลผลิตข้าวให้สามารถขายได้ในราคาที่สูงขึ้นผ่านโครงการสนับสนุนค่าบริหารจัดการและพัฒนาคุณภาพผลผลิตเกษตรกร ผู้ปลูกข้าว  นอกจากนี้ รัฐบาลทราบดีว่า ชาวนาได้รับความเดือดร้อนเป็นกลุ่มที่ผลิตข้าวให้กับผู้บริโภคทั้งหมด ซึ่งต้องได้รับการดูแลตรงนี้ก่อน   มีมาตรการตั้งแต่เริ่มต้นเรื่องการพักชำระหนี้ 3 ปี  มีการช่วยเหลือไปแล้ว ส่วนเรื่องการจัดการบริหารจัดการข้าว ในอนาคตเราคงมีวิธีการพยายามเปลี่ยนแปลง  รัฐบาลทราบดีว่า ต้องดูแลชาวนา   เราใช้เงินสำหรับการที่เราจะมาสนับสนุนการจัดการอย่างนี้จำนวนมาก    ดังนั้น วิธีที่เรากำลังพยายามทำและทำให้ได้คือ  การปรับเปลี่ยน  นอกจากการมาดูแลค่าใช้จ่ายอย่างนี้แล้ว พยายามปรับเปลี่ยนพันธุ์ข้าว รวมถึง การผลิต  การใช้เทคโนโลยีเข้ามาเสริม   เพื่อที่จะให้ผลผลิตต่อไร่เพิ่มขึ้น  และชาวนาก็จะได้รับประโยชน์มากขึ้นตามไปด้วย   โดยมีเป้าหมายเกษตรกร 4.68 ล้านครัวเรือน ซึ่งจะมีการจ่ายเป็น 5 งวด (28 พ.ย. - 2 ธ.ค.66) เริ่มจ่ายวันนี้ (28 พ.ย.66) เป็นวันแรกครอบคลุม 21 จังหวัด จนถึงวันที่ 2 ธันวาคม 2566 จึงจะครบทั้ง 77 จังหวัด กรอบวงเงินรวมกว่า 54,336 ล้านบาท ผ่านบัญชีธนาคารเพื่อการเกษตรและสหกรณ์การเกษตร (ธ.ก.ส.)
รองนายกรัฐมนตรี กล่าว ขอบคุณทุกภาคส่วนที่เกี่ยวข้องที่ร่วมความสำเร็จครั้งนี้ ความสำเร็จครั้งนี้เราได้ความร่วมมือจากที่เป็นรัฐบาลที่อยู่ในอำนาจหน้าที่ที่เกี่ยวข้องทั้งหมด อาทิ กระทรวงพาณิชย์ กระทรวงการคลัง กระทรวงเกษตรและสหกรณ์  และหน่วยงานที่เกี่ยวข้องร่วมกันทำงานอย่างเป็นรูปธรรมถึงแม้จะเป็นรัฐบาลผสมที่มาจากการต่างพรรคแต่เวลาเราทำงานเป็นเนื้อเดียวกัน เราทำงานร่วมกันไม่มีปัญหาอย่างที่หลายคนกังวลอยากฝากไว้และขอบคุณธนาคารเพื่อการเกษตรและสหกรณ์ที่ได้นำสิ่งต่างๆมาช่วยเหลือเกษตรกร และหวังว่า เกษตรกรทุกคนมีกำลังใจที่ดี
สำหรับการจ่ายเงินโครงการสนับสนุนค่าบริหารจัดการและพัฒนาคุณภาพผลผลิตเกษตรกรผู้ปลูกข้าว ปีการผลิต 2566/2567 แบ่งเป็น 5 งวด ประกอบด้วย
งวดที่ 1 จ่ายวันที่ 28 พ.ย.66 จำนวน 21 จังหวัด คือ หนองบัวลำภู เลย นครสวรรค์พิจิตร พิษณุโลก เพชรบูรณ์ สุโขทัย กำแพงเพชร อุตรดิตถ์ อุทัยธานี ตาก เชียงราย พะเยา ลำปาง แพร่ เชียงใหม่ น่าน ลำพูน แม่ฮ่องสอน ลพบุรีและกรุงเทพฯ
งวดที่ 2 จ่ายวันที่ 29 พ.ย.66 จำนวน 8 จังหวัด คือ ร้อยเอ็ด มหาสารคาม สกลนคร อุดรธานี นครพนม หนองคาย มุกดาหารและบึงกาฬ
งวดที่ 3 จ่ายวันที่ 30 พ.ย.66 จำนวน 5 จังหวัด คือ นครราชสีมา สุรินทร์ บุรีรัมย์  ชัยภูมิและยโสธร
งวดที่ 4 จ่ายวันที่ 1 ธ.ค.66 จำนวน 5 จังหวัด คือ อุบลราชธานี ศรีสะเกษ อำนาจเจริญ ขอนแก่นและกาฬสินธุ์
งวดที่ 5 จ่ายวันที่ 2 ธ.ค.66 จำนวน 38 จังหวัด คือ อยุธยา ชัยนาท สิงห์บุรี ปทุมธานี  สระบุรี อ่างทอง นนทบุรี สระแก้ว ฉะเชิงเทรา ปราจีนบุรี นครนายก ชลบุรี ระยอง สมุทรปราการ จันทบุรี ตราด สุพรรณบุรี นครปฐม กาญจนบุรี ราชบุรี เพชรบุรี สมุทรสาคร ประจวบคีรีขันธ์ สมุทรสงคราม นครศรีธรรมราช สงขลา พัทลุง ตรัง สตูล ปัตตานี ยะลา นราธิวาส สุราษฎร์ธานี ชุมพร ภูเก็ต กระบี่ ระนองและพังงา โดยเกษตรกรสามารถตรวจสอบผลการโอนเงินได้ทางแอปพลิเคชัน BAAC Mobile ตลอด 24 ชั่วโมง และจะมีข้อความแจ้งเตือนเงินเข้าบัญชีผ่านบริการ BAAC Connect ทาง Line: BAAC Family อีกด้วย

ที่มา : https://www.thaigov.go.th/news/contents/details/75300