รัฐบาลไทย-ข่าวทำเนียบรัฐบาล-​โฆษกรัฐบาลเผย นายกรัฐมนตรีเตรียมลงพื้นที่ตรวจราชการ จ.อุตรดิตถ์ และ จ.ภูเก็ต 30 พ.ย. - 1 ธ.ค. นี้ 


วันอังคารที่ 28 พฤศจิกายน 2566
28/11/2566
พิมพ์
​โฆษกรัฐบาลเผย นายกรัฐมนตรีเตรียมลงพื้นที่ตรวจราชการ จ.อุตรดิตถ์ และ จ.ภูเก็ต 30 พ.ย. - 1 ธ.ค. นี้
​โฆษกรัฐบาลเผย นายกรัฐมนตรีเตรียมลงพื้นที่ตรวจราชการ จ.อุตรดิตถ์ และ จ.ภูเก็ต 30 พ.ย. - 1 ธ.ค. นี้
วันที่ 28 พ.ย. 66 นายชัย วัชรงค์ โฆษกประจำสำนักนายกรัฐมนตรี เผยว่าในช่วงปลายสัปดาห์นี้ นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง และคณะ เตรียมเดินทางไปตรวจราชการที่จังหวัดอุตรดิตถ์ในวันพฤหัสบดีที่ 30 พฤศจิกายน 2566 และที่จังหวัดภูเก็ต ในวันศุกร์ที่ 1 ธันวาคม 2566 โดยมีกำหนดการดังนี้
วันพฤหัสบดีที่ 30 พฤศจิกายน 2566 เวลาประมาณ 09.30 น. นายกรัฐมนตรี และคณะ ออกเดินทางจากท่าอากาศยานทหารกองบิน 46 ต.อรัญญิก อ.เมืองพิษณุโลก จ.พิษณุโลก ไปยังโครงการเขื่อนทดน้ำผาจุก ต.ผาจุก อ.เมืองอุตรดิตถ์ จ.อุตรดิตถ์โดยขบวนรถยนต์ โดยในเวลา 11.30 น. นายกรัฐมนตรีเยี่ยมชมโครงการเขื่อนทดน้ำผาจุก ซึ่งนายกรัฐมนตรีจะได้ติดตามความก้าวหน้าโครงการพัฒนาแหล่งน้ำในจังหวัดอุตรดิตถ์ (โครงการเขื่อนทดน้ำผาจุก/โครงการแก้มลิง บึงมาย บึงกะโล่ บึงช่อ บึงหล่ม และโครงการอื่น ๆ) ก่อนพบปะประชาชนในพื้นที่อำเภอเมืองอุตรดิตถ์
ในช่วงบ่าย เวลาประมาณ 14.15 น. ที่ศูนย์จำหน่ายสินค้าผลิตภัณฑ์ชุมชน (OTOP) ต.ศรีพนมมาศ อ.ลับแล จ.อุตรดิตถ์ นายกรัฐมนตรีเยี่ยมชมศูนย์จำหน่ายสินค้าผลิตภัณฑ์ชุมชน (OTOP) อำเภอลับแล และติดตามความก้าวหน้าโครงการสำคัญของจังหวัดอุตรดิตถ์ ประกอบด้วย 1. โครงการพัฒนาการท่องเที่ยว เมืองลับแล เมืองมหัศจรรย์ของผลไม้ เมืองงาม 3 วัฒนธรรม บ้านเกิดพระยาพิชัยดาบหัก 2. โครงการพัฒนาอาชีพและส่งเสริมรายได้ของประชาชน (Soft Power of Uttaradit) จากนั้น เวลาประมาณ 16.30 น. ณ ที่ว่าการอำเภอน้ำปาด ต.แสนตอ อ.น้ำปาด จ.อุตรดิตถ์ นายกรัฐมนตรีติดตามความคืบหน้าโครงการสำคัญของจังหวัดอุตรดิตถ์ ประกอบด้วย 1. การออกเอกสิทธิ์ของอำเภอท่าปลาจากการสร้างเขื่อนสิริกิติ์ 2. โครงการพัฒนาจุดผ่านแดนถาวรภูดู่ อำเภอบ้านโคก
วันศุกร์ที่ 1 ธันวาคม 2566 เวลาประมาณ 13.15 น. นายกรัฐมนตรี และคณะ ออกเดินทางจากท่าอากาศยานทหารกองบิน 46 ต.อรัญญิก อ.เมืองพิษณุโลก จ.พิษณุโลก ไปยังท่าอากาศยานภูเก็ต ต.ไม้ขาว อ.ถลาง จ.ภูเก็ต โดยในเวลาประมาณ 16.00 น. นายกรัฐมนตรีติดตามการฝึกซ้อมแผนการบริหารจัดการช่วยเหลือผู้ประสบภัยทางทะเล ณ โรงแรม Kudo Hotel and Beach Club ต.ป่าตอง อ.กระทู้ จ.ภูเก็ต ซึ่งนายกรัฐมนตรีจะได้ติดตามการซักซ้อมแผนการบริหารจัดการช่วยเหลือผู้ประสบภัยทางทะเล สถานการณ์นักท่องเที่ยวฝ่าฝืนจุดห้ามเล่นน้ำ จมน้ำ เกิดเหตุสภาพอากาศแปรปรวน คลื่นสูง เรือโดยสารโดนกัน มีผู้บาดเจ็บ และลอยคอในทะเล พร้อมรับฟังรายงานข้อมูลสรุปผลการฝึกซ้อม จากนั้น นายกรัฐมนตรี และคณะ เดินทางกลับกรุงเทพมหานคร โดยจะเดินทางถึงท่าอากาศยานทหาร 2 กองบิน 6 (บน.6) ดอนเมือง กรุงเทพฯ ในเวลาประมาณ 19.15 น.

ที่มา : https://www.thaigov.go.th/news/contents/details/75292