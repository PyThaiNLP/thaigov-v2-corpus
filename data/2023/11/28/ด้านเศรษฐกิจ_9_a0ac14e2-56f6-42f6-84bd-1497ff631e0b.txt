รัฐบาลไทย-ข่าวทำเนียบรัฐบาล-กรมทางหลวงชนบท ขยายถนนชัยพฤกษ์ คืบหน้าเกินครึ่ง 


วันอังคารที่ 28 พฤศจิกายน 2566
กรมทางหลวงชนบท ขยายถนนชัยพฤกษ์ คืบหน้าเกินครึ่ง
....
กรมทางหลวงชนบท (ทช.) กระทรวงคมนาคม รายงานความคืบหน้าโครงการขยายถนนชัยพฤกษ์ จังหวัดนนทบุรี กว่าร้อยละ 52 ขณะนี้อยู่ระหว่างการก่อสร้างสะพานข้ามคลองพระอุดม สะพานข้ามคลองบางภูมิ และงานขยายผิวจราจร คาดว่าจะก่อสร้างแล้วเสร็จสมบูรณ์ และเปิดให้ประชาชนได้ใช้สัญจรในช่วงปลายปี 2567 ตามที่ นายสุริยะ จึงรุ่งเรืองกิจ รัฐมนตรีว่าการกระทรวงคมนาคม ได้มอบหมายให้ ทช. ดำเนินโครงการขยายถนนชัยพฤกษ์ จังหวัดนนทบุรี เพื่อให้สอดรับกับนโยบายการสนับสนุนยุทธศาสตร์การพัฒนาโครงสร้างพื้นฐานด้านคมนาคมขนส่งให้ดำเนินไปอย่างเต็มประสิทธิภาพ เป็นการเพิ่มศักยภาพการใช้งานของถนนชัยพฤกษ์ให้สมบูรณ์ สามารถรองรับปริมาณการจราจรได้มากยิ่งขึ้น แก้ไขปัญหาการจราจรติดขัด ช่วยแบ่งเบาการจราจรที่ต้องการเดินทางออกนอกเมืองในช่วงเวลาเร่งด่วนได้เป็นอย่างดี และเพื่อความปลอดภัยในการเดินทางของพี่น้องประชาชน
ทช. ได้ดำเนินโครงการขยายถนนชัยพฤกษ์ จังหวัดนนทบุรี แบ่งเป็นงานก่อสร้างปรับปรุงถนนคู่ขนานระดับดิน ขนาด 2 ช่องจราจรต่อทิศทาง จากเชิงลาดสะพานพระราม 4 ถึงทางแยกต่างระดับถนนราชพฤกษ์ และงานปรับปรุงขยายผิวจราจร ขนาด 1 ช่องจราจรต่อทิศทาง จากทางแยกต่างระดับถนนราชพฤกษ์ถึงถนนบางกรวย - ไทรน้อย รวมระยะทาง 6.892 กิโลเมตร พร้อมก่อสร้างสะพานข้ามคลองพระอุดม สะพานข้ามคลองบางภูมิ 4 แห่ง และงานก่อสร้างทางเท้า ระบบระบายน้ำ ระบบไฟฟ้าแสงสว่าง ใช้งบประมาณก่อสร้าง 902 ล้านบาท เนื่องจากปัจจุบันถนนชัยพฤกษ์เป็นถนนขนาด 6 ช่องจราจร มีปริมาณจราจรสูงกว่า 40,000 คันต่อวัน ส่งผลให้ถนนชัยพฤกษ์ มีสภาพการจราจรที่หนาแน่น และมีแนวโน้มที่จะติดขัดมากขึ้น ประกอบกับเมื่อถนนราชพฤกษ์ - ถนนกาญจนาภิเษก (แนวเหนือ - ใต้) เปิดใช้งาน ทำให้ถนนชัยพฤกษ์สามารถเชื่อมต่อกับพื้นที่จังหวัดปทุมธานีได้รวดเร็ว และสะดวกมากขึ้น จึงเป็นการดึงดูดปริมาณจราจรให้เข้ามาใช้เส้นทางถนนชัยพฤกษ์มากตามไปด้วย
ทั้งนี้ ระหว่างการก่อสร้าง ทช. ได้ติดตั้งแบริเออร์ และป้ายเตือนลดความเร็วเพื่อให้ประชาชนสามารถสังเกตเห็นได้ชัดเจน และขอความร่วมมือให้ผู้ใช้เส้นทางโปรดสังเกตป้ายจราจร รวมถึงปฏิบัติตามป้ายเตือน ป้ายแนะนำ อย่างเคร่งครัด เพื่อความปลอดภัยในการเดินทางของประชาชนต่อไป

ที่มา : https://www.thaigov.go.th/news/contents/details/75314