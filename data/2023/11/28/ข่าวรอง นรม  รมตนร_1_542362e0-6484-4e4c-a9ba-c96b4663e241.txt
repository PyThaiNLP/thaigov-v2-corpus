รัฐบาลไทย-ข่าวทำเนียบรัฐบาล-พวงเพ็ชร รุดหารือ ”ทูตจีน“ หลังมีกระแสภาพยนต์จีนนำเสนอมุมมองไทยคลาดเคลื่อน ฑูตจีนเร่งใช้สื่อในจีน ให้ความมั่นใจท่องเที่ยวไทยยังปลอดภัย ชวนเที่ยวตรุษจีนนี้ ทั่วไทย


วันอังคารที่ 28 พฤศจิกายน 2566
28/11/2566
พิมพ์
พวงเพ็ชร รุดหารือ ”ทูตจีน“ หลังมีกระแสภาพยนต์จีนนำเสนอมุมมองไทยคลาดเคลื่อน ฑูตจีนเร่งใช้สื่อในจีน ให้ความมั่นใจท่องเที่ยวไทยยังปลอดภัย ชวนเที่ยวตรุษจีนนี้ ทั่วไทย
พวงเพ็ชร รุดหารือ ”ทูตจีน“ หลังมีกระแสภาพยนต์จีนนำเสนอมุมมองไทยคลาดเคลื่อน ฑูตจีนเร่งใช้สื่อในจีน ให้ความมั่นใจท่องเที่ยวไทยยังปลอดภัย ชวนเที่ยวตรุษจีนนี้ ทั่วไทย
วันที่ 28 พฤศจิกายน 2566 นางพวงเพ็ชร ชุนละเอียด รัฐมนตรีประจำสำนักนายกรัฐมนตรี ร่วมหารือกับ นายหาน จื้อเฉียง  เอกอัครราชทูตสาธารณรัฐประชาชนจีนประจำประเทศไทย กรณีที่มีกระแสข่าวหลังภาพยนตร์จีน No More Bets นำเสนอภาพ ที่อาจส่งผลกระทบต่อการท่องเที่ยวของไทย โดยมีภาพที่สื่อถึงวงจรฉ้อโกง การค้ามนุษย์ การค้าอวัยวะในตลาดมืด และแก๊งค์คอลเซ็นเตอร์ รวมถึงการจับคนรวยเรียกค่าไถ่ ซึ่งอาจส่งผลทำให้นักท่องเที่ยวจีนมีความกังวลในการเดินทางมาท่องเที่ยวในประเทศไทย
โดยนางพวงเพ็ชร กล่าวว่า จากการตรวจสอบข้อเท็จจริงพบว่า ภาพยนตร์ดังกล่าวไม่ได้มีการถ่ายทำที่เมืองไทย แต่มีการนำบางฉากที่มีภาษาไทยออกเผยแพร่ จึงทำให้เกิดการเข้าใจผิด เกิดเป็นกระแสวิพากษ์วิจารณ์ในโซเชียลมีเดีย (Weibo)  ของจีน ซึ่งวันนี้ได้หารือเรื่องดังกล่าวกับท่านทูตจีนเพื่อสื่อสารไปยังชาวจีนให้เกิดความเข้าใจ ว่าไม่มีเรื่องดังกล่าวเกิดขึ้นในประเทศไทยอย่างแน่นอน  ทั้งนี้ รัฐบาลไทยยืนยันว่าประเทศไทยมีมาตรการรักษาความปลอดภัยในการดูแลนักท่องเที่ยวอย่างเข้มงวด พร้อมขอให้ทางจีนประสานแลกเปลี่ยนข้อมูลข่าวสารกับไทยอย่างใกล้ชิด ผ่านกลไกความร่วมมือของกรมประชาสัมพันธ์ และกลุ่มสื่อแห่งชาติจีน China Media Group (CMG) ที่มีการลงนามความร่วมมืออย่างเป็นทางการไปแล้ว เพื่อข่าวสารที่ถูกต้อง รวดเร็ว สกัดกั้นปัญหาการเกิดข่าวปลอมที่สร้างความเสียหายระหว่างทั้งสองประเทศด้วย
ด้านเอกอัครราชทูตจีนประจำประเทศไทย กล่าวว่า ประเทศไทยเป็นเป้าหมายการเดินทางของนักท่องเที่ยวจีนไม่เคยเปลี่ยน ตนมั่นใจว่าเหตุการณ์ดังกล่าวจะไม่กระทบต่อความมั่นใจของนักท่องเที่ยวจีนที่เดินทางเข้ามาประเทศไทยอย่างแน่นอน โดยเฉพาะ เทศกาลตรุษจีนที่กำลังมาถึง

ที่มา : https://www.thaigov.go.th/news/contents/details/75293