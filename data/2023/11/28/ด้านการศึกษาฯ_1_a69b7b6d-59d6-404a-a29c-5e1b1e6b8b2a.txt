รัฐบาลไทย-ข่าวทำเนียบรัฐบาล-"สุชาดา" เลขานุการ รมว.อว. ร่วมงาน Spain - Thailand Innovation & Tech Dialogue Platform เผย อว. มุ่งยกระดับความความร่วมมือวิจัย ไทย - สเปน 


วันอังคารที่ 28 พฤศจิกายน 2566
"สุชาดา" เลขานุการ รมว.อว. ร่วมงาน Spain - Thailand Innovation & Tech Dialogue Platform เผย อว. มุ่งยกระดับความความร่วมมือวิจัย ไทย - สเปน
"สุชาดา" เลขานุการ รมว.อว. ร่วมงาน Spain - Thailand Innovation & Tech Dialogue Platform เผย อว. มุ่งยกระดับความความร่วมมือวิจัย ไทย - สเปน นำร่องพัฒนาสายพันธุ์ข้าวคุณภาพสูงจาก 2 ประเทศ โดยนักปรับปรุงพ ...
เมื่อวันที่ 28 พ.ย. นางสาวสุชาดา แทนทรัพย์ เลขานุการรัฐมนตรีว่าการกระทรวงการอุดมศึกษา วิทยาศาสตร์ วิจัยและนวัตกรรม (อว.) และ นายเฟลิเป เด ลา โมเรนา กาซาโด (H.E. Mr.Felipe de la Morena Casado) เอกอัครราชทูตราชอาณาจักรสเปนประจำประเทศไทย ได้ร่วมกันเป็นประธานในพิธีเปิดงาน Spain - Thailand Innovation & Tech Dialogue Platform ความร่วมมือด้านการพัฒนานวัตกรรมในผลิตภัณฑ์และกระบวนการผลิตอาหารอย่างยั่งยืน โดยเน้นอาหารฟังก์ชัน อาหารเพื่อสุขภาพที่มีคุณค่าทางโภชนาการสูงและนวัตกรรมการสร้างมูลค่าของเสียจากเกษตรอาหาร โดยภายในงานมีผู้ประกอบการ สตาร์ตอัปและนักวิจัยเข้าร่วมงานกว่า 100 คน ณ พิมานสยาม ฮอลล์ โรงแรมดิแอทธินี โฮเทล กรุงเทพมหานคร
นางสาวสุชาดา กล่าวว่า โครงการความร่วมมือทวิภาคีด้านนวัตกรรมไทย - สเปน เพื่อส่งเสริมให้เกิดความร่วมมือด้านการวิจัยและพัฒนานวัตกรรมระหว่าง 2 ประเทศ ในการสร้างสรรค์ผลิตภัณฑ์นวัตกรรม โดยเฉพาะอาหารเพื่อสุขภาพ อาหารเชิงหน้าที่ รวมถึงกระบวนการผลิตที่สร้างมูลค่าให้แก่ของเสียจากเกษตรอาหารอย่างยั่งยืน นอกจากนี้ยังเป็นการสร้างแพลตฟอร์มที่เชื่อมต่อ แลกเปลี่ยน และถ่ายทอดเทคโนโลยี ระหว่างนักวิจัย และภาคเอกชน ให้เกิดความร่วมมือแบบไร้พรมแดนและมีส่วนสำคัญในการสร้างความยั่งยืนของสังคมของ 2 ประเทศให้ดียิ่งขึ้น
นายเฟลิเป กล่าวว่า ความร่วมมือในด้านวิจัยและนวัตกรรมสเปน - ไทย ที่กำลังจะเกิดขึ้นจะแผ่คลุมในทุกมิติของการวิจัยเป็นครั้งแรก ระหว่างรัฐบาลของ 2 ประเทศ ผ่านกระทรวง อว. โดย บพข. และ CENTRE FOR THE DEVELOPMENT OF INDUSTRIAL TECHNOLOGY (CDTI) หน่วยงานสนับสนุนทุนวิจัยและพัฒนาเทคโนโลยีและนวัตกรรมภายใต้กระทรวงวิทยาศาสตร์ นวัตกรรมและการอุดมศึกษา สเปน "เรามั่นใจว่า ความร่วมมือนี้จะเป็นแรงผลักดันงานวิจัยและนวัตกรรม ให้หาทางออกของระบบการผลิตอาหารสุขภาพได้อย่างยั่งยืน" นายเฟลิเป กล่าว
ด้าน รศ.ดร.ธงชัย สุวรรณสิชณน์ ผู้อำนวยการ บพข. กล่าวว่า แผนปฏิบัติการด้านความร่วมมือในการพัฒนาเทคโนโลยีและนวัตกรรม เน้นการจับคู่และขยายผลทางธุรกิจของผู้ประกอบการ นักวิจัยไทย - สเปน โดยใน 2 ปีข้างหน้าจะขยายความร่วมมือไปที่กลุ่มอุตสาหกรรมพลังงานสะอาด และ สุขภาพการแพทย์ "งานนี้ เป็นหนึ่งในบทบาทสำคัญของ บพข. ในการเชื่อมโยงและสร้างความร่วมมือด้านการพัฒนาเทคโนโลยีและนวัตกรรม รวมถึงการถ่ายทอดเทคโนโลยีของแผนงาน Global Partnership โดยเชื่อมโยงมหาวิทยาลัยและเอกชนไทยกับหน่วยงานภาครัฐและภาคเอกชน ในหลายประเทศ อาทิ ประเทศอังกฤษ สหภาพยุโรป และเกาหลีใต้" ดร.ธงชัย กล่าว
งาน Spain - Thailand Innovation & Tech Dialogue Platform เป็นความร่วมมือระหว่างกระทรวง อว. โดย บพข. และ CDTI นับเป็นความร่วมมือครั้งแรกระหว่างไทยและสเปนในการยกระดับความร่วมมือด้านวิจัยและนวัตกรรม การแลกเปลี่ยนข้อมูลด้านเทคโนโลยี ตลอดจนสนับสนุนการทำงานร่วมกันระหว่าง นักวิจัย และผู้ประกอบการไทย - สเปน ภายใต้โครงการความร่วมมือทวิภาคี ด้านนวัตกรรมไทย - สเปน (TLSIP - Thailand & Spain Innovating Program) โดยเริ่มต้นความร่วมมือด้านอาหารเพื่อสุขภาพที่มีคุณค่าทางโภชนาการสูง และนวัตกรรมการสร้างมูลค่าของเสียจากเกษตรอาหาร เพื่อส่งเสริมการมีสุขภาพที่ดีอย่างยั่งยืนสำหรับประชาชนของทั้งสองประเทศ นำร่อง โครงการวิจัยและพัฒนาสายพันธุ์ข้าวด้วยนวัตกรรมจาก 2 แหล่งปลูก เพื่อให้ได้พันธุ์ข้าวโภชนาการสูง ให้ผลผลิตสูง ต้านทานโรคและแมลงได้ดีในทุกสภาพอากาศ โดย ศ.ดร.อภิชาติ วรรณวิจิตร อดีตผู้อำนวยการศูนย์วิทยาศาสตร์ข้าวมหาวิทยาลัยเกษตรศาสตร์ วิทยาเขตกำแพงแสน นักปรับปรุงพันธุ์ข้าวไรซ์เบอรี และข้าวสรรพสี (Rainbow Rice) คนแรกของไทย หัวหน้าโครงการวิจัย "Innovarice Thai" ภายใต้ทุนสนับสนุน บพข. และ โครงการทวิภาคีด้านนวัตกรรมไทย - สเปน ในการพัฒนาสายพันธุ์ข้าวให้ได้โภชนาการสูง ผลผลิตสูงและต้านทานโรค ช่วยลดการเกิดโรคอ้วน เบาหวาน และโรค NCDs ได้

ที่มา : https://www.thaigov.go.th/news/contents/details/75318