รัฐบาลไทย-ข่าวทำเนียบรัฐบาล-พม. เชิญร่วมงานวันคนพิการสากล ปี 2566 ที่ศูนย์ราชการฯ แจ้งวัฒนะ เริ่ม 30 พ.ย. นี้


วันอังคารที่ 28 พฤศจิกายน 2566
พม. เชิญร่วมงานวันคนพิการสากล ปี 2566 ที่ศูนย์ราชการฯ แจ้งวัฒนะ เริ่ม 30 พ.ย. นี้
พม. เชิญร่วมงานวันคนพิการสากล ปี 2566 ที่ศูนย์ราชการฯ แจ้งวัฒนะ เริ่ม 30 พ.ย. นี้
วันที่ 28 พฤศจิกายน 2566 นายอนุกูล ปีดแก้ว ปลัดกระทรวงการพัฒนาสังคมและความมั่นคงของมนุษย์ (ปลัด พม.) เปิดเผยว่า กระทรวงการพัฒนาสังคมและความมั่นคงของมนุษย์ (พม.) ขอเชิญร่วมงานวันคนพิการสากล ประจำปี 2566 ระหว่างวันที่ 30 พฤศจิกายน - 1 ธันวาคม 2566 เวลา 08.30 น. เป็นต้นไป ณ อาคารรัฐประศาสนภักดี (อาคาร B) ศูนย์ราชการเฉลิมพระเกียรติ 80 พรรษา 5 ธันวาคม 2550 ถนนแจ้งวัฒนะ กรุงเทพฯ เพื่อร่วมกันส่งเสริมความเข้าใจของสังคมต่อคนพิการ และให้โอกาสคนพิการได้มีส่วนร่วมในทุกกิจกรรมทางสังคมอย่างสร้างสรรค์ โดยเฉพาะอย่างยิ่ง เพื่อให้เกิดเจตคติเชิงสร้างสรรค์ของคนพิการ ครอบครัวคนพิการ และสังคมที่มีต่อคนพิการและความพิการ ซึ่งจะส่งผลให้คนพิการได้รับโอกาสทางสังคมเท่าเทียมกับประชาชนทั่วไป
นายอนุกูล กล่าวว่า ด้วยองค์การสหประชาชาติ (UN) ได้ประกาศให้วันที่ 3 ธันวาคมของทุกปี เป็นวันคนพิการสากล โดยให้ประเทศสมาชิกร่วมกันจัดกิจกรรมเพื่อส่งเสริมความเข้าใจของสังคมเกี่ยวกับคนพิการและให้โอกาสคนพิการได้มีส่วนร่วมในทุกกิจกรรมของสังคมอย่างสร้างสรรค์ เป็นธรรม และเสมอภาคกับประชาชนนทั่วไป ซึ่งประเทศไทยได้จัดกิจกรรมเนื่องในโอกาสวันคนพิการสากลเป็นประจำทุกปีอย่างต่อเนื่อง ทั้งในส่วนกลางและส่วนภูมิภาค สำหรับ ปี 2566 องค์การสหประชาชาติ (UN) ได้กำหนดประเด็นหลัก คือ “รวมพลังเป็นหนึ่งเดียวเพื่อพลิกฟื้นและบรรลุเป้าหมายการพัฒนาที่ยั่งยืนร่วมกับคนพิการ เพื่อคนพิการ โดยคนพิการ” (United in action to rescue and achieve the SDGs for, with and by persons with disabilities) ทั้งนี้ กระทรวง พม. โดยกรมส่งเสริมและพัฒนาคุณภาพชีวิตคนพิการ (พก.) ร่วมกับสมาคมสภาคนพิการทุกประเภทแห่งประเทศไทย จัดงานวันคนพิการสากล ประจำปี 2566 ระหว่างวันที่ 30 พ.ย. - 1 ธ.ค. 66 เวลา 08.30 น. เป็นต้นไป ณ อาคารรัฐประศาสนภักดี (อาคาร B) ศูนย์ราชการเฉลิมพระเกียรติ 80 พรรษา 5 ธันวาคม 2550 ถนนแจ้งวัฒนะ กรุงเทพฯ โดยมีรูปแบบของการจัดงานที่สอดคล้องกับประเด็นหลัก (Theme) ขององค์การสหประชาชาติ และคำนึงถึงการเข้าถึงและรองรับคนพิการทุกประเภทอย่างทั่วถึง
นายอนุกูล กล่าวต่อไปว่า วันที่ 30 พ.ย. 66 มีกิจกรรมที่น่าสนใจ ได้แก่ 1) การปาฐกถา “เทคโนโลยีสำหรับคนพิการใน Society 5.0” (Technology for People with Disabilities in Society 5.0) 2) การขยายผล HACKATHON เพื่อคนพิการ : HACK HUG HUG เติมใจให้งาน 3) กิจกรรม “พลังศิลป์ พลังเพลง เติมเต็มพลังใจ” 4) การมอบโล่ประกาศเกียรติคุณ ประจำปี 2566 จำนวน 256 โล่รางวัล 5) พิธีลงนามบันทึกข้อตกลงความร่วมมือ (MOU) การทดลองนำร่องการสนับสนุนสถานศึกษาเพื่อกระจายการเพิ่มศักยภาพของคนพิการระหว่างกระทรวง พม. ร่วมกับมหาวิทยาลัยเทคโนโลยีพระจอมเกล้าธนบุรี และมหาวิทยาลัยเครือข่าย 5 แห่ง และ 6) พิธีลงนามบันทึกความเข้าใจว่าด้วยความร่วมมือในการพัฒนาระบบบริการคนพิการแบบเบ็ดเสร็จ ณ จุดเดียว (One Stop Service) ระหว่าง กรมส่งเสริมและพัฒนาคุณภาพชีวิตคนพิการ กับกรมการแพทย์ กระทรวงสาธารณสุข
นายอนุกูล กล่าวเพิ่มเติมว่า สำหรับวันที่ 1 ธ.ค. 66 เวลา 09.30 น. มีพิธีเปิดงานวันคนพิการสากล ประจำปี 2566 โดยนายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานพิธีเปิด นอกจากนี้ ยังมีการจัดแสดงและจำหน่ายสินค้าและผลิตภัณฑ์ที่เป็นผลงานและฝีมือของคนพิการและกลุ่มเป้าหมายของกระทรวง พม. กว่า 200 บูธ ทั้งนี้ ร่วมงานวันคนพิการสากล ประจำปี 2566 มุ่งสานต่อการพัฒนาคุณภาพชีวิตของคนพิการบนฐานของกรอบทิศทางการขับเคลื่อนงานด้านคนพิการที่สอดคล้องกับเป้าหมายยุทธศาสตร์ชาติ รวมถึงพันธกรณีที่เกี่ยวข้อง เพื่อนำไปสู่แนวทางการขับเคลื่อนงาน ภายใต้ Campaign “EQUAL” มุ่งมั่นเพื่อคุณภาพชีวิตที่เท่าเทียม
#ช่วย24ชั่วโมง #พม24ชม #ข่าวพม #esshelpme #วราวุธรับฟังทำจริง
#พมพอใจให้ทุกวัยพึงพอใจในพม #พม.หนึ่งเดียว #วันคนพิการสากล #พก

ที่มา : https://www.thaigov.go.th/news/contents/details/75338