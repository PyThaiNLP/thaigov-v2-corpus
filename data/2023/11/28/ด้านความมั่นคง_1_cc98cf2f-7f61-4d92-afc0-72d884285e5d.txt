รัฐบาลไทย-ข่าวทำเนียบรัฐบาล-กระทรวงกลาโหมจัดพิธีถวายผ้าพระกฐินพระราชทานของกระทรวงกลาโหม ประจำปี ๒๕๖๖ ณ วัดชัยพฤษมาลา เขตตลิ่งชัน กรุงเทพมหานคร


วันอังคารที่ 28 พฤศจิกายน 2566
กระทรวงกลาโหมจัดพิธีถวายผ้าพระกฐินพระราชทานของกระทรวงกลาโหม ประจำปี ๒๕๖๖ ณ วัดชัยพฤษมาลา เขตตลิ่งชัน กรุงเทพมหานคร
ในวันศุกร์ที่ ๒๔ พฤศจิกายน ๒๕๖๖ เวลา ๑๔.๐๐ นาฬิกา นายสุทิน คลังแสง รัฐมนตรีว่าการกระทรวงกลาโหม เป็นประธานในพิธีถวายผ้าพระกฐินพระราชทานของกระทรวงกลาโหม
ซึ่งพระบาทสมเด็จพระเจ้าอยู่หัว ทรงพระกรุณาโปรดเกล้าโปรกระหม่อม พระราชทานให้กระทรวงกลาโหมนำไปทอดถวาย ณ วัดชัยพฤกษมาลา ราชวรวิหาร เขตตลิ่งชัน กรุงเทพมหานคร โดยมี ปลัดกระทรวงกลาโหม ผู้บัญชาการทหารสูงสุด ผู้แทนผู้บัญชาการเหล่าทัพ ข้าราชการ ส่วนราชการ ตลอดจนประชาชนในพื้นที่ เข้าร่วมพิธี
ในการนี้ รัฐมนตรีว่าการกระทรวงกลาโหม ได้ถวายราชสักการะพระบรมราชานุสาวรีย์ พระบาทสมเด็จพระพุทธเลิศหล้านภาลัย จากนั้นเชิญผ้าพระกฐินพระราชทาน ณ เบื้องหน้าพระบรมฉายาลักษณ์พระบาทสมเด็จพระเจ้าอยู่หัว บริเวณหน้าพระอุโบสถ ก่อนเชิญไปประกอบพิธีถวายผ้าพระกฐินพระราชทานภายในพระอุโบสถ นับเป็นพระมหากรุณาธิคุณอันล้นพ้นที่พระบาทสมเด็จพระเจ้าอยู่หัว ทรงพระกรุณาโปรดเกล้าโปรดกระหม่อมให้กระทรวงกลาโหม รับพระราชทานผ้าพระกฐิน เพื่อนำไปทอดถวาย ณ วัดชัยพฤกษมาลา ราชวรวิหาร เพื่ออุปถัมภ์พระสงฆ์ที่จำพรรษาครบไตรมาส ให้ได้รับอานิสงส์ตามพระวินัย ตลอดจนเป็นทุนในการดำเนินการบูรณะปฏิสังขรณ์พระอารามตามวัตถุประสงค์ของวัดต่อไป
หลังจากเสร็จสิ้นพิธี รัฐมนตรีว่าการกระทรวงกลาโหม ได้มอบทุนการศึกษาให้กับโรงเรียนพระปริยัติธรรม สำนักเรียนวัดชัยพฤกษมาลา โรงเรียนกุศลศึกษา และโรงเรียนทีปังกรวิทยาพัฒน์ในพระราชูปถัมภ์ฯ เพื่อเป็นการส่งเสริมและสร้างโอกาสทางการศึกษาให้กับเยาวชนได้มีความรู้ความสามารถ และเติบโตไปเป็นอนาคตของชาติต่อไป นอกจากนี้ยังได้ตรวจเยี่ยมหน่วยแพทย์เคลื่อนที่ซึ่งทางสำนักงานปลัดกระทรวงกลาโหมได้จัดไว้ให้บริการพี่น้องประชาชน ตลอดจนพบปะพี่น้องประชาชนที่มาร่วมในพิธี
สำหรับประวัติวัดชัยพฤกษมาลา ราชวรวิหาร เป็นพระอารามหลวงชั้นโท ชนิดราชวรวิหาร สังกัดมหานิกาย ตั้งอยู่ริมคลองมหาสวัสดิ์ แขวงตลิ่งชัน เขตตลิ่งชัน กรุงเทพมหานคร เป็นวัดโบราณสร้างขึ้นเมื่อปีพุทธศักราช ๒๓๐๐ ตั้งแต่สมัยกรุงศรีอยุธยา จนช่วงต้นกรุงรัตนโกสินทร์กลายเป็นวัดร้าง โดยในช่วงสร้างกรุงรัตนโกสินทร์ใน๑ ได้โปรดเกล้าฯ ให้สมเด็จพระเจ้าลูกยาเธอพระองค์ใหญ่ (ร.๒) รื้ออิฐ วัดชัยพฤกษ์ไปสร้างกำแพงพระนครส่วนที่พระองค์ทรงเป็นนายด้าน (ควบคุมงาน) จนในรัชสมัยรัชกาลที่ ๒โปรดให้ปฏิสังขรณ์วัดชัยพฤกษ์ขึ้นใหม่เป็นการทดแทนวัดเดิมที่ถูกรื้อ โดยมีพระราชดำริให้พระบาทสมเด็จพระจอมเกล้าเจ้าอยู่หัวก่อนทรงผนวช เป็นแม่กองดำเนินการสร้างวัดชัยพฤกษ์ จนในสมัยรัชกาลที่ ๓ ทรงพระกรุณาโปรดเกล้าฯ ให้ยกวัดชัยพฤกษ์เข้าในบัญชีพระอารามกฐินหลวงพระราชทาน และโปรดให้พระบาทสมเด็จพระจอมเกล้าเจ้าอยู่หัว ขณะทรงพระผนวช เสด็จฯ มาทรงจุดเทียนพรรษาและถวายพระกฐินทุกปี ในสมัยรัชกาลที่ ๔ ทรงบริจาคพระราชทรัพย์และโปรดเกล้าฯ ให้พระเจ้าลูกยาเธอ กรมหมื่นมเหศวร ศิววิลาส ดำเนินการซ่อมสร้างจนแล้วเสร็จ พร้อมกับพระราชทานสร้อยนามวัดว่า วัดชัยพฤกษมาลา ทั้งยังจัดทำสวน ขุดคูรอบวัด สร้างพระอุโบสถและพระวิหารเดิมให้แล้วเสร็จ สร้างศาลาการเปรียญ ก่อพระเจดีย์ใหญ่พร้อมด้วยพระเจดีย์ทิศ 4 มุม หอสวดมนต์ หอระฆัง สะพานท่าน้ำ

ที่มา : https://www.thaigov.go.th/news/contents/details/75295