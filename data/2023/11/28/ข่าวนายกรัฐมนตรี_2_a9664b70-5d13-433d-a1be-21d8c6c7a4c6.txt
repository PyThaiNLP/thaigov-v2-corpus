รัฐบาลไทย-ข่าวทำเนียบรัฐบาล-นายกรัฐมนตรีร่วมพิธีเผาเทียน และพิธีลอยประทีปพระราชทาน และชมการแสดงพลุ ตะไล ไฟพะเนียง ณ อุทยานประวัติศาสตร์สุโขทัย นักท่องเที่ยวแห่เที่ยวชมงานกว่า 340,000 คน 


วันอังคารที่ 28 พฤศจิกายน 2566
27/11/2566
พิมพ์
นายกรัฐมนตรีร่วมพิธีเผาเทียน และพิธีลอยประทีปพระราชทาน และชมการแสดงพลุ ตะไล ไฟพะเนียง ณ อุทยานประวัติศาสตร์สุโขทัย นักท่องเที่ยวแห่เที่ยวชมงานกว่า 340,000 คน
นายกรัฐมนตรีร่วมพิธีเผาเทียน และพิธีลอยประทีปพระราชทาน และชมการแสดงพลุ ตะไล ไฟพะเนียง ณ อุทยานประวัติศาสตร์สุโขทัย นักท่องเที่ยวแห่เที่ยวชมงานกว่า 340,000 คน กระตุ้นเศรษฐกิจในพื้นที่ได้อย่างคึกคัก
นายชัย วัชรงค์ โฆษกประจำสำนักนายกรัฐมนตรี เผยว่า วันนี้ (27 พ.ย.66) เวลา 19.45 น. นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง พร้อมด้วยนางพักตร์พิไล ทวีสิน ภริยานายกรัฐมนตรี และคณะ ได้เดินทางไปยังพระบรมราชานุสาวรีย์พ่อขุนรามคำแหงมหาราช อุทยานประวัติศาสตร์สุโขทัย ต.เมืองเก่า อ.เมืองสุโขทัย จ.สุโขทัย เพื่อเป็นประธานในพิธีเผาเทียน เล่นไฟ หน้าพระบรมราชานุสาวรีย์พ่อขุนรามคำแหงมหาราช พร้อมร่วมพิธีลอยพระประทีปพระราชทานและชมการแสดงพลุ ตะไล ไฟพะเนียง ณ ตระพังกวน อุทยานประวัติศาสตร์สุโขทัย สืบสานวัฒนธรรมประเพณีไทยซึ่งถือเป็นอีกหนึ่ง Soft Power ที่สำคัญของไทยในการขับเคลื่อนเศรษฐกิจระดับพื้นที่ และโดยรวมของประเทศตามนโยบายรัฐบาลปัจจุบัน โอกาสนี้นายกรัฐมนตรีได้สวมผ้าไทยลายจกของจังหวัดสุโขทัยร่วมพิธีดังกล่าวด้วย
สำหรับงานเผาเทียน เล่นไฟ สุโขทัย 2566 เป็นส่วนหนึ่งของงานประเพณีลอยกระทง ซึ่งจัดขึ้นทุกปีที่อุทยานประวัติศาสตร์สุโขทัย ต.เมืองเก่า อ.เมืองสุโขทัย จ.สุโขทัย โดยปีนี้จัดงานตั้งแต่วันที่ 18 - 27 พ.ย. 2566 ซึ่งตลอดระยะเวลาการจัดงานมีประชาชนและนักท่องเที่ยวสนใจเข้าเที่ยวชมงานกว่า 340,000 คน ส่งผลดีกระตุ้นเศรษฐกิจในพื้นที่ได้อย่างคึกคัก

ที่มา : https://www.thaigov.go.th/news/contents/details/75289