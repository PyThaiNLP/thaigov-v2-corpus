รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม ร่วมแสดงความยินดีในพิธีวันคล้ายวันสถาปนากรมบังคับคดี ครบรอบ ๔๙ ปี 


วันอังคารที่ 28 พฤศจิกายน 2566
28/11/2566
พิมพ์
รัฐมนตรีว่าการกระทรวงยุติธรรม ร่วมแสดงความยินดีในพิธีวันคล้ายวันสถาปนากรมบังคับคดี ครบรอบ ๔๙ ปี
รัฐมนตรีว่าการกระทรวงยุติธรรม ร่วมแสดงความยินดีในพิธีวันคล้ายวันสถาปนากรมบังคับคดี ครบรอบ ๔๙ ปี
ในวันอังคารที่ ๒๘ พฤศจิกายน ๒๕๖๖ เวลา ๐๗.๐๐ น. พันตำรวจเอก ทวี สอดส่อง รัฐมนตรีว่าการกระทรวงยุติธรรม เป็นประธานในงานวันสถาปนากรมบังคับคดี ประจำปี พ.ศ. ๒๕๖๖ ครบรอบ ๔๙ ปี  โดยมี นางพงษ์สวาท นีละโยธิน ปลัดกระทรวงยุติธรรม นายสมบูรณ์ ม่วงกล่ำ ที่ปรึกษารัฐมนตรีว่าการกระทรวงยุติธรรม นายยู่สิน จินตภากร ผู้ช่วยรัฐมนตรีประจำกระทรวงยุติธรรม นายสหการณ์ เพ็ชรนรินทร์ รองปลัดกระทรวงยุติธรรม รักษาราชการแทนอธิบดีกรมราชทัณฑ์ นายเสกสรร สุขแสง ผู้ตรวจราชการกระทรวงยุติธรรม รักษาราชการแทนอธิบดีกรมบังคับคดี คณะผู้บริหาร และเจ้าหน้าที่ที่เกี่ยวข้อง เข้าร่วมฯ ณ อาคารกรมบังคับคดี กรุงเทพมหานครฯ
โดยในเวลา ๐๗.๓๐ น. รัฐมนตรีว่าการกระทรวงยุติธรรม เป็นประธานในพิธีบวงสรวงท่านท้าวมหาพรหม และศาลตายาย พร้อมเดินเยี่ยมชมการขายสินค้าพื้นเมืองของกรมบังคับคดี
จากนั้น เวลา ๑๐.๐๐ น. ปลัดกระทรวงยุติธรรม เป็นประธานในพิธีสงฆ์พร้อมถวายเครื่องจตุปัจจัยไทยธรรมแด่พระสงฆ์ และได้มอบทุนการศึกษาแก่โรงเรียนที่ได้รับการสนับสนุน จำนวน ๕ โรงเรียน ได้แก่ โรงเรียนวัดไก่เตี้ย (สวัสดิ์ประชานุกูล) โรงเรียนวัดเจ้าอาม โรงเรียนวัดตลิ่งชัน โรงเรียนวัดบางขุนนนท์ และโรงเรียนวัดสุวรรณาราม พร้อมมอบของที่ระลึกให้แก่ข้าราชการพลเรือนดีเด่น ประจำปี ๒๕๖๕
โอกาสนี้ ปลัดกระทรวงยุติธรรม กล่าวว่า กรมบังคับคดีได้เดินมาถูกทางแล้วเพราะได้ใช้ประชาชนเป็นที่ตั้งในการอำนวยความยุติธรรม งานไกล่เกลี่ย คือ การเอาประชาชนเป็นที่ตั้ง ไม่ได้มุ่งภาระงานหลักในการบังคับคดีเพียงอย่างเดียว เพราะการไกล่เกลี่ยถือเป็นยุติธรรมทางเลือกที่ลดขั้นตอนและลดความซ้ำซ้อน โดยมีเป้าหมายไปสู่ผลสัมฤทธิ์ในการปฏิรูประบบราชการ ในอนาคตกรมบังคับคดีจะก้าวต่อไปไม่ได้หยุดเพียงแค่นี้ การปฏิบัติราชการไม่ได้ใช้คำว่าความคาดหวัง แต่จะขอใช้คำว่ามั่นใจ มั่นใจในคุณภาพของกรมบังคับดี มั่นใจในประสิทธิภาพของบุคลากรว่าการทำงานในอนาคตของกรมบังคับคดีจะก้าวไปสู่การนำประชาชนเป็นที่ตั้งแล้วนำประโยชน์มาสู่สังคมมากขึ้น

ที่มา : https://www.thaigov.go.th/news/contents/details/75334