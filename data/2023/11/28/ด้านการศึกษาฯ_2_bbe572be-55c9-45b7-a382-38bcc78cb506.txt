รัฐบาลไทย-ข่าวทำเนียบรัฐบาล-“ศุภมาส” รมว.อว. ให้การต้อนรับผู้อำนวยการสำนักงานนวัตกรรมและความร่วมมือ สถาบันบัณฑิตวิทยาศาสตร์จีน (CASS ICCB) หารือความร่วมมือไทย-จีน มุ่งพัฒนาวิทยาศาสตร์และเทคโนโลยีทุกมิติ


วันอังคารที่ 28 พฤศจิกายน 2566
“ศุภมาส” รมว.อว. ให้การต้อนรับผู้อำนวยการสำนักงานนวัตกรรมและความร่วมมือ สถาบันบัณฑิตวิทยาศาสตร์จีน (CASS ICCB) หารือความร่วมมือไทย-จีน มุ่งพัฒนาวิทยาศาสตร์และเทคโนโลยีทุกมิติ
“ศุภมาส” รมว.อว. ให้การต้อนรับผู้อำนวยการสำนักงานนวัตกรรมและความร่วมมือ สถาบันบัณฑิตวิทยาศาสตร์จีน (CASS ICCB) หารือความร่วมมือไทย-จีน มุ่งพัฒนาวิทยาศาสตร์และเทคโนโลยีทุกมิติ
เมื่อวันที่ 27 พ.ย. นางสาวศุภมาส อิศรภักดี รัฐมนตรีว่าการกระทรวงการอุดมศึกษา วิทยาศาสตร์ วิจัยและนวัตกรรม (อว.) ให้การต้อนรับ ศ.ดร.เจียง เปียว ผู้อำนวยการสำนักงานนวัตกรรมและความร่วมมือ สถาบันบัณฑิตวิทยาศาสตร์จีน (Chinese Academy of Sciences Innovation Cooperation Center (Bangkok) – CAS ICCB) และคณะ โดยมี ศ.นพ.สิริฤกษ์ ทรงศิวิไล ประธานคณะที่ปรึกษาด้านยุทธศาสตร์และกิจการพิเศษของ รมว.อว. ดร.จันทร์เพ็ญ เมฆาอภิรักษ์ ผู้ตรวจราชการ อว. ดร.ชุติมา เอี่ยมโชติชวลิต ผู้ว่าการสถาบันวิจัยวิทยาศาสตร์และเทคโนโลยีแห่งประเทศไทย (วว.) และ ศ.ดร.ชูกิจ ลิมปิจำนงค์ ผู้อำนวยการสำนักงานพัฒนาวิทยาศาสตร์และเทคโนโลยีแห่งชาติ (สวทช.) เข้าร่วมต้อนรับ ณ ห้องประชุมรัฐมนตรี ชั้น 2 อาคารพระจอมเกล้า (ถนนโยธี) สป.อว.
นางสาวศุภมาส ได้กล่าวสนับสนุนการดำเนินงานระหว่างหน่วยงานกระทรวง อว. กับ CAS ICCB และพร้อมขยายความร่วมมือร่วมมือกับสถาบันบัณฑิตวิทยาศาสตร์จีน (CAS) อีกทั้งเห็นว่าความร่วมมือด้านวิทยาศาสตร์และเทคโนโลยีไทย-จีน  มีการดำเนินงานที่ครอบคลุมหลายสาขาทั้งในด้านการแลกเปลี่ยนองค์ความรู้และถ่ายทอดเทคโนโลยี รวมถึงการพัฒนานักวิทยาศาสตร์และนักวิจัย ดังนั้น จึงเห็นควรจัดตั้งคณะทำงานความร่วมมือไทย-จีนเพื่อพิจารณากำหนดกรอบและแนวทางความร่วมมือในภาพรวมให้มีประสิทธิภาพยิ่งขึ้น
ด้าน ศ.ดร. เจียง เปียว ได้กล่าวแนะนำภารกิจของ CAS ICCB ในการส่งเสริมความร่วมมือด้านการแลกเปลี่ยนองค์ความรู้ทางวิทยาศาสตร์ และการถ่ายทอดเทคโนโลยีและนวัตกรรมโดยมีความร่วมมือกับหลายหน่วยงานของกระทรวง อว. รวมทั้งหน่วยงานภาครัฐและเอกชนของไทย ได้แก่ ราชวิทยาลัยจุฬาภรณ์ในด้านการแพทย์แผนไทย-จีน บริษัทปูนซิเมนต์ไทยในการจัดตั้ง SCG-CAS ICCB Innovation Hub เพื่อพัฒนาเทคโนโลยีและนวัตกรรมอุตสาหกรรมทางด้านเมืองอัจฉริยะ ปัญญาประดิษฐ์และหุ่นยนต์ เคมีภัณฑ์มูลค่าสูง ธุรกิจพลังงานใหม่ และกำลังจะมีความร่วมมือกับมูลนิธิกสิกรไทย ด้านการเกษตรกับ K-Agro Innovate Institute ตลอดจนมีส่วนร่วมสนับสนุนการจัดตั้งธนาคารเทคโนโลยีสีเขียว (Green Technology Bank) ในไทยซึ่งเป็นความร่วมมือระหว่างไทยกับนครเซี่ยงไฮ้ นอกจากนี้ยังมีโครงการส่งเสริมการแลกเปลี่ยนนักวิทยาศาสตร์ระหว่างไทย-จีนอีกด้วย

ที่มา : https://www.thaigov.go.th/news/contents/details/75319