รัฐบาลไทย-ข่าวทำเนียบรัฐบาล-นายกฯ ติดตามโครงการป้องกันอุทกภัยจังหวัดสุโขทัย ย้ำรัฐบาลให้ความสำคัญกับการแก้ไขปัญหาน้ำท่วม มอบรองนายกฯ สมศักดิ์ ดูแลการบริหารจัดการน้ำและการแก้ไขปัญหาน้ำท่วม จ.สุโขทัยให้ดี 


วันจันทร์ที่ 27 พฤศจิกายน 2566
27/11/2566
พิมพ์
นายกฯ ติดตามโครงการป้องกันอุทกภัยจังหวัดสุโขทัย ย้ำรัฐบาลให้ความสำคัญกับการแก้ไขปัญหาน้ำท่วม มอบรองนายกฯ สมศักดิ์ ดูแลการบริหารจัดการน้ำและการแก้ไขปัญหาน้ำท่วม จ.สุโขทัยให้ดี
นายกฯ ติดตามโครงการป้องกันอุทกภัยจังหวัดสุโขทัย ย้ำรัฐบาลให้ความสำคัญกับการแก้ไขปัญหาน้ำท่วม มอบรองนายกฯ สมศักดิ์ ดูแลการบริหารจัดการน้ำและการแก้ไขปัญหาน้ำท่วม จ.สุโขทัยให้ดี
วันนี้ (27 พ.ย. 66) เวลา 18.30 น. นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง เดินทางมาตรวจราชการจังหวัดสุโขทัย เพื่อติดตามโครงการป้องกันอุทกภัยจังหวัดสุโขทัย พร้อมร่วมพิธีเผาเทียน และร่วมพิธีลอยพระประทีปพระราชทาน และชมการแสดงพลุ ตะไล ไฟพะเนียง ณ อุทยานประวัติศาสตร์สุโขทัย โดยนางพักตร์พิไล ทวีสิน ภริยานายกรัฐมนตรี นายสมศักดิ์ เทพสุทิน รองนายกรัฐมนตรี นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย นางสาวสุดาวรรณ หวังศุภกิจโกศล รัฐมนตรีว่าการกระทรวงการท่องเที่ยวและกีฬา และผู้ว่าการท่องเที่ยวแห่งประเทศไทย ร่วมคณะตรวจราชการด้วย นายชัย วัชรงค์ โฆษกประจำสำนักนายกรัฐมนตรี สรุปสาระสำคัญดังนี้
นายกรัฐมนตรี และนายสมศักดิ์ เทพสุทิน รองนายกรัฐมนตรี ได้เดินทางไปยังเชิงสะพานพระร่วง อ.เมืองสุโขทัย จ.สุโขทัย เพื่อตรวจพนังกั้นน้ำจังหวัดสุโขทัย และรับฟังบรรยายสรุปการขอรับความช่วยเหลือโครงการป้องกันอุทกภัยจังหวัดสุโขทัย เพื่อแก้ปัญหาอุทกภัยและภัยแล้งในระดับพื้นที่บรรเทาความเดือดร้อนประชาชนในพื้นที่จังหวัดสุโขทัย จากหัวหน้าส่วนราชการหน่วยงานที่เกี่ยวข้อง เช่น กรมชลประทาน กรมทางหลวงชนบท กรมโยธาธิการและผังเมือง ได้แก่ โครงการปรับปรุงคลองชักน้ำแม่ยมฝั่งขวา จังหวัดสุโขทัย กรอบวงเงิน 3,557 ล้านบาท ระยะเวลาดำเนินการ 6 ปี (2568-2573) โครงการแก้มลิงทุ่งหนองคล้อ วงเงิน 2,000 ล้านบาท ระยะเวลาดำเนินการ 4 ปี (พ.ศ. 2569 - 2572) โครงการก่อสร้างเขื่อนป้องกันตลิ่งริมแม่น้ำยม (ที่เร่งด่วน) กรอบวงเงินงบประมาณ 269 ล้านบาท โครงการปรับปรุงสะพานพระร่วงและสะพานแม่ย่า อำเภอเมืองสุโขทัย จังหวัดสุโขทัยและสะพานสิริปัญญารัต อำเภอศรีสำโรง จังหวัดสุโขทัย และโครงการปรับปรุงระบบจำหน่ายไฟฟ้าเป็นสายเคเบิ้ลใต้ดิน กรอบวงเงินงบประมาณ 200 ล้านบาท
โดยนายกรัฐมนตรีกล่าวว่า รู้สึกดีใจที่ได้รับการต้อนรับอย่างอบอุ่นจากชาวจังหวัดสุโขทัย วันนี้เป็นวันลอยกระทง ซึ่งเป็นประเพณีไทยที่มีมาอย่างยาวนาน จังหวัดสุโขทัยถือเป็นจังหวัดที่มีชื่อเสียงในเรื่องของการลอยกระทง วันนี้ได้เดินทางมาพร้อมกับนายสมศักดิ์ เทพสุทิน รองนายกรัฐมนตรีซึ่งกำกับดูแล สทนช. โดยได้มาหลายที่เพื่อตรวจติดตามการแก้ไขปัญหาเรื่องน้ำ เพราะเรื่องของการบริหารจัดการน้ำและการแก้ไขปัญหาน้ำท่วมถือเป็นเรื่องสำคัญของรัฐบาล โดยนายกรัฐมนตรีได้สั่งการให้รองนายกฯ สมศักดิ์ ดูแลเรื่องนี้ให้ดี เพราะจังหวัดสุโขทัยมีโบราณสถานที่สำคัญยิ่ง จึงไม่อยากให้มีผลกระทบและเกิดความเสียหายจากน้ำท่วม
จากนั้น นายกรัฐมนตรีพร้อมภริยา และคณะ เดินทางไปร่วมพิธีเผาเทียน ณ พระบรมราชานุสาวรีย์พ่อขุนรามคำแหงมหาราช อุทยานประวัติศาสตร์สุโขทัย ต.เมืองเก่า อ.เมืองสุโขทัย จ.สุโขทัย และร่วมพิธีลอยพระประทีปพระราชทาน และชมการแสดงพลุ ตะไล ไฟพะเนียง ณ ตระพังตะกวน อุทยานประวัติศาสตร์สุโขทัย

ที่มา : https://www.thaigov.go.th/news/contents/details/75287