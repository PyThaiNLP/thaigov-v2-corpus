รัฐบาลไทย-ข่าวทำเนียบรัฐบาล-นายสุริยะ จึงรุ่งเรืองกิจ รัฐมนตรีว่าการกระทรวงคมนาคม ให้การต้อนรับ Mr. Robert F. Godec เอกอัครราชทูตสหรัฐอเมริกาประจำประเทศไทย ในโอกาสเข้าเยี่ยมคารวะ


วันพฤหัสบดีที่ 2 พฤศจิกายน 2566
นายสุริยะ จึงรุ่งเรืองกิจ รัฐมนตรีว่าการกระทรวงคมนาคม ให้การต้อนรับ Mr. Robert F. Godec เอกอัครราชทูตสหรัฐอเมริกาประจำประเทศไทย ในโอกาสเข้าเยี่ยมคารวะ
....
วันนี้ (2 พฤศจิกายน 2566) นายสุริยะ จึงรุ่งเรืองกิจ รัฐมนตรีว่าการกระทรวงคมนาคม ให้การต้อนรับ Mr. Robert F. Godec เอกอัครราชทูตสหรัฐอเมริกาประจำประเทศไทย Mr. Kevin Toohers ผู้จัดการ U.S. Trade and Development Agency (USTDA) ประจำภูมิภาคอินโด - แปซิฟิก และคณะ ในโอกาสเข้าเยี่ยมคารวะ และหารือความคืบหน้าเกี่ยวกับความร่วมมือด้านการคมนาคมขนส่ง การลงทุนในภาคบริการขนส่งระหว่างกระทรวงคมนาคม และสหรัฐอเมริกา รวมถึงโครงการสะพานเศรษฐกิจเชื่อมฝั่งทะเลอ่าวไทย - อันดามัน (ชุมพร - ระนอง) หรือ โครงการแลนด์บริดจ์ โดยมี นายสรวุฒิ เนื่องจำนงค์ เลขานุการรัฐมนตรีว่าการกระทรวงคมนาคม นายชยธรรม์ พรหมศร ปลัดกระทรวงคมนาคม และนายปัญญา ชูพานิช ผู้อำนวยการสำนักงานนโยบายและแผนการขนส่งและจราจร ร่วมหารือ ณ ห้องประชุมกระทรวงคมนาคม
นายสุริยะ จึงรุ่งเรืองกิจ กล่าวว่า ในโอกาสนี้กระทรวงคมนาคมได้นำเสนอข้อมูลโครงการแลนด์บริดจ์ โดยประเทศไทยจะมีการประชาสัมพันธ์โครงการฯ (Road Show) ในช่วงการประชุมความร่วมมือทางเศรษฐกิจในเอเชีย - แปซิฟิก (APEC) ณ ประเทศสหรัฐอเมริกา ในเดือนพฤศจิกายน 2566 รวมทั้งหารือเรื่องการสนับสนุนจากรัฐบาลสหรัฐอเมริกาในการพัฒนารถไฟความเร็วสูง และขอความเห็นในการเชิญชวนภาคเอกชนจากสหรัฐอเมริกามาลงทุนในประเทศไทย ทั้งนี้ ฝ่ายสหรัฐอเมริกาได้แสดงความชื่นชมต่อโครงการแลนด์บริดจ์ และยินดีให้การสนับสนุนในทุกมิติ

ที่มา : https://www.thaigov.go.th/news/contents/details/74108