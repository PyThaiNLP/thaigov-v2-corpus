รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯ เชื่อมั่นการตั้งศูนย์ AOC สายด่วน 1441 บูรณาการในการป้องกันและปราบปรามอาชญากรรมออนไลน์ ในรูปเเบบ One Stop Service ตลอด 24 ชั่วโมง 


วันพฤหัสบดีที่ 2 พฤศจิกายน 2566
02/11/2566
พิมพ์
โฆษกรัฐบาลเผย นายกฯ เชื่อมั่นการตั้งศูนย์ AOC สายด่วน 1441 บูรณาการในการป้องกันและปราบปรามอาชญากรรมออนไลน์ ในรูปเเบบ One Stop Service ตลอด 24 ชั่วโมง
โฆษกรัฐบาลเผย นายกฯ เชื่อมั่นการตั้งศูนย์ AOC สายด่วน 1441 บูรณาการในการป้องกันและปราบปรามอาชญากรรมออนไลน์ ในรูปเเบบ One Stop Service ตลอด 24 ชั่วโมง ลดปัญหาอาชญากรรมออนไลน์อย่างเป็นรูปธรรม
วันนี้ (2 พฤศจิกายน 2566) นายชัย วัชรงค์ โฆษกประจำสำนักนายกรัฐมนตรี เปิดเผยว่า กระทรวงดิจิทัลเพื่อเศรษฐกิจและสังคม พร้อมด้วยหน่วยงานที่เกี่ยวข้อง ร่วมเปิดตัวศูนย์ปฏิบัติการแก้ไขปัญหาอาชญากรรมออนไลน์ (Anti Online Scam Operation Center : AOC ) หรือ AOC 1441 ซึ่งเป็นศูนย์ One Stop Service ให้คำปรึกษาและแก้ปัญหาภัย online สำหรับประชาชน เพื่อยกระดับการทำงานให้บริการประชาชนที่ได้รับผลกระทบจากปัญหาอาชญากรรมออนไลน์ บูรณาการในการป้องกันและปราบปรามอาชญากรรมออนไลน์ ในรูปเเบบ One Stop Service ตลอด 24 ชั่วโมง
โฆษกประจำสำนักนายกรัฐมนตรี กล่าวว่า ปัญหาอาชญากรรมออนไลน์ในปัจจุบัน สร้างความเสียหายต่อประชาชน เศรษฐกิจ และสังคมในวงกว้าง มีจำนวนคดีกว่า 330,000 คดี และความเสียหายสูงกว่า 45,000 ล้านบาท ในระยะ 1 ปี 7 เดือน (1 มีนาคม 2565 - 30 กันยายน 2566) โดย ศูนย์ AOC 1441 จึงได้จัดตั้งขึ้นเพื่อป้องกัน ปราบปราม ช่วยเหลือประชาชนจากอาชญากรรมออนไลน์ ในรูปเเบบ One Stop Service ตลอด 24 ชั่วโมง ตามแผนนโยบายของรัฐบาล ซึ่งมีหน้าที่ช่วยดำเนินการ ระงับ/อายัดบัญชีการเงินได้ทันทีใน 1 ชั่วโมง หลังจากได้รับแจ้งเหตุ โดยนำข้อมูล อาทิ การโอนเงินให้คนร้ายส่งธนาคาร ให้ทำการระงับธุรกรรมที่เกี่ยวข้องทันทีที่ได้รับเรื่องทำการระงับ/อายัด ทุก ๆ ทอดที่เกี่ยวข้อง ตลอดจนมีการยกระดับ สายด่วน 1441 (เดิมสายด่วนตำรวจไซเบอร์) จาก 20 คู่สาย เป็น 100 คู่สาย ในส่วนของเรื่องความปลอดภัยของข้อมูล จะมีการจัดเก็บด้วยระบบ Cloud Service ซึ่งเป็นระบบกลางภาครัฐของกระทรวงดิจิทัลฯ รวมทั้งยังมีการจัดตั้งระบบ War-room ใช้เทคโนโลยี intelligent Assistant (IA) และ Intelligence based platforms โดยระบบจะมีฐานข้อมูลขนาดใหญ่ (Big data) เพื่อนำมาวิเคราะห์ข้อมูลที่เกี่ยวข้อง เพื่อใช้ติดตามสถานการณ์ สั่งการปฏิบัติการป้องกันและปราบปรามโจรออนไลน์
โดยเป้าหมายของศูนย์ AOC 1441 จะให้คำปรึกษาและแก้ไขปัญหาภัยในรูปแบบออนไลน์ มีการดำเนินการทั้งหมด 4 ประการ ดังนี้
1. ระงับ/อายัดบัญชีของคนร้าย ให้แก่ผู้เสียหาย/ผู้ถูกหลอกลวงออนไลน์ทันที
2. ติดตามสถานะของการแก้ไขปัญหาให้ผู้เสียหายในทุกขั้นตอนได้ทันที
3. เร่งติดตามการคืนเงินให้ผู้เสียหาย
4. เพิ่มประสิทธิภาพในการจับกุม การดำเนินคดีและขยายผลคดี โดยใช้เทคโนโลยีดิจิทัลเข้ามาช่วยงาน การบูรณาการข้อมูล และการร่วมทำงานทันทีทุกหน่วยงานที่เกี่ยวข้องเมื่อได้รับแจ้งจากผู้เสียหาย
ทั้งนี้ กระทรวงดิจิทัลฯ เปิดเผยข้อมูลหลังเปิดใช้ศูนย์ AOC 1441 ณ วันที่ 1 พฤศจิกายน 2566 ที่ผ่านมา พบว่า ได้รับสายจำนวน 1,025 สาย ส่วนใหญ่เป็นการติดต่อขอคำปรึกษา และ AOC 1441 ได้ช่วยอายัดบัญชีจบภายใน 1 ชั่วโมง จำนวน 12 บัญชี ซึ่งภาพรวม AOC 1441 สามารถให้ข้อมูลเเละช่วยเหลือ ผู้ติดต่อเข้ามาได้ดี เป็นที่พึงพอใจของผู้รับบริการ
"นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง เน้นย้ำการทำงานเชิงรุก เพื่ออำนวยความสะดวก ช่วยเหลือประชาชนทุกคน โดยเชื่อมั่นว่าการจัดตั้งศูนย์ AOC สายด่วน 1441 เป็นการประยุกต์การทำงานให้สามารถแก้ไขปัญหาภัยออนไลน์ให้ประชาชน ซึ่งในขณะเดียวกัน เมื่อมีการใช้เทคโนโลยีที่ดี เป็นระบบส่งข้อมูลทันเวลา เจ้าหน้าที่ตำรวจ ผู้บังคับใช้กฎหมายจะสามารถดำเนินคดีหาตัวผู้กระทำความผิดได้อย่างรวดเร็วมากยิ่งขึ้น เป็นการทำงานที่ตอบโจทย์ความรวดเร็ว และเบ็ดเสร็จ จึงเชื่อมั่นว่าจะสามารถลดปัญหาอาชญากรรมออนไลน์อย่างเป็นรูปธรรมได้ภายใน 3 เดือน" นายชัย กล่าว

ที่มา : https://www.thaigov.go.th/news/contents/details/74103