รัฐบาลไทย-ข่าวทำเนียบรัฐบาล-รมว.ธรรมนัส’ เร่งวางมาตรการช่วยเหลือเกษตรกรชาวนาเกลือ


วันพฤหัสบดีที่ 2 พฤศจิกายน 2566
รมว.ธรรมนัส’ เร่งวางมาตรการช่วยเหลือเกษตรกรชาวนาเกลือ
รมว.ธรรมนัส’ เร่งวางมาตรการช่วยเหลือเกษตรกรชาวนาเกลือ
ร้อยเอก ธรรมนัส พรหมเผ่า รัฐมนตรีว่าการกระทรวงเกษตรและสหกรณ์ เป็นประธานการประชุมคณะกรรมการพัฒนาเกลือทะเลไทย ครั้งที่ 2/2566 ณ ห้องประชุม 134 - 135 กระทรวงเกษตรและสหกรณ์ โดยมีนายนวนิตย์ พลเคน ผู้ตรวจราชการกระทรวงเกษตรและสหกรณ์ นางสาวภัทราภรณ์ โสเจยยะ ผู้ตรวจราชการกระทรวงเกษตรและสหกรณ์ นายกฤษ อุตตมะเวทิน รองอธิบดีกรมส่งเสริมการเกษตร ผู้แทนเกษตรกรผู้ทำนาเกลือทะเลจาก 7 จังหวัด คณะกรรมการพัฒนาเกลือทะเลไทย และหน่วยงานที่เกี่ยวข้อง เข้าร่วมประชุม โดยมีนางสาว นันทมาส ทองปลี ผู้อำนวยการกลุ่มส่งเสริมและพัฒนาเกลือทะเลไทย กองส่งเสริมวิสาหกิจชุมชน กรมส่งเสริมการเกษตร ทำหน้าที่เป็นฝ่ายเลขานุการ
รัฐมนตรีว่าการกระทรวงเกษตรและสหกรณ์ กล่าวว่า อาชีพทำนาเกลือเป็นอาชีพที่มีความสำคัญ ซึ่งสินค้าเกลือเป็นสินค้าอัตลักษณ์ของคนไทย จำเป็นต้องส่งเสริมและรักษาคุณค่าทางประวัติศาสตร์และวัฒนธรรมการทำนาเกลือให้อยู่คู่กับประเทศไทย กระทรวงเกษตรและสหกรณ์ ได้เล็งเห็นความสำคัญและมุ่งแก้ไขปัญหาความเดือดร้อนให้กับพี่น้องชาวนาเกลือให้เกิดเป็นรูปธรรม รวดเร็ว และเร่งหามาตรการช่วยเหลือเกษตรกรชาวนาเกลือที่ประสบกับปัญหาราคาเกลือตกต่ำอย่างต่อเนื่อง ดังนั้น เพื่อให้การขับเคลื่อนการพัฒนาสินค้าเกลือทะเลของไทย สร้างรายได้ที่มั่นคงให้แก่เกษตรกร จึงได้มอบหมายให้กรมส่งเสริมการเกษตร กรมส่งเสริมสหกรณ์ และกรมตรวจบัญชีสหกรณ์ หารือร่วมกันในการหามาตรการแทรกแซงราคาเกลือทะเล เพื่อให้กลไกราคาปรับตัวสูงขึ้น นอกจากนี้ ยังได้มอบหมายให้กรมส่งเสริมการเกษตร ประสานกับกระทรวงวัฒนธรรมในการส่งเสริมการท่องเที่ยวงานอนุรักษ์และสืบสานภูมิปัญญาด้านเกลือทะเล อาทิ พิธีแรกนาเกลือ และประเพณีทำขวัญเกลือที่จัดเป็นประจำทุกปี เพื่อให้เห็นถึงความสำคัญของเกลือทะเลไทย สร้างขวัญกำลังใจให้กับเกษตรกรผู้ทำนาเกลือทะเล และเป็นหนึ่งในแนวทางการส่งเสริม Soft power พร้อมทั้งเร่งผลักดันการดำเนินงานส่งเสริมและพัฒนาพื้นที่นาเกลือทะเลไทยเป็นมรดกทางการเกษตรโลก (GIAHS)
รัฐมนตรีว่าการกระทรวงเกษตรและสหกรณ์ กล่าวต่อไปว่า เพื่อให้การขับเคลื่อนการดำเนินงานเป็นไปอย่างต่อเนื่องสามารถแก้ไขปัญหาเร่งด่วนได้อย่างรวดเร็ว สอดคล้องกับบริบทการดําเนินงานในปัจจุบัน และเป็นไปอย่างมีประสิทธิภาพ อาศัยอํานาจตามความในมาตรา 20 แห่งพระราชบัญญัติระเบียบบริหารราชการแผ่นดิน พ.ศ. 2534 และที่แก้ไขเพิ่มเติม จึงให้ยกเลิกคําสั่งกระทรวงเกษตรและสหกรณ์ ที่ 2411/2562 ลงวันที่ 13 พฤศจิกายน 2562 และมีคำสั่งกระทรวงเกษตรและสหกรณ์ ที่ 881/2566 ลงวันที่ 30 ตุลาคม 2566 แต่งตั้งคณะกรรมการพัฒนาเกลือทะเลไทยขึ้นใหม่ โดยรัฐมนตรีว่าการกระทรวงเกษตรและสหกรณ์ เป็นประธานกรรมการ รองปลัดกระทรวงเกษตรและสหกรณ์ ที่รับผิดชอบกลุ่มภารกิจด้านส่งเสริมและพัฒนาเกษตรกรและระบบสหกรณ์ เป็นรองประธานกรรมการ โดยมีอํานาจหน้าที่ 1) ศึกษา และกําหนด แนวทาง มาตรการการพัฒนาเกลือทะเลไทยทั้งระบบ 2) กําหนด และจัดทําแผนงานโครงการ และงบประมาณ และบูรณาการการขับเคลื่อนการบริหารจัดการเกลือทะเลไทย ให้เป็นไปอย่างมีเอกภาพ มีประสิทธิภาพและประสิทธิผลสูงสุด 3) กํากับ ดูแล และติดตามผลการปฏิบัติงานตามแนวทางและมาตรการที่กําหนด และรายงานผู้บริหาร 4) เชิญหน่วยงานหรือผู้ที่เกี่ยวข้องมาให้ข้อมูล ความเห็น และข้อเสนอแนะ รวมทั้งจัดส่งเอกสารและข้อมูลในส่วนที่เกี่ยวข้องตามที่คณะกรรมการเห็นสมควร 5) แต่งตั้งคณะอนุกรรมการ คณะทํางาน เพื่อช่วยปฏิบัติงานได้ตามความเหมาะสม และ 6) ปฏิบัติหน้าที่อื่น ๆ ตามที่ได้รับมอบหมาย
ทั้งนี้ ในฤดูกาลผลิต 2565/66 มีเกษตรกรผู้ทำนาเกลือขึ้นทะเบียนเกษตรกรกับกรมส่งเสริมการเกษตร จํานวน 628 ครัวเรือน 2,495 แปลง พื้นที่ 23,307.21 ไร่ ปริมาณผลผลิตรวม 521,054.51 ตัน (รวม 7 จังหวัด ได้แก่ สมุทรสาคร เพชรบุรี สมุทรสงคราม ปัตตานี ชลบุรี  ฉะเชิงเทรา จันทบุรี) โดยคาดการณ์ปริมาณผลผลิตเกลือทะเล ปีการผลิต 2566/67 จำนวน 692,470.23 ตัน

ที่มา : https://www.thaigov.go.th/news/contents/details/74105