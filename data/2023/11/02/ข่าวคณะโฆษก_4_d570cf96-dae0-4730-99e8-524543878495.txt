รัฐบาลไทย-ข่าวทำเนียบรัฐบาล-โฆษกรัฐบาลเผย สถิตินักท่องเที่ยวต่างชาติเข้าไทยเเล้วกว่า 22 ล้านคนใน 10 เดือนแรก พร้อมคาดการณ์รายได้ปี 2566 มากกว่า 2.1 ล้านล้านบาท 


วันพฤหัสบดีที่ 2 พฤศจิกายน 2566
02/11/2566
พิมพ์
โฆษกรัฐบาลเผย สถิตินักท่องเที่ยวต่างชาติเข้าไทยเเล้วกว่า 22 ล้านคนใน 10 เดือนแรก พร้อมคาดการณ์รายได้ปี 2566 มากกว่า 2.1 ล้านล้านบาท
โฆษกรัฐบาลเผย สถิตินักท่องเที่ยวต่างชาติเข้าไทยเเล้วกว่า 22 ล้านคนใน 10 เดือนแรก พร้อมคาดการณ์รายได้ปี 2566 มากกว่า 2.1 ล้านล้านบาท ผลมาตรการ Visa Free ของรัฐบาลหนุนจำนวนนักท่องเที่ยวต่างชาติเข้าไทยมากขึ้น
วันที่ (2 พฤศจิกายน 2566) นายสัตวแพทย์ชัย วัชรงค์ โฆษกประจำสำนักนายกรัฐมนตรี เปิดเผยสถิตินักท่องเที่ยวชาวต่างชาติเดินทางมายังประเทศไทยสะสม 10 เดือนของปี 2566 ตั้งแต่วันที่ 1 มกราคม – 29 ตุลาคม 2566 พบว่ามีจำนวนนักท่องเที่ยวมากถึง 22,064,968 คน โดยนักท่องเที่ยวจากมาเลเซียเดินทางเข้าไทยมากที่สุด รองลงมา ได้แก่ จีน เกาหลีใต้ อินเดีย เเละรัสเซีย ตามลำดับ คาดการณ์จำนวนนักท่องเที่ยวช่วงปลายปีเพิ่มขึ้น จากมาตรการ Visa Free ของรัฐบาล ดึงดูดกลุ่มนักท่องเที่ยวที่มีศักยภาพ
โฆษกประจำสำนักนายกรัฐมนตรีกล่าวว่า ข้อมูลจาก กองเศรษฐกิจการท่องเที่ยวและกีฬา กระทรวงการท่องเที่ยวและกีฬา ระบุว่า ในช่วงสัปดาห์ที่ผ่านมา (23 - 29 ตุลาคม 2566) มีจำนวนนักท่องเที่ยวต่างชาติเที่ยวไทยมากถึง 505,672 คน ซึ่งเป็นจำนวนที่สูงกว่าการคาดการณ์ โดยมีปัจจัยบวกสำคัญมาจากเที่ยวบินที่เพิ่มขึ้นเมื่อเข้าสู่ฤดูกาลท่องเที่ยวฤดูหนาว และคาดการณ์ว่าจำนวนนักท่องเที่ยวในช่วงสัปดาห์นี้ (30 ตุลาคม – 5 พฤศจิกายน 2566) จะมีจำนวนเพิ่มขึ้น จากการเริ่มเข้ามาของนักท่องเที่ยวชาวยุโรป รวมไปถึงมาตรการสนับสนุนของรัฐบาลในการยกเว้นการตรวจลงตราหนังสือเดินทาง (Visa Free) ให้แก่นักท่องเที่ยวชาวจีนและคาซัคสถาน ทั้งนี้ การท่องเที่ยวแห่งประเทศไทย (ททท.) ได้กำหนดเป้าหมายในปี 2566 คาดว่าจะมีนักท่องเที่ยวชาวต่างชาติเดินทางมาเที่ยวไทยประมาณ 25 - 28 ล้านคน ซึ่งจะสร้างรายได้เข้ากับประเทศมูลค่ารวมกว่า 2.167 ล้านล้านบาท
นอกจากนี้ คณะรัฐมนตรีมีมติอนุมัติให้ผู้ที่ถือหนังสือเดินทางของสาธารณรัฐอินเดียและไต้หวันเป็นรายชื่อประเทศ/ดินเเดน ในประกาศกระทรวงมหาดไทย ให้สามารถเข้ามาในราชอาณาจักรชั่วคราว เพื่อการท่องเที่ยวเป็นกรณีพิเศษ โดยอยู่ได้ไม่เกิน 30 วัน เริ่มตั้งแต่วันที่ 10 พฤศจิกายน 2566 - 10 พฤษภาคม 2567 (ระยะเวลา 6 เดือน) เพื่อกระตุ้นเศรษฐกิจและเป็นประโยชน์และการต่างประเทศในภาพรวม
“นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลังชื่นชมผลงานของรัฐบาลในการกำหนดนโยบาย และการทำงานของหน่วยงานที่เกี่ยวข้องในการดำเนินมาตรการ ซึ่งรวมถึงมาตรการยกเว้นการตรวจลงตราเป็นอีกปัจจัยสำคัญที่ช่วยเพิ่มศักยภาพการเเข่งขันของอุตสาหกรรมท่องเที่ยวไทย ทำให้จำนวนนักท่องเที่ยวต่างชาติที่เดินทางเข้ามาในไทยมากขึ้นอย่างต่อเนื่อง สะท้อนผลสำเร็จจากความทุ่มเทของทุกภาคส่วน ในการร่วมมือกันอำนวยความสะดวก และฟื้นฟูความเชื่อมั่นในภาคการท่องเที่ยว ซึ่งจะส่งผลสำคัญในการกระตุ้นเศรษฐกิจพัฒนาประเทศ" นายชัย กล่าว

ที่มา : https://www.thaigov.go.th/news/contents/details/74102