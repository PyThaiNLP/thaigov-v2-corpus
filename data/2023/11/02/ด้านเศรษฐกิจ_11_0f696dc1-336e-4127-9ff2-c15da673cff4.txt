รัฐบาลไทย-ข่าวทำเนียบรัฐบาล-กรมทางหลวงชนบท สำรวจออกแบบถนนเลี่ยงเมืองพัทลุง รองรับการขยายตัวของเศรษฐกิจการคมนาคมขนส่ง อุตสาหกรรม และการท่องเที่ยว 


วันพฤหัสบดีที่ 2 พฤศจิกายน 2566
กรมทางหลวงชนบท สำรวจออกแบบถนนเลี่ยงเมืองพัทลุง รองรับการขยายตัวของเศรษฐกิจการคมนาคมขนส่ง อุตสาหกรรม และการท่องเที่ยว
...
กรมทางหลวงชนบท (ทช.) กระทรวงคมนาคม ดำเนินการศึกษาความเหมาะสม และสำรวจออกแบบถนนเลี่ยงเมืองพัทลุง (ด้านเหนือ) อำเภอควนขนุน และอำเภอเมือง จังหวัดพัทลุง เพิ่มประสิทธิภาพการพัฒนาโครงข่ายคมนาคม การท่องเที่ยว การขนส่งผลผลิตทางการเกษตร และบรรเทาปริมาณจราจรของถนนสายหลัก ทล.4047 (ถนนราเมศวร์) เพื่อความสะดวกรวดเร็ว ปลอดภัย พร้อมจัดประชุมรับฟังความคิดเห็นของประชาชน เพื่อให้สอดคล้องกับความต้องการและเป็นประโยชน์ต่อประชาชนในพื้นที่ให้มากที่สุด
จังหวัดพัทลุง มีความสำคัญด้านเศรษฐกิจในการสร้างรายได้ของประเทศ ทั้งด้านการท่องเที่ยว และการคมนาคมขนส่ง ปัจจุบันการขยายตัวของเศรษฐกิจมีข้อจำกัด เนื่องจากมีถนนสายหลักในการเดินทางเพียงสายเดียว คือ ทล.4047 ซึ่งเป็นเส้นทางเพื่อการขนส่งสินค้าและเข้าสู่แหล่งท่องเที่ยวสำคัญของจังหวัดพัทลุง และจังหวัดโดยรอบ ทำให้การจราจรติดขัด เกิดความล่าช้าในการเดินทางขนส่งสินค้า ทั้งนี้ เพื่อบรรเทาปริมาณจราจรของ ทล.4047 แก้ไขปัญหาจราจรที่ติดขัดบริเวณทางแยก และพัฒนาเป็นทางลัด (By Pass) ทางเลี่ยง (Shortcut) รวมทั้งรองรับการเจริญเติบโตทางเศรษฐกิจของพื้นที่โครงการ พร้อมยกระดับมาตรฐาน ความสะดวกปลอดภัยในการเดินทางของประชาชน ทช. จึงได้ดำเนินโครงการศึกษาฯ ซึ่งเป็นการศึกษาคัดเลือกแนวสายทาง รูปแบบที่เหมาะสม และความคุ้มค่าทางด้านเศรษฐศาสตร์ พร้อมประเมินผลกระทบสิ่งแวดล้อมเบื้องต้น สำรวจออกแบบ และประมาณการราคาของถนนสายดังกล่าว ระยะทางประมาณ 12 กิโลเมตร ครอบคลุม 2 อำเภอ คือ อำเภอควนขนุน และอำเภอเมืองพัทลุง
ทั้งนี้ ทช. ได้จัดประชุมรับฟังความคิดเห็นของประชาชน กลุ่มเป้าหมาย หน่วยงานที่เกี่ยวข้อง ผู้นำชุมชน ผู้แทนกลุ่มต่าง ๆ ในพื้นที่อำเภอควนขนุน จังหวัดพัทลุง ไปแล้ว จำนวน 4 ครั้ง เพื่อให้มีความเข้าใจเกี่ยวกับโครงการ ความเป็นมา ลักษณะโครงการ ขั้นตอนการดำเนินงาน ขอบเขตการศึกษา พร้อมทั้งได้ตอบข้อซักถาม แลกเปลี่ยนความคิดเห็นจากผู้ที่เข้าร่วมประชุม เพื่อให้การดำเนินงานสอดคล้องกับความต้องการของประชาชนในพื้นที่ให้มากที่สุด

ที่มา : https://www.thaigov.go.th/news/contents/details/74089