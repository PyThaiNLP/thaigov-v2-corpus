รัฐบาลไทย-ข่าวทำเนียบรัฐบาล-รองโฆษกรัฐบาล มั่นใจ ทีมรัฐบาล หาทางออกให้ม้อบรถตู้-แท็กซี่ ได้ หลังรองนายกรัฐมนตรีสั่งเดินหน้าทันที ตั้งคณะทำงานตรวจสอบและแก้ไขปัญหาแล้ว


วันพฤหัสบดีที่ 2 พฤศจิกายน 2566
02/11/2566
พิมพ์
รองโฆษกรัฐบาล มั่นใจ ทีมรัฐบาล หาทางออกให้ม้อบรถตู้-แท็กซี่ ได้ หลังรองนายกรัฐมนตรีสั่งเดินหน้าทันที ตั้งคณะทำงานตรวจสอบและแก้ไขปัญหาแล้ว
รองโฆษกรัฐบาล มั่นใจ ทีมรัฐบาล หาทางออกให้ม้อบรถตู้-แท็กซี่ ได้ หลังรองนายกรัฐมนตรีสั่งเดินหน้าทันที ตั้งคณะทำงานตรวจสอบและแก้ไขปัญหาแล้ว
วันที่ 2 พฤศจิกายน 2566 นางรัดเกล้า อินทวงศ์ สุวรรณคีรี รองโฆษกประจำสำนักนายกรัฐมนตรี เปิดเผยถึงกรณีที่กลุ่มผู้ประกอบการรถขนส่งสาธารณะ (รถตู้ รถเมล์สาธารณะ หรือรถร่วม บขส. และรถบรรทุก) รวมตัวกันมายื่นหนังสือร้องเรียนขอให้ลดราคาแก๊ส NGV โดยสัปดาห์ก่อนหน้านี้กลุ่มผู้ประกอบการดังกล่าวฯ นำโดยสมาคมรถบรรทุกมาร้องเรียนขอความเป็นธรรมกับกระทรวงพลังงานไปแล้ว เช่นเดียวกับกลุ่มผู้ขับแท็กซี่ที่ได้ยื่นหนังสือร้องเรียนเรื่องการที่ ปตท. ปิดตัวปั๊มแก๊สลงจำนวนมากทำให้กระทบต่อการประกอบอาชีพ โดยระบุความคืบหน้าว่า นายพีระพันธุ์ สาลีรัฐวิภาค รองนายกรัฐมนตรีและรัฐมนตรีว่าการกระทรวงพลังงาน ให้ความสำคัญ เร่งแก้ปัญหาทันที มอบหมายตั้งคณะทำงานตรวจสอบและแก้ไขปัญหาร้องเรียนความเดือดร้อนจากราคาค่าเชื้อเพลิง NGV จากผู้ประกอบการรถตู้ รถเมล์สาธารณะ รถบรรทุก และกลุ่มแท๊กซี่โดยเร่งด่วน
คณะทำงานดังกล่าวจะบูรณาการ​ทำงานระหว่างทุกหน่วยงานที่เกี่ยวข้อง เพื่อตรวจสอบปัญหาและแก้ไขปัญหาทุกกรณีให้ตรงจุดและทันท่วงที ซึ่งคาดว่าปัญหาจะคลี่คลายลงได้ โดยทางกระทรวงพลังงานจะให้ความสำคัญในการแจ้งความคืบหน้าของการทำงานเรื่องนี้ให้ผู้เดือดร้อนทราบเป็นระยะๆ​ ด้วย

ที่มา : https://www.thaigov.go.th/news/contents/details/74106