รัฐบาลไทย-ข่าวทำเนียบรัฐบาล-ธ.ก.ส. ฉลองก้าวสู่ปีที่ 58 เปิดจำหน่ายสลากถุงทองวันแรก กระแสตอบรับพุ่ง ทำยอดรับฝากแล้วกว่า 1.1 หมื่นล้านบาท


วันพฤหัสบดีที่ 2 พฤศจิกายน 2566
02/11/2566
พิมพ์
ธ.ก.ส. ฉลองก้าวสู่ปีที่ 58 เปิดจำหน่ายสลากถุงทองวันแรก กระแสตอบรับพุ่ง ทำยอดรับฝากแล้วกว่า 1.1 หมื่นล้านบาท
ธ.ก.ส. เปิดรับฝากสลาก ธ.ก.ส. ชุดถุงทอง หน่วยละ 2,000 บาท ผ่านแอปพลิเคชัน BAAC Mobile และ ธ.ก.ส. ทุกสาขา เนื่องในโอกาสฉลองก้าวสู่ปีที่ 58 เป็นวันแรก ได้รับกระแสตอบรับอย่างดีเยี่ยม โดยมียอดรับฝากแล้วกว่า 1.1 หมื่นล้านบาทภายใน 6 ช.ม.
ธ.ก.ส. เปิดรับฝากสลาก ธ.ก.ส. ชุดถุงทอง หน่วยละ 2,000 บาท ผ่านแอปพลิเคชัน BAAC Mobile และ ธ.ก.ส. ทุกสาขา เนื่องในโอกาสฉลองก้าวสู่ปีที่ 58 เป็นวันแรก ได้รับกระแสตอบรับอย่างดีเยี่ยม โดยมียอดรับฝากแล้วกว่า 1.1 หมื่นล้านบาทภายใน 6 ช.ม. โดยผู้ฝากสลากจะได้ลุ้นรางวัล Grand Prize 60 ล้านบาท และรางวัลอื่น ๆ รวมมูลค่ากว่า 77 ล้านบาทต่อเดือนถึง 24 ครั้ง ออกรางวัลครั้งแรก 16 พ.ย. นี้ และเมื่อฝากครบ 2 ปี ได้รับเงินต้นคืนพร้อมดอกเบี้ยทันที หน่วยละ 35 บาท โดยดอกเบี้ยและเงินรางวัลสำหรับบุคคลธรรมดาไม่เสียภาษี สำหรับผู้ที่สนใจสามารถฝากสลาก ธ.ก.ส. ชุดถุงทอง ได้แล้วตั้งแต่บัดนี้เป็นต้นไปหรือจนกว่าวงเงินฝากจะเต็มจำนวน
นายฉัตรชัย ศิริไล ผู้จัดการธนาคารเพื่อการเกษตรและสหกรณ์การเกษตร (ธ.ก.ส.) เปิดเผยว่า จากการที่ ธ.ก.ส. เปิดรับฝาก “สลาก ธ.ก.ส. ชุดถุงทอง” ในโอกาสครบรอบวันสถาปนาธนาคารก้าวสู่ปีที่ 58 โดยเปิดรับฝากในวันนี้เป็นวันแรก หน่วยละ 2,000 บาท จำนวน 50 ล้านหน่วย แบ่งเป็น 5 หมวด ได้แก่ GA, GB, GC, GD และ GE หมวดละ 10 ล้านหน่วย วงเงินรับฝาก 100,000 ล้านบาท ผ่านแอปพลิเคชัน BAAC Mobile และ เคาน์เตอร์ ธ.ก.ส. ทุกสาขา ซึ่งได้รับเสียงตอบรับเป็นอย่างดีจากเกษตรกรลูกค้าและประชาชนทั่วไป ทำให้มียอดรับฝากผ่านทางแอปพลิเคชัน BAAC Mobile แล้วจำนวน 2,650 ล้านบาท และยอดรับฝากผ่านทางเคาน์เตอร์ธนาคาร จำนวน 8,350 ล้านบาท
ธ.ก.ส. ขอขอบคุณลูกค้าและผู้มีอุปการคุณทุกท่าน ที่ให้ความไว้วางใจและสนับสนุนผลิตภัณฑ์เงินฝากของธนาคาร ซึ่งธนาคารจะนำเงินดังกล่าวไปสนับสนุนเกษตรกรในการลงทุนและการผลิตในภาคการเกษตร เพื่อสร้างความแข็งแกร่งให้ระบบเศรษฐกิจและความมั่นคงทางด้านอาหารให้กับประเทศต่อไป ซึ่งสลาก ธ.ก.ส. ชุดถุงทอง มีอายุการรับฝาก 2 ปี เมื่อฝากครบกำหนด จะได้รับเงินต้นคืน พร้อมดอกเบี้ยหน่วยละ 35 บาท คิดเป็นอัตราดอกเบี้ยร้อยละ 0.875 ต่อปี โดยรางวัลที่ 1 มีมูลค่าสูงถึง 60 ล้านบาท และยังมีสิทธิ์ลุ้นรางวัลอื่น ๆ ทุกเดือน คิดเป็นเงินรางวัลสูงสุด 77,650,000 บาทต่อเดือน รวมรางวัลต่องวดทั้งสิ้น 105,670 รางวัล จับรางวัล 24 ครั้ง ทุกวันที่ 16 ของเดือน ยกเว้นเดือนมกราคม ออกรางวัลในวันที่ 17 มกราคม โดยดอกเบี้ยและเงินรางวัลในการฝากสลากออมทรัพย์ได้รับการยกเว้นภาษีสำหรับบุคคลธรรมดาและสามารถนำไปใช้เป็นหลักประกันเงินกู้ของ ธ.ก.ส. ได้อีกด้วย
ทั้งนี้ สลาก ธ.ก.ส. ชุดถุงทอง ออกรางวัลครั้งแรกวันที่ 16 พฤศจิกายนนี้ สำหรับผู้ฝากสลากที่ทำการฝากภายในวันที่ 15 ของเดือน จะได้รับสิทธิ์ตรวจรางวัลในเดือนนั้น ๆ ซึ่งธนาคารจะโอนเงินรางวัลเข้าบัญชีเงินฝากออมทรัพย์ที่เป็นบัญชีคู่โอนของลูกค้าทันทีในวันถัดไปหลังจากวันออกรางวัลในแต่ละงวด สามารถตรวจผลการออกรางวัลได้ผ่านแอปพลิเคชัน BAAC Mobile และบริการ BAAC Connect การแจ้งเตือนผ่าน LINE Official : BAAC Family เมื่อมีเงินเข้า - ออกบัญชีเงินฝากและการถูกรางวัลสลาก รวมถึงกรณีสลากใกล้ครบอายุรับฝากอีกด้วย สอบถามรายละเอียดเพิ่มเติมเกี่ยวกับสลากออมทรัพย์ได้ที่ ธ.ก.ส. ทุกสาขาทั่วประเทศ หรือที่ Call Center 02 555 0555

ที่มา : https://www.thaigov.go.th/news/contents/details/74073