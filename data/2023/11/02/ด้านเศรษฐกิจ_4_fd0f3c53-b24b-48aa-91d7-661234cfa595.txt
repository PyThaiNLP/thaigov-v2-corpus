รัฐบาลไทย-ข่าวทำเนียบรัฐบาล-กระทรวงเกษตรฯ ห่วงใยประชาชน “รมช.ไชยา” ลงพื้นที่ติดตามสถานการณ์น้ำและมอบสิ่งของช่วยเหลือผู้ประสบอุทกภัย จ.ร้อยเอ็ด 


วันพุธที่ 1 พฤศจิกายน 2566
กระทรวงเกษตรฯ ห่วงใยประชาชน “รมช.ไชยา” ลงพื้นที่ติดตามสถานการณ์น้ำและมอบสิ่งของช่วยเหลือผู้ประสบอุทกภัย จ.ร้อยเอ็ด
กระทรวงเกษตรฯ ห่วงใยประชาชน “รมช.ไชยา” ลงพื้นที่ติดตามสถานการณ์น้ำและมอบสิ่งของช่วยเหลือผู้ประสบอุทกภัย จ.ร้อยเอ็ด เตรียมตั้งศูนย์ปฏิบัติการฝนหลวงฯ แก้ภัยแล้งในอนาคต
นายไชยา พรหมา รัฐมนตรีช่วยว่าการกระทรวงเกษตรและสหกรณ์ เปิดเผยภายหลังลงพื้นที่ตรวจราชการและมอบสิ่งของช่วยเหลือผู้ประสบอุทกภัยในพื้นที่ จ.ร้อยเอ็ด โดยมี นายชูศักดิ์ ราชบุรี รองผู้ว่าราชการจังหวัดร้อยเอ็ด หัวหน้าส่วนราชการในสังกัดกระทรวงเกษตรและสหกรณ์ และผู้นำองค์กรปกครองส่วนท้องถิ่นให้การต้อนรับ ณ โครงการส่งน้ำและบำรุงรักษาชีกลาง จ.ร้อยเอ็ด ว่า กระทรวงเกษตรฯ โดย โครงการส่งน้ำและบำรุงรักษาชีกลาง กรมชลประทาน ได้มีแผนบริหารจัดการน้ำ เพื่อช่วยเหลือผู้ประสบอุทกภัยในพื้นที่จังหวัดร้อยเอ็ด จากสาเหตุร่องมรสุมพาดผ่านทำให้ฝนตกหนักส่งผลให้ปริมาณน้ำในแม่น้ำชีสูงขึ้น รวมถึงมวลน้ำระบายจากเขื่อนลำปาว และเขื่อนอุบลรัตน์ทะลักเข้าท่วมพื้นที่การเกษตร โดยการระดมกำลังสถานีสูบน้ำ จำนวน 4 สถานี สูบน้ำออกจากพื้นที่การเกษตรที่เกิดน้ำท่วมขัง ตั้งแต่วันที่ 21 กันยายน 2566 จนถึงปัจจุบัน ประกอบด้วย 1)สถานีสูบน้ำด้วยไฟฟ้า ประตูระบายน้ำกุดเชียงสา จ.มหาสารคาม สามารถช่วยเหลือพื้นที่การเกษตรได้ 3,500 ไร่ 2)สถานีสูบน้ำด้วยไฟฟ้า ประตูระบายน้ำกุดเชียงบัง จ.ร้อยเอ็ด สามารถช่วยเหลือพื้นที่การเกษตรได้ 3,500 ไร่ 3)สถานีสูบน้ำด้วยไฟฟ้า ประตูระบายน้ำห้วยปากบุ่ง จ.ร้อยเอ็ด  สามารถช่วยเหลือพื้นที่การเกษตรได้ 5,000 ไร่ และ 4)สถานีสูบน้ำด้วยไฟฟ้า ประตูระบายน้ำห้วยน้ำเค็ม จ.ร้อยเอ็ด สามารถช่วยเหลือพื้นที่การเกษตรได้ 3,000 ไร่ รวมสามารถสูบน้ำได้ 117.26 ล้านลูกบาศก์เมตร รวมทั้งดำเนินการกำจัดสิ่งขีดขวางทางน้ำบริเวณหน้าเขื่อนระบายน้ำ เพื่อเพื่มประสิทธิภาพในการระบายน้ำในช่วงฤดูน้ำหลากอีกด้วย
ในโอกาสนี้ รัฐมนตรีช่วยว่าการกระทรวงเกษตรและสหกรณ์ ได้พบปะให้กำลังใจพี่น้องประชาชนผู้ประสบอุทกภัย ในพื้นที่ อ.จังหาร อ.เชียงขวัญ อ.โพธิ์ชัย และอ.ทุ่งเขาหลวง จ.ร้อยเอ็ด พร้อมมอบถุงยังชีพรวมกว่า 1,000 ชุด ปัจจัยการผลิต และหญ้าอาหารสัตว์พระราชทานให้กับเกษตรกร ทั้งนี้ รมช.ไชยา กล่าวว่า สำหรับการแก้ไขปัญหาอุทกภัย ได้มอบหมายกรมชลประทานศึกษาแนวทางการแก้ไขปัญหาการบริหารจัดการน้ำทั้งระบบ เพื่อการแก้ไขปัญหาในระยะยาวอย่างยั่งยืน รวมทั้งประสานหน่วยงานที่เกี่ยวข้องในการแก้ไขปัญหา การฟื้นฟูเยียวยาแบบบูรณาการ โดยรัฐบาลพร้อมให้การสนับสนุนอย่างเต็มที่ และสำหรับช่วงฤดูแล้ง มอบหมายกรมฝนหลวงและการบินเกษตร เตรียมจัดตั้งศูนย์ปฏิบัติการฝนหลวงฯ ณ สนามบินร้อยเอ็ด เพื่อแก้ไขปัญหาภัยแล้งในจังหวัดและพื้นที่ใกล้เคียงต่อไป

ที่มา : https://www.thaigov.go.th/news/contents/details/74067