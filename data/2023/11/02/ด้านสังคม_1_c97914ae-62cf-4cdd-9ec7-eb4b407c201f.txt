รัฐบาลไทย-ข่าวทำเนียบรัฐบาล-DE เผยศูนย์ AOC 1441 วันแรกรับสาย 1,025 สาย


วันพฤหัสบดีที่ 2 พฤศจิกายน 2566
DE เผยศูนย์ AOC 1441 วันแรกรับสาย 1,025 สาย
DE เผยศูนย์ AOC 1441 วันแรกรับสาย 1,025 สาย
วันที่ 1 พฤศจิกายน 2566 รัฐมนตรี ประเสริฐ ได้เปิดศูนย์ปฏิบัติการแก้ไขปัญหาอาชญากรรมออนไลน์ (Anti Online Scam Operation Center : AOC ) หรือ AOC 1441 ให้บริการ 24 ช.ม. และได้สั่งการให้ติดตามผลดำเนินงาน พร้อมปัญหาอุปสรรคอย่างใกล้ชิด เพื่อให้ ศูนย์ AOC 1441 สามารถให้คำปรึกษาและแก้ปัญหาภัย online สำหรับประชาชน อย่างมีประสิทธิภาพ
ในวันที่ 2 พฤศจิกายน 2566 นายเวทางค์ พ่วงทรัพย์ รองปลัดกระทรวงดิจิทัลเพื่อเศรษฐกิจและสังคม ในฐานะโฆษกกระทรวงดีอี ได้เปิดเผยว่า ในวันที่ 1 พฤศจิกายน 2566 ถึงเวลา 18:00 น AOC 1441 ได้รับสายจำนวน 1,025 สาย ส่วนใหญ่เป็นติดต่อขอคำปรึกษา และ AOC 1441 ได้ช่วยอายัดบัญชีจบภายใน 1 ชม. จำนวน 12 บัญชี (ข้อมูลเบื้องต้น) ซึ่งภาพรวม AOC 1441 สามารถให้ข้อมูล หรือช่วยเหลือ ผู้ติดต่อเข้ามาได้ดี น่าพึงพอใจ
สำหรับปัญหาอุปสรรคในวันแรก ยังพบว่า
1. สายโทรเข้าสูงมาก ในช่วงเวลา 9:00 – 12:00 น. ทำให้ผู้โทร มีการรอสายนาน หรือวางสายไปจำนวนหนึ่ง (ปกติ จะทำการโทรเข้ามาใหม่)
2. นอกจากนี้ พบปัญหาในการติดต่อ สถาบันการเงิน เพื่อทำการระงับบัญชี ดังนี้
• ธนาคารกรุงเทพ ระหว่างนี้ สามารถติดต่อสายด่วน ของธนาคารกรุงเทพ 02-645-5555 กด *3 เพื่อทำการขออายัดบัญชี ผิดกฎหมาย ได้
• ธนาคาร TTB มีการปรับปรุงระบบ โดยจะมีความพร้อม ในการดำเนินการ วันที่ 3 พฤศจิกายน 2566 ซึ่งระหว่างนี้ สามารถติดต่อสายด่วน ของ TTB 1428 กด 03 เพื่อทำการขออายัดบัญชี ผิดกฎหมายได้ สำหรับ สถาบันการเงินอื่น ๆ ไม่พบปัญหาอุปสรรค ได้รับความร่วมมือ และช่วยทำการอายัดบัญชีให้ทันที
สำหรับ AOC 1441 จัดตั้งขึ้นเพื่อให้มีการบูรณาการในการป้องกันและปราบปรามอาชญากรรมออนไลน์ ให้บริการ one stop service แก่ประชาชน ช่วยดำเนินการ ระงับ/อายัดบัญชี ได้ทันที รวมทั้งให้คำปรึกษาแก่ประชาชนเกี่ยวกับภัยออนไลน์
โดยเป้าหมายของศูนย์ AOC 1441 คือ
1. ระงับ/อายัดบัญชีของคนร้าย ให้ผู้เสียหาย/ผู้ถูกหลอกลวงออนไลน์ทันที
2. ติดตามสถานะ การแก้ไขปัญหาให้ผู้เสียหายทุกขั้นตอนได้ทันที
3. เร่งการคืนเงินให้ผู้เสียหาย
4. เพิ่มประสิทธิภาพการจับกุม ดำเนินคดีและการขยายผลคดี โดยการใช้เทคโนโลยีดิจิทัลช่วยงานบูรณาการข้อมูล และร่วมทำงานทันทีทุกหน่วยงานเกี่ยวข้อง เมื่อได้รับแจ้งจากผู้เสียหาย
นายประเสริฐฯ รัฐมนตรีว่าการกระทรวงดิจิทัลฯ กล่าวในตอนท้ายว่า "นายกฯ เศรษฐา มีความห่วงใย ต่อผู้เสียหายจากโจรออนไลน์ ได้สั่งการให้ ดีอี ทำงานเชิงรุก ทั้งนี้ DE ได้รับด้วยความร่วมมือจากหน่วยงานต่างๆ จึงได้จัดตั้ง ศูนย์ AOC สายด่วน 1441 ขึ้น ซึ่งมั่นใจว่าศูนย์นี้ช่วยแก้ปัญหาภัยออนไลน์ให้ประชาชนได้ ในขณะเดียวกัน เจ้าหน้าที่ตำรวจ ผู้บังคับใช้กฎหมาย จะสามารถดำเนินคดี หาตัวผู้กระทำความผิดได้อย่างรวดเร็วมากยิ่งขึ้น สามารถลดปัญหาอาชญากรรมออนไลน์ได้อย่างแน่นอน"
___________________________

ที่มา : https://www.thaigov.go.th/news/contents/details/74076