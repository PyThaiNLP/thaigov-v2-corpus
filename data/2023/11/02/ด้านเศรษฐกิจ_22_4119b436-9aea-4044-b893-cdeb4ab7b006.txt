รัฐบาลไทย-ข่าวทำเนียบรัฐบาล-รฟม. เร่งปรับปรุงสภาพพื้นผิวจราจรบนถนนลาดพร้าว - ศรีนครินทร์ - เทพารักษ์ แนวสายทางรถไฟฟ้ามหานคร สายสีเหลือง เตรียมส่งมอบพื้นที่คืน กทม. และจังหวัดสมุทรปราการ


วันพฤหัสบดีที่ 2 พฤศจิกายน 2566
รฟม. เร่งปรับปรุงสภาพพื้นผิวจราจรบนถนนลาดพร้าว - ศรีนครินทร์ - เทพารักษ์ แนวสายทางรถไฟฟ้ามหานคร สายสีเหลือง เตรียมส่งมอบพื้นที่คืน กทม. และจังหวัดสมุทรปราการ
....
การรถไฟฟ้าขนส่งมวลชนแห่งประเทศไทย (รฟม.) กระทรวงคมนาคม เปิดเผยว่า ภายหลังจากที่รถไฟฟ้ามหานคร สายสีเหลือง (MRT สายสีเหลือง) ได้เปิดให้บริการเต็มรูปแบบเชิงพาณิชย์แก่ประชาชน ตั้งแต่วันที่ 3 กรกฎาคม 2566 เป็นต้นมา นั้น รฟม. ได้เร่งรัดให้บริษัท อีสเทิร์น บางกอกโมโนเรล จำกัด มหาชน (EBM) ผู้รับสัมปทาน ดำเนินงานปรับปรุงสภาพพื้นผิวจราจร (ถาวร) และตีเส้นจราจร เพื่อเตรียมส่งมอบพื้นที่คืนให้แก่กรุงเทพมหานคร (กทม.) และจังหวัดสมุทรปราการ โดยจะทยอยส่งมอบพื้นที่ที่แล้วเสร็จสมบูรณ์เป็นช่วงๆ เพื่อให้สามารถอำนวยความสะดวกและปลอดภัยให้แก่ประชาชนผู้ใช้รถใช้ถนนได้โดยเร็วที่สุด
อย่างไรก็ตาม รฟม. ขอเรียนให้ทราบว่า เนื่องจากพื้นที่ในแนวสายทางของโครงการรถไฟฟ้าสายสีเหลืองฯ มีระยะทางยาวถึง 30.4 กิโลเมตร และในปัจจุบัน พื้นที่บางส่วนในแนวสายทางยังมีการดำเนินงานของหน่วยงานสาธารณูปโภคอื่นคงค้างอยู่ ได้แก่ งานก่อสร้างบ่อพักและท่อร้อยสายไฟฟ้าใต้ดิน ของ การไฟฟ้านครหลวง (กฟน.) และงานก่อสร้างวางท่อประปา ของ การประปานครหลวง (กปน.) ซึ่ง รฟม. ได้ประสานหน่วยงานทั้งสองเพื่อเร่งรัดติดตามแผนการดำเนินงานดังกล่าว เพื่อให้สามารถคืนผิวจราจรส่วนที่เหลือ มาอย่างต่อเนื่อง
ทั้งนี้ รฟม. ขอขอบคุณประชาชนที่อยู่อาศัยหรือสัญจรผ่านแนวสายทางโครงการรถไฟฟ้าสายสีเหลืองฯ ที่อดทนและให้การสนับสนุนการดำเนินงานก่อสร้างโครงการเป็นอย่างดีมาตลอดระยะก่อสร้าง จนกระทั่งรถไฟฟ้า MRT สายสีเหลือง สามารถเปิดให้บริการได้เป็นผลสำเร็จ และเป็นการต่อขยายโครงข่ายระบบรถไฟฟ้าขนส่งมวลชน เพื่อยกระดับคุณภาพชีวิตและการเดินทางของประชาชนในกรุงเทพมหานครและปริมณฑลให้มีประสิทธิภาพดียิ่งขึ้นได้ ในอีกด้านหนึ่ง รฟม. ยังคำนึงถึงความเดือดร้อนของผู้ใช้รถใช้ถนนและมีความตั้งใจจริงที่จะเร่งรัด ผลักดันความร่วมมือระหว่างหน่วยงานภาครัฐด้วยกัน ให้สามารถคืนความสะดวกและปลอดภัยในการสัญจรทางถนนสาธารณะให้แก่ประชาชนได้โดยเร็ว สามารถติดตามรายละเอียดและข้อมูลข่าวสาร รฟม. ได้ที่ เว็บไซต์ รฟม. www.mrta.co.th และเฟซบุ๊กแฟนเพจการรถไฟฟ้าขนส่งมวลชนแห่งประเทศไทย หรือ Call Center รฟม. โทร. 0 2716 4044 “รฟม. ร่วมยก ระดับเมืองด้วยโครงข่ายรถไฟฟ้าขนส่งมวลชนและนวัตกรรม เพื่ออนาคตที่ยั่งยืน”

ที่มา : https://www.thaigov.go.th/news/contents/details/74110