รัฐบาลไทย-ข่าวทำเนียบรัฐบาล-​รัฐบาลห่วงใยนักเรียน กำชับสถานศึกษาตรวจเข้มยาเสพติด ของมึนเมาทุกชนิด และบุหรี่ไฟฟ้า ช่วงเปิดเทอม


วันพฤหัสบดีที่ 2 พฤศจิกายน 2566
02/11/2566
พิมพ์
​รัฐบาลห่วงใยนักเรียน กำชับสถานศึกษาตรวจเข้มยาเสพติด ของมึนเมาทุกชนิด และบุหรี่ไฟฟ้า ช่วงเปิดเทอม
​รัฐบาลห่วงใยนักเรียน กำชับสถานศึกษาตรวจเข้มยาเสพติด ของมึนเมาทุกชนิด และบุหรี่ไฟฟ้า ช่วงเปิดเทอม
วันที่ 2 พฤศจิกายน 2566 นายคารม พลพรกลาง รองโฆษกประจำสำนักนายกรัฐมนตรี เปิดเผยว่า รัฐบาลห่วงใยนักเรียน  ซึ่งเป็นวัยอยากลองอยากรู้ และเป็นวัยที่ต้องการการยอมรับจากเพื่อน มักจะทำตามกระแส   ขาดการคิดวิเคราะห์แยกแยะที่ถูกต้อง ทำให้เกิดปัญหาตามมา ส่งผลต่ออนาคตทางการศึกษา
นายคารม กล่าวว่า ในช่วงเปิดภาคเรียนเทอมที่ 2/2566 กระทรวงศึกษาธิการได้กำชับให้ผู้บริหารสถานศึกษาทั่วประเทศ และหน่วยงานในกำกับทุกสังกัด ตรวจตราบุหรี่ไฟฟ้า รวมถึงยาเสพติดอย่างเข้มข้นทั้งภายในและบริเวณรอบสถานศึกษา เพื่อป้องกันนักสูบหน้าใหม่ในกลุ่มเด็กและเยาวชน พร้อมกับเน้นย้ำให้เพิ่มมาตรการที่เข้มแข็งปกป้องเยาวชนจากสิ่งเสพติด ตลอดจนสร้างการรับรู้ที่ถูกต้องเกี่ยวกับอันตรายและผลกระทบของยาเสพติด ให้เกิดการขับเคลื่อนการมีส่วนร่วมของ นักเรียน ผู้ปกครอง ครูและบุคลากรทางการศึกษาอย่างเป็นรูปธรรม
นาคารม กล่าวว่า ปัจจุบันเด็กเข้าถึงสื่อต่าง ๆ ได้ง่ายขึ้น ทำให้ยังคงมีนักเรียนหลงผิดเข้าไปยุ่งเกี่ยวกับยาเสพติด โดยไม่รูัถึงอันตราย และผลกระทบที่จะตามมาในอนาคต
ครู ผู้ปกครองต้องร่วมมกันปลูกฝังค่านิยม ปรับทัศนคติที่ถูกต้อง สร้างการเห็นคุณค่าในตัวเอง ให้นักเรียนตระหนักรู้ถึงโทษและพิษภัยจากการสูบบุหรี่และสิ่งเสพติดชนิดอื่น ให้นักเรียนมีส่วนร่วมขับเคลื่อนโรงเรียนปลอดบุหรี่ โดยเฉพาะบุหรี่ไฟฟ้าที่อาจเป็นประตูเชื่อมให้เยาวชนไปสู่สิ่งเสพติดชนิดอื่นได้

ที่มา : https://www.thaigov.go.th/news/contents/details/74072