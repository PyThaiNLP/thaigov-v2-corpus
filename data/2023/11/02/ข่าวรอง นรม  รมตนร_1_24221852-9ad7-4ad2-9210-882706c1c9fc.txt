รัฐบาลไทย-ข่าวทำเนียบรัฐบาล-รองนายกฯ ภูมิธรรม เผยผลการประชุม นบข. ย้ำรัฐบาลห่วงใยเรื่องของเกษตรกร ยืนยันเกษตรกร ชาวนาและห่วงโซ่ทั้งหมด จะต้องได้รับการดูแลอย่างเหมาะสมเป็นธรรมจากรัฐบาล 


วันพุธที่ 1 พฤศจิกายน 2566
01/11/2566
พิมพ์
รองนายกฯ ภูมิธรรม เผยผลการประชุม นบข. ย้ำรัฐบาลห่วงใยเรื่องของเกษตรกร ยืนยันเกษตรกร ชาวนาและห่วงโซ่ทั้งหมด จะต้องได้รับการดูแลอย่างเหมาะสมเป็นธรรมจากรัฐบาล
รองนายกฯ ภูมิธรรม เผยผลการประชุม นบข. ย้ำรัฐบาลห่วงใยเรื่องของเกษตรกร ยืนยันเกษตรกร ชาวนาและห่วงโซ่ทั้งหมด จะต้องได้รับการดูแลอย่างเหมาะสมเป็นธรรมจากรัฐบาล
วันนี้ (1 พ.ย. 66) เวลา 11.50 น. ณ ตึกภักดีบดินทร์ ทำเนียบรัฐบาล นายภูมิธรรม เวชยชัย รองนายกรัฐมนตรี และรัฐมนตรีว่าการกระทรวงพาณิชย์ เปิดเผยผลการประชุมคณะกรรมการนโยบายและบริหารข้าวแห่งชาติ (นบข.) ครั้งที่ 1/2566 ที่มีนายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง เป็นประธานการประชุม ว่า สืบเนื่องจากสถานการณ์ราคาข้าวในปัจจุบันขณะนี้ตลาดโลกราคาสูงขึ้น แต่หลังจากช่วงนี้เป็นต้นไป ข้าวหอมมะลิจะทะลักเข้าสู่ตลาดมาก สิ่งที่กังวลใจคือ จะต้องชะลอการขายไว้ เพื่อไม่ให้ราคาข้าวตกลงไปมากกว่านี้ ซึ่งเป็นเรื่องสำคัญที่ นบข. ได้พิจารณาแล้วเห็นว่า เป้าหมายของเราคือเกษตรกร และชาวนาผู้ผลิตข้าว รวมทั้งส่วนประกอบต่าง ๆ ที่เป็นห่วงโซ่ทั้งหมด ทั้งโรงสี ผู้ส่งออก ที่จะต้องได้รับการดูแลอย่างเหมาะสมและเป็นธรรมจากรัฐบาลและ นบข.
ดังนั้น นบข. ซึ่งประกอบไปด้วยหัวหน้าส่วนราชการต่าง ๆ และหน่วยงานที่เกี่ยวข้องโดยตรงคือกระทรวงเกษตรและสหกรณ์ กระทรวงพาณิชย์ กระทรวงการคลัง ได้พิจารณาข้อเสนอมาตรการรักษาเสถียรภาพราคาข้าวเปลือก ปีการผลิต 2566/67 ตามที่กระทรวงพาณิชย์ได้นำเสนอ ต่อที่ประชุม นบข. ใน 4 เรื่อง ทั้งเรื่องโครงการสินเชื่อชะลอการขายข้าวเปลือกนาปี ปีการผลิต 2566/67 โครงการชดเชยดอกเบี้ยผู้ประกอบการค้าข้าวในการเก็บสต็อก ปีการผลิต 2566/67 โครงการสินเชื่อเพื่อรวบรวมข้าวและสร้างมูลค่าเพิ่มโดยสถาบันเกษตรกร และโครงการสนับสนุนค่าบริหารจัดการและพัฒนาคุณภาพผลผลิตเกษตรกรผู้ปลูกข้าว ปีการผลิต 2566/67 โดย นบข. จะนำวงเงินมาดำเนินการตามมาตรการฯ
ทั้งนี้ นบข. ได้พิจารณาแล้วเห็นว่า ขณะนี้มีเงื่อนไขสถานการณ์ตามที่ได้คาดการณ์ ซึ่งจะต้องดำเนินการเพื่อจะรับมือกับสถานการณ์ที่เปลี่ยนแปลงไป แต่เป้าหมายในการที่จะชะลอข้าวในสต็อกให้มากขึ้นเพื่อให้สามารถรักษาราคาให้เป็นเอกภาพได้นั้น ก็เป็นสิ่งที่เราจะดำเนินการ โดยสำหรับมาตรการฯ ที่กระทรวงพาณิชย์ได้เสนอมานี้ นบข. ไม่ขัดข้องในวัตถุประสงค์ แต่ต้องขอเปลี่ยนแปลงวิธีการ โดยเบื้องต้นอยากให้เกษตรกรใช้กลไกสหกรณ์การเกษตร ซึ่งมีอยู่ประมาณ 4,000 กว่าแห่งมาร่วมดำเนินการ แต่เมื่อตรวจสอบแล้วพบว่ามีอยู่ประมาณ 600 กว่าสหกรณ์ฯ ที่แข็งแรง และเป็นสหกรณ์ที่ธนาคารเพื่อการเกษตรและสหกรณ์การเกษตร (ธกส.) สามารถติดตามได้ใกล้ชิด และสามารถดำเนินการได้อยู่แล้ว เพราะฉะนั้น จะใช้มาตรการเปลี่ยนเครื่องมือในการดำเนินการ มาเป็นมาตรการที่ใช้สหกรณ์การเกษตร ซึ่งชาวนาเป็นเจ้าของอยู่แล้ว เข้ามาเป็นกลไกดำเนินการแทน ซึ่งการแก้ไขปัญหาโดยใช้มาตรการนี้ เป็นมาตรการที่ได้หารือร่วมกันแล้ว และอยากให้ ธกส. เป็นเจ้าภาพรับผิดชอบ ซึ่งรัฐมนตรีช่วยว่าการกระทรวงการคลัง ได้รับเรื่องนี้ไปพิจารณา ข้อเสนอที่กระทรวงเกษตรฯ เสนอให้สถาบันเกษตรกรเป็นตัวนำในการดำเนินการหลัก ก็ได้รับ และให้กระทรวงเกษตรฯ ไปดำเนินการ โดยกรมส่งเสริมการเกษตรจะร่วมพิจารณา
รองนายกรัฐมนตรีกล่าวว่า สิ่งที่เราห่วงใยขณะนี้คือเราคาดการณ์ราคาข้าวที่สูง และคิดว่าจะสามารถทำได้ถ้าสามารถเก็บสต็อกไว้ได้ดี เพราะฉะนั้นในสถานการณ์ของโลกที่พลิกผันอยู่ตลอดเวลา จึงเสนอให้มีการประชุม นบข. อย่างต่อเนื่องทุกเดือนในช่วงนี้เพื่อติดตามสถานการณ์ทั้งหมดต่อไป และหาทางแก้ไขปัญหาให้ทันเวลา ขณะเดียวกันคณะทำงานที่อยู่ในความรับผิดชอบของกระทรวงเกษตรและสหกรณ์ กระทรวงการคลัง และกระทรวงพาณิชย์ จะร่วมกันเฝ้าติดตามแก้ไขปัญหา
ส่วนข้อจำกัดโรงสีที่มีวงเงินอยู่กับธนาคารกรุงไทย แต่ถูกตัดวงเงินมากไปพอสมควร ดังนั้น จำนวนเงินหมุนเวียนที่จะนำมาดำเนินการเพื่อส่งเสริมโครงการก็จะมีปัญหา ซึ่งเรื่องนี้ได้มีการเจรจากับกระทรวงการคลัง เพื่อให้กระทรวงการคลังไปเจรจากับธนาคารกรุงไทย เพื่อให้ธนาคารกรุงไทยพิจารณาแก้ไขปัญหาของโรงสีซึ่งเป็นลูกค้าเก่า ให้สามารถที่จะขยายวงเงินสินเชื่อให้มารองรับในการแก้ไขปัญหาต่าง ๆ ซึ่งในรายละเอียดเรื่องนี้ กระทรวงการคลังกับโรงสี จะไปดำเนินการหาทางแนวทางแก้ไขโดยหารือกับธนาคารกรุงไทย
“ทั้งหมดนี้ เราห่วงใยที่สุดก็คือเรื่องของเกษตรกร เราเชื่อว่ากลไกนี้จะรองรับปัญหาได้ และคิดว่าทุกฝ่ายที่เกี่ยวข้องกับกลไกนี้ ไม่ว่าจะเป็นผู้ส่งออก โรงสี อตก. ยุ้งฉาง และหลายส่วนที่จะสามารถเข้ามารองรับ ช่วยเหลือได้ คิดว่ากลไกเหล่านี้จะไปได้ และอยากให้พี่น้องเกษตรกรที่ได้รับผลกระทบ ได้ลองดูว่ากลไกนี้จะทำให้ราคาข้าวของท่านไม่ต้องขายออกจากมือไปเร็ว และสามารถชะลอการที่ข้าวราคาตกลงได้อย่างดี” รองนายกรัฐมนตรีกล่าว
รองนายกรัฐมนตรีกล่าวอีกว่า สำหรับปัญหาในเรื่องผลผลิต ต้นทุนการผลิต และอีกหลาย ๆ เรื่อง ที่ประชุมมอบหมายให้กระทรวงเกษตรและสหกรณ์ เป็นเจ้าภาพเชิญสมาคมชาวนา กับกระทรวงพาณิชย์โดยกรมการค้าภายใน และกรมการค้าต่างประเทศ เข้าร่วมหารือเพื่อหามาตรการรองรับในอนาคตต่อไป ซึ่งทั้งหมดนี้เป็นการประชุมเพื่อแก้ปัญหาเฉพาะหน้า แต่ได้มอบหมายให้หน่วยงานที่เกี่ยวข้องไปวางมาตรการระยะยาวเพื่อแก้ปัญหาต่อไป นอกจากนี้ ที่ประชุมยังได้มอบหมายให้กรมการข้าวไปผลิตหรือวิจัยพันธุ์ข้าวพิเศษใหม่ ๆ ขึ้นมาเพื่อช่วยเหลือชาวนา ซึ่งเป็นสิ่งสำคัญที่จะยกระดับคุณภาพข้าว ยกระดับปริมาณข้าวต่อไรให้สอดคล้องกับที่ตลาดโลกต้องการ

ที่มา : https://www.thaigov.go.th/news/contents/details/74068