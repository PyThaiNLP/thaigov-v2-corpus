รัฐบาลไทย-ข่าวทำเนียบรัฐบาล-รัฐมนตรีช่วยว่าการกระทรวงคมนาคมตรวจเยี่ยมวิทยุการบินฯ พร้อมมอบนโยบาย Quick Win คมนาคมของประชาชน


วันพฤหัสบดีที่ 2 พฤศจิกายน 2566
รัฐมนตรีช่วยว่าการกระทรวงคมนาคมตรวจเยี่ยมวิทยุการบินฯ พร้อมมอบนโยบาย Quick Win คมนาคมของประชาชน
....
เมื่อวันที่ 2 พฤศจิกายน 2566 นายสุรพงษ์  ปิยะโชติ รัฐมนตรีช่วยว่าการกระทรวงคมนาคม ตรวจเยี่ยมและมอบนโยบายการดำเนินงานให้แก่ผู้บริหาร บริษัท วิทยุการบินแห่งประเทศไทย จำกัด โดยมี ดร. ณพศิษฏ์    จักรพิทักษ์ กรรมการผู้อำนวยการใหญ่ และคณะผู้บริหารระดับสูงให้การต้อนรับและร่วมประชุมรับฟังนโยบาย พร้อมนำชมการปฏิบัติงาน ณ สำนักงานใหญ่ ทุ่งมหาเมฆ
นายสุรพงษ์  ปิยะโชติ รัฐมนตรีช่วยว่าการกระทรวงคมนาคม ได้มุ่งเน้นนโยบาย Quick Win “คมนาคม ของประชาชน” นำเทคโนโลยี นวัตกรรมที่ทันสมัยมาใช้กับการดำเนินภารกิจของหน่วยงานอย่างสร้างสรรค์ ให้เป็นองค์กรที่ทันสมัย เพื่อให้เกิดประโยชน์สูงสุดแก่ประชาชน
ดร. ณพศิษฎ์ จักรพิทักษ์ กรรมการผู้อำนวยการใหญ่ บริษัท วิทยุการบินแห่งประเทศไทย จำกัด เปิดเผยว่า “วิทยุการบินฯ พร้อมดำเนินการเพื่อสนับสนุนนโยบาย มุ่งเน้นเพิ่มขีดความสามารถในการรองรับของสนามบิน เพื่อบริการประชาชนให้สามารถเดินทางได้รวดเร็วและปลอดภัย โดยได้ทำการวิเคราะห์ความสามารถสูงสุดในการรองรับอากาศยานของสนามบินแบบจำลอง Fast-time Simulation และใช้ 3D Simulator ในการฝึกอบรมเจ้าหน้าที่ควบคุมจราจรทางอากาศให้สามารถปฏิบัติงานสำหรับทางวิ่งที่มีความหนาแน่นสูงสุด (High Intensity Runway Operation) ซึ่งจะทำให้ความสามารถในการรองรับของสนามบินสุวรรณภูมิเพิ่มขึ้นจาก 68 เที่ยวบินต่อชั่วโมง เป็น 94 และ 104 เที่ยวบินต่อชั่วโมง เมื่อทางวิ่งเส้นที่ 3 แล้วเสร็จ สนามบินดอนเมือง จาก 50 เที่ยวบินต่อชั่วโมง เพิ่มขึ้นเป็น 57 เที่ยวบินต่อชั่วโมง สนามบินภูเก็ต จาก 20 เที่ยวบินต่อชั่วโมง เพิ่มขึ้นเป็น 25 เที่ยวบินต่อชั่วโมง พร้อมกันนี้ มีแผนจะนำเทคโนโลยี Digital Tower มาใช้เพื่อช่วยเพิ่มความสามารถในการรองรับเที่ยวบิน ในขณะเดียวกัน ได้เตรียมความพร้อมให้บริการการเดินอากาศ ณ ท่าอากาศยานอู่ตะเภา รวมทั้งออกแบบห้วงอากาศและเส้นทางบินตามโครงการ METROPLEX ซึ่งจะทำให้ประเทศไทยมีโครงสร้างพื้นฐานด้านการเดินอากาศที่สามารถรองรับเที่ยวบินได้ 1.5 - 2 ล้านเที่ยวบินในอนาคต ทั้งนี้ วิทยุการบินฯ ได้ร่วมมือกับจีนและลาวในการจัดทำเส้นทางบินใหม่ซึ่งจะทำให้สามารถรองรับเที่ยวบินเพิ่มขึ้นอีกด้วย

ที่มา : https://www.thaigov.go.th/news/contents/details/74109