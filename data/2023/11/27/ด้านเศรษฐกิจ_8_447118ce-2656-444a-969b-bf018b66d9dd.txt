รัฐบาลไทย-ข่าวทำเนียบรัฐบาล-รมช.ไชยา เยี่ยมชมศูนย์วิจัยข้าวปทุมธานี


วันจันทร์ที่ 27 พฤศจิกายน 2566
รมช.ไชยา เยี่ยมชมศูนย์วิจัยข้าวปทุมธานี
รมช.ไชยา เยี่ยมชมศูนย์วิจัยข้าวปทุมธานี เร่งพัฒนาพันธุ์ข้าวใหม่ หนุนใช้เทคโนโลยี เพิ่มผลผลิต-สร้างรายได้ให้เกษตรกร
นายไชยา พรหมา รัฐมนตรีช่วยว่าการกระทรวงเกษตรและสหกรณ์ เปิดเผยภายหลังเยี่ยมชมศูนย์วิจัยข้าวปทุมธานี พร้อมด้วย ผู้บริหารและเจ้าหน้าที่สังกัดกระทรวงเกษตรและสหกรณ์ โดยมี นายสิทธิชัย สวัสดิ์แสน รองผู้ว่าราชการจังหวัดปทุมธานี และเจ้าหน้าที่ส่วนราชการจังหวัดปทุมธานี ให้การต้อนรับในพื้นที่ ว่า ศูนย์วิจัยข้าวปทุมธานีมีบทบาทสำคัญต่อเกษตรกรอย่างมาก โดยปัจจุบันมีการพัฒนาพันธุ์ข้าวกว่า 20,000 ชนิด ซึ่งการวิจัยพันธุ์ข้าวร่วมกับการใช้เทคโนโลยีมีความสำคัญต่ออนาคตของประเทศไทย และของโลกในการสร้างความมั่นคงทางอาหาร รวมถึงสร้างรายได้ให้พี่น้องเกษตรกร ด้วยนโยบายรัฐบาล "ตลาดนำ นวัตกรรมเสริม เพิ่มรายได้" ซึ่งกระทรวงเกษตรฯ โดยกรมการข้าว จะช่วยสนับสนุนเกษตรกรให้ปลูกข้าวอย่างมีประสิทธิภาพ รวมถึงมุ่งเน้นการผลิตข้าวใส่ใจสิ่งแวดล้อม เพื่อรองรับตลาดในอนาคต ผ่านการใช้นวัตกรรมและเทคโนโลยี ด้วยการวิจัยสายพันธุ์ข้าวที่เหมาะสมกับสภาพอากาศในแต่ละพื้นที่ เพื่อให้ผลผลิตเพิ่มขึ้นทั้งเชิงคุณภาพและปริมาณ นอกจากการปลูกข้าว กระทรวงเกษตรฯ จะส่งเสริมการปลูกพืชเศรษฐกิจชนิดอื่น รวมถึงหาตลาดรองรับ เพื่อให้พี่น้องเกษตรกรมีความมั่งคั่ง ยั่งยืนสืบไป
ในโอกาสนี้ รมช.ไชยา ได้เข้าชมนิทรรศการเมล็ดพันธุ์ข้าว และตรวจเยี่ยมศูนย์ปฏิบัติการและเก็บเมล็ดเชื้อพันธุ์ข้าวแห่งชาติ รวมถึงเยี่ยมชมยุ้งฉางเก็บเมล็ดพันธุ์ข้าวในพื้นที่ศูนย์วิจัยข้าวปทุมธานี เพื่อดูกระบวนการวิจัย และจัดเก็บเมล็ดพันธุ์ข้าว พร้อมให้กำลังใจเจ้าหน้าที่อีกด้วย

ที่มา : https://www.thaigov.go.th/news/contents/details/75277