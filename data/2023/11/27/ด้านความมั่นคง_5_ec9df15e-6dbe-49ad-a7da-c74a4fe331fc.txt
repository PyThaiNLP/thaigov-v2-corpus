รัฐบาลไทย-ข่าวทำเนียบรัฐบาล-ปลัดกระทรวงกลาโหมให้การต้อนรับผู้ช่วยทูตทหารสาธารณรัฐสิงคโปร์ประจำกรุงเทพฯ ในโอกาสครบวาระการปฏิบัติหน้าที่ พร้อมแนะนำผู้ช่วยทูตทหารสาธารณรัฐสิงคโปร์ประจำกรุงเทพฯ (คนใหม่)


วันจันทร์ที่ 27 พฤศจิกายน 2566
ปลัดกระทรวงกลาโหมให้การต้อนรับผู้ช่วยทูตทหารสาธารณรัฐสิงคโปร์ประจำกรุงเทพฯ ในโอกาสครบวาระการปฏิบัติหน้าที่ พร้อมแนะนำผู้ช่วยทูตทหารสาธารณรัฐสิงคโปร์ประจำกรุงเทพฯ (คนใหม่)
ในวันจันทร์ที่ ๒๗ พฤศจิกายน ๒๕๖๖ เวลา ๐๙.๓๐ นาฬิกา พลเอก สนิธชนก สังขจันทร์ ปลัดกระทรวงกลาโหม ให้การต้อนรับ พันเอก Goh Han Thong (โก ฮัน ทอง) ผู้ช่วยทูตทหารสาธารณรัฐสิงคโปร์ประจำกรุงเทพฯ ในโอกาสครบวาระการปฏิบัติหน้าที่
พร้อมแนะนำ พันเอก Lee Ling Kwang Derick (ลี หลิง กวาง เดอริค) ผู้ช่วยทูตทหารสาธารณรัฐสิงคโปร์ประจำกรุงเทพฯ (คนใหม่) ณ ห้องพระบารมีปกเกล้า ในศาลาว่าการกลาโหม ทั้งนี้ ปลัดกระทรวงกลาโหม ได้กล่าวขอบคุณและชมเชย พันเอก Goh Han Thong (โก ฮัน ทอง) สำหรับการปฏิบัติหน้าที่อย่างดีเยี่ยมตลอดระยะเวลาที่ดำรงตำแหน่ง ซึ่งช่วยประสานงาน และเสริมสร้างให้กระทรวงกลาโหมของไทยและกระทรวงกลาโหมสาธารณรัฐสิงคโปร์ ได้ขยายความร่วมมือ อันดีระหว่างกันในทุก ๆ ด้าน
​สำหรับความสัมพันธ์ทางทหารระหว่างไทย - สิงคโปร์ มีพัฒนาการอย่างต่อเนื่องและมีความใกล้ชิดกันในทุกมิติ ตลอดระยะเวลา ๓ ปี ที่ผ่านมา อาทิ การแลกเปลี่ยนการเยือนในทุกระดับ การฝึกระดับ ทวิภาคีและพหุภาคี การแลกเปลี่ยนด้านการข่าว การฝึก ศึกษา และความร่วมมือด้านอุตสาหกรรมป้องกันประเทศ อีกทั้งความร่วมมือในด้านต่าง ๆ ตามที่ได้มีการจัดทำบันทึกความเข้าใจ และความตกลงระหว่าง กระทรวงกลาโหมของไทยและกระทรวงกลาโหมของสาธารณรัฐสิงคโปร์หลายฉบับ กระทรวงกลาโหม ยินดีให้การสนับสนุนการฝึกของกองทัพสาธารณรัฐสิงคโปร์ในไทยอย่างต่อเนื่อง โดยเฉพาะการฝึก CRESCENDO ณ ค่ายไทรโยค จังหวัดกาญจนบุรี โดยเป็นการฝึกภายใต้ความตกลงเรื่องการฝึกของกองทัพสิงคโปร์ในราชอาณาจักรไทยระหว่างรัฐบาลไทยกับรัฐบาลสาธารณรัฐสิงคโปร์ นับว่าเป็นประโยชน์ต่อการพัฒนาขีดความสามารถของกำลังพลของทั้งสองกองทัพ
​ดังนั้นการเข้าพบในครั้งนี้จึงถือเป็นโอกาสอันดีที่จะได้แสดงความขอบคุณสำหรับการให้ความช่วยเหลือ ความร่วมมือ และการอำนวยความสะดวกในการประสานงานระหว่างเป็นอย่างดีมาโดยตลอด และเป็นโอกาสอันดีที่จะได้ทำความรู้จักและสร้างความคุ้นเคยกับผู้ช่วยทูตทหารสาธารณรัฐสิงคโปร์กรุงเทพฯ (คนใหม่) เพื่อประโยชน์ในการสานต่อความร่วมมือระหว่างหน่วยงานของทั้งสองประเทศให้แน่นแฟ้นยิ่งขึ้นต่อไป

ที่มา : https://www.thaigov.go.th/news/contents/details/75266