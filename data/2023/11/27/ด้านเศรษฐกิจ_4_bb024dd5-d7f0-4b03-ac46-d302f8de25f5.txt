รัฐบาลไทย-ข่าวทำเนียบรัฐบาล-คณะกรรมการนโยบายปาล์มน้ำมันแห่งชาติ (กนป.) เตรียมต่อยอดผลิตภัณฑ์ปาล์มน้ำมัน พัฒนาขีดความสามารถเกษตรกร


วันจันทร์ที่ 27 พฤศจิกายน 2566
คณะกรรมการนโยบายปาล์มน้ำมันแห่งชาติ (กนป.) เตรียมต่อยอดผลิตภัณฑ์ปาล์มน้ำมัน พัฒนาขีดความสามารถเกษตรกร
คณะกรรมการนโยบายปาล์มน้ำมันแห่งชาติ (กนป.) เตรียมต่อยอดผลิตภัณฑ์ปาล์มน้ำมัน พัฒนาขีดความสามารถเกษตรกร
ร้อยเอก ธรรมนัส พรหมเผ่า รัฐมนตรีว่าการกระทรวงเกษตรและสหกรณ์ เปิดภายหลังประขุมคณะกรรมการนโยบายปาล์มน้ำมันแห่งชาติ (กนป.) ครั้งที่ 2/2566 โดยมีนายภูมิธรรม เวชยชัย รองนายกรัฐมนตรี เป็นประธาน ผู้บริหารกระทรวงเกษตรและสหกรณ์ และผู้บริหารหน่วยงานที่เกี่ยวข้อง เข้าร่วม ณ ห้องประชุมบุรฉัตรไชยากร สำนักงานปลัดกระทรวงพาณิชย์ ว่า ประเทศไทยเป็นผู้ผลิตน้ำมันปาล์มเป็นลำดับที่ 3 ของโลก โดยมีอัตราการสกัดน้ำมันปาล์มของไทย ณ เดือนมกราคม – ตุลาคม 2566 อยู่ที่ 18.28% กระทรวงเกษตรฯ โดย สำนักงานมาตรฐานสินค้าเกษตรและอาหารแห่งชาติ (มกอช.) ได้กำหนดมาตรการรับซื้อผลปาล์ม เพื่อส่งเสริมการผลิตและการซื้อของทะลายปาล์มคุณภาพ ได้แก่ 1) ทะลายปาล์มน้ำมัน ซึ่งจะกำหนดมาตรฐานทะลายปาล์มน้ำมันที่มีคุณภาพ พร้อมที่จะเก็บเกี่ยว 2) การปฏิบัติที่ดีสำหรับลานเททะลายปาล์มน้ำมัน ซึ่งจะกำหนดมาตรฐานลานเทที่ดีตั้งแต่การรับซื้อ การเก็บรักษา รวมถึงการขนส่งทะลายปาล์มน้ำมันไปยังโรงงานสกัดน้ำมันปาล์ม เพื่อให้ได้ทะลายปาล์มน้ำมันที่ดีมีคุณภาพ เหมาะแก่การใช้เป็นวัตถุดิบในโรงงานสกัดน้ำมันปาล์ม โดยมาตรการดังกล่าวกำหนดขึ้นเพื่อให้มีแนวทางการปฏิบัติไปในทิศทางเดียวกัน พร้อมทั้งเตรียมผลักดันการต่อยอดสินค้าทางเกษตรจากปาล์มน้ำมันในชุมชน โดยการส่งเสริมและพัฒนาองค์ความรู้เกษตรกร เพื่อพัฒนาขีดความสามารถในการแข่งขันให้ทันต่อสถานการณ์โลกและเกิดประโยชน์สูงสุด
สำหรับโครงการบริหารจัดการสมดุลน้ำมันปาล์ม ปี 2566-2567 ที่ประชุมมีมติให้มีการทบทวนรายละเอียดโครงการอย่างรอบคอบ รวมทั้งเร่งรัดการศึกษาวิจัยให้แล้วเสร็จในระยะเวลาที่กำหนด เพื่อรักษาราคาสมดุลและช่วยเหลือเกษตรกรตามความเหมาะสมต่อไป

ที่มา : https://www.thaigov.go.th/news/contents/details/75265