รัฐบาลไทย-ข่าวทำเนียบรัฐบาล-นายกรัฐมนตรีในนามประชาชนชาวไทย ขอบคุณและเชิดชูเกียรติแพทย์ทุกท่านเนื่องในวันแพทย์ ประจำปี 2566 


วันจันทร์ที่ 27 พฤศจิกายน 2566
27/11/2566
พิมพ์
นายกรัฐมนตรีในนามประชาชนชาวไทย ขอบคุณและเชิดชูเกียรติแพทย์ทุกท่านเนื่องในวันแพทย์ ประจำปี 2566
นายกรัฐมนตรีในนามประชาชนชาวไทย ขอบคุณและเชิดชูเกียรติแพทย์ทุกท่านเนื่องในวันแพทย์ ประจำปี 2566
วันที่ 27 พ.ย. 66 นายชัย วัชรงค์ โฆษกประจำสำนักนายกรัฐมนตรี เผยว่า นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง กล่าวเนื่องในวันแพทย์ ประจำปี 2566 ดังนี้
นายกรัฐมนตรีกล่าวว่า วันที่ 27 พฤศจิกายนของทุกปีกำหนดให้เป็นวัน “แพทย์” เพื่อตระหนักในความสำคัญของแพทย์ที่แบกรับภารกิจดูแลสุขภาพของประชาชนทั้งการส่งเสริม การป้องกัน การรักษา และการฟื้นฟูด้วยความทุ่มเททั้งกาย ใจและปัญญา ความเสียสละของแพทย์ทุกท่านในช่วงโรคระบาดโควิด-19 ตลอด 3 ปีที่ผ่านมา จักเป็นที่จดจำของประชาชนชาวไทยตลอดไป
อีกทั้ง หลักประกันสุขภาพถ้วนหน้าของประเทศไทยซึ่งได้เริ่มต้นเมื่อ 22 ปีที่แล้ว จนกลายเป็นแบบอย่างที่องค์การอนามัยโลกและองค์การสหประชาชาติเสนอให้ประเทศต่าง ๆ เรียนรู้จากประเทศไทย ก็สามารถสำเร็จลงได้ ด้วยความมุ่งมั่นตั้งใจของแพทย์ทุกท่านในการรักษาผู้ป่วยที่มีความทุกข์จากโรคภัยไข้เจ็บ แม้จะเหน็ดเหนื่อยเพียงใดก็ตาม โดยสืบสานพระราชปณิธานของสมเด็จพระมหิตลาธิเบศร อดุลยเดชวิกรม พระบรมราชชนก ที่ว่า “ขอให้ถือประโยชน์ส่วนตนเป็นที่สอง ประโยชน์ของเพื่อนมนุษย์เป็นกิจที่หนึ่ง”
“ผมในนามของพี่น้องประชาชนชาวไทยขอขอบคุณและเชิดชูเกียรติแพทย์ทุกท่านในวันแพทย์นี้ครับ” นายกรัฐมนตรีกล่าว

ที่มา : https://www.thaigov.go.th/news/contents/details/75263