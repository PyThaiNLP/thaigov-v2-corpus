รัฐบาลไทย-ข่าวทำเนียบรัฐบาล-อว. แกะกล่องเปิดกลไกการเงินรูปแบบใหม่ ทุ่มงบ 100 ล้านบาท เชื่อมเงินทุนภาครัฐ - เอกชน ดันสตาร์ตอัปไทยผงาดในเวทีโลก


วันจันทร์ที่ 27 พฤศจิกายน 2566
อว. แกะกล่องเปิดกลไกการเงินรูปแบบใหม่ ทุ่มงบ 100 ล้านบาท เชื่อมเงินทุนภาครัฐ - เอกชน ดันสตาร์ตอัปไทยผงาดในเวทีโลก
.....
อว. แกะกล่องเปิดกลไกการเงินรูปแบบใหม่ ทุ่มงบ 100 ล้านบาท เชื่อมเงินทุนภาครัฐ - เอกชน ดันสตาร์ตอัปไทยผงาดในเวทีโลก
เมื่อวันที่ 22 พ.ย. นางสาวศุภมาส อิศรภักดี รัฐมนตรีว่าการกระทรวงการอุดมศึกษา วิทยาศาสตร์ วิจัยและนวัตกรรม (อว.) พร้อมด้วย นายเพิ่มสุข สัจจาภิวัฒน์ ปลัดกระทรวง อว. ประธานกรรมการบริหารกองทุนพัฒนาผู้ประกอบการเทคโนโลยีและนวัตกรรม (TED Fund) และนางสาวสุชาดา แทนทรัพย์ เลขานุการ รมว.อว. เข้าร่วมงานแถลงข่าวการสนับสนุนเงินทุน Matching Fund สำหรับการร่วมลงทุนระหว่างภาครัฐและเอกชน (Corporate co-funding) แก่วิสาหกิจเริ่มต้น (Startup) ระยะ Seed-Pre Series A ระหว่างสำนักงานนวัตกรรมแห่งชาติ (NIA) และ TED Fund โดยมี ดร.กริชผกา บุญเฟื่อง ผู้อำนวยการ NIA รศ.ดร.ปัทมาวดี โพชนุกูล ผู้อำนวยการสำนักงานคณะกรรมการส่งเสริมวิทยาศาสตร์ วิจัยและนวัตกรรม (สกสว.) และคณะ ให้การต้อนรับ ณ ห้องโถง ชั้น 1 สำนักนวัตกรรมแห่งชาติ
นางสาวศุภมาส กล่าวว่า กระทรวง อว. ให้ความสำคัญกับการขับเคลื่อนธุรกิจด้วยนวัตกรรม และเชื่อมั่นว่าการที่นวัตกรรมจะเดินหน้าอย่างก้าวกระโดดนั้นต้องอาศัยความเข้มแข็งของภาคเอกชนโดยมีภาครัฐเป็นกองหนุนที่สำคัญ จึงนับเป็นโอกาสดีที่ได้เห็นความร่วมมือของ NIA และสำนักงานปลัดกระทรวง อว. โดย TED Fund ในการพัฒนากลไกการเงินรูปแบบใหม่ นั่นคือ "กลไกการสนับสนุนเงินทุนอุดหนุนสมทบสำหรับผู้ประกอบการเทคโนโลยีและนวัตกรรมจากความร่วมมือของแหล่งทุนภาครัฐและเอกชน" ซึ่งเป็นกลไกการเงินแห่งแรกที่เชื่อมต่อแหล่งเงินทุนของภาครัฐและเอกชน เพื่อเร่งธุรกิจนวัตกรรมไทยให้สามารถขยายผลเชิงพาณิชย์ได้อย่างเป็นรูปธรรม โดยมีงบทุนอุดหนุนจากทั้งภาครัฐและเอกชนรวมกว่า 200 ล้านบาท คาดว่าจะสร้างให้เกิดมูลค่าของธุรกิจนวัตกรรมกว่า 1,000 ล้านบาท ผ่าน 3 แนวทาง ได้แก่ 1) เร่งการเติบโตในการลงทุนทางนวัตกรรมเชื่อมกับการใช้ประโยชน์จากงานวิจัย 2) กระตุ้นกิจกรรมด้านการลงทุนในธุรกิจนวัตกรรมจากตลาดทุนทางเทคโนโลยี และ 3) เพิ่มจำนวนวิสาหกิจฐานรวมที่พร้อมเข้าสู่แหล่งเงินทุนจากภาคเอกชนเพื่อการปฏิรูปโครงสร้างทางธุรกิจ โดยมุ่งสนับสนุนให้ประเทศไทยมีการพัฒนา ต่อยอด "ธุรกิจนวัตกรรม" ที่สร้างคุณค่าและประโยชน์ต่อระบบเศรษฐกิจ สังคม และสิ่งแวดล้อม ส่งผลต่อการผลักดันอันดับดัชนีนวัตกรรมโลก (GII) ของประเทศไทยให้ก้าวสู่การเป็น "ประเทศแห่งนวัตกรรม" ต่อไป
ด้าน นายเพิ่มสุข กล่าวว่า โครงการ TED Matching Fund ดำเนินการขึ้นเพื่อส่งเสริมและสนับสนุนการเพิ่มขีดความสามารถการแข่งขันของผู้ประกอบการบนฐานเทคโนโลยีและนวัตกรรม เพิ่มจำนวนผู้ประกอบธุรกิจรุ่นใหม่ในประเทศ ตลอดจนเป็นตัวเร่งสำคัญที่จะเพิ่มปริมาณการนำผลงานวิจัยและนวัตกรรมไปใช้ประโยชน์ในเชิงพาณิชย์ และร่วมมือกับภาคเอกชนในการร่วมลงทุนช่วยเสริมความแข็งแกร่งกลไกของทุนนี้ พร้อมสร้างการเติบโตทางเศรษฐกิจด้วยฐานนวัตกรรม
ปลัด อว. กล่าวต่อว่า ในปีงบประมาณ 2567 นี้ TED Fund จะร่วมสนับสนุนทุนอุดหนุนสมทบกำหนดเงื่อนไขการส่งคืนเมื่อโครงการประสบความสำเร็จเชิงพาณิชย์ (Recoverable Grant) ซึ่งการสนับสนุนจากฝั่งภาครัฐนั้นสูงสุดไม่เกิน 10 ล้านบาทต่อโครงการ โดยงบประมาณการร่วมลงทุนจากภาครัฐจะมาจาก 2 หน่วยงาน คือ TED Fund (5 ล้านบาท) และ NIA (5 ล้านบาท) ภายใต้เงื่อนไขว่าผู้ที่จะขอรับการสนับสนุนทุนจะต้องได้รับการร่วมลงทุนและการพัฒนาธุรกิจเทคโนโลยีและนวัตกรรมจากผู้ร่วมลงทุนภาคเอกชนที่ขึ้นทะเบียนกับ "TED Fund" เป็นจำนวนเงินไม่น้อยกว่าร้อยละ 50 ของมูลค่าโครงการ ซึ่งผู้ขอรับทุนจะมีระยะเวลาการดำเนินโครงการไม่เกิน 5 ปี และเมื่อดำเนินโครงการประสบความสำเร็จในเชิงพาณิชย์ตามตัวชี้วัดของโครงการที่วางไว้ ผู้รับทุนต้องส่งคืนเงินตามมูลค่าที่ได้รับการสนับสนุนให้ TED Fund พร้อมดอกเบี้ย (ไม่เกินร้อยละ 5) เพื่อนำไปสนับสนุนผู้ประกอบการรายอื่นต่อไป"
ทั้งนี้ กลไกการสนับสนุนเงินทุนอุดหนุนรูปแบบใหม่ "Corporate co-funding" เป็นกลไกที่ช่วยสนับสนุนความมั่นใจให้กับนักลงทุน เนื่องจากการลงทุนในธุรกิจสตาร์ตอัปมักมีความเสี่ยงสูง และมักจะประสบปัญหาด้านการเงินสำหรับการต่อยอดผลงานและการขยายธุรกิจ อีกทั้งกลไกดังกล่าวยังช่วยเร่งจำนวนผลงานวิจัยที่ออกสู่เชิงพาณิชย์ให้เพิ่มขึ้นอีกด้วย
ผู้ประกอบการเทคโนโลยีและนวัตกรรมที่สนใจขอรับการสนับสนุนทุนในโครงการ TED Matching Fund สามารถติดตามประกาศข่าวสารการเปิดรับสมัครได้ที่ www.tedfund.mhesi.go.th หรือไลน์ OA: @tedfund หรือโทรศัพท์ 02 333 3700 ต่อ 4072-4075
#NIA #TEDFUND #อว #กระทรวงอว #กระทรวงการอุดมศึกษาวิทยาศาสตร์วิจัยและนวัตกรรม #MHESI #สกสว

ที่มา : https://www.thaigov.go.th/news/contents/details/75253