รัฐบาลไทย-ข่าวทำเนียบรัฐบาล-‘รมว.ธรรมนัส’ ประชุมคณะกรรมการพัฒนาการสหกรณ์แห่งชาติ ครั้งที่ 3/2566


วันจันทร์ที่ 27 พฤศจิกายน 2566
‘รมว.ธรรมนัส’ ประชุมคณะกรรมการพัฒนาการสหกรณ์แห่งชาติ ครั้งที่ 3/2566
‘รมว.ธรรมนัส’ ประชุมคณะกรรมการพัฒนาการสหกรณ์แห่งชาติ ครั้งที่ 3/2566
ร้อยเอก ธรรมนัส พรหมเผ่า รัฐมนตรีว่าการกระทรวงเกษตรและสหกรณ์ เป็นประธานการประชุมคณะกรรมการพัฒนาการสหกรณ์แห่งชาติ (คพช.) ครั้งที่ 3/2566 โดยมี นายประยูร อินสกุล ปลัดกระทรวงเกษตรและสหกรณ์ นายวิศิษฐ์ ศรีสุวรรณ์ อธิบดีกรมส่งเสริมสหกรณ์ คณะผู้บริหารกรมส่งเสริมสหกรณ์ ผู้แทนหน่วยงานในสังกัดกระทรวงเกษตรและสหกรณ์ ผู้แทนหน่วยงานที่เป็นคณะกรรมการฯ ผู้แทนชุมนุมสหกรณ์ และเจ้าหน้าที่ที่เกี่ยวข้อง เข้าร่วมประชุม ณ ห้องประชุม 134 – 135 กระทรวงเกษตรและสหกรณ์
ทั้งนี้ ที่ประชุมมีวาระเพื่อพิจารณาที่สำคัญ ดังนี้ 1) เห็นชอบการฝากและลงทุนของสหกรณ์ โดยการลงทุนผ่านกองทุนส่วนบุคคล (Private Fund) โดยให้มีการปรับปรุงประกาศ คพช. เรื่องข้อกำหนดการฝากหรือลงทุนอย่างอื่นของสหกรณ์ พ.ศ. 2563 ให้ครอบคลุมตามข้อเสนอแนะของคณะอนุกรรมการการลงทุน และมอบหมายให้คณะอนุกรรมการการลงทุนกำหนดแนวทางปฏิบัติ กรณีสหกรณ์นำเงินไปลงทุนผ่านกองทุนส่วนบุคคล (Private Fund) ให้เป็นไปตามที่ คพช. ให้ความเห็นชอบ เรื่องการลงทุนได้ตามมาตรา 62 (7) แห่งพระราชบัญญัติสหกรณ์ พ.ศ. 2542 และที่แก้ไขเพิ่มเติม เพื่อให้เกิดความชัดเจน และ 2) เห็นชอบนโยบายและแนวทางการพัฒนาสหกรณ์ประจำปี พ.ศ. 2567 ภายใต้แผนพัฒนาการสหกรณ์ ฉบับที่ 5 (พ.ศ. 2566 - 2570) โดยมีแนวทางประกาศให้ปี 2567 เป็นปีแห่งการรณรงค์จัดทำแผนกลยุทธ์ (พ.ศ. 2567 - 2570) เสนอที่ประชุมใหญ่ของทุกสหกรณ์ที่มีสถานะดำเนินกิจการ และนำแผนฯ ไปใช้จัดทำโครงการ/กิจกรรมรองรับผ่านแผนงานประจำปี ตลอดจนมุ่งเน้นให้สหกรณ์จัดทำโครงการส่งเสริมอาชีพ/เงินทุน ให้กับสมาชิกสหกรณ์ ภายใต้บริบทและงบประมาณของแต่ละสหกรณ์บรรจุไว้ในแผนงานประจำปี 2567
นอกจากนี้ ที่ประชุมมได้รับทราบผลการดำเนินงาน ดังนี้ 1) การดำเนินการขับเคลื่อนแผนพัฒนาการสหกรณ์ ฉบับที่ 5 (พ.ศ. 2566 – 2570) โดยในปี 2566 ที่ผ่านมาหน่วยงานปฏิบัติในระดับพื้นที่ 78 หน่วยงาน ดำเนินการสร้างการรับรู้และทำความเข้าใจกับสหกรณ์ รวมทั้งขับเคลื่อนการพัฒนาสหกรณ์และยกระดับชั้นความเข้มแข็งของสหกรณ์ตามกรอบความเชื่อมโยงยุทธศาสตร์ ควบคู่กับการขับเคลื่อนตาม Roadmap ของแผนพัฒนาการสหกรณ์ฯ สำหรับการดำเนินกิจกรรมขับเคลื่อนแผนฯ ไปสู่การปฏิบัติในปี พ.ศ. 2567 มีการสื่อสารทำความเข้าใจวิธีการขับเคลื่อนแผนฯ ไปสู่รูปแบบการจัดทำแผนกลยุทธ์ของสหกรณ์ให้สอดคล้องกับแนวทางการขับเคลื่อนยุทธศาสตร์ชาติในห้วงที่ 2 (พ.ศ. 2566-2570) รวมถึงการประสานความร่วมมือกับทุกภาคส่วนที่มีส่วนเกี่ยวข้องกับการขับเคลื่อนการสหกรณ์ในประเทศไทย 2) รายงานผลความคืบหน้าการดำเนินงานตามแผนพัฒนาการสหกรณ์ ฉบับที่ 5 (พ.ศ. 2566 – 2570) ยุทธศาสตร์ที่ 1 - 6 3) การปรับปรุงหลักสูตร “การเงิน การบัญชี และการบริหารสำหรับกรรมการสหกรณ์” เพื่อให้สอดคล้องกับแผนพัฒนาการสหกรณ์ฯ 4) เกณฑ์การตรวจสอบและรับรองผลการเป็นชุมนุมสหกรณ์ระดับประเทศตามหลักเกณฑ์และเงื่อนไขการเป็นชุมนุมสหกรณ์ ระดับประเทศ พ.ศ. 2561 5) รายงานข้อมูลสหกรณ์ที่มีแอปพลิเคชันทางการเงินให้สมาชิกตรวจสอบธุรกรรมทางการเงิน ข้อมูล ณ วันที่ 31 ตุลาคม 2566 พบว่า สหกรณ์ทุกประเภท เฉพาะสหกรณ์ที่มีสถานะ Active จำนวน 6,286 แห่ง มีแอปพลิเคชันให้สมาชิกตรวจสอบธุรกรรมทางการเงิน 1,350 แห่ง คิดเป็นร้อยละ 21.48 แยกเป็นสหกรณ์ภาคการเกษตร 435 แห่ง สหกรณ์นอกภาคการเกษตร 915 แห่ง สหกรณ์ที่ไม่มีแอปพลิเคชันให้สมาชิกตรวจสอบธุรกรรมทางการเงินมีแผนจะใช้แอปพลิเคชัน 329 แห่ง สำหรับในปี 2567 กรมส่งเสริมสหกรณ์ มีนโยบายให้หน่วยงานส่งเสริมให้สหกรณ์ทุกประเภทที่มีทุนดำเนินงาน 100 ล้านบาทขึ้นไป มีแอปพลิเคชันให้สมาชิกใช้ 90% สามารถช่วยป้องกันและปราบปรามการทุจริตทางการเงินของสหกรณ์ได้ และทำให้สมาชิกได้ทราบข้อมูลของสหกรณ์

ที่มา : https://www.thaigov.go.th/news/contents/details/75286