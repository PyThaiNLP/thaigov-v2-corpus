รัฐบาลไทย-ข่าวทำเนียบรัฐบาล-นายสุรพงษ์ ปิยะโชติ รัฐมนตรีช่วยว่าการกระทรวงคมนาคม เป็นประธานในงานวันคล้ายวันก่อตั้งการทางพิเศษแห่งประเทศไทย “51 ปี ก้าวย่างอย่างมั่นใจ นำเส้นทางใหม่สู่ภูมิภาค” 


วันจันทร์ที่ 27 พฤศจิกายน 2566
นายสุรพงษ์ ปิยะโชติ รัฐมนตรีช่วยว่าการกระทรวงคมนาคม เป็นประธานในงานวันคล้ายวันก่อตั้งการทางพิเศษแห่งประเทศไทย “51 ปี ก้าวย่างอย่างมั่นใจ นำเส้นทางใหม่สู่ภูมิภาค”
....
วันนี้ (27 พฤศจิกายน 2566) เวลา 11.00 น. นายสุริยะ จึงรุ่งเรืองกิจ รัฐมนตรีว่าการกระทรวงคมนาคม มอบหมายให้ นายสุรพงษ์ ปิยะโชติ รัฐมนตรีช่วยว่าการกระทรวงคมนาคม เป็นประธานในงานวันคล้ายวันก่อตั้งการทางพิเศษแห่งประเทศไทย “51 ปี ก้าวย่างอย่างมั่นใจ นำเส้นทางใหม่สู่ภูมิภาค” พร้อมด้วย นายพงศ์กวิน จึงรุ่งเรืองกิจ ที่ปรึกษารัฐมนตรีว่าการกระทรวงคมนาคม นายสรวุฒิ เนื่องจำนงค์ เลขานุการรัฐมนตรีว่าการกระทรวงคมนาคม นายทวีศักดิ์ อนรรฆพันธ์ ที่ปรึกษารัฐมนตรีช่วยว่าการกระทรวงคมนาคม นางสาวณภัทรา กมลรักษา ผู้ช่วยเลขานุการรัฐมนตรีว่าการกระทรวงคมนาคม นายมนตรี เดชาสกุลสม รองปลัดกระทรวงคมนาคม นางสาวรัชนีพร ธิติทรัพย์ ผู้ตรวจราชการกระทรวงคมนาคม และนายทรงยศินทร์ ชนปทาธิป ผู้ช่วยปลัดกระทรวงคมนาคม โดยมี นายสุรเชษฐ์ เหล่าพูลสุข ผู้ว่าการการทางพิเศษแห่งประเทศไทย ผู้บริหารและพนักงานการทางพิเศษแห่งประเทศไทย ให้การต้อนรับ ณ หอประชุม 0101 อาคารศูนย์บริหารทางพิเศษ การทางพิเศษแห่งประเทศไทย
นายสุรพงษ์ ปิยะโชติ กล่าวว่า กระทรวงคมนาคมมีนโยบายส่งเสริมและพัฒนาระบบโครงข่ายทางถนน ทางพิเศษ ให้มีโครงข่ายครอบคลุมปริมาณความต้องการเดินทางของประชาชน ช่วยลดระยะเวลาการเดินทาง ลดต้นทุนการขนส่ง และมีโครงข่ายที่ส่งเสริมต่อระบบเศรษฐกิจ ท่องเที่ยว การค้า การลงทุน แหล่งอุตสาหกรรม และสามารถบูรณาการกับระบบขนส่งได้ในทุกมิติ ลดระยะเวลาจากต้นทางไปยังปลายทาง ส่งเสริมต่อการเพิ่ม              ขีดความสามารถสมรรถนะทางเศรษฐกิจของประเทศ ซึ่งเป็นการดำเนินงานตามนโยบายของรัฐบาลภายใต้การบริหารงานของนายกรัฐมนตรี นายเศรษฐา ทวีสิน ที่ให้ความสำคัญในการพัฒนาระบบการคมนาคมขนส่งในทุกมิติให้ครอบคลุมทั่วถึงทั่วประเทศ และเชื่อมโยงการเดินทางได้อย่างไร้รอยต่อ กระทรวงคมนาคมจึงได้เร่งรัดผลักดันการดำเนินโครงการพัฒนาโครงสร้างพื้นฐานด้านคมนาคมอย่างต่อเนื่อง เพื่อความอุดมสุขของพี่น้องประชาชน ซึ่งในวันนี้ถือเป็นโอกาสอันดีที่การทางพิเศษแห่งประเทศไทย (กทพ.) ได้ดำเนินงานสร้างประโยชน์ให้กับประชาชน และประเทศชาติครบ 51 ปี ถือได้ว่าเป็นหน่วยงานอันดับต้น ๆ ที่มีส่วนช่วยอำนวยความสะดวกในการเดินทางของพี่น้องประชาชน และช่วยแก้ไขปัญหาจราจรในภาพรวมของกรุงเทพฯ และปริมณฑล รวมถึงจังหวัดต่าง ๆ ทั่วภูมิภาคของประเทศไทย การเติบโตอย่างเข้มแข็งมาจนครบ 51 ปี เต็มในวันนี้ เกิดจากความมุ่งมั่น ทุ่มเท ร่วมแรงร่วมใจของผู้บริหาร พนักงาน และลูกจ้างของ กทพ. ทุกคน
ในโอกาสนี้ รัฐมนตรีช่วยว่าการกระทรวงคมนาคม ได้กล่าวชื่นชมผู้บริหาร พนักงานและลูกจ้างของ กทพ. ทุกคน ที่ร่วมแรงร่วมใจกันปฏิบัติหน้าที่ และขอเป็นกำลังใจให้สามารถดำเนินโครงการต่าง ๆ ตามแผนงานที่กำหนดไว้ได้ลุล่วงและประสบผลสำเร็จตามเป้าหมายอย่างมีประสิทธิภาพ และขอให้ตั้งใจปฏิบัติงานเพื่อประเทศชาติและพี่น้องประชาชนดังเช่นที่ทำมาตลอด 51 ปี และก้าวย่างสู่ปีที่ 52 อย่างมั่นใจ เพื่อขับเคลื่อนเศรษฐกิจของประเทศให้เจริญ มั่นคง และสร้างความสุขให้แก่ประชาชนอย่างยั่งยืนต่อไป
ทั้งนี้ ตลอดระยะเวลาที่ผ่านมา กทพ. มีผลงานการพัฒนาและนำเทคโนโลยีใหม่ ๆ มาใช้ในการให้บริการประชาชน ไม่ว่าจะเป็นระบบเก็บค่าผ่านทางอัตโนมัติด้วยบัตร Easy Pass การพัฒนาศูนย์ควบคุมระบบจราจรอัจฉริยะ (ITS Center) การพัฒนาระบบ e-Service การจัดตั้งศูนย์บริหารการจราจรทางพิเศษ (Expressway Traffic Management Center) และปัจจุบันได้เพิ่มทางเลือกใหม่ด้วยการติดตั้งระบบเก็บค่าผ่านทางอัตโนมัติแบบไม่มีไม้กั้น หรือ M-Flow ตามนโยบายของกระทรวงคมนาคม โดยร่วมกับกรมทางหลวงในการบูรณาการให้เป็นไปในรูปแบบและมาตรฐานเดียวกัน เพื่อเพิ่มความสะดวกในการผ่านทางพิเศษให้กับประชาชน นอกจากนี้ ได้ขยายโครงข่ายทางพิเศษสายใหม่ ๆ ทั้งทางพิเศษสายพระราม 3 - ดาวคะนอง - วงแหวนรอบนอกกรุงเทพฯ โครงการระบบทางด่วนขั้นที่ 3 สายเหนือ ระยะที่ 1 ตอน N2 ถนนประเสริฐมนูกิจ - ถนนวงแหวนรอบนอกฯ ด้านตะวันออก โครงการทางพิเศษฉลองรัชส่วนต่อขยาย (ช่วงจตุโชติ - ถนนลำลูกกา) รวมถึงโครงการทางพิเศษสายฉลองรัช - นครนายก - สระบุรี ระยะที่ 1 โครงการทางพิเศษสายกะทู้ - ป่าตอง และโครงการทางพิเศษ สายเมืองใหม่ - เกาะแก้ว - กะทู้ จังหวัดภูเก็ต โครงการทางพิเศษเชื่อมเกาะสมุย จังหวัดสุราษฎร์ธานี และโครงการทางพิเศษเกาะแก้ว จังหวัดตราด นับเป็นการเปิดมิติใหม่ในการแก้ไขปัญหาจราจรที่ไม่จำกัดอยู่แค่พื้นที่กรุงเทพฯ และปริมณฑล เท่านั้น นอกจากนี้ กทพ. ได้ดำเนินการด้านความรับผิดชอบต่อสังคมและสิ่งแวดล้อมอย่างต่อเนื่อง ซึ่งเป็นสิ่งสำคัญที่หน่วยงานของรัฐจะต้องคำนึงถึง อาทิ การมอบพื้นที่ใต้ทางพิเศษเพื่อสาธารณประโยชน์ในรูปแบบต่าง ๆ การมอบทุนการศึกษาแก่เยาวชนที่อยู่ในชุมชน โรงเรียนรอบเขตทางพิเศษ และผู้ประสบอุทกภัยในจังหวัดต่าง ๆ ซึ่ง กทพ. ได้สนับสนุนภารกิจของกระทรวงคมนาคมได้เป็นอย่างดี

ที่มา : https://www.thaigov.go.th/news/contents/details/75274