รัฐบาลไทย-ข่าวทำเนียบรัฐบาล-รัฐมนตรีฯ พิมพ์ภัทรา ร่วมลงพื้นที่พร้อมนายกรัฐมนตรี ตรวจเยี่ยมนิคมฯ สระแก้ว เชื่อมั่นสระแก้วมีศักยภาพสูงที่จะพัฒนาเป็นเขตเศรษฐกิจพิเศษ เพื่อความเป็นอยู่ของประชาชนในพื้นที่ที่ดีขึ้น


วันอาทิตย์ที่ 26 พฤศจิกายน 2566
26/11/2566
พิมพ์
รัฐมนตรีฯ พิมพ์ภัทรา ร่วมลงพื้นที่พร้อมนายกรัฐมนตรี ตรวจเยี่ยมนิคมฯ สระแก้ว เชื่อมั่นสระแก้วมีศักยภาพสูงที่จะพัฒนาเป็นเขตเศรษฐกิจพิเศษ เพื่อความเป็นอยู่ของประชาชนในพื้นที่ที่ดีขึ้น
รัฐมนตรีฯ พิมพ์ภัทรา ร่วมลงพื้นที่พร้อมนายกรัฐมนตรี ตรวจเยี่ยมนิคมฯ สระแก้ว เชื่อมั่นสระแก้วมีศักยภาพสูงที่จะพัฒนาเป็นเขตเศรษฐกิจพิเศษ เพื่อความเป็นอยู่ของประชาชนในพื้นที่ที่ดีขึ้น
จังหวัดสระแก้ว : วันที่ 25 พฤศจิกายน 2566 นางสาวพิมพ์ภัทรา วิชัยกุล พร้อมด้วย นางสาวศิรินันท์ ศิริพานิช ผู้ช่วยรัฐมนตรีประจำกระทรวงอุตสาหกรรม นายณัฐพล รังสิตพล ปลัดกระทรวงอุตสาหกรรม นางสาวณัฏฐิญา เนตยสุภา รองปลัดกระทรวงอุตสาหกรรม นางสาวไพลิน เทียนสุวรรณ เลขานุการรัฐมนตรีว่าการกระทรวงอุตสาหกรรม และคณะผู้บริหารกระทรวงอุตสาหกรรม เข้าร่วมคณะ ลงพื้นที่ตรวจเยี่ยมนิคมอุตสาหกรรมสระแก้ว อำเภออรัญประเทศ จังหวัดสระแก้ว นำโดย นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง นายสุริยะ จึงรุ่งเรืองกิจ รัฐมนตรีว่าการกระทรวงคมนาคม โดยมี นายวีริศ อัมระปาล ผู้ว่าการการนิคมอุตสาหกรรมแห่งประเทศไทย ให้การต้อนรับ ณ นิคมอุตสาหกรรมสระแก้ว อำเภออรัญประเทศ จังหวัดสระแก้ว
รัฐมนตรีฯ พิมพ์ภัทรา กล่าวว่า ในนามของกระทรวงอุตสาหกรรม มีความยินดีเป็นอย่างยิ่ง ที่นายกรัฐมนตรี และคณะฯ ลงพื้นที่ตรวจเยี่ยม นิคมอุตสาหกรรมสระแก้ว อําเภออรัญประเทศ จังหวัดสระแก้ว ซึ่งเป็นหนึ่งใน โครงการของเขตพัฒนาเศรษฐกิจพิเศษชายแดน (Special Economic Zone: SEZ) 10 พื้นที่ชายแดนเป้าหมาย ได้แก่ ตาก สระแก้ว มุกดาหาร ตราด สงขลา หนองคาย นครพนม กาญจนบุรี นราธิวาส และเชียงราย เพื่อกระจายความเจริญสู่ภูมิภาค ยกระดับคุณภาพชีวิตของประชาชน และเพิ่มขีดความสามารถในการแข่งขันของประเทศโดยใช้ประโยชน์จากประชาคมเศรษฐกิจ อาเซียน โดยรัฐบาลได้ให้การสนับสนุนในด้านโครงสร้างพื้นฐาน เช่น ด่านศุลกากร นิคมอุตสาหกรรม ถนน รวมถึงไฟฟ้า ประปา และสิทธิประโยชน์การลงทุน โดยมี คณะกรรมการนโยบายเขตพัฒนาเศรษฐกิจพิเศษ (กนพ.) เป็นกลไกหลักในการขับเคลื่อนการดําเนินงาน ซึ่งในการพัฒนาพื้นที่เขตพัฒนาเศรษฐกิจพิเศษชายแดน กนพ.
กระทรวงอุตสาหกรรม มอบหมายให้การนิคมอุตสาหกรรมแห่งประเทศไทย (กนอ.) ดําเนินการพัฒนานิคมอุตสาหกรรมในเขตพัฒนาเศรษฐกิจพิเศษ จํานวน 3 พื้นที่ ประกอบด้วย เขตพัฒนาเศรษฐกิจพิเศษตาก พื้นที่ 836.72 ไร่ เขตพัฒนาเศรษฐกิจพิเศษสงขลา พื้นที่ 1,121 ไร่ และเขตพัฒนาเศรษฐกิจพิเศษสระแก้ว พื้นที่ 660.56 ไร่ สําหรับการพัฒนาพื้นที่นิคมอุตสาหกรรมสระแก้ว ในเขตพัฒนาเศรษฐกิจพิเศษสระแก้ว ซึ่งมีขนาดใหญ่มาก มีพื้นที่หลายร้อยไร่ แต่สร้างมาแล้ว 4 ปี ก็ยังไม่มีคนเข้ามาเช่าอยู่ จนถึงศักยภาพที่สามารถเป็นไปได้ ซึ่งหนึ่งในเหตุผล คือ ค่าเช่ามีราคาแพง เป็นการเช่าระยะยาว ไม่สามารถขายขาดได้เพราะเป็นที่ราชพัสดุ บริหารจัดการโดยกรมธนารักษ์ กระทรวงการคลัง ซึ่งนายกรัฐมนตรีในฐานะรัฐมนตรีว่าการกระทรวงการคลัง จะกลับไปพิจารณาเรื่องค่าเช่า เพื่อให้เหมาะสมกับการตลาด และสามารถทำการเช่าได้ นอกจากนี้ มีกฎหมายบางฉบับ เช่น ห้ามโรงงานปล่อยควันออกมา ซึ่งเป็นข้อจำกัดที่จะให้ผู้ประกอบการมาเช่า จึงต้องมีการทำ EIA ที่เหมาะสม ไม่เกิดความขัดแย้งกับประชาชนที่อยู่ในพื้นที่ ทำให้พื้นที่ตรงนี้สามารถทำอุตสาหกรรมได้หลายประเภท โดยนายกรัฐมนตรี มอบหมายให้เลขาธิการ BOI หาแนวทางให้สามารถยกระดับ จังหวัดสระแก้ว ซึ่งมีพร้อมทุกอย่าง ทั้งระยะทางไปท่าเรือแหลมฉบัง และมีสนามบินกองทัพอากาศ ซึ่งอาจจะสามารถพัฒนาให้เป็นกึ่งพาณิชย์ได้ สามารถมีการขนส่งสินค้าและประชาชนได้
ด้านนายกรัฐมนตรี กล่าวว่า ในส่วนของการส่งเสริมและพัฒนาอุตสาหกรรมในพื้นที่ ได้หารือร่วมกับ กระทรวงอุตสาหกรรม ในเรื่องการค้าและการอุตสาหกรรม พร้อมได้มีการนำโกโก้มาให้ชิม ซึ่งโกโก้ถือเป็นพืชเศรษฐกิจของประเทศไทย แต่ปัญหาอยู่ที่เรื่องโรงงานแปรรูป ถ้ามีโรงงานแปรรูปที่ดีที่เหมาะสม รสชาติของโกโก้ก็จะดี อีกทั้งผลโกโก้สามารถนำมาทำได้หลายอย่าง ทั้งนำมาทำเครื่องดื่มโก้โก้ หรือทำเครื่องสำอาง ซึ่งได้พูดคุยกับรัฐมนตรีว่าการกระทรวงอุตสาหกรรมว่าน่าจะลองใช้จังหวัดสระแก้ว เป็นจังหวัดทดลองทำ ตั้งโรงงานขนาดเล็กขึ้นสำหรับแปรรูปโกโก้ สนับสนุนให้มีการปลูกโกโก้ให้มากขึ้น สามารถทำให้เป็นพืชเศรษฐกิจหลักของประเทศไทยได้เช่นกัน
ทั้งนี้ นิคมอุตสาหกรรมสระแก้ว มีจุดเด่น คือ มีที่ตั้งอยู่บนทำเลที่ตั้ง-ประตูสู่อินโดจีน อยู่บนจุดเชื่อมโยงระเบียงเขตเศรษฐกิจ การบริหารจัดการและบริการด้วยมืออาชีพ ทั้งบริการอนุญาตอนุมัติ และสิทธิประโยชน์แบบ One Stop Service: OSS โดยศูนย์บริการธุรกิจ (Total Solution Center: TSC) ได้รับสิทธิประโยชน์ตามนโยบายเขตเศรษฐกิจพิเศษชายแดน โดยการพัฒนานิคมอุตสาหกรรมสระแก้วสู่การเป็นเมืองอุตสาหกรรมเชิงนิเวศ โดยมุ่งมั่นพัฒนาพื้นที่และสาธารณูปโภคด้วยเทคโนโลยี เพื่อลดก๊าซเรือนกระจก ส่งเสริมและขับเคลื่อนเศรษฐกิจอุตสาหกรรมและเศรษฐกิจชุมชน เพื่อกระจายรายได้ บริหารจัดการทรัพยากรอย่างมีประสิทธิภาพ เพื่อลดผลกระทบต่อสิ่งแวดล้อม และสร้างการมีส่วนร่วมของผู้มีส่วนได้ส่วนเสีย เพื่อพัฒนาและยกระดับคุณภาพชีวิต สิ่งแวดล้อมและชุมชนให้ดีขึ้น นอกจากนี้ในส่วนของอุตสาหกรรมเป้าหมาย ได้แก่ โลจิสติกส์และบริการ สินค้าเกษตรและแปรรูป พลาสติก สิ่งทอ เครื่องนุ่งห่ม อัญมณีและเครื่องประดับ ยานยนต์ เครื่องจักและชิ้นส่วน เครื่องใช้ไฟฟ้า และอิเล็กทรอนิกส์ ยังสามารถนำมาเพื่อสนับสนุนการท่องเที่ยว และกิจกรรมอื่น ๆ ที่ไม่ส่งผลกระทบต่อสิ่งแวดล้อม อีกด้วย
นอกจากนี้ นายกรัฐมนตรี พร้อมคณะ ได้ลงพื้นที่ติดตามความคืบหน้าพื้นที่ก่อสร้างอาคาร CIQ ของกรมศุลกากร อำเภออรัญประเทศ จังหวัดสระแก้ว ณ สะพานมิตรภาพไทย - กัมพูชา (บ้านหนองเอี่ยน - สตึงบท) ซึ่งเป็นโครงการก่อสร้างอาคารจุดผ่านแดนถาวร (บ้านหนองเอี่ยน) ด่านศุลกากรอรัญประเทศ เพื่อให้มีการเปิดจุดผ่านแดนถาวรแห่งใหม่ ณ หนองเอี่ยน-สตึงบท โดยเร็ว ในส่วนพื้นที่หนองเอี่ยนให้เน้นการขนส่งสินค้าทางรถ พื้นที่คลองลึกให้เน้นการพัฒนาในด้านการท่องเที่ยวและด้านการคมนาคมโดยเฉพาะรถไฟและพื้นที่ป่าไร่ให้เน้นการพัฒนาด้านการค้าขายและด้านการท่องเที่ยว และตรวจเยี่ยมจุดผ่านแดนถาวรบ้านคลองลึก ตำบลอรัญประเทศ อำเภออรัญประเทศ จังหวัดสระแก้ว ซึ่งจังหวัดสระแก้ว ขณะนี้กำลังดำเนินการสร้างอาคารศุลกากร ซึ่งจะเห็นได้ว่าปริมาณการขนส่ง ปริมาณการค้าขายในหนึ่งปี มีมูลค่ากว่า 100,000 ล้านบาท จากนั้นนายกรัฐมนตรีและคณะ ได้ไปตรวจเยี่ยมบริเวณจุดผ่านแดนถาวรบ้านคลองลึก พร้อมกับพูดคุยและร่วมถ่ายภาพกับนายอุม เรึยแต็ย ผู้ว่าราชการจังหวัดบ็อนเตียย์เมียนเจ็ย นายเกียรติ ฮุล ผู้ว่ากรุงปอยเปต และนายเสรียง ลี กงสุล ณ สะพานด่านพรมแดนบ้านคลองลึก

ที่มา : https://www.thaigov.go.th/news/contents/details/75239