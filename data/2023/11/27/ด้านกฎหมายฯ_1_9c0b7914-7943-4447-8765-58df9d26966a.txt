รัฐบาลไทย-ข่าวทำเนียบรัฐบาล-รมว.ยุติธรรม เป็นประธานการประชุมคณะกรรมการกองทุนยุติธรรม  ครั้งที่ ๑/๒๕๖๗


วันจันทร์ที่ 27 พฤศจิกายน 2566
27/11/2566
พิมพ์
รมว.ยุติธรรม เป็นประธานการประชุมคณะกรรมการกองทุนยุติธรรม  ครั้งที่ ๑/๒๕๖๗
รมว.ยุติธรรม เป็นประธานการประชุมคณะกรรมการกองทุนยุติธรรม  ครั้งที่ ๑/๒๕๖๗
ในวันจันทร์ที่ ๒๗ พฤศจิกายน ๒๕๖๖ เวลา ๐๙.๐๐ น. พันตำรวจเอก ทวี สอดส่อง รัฐมนตรีว่าการกระทรวงยุติธรรม เป็นประธานการประชุมคณะกรรมการกองทุนยุติธรรม ครั้งที่ ๑/๒๕๖๗ โดยมี นายวัลลภ นาคบัว รองปลัดกระทรวงยุติธรรม นางสุจิตรา แก้วไกร รองอธิบดีกรมคุ้มครองสิทธิและเสรีภาพ คณะกรรมการฯ ผู้ทรงคุณวุฒิ และเจ้าหน้าที่ที่เกี่ยวข้อง เข้าร่วมฯ ณ ห้องประชุมกระทรวงยุติธรรม ๑๐-๐๑ ชั้น ๑๐ อาคารกระทรวงยุติธรรม และผ่านระบบการประชุมทางไกลผ่านจอภาพ (Video Conference)
โดยที่ประชุมได้รับทราบสรุปผลการดำเนินงานกองทุนยุติธรรม ประจำปีงบประมาณ พ.ศ. ๒๕๖๖ รวมถึงรายงานผลการดำเนินงานตามกรอบหลักเกณฑ์การประเมินผลการดำเนินงานทุนหมุนเวียน ประจำปีบัญชี ๒๕๖๗ รายงานผลงานบริการตามภารกิจกระทรวงยุติธรรม และรายงานความคืบหน้าทางคดี
นอกจากนี้ ที่ประชุมได้ร่วมกันพิจารณา (ร่าง) ประกาศคณะกรรมการกองทุนยุติธรรม เรื่อง หลักเกณฑ์ เงื่อนไข และอัตราการให้ความช่วยเหลือในการดำเนินคดีจากกองทุนยุติธรรม (ฉบับที่ ..) พ.ศ. .... รวมถึง (ร่าง) ระเบียบคณะกรรมการกองทุนยุติธรรม ว่าด้วยหลักเกณฑ์ วิธีการ และเงื่อนไขในการขอปล่อยชั่วคราวผู้ต้องหาหรือจำเลย (ฉบับที่ ..) พ.ศ. .... (ร่าง) คู่มือการบริหารความเสี่ยงกองทุนยุติธรรม (ฉบับปรับปรุง ประจำปีบัญชี ๒๕๖๗) และ (ร่าง) แผนบริหารความเสี่ยงกองทุนยุติธรรม ประจำปีบัญชี ๒๕๖๗ ตลอดจน (ร่าง) แผนดำเนินการประชาสัมพันธ์กองทุนยุติธรรม ประจำปีงบประมาณ พ.ศ. ๒๕๖๗

ที่มา : https://www.thaigov.go.th/news/contents/details/75267