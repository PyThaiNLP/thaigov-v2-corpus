รัฐบาลไทย-ข่าวทำเนียบรัฐบาล-นายสุรพงษ์ ปิยะโชติ รัฐมนตรีช่วยว่าการกระทรวงคมนาคม ลงพื้นที่ร่วมกับผู้ว่าฯ กทม. ตรวจเข้มควันดำรถบรรทุก ณ ท่าเรือกรุงเทพ เพื่อป้องกันและแก้ไขปัญหาฝุ่นละอองขนาดเล็ก PM 2.5


วันจันทร์ที่ 27 พฤศจิกายน 2566
นายสุรพงษ์ ปิยะโชติ รัฐมนตรีช่วยว่าการกระทรวงคมนาคม ลงพื้นที่ร่วมกับผู้ว่าฯ กทม. ตรวจเข้มควันดำรถบรรทุก ณ ท่าเรือกรุงเทพ เพื่อป้องกันและแก้ไขปัญหาฝุ่นละอองขนาดเล็ก PM 2.5
...
วันนี้ (27 พฤศจิกายน 2566) เวลา 12.45 น. ณ ท่าเรือกรุงเทพ แขวงคลองเตย เขตคลองเตย กรุงเทพมหานคร นายสุรพงษ์ ปิยะโชติ รัฐมนตรีช่วยว่าการกระทรวงคมนาคม พร้อมด้วย นายชัชชาติ สิทธิพันธุ์ ผู้ว่าราชการกรุงเทพมหานคร นายจิรุตม์ วิศาลจิตร อธิบดีกรมการขนส่งทางบก และหน่วยงานที่เกี่ยวข้อง บูรณาการร่วมลงพื้นที่ตรวจควันดำรถบรรทุกเพื่อป้องกันและแก้ปัญหาฝุ่นละอองขนาดเล็ก PM 2.5 เพื่อให้การดำเนินงานตาม “แผนป้องกันและลดมลพิษจากฝุ่นละอองขนาดเล็ก PM 2.5 จากภาคคมนาคมขนส่ง” เป็นไปอย่างมีประสิทธิภาพ
นายสุรพงษ์ ปิยะโชติ เปิดเผยว่า ปัญหาฝุ่นละอองขนาดเล็ก PM 2.5 ถือเป็นปัญหาด้านสิ่งแวดล้อมที่สำคัญของประเทศไทยในปัจจุบัน ซึ่งส่งผลกระทบต่อการดำเนินชีวิตและสุขภาพของประชาชนเป็นอย่างมาก กระทรวงคมนาคมได้สั่งการให้กรมการขนส่งทางบก (ขบ.) เร่งรัดดำเนินการตาม “แผนป้องกันและลดมลพิษจาก ฝุ่นละอองขนาดเล็ก PM 2.5 จากภาคคมนาคมขนส่ง” และบูรณาการร่วมกับกรุงเทพมหานคร (กทม.) ในการแก้ไขปัญหาอย่างเป็นรูปธรรม ซึ่งในวันนี้ ขบ. และ กทม. ได้ลงพื้นที่ตรวจควันดำรถบรรทุกเพื่อป้องกันและแก้ปัญหาฝุ่น PM 2.5 ณ ท่าเรือกรุงเทพ ซึ่งเป็นจุดที่มีรถบรรทุกขนส่งสินค้าเข้า - ออก เป็นจำนวนมาก โดยได้มีการแนะนำผู้ขับรถบรรทุกให้ดูแลเครื่องยนต์ไม่ให้มีค่าควันดำเกินเกณฑ์ที่กฎหมายกำหนด ทั้งนี้ กระทรวงคมนาคมจะติดตามผลการดำเนินงานในการขับเคลื่อนแผนฯ ดังกล่าวอย่างต่อเนื่อง โดยให้หน่วยงานในสังกัดกระทรวงคมนาคมดำเนินการตามมาตรการป้องกันและลดมลพิษจากฝุ่น PM 2.5 และรายงานผลไปที่สำนักงานนโยบายและแผนการขนส่งและจราจรทุกวันที่ 15 และ 30 ของเดือน เพื่อดำเนินการในส่วนที่เกี่ยวข้องต่อไป
นายจิรุตม์ วิศาลจิตร อธิบดีกรมการขนส่งทางบก กล่าวว่า สำหรับการลงพื้นที่ตรวจควันดำ ณ ท่าเรือกรุงเทพในวันนี้ สืบเนื่องจากพื้นที่ดังกล่าวเป็นบริเวณที่มีปริมาณรถบรรทุกสินค้าที่ผ่านเข้า - ออกเป็นจำนวนมาก โดยระหว่างเดือนตุลาคม 2565 - กันยายน 2566 มีจำนวนถึง 229,345 คัน ซึ่งส่งผลให้บริเวณเขตท่าเรือกรุงเทพมีการปล่อยควันดำในปริมาณสูง ในกรณีตรวจพบค่าควันดำเกินกำหนด (เกินกว่า 30%) จะดำเนินการ ออกหนังสือแจ้งข้อกล่าวหา ออกคำสั่งให้ไปชี้แจงข้อเท็จจริงและออกคำสั่งห้ามใช้รถ (พ่นห้ามใช้) โดยเจ้าของรถต้องนำรถเข้ารับการตรวจสภาพ ณ สำนักงานขนส่ง เมื่อผ่านการตรวจสภาพจึงสามารถลบข้อความห้ามใช้ออกและนำรถไปใช้งานได้ ทั้งนี้ ขบ. ดำเนินการตรวจควันดำและฝุ่น PM 2.5 เชิงรุก โดยจัดผู้ตรวจการขนส่งทางบกเคลื่อนที่เร็วลงพื้นที่ตรวจสอบค่า PM 2.5 ในเขตกรุงเทพฯ และปริมณฑล ที่มีค่า PM 2.5 เกินมาตรฐาน อีกทั้ง ขบ. ได้จัดเจ้าหน้าที่กองตรวจการลงพื้นที่ตรวจสอบรถโดยสารประจำทางหมวด 1 ณ อู่รถ ขสมก. ทั้ง 8 เขต การเดินรถ จำนวน 21 แห่ง รวมถึงรถโดยสารประจำทาง ณ สถานีขนส่งผู้โดยสารกรุงเทพ (จตุจักร เอกมัย สายใต้) โดย ขบ. ได้บูรณาการร่วมกับ กทม. จัดชุดเฉพาะกิจลงพื้นที่ออกตรวจสอบค่าฝุ่น PM 2.5 ณ สถานตรวจสภาพรถเอกชน (ตรอ.) ในเขตพื้นที่กรุงเทพฯ จำนวน 233 แห่ง และสถานประกอบการ ได้แก่ แพลนท์ปูน บริเวณไซต์งานก่อสร้าง โรงงานอุตสาหกรรมในเขตกรุงเทพฯ

ที่มา : https://www.thaigov.go.th/news/contents/details/75271