รัฐบาลไทย-ข่าวทำเนียบรัฐบาล-รมช.มท. “เกรียง กัลป์ตินันท์” ตรวจเยี่ยมองค์การตลาด พร้อมผลักดันเป็นองค์การตลาดเพื่อประชาชน เน้นย้ำ !! การบริหารจัดการที่มีประสิทธิภาพ ยกระดับสินค้า ขยายช่องทางการตลาด เพิ่มรายได้


วันจันทร์ที่ 27 พฤศจิกายน 2566
27/11/2566
พิมพ์
รมช.มท. “เกรียง กัลป์ตินันท์” ตรวจเยี่ยมองค์การตลาด พร้อมผลักดันเป็นองค์การตลาดเพื่อประชาชน เน้นย้ำ !! การบริหารจัดการที่มีประสิทธิภาพ ยกระดับสินค้า ขยายช่องทางการตลาด เพิ่มรายได้
รมช.มท. “เกรียง กัลป์ตินันท์” ตรวจเยี่ยมองค์การตลาด พร้อมผลักดันเป็นองค์การตลาดเพื่อประชาชน เน้นย้ำ !! การบริหารจัดการที่มีประสิทธิภาพ ยกระดับสินค้า ขยายช่องทางการตลาด เพิ่มรายได้ให้กับประชาชน
วันนี้ (27 พฤศจิกายน 2566) เวลา 09.30 น. ที่ห้องประชุม ชั้น 3 องค์การตลาด กระทรวงมหาดไทย (สำนักงานใหญ่) นายเกรียง กัลป์ตินันท์ รัฐมนตรีช่วยว่าการกระทรวงมหาดไทย พร้อมด้วย นายชูวิทย์ พิทักษ์พรพัลลภ ผู้ช่วยรัฐมนตรีประจำกระทรวงมหาดไทย, นายสมชัย อัศวชัยโสภณ ที่ปรึกษารัฐมนตรีช่วยว่าการกระทรวงมหาดไทย, นายศุภชัย นพขำ ผู้ช่วยเลขานุการรัฐมนตรีว่าการกระทรวงมหาดไทย, นายจิรายุ ห่วงทรัพย์, นายชุมสาย ศรียาภัย, นางสาวรัตมณี จงรักษ์, นายธนันท์วรุตม์ ลิ้มทรงพรต, นางสาวสุชาวดี พิทักษ์พรพัลลภ, และนายธนวุฒิ อินทร์พรหม คณะที่ปรึกษารัฐมนตรีช่วยว่าการกระทรวงมหาดไทย ร่วมประชุมติดตามการดำเนินงานขององค์การตลาด ประจำปีงบประมาณ พ.ศ. 2566 - 2567 พร้อมทั้ง มอบนโยบายและแนวทางการดำเนินงาน ตลอดจนการหารือและติดตามการดำเนินงานในประเด็นสำคัญ อาทิ การรับทราบรายงานผลการดำเนินงานและผลประกอบการที่เป็น Best Practices 3 ปี ย้อนหลัง (พ.ศ. 2563 - 2565) แนวทางการพัฒนาและส่งเสริมการตลาด และการขยายผลประกอบการให้เกิดความยั่งยืน โดยมี นายภาณุพล รัตนกาญจนภัทร รองประธานกรรมการองค์การตลาด ทำการแทนผู้อำนวยการองค์การตลาด ผู้บริหาร หัวหน้าหน่วยงาน พนักงานองค์การตลาด ให้การต้อนรับและนำเสนอข้อมูลสรุปผลการดำเนินงาน
รัฐมนตรีช่วยว่าการกระทรวงมหาดไทย กล่าวว่า ตนรู้สึกยินดีและเป็นเกียรติอย่างยิ่งที่ได้มีโอกาสมาตรวจเยี่ยมองค์การตลาด อีกทั้งในวันนี้เป็นวันครบรอบ 70 ปี ของการก่อตั้งองค์การตลาด จึงถือได้ว่าวันนี้เป็นโอกาสอันดีที่องค์การตลาด จะได้เพิ่มความเข้มข้น มุ่งมั่นพัฒนา และต่อยอดให้องค์การตลาดเป็น “องค์การตลาดเพื่อประชาชน” ในการสนับสนุน พัฒนา และสร้างรายได้ให้กับชุมชน สอดคล้องกับนโยบายของรัฐบาลที่มุ่งเน้น “การเพิ่มรายได้ ลดรายจ่าย” ให้กับประชาชน
รัฐมนตรีช่วยว่าการกระทรวงมหาดไทย กล่าวเพิ่มเติมว่า องค์การตลาด เป็นหน่วยงานที่มีความสำคัญที่จะมาช่วยรัฐบาลสร้างความมั่นคงและคุณภาพชีวิตที่ดีให้กับประชาชนด้วยการ “เพิ่มรายได้ ลดรายจ่าย” องค์การตลาดต้องเข้ามาเป็นส่วนสำคัญที่จะพัฒนา ส่งเสริม สนับสนุน และขยายพื้นที่การตลาดให้กับสินค้าและผลิตภัณฑ์ชุมชนให้เป็นสินค้าที่มีความต้องการทางตลาดเพิ่มสูงขึ้น มีความเป็นมืออาชีพในการนำสินค้าส่งต่อไปให้กับผู้บริโภค โดยร่วมมือกับหน่วยงานภาคีต่าง ๆ อาทิเช่น กรมการพัฒนาชุมชน กรมพัฒนาฝีมือแรงงาน กรมการค้าภายใน ฯลฯ ในการยกระดับและพัฒนาสินค้าให้ได้มาตรฐาน และมีความน่าสนใจ ส่งเสริมเศรษฐกิจฐานราก รัฐวิสาหกิจชุมชนให้ครอบคลุมทั้งการผลิตและการจำหน่าย อีกทั้งประสานความร่วมมือในการเพิ่มช่องทางการตลาดให้ครอบคลุม และเพื่อให้บรรลุภารกิจนี้ องค์การตลาดจำเป็นต้องพัฒนาประสิทธิภาพ และปรับปรุงศักยภาพตลาดสาขาเดิมที่มีอยู่ให้สามารถสร้างมูลค่าจากสินค้าที่มีความหลากหลาย เพิ่มช่องทางการประชาสัมพันธ์ สร้างการรับรู้ทั้ง ปรับปรุงพื้นที่ตลาด จัดกิจกรรมเพื่อสร้างแรงจูงใจในการเข้าไปใช้บริการจับจ่ายซื้อของ จัดหาธุรกิจรูปแบบ/ประเภทใหม่ เข้ามาดำเนินการในพื้นที่ตลาดสาขา เชื่อมโยง E-Commerce เพื่อต่อยอดและพัฒนาแพลตฟอร์มการซื้อ - ขายผ่านระบบทางออนไลน์ ด้วย
โอกาสนี้ ตนขอขอบคุณคณะผู้บริหาร หัวหน้าหน่วยงาน พนักงานองค์การตลาด ที่ได้ให้การต้อนรับอย่างอบอุ่น และขอเป็นกำลังใจให้พนักงานทุกท่าน ในการร่วมมือกันขับเคลื่อนภารกิจสำคัญขององค์การตลาดให้บรรลุผลเป้าหมาย เพื่อบำบัดทุกข์ บำรุงสุข ให้แก่พี่-น้องประชาชนต่อไป

ที่มา : https://www.thaigov.go.th/news/contents/details/75284