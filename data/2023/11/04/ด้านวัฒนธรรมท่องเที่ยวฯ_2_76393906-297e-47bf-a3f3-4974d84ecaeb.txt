รัฐบาลไทย-ข่าวทำเนียบรัฐบาล-วธ.ชูเป็นองค์กรแห่งการเรียนรู้ มุ่งเติมเต็มความรู้ให้ข้าราชการ-เจ้าหน้าที่ให้มีความพร้อมทุกด้าน ติวเข้มพ.ร.บ.ข้อมูลข่าวสารของราชการ  พัฒนาบริการประชาชน  ย้ำทำงานอย่างโปร่งใส 


วันเสาร์ที่ 4 พฤศจิกายน 2566
วธ.ชูเป็นองค์กรแห่งการเรียนรู้ มุ่งเติมเต็มความรู้ให้ข้าราชการ-เจ้าหน้าที่ให้มีความพร้อมทุกด้าน ติวเข้มพ.ร.บ.ข้อมูลข่าวสารของราชการ  พัฒนาบริการประชาชน  ย้ำทำงานอย่างโปร่งใส
วธ.ชูเป็นองค์กรแห่งการเรียนรู้ มุ่งเติมเต็มความรู้ให้ข้าราชการ-เจ้าหน้าที่ให้มีความพร้อมทุกด้าน ติวเข้มพ.ร.บ.ข้อมูลข่าวสารของราชการ  พัฒนาบริการประชาชน  ย้ำทำงานอย่างโปร่งใส ซื่อสัตย์ สุจริต
วธ.ชูเป็นองค์กรแห่งการเรียนรู้ มุ่งเติมเต็มความรู้ให้ข้าราชการ-เจ้าหน้าที่ให้มีความพร้อมทุกด้าน ติวเข้มพ.ร.บ.ข้อมูลข่าวสารของราชการ  พัฒนาบริการประชาชน  ย้ำทำงานอย่างโปร่งใส ซื่อสัตย์ สุจริต
นางยุพา ทวีวัฒนะกิจบวร ปลัดกระทรวงวัฒนธรรม กล่าวในการเป็นประธานพิธีเปิดโครงการอบรมให้ความรู้เกี่ยวกับพระราชบัญญัติข้อมูลข่าวสารของราชการ พ.ศ.๒๕๔๐ แก่ข้าราชการและเจ้าหน้าที่สำนักงานปลัดกระทรวงวัฒนธรรมทั้งในส่วนกลางและส่วนภูมิภาคจำนวน ๓๖๓ คน  ณ ศูนย์ประชุมกระทรวงวัฒนธรรม ชั้น ๘ อาคารวัฒนธรรมวิศิษฏ์ กระทรวงวัฒนธรรมและในรูปแบบออนไลน์ผ่านระบบ(Zoom)เมื่อเร็วๆนี้ว่า กระทรวงวัฒนธรรม(วธ.)มีนโยบายเป็นองค์กรแห่งการเรียนรู้โดยมุ่งเติมเต็มความรู้และส่งเสริมให้ข้าราชการและเจ้าหน้าที่ของวธ.พัฒนาตนเองอยู่ตลอดเวลาเพราะทุกอย่างต้องเรียนรู้และความรู้ไม่มีที่สิ้นสุด  ที่ผ่านมาวธ.ได้จัดอบรมหลักสูตรต่างๆทั้งในเรื่องของกฎหมาย การประชาสัมพันธ์ การสร้างภาพลักษณ์ที่ดีให้แก่องค์กรโดยเฉพาะอย่างยิ่งในเรื่องของการสื่อสาร  ซึ่งการอบรมให้ความรู้เกี่ยวกับพระราชบัญญัติข้อมูลข่าวสารของราชการ พ.ศ.๒๕๔๐ ทำให้บุคลากรของวธ.มีความรู้ความเข้าใจในเรื่องข้อมูลที่เปิดเผยได้และข้อมูลที่ต้องเก็บไว้  จะได้นำความรู้ไปปรับใช้ในการปฏิบัติหน้าที่ราชการและพัฒนาการให้บริการแก่ประชาชนได้อย่างถูกต้องตามหลักเกณฑ์และวิธีการที่กฎหมายกำหนดไว้   นับเป็นอีกหนึ่งภารกิจสำคัญในการพัฒนาบุคลากรของวธ.ให้มีคุณภาพ เพียบพร้อมและสามารถปฏิบัติหน้าที่ได้อย่างเต็มกำลัง
ปลัดกระทรวงวัฒนธรรม กล่าวอีกว่า ขณะเดียวกันขอเน้นย้ำให้ข้าราชการและเจ้าหน้าที่ของวธ.ทำงานด้วยความโปร่งใส ซื่อสัตย์ สุจริตเป็นสำคัญ และยึดมั่นในสิ่งที่ถูกต้อง  สิ่งที่ควรปฏิบัติและการพัฒนางานโดยเฉพาะอย่างยิ่งงานราชการ จะต้องเก็บข้อมูลที่ถูกต้องและพร้อมที่จะให้ตรวจสอบตลอดเวลา  ซึ่งทุกหลักสูตรที่วธ.จัดอบรมล้วนมีความสำคัญสำหรับบุคลากรของวธ.ในการปฏิบัติหน้าที่ เพื่อป้องกันการกระทำสิ่งที่ไม่ถูกต้อง ไม่เหมาะสมและไม่เป็นไปตามระเบียบกฎหมาย  ทำให้ไม่ต้องถูกตรวจสอบ  จึงขอให้ผู้เข้ารับการอบรมตั้งใจเรียนรู้และนำความรู้ไปใช้ประโยชน์ในการปฏิบัติงานอย่างเต็มที่  เพราะหากได้รับความรู้แล้ว ไม่ได้นำไปสู่การปฏิบัติ จะไม่เกิดประโยชน์ ทำให้เป็นการลงทุนที่สูญเปล่า ทั้งนี้ เป้าหมายของวธ.มุ่งพัฒนาบุคลากรทั้งส่วนกลางและภูมิภาคให้มีความพร้อมทุกด้านและเป็นกำลังสำคัญในการขับเคลื่อนนโยบายและภารกิจของวธ.
ทั้งนี้ สำนักงานปลัดกระทรวงวัฒนธรรมจัดตั้งศูนย์ข้อมูลข่าวสารของราชการ สำนักงานปลัดกระทรวงวัฒนธรรม ณ อาคารวัฒนธรรมวิศิษฏ์ ชั้น ๒ เลขที่ ๑๐ ถนนเทียมร่วมมิตร แขวงห้วยขวาง เขตห้วยขวาง กทม. ๑๐๓๑๐ และศูนย์ข้อมูลข่าวสารอิเล็กทรอนิกส์ของราชการ สำนักงานปลัดกระทรวงวัฒนธรรมhttp://www.oic.go.th/INFOCENTER๘๘/๘๘๓๐/ โทรศัพท์ ๐-๒๒๐๙-๓๕๐๔-๑๐ โทรสาร ๐-๒๒๐๙-๓๕๐๓ และอีเมล oic.culture@gmail.com เพื่อให้บริการข้อมูลข่าวสารของกระทรวงวัฒนธรรมแก่ประชาชน

ที่มา : https://www.thaigov.go.th/news/contents/details/74193