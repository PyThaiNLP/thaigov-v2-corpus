รัฐบาลไทย-ข่าวทำเนียบรัฐบาล-รมว.ยุติธรรม พร้อมด้วยรักษาราชการแทน เลขาธิการ ป.ป.ส. ลุยสำรวจสถานการณ์ยาเสพติดชายแดนเชียงใหม่ เตรียมกำหนดพื้นที่ควบคุมพิเศษ อุดยาเสพติดทะลักเข้าไทย 


วันเสาร์ที่ 4 พฤศจิกายน 2566
04/11/2566
พิมพ์
รมว.ยุติธรรม พร้อมด้วยรักษาราชการแทน เลขาธิการ ป.ป.ส. ลุยสำรวจสถานการณ์ยาเสพติดชายแดนเชียงใหม่ เตรียมกำหนดพื้นที่ควบคุมพิเศษ อุดยาเสพติดทะลักเข้าไทย
รมว.ยุติธรรม พร้อมด้วยรักษาราชการแทน เลขาธิการ ป.ป.ส. ลุยสำรวจสถานการณ์ยาเสพติดชายแดนเชียงใหม่ เตรียมกำหนดพื้นที่ควบคุมพิเศษ อุดยาเสพติดทะลักเข้าไทย
ในวันเสาร์ที่ ๔ พฤศจิกายน ๒๕๖๖ พันตำรวจเอก ทวี สอดส่อง รัฐมนตรีว่าการกระทรวงยุติธรรม ลงพื้นที่ติดตามการดำเนินงานด้านยาเสพติดในพื้นที่ชายแดนจังหวัดเชียงใหม่ พร้อมด้วย พลตำรวจโท ภาณุรัตน์ หลักบุญ ผู้ช่วยผู้บัญชาการตำรวจแห่งชาติ รักษาราชการแทน เลขาธิการ ป.ป.ส. โดยมี พลโท นฤทธิ์ ถาวรวงษ์ แม่ทัพน้อยที่ ๓ พลตรี ประพัฒน์ พบสุวรรณ ผู้บัญชาการกองกำลังผาเมือง พลตำรวจตรี พรพิทักษ์ รู้ยืนยง รองผู้บัญชาการตำรวจภูธร ภาค ๕ นายอภิกิต ฉ.โรจน์ประเสริฐ ผู้อำนวยการสำนักงานป้องกันและปราบปรามยาเสพติด ภาค ๕ ร่วมแลกเปลี่ยนและรายงานสถานการณ์ ณ กองกำลังผาเมือง ต่อเนื่องพื้นที่ ปฏิบัติการนอแล อำเภอฝาง จังหวัดเชียงใหม่
รัฐมนตรีว่าการกระทรวงยุติธรรม กล่าวว่า รัฐบาลภายใต้การนำของ นายเศรษฐา ทวีสิน นายกรัฐมนตรี ต้องการลดความเดือดร้องของภาคประชาชนจากปัญหายาเสพติด และได้มีนโยบายเร่งด่วนในการ กำหนดพื้นที่พิเศษควบคุมการไหลเข้าของยาเสพติด ตามมาตรา ๕ (๑๐) ของประมวลกฎหมายยาเสพติด ใน ๓ จังหวัดที่มีพื้นที่ติดชายแดน คือ เชียงใหม่ เชียงราย และนครพนม ซึ่งตนได้มอบหมายให้ พลตำรวจโท ภาณุรัตน์ หลักบุญ ผู้ช่วยผู้บัญชาการตำรวจแห่งชาติ รักษาราชการแทน เลขาธิการ ป.ป.ส. บูรณาการร่วมกับ กองทัพ ฝ่ายปกครอง ตั้งมาตรการสกัดกั้นยาเสพติดในพื้นที่ รวมถึงการประสานงานกับประเทศเพื่อนบ้าน ในการร่วมสกัดกั้น ทั้งยาเสพติด และสารตั้งต้น และเป็นที่มาของการลงพื้นที่เพื่อรับฟังสถานการณ์การลักลอบนำเข้ายาเสพติดในครั้งนี้เพื่อให้กำหนดแนวทางได้อย่างถูกต้อง และให้เกิดการบูรณาการร่วมมือที่ได้ผลเป็นรูปธรรม
ด้าน พลตำรวจโท ภาณุรัตน์ หลักบุญ ผู้ช่วยผู้บัญชาการตำรวจแห่งชาติ รักษาราชการแทน เลขาธิการ ป.ป.ส. กล่าวว่า การกำหนดพื้นที่ควบคุมพิเศษ ตามมาตรา ๕ (๑๐) เตรียมดำเนินการใน ๑๕ อำเภอ ใน ๓ จังหวัด มาจากการวิเคราะห์สถิติพื้นที่ๆมีการลักลอบนำเข้ายาเสพติดสูง เช่นการนำเข้ายาบ้าในพื้นที่ชายแดนภาคเหนือที่ จังหวัดเชียงราย จังหวัดเชียงใหม่ คิดเป็นกว่า ๕๗ เปอร์เซนต์ของการนำเข้าทั้งหมดในห้วง พ.ศ.๒๕๖๕ ซึ่งหากเราสามารถสร้างแนวทางสกัดกั้นที่เข้มแข็งตรงจุดเหล่านี้ได้จะช่วยลดปริมาณยาเสพติดที่นำเข้าสู่ประเทศไทยได้จำนวนมาก และต้องดำเนินการควบคู่กับการสร้างความเข้มแข็งจากภายในในการรักษาผู้ติดยาเสพติด ผู้มีอาการจิตเวชจากยาเสพติด ตามแนวทางเปลี่ยนผู้เสพเป็นผู้ป่วยด้วยเช่นกัน
โดย พลโท นฤทธิ์ ถาวรวงษ์ แม่ทัพน้อยที่ ๓ ในฐานะผู้อำนวยการศูนย์อำนวยการปฏิบัติการแก้ไขปัญหายาเสพติดชายแดนภาคเหนือ ได้รายงานถึงสถานการณ์และแนวทางการขับเคลื่อนการสกัดกั้นยาเสพติดในพื้นที่ภาคเหนือว่า แหล่งผลิตในพื้นที่สามเหลี่ยมทองคำ อัตราการผลิตยาเสพติดสูงขึ้น โดยมีการลักลอบนำเข้าสารตั้งต้นและเคมีภัณฑ์จากต่างประเทศและจะลักลอบขนยาเสพติดเข้ามาพักคอยในแหล่งพักตามแนวชายแดน เพื่อรอการลำเลียงเข้าสู่เขตไทย และพบว่ามีการลักลอบขนส่งยาเสพติดผ่านทางระบบโลจิสติกส์ในรูปแบบพัสดุภัณฑ์มากขึ้น เนื่องจากมีความเสี่ยงน้อย ใช้ต้นทุนต่ำ รวดเร็ว และสามารถส่งถึงผู้รับได้โดยตรง
จากนั้น รัฐมนตรีว่าการกระทรวงยุติธรรม พร้อมคณะเดินทางไปที่ฐานปฏิบัติการนอแล อำเภอฝาง เพื่อเยี่ยมชมการปฏิบัติงาน พร้อมมอบเครื่องอุปโภคแก่เจ้าหน้าที่และนักเรียนโรงเรียนบ้านขอบด้ง และตรวจพื้นที่เกิดเหตุปะทะ/ตรวจยึดยาเสพติดที่บริเวณช่องทางศาลาแปดเหลี่ยม ก่อนเดินทางติดตามการดำเนินการงานด้านยาเสพติดในพื้นที่จังหวัดเชียงรายต่อไป

ที่มา : https://www.thaigov.go.th/news/contents/details/74208