รัฐบาลไทย-ข่าวทำเนียบรัฐบาล-“ศุภมาส” มอบโอวาทนักศึกษาจีน ม.หัวเฉียวฯ ให้สั่งสมความรู้ด้านวิชาการ ประสบการณ์ชีวิต สัมผัสวัฒนธรรมที่แตกต่าง สร้างมิตรภาพที่ยั่งยืน


วันจันทร์ที่ 20 พฤศจิกายน 2566
“ศุภมาส” มอบโอวาทนักศึกษาจีน ม.หัวเฉียวฯ ให้สั่งสมความรู้ด้านวิชาการ ประสบการณ์ชีวิต สัมผัสวัฒนธรรมที่แตกต่าง สร้างมิตรภาพที่ยั่งยืน
.....
“ศุภมาส” มอบโอวาทนักศึกษาจีน ม.หัวเฉียวฯ ให้สั่งสมความรู้ด้านวิชาการ ประสบการณ์ชีวิต สัมผัสวัฒนธรรมที่แตกต่าง สร้างมิตรภาพที่ยั่งยืน ขอบคุณที่เลือกไทยเป็นจุดหมายปลายทางของการศึกษา พร้อมจะดูแลนักศึกษาจีนอย่างที่ดีสุด
เมื่อวันที่ 17 พ.ย.นางสาวศุภมาส อิศรภักดี รมว.การอุดมศึกษา วิทยาศาสตร์ วิจัยและนวัตกรรม (อว.) มอบโอวาทแก่นักศึกษาชาวจีนของมหาวิทยาลัยหัวเฉียวเฉลิมพระเกียรติ (มฉก.) ซึ่งเป็นนักศึกษาที่ได้เข้าศึกษาในรายวิชาการเจรจาทางธุรกิจ และความรู้ทั่วไปเกี่ยวกับเศรษฐกิจไทย คณะบริหารธุรกิจ จำนวน 53 คน โดยมี นายชยุต ภุมมะกาญจนะ กรรมการผู้ช่วยรัฐมนตรี นายรังสรรค์ วันไชยธนวงศ์ รองเลขาธิการนายกรัฐมนตรีฝ่ายการเมือง นายศุภชัย ใจสมุทร ที่ปรึกษารองนายกรัฐมนตรี นายสมเจตน์ ลิมปะพันธุ์ ที่ปรึกษา รมว.มหาดไทย นางสาวสุชาดา แทนทรัพย์ เลขานุการ รมว.อว. นายคารม พลพรกลาง รองโฆษกประจำสำนักนายกรัฐมนตรี นายทศพร เลิศพิเชฐ ผู้ช่วยอธิการบดี มฉก. และคณะอาจารย์ มฉก. เข้าร่วม ณ ห้องสีฟ้า ตึกสันติไมตรี ทำเนียบรัฐบาล
นางสาวศุภมาส กล่าวว่า ในนามของรัฐบาลไทย ยินดีต้อนรับนักศึกษาชาวจีนที่ได้มาเยือนทำเนียบรัฐบาลในวันนี้ ประเทศไทยและประเทศจีนนั้นมีความสัมพันธ์ที่ดีต่อเนื่องกันมาอย่างยาวนาน ภายใต้สายสัมพันธ์อันแน่นแฟ้นและความเป็นหุ้นส่วนทั้งในด้านความร่วมมือทางยุทธศาสตร์และด้านความสัมพันธ์ทางการทูตไทย - จีนซึ่งกำลังจะครบรอบ 50 ปี ในปี 2568 ที่กำลังจะถึงนี้ ทั้ง 2 ประเทศมีความตั้งใจร่วมกันที่จะยกระดับความร่วมมือร่วมกันทุกมิติ โดยเฉพาะด้านอุดมศึกษา วิทยาศาสตร์ วิจัยและนวัตกรรม การที่ มฉก. มีโครงการแลกเปลี่ยนนักศึกษากับมหาวิทยาลัยต่าง ๆ ของประเทศจีนก็นับเป็นการส่งเสริมความสัมพันธ์อันดีทั้งในระดับสถาบัน และระดับประชาชนด้วยกัน จากสถิติที่ผ่านมายังพบว่า มีนักศึกษาจีนมาศึกษาต่อในประเทศไทยมากที่สุดเป็นอันดับ 1 โดยมีจำนวนถึง 21,906 คน จากนักศึกษาต่างชาติทั้งหมด 36,060 คน และในอนาคตนักศึกษาแลกเปลี่ยนเหล่านี้จะกลายเป็นผู้นำในหลากสาขาอาชีพ ในหลายหน่วยงานทั้งภาครัฐและภาคเอกชน ทำให้ความสัมพันธ์ที่แนบแน่นเช่นนี้จะถูกต่อยอดออกไปเป็นความร่วมมืออื่น ๆ อย่างกว้างขวางออกไปอย่างไม่มีที่สิ้นสุด
“ขอให้นักศึกษาจีนทุกคนที่ได้เข้ามาเล่าเรียนที่ประเทศไทยได้สั่งสมความรู้ด้านวิชาการและประสบการณ์ชีวิต หวังว่าทุกคนจะได้สัมผัสกับวัฒนธรรมที่แตกต่าง ชิมอาหารที่ไม่เคยชิม ได้เห็นในสิ่งที่ไม่เคยเห็น เรียนรู้ภาษาใหม่ๆ และสร้างมิตรภาพที่ยั่งยืน พร้อมขอให้มั่นใจว่า เราจะดูแลนักศึกษาจีนอย่างที่ดีสุด และขอบคุณที่เลือกเมืองไทยเป็นจุดหมายปลายทางของการศึกษา” นางสาวศุภมาสกล่าว
ด้านนายทศพร กล่าวว่า มหาวิทยาลัยหัวเฉียวเฉลิมพระเกียรติ ก่อตั้งขึ้นโดยนักธุรกิจชาวจีนที่ประสบความสำเร็จ ด้วยปณิธานคือ “เรียนรู้เพื่อรับใช้สังคม” โดย มฉก. มีความเข้มแข็งในด้านจีนศึกษาและวิทยาศาสตร์สุขภาพ นอกจากนั้นยังได้จัดการจัดการเรียนการสอนภาษาจีนทุกมิติ มุ่งหวังให้นักศึกษามีความรู้ความสามารถในเรื่องการบริหารธุรกิจ โดยเฉพาะธุรกิจระหว่างประเทศไทยและประเทศจีน ผ่านการเรียนการสอนทั้งในภาคทฤษฎีและภาคปฏิบัติ รวมถึงการตั้งมั่นที่จะบ่มเพาะนักศึกษาให้มีศักยภาพ คุณธรรม จริยธรรม และสามารถตอบแทนสังคมได้อย่างมีประสิทธิภาพสูงสุด
#อว #กระทรวงอว #MHESI #กระทรวงการอุดมศึกษาวิทยาศาสตร์วิจัยและนวัตกรรม
#มหาวิทยาลัยหัวเฉียวเฉลิมพระเกียรติ #มฉก

ที่มา : https://www.thaigov.go.th/news/contents/details/74966