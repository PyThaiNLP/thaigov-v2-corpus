รัฐบาลไทย-ข่าวทำเนียบรัฐบาล-ธ.ก.ส. เปิดตัวโครงการชำระดีมีโชค ชำระดอกเบี้ยพร้อมลุ้นโชค 2 ชั้น มูลค่ารวมกว่า 479 ล้านบาท


วันจันทร์ที่ 20 พฤศจิกายน 2566
20/11/2566
พิมพ์
ธ.ก.ส. เปิดตัวโครงการชำระดีมีโชค ชำระดอกเบี้ยพร้อมลุ้นโชค 2 ชั้น มูลค่ารวมกว่า 479 ล้านบาท
ธ.ก.ส. เปิดตัวโครงการชำระดีมีโชค เสริมวินัยการชำระหนี้ เพียงชำระดอกเบี้ยสะสมครบทุก ๆ 1,000 บาท รับสิทธิ์จับรางวัลพิเศษและลุ้นโชค 2 ชั้น จำนวน 48,119 รางวัล มูลค่ารวมกว่า 479 ล้านบาท
ธ.ก.ส. เปิดตัวโครงการชำระดีมีโชค เสริมวินัยการชำระหนี้ เพียงชำระดอกเบี้ยสะสมครบทุก ๆ 1,000 บาท รับสิทธิ์จับรางวัลพิเศษและลุ้นโชค 2 ชั้น จำนวน 48,119 รางวัล มูลค่ารวมกว่า 479 ล้านบาท ประกอบด้วย รถยนต์ รถจักรยานยนต์ และ Gift voucher ธ.ก.ส. โดยโชคชั้นที่ 1 ลุ้นรางวัลระดับภูมิภาค 3 ครั้ง ณ เดือนมกราคม เมษายนและกรกฎาคม 2567 และโชคชั้นที่ 2 ระดับประเทศ โดยนำสิทธิ์ที่ได้รับจากโชคชั้นที่ 1 มารวมกับสิทธิ์ที่ได้จากการชำระต้นเงินสะสมมาจับรางวัลอีกครั้งในเดือนกรกฎาคม 2567 ซึ่งลูกค้าที่เข้าร่วมมาตรการพักชำระหนี้ลูกค้ารายย่อยตามนโยบายรัฐบาล สามารถเข้าร่วมโครงการ เพื่อรับโชคและลดภาระหนี้ได้เร็วยิ่งขึ้น
นายฉัตรชัย ศิริไล ผู้จัดการธนาคารเพื่อการเกษตรและสหกรณ์การเกษตร (ธ.ก.ส.) เปิดเผยว่า ธ.ก.ส. พร้อมเดินหน้าแก้ไขปัญหาหนี้สินครัวเรือนอย่างยั่งยืน ตามนโยบายธนาคารแห่งประเทศไทย (ธปท.) โดยร่วมศึกษาพฤติกรรมการชำระหนี้ของเกษตรกร การวางมาตรการจูงใจในการชำระหนี้ และการเข้าไปช่วยแก้ปัญหาลูกค้าเฉพาะกลุ่มอย่างตรงจุด ดังนั้น เพื่อเป็นการกระตุ้นและจูงใจให้ลูกค้าปรับเปลี่ยนพฤติกรรมในการชำระหนี้จากเดิมที่มาชำระหนี้ในช่วงใกล้ถึงกำหนดชำระหนี้ตามสัญญาเงินกู้ ให้มาชำระหนี้เป็นรายวัน รายเดือน รายไตรมาส หรือในช่วงที่ลูกค้ามีรายได้อื่นเข้ามาเป็นลำดับแรก ซึ่งเป็นการส่งเสริมให้ลูกหนี้มีวินัยในการชำระหนี้อย่างต่อเนื่อง อันนำไปสู่การแก้ไขปัญหาหนี้ครัวเรือนอย่างยั่งยืน ธ.ก.ส. จึงจัดโครงการชำระดีมีโชค ให้กับลูกค้าที่ชำระหนี้ดอกเบี้ยสะสมครบทุก ๆ 1,000 บาท รับสิทธิ์จับรางวัลพิเศษ ได้แก่ รถยนต์กระบะ รถจักรยานยนต์ และบัตร Gift Voucher ธ.ก.ส. รวมจำนวน 48,119 รางวัล มูลค่ารวมกว่า 479 ล้านบาท
สำหรับการลุ้นโชคครั้งนี้ เป็นการลุ้นโชค 2 ชั้น คือ โชคชั้นที่ 1 รับสิทธิ์ลุ้นรางวัลในระดับภูมิภาค สำหรับลูกค้าที่ชำระหนี้ดอกเบี้ยครบทุก ๆ 1,000 บาท จะได้รับสิทธิ์ในการลุ้นรางวัล โดยมีเงื่อนไข ดังนี้ 1) กรณีเป็นหนี้ปกติและชำระดอกเบี้ยเสร็จสิ้น จะได้รับ 3 สิทธิ์ 2) กรณีเป็นหนี้ปกติและชำระดอกเบี้ยได้บางส่วน จะได้รับ 2 สิทธิ์ และ 3) กรณีเป็นหนี้ค้างชำระ  จะได้รับ 1 สิทธิ์ ซึ่งธนาคารจะประมวลผลการรับชำระดอกเบี้ยทุกสิ้นวัน สะสมเป็นรายไตรมาส ตั้งแต่วันที่ 1 ตุลาคม 2566 – 30 มิถุนายน 2567 และจับรางวัลในเดือนถัดไปของเดือนสิ้นไตรมาส จำนวน 3 ครั้ง ได้แก่ วันที่ 24 มกราคม วันที่ 24 เมษายนและ 24 กรกฎาคม 2567 นอกจากนี้ ผู้ที่ได้รับสิทธิ์ในแต่ละไตรมาส ยังมีโอกาสลุ้นโชคชั้นที่ 2 ในระดับประเทศ จำนวน 5,360 รางวัล มูลค่ากว่า 53.9 ล้านบาท โดยธนาคารจะนำสิทธิ์ที่ได้รับจากโชคชั้นที่ 1 มารวมกับสิทธิ์จากการชำระต้นเงินสะสมตั้งแต่ 1 ตุลาคม 2566 – 30 มิถุนายน 2567 มาคำนวณสิทธิ์ในการลุ้นโชคคือ เมื่อชำระต้นเงินครบทุก ๆ 1,000 บาท จะได้รับสิทธิ์ดังนี้ 1) กรณีเป็นหนี้ปกติ จะได้รับ 2 สิทธิ์ และ 2) กรณีเป็นหนี้ค้างชำระ จะได้รับ 1 สิทธิ์ (สูงสุดไม่เกิน 1,000 สิทธิ์/ราย) ซึ่งจะจับรางวัลในวันที่ 31 กรกฎาคม 2567 โดยในแต่ละรอบการจับรางวัล จะได้รับรางวัลมูลค่าสูงสุดเพียง 1 รางวัลเท่านั้น ทั้งนี้ ลูกค้าที่เข้าร่วมมาตรการพักชำระหนี้ลูกค้ารายย่อยตามนโยบายรัฐบาล หากมีรายได้และส่งชำระหนี้ ทั้งดอกเบี้ยและต้นเงิน จะยิ่งเพิ่มโอกาสในการลดภาระและปลดหนี้ได้รวดเร็วยิ่งขึ้น
สามารถตรวจสอบสิทธิ์และผลการจับรางวัลเว็บไซต์ www.baac.or.th และแอปพลิเคชัน BAAC Mobile และรับชมการถ่ายทอดสดการจับรางวัลได้ทาง Facebook Page ธกส BAAC Thailand และ ธกส บริการด้วยใจ Youtube : BAAC Thailand ชำระดีมีโชค โดยท่านที่สนใจสามารถติดต่อสอบถามและศึกษารายละเอียดเพิ่มเติมได้ที่ www.baac.or.th ธ.ก.ส. ทุกสาขาทั่วประเทศ หรือ Call Center 02 555 0555
และอย่าลืม! สร้างภูมิคุ้มกันทางการออมกับสลาก ธ.ก.ส. ชุดถุงทอง ฝากเพียงหน่วยละ 2,000 บาท ได้ลุ้นรางวัลถึง 60 ล้าน และรางวัลอื่น ๆ รวมมูลค่าสูงสุดต่องวด 77,650,000 บาท ถึง 24 ครั้ง อายุรับฝาก 2 ปี ครบกำหนดรับดอกเบี้ย หน่วยละ 35 บาท ผู้โชคดีคนต่อไปอาจเป็นคุณ!

ที่มา : https://www.thaigov.go.th/news/contents/details/74983