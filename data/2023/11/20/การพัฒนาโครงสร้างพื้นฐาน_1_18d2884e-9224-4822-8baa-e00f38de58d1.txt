รัฐบาลไทย-ข่าวทำเนียบรัฐบาล-เริ่มแล้ว การรถไฟฯ ขยายเส้นทางเดินรถสายตะวันออก เพิ่มสถานีปลายทางถึง “สถานีอู่ตะเภา” และ "สถานีจุกเสม็ด" เชื่อมโยงการท่องเที่ยว รองรับการเติบโตทางเศรษฐกิจในอีอีซี


วันจันทร์ที่ 20 พฤศจิกายน 2566
20/11/2566
พิมพ์
เริ่มแล้ว การรถไฟฯ ขยายเส้นทางเดินรถสายตะวันออก เพิ่มสถานีปลายทางถึง “สถานีอู่ตะเภา” และ "สถานีจุกเสม็ด" เชื่อมโยงการท่องเที่ยว รองรับการเติบโตทางเศรษฐกิจในอีอีซี
เริ่มแล้ว การรถไฟฯ ขยายเส้นทางเดินรถสายตะวันออก เพิ่มสถานีปลายทางถึง “สถานีอู่ตะเภา” และ "สถานีจุกเสม็ด" เชื่อมโยงการท่องเที่ยว รองรับการเติบโตทางเศรษฐกิจในอีอีซี
เริ่มแล้ว การรถไฟฯ ขยายเส้นทางเดินรถสายตะวันออก เพิ่มสถานีปลายทางถึง “สถานีอู่ตะเภา” และ "สถานีจุกเสม็ด" เชื่อมโยงการท่องเที่ยว รองรับการเติบโตทางเศรษฐกิจในอีอีซี
นายเอกรัช ศรีอาระยันพงษ์ หัวหน้าสำนักงานผู้ว่าการ การรถไฟแห่งประเทศไทย เปิดเผยว่า ตามนโนบายของกระทรวงคมนาคม และนายสุรพงษ์ ปิยะโชติ รัฐมนตรีช่วยว่าการกระทรวงคมนาคม ที่มุ่งขับเคลื่อนการพัฒนาระบบขนส่งทางราง ให้เป็นระบบขนส่งหลักของประเทศ ที่มีประสิทธิภาพ สะดวก รวดเร็ว ปลอดภัย และมีส่วนช่วยสนับสนุนการเติบโตทางเศรษฐกิจ และการท่องเที่ยวของประเทศ นายนิรุฒ มณีพันธ์ ผู้ว่าการรถไฟฯ จึงได้ขานรับนโยบาย ขยายเส้นทางเดินรถสายตะวันออก  ให้บริการสถานีปลายทางเพิ่มอีก 2 แห่ง ได้แก่ สถานีอู่ตะเภา และสถานีจุกเสม็ด เชื่อมโยงการเดินทางให้กับพี่น้องประชาชน รับการขยายตัวทางการท่องเที่ยว และการเติบโตในพื้นที่เขตพัฒนาพิเศษภาคตะวันออก (อีอีซี)
ทั้งนี้ ในการขยายเส้นทางสายตะวันออก จะมีการเพิ่มสถานีปลายทาง จากเดิมสิ้นสุดที่สถานีบ้านพลูตาหลวง ไปยังสถานีอู่ตะเภา และสถานีจุกเสม็ด อำเภอสัตหีบ จังหวัดชลบุรี โดยมีขบวนรถให้บริการทุกวัน วันละ 2 ขบวน และเพิ่มอีก 2 ขบวนเฉพาะวันเสาร์ - วันอาทิตย์  มีรายละเอียดดังนี้
• ขบวนรถที่ให้บริการทุกวัน จำนวน 2 ขบวน
- เที่ยวไป ขบวนรถธรรมดาที่ 283 กรุงเทพ (หัวลำโพง) – จุกเสม็ด ออกจากสถานีกรุงเทพ (หัวลำโพง) เวลา 06.55 น. ถึงสถานีอู่ตะเภา เวลา 11.32 น. ถึงสถานีจุกเสม็ด เวลา 11.45 น.
- เที่ยวกลับ ขบวนรถธรรมดาที่ 284 จุกเสม็ด – กรุงเทพ (หัวลำโพง) ออกจากสถานี
จุกเสม็ด เวลา 13.05 น. ออกจากสถานีอู่ตะเภา 13.17 น. ถึงสถานีกรุงเทพ (หัวลำโพง) เวลา 18.15 น.
• ขบวนรถที่ให้บริการเพิ่มเติม เฉพาะวันเสาร์ และวันอาทิตย์ จำนวน 2 ขบวน
- เที่ยวไป ขบวนรถพิเศษโดยสารที่ 997 กรุงเทพ (หัวลำโพง) – จุกเสม็ด ออกจากสถานีกรุงเทพ (หัวลำโพง) เวลา 06.45 น. ถึงสถานีอู่ตะเภา 09.57 น. ถึงสถานีจุกเสม็ด เวลา 10.10 น.
- เที่ยวกลับ ขบวนรถพิเศษโดยสารที่ 998 จุกเสม็ด - กรุงเทพ (หัวลำโพง) ออกจากสถานี
จุกเสม็ด เวลา 15.30 น. ออกจากสถานีอู่ตะเภา 15.43 น. ถึงสถานีกรุงเทพ (หัวลำโพง) เวลา 18.55 น.
นายเอกรัช กล่าวว่า การเปิดให้บริการสถานีอู่ตะเภา” และ "สถานีจุกเสม็ด" จะช่วยอำนวยความสะดวก และเพิ่มทางเลือกในการเดินทางให้กับประชาชน นักท่องเที่ยว สามารถเดินทางโดยรถไฟ เชื่อมต่อไปยังแหล่งท่องเที่ยวต่าง ๆ ของจังหวัดชลบุรีที่ใกล้เคียงได้อย่างรวดเร็ว เช่น ท่าเรือเฟอร์รี่จุกเสม็ด ท่าเรือจุกเสม็ด อู่ราชนาวีมหิดล ชุมชนแสมสาร เรือหลวงจักรีนฤเบศร หาดนางรำ หาดนางรอง คาดจะมีผู้ใช้บริการไม่ต่ำกว่า 1,000 คนต่อวัน ซึ่งนับเป็นการส่งเสริมให้ประชาชนหันมาใช้ระบบขนส่งสาธารณะเพิ่มขึ้น ลดการใช้พลังงานเชื้อเพลิง และเป็นมิตรต่อสิ่งแวดล้อม อีกทั้งยังสนับสนุนการลงทุน และพัฒนาโครงการพัฒนาเขตพิเศษภาคตะวันออกในอนาคต
นอกจากนี้ การรถไฟฯ ยังได้บูรณาการความร่วมมือกับกองทัพเรือสัตหีบ จังหวัดชลบุรี  จัดรถยนต์ให้บริการรับส่งพี่น้องประชาชน และนักท่องเที่ยวฟรี จากสถานีจุกเสม็ดไปยังหาดนางรำ - นางรอง – เรือหลวงจักรีนฤเบศร โดยผู้โดยสารที่มีความประสงค์จะเดินทาง  สามารถตรวจสอบเส้นทางการเดินทางและสอบถามรายละเอียดเพิ่มเติม ได้ที่ศูนย์บริการลูกค้าสัมพันธ์ หมายเลขโทรศัพท์ 1690 ตลอด 24 ชั่วโมง หรือเฟซบุ๊ก แฟนเพจ ทีมพีอาร์การรถไฟแห่งประเทศไทย

ที่มา : https://www.thaigov.go.th/news/contents/details/74960