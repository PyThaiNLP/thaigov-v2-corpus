รัฐบาลไทย-ข่าวทำเนียบรัฐบาล-ไทยติดอันดับ 3 ดัชนีนวัตกรรมโลกของอาเซียน พร้อมเดินหน้าเป็น “ชาตินวัตกรรม” ระดับสากล


วันจันทร์ที่ 20 พฤศจิกายน 2566
ไทยติดอันดับ 3 ดัชนีนวัตกรรมโลกของอาเซียน พร้อมเดินหน้าเป็น “ชาตินวัตกรรม” ระดับสากล
.....
องค์การทรัพย์สินทางปัญญาโลก (World Intellectual Property Organization: WIPO) เผยผลการจัดอันดับดัชนีนวัตกรรมโลก ประจำปี 2566 (Global Innovation Index 2023) ซึ่งเป็นการจัดอันดับความสามารถทางนวัตกรรมของประเทศและเขตเศรษฐกิจต่าง ๆ ทั่วโลก ผ่านการประเมินตัวชี้วัดทั้งสิ้น 80 ตัว
.
ซึ่งไทยได้รับการจัดอันดับที่ 43 จากทั้งหมด 132 ประเทศและเขตเศรษฐกิจ และถือเป็นอันดับที่ 3 ของอาเซียน โดยผลการจัดอันดับดังกล่าวระบุว่า ไทยมีการเติบโตของเศรษฐกิจและนวัตกรรมที่สูงมากกว่าที่คาดการณ์ไว้ โดยความสามารถในการผลิตนวัตกรรมมีมากขึ้น เนื่องจากการลงทุนในด้านนวัตกรรมภายในประเทศที่มากขึ้น และไทยมีจุดแข็งในการพัฒนานวัตกรรม ได้แก่ การส่งออกสินค้าสร้างสรรค์ ค่าใช้จ่ายมวลรวมภายในประเทศสำหรับการวิจัยและพัฒนา ซึ่งลงทุนโดยภาคเอกชนหรือองค์กรธุรกิจต่าง ๆ รวมถึงจุดแข็งในด้านการประยุกต์ใช้ผลิตภัณฑ์อรรถประโยชน์ตามถิ่นกำเนิด (Utility Models by origin) เป็นต้น
.
ขณะเดียวกัน รัฐบาลจะพัฒนาและยกระดับขีดความสามารถทางด้านนวัตกรรมของประเทศ ขับเคลื่อนไทยสู่การเป็น “ชาตินวัตกรรม” และไทยจะก้าวสู่อันดับที่ 30 ของประเทศที่มีความสามารถด้านนวัตกรรมของโลกภายในปี 2573
.
อ่านเพิ่มเติม : https://www.thaigov.go.th/news/contents/details/74795
#ไทยคู่ฟ้า #สื่อสารรัฐบาลไทย
-------------------

ที่มา : https://www.thaigov.go.th/news/contents/details/74993