รัฐบาลไทย-ข่าวทำเนียบรัฐบาล-ชาวไร่อ้อยสุดปลื้ม! บุกพาณิชย์ ขอบคุณ “ภูมิธรรม” ช่วยดันราคาเป็นธรรม ความหวังเกษตรกรไทย พร้อมดูแลผู้บริโภคทั่วประเทศ


วันจันทร์ที่ 20 พฤศจิกายน 2566
ชาวไร่อ้อยสุดปลื้ม! บุกพาณิชย์ ขอบคุณ “ภูมิธรรม” ช่วยดันราคาเป็นธรรม ความหวังเกษตรกรไทย พร้อมดูแลผู้บริโภคทั่วประเทศ
วันที่ 20 พฤศจิกายน 2566 เวลา 15.00 น. นายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงพาณิชย์ เปิดเผยภายหลังผู้แทนสมาคมชาวไร่อ้อยทั่วประเทศ จาก 37 สถาบัน
และเกษตรกรชาวไร่อ้อยกว่า 200 คน เดินทางเข้าพบเพื่อขอบคุณที่แก้ปัญหาความเดือดร้อนของชาวไร่อ้อยจากผลผลิตที่ลดลง ภัยแล้งและต้นทุนการเพาะปลูกที่สูงขึ้น ที่ห้องกิติยากรวรลักษณ์ ชั้น 4 สำนักงานปลัดกระทรวงพาณิชย์
นายภูมิธรรม กล่าวว่า วันนี้ผู้แทนจากสมาคมชาวไร่อ้อยทั่วประเทศมาแสดงความขอบคุณ ที่เรารีบแก้ปัญหาเรื่องอ้อยและน้ำตาลที่ผ่านมาอย่างรวดเร็ว ซึ่งต้องขอบคุณท่านนายกที่เปิดทางให้รีบดำเนินการแก้ไขอย่างรวดเร็ว ขอบคุณคณะรัฐมนตรีที่แก้ปัญหาหลายเรื่อง แก้มติ ครม. ให้ และตนได้สั่งการกระทรวงพาณิชย์ตั้งคณะกรรมการแก้ปัญหาได้อย่างรวดเร็ว ขอบคุณตัวแทนชาวไร่อ้อยมาร่วมมือกันแก้ปัญหา กระทรวงพาณิชย์ใช้นโยบาย “ลดรายจ่าย เพิ่มรายได้ ขยายโอกาส” เพิ่มรายได้ให้เกษตรกรให้ยืนอยู่ได้ หาจุดสมดุลให้ทุกฝ่ายได้ประโยชน์ ให้ชาวไร่อ้อยมีต้นทุนไปดำเนินการได้
และที่ชาวไร่อ้อยขอมาอีก 2 บาท ต้องไปพิจารณาด้านการส่งเสริมกองทุนแก้ปัญหาเรื่อง PM 2.5 หรือมลพิษ ว่าจะใช้เงินส่วนไหน ชาวไร่อ้อยอาจจะต้องหารือกันต่อ และน้ำตาลที่เป็นสินค้าควบคุม ชาวไร่อ้อยอยากให้กลับมาเข้าสู่ระบบเดิม ปล่อยน้ำตาลให้เสรี  หลังจากแก้ปัญหาทุกอย่างครบถ้วนแล้วจะปลดล็อคให้ ส่วนงบ 8,000 ล้านบาท ที่เป็นงบค้างจ่ายตั้งแต่รัฐบาลที่แล้ว คาดว่ากระทรวงอุตสาหกรรมจะนำเสนอเข้า ครม. พรุ่งนี้ ที่ให้ชาวไร่อ้อยไปตัดอ้อยสดแก้ปัญหาเรื่องเผาป่า ซึ่งตนรับเรื่องนี้ไปหาทางออกและดำเนินการให้อย่างเต็มที่ ซึ่งรัฐบาลเข้ามาในช่วงรอยต่อการใช้เงินยังมีข้อจำกัด หลังจากทำได้จะชดเชยให้ตามที่รัฐบาลติดค้างอยู่ ทั้งนี้ตนจะคุยกับ รมช.คลังคืนนี้ ถ้า ธ.ก.ส. เข้ามารับเรื่องได้ จะรีบแก้ไขให้โดยเร็ว
“ขอชาวไร่อ้อยเรื่องการเผาอ้อย เราต้องทำให้ได้ กฎระเบียบกติกาโลกกำลังเปลี่ยนไป หากมีการเผาทำลายป่าไม้หรือบรรยากาศจะทำให้เราเข้าสู่สนามการแข่งขันในตลาดโลกได้ยาก เพราะโลกเน้นความยั่งยืน คุณภาพชีวิต เกษตรสีเขียว เราต้องมีความพร้อมให้มากที่สุด” รองนายกรัฐมนตรีและรัฐมนตรีว่าการกระทรวงพาณิชย์กล่าว
ด้านนายกำธร กิตติโชติทรัพย์ ประธานที่ปรึกษาสหพันธ์ชาวไร่อ้อยแห่งประเทศไทย กล่าวว่า ขอบคุณท่านรองนายกรัฐมนตรีและรัฐมนตรีว่าการกระทรวงพาณิชย์ ที่ปรับราคาน้ำตาลเพื่อไปใช้ในการคำนวณราคาอ้อยที่ 2 บาท/กก. ต้นทุนของพี่น้องชาวไร่อ้อยปรับตัวสูงขึ้นมาก ช่วยทำให้เราคุ้มทุนในฤดูกาลนี้ซึ่งราคาอ้อยพี่น้องชาวไร่อ้อยพอใจระดับหนึ่ง  ส่วนเรื่องน้ำตาลพี่น้องประชาชนไม่ต้องเป็นห่วง เรามีน้ำตาลเหลือมากในประเทศเพียงพอต่อการบริโภค ได้มีการจัดสรรให้โรงงานน้ำตาลทั่วประเทศกำหนดโควต้าจำหน่ายแต่ละสัปดาห์ให้โรงงานทุกโรงปฏิบัติ มีกฎหมายอ้อยและน้ำตาลทราย ที่บริหารและแก้ไขปัญหาน้ำตาลได้
ผู้สื่อข่าวระบุว่า จากนั้นนายภูมิธรรมได้เดินลงมาพบกับตัวแทนเกษตรกรชาวไร่อ้อยจาก 37 สถาบัน จากแต่ละภูมิภาค อาทิ นายกําธร กิตติโชติทรัพย์ ประธานที่ปรึกษาสหพันธ์ชาวไร่อ้อยแห่งประเทศไทย นายธีระชัย แสนแก้ว ประธานสถาบันชาวไร่อ้อยภาคอีสาน นายมนตรี เลาหศักดิ์ประสิทธิ์ เลขาธิการสหสมาคมชาวไร่อ้อยแห่งประเทศไทย และเกษตรกรชาวไร่อ้อยกว่า 200 คน  ต่างซาบซึ้งใจ มีความหวัง มีความภาคภูมิใจ อยากขอบคุณนายภูมิธรรมและรัฐบาลว่าเป็นน้ำทิพย์ชโลมใจชาวไร่อ้อย  พร้อมเสียงตรบมือให้กำลังใจดังสนั่นห้องประชุมกระทรวงพาณิชย์  โดยอ้อยเป็นพืชเศรษฐกิจสำคัญของประเทศไทยมีพื้นที่เพาะปลูกประมาณ 10,000,000 ไร่ ใน 47 จังหวัด เกือบทุกภูมิภาคของประเทศและมีเกษตรกรผู้ปลูกอ้อยกว่า 400,000 ครัวเรือนในปัจจุบัน

ที่มา : https://www.thaigov.go.th/news/contents/details/74996