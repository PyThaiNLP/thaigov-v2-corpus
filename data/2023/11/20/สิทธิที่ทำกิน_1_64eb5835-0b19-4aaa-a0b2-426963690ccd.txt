รัฐบาลไทย-ข่าวทำเนียบรัฐบาล-“อนุชา” ปลื้มผลสำเร็จ 1 ปี โครงการส่งเสริมเลี้ยงโคฯ นำร่อง จ.สุโขทัย สำเร็จเกือบ 100% เตรียมมอบกรมพัฒนาที่ดิน สานต่อขับเคลื่อนโครงการ


วันจันทร์ที่ 20 พฤศจิกายน 2566
“อนุชา” ปลื้มผลสำเร็จ 1 ปี โครงการส่งเสริมเลี้ยงโคฯ นำร่อง จ.สุโขทัย สำเร็จเกือบ 100% เตรียมมอบกรมพัฒนาที่ดิน สานต่อขับเคลื่อนโครงการ
เปลี่ยนพื้นที่ไม่เหมาะทำเกษตร ปลูกหญ้าเลี้ยงวัว มุ่งสร้างรายได้ให้เกษตรกร
นายอนุชา นาคาศัย รัฐมนตรีช่วยว่าการกระทรวงเกษตรและสหกรณ์ ร่วมลงพื้นที่กับนายสมศักดิ์ เทพสุทิน รองนายกรัฐมนตรี ในฐานะประธานกรรมการกองทุนหมู่บ้านและชุมชนเมืองแห่งชาติ เมื่อวันที่ 17 พฤศจิกายน 2566 ในการตรวจเยี่ยมและมอบนโยบายการดำเนินงานโครงการส่งเสริมอาชีพการเลี้ยงโคเพื่อพัฒนาคุณภาพชีวิต ภายใต้การดำเนินงานของกองทุนหมู่บ้านและชุมชนเมือง พื้นที่ต้นแบบจังหวัดสุโขทัย ระยะที่ 1 โดยมี นายสุชาติ ทีคะสุข ผู้ว่าราชการจังหวัดสุโขทัย คณะผู้บริหารกระทรวงเกษตรและสหกรณ์ หัวหน้าส่วนราชการ และสมาชิกโครงการฯ ให้การต้อนรับ และร่วมประชุม ณ ห้องประชุมองค์การบริหารส่วนจังหวัดสุโขทัย ต.บ้านกล้วย อ.เมืองสุโขทัย จ.สุโขทัย
ซึ่งผลการดำเนินงานโครงการส่งเสริมอาชีพการเลี้ยงโคฯ พื้นที่ต้นแบบจังหวัดสุโขทัย ระยะที่ 1 ผ่านกองทุนหมู่บ้านและชุมชนเมือง คณะกรรมการกองทุนหมู่บ้านและชุมชนเมืองแห่งชาติ โดยได้นำร่องในพื้นที่จังหวัดสุโขทัย และมีกองทุนหมู่บ้านฯ เข้าร่วมโครงการ จำนวน 159 กองทุน ครัวเรือนสมาชิก 1,000 ครัวเรือนๆ ละ 50,000 บาท จากการดำเนินงานนำร่อง 1 ปี ที่ผ่านมา สทบ. ได้แต่งตั้งคณะทำงานฯ ในระดับพื้นที่เพื่อติดตาม สนับสนุนโครงการฯ อย่างใกล้ชิด ทำให้เห็นว่าการเลี้ยงโคฯ ผ่านกองทุนหมู่บ้านฯ และมีคณะกรรมการกองทุนหมู่บ้าน คอยให้คำแนะนำ ติดตาม ให้ความช่วยเหลือ เพราะอยู่ใกล้สมาชิกมากที่สุด ทำให้โครงการนี้ประสบความสำเร็จเป็นอย่างดี โดยมีทั้งการเลี้ยงโคเนื้อและโคกีฬา ปัจจุบันมีผลผลิต (ลูกโค) ณ ขณะนี้ จำนวน 1,910 ตัว คิดเป็นร้อยละ 95.5 จากแม่พันธุ์โค 2,000 ตัว ทั้งนี้มีวัวของสมาชิกบางครัวเรือนที่โดนงูกัดตายบ้าง แท้งและเป็นหมันซึ่งทางกองทุนหมู่บ้านก็ได้มีการนำวัวมาเปลี่ยนให้ โดยแม่พันธุ์โคฯ อีกจำนวนไม่น้อยกว่า 50 ตัว ที่ตั้งท้องและใกล้ออกลูก
นายอนุชา กล่าวว่า การลงพื้นที่ร่วมกับรองนายกรัฐมนตรี (นายสมศักดิ์ เทพสุทิน) ในครั้งนี้ เพื่อติดตามการดำเนินงานโครงการส่งเสริมอาชีพการเลี้ยงโคฯ ซึ่งในสมัยที่ได้ดำรงตำแหน่งรัฐมนตรีประจำสำนักนายกรัฐมนตรี และกำกับดูแลสำนักงานกองทุนหมู่บ้านและชุมชนเมืองแห่งชาติ (สทบ.) นั้น ได้ขับเคลื่อนโครงการดังกล่าวมาอย่างต่อเนื่อง ซึ่งอาชีพเลี้ยงโคสามารถทำเงินได้ถึงหลักแสนบาทต่อปี จึงถือว่าเป็นอาชีพที่ทำรายได้เลี้ยงครอบครัวได้เป็นอย่างดี เนื่องจากโคเป็นสัตว์ที่กินง่าย โตไว อีกทั้งปัจจุบันมีความต้องการการบริโภคเนื้อสัตว์เพิ่มสูงขึ้น ทั้งตลาดในประเทศและต่างประเทศโดยเฉพาะเนื้อโค กระทรวงเกษตรและสหกรณ์ จึงมุ่งมั่นที่จะสร้างรายได้ให้เกษตรกร ผ่านหลักการ “ตลาดนำ นวัตกรรมเสริม เพิ่มรายได้” โดยสนับสนุนให้เกษตรกรประกอบอาชีพเสริมเพิ่มรายได้ นอกจากการเพาะปลูกพืชเพียงอย่างเดียว ตลอดจนการบริหารจัดการทรัพยากรดิน พัฒนาแหล่งน้ำ เช่น ธนาคารน้ำใต้ดิน และนำนวัตกรรม เทคโนโลยีด้านการเกษตรมาใช้ เพื่อเพิ่มมูลค่าผลตอบแทนต่อไร่ให้สูงขึ้น ซึ่งขณะนี้ได้เร่งขับเคลื่อนโครงการ “ชัยนาทโมเดล” เพื่อเป็นต้นแบบและสามารถขยายผลได้ทั่วประเทศ โดยมีเป้าหมายเพื่อพัฒนาพื้นที่ส่งเสริมให้เกษตรกรจำนวนกว่า 100 ครอบครัว ได้มีอาชีพเลี้ยงโค โดยมีหน่วยงานในสังกัดกระทรวงเกษตรและสหกรณ์ สนับสนุนองค์ความรู้ แหล่งเงินทุน ยกระดับคุณภาพและมาตรฐานสินค้าเกษตร ตลอดจนหาช่องทางการตลาดให้เกษตรกรมีรายได้เพิ่มขึ้นมากกว่าการผลิตพืชเพียงอย่างเดียว เพื่อลดความเสี่ยงด้านการผลิต
นอกจากนี้ ยังได้มีการลงนามบันทึกข้อตกลงความร่วมมือ (MOU) ระหว่าง สำนักงานกองทุนหมู่บ้านและชุมชนเมืองแห่งชาติ  กับกลุ่มเกษตรกรผู้เลี้ยงโคจังหวัดสุโขทัย เพื่อผลักดันความร่วมมือและจัดหาโคพันธุ์ดี เพื่อเพิ่มศักยภาพการเลี้ยงโคในอนาคตต่อไป

ที่มา : https://www.thaigov.go.th/news/contents/details/74967