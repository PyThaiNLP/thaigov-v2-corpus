รัฐบาลไทย-ข่าวทำเนียบรัฐบาล-รมช.มท. เกรียง กัลป์ตินันท์ เป็นประธานประชุมศูนย์อำนวยการความปลอดภัยทางถนน เตรียมความพร้อมอำนวยการความปลอดภัยทางถนน รับเทศกาลปีใหม่ 2567


วันเสาร์ที่ 4 พฤศจิกายน 2566
04/11/2566
พิมพ์
รมช.มท. เกรียง กัลป์ตินันท์ เป็นประธานประชุมศูนย์อำนวยการความปลอดภัยทางถนน เตรียมความพร้อมอำนวยการความปลอดภัยทางถนน รับเทศกาลปีใหม่ 2567
รมช.มท. เกรียง กัลป์ตินันท์ เป็นประธานประชุมศูนย์อำนวยการความปลอดภัยทางถนน เตรียมความพร้อมอำนวยการความปลอดภัยทางถนน รับเทศกาลปีใหม่ 2567
เมื่อวันที่ 3 พ.ย. 66 เวลา 10.00 น. ที่ห้องประชุม 1 กรมป้องกันและบรรเทาสาธารณภัย (ปภ.) ถนนนครราชสีมา กรุงเทพฯ นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย มอบหมายให้ นายเกรียง กัลป์ตินันท์ รัฐมนตรีช่วยว่าการกระทรวงมหาดไทย เป็นประธานการประชุมคณะกรรมการศูนย์อำนวยการความปลอดภัยทางถนน ครั้งที่ 2/2566 โดยมี นายสุทธิพงษ์ จุลเจริญ ปลัดกระทรวงมหาดไทย นายไชยวัฒน์ จุนถิระพงศ์ อธิบดีกรมป้องกันและบรรเทาสาธารณภัย นายรัฐพล นราดิศร นายเธียรชัย ชูกิตติวิบูลย์ นางสาวชัชดาพร บุญพีระณัช รองอธิบดีกรมป้องกันและบรรเทาสาธารณภัย ผู้บริหาร ปภ. พร้อมด้วยผู้แทนหน่วยงานที่เกี่ยวข้อง อาทิ สำนักงานตำรวจแห่งชาติ กระทรวงสาธารณสุข กระทรวงคมนาคม ผู้ว่าราชการจังหวัด หัวหน้าสำนักงานป้องกันและบรรเทาสาธารณภัยทุกจังหวัด และหน่วยงานภาคีเครือข่ายเข้าร่วมประชุมฯ ผ่านสื่ออิเล็กทรอนิกส์
นายเกรียง กัลป์ตินันท์ รัฐมนตรีช่วยว่าการกระทรวงมหาดไทย กล่าวว่า รัฐบาลมีความห่วงใยความปลอดภัยในการเดินทางของประชาชนในช่วงเทศกาลปีใหม่ ประจำปี 2567 โดยศูนย์อำนวยการความปลอดภัยทางถนน (ศปถ.) พร้อมบูรณาการขับเคลื่อนมาตรการป้องกันและลดอุบัติเหตุทางถนนในทุกมิติ เพื่อให้ประชาชนเดินทางช่วงวันปีใหม่ด้วยความปลอดภัย โดย ศปถ. ได้กำหนดนโยบายให้หน่วยงานทุกภาคส่วนที่เกี่ยวข้องดำเนินการรณรงค์ป้องกันและลดอุบัติเหตุทางถนนอย่างต่อเนื่องตลอดทั้งปี โดยขอให้หน่วยงานที่เกี่ยวข้องถือเป็นวาระแห่งชาติที่จะต้องให้ความสำคัญในการรณรงค์ร่วมกันเพื่อขับเคลื่อนการดำเนินการในพื้นที่อย่างจริงจังและต่อเนื่องตลอดทั้งปี โดยใช้แผนแม่บทความปลอดภัยทางถนน พ.ศ. 2565 - 2570 เป็นแนวทางในการขับเคลื่อนการปฏิบัติงานและแผนงานให้สอดคล้องกับภารกิจอำนาจหน้าที่ของแต่ละหน่วยงาน โดยเน้นมาตรการเชิงรุกในการจัดการแก้ไขปัจจัยเสี่ยงในการเกิดอุบัติเหตุทางถนน ทั้งด้านคุณภาพถนน ด้านยานพาหนะ และสิ่งแวดล้อม เพื่อนำไปสู่การบรรลุเป้าหมายและลดอัตราผู้เสียชีวิตจากอุบัติเหตุทางถนน
นายเกรียง กัลป์ตินันท์ รัฐมนตรีช่วยว่าการกระทรวงมหาดไทย กล่าวต่ออีกว่า ในส่วนของระดับพื้นที่ ให้ใช้กลไกของศูนย์อำนวยการความปลอดภัยทางถนนจังหวัด ศูนย์อำนวยการความปลอดภัยทางถนนอำเภอ และศูนย์ปฏิบัติการทางถนนขององค์การปกครองส่วนท้องถิ่น ขับเคลื่อนการดำเนินงานอย่างต่อเนื่องตลอดทั้งปี พร้อมทั้งใช้มาตรการทางชุมชนและสังคม อาทิ ด้านความมั่นคง เพื่อป้องกันพฤติกรรมเสี่ยงต่อการเกิดอุบัติเหตุทางถนน โดยจะร่วมกับสถานีตำรวจภูธรจังหวัดบังคับใช้กฎหมายอย่างต่อเนื่อง ควบคู่ไปกับการรณรงค์ประชาสัมพันธ์ให้ผู้ใช้รถใช้ถนนมีความตระหนักรู้ มีจิตสำนึก มีความรับผิดชอบต่อสังคมในการใช้ถนน และให้ทุกภาคส่วนบูรณาการข้อมูลอุบัติเหตุทางถนน เพื่อให้เป็นไปอย่างมีระบบและมีประสิทธิภาพมากขึ้น โดยเน้นการป้องกันและลดความเสี่ยงในบริเวณที่เกิดเหตุบ่อยครั้ง เช่น ทางตรง ทางโค้ง ทางร่วม ทางแยก และทางคับขัน เพื่อลดความสูญเสียและความเสียหายของผู้ใช้รถใช้ถนน ขอให้ทุกภาคส่วนเสริมสร้างปลูกสร้างความตระหนักรู้อย่างจริงจังและต่อเนื่องจนเกิดเป็นวัฒนธรรมความปลอดภัยด้านการใช้รถใช้ถนน โดยเฉพาะอย่างยิ่งการป้องกันและลดพฤติกรรมเสี่ยงของผู้ขับขี่รถจักรยานยนต์โดยให้สวมหมวกนิรภัยขณะขับขี่ รวมถึงกำหนดมาตรการในพื้นที่ให้เป็นพื้นที่สวมหมวกนิรภัย 100 % โดยให้ความสำคัญกับอำเภอที่มีสถิติการเกิดอุบัติเหตุสูงเป็นอันดับแรก

ที่มา : https://www.thaigov.go.th/news/contents/details/74212