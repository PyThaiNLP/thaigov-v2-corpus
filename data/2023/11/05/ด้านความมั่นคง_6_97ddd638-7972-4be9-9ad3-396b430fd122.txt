รัฐบาลไทย-ข่าวทำเนียบรัฐบาล-นายอำเภอเบญจลักษ์ นำทีมอำเภอตรวจเยี่ยมการขับเคลื่อน "หมู่บ้านยั่งยืน" เน้นย้ำ ต้องรวมกลุ่ม "คุ้มบ้าน" ที่มั่นคง ควบคู่น้อมนำหลักปรัชญาของเศรษฐกิจพอเพียง ขยายผลทำให้ทุกหมู่บ้าน


วันเสาร์ที่ 4 พฤศจิกายน 2566
04/11/2566
พิมพ์
นายอำเภอเบญจลักษ์ นำทีมอำเภอตรวจเยี่ยมการขับเคลื่อน "หมู่บ้านยั่งยืน" เน้นย้ำ ต้องรวมกลุ่ม "คุ้มบ้าน" ที่มั่นคง ควบคู่น้อมนำหลักปรัชญาของเศรษฐกิจพอเพียง ขยายผลทำให้ทุกหมู่บ้าน
นายอำเภอเบญจลักษ์ นำทีมอำเภอตรวจเยี่ยมการขับเคลื่อน "หมู่บ้านยั่งยืน" เน้นย้ำ ต้องรวมกลุ่ม "คุ้มบ้าน" ที่มั่นคง ควบคู่น้อมนำหลักปรัชญาของเศรษฐกิจพอเพียง ขยายผลทำให้ทุกหมู่บ้านเป็น "หมู่บ้านยั่งยืน"
วันนี้ (4 พ.ย. 66) นายธนเดช พระอารักษ์ นายอำเภอเบญจลักษ์ จังหวัดศรีสะเกษ เปิดเผยว่า ตนพร้อมด้วยหัวหน้าส่วนราชการอำเภอเบญจลักษ์ ได้ร่วมลงพื้นที่ติดตามความก้าวหน้าการดำเนินงานโครงการหนึ่งตำบล หนึ่งหมู่บ้านยั่งยืน (Sustainable Village) และประเมินผลการปฏิบัติหน้าที่ของนายณรงค์ เถาว์บุญ ผู้ใหญ่บ้านโนนเชียงสอน พร้อมทั้งพบปะพูดคุยแลกเปลี่ยนแนวทางการพัฒนาหมู่บ้านยั่งยืนร่วมกับผู้นำชุมชนและประชาชนในหมู่บ้าน โดยมี นายสนองชัย โชติรัตน์ ปลัดอำเภอประจำตำบล และนายพยอม เครือบุตร กำนันตำบลหนองหว้า คณะกรรมการประเมินผลการปฏิบัติหน้าที่ของผู้ใหญ่บ้าน ร่วมลงพื้นที่ ณ บ้านโนนเชียงสอน หมู่ที่ 7 ตำบลหนองหว้า อำเภอเบญจลักษ์ จังหวัดศรีสะเกษ
นายธนเดช พระอารักษ์ นายอำเภอเบญจลักษ์ กล่าวว่า กระทรวงมหาดไทยได้น้อมนำแนวพระดำริ “หมู่บ้านยั่งยืน” (Sustainable Village) ของสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา มาดำเนินการขับเคลื่อนโครงการ “หนึ่งตำบล หนึ่งหมู่บ้านยั่งยืน” เพื่อพัฒนาคุณภาพชีวิตของประชาชนในหมู่บ้าน ให้มีความเป็นอยู่ที่ดีขึ้น ลดความเหลื่อมล้ำทางเศรษฐกิจและสังคม พร้อมทั้งขับเคลื่อนเป้าหมายการพัฒนาที่ยั่งยืน (Sustainable Development Goals: SDGs) ด้วยการน้อมนำหลักปรัชญาเศรษฐกิจพอเพียงมาประยุกต์ใช้ ภายใต้เป้าหมายการสร้างความยั่งยืนให้ครอบคลุมในทุกมิติ ทั้งด้านสังคม เศรษฐกิจ และสิ่งแวดล้อม โดยการส่งเสริมการรวมกลุ่ม เสริมสร้างแนวทางการพึ่งพาตนเองของประชาชนในหมู่บ้าน เพื่อสร้างความมั่นคงในชีวิต ความมั่นคงด้านอาหาร ความมั่นคงในเครื่องนุ่งห่ม การถ่ายทอดภูมิปัญญาสู่เด็กเยาวชน ตลอดจนการรักษาสิ่งแวดล้อมและขนบธรรมเนียมประเพณีไทย เพื่อให้ประชาชนในหมู่บ้านชุมชนได้พัฒนาไปสู่การมีคุณภาพชีวิตที่ดีอย่างยั่งยืน
"อำเภอเบญจลักษ์ได้ขับเคลื่อนโครงการ “หนึ่งตำบล หนึ่งหมู่บ้านยั่งยืน” ของกระทรวงมหาดไทย ด้วยความมุ่งมั่นตั้งใจของผู้นำท้องที่ และความสมัครสมานสามัคคีของพี่น้องประชาชนในหมู่บ้าน ร่วมแรงร่วมใจกันพัฒนาพื้นที่หมู่บ้านให้เป็นพื้นที่แห่งความยั่งยืน ด้วยการปลูกพืชผักสวนครัว สร้างความมั่นคงทางอาหาร น้อมนำพระราชดำริสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี ตามโครงการ "บ้านนี้มีรัก ปลูกผักกินเอง" และ "ทางนี้มีผล ผู้คนรักกัน" พร้อมทั้งส่งเสริมการละเล่นร้องรำทำเพลงพื้นบ้าน การถ่ายทอดภูมิปัญญาและวิถีชีวิตให้กับเด็กและเยาวชนคนรุ่นใหม่ ให้เป็นผู้รู้จักการใช้ชีวิตแบบพึ่งพาตนเอง โดยมีข้าราชการในพื้นที่ ทั้งปลัดอำเภอ พัฒนากร ฯลฯ ตลอดจนผู้นำท้องที่ คือ กำนัน ผู้ใหญ่บ้าน คณะกรรมการหมู่บ้าน ทำให้เกิดผลเป็นรูปธรรม คือ ความรู้รักสามัคคี เป็นพื้นที่แห่งความสุขที่ยั่งยืน โดยเมื่อวันที่ 24 ก.ค. 66 ทางอำเภอเบญจลักษ์ได้รับเกียรติจากนายสุทธิพงษ์ จุลเจริญ ปลัดกระทรวงมหาดไทย ลงพื้นที่มาตรวจราชการจังหวัดศรีสะเกษ และมาพบปะตรวจเยี่ยมพี่น้องประชาชนในพื้นที่อำเภอเบญจลักษ์ พร้อมทั้งมีดำริให้พัฒนาขยายผลทำให้ทุกหมู่บ้านของอำเภอเบญจลักษ์ เป็นหมู่บ้านยั่งยืนครบทั้ง 67 หมู่บ้าน ด้วยปณิธานที่มุ่งมั่นในการบำบัดทุกข์ บำรุงสุข" นายธนเดชฯ กล่าว
นายธนเดช พระอารักษ์ นายอำเภอเบญจลักษ์ กล่าวเพิ่มเติมว่า จากการลงพื้นที่ตรวจเยี่ยมบ้านโนนเชียงสอน พร้อมทั้งประชุมพบปะพูดคุยร่วมกันกับผู้นำชุมชน และพี่น้องชาวบ้านในพื้นที่ ตนยังได้ชี้แจงแนวทางการขับเคลื่อนโครงการ "หนึ่งตำบล หนึ่งหมู่บ้านยั่งยืน” อีกครั้งหนึ่ง เพื่อให้ทุกคนได้เข้าใจในแนวทางเดียวกันและช่วยกันน้อมนำไปทำให้บรรลุเป้าหมายความสำเร็จ พร้อมนี้ ตนยังได้เน้นย้ำเพิ่มเติมให้ทุกคนช่วยกันส่งเสริมให้ทุกครัวเรือนปลูกพืชผักสวนครัว รั้วกินได้ เพื่อลดรายจ่าย เพิ่มรายได้ เสริมสร้างความมั่นคงทางอาหาร อีกทั้งเน้นย้ำให้คณะกรรมการกลางหมู่บ้าน ตระหนักถึงบทบาทหน้าที่ของตนเอง เพื่อ "บำบัดทุกข์ บำรุงสุข" ให้กับราษฎรในหมู่บ้าน รวมถึงให้ผู้ใหญ่บ้านจัดทำป้ายคุ้ม มีการพบปะกันเป็นประจำในระดับคุ้มบ้าน เพื่อดูแลช่วยเหลือพึ่งพาอาศัยกัน ตลอดจนให้ทุกคนในหมู่บ้านรักษาความสะอาดบ้านเรือนให้ถูกสุขลักษณะ รณรงค์ให้ประชาชนรู้จักการแยกขยะก่อนทิ้งลงถัง บริหารจัดการขยะมูลฝอย บริหารจัดการน้ำเพื่อการเกษตร วางแนวทางในการแก้ไขและป้องกันปัญหายาเสพติดในพื้นที่ การนำแผนผังภูมิสังคมมาใช้ในการพัฒนาพื้นที่ และประชาสัมพันธ์แอปพลิเคชั่น “ThaiD” โดยให้คำแนะนำในการติดตั้งรวมถึงการใช้งานแอปพลิเคชั่น เพื่อเข้าถึงการบริการภาครัฐ และระบบดิจิตอล ID
"อำเภอเบญจลักษ์ จะดำเนินการขยายผล "หมู่บ้านยั่งยืน" ให้ครอบคลุมไปสู่ 5 ตำบล 67 หมู่บ้าน ภายในปี 2566 นี้ ด้วยการขับเคลื่อนทำโครงสร้างพื้นฐาน จัดระเบียบแต่ละหมู่บ้านแต่ละคุ้มให้มั่นคงเป็นระเบียบ สะอาด สวยงาม และสร้างความมั่นคงทางอาหาร รวมถึงส่งเสริมอาชีพให้แก่ประชาชนในพื้นที่ โดยน้อมนำหลักปรัชญาเศรษฐกิจพอเพียงมาปรับใช้เป็นแนวทางในการปฏิบัติ เพื่อให้เกิด "หมู่บ้านยั่งยืน" (Sustainable Village) นำไปสู่การพัฒนาพื้นที่ ทำให้ประชาชนทุกพื้นที่ของอำเภอเบญจลักษ์ มีความสุขในทุกมิติอย่างยั่งยืน" นายธนเดชฯ กล่าวในช่วงท้าย

ที่มา : https://www.thaigov.go.th/news/contents/details/74217