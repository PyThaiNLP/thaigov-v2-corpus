รัฐบาลไทย-ข่าวทำเนียบรัฐบาล-อำเภอศิลาลาด ขับเคลื่อนขยายผลโครงการ "ทางนี้มีผล ผู้คนรักกัน" บูรณาการภาคีเครือข่าย ร่วมกันปลูกไม้กินได้ ให้ครบทุกเส้นทางหลัก สร้างความมั่นคงทางอาหาร สร้างความรักความสามัคคีในชุมชน


วันเสาร์ที่ 4 พฤศจิกายน 2566
04/11/2566
พิมพ์
อำเภอศิลาลาด ขับเคลื่อนขยายผลโครงการ "ทางนี้มีผล ผู้คนรักกัน" บูรณาการภาคีเครือข่าย ร่วมกันปลูกไม้กินได้ ให้ครบทุกเส้นทางหลัก สร้างความมั่นคงทางอาหาร สร้างความรักความสามัคคีในชุมชน
อำเภอศิลาลาด จังหวัดศรีสะเกษ ขับเคลื่อนขยายผลโครงการ "ทางนี้มีผล ผู้คนรักกัน" บูรณาการภาคีเครือข่าย ร่วมกันปลูกไม้กินได้ ให้ครบทุกเส้นทางหลัก สร้างความมั่นคงทางอาหาร สร้างความรักความสามัคคีในชุมชน
วันนี้ (4 พ.ย.66) นายนพนันท์ บุญคล้าย นายอำเภอศิลาลาด จังหวัดศรีสะเกษ เปิดเผยว่า อำเภอศิลาลาด มีความมุ่งมั่นที่จะขับเคลื่อน นโยบายของกระทรวงมหาดไทย ด้วยการน้อมนำแนวพระราชดำริ ของสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี ในการเสริมสร้างความมั่นคงด้านอาหาร ส่งเสริมการปฏิบัติตามหลักปรัชญาของเศรษฐกิจพอเพียง ตามโครงการ "บ้านนี้มีรัก ปลูกผักกินเอง" และ โครงการ "ทางนี้มีผล ผู้คนรักกัน" โดยบูรณาการทุกภาคีเครือข่าย ร่วมแรงร่วมใจดำเนินการมาอย่างต่อเนื่อง
นายนพนันท์ บุญคล้าย นายอำเภอศิลาลาด กล่าวเพิ่มเติมว่า ตนได้นำภาคีเครือข่ายร่วมขับเคลื่อนโครงการ "ทางนี้มีผล ผู้คนรักกัน" ที่ถนนเส้นหลักของอำเภอศิลาลาด จากบ้านดงเค็ง หมู่ที่ 9 ถึงบ้านหนองบัวดง หมู่ที่ 6 ตำบลหนองบัวดง อำเภอศิลาลาด โดยมีหัวหน้าส่วนราชการ ข้าราชการ จิตอาสา ผู้บริหารและเจ้าหน้าที่องค์การบริหารส่วนตำบลหนองบัวดง กำนัน ผู้ใหญ่บ้าน ผู้ช่วยผู้ใหญ่บ้าน และประชาชนตำบลหนองบัวดง ร่วมกันปลูกต้นไม้ตลอดเส้นทางของถนนดังกล่าว
นายนพนันท์ฯ กล่าวต่ออีกว่า การขับเคลื่อนโครงการ "ทางนี้มีผล ผู้คนรักกัน" ในครั้งนี้ พี่น้องประชาชนและภาคีเครือข่าย ได้ร่วมกันปลูกต้นกล้วย ต้นขี้เหล็ก ต้นมะกอกน้ำ และต้นเสม็ดแดง รวมแล้วกว่า 300 ต้น ซึ่งได้รับความอนุเคราะห์ต้นกล้วยจากผู้นำชุมชนทุกหมู่บ้านของตำบลหนองบัวดง และศูนย์เพาะชำกล้าไม้บ้านดงแดง อำเภอราษีไศล จังหวัดศรีสะเกษ ได้มอบต้นไม้เพื่อปลูกบริเวณริมถนนเส้นหลักของอำเภอศิลาลาด จากบ้านดงเค็ง หมู่ที่ 9 ถึงบ้านหนองบัวดง หมู่ที่ 6 ตำบลหนองบัวดง อำเภอศิลาลาด ระยะทางประมาณ 2.5 กิโลเมตร โดยองค์การบริหารส่วนตำบลหนองบัวดงได้สนับสนุนน้ำดื่มและรถน้ำเพื่อรดน้ำต้นไม้ในกิจกรรมของวันนี้ ซึ่งกิจกรรมในวันนี้ แสดงให้เห็นถึงความร่วมมือร่วมใจ ของทุกภาคีเครือข่ายทุกภาคส่วนของอำเภอศิลาลาดอย่างแท้จริง โดยอำเภอศิลาลาดจะดำเนินกิจกรรมปลูกไม้กินได้ เพื่อขยายผลกิจกรรม "ทางนี้มีผล ผู้คนรักกัน" ต่อไปในเส้นทางหลักของอำเภอศิลาลาดให้ครบทุกเส้นทาง เพื่อเป็นคลังอาหารในชุมชน โดยเฉพาะสำหรับผู้ที่ไม่มีที่ดินเป็นของตนเอง เป็นการลดค่าใช้จ่ายในครัวเรือน ชุมชน และสามารถขยายผลไปสู่การสร้างรายได้ในอนาคต
“ขอเชิญชวนพี่น้องประชาชนทุกครัวเรือนทุกชุมชนในอำเภอศิลาลาด ร่วมกันปลูกพืชผักสวนครัว ทั้งที่บ้าน และที่สาธารณะ และช่วยกันปลูกไม้กินได้บริเวณริมถนนเส้นหลักของอำเภอศิลาลาด เพื่อสร้างความมั่นคงทางอาหาร ซึ่งเป็นกิจกรรมที่พวกเราได้ออกกำลังกาย สร้างความรักความสามัคคี ระหว่างครอบครัว ระหว่างคุ้มบ้าน จนไปถึงระหว่างชุมชน โดยยังมีผลพลอยได้ในหลาย ๆ ด้าน เช่น การเพิ่มพื้นที่สีเขียวในชุมชน ช่วยกันแก้ปัญหาโลกร้อน อีกทั้งต้นกล้วยที่อยู่ริมข้างทางก็ยังช่วยลดแรงปะทะในระหว่างเกิดอุบัติเหตุอีกด้วย และการที่เรามีอาหารที่ปลอดภัยจากสารเคมีตกค้าง จะทำให้ประชาชนทุกคนมีความแข็งแรงทั้งสุขภาพกายและสุขภาพใจ มีความสุข และช่วยกันขยายผลความสำเร็จไปเป็นแนวทางขับเคลื่อนไปยังทุกอำเภอ เพื่อให้เกิดพลังความเข้มแข็ง สร้างความสุขให้กับประชาชนชาวศรีสะเกษได้มีคุณภาพชีวิตที่ดีอย่างยั่งยืน" นายนพนันท์ฯ กล่าวเพิ่มเติม

ที่มา : https://www.thaigov.go.th/news/contents/details/74219