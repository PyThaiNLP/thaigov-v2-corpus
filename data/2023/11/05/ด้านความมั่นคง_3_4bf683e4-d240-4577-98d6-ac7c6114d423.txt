รัฐบาลไทย-ข่าวทำเนียบรัฐบาล-อำเภอศรีสาคร จ.นราธิวาส รับนโยบาย มท. ขับเคลื่อนโครงการสร้างความปรองดองสมานฉันท์โดยใช้หลักธรรมทางพุทธศาสนา “หมู่บ้านรักษาศีล 5 ขยายผลสู่หมู่บ้านศีลธรรม″ สร้างความรักความสามัคคี


วันเสาร์ที่ 4 พฤศจิกายน 2566
04/11/2566
พิมพ์
อำเภอศรีสาคร จ.นราธิวาส รับนโยบาย มท. ขับเคลื่อนโครงการสร้างความปรองดองสมานฉันท์โดยใช้หลักธรรมทางพุทธศาสนา “หมู่บ้านรักษาศีล 5 ขยายผลสู่หมู่บ้านศีลธรรม″ สร้างความรักความสามัคคี
อำเภอศรีสาคร จังหวัดนราธิวาส รับนโยบาย มท. ขับเคลื่อนโครงการสร้างความปรองดองสมานฉันท์โดยใช้หลักธรรมทางพุทธศาสนา “หมู่บ้านรักษาศีล 5 ขยายผลสู่หมู่บ้านศีลธรรม″ สร้างความรักความสามัคคีให้เกิดขึ้นในชุมชน นำพาความสงบสุขมาสู่ประเทศชาติ
วันนี้ (4 พ.ย. 66) นายกิตตินันท์ เซ็งกะชรี นายอำเภอศรีสาคร จังหวัดนราธิวาส เปิดเผยว่า อำเภอศรีสาครให้ความสำคัญกับการบูรณาการกับทุกภาคีเครือข่าย โดยเฉพาะผู้นำด้านศาสนา เพื่อขับเคลื่อนขยายผลหมู่บ้านรักษาศีล 5 สู่ "หมู่บ้านศีลธรรม" โดยได้มอบหมายให้นายอรรถพล ณะราศรี ปลัดอำเภอหัวหน้ากลุ่มบริหารงานปกครอง จัดประชุมขับเคลื่อนโครงการสร้างความปรองดองสมานฉันท์โดยใช้หลักธรรมทางพระพุทธศาสนา “หมู่บ้านรักษาศีล 5 ขยายผลสู่หมู่บ้านศีลธรรม″ ณ วัดศรีสาคร ตำบลซากอ อำเภอศรีสาคร จังหวัดนราธิวาส โดยมีพระอาจารย์ ธนาวัตร คุณวัตฑฒโน เจ้าอาวาสวัดศรีสาครผู้แทนคณะสงฆ์ ผู้แทนผู้บังคับการหน่วยเฉพาะกิจกรมทหารพรานที่ 49 ผู้แทนผู้กำกับการสถานีตำรวจภูธรศรีสาคร ผู้นำสมาชิกราษฎรอาสารักษาหมู่บ้าน (อรบ.) ในพื้นที่ตำบลศรีสาคร และภาคีเครือข่ายเข้าร่วมประชุมอย่างพร้อมเพรียงกัน
นายกิตตินันท์ เซ็งกะชรี นายอำเภอศรีสาคร จังหวัดนราธิวาส กล่าวว่า การขับเคลื่อนโครงการสร้างความปรองดองสมานฉันท์โดยใช้หลักธรรมทางพระพุทธศาสนา "หมู่บ้านรักษาศีล 5" นี้ มีวัตถุประสงค์เพื่อส่งเสริมให้ประชาชนได้นำหลักธรรมทางพระพุทธศาสนามาประยุกต์ใช้ในการดำเนินชีวิต มุ่งหวังปลุกจิตสำนึกและสร้างความตระหนักรู้ รักและเชิดชู สถาบันชาติ ศาสนา พระมหากษัตริย์ ให้เป็นสถาบันหลักของประเทศอย่างมั่นคง โดยศีล 5 ข้อ คือ ข้อปฏิบัติขั้นพื้นฐานทางพระพุทธศาสนาเพื่อควบคุมความประพฤติทางกายและวาจาให้ตั้งอยู่ในความดีงาม มีความปกติสุข ก่อให้เกิดความสุข ความรักสามัคคี เป็นพื้นฐานในการดำรงชีวิตให้อยู่ร่วมกันอย่างสันติสุข และเป็นข้อปฏิบัติในการอยู่ร่วมกันอย่างสันติ มีความสามัคคีเกิดขึ้นในชุมชน
“การจะทำให้คนในหมู่บ้านปฏิบัติโดยยึดหลักการรักษาศีล 5 จะสำเร็จได้นั้น คนทุกคนต้องเป็นผู้มีความตั้งใจจริง มีใจอยากเห็นคนในสังคมรักชาติ ศาสนา และพระมหากษัตริย์ หรือเป็นคนดีที่จะทำให้ทุกคนมีความสุข มีชีวิตที่อยู่ในชุมชน หมู่บ้าน ที่มีความสงบสุขอย่างยั่งยืน และขยายผลหมู่บ้านรักษาศีล 5 ไปสู่ “หมู่บ้านศีลธรรม” เพื่อถวายเป็นพระราชกุศล โดยยึดหลักไตรสิกขา ผู้ที่มีสมาธิและปัญญา มีความมุ่งมั่นทำความดี ตั้งใจดี ที่ยึดหลักสามัคคีเป็นพลัง ทั้งนี้ ภายใต้ภารกิจของกระทรวงมหาดไทย ซึ่งมีพันธกิจที่เกี่ยวข้องกับประชาชน สมดังพระราชปณิธานของพระบาทสมเด็จพระเจ้าอยู่หัวที่หวังให้ “ประเทศชาติมั่นคง ประชาชนมีความสุข แก้ไขในสิ่งผิด สืบสานในพระราชปณิธาน ภายใต้ปรัชญาของเศรษฐกิจพอเพียง” ทุกท่านต้องทุ่มเทสติปัญญา ความรู้ความสามารถ ไปช่วยกันขับเคลื่อนโครงการร่วมกับทุกภาคส่วน โดยเริ่มที่ “ครอบครัวของเราเอง ที่ทำงาน หน่วยงานของเรา”” นายกิตตินันท์ฯ กล่าว
นายกิตตินันท์ฯ กล่าวตอนท้ายว่า การขับเคลื่อนขยายผลหมู่บ้านรักษาศีล 5 สู่ "หมู่บ้านศีลธรรม" ระดับอำเภอ ของอำเภอศรีสาคร ที่ประชุมได้กำหนดกิจกรรมต่างๆ ดังนี้ 1) กำหนดวันทอดกฐินวัดศรีสาคร ในวันที่ 12 พฤศจิกายน 2566 2) เชิญชวนพุทธศาสนิกชนเข้าวัดปฏิบัติธรรมในทุก ๆ วันธรรมสวนะ โดยเชิญชวนกลุ่มเยาวชน นักเรียน นักศึกษา เข้าร่วมกิจกรรม อันจะเป็นการบ่มเพาะศีลธรรมให้แก่เด็กและเยาวชน สร้างวัฒนธรรมการอยู่ร่วมกันเพื่อความปรองดองสมานฉันท์ สันติสุข โดยยึดหลักการรักษาศีล 5 ซึ่งอำเภอศรีสาครจะขยายผลการขับเคลื่อนโครงการหมู่บ้านรักษาศีล 5 สู่ “หมู่บ้านศีลธรรม” ไปยังชุมชนอื่นๆ เพื่อให้ศาสนิกชนทุกคนได้ร่วมกันปฏิบัติยึดมั่นในหลักศีลธรรม อันจะนำมาซึ่งความอยู่เย็นเป็นสุขของชุมชน ช่วยสร้างบรรยากาศความสงบสุขเรียบร้อย นำพาความสงบสุขมาสู่ประเทศชาติต่อไป

ที่มา : https://www.thaigov.go.th/news/contents/details/74214