รัฐบาลไทย-ข่าวทำเนียบรัฐบาล-ก.อุตฯ ส่งมอบ "ถุงยิ้มพิมพ์ใจ MIND ไม่ทิ้งกัน" ช่วยเหลือผู้ประสบอุทกภัย จังหวัดพิจิตร


วันอาทิตย์ที่ 5 พฤศจิกายน 2566
05/11/2566
พิมพ์
ก.อุตฯ ส่งมอบ "ถุงยิ้มพิมพ์ใจ MIND ไม่ทิ้งกัน" ช่วยเหลือผู้ประสบอุทกภัย จังหวัดพิจิตร
ก.อุตฯ ส่งมอบ "ถุงยิ้มพิมพ์ใจ MIND ไม่ทิ้งกัน" ช่วยเหลือผู้ประสบอุทกภัย จังหวัดพิจิตร
จังหวัดพิจิตร : วันที่ 3 พฤศจิกายน 2566 นายสมปอง หวังรุ่งวิชัยศรี อุตสาหกรรมจังหวัดพิจิตร (อสจ.พิจิตร) พร้อมด้วย นางสาวนิจรินทร์ โอภาสเสถียร ผู้อำนวยการศูนย์ส่งเสริมอุตสาหกรรมภาคที่ 2 จังหวัดพิษณุโลก และ นางเกษสุดา ดอนเมือง ผู้อำนวยการศูนย์ส่งเสริมอุตสาหกรรมภาคที่ 3 จังหวัดพิจิตร กรมส่งเสริมอุตสาหกรรม ร่วมจัดกิจกรรมโครงการ "อุตสาหกรรมรวมใจ ช่วยพี่น้องชาวไทย" มอบ “ถุงยิ้มพิมพ์ใจ MIND ไม่ทิ้งกัน” ช่วยเหลือผู้ประสบอุทกภัย จังหวัดพิจิตร โดยมีนายธงชัย ขิมมากทอง นายอำเภอบึงนาราง และนายสุรพล เนตรแก้ว นายก อบต.บางลาย ให้การต้อนรับ ณ อบต.บางลาย อำเภอบึงนาราง จังหวัดพิจิตร
อสจ.พิจิตร กล่าวว่า กระทรวงอุตสาหกรรม ได้เตรียมแผนรับมือสถานการณ์น้ำท่วมผ่านโครงการ "อุตสาหกรรมรวมใจ ช่วยพี่น้องชาวไทย" เพื่อเยียวยาผู้ประกอบการและประชาชนที่ได้รับผลกระทบจากอุทกภัย โดยได้นำสิ่งของอุปโภค บริโภค และของใช้ที่จำเป็นจากหน่วยงานภาครัฐ เอกชน ผู้ประกอบการโรงงานอุตสาหกรรมทั่วประเทศ แพคเป็น “ถุงยิ้มพิมพ์ใจ MIND ไม่ทิ้งกัน” โดยทางสำนักงานอุตสาหกรรมจังหวัดพิจิตร ได้รับทราบข้อมูลจาก อบต.บางลาย ว่า ในพื้นที่ความรับผิดชอบได้ประสบอุทกภัยน้ำท่วมครอบคลุมทั้งตำบล มีครัวเรือนที่ได้รับผลกระทบ จำนวน 609 ครัวเรือน จึงได้ร่วมกับศูนย์ส่งเสริมอุตสาหกรรมภาคที่ 2 จังหวัดพิษณุโลก ศูนย์ส่งเสริมอุตสาหกรรมภาคที่ 3 จังหวัดพิจิตร ที่ตั้งอยู่ในพื้นที่เขตภาคเหนือตอนล่าง ร่วมส่งมอบถุงยังชีพให้กับผู้ประสบอุทกภัยในการก้าวข้ามช่วงเวลาที่ยากลำบาก

ที่มา : https://www.thaigov.go.th/news/contents/details/74225