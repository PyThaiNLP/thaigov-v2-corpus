รัฐบาลไทย-ข่าวทำเนียบรัฐบาล-ผู้ว่าฯ ภูเก็ต ขานรับนโยบาย มท.1 ขับเคลื่อนการจัดระเบียบสังคม จัดตั้งชุดเฉพาะกิจปราบปรามยาเสพติดตรวจตราทั่วเกาะอย่างต่อเนื่อง สร้างความเชื่อมั่นให้กับพี่น้องนักท่องเที่ยวทั้งชาวไทย


วันเสาร์ที่ 4 พฤศจิกายน 2566
04/11/2566
พิมพ์
ผู้ว่าฯ ภูเก็ต ขานรับนโยบาย มท.1 ขับเคลื่อนการจัดระเบียบสังคม จัดตั้งชุดเฉพาะกิจปราบปรามยาเสพติดตรวจตราทั่วเกาะอย่างต่อเนื่อง สร้างความเชื่อมั่นให้กับพี่น้องนักท่องเที่ยวทั้งชาวไทย
ผู้ว่าฯ ภูเก็ต ขานรับนโยบาย มท.1 ขับเคลื่อนการจัดระเบียบสังคม จัดตั้งชุดเฉพาะกิจปราบปรามยาเสพติดตรวจตราทั่วเกาะอย่างต่อเนื่อง สร้างความเชื่อมั่นให้กับพี่น้องนักท่องเที่ยวทั้งชาวไทยและต่างประเทศ
วันนี้ (4 พ.ย. 66) นายโสภณ สุวรรณรัตน์ ผู้ว่าราชการจังหวัดภูเก็ต เปิดเผยว่า รัฐบาลและกระทรวงมหาดไทยมีนโยบายในการป้องกันและแก้ไขปัญหายาเสพติดอย่างจริงจัง เพื่อดำเนินการแก้ไขปัญหายาเสพติดอย่างเร่งด่วนและยั่งยืน พร้อมนำผู้ป่วยยาเสพติดรายเก่าและรายใหม่เข้าสู่กระบวนการบำบัด รักษา และฟื้นฟูสภาพทางสังคม เพื่อให้ผู้รับการบำบัดมีจิตใจเข้มแข็ง มั่นคง และสามารถพึ่งพาตนเองได้ และป้องกันผู้เสพกลับเข้าสู่วงจรยาเสพติดอีก ตลอดจนส่งเสริมด้านการประกอบอาชีพให้แก่ผู้ที่ผ่านการอบรม ฝึกฝนให้ผู้เข้ารับการอบรมมีความรู้ด้านทักษะอาชีพ ต่อยอดให้สามารถพึ่งพาตนเองได้ตามหลักปรัชญาของเศรษฐกิจพอเพียง สามารถสร้างงาน สร้างรายได้ สร้างอาชีพ มีความพร้อมที่จะกลับคืนสู่สังคมได้อย่างปกติสุข
“จังหวัดภูเก็ต ได้ดำเนินการป้องกันและปราบปรามการค้ายาเสพติดมาอย่างต่อเนื่องและจริงจัง โดยการนำของท่านนายอำเภอที่บูรณาการกับหน่วยงานความมั่นคงในพื้นที่ ลงตรวจค้นพื้นที่เป้าหมาย กลุ่มเสี่ยง สถานศึกษา หรือสถานบันเทิง มาอย่างต่อเนื่อง เพื่อสร้างความเชื่อมั่นให้กับนักท่องเที่ยว ซึ่งเป็นหัวใจด้านเศรษฐกิจที่สำคัญที่สุดของจังหวัดภูเก็ต และได้ยกระดับความเข้มข้นในการดำเนินการ ตามนโยบายของนายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย และนายสุทธิพงษ์ จุลเจริญ ปลัดกระทรวงมหาดไทย โดยได้มีการดำเนินการ Kick off ชุดปฏิบัติการพิเศษจังหวัดภูเก็ต ตั้งแต่วันที่ 1 พ.ย. 66 ที่ผ่านมา พร้อมทั้งจัดชุดเฉพาะกิจป้องกันและปราบปรามยาเสพติดอำเภอเมืองภูเก็ต ที่ 1 ลงพื้นที่ป้องปรามยาเสพติดเชิงรุก ระยะเร่งด่วน ในพื้นที่ชุมชนชาวเลราไวย์ หมู่ที่ 2 ตำบลราไวย์ อำเภอเมืองภูเก็ต ซึ่งเป็นพื้นที่ที่พบการแพร่ระบาดของยาเสพติด ผลจากการลงพื้นที่เมื่อคืนนี้ (3 พ.ย. 66) ได้มีการตรวจค้นบุคคลต้องสงสัยพบว่า มีการกระทำผิดฐานเสพยาเสพติดให้โทษ ในประเภท 1 จำนวน 1 ราย และครอบครองซึ่งยาเสพติดให้โทษ ในประเภท 1 จำนวน 1 ราย รวม 2 คดี ผู้ต้องหา 2 คน พร้อมหลักฐานเป็นของกลาง ยาบ้า 97 เม็ด เงินสด 1,300 บาท พร้อมกันนี้ได้มีการสุ่มตรวจปัสสาวะกลุ่มผู้ต้องสงสัยในพื้นที่อีกจำนวน 5 ราย พบสารเสพติดทั้ง 5 ราย และทุกรายที่พบสารเสพติดได้สมัครใจเข้ารับการบำบัดรักษาทุกราย” นายโสภณฯ กล่าว
นายโสภณ สุวรรณรัตน์ ผู้ว่าราชการจังหวัดภูเก็ต กล่าวเพิ่มเติมว่า การดำเนินการตามแผนปฏิบัติการป้องปรามการระบาดของยาเสพติดเชิงรุกในระยะเร่งด่วนครั้งนี้ เป็นการป้องกันและสกัดกั้นการแพร่ระบาดของยาเสพติดในพื้นที่ชุมชนอย่างเข้มข้น เป็นการตัดต้นตอการระบาดของยาเสพติด สร้างภูมิคุ้มกันให้กับชุมชน พร้อมทั้งเดินหน้าขับเคลื่อนการเป็น “เมืองปลอดภัย” ทั่วทั้งเกาะภูเก็ต รองรับฤดูกาลท่องเที่ยวที่กำลังจะมาถึงนับตั้งแต่เดือนพฤศจิกายนนี้ ทำให้พื้นที่ทั่วทั้งจังหวัดภูเก็ตจะเป็นสถานที่ท่องเที่ยวที่ปลอดภัย ลดความเสี่ยงด้านอาชญากรรม ดึงดูดพี่น้องนักท่องเที่ยวทั้งชาวไทยและต่างประเทศ
“จังหวัดภูเก็ตมุ่งมั่นในการกวาดล้างสิ่งผิดกฎหมายที่ก่อให้เกิดความไม่สงบในบ้านเมืองทุกประเภท จึงขอเชิญชวนพี่น้องประชาชนทุกท่านช่วยกันระแวดระวังบ้านเมืองของเรา ช่วยกันเป็นหูเป็นตา ให้เจ้าหน้าที่ฝ่ายความมั่นคงด้วย หากพบเห็นเบาะแสการกระทำผิด เช่น ลักลอบจำหน่ายสินค้าผิดกฎหมาย หรือการกระทำความผิดทุกรูปแบบ สามารถแจ้งข้อมูลได้ที่นายอำเภอ ปลัดอำเภอ เจ้าหน้าที่ฝ่ายความมั่นคง กำนัน ผู้ใหญ่บ้าน หรือที่ศูนย์ดำรงธรรมจังหวัด ศูนย์ดำรงธรรมอำเภอ สายด่วน 1567 โทรฟรีตลอด 24 ชั่วโมง” นายโสภณฯ กล่าวทิ้งท้าย

ที่มา : https://www.thaigov.go.th/news/contents/details/74215