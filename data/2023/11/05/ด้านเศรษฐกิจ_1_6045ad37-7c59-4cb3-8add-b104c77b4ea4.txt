รัฐบาลไทย-ข่าวทำเนียบรัฐบาล-รัฐมนตรีฯ พิมพ์ภัทรา เฝ้ารับเสด็จ ในหลวง พระราชินี ทอดพระเนตรการแสดงโขนรอบปฐมทัศน์ ตอน “กุมภกรรณทดน้ำ”


วันอาทิตย์ที่ 5 พฤศจิกายน 2566
05/11/2566
พิมพ์
รัฐมนตรีฯ พิมพ์ภัทรา เฝ้ารับเสด็จ ในหลวง พระราชินี ทอดพระเนตรการแสดงโขนรอบปฐมทัศน์ ตอน “กุมภกรรณทดน้ำ”
รัฐมนตรีฯ พิมพ์ภัทรา เฝ้ารับเสด็จ ในหลวง พระราชินี ทอดพระเนตรการแสดงโขนรอบปฐมทัศน์ ตอน “กุมภกรรณทดน้ำ”
วันที่ 3 พฤศจิกายน 2566 เวลา  19.00 น. นางสาวพิมพ์ภัทรา วิชัยกุล รัฐมนตรีว่าการกระทรวงอุตสาหกรรม เฝ้าทูลละอองธุลีพระบาทรับเสด็จ พระบาทสมเด็จพระเจ้าอยู่หัว และสมเด็จพระนางเจ้า ฯ พระบรมราชินี เสด็จพระราชดำเนิน ทอดพระเนตรการแสดงโขน เรื่อง รามเกียรติ์ ตอน “กุมภกรรณทดน้ำ” ณ หอประชุมใหญ่ ศูนย์วัฒนธรรมแห่งประเทศไทย เขตห้วยขวาง กรุงเทพมหานคร
โอกาสนี้ ทอดพระเนตรการแสดงรำถวายพระพร และวิดีทัศน์เบื้องหลังการจัดการแสดงโขนรอบปฐมทัศน์ แล้วทอดพระเนตรการแสดงโขน ฯ เรื่อง รามเกียรติ์ ตอน "กุมภกรรณทดน้ำ" ซึ่งจัดแสดงขึ้นเพื่อเฉลิมพระเกียรติเนื่องในโอกาสที่พระบาทสมเด็จพระเจ้าอยู่หัว ทรงเจริญพระชนมพรรษา 71 พรรษา 28 กรกฎาคม 2566 และสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ทรงเจริญพระชนมพรรษา 91 พรรษา 12 สิงหาคม 2566 โดยยึดแนวบทละครเรื่องรามเกียรติ์ ซึ่งเป็นบทพระราชนิพนธ์ของพระบาทสมเด็จพระพุทธยอดฟ้าจุฬาโลกมหาราช จับตอนตั้งแต่ หลังจากที่กุมภกรรณทำศึกโมกขศักดิ์กับพระลักษมณ์ แต่ไม่สำเร็จ ยังไม่สามารถสังหารพระลักษมณ์ได้ จึงคิดหาวิธีทำกลศึก นิมิตกายลงไปใต้น้ำทำพิธีทดน้ำนอนขวางแม่น้ำไว้ เพื่อขัดขวางกองทัพพระราม
ตลอดระยะเวลาที่ผ่านมาสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ทรงห่วงใยในการแสดงโขนซึ่งเป็นศิลปะการแสดงชั้นสูงของไทยจะเลือนหายไป จึงมีพระราชเสาวนีย์ให้รวบรวมครูผู้เชี่ยวชาญและศิลปินหลายท่าน ศึกษาค้นคว้าศาสตร์และศิลป์ที่เป็นภูมิปัญญาของการจัดแสดงโขน โดยให้มูลนิธิส่งเสริมศิลปาชีพฯร่วมฟื้นฟูโดยจัดสร้างเครื่องแต่งกาย ศิราภรณ์ หัวโขนและเครื่องประดับทุกชนิดของโขนขึ้นมาใหม่อย่างสวยงามปรับปรุงวิธีการแต่งหน้าโขน และส่งเสริมให้ครูผู้เชี่ยวชาญโขน ฝึกฝนเยาวชนรุ่นใหม่ขึ้นมา เพื่อสืบทอดการแสดงโขนต่อไป

ที่มา : https://www.thaigov.go.th/news/contents/details/74224