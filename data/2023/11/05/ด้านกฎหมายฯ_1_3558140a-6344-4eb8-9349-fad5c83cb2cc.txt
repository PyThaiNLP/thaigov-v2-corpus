รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม ประชุมส่วนราชการในสังกัดกระทรวงยุติธรรมพื้นที่จังหวัดเชียงใหม่ มอบนโยบาย​และรับฟังปัญหา พร้อมให้กำลังใจ 


วันอาทิตย์ที่ 5 พฤศจิกายน 2566
05/11/2566
พิมพ์
รัฐมนตรีว่าการกระทรวงยุติธรรม ประชุมส่วนราชการในสังกัดกระทรวงยุติธรรมพื้นที่จังหวัดเชียงใหม่ มอบนโยบาย​และรับฟังปัญหา พร้อมให้กำลังใจ
รัฐมนตรีว่าการกระทรวงยุติธรรม ประชุมส่วนราชการในสังกัดกระทรวงยุติธรรมพื้นที่จังหวัดเชียงใหม่ มอบนโยบาย​และรับฟังปัญหา พร้อมให้กำลังใจ
ในวันเสาร์ที่ ๔ พฤศจิกายน ๒๕๖๖ เวลา ๑๖.๓๐ น. ณ ห้องประชุม อาคารสำนักงาน ป.ป.ส. ภาค ๕ จังหวัดเชียงใหม่ พันตำรวจเอก ทวี สอดส่อง รัฐมนตรีว่าการกระทรวงยุติธรรม และคณะที่ปรึกษารัฐมนตรีว่าการกระทรวงยุติธรรม ได้ประชุมหารือร่วมกับหัวหน้าส่วน​ราชการ​กระทรวงยุติธรรมใน​พื้นที่​จังหวัดเชียงใหม่ เพื่อมอบนโยบายโครงการ Quick Win รวมถึงจุดเน้นและแนวทางการขับเคลื่อนนโยบายไปสู่การปฏิบัติในพื้นที่จังหวัดเชียงใหม่ พร้อมทั้งได้ร่วมแลกเปลี่ยนความคิดเห็นเพื่อประกอบการขับเคลื่อน
นอกจากนี้ ได้เปิดโอกาสให้แต่ละหน่วยงานนำเสนอการทำงาน ปัญหา อุปสรรค เพื่อร่วมกันค้นหาแนวทางแก้ไขปัญหาของแต่ละหน่วยงาน ซึ่งการประชุมครั้งนี้จัดขึ้นภายหลังจากที่รัฐมนตรีว่าการกระทรวงยุติธรรมลงพื้นที่ตรวจเยี่ยมหน่วยงานด้านสกัดกั้นยาเสพติดพื้นที่ชายแดนภาคเหนือ เพื่อร่วมผลักดันการจัดตั้งหน่วยบัญชาการสกัดกั้นและปราบปรามยาเสพติด สารตั้งต้นและเคมีภัณฑ์ภาคเหนือ ตามความเห็นชอบของคณะกรรมการ ป.ป.ส. ที่มีนายเศรษฐา ทวีสิน นายกรัฐมนตรี และรัฐมนตรีว่าการกระทรวงการคลัง เป็นประธาน
ทั้งนี้ รัฐมนตรีว่าการกระทรวงยุติธรรมได้กำหนดจุดเน้นที่ต้องการให้กระทรวงยุติธรรมเข้าไปอยู่ในชุมชน/หมู่บ้านเพื่อเป็นกลไกช่วยเหลือประชาชน เป็นที่พึ่งของประชาชน ผ่านกลไกยุติธรรมชุมชน และสำนักงานยุติธรรมจังหวัด รวมทั้งนโยบายการช่วยเหลือลูกหนี้ กยศ. และผู้ค้ำประกันเงินกู้ กยศ. ตามกฎหมายที่มีการแก้ไขฉบับใหม่ การช่วยเหลือชาวบ้านที่มีปัญหาเรื่องสัญชาติ ซึ่งในพื้นที่ภาคเหนือมีเป็นจำนวนมาก การแก้ปัญหานักโทษล้นคุก การพัฒนาคนยุติธรรมให้มีอัตลักษณ์ มีภาวะผู้นำผ่านหลักสูตรแกนกลาง ซึ่งเรื่องนี้ทั้งส่วนกลางและส่วนพื้นที่สามารถดำเนินการคู่ขนานร่วมกันได้
โดยการประชุมครั้งนี้ รัฐมนตรีว่าการกระทรวงยุติธรรม ได้เน้นย้ำแนวทางการแก้ไขปัญหา โดยให้หน่วยงานในระดับพื้นที่ได้พูดคุย แลกเปลี่ยนความคิดเห็นร่วมกัน รวมถึงการดึงภาคส่วนต่าง ๆ ในพื้นที่ เช่น มหาวิทยาลัย ภาคประชาสังคม ผ่านการศึกษาวิจัยเพื่อสร้างแนวทางรูปแบบใหม่ในการพัฒนาการให้บริการประชาชน เพื่อนำความยุติธรรมเข้าหาประชาชนอย่างทั่วถึง และทำให้ประชาชนเกิดความเชื่อมั่นต่อกระทรวงยุติธรรมต่อไป

ที่มา : https://www.thaigov.go.th/news/contents/details/74227