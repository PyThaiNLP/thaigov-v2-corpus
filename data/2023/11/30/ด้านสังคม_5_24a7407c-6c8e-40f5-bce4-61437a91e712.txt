รัฐบาลไทย-ข่าวทำเนียบรัฐบาล-สธ.คัดกรองสุขภาพตัวประกัน 17 รายกลับจากอิสราเอล พบเครียดเล็กน้อย 2 ราย


วันพฤหัสบดีที่ 30 พฤศจิกายน 2566
สธ.คัดกรองสุขภาพตัวประกัน 17 รายกลับจากอิสราเอล พบเครียดเล็กน้อย 2 ราย
รัฐมนตรีว่าการกระทรวงสาธารณสุข เผยผลคัดกรองสุขภาพตัวประกันคนไทยกลับจากอิสราเอล 17 ราย ไม่พบโรคติดต่อ แต่มีอาการป่วยทางกาย 6 ราย คัดกรองสุขภาพจิตเครียดพบเล็กน้อย 2 ราย ประสานพื้นที่ดูแลต่อเนื่อง
วันนี้ (30 พฤศจิกายน 2566) นพ.ชลน่าน ศรีแก้ว รัฐมนตรีว่าการกระทรวงสาธารณสุข กล่าวว่า ได้รับรายงานจากด่านควบคุมโรคติดต่อระหว่างประเทศ ท่าอากาศยานสุวรรณภูมิ กรมควบคุมโรค และกรมสุขภาพจิต ถึงผลการคัดกรองสุขภาพตัวประกันชาวไทยที่เดินทางกลับจากอิสราเอล จำนวน 17 ราย เมื่อเวลา 15.20 น.ของวันนี้ เบื้องต้น ผลการคัดกรองสุขภาพกาย ไม่พบผู้ป่วยสงสัยโรคติดต่อหรือมีไข้ แต่พบมีอาการป่วยทางกาย 6 ราย แบ่งเป็น มีปัญหาการได้ยิน 2 ราย ปวดเข่า 1 ราย ชานิ้วโป้ง 1 ราย ปวดท้องโรคกระเพาะ 1 ราย และโลหิตจาง สงสัยธาลัสซีเมีย 1 ราย โดยเจาะตรวจเลือดเพื่อวินิจฉัยเพิ่มเติมแล้ว
ส่วนการคัดกรองทางด้านสุขภาพจิต พบมีความเครียดเล็กน้อย 2 ราย ที่เหลือ 15 ราย อาการปกติ ภาพรวมไม่มีผู้ป่วยที่ต้องประสานส่งต่อไปยังโรงพยาบาล อย่างไรก็ตาม จะมีการประสานโรงพยาบาลในพื้นที่ดำเนินการติดตามเรื่องสุขภาพต่อไป
************************************** 30 พฤศจิกายน 2566

ที่มา : https://www.thaigov.go.th/news/contents/details/75474