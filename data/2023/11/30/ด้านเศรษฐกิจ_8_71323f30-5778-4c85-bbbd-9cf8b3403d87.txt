รัฐบาลไทย-ข่าวทำเนียบรัฐบาล-ธอส. ส่งมอบ MOU พร้อมแพ็กเกจสินเชื่อบ้าน - เงินฝากอัตราดอกเบี้ยพิเศษ ให้แก่พนักงานบริษัท บางกอก เชน ฮอสปิทอล จำกัด (มหาชน) และบริษัทในเครือ


วันพฤหัสบดีที่ 30 พฤศจิกายน 2566
30/11/2566
พิมพ์
ธอส. ส่งมอบ MOU พร้อมแพ็กเกจสินเชื่อบ้าน - เงินฝากอัตราดอกเบี้ยพิเศษ ให้แก่พนักงานบริษัท บางกอก เชน ฮอสปิทอล จำกัด (มหาชน) และบริษัทในเครือ
ธอส. ส่งมอบบันทึกข้อตกลงโครงการสวัสดิการเงินกู้เพื่อที่อยู่อาศัย ประเภทไม่มีเงินฝาก ระหว่างธนาคารอาคารสงเคราะห์ กับ บมจ.บางกอก เชน ฮอสปิทอล (BCH) และบริษัทในเครือ
วันนี้ (30 พฤศจิกายน 2566) นายวิทยา แสนภักดี รองกรรมการผู้จัดการ กลุ่มงานการตลาด ธนาคารอาคารสงเคราะห์ (ธอส.) ทำการส่งมอบบันทึกข้อตกลงโครงการสวัสดิการเงินกู้เพื่อที่อยู่อาศัย ประเภทไม่มีเงินฝาก ระหว่างธนาคารอาคารสงเคราะห์ กับ บริษัท บางกอก เชน ฮอสปิทอล จำกัด (มหาชน) (BCH) และบริษัทในเครือ โดยมี ศ.ดร.นพ.เฉลิม หาญพาณิชย์ ประธานเจ้าหน้าที่บริหาร บริษัท บางกอก เชน ฮอสปิทอล จำกัด (มหาชน) (BCH) และบริษัทในเครือ ร่วมพิธี เพื่อให้พนักงานของบริษัท BCH และบริษัทในเครือสามารถเข้าถึงผลิตภัณฑ์และบริการทางการเงินของธนาคารได้สะดวกยิ่งขึ้น รวมถึงได้รับสิทธิพิเศษต่างๆ ที่จัดทำขึ้นเฉพาะลูกค้าสวัสดิการ ทั้งด้านสินเชื่อและเงินฝากของธนาคาร
นายวิทยา แสนภักดี รองกรรมการผู้จัดการ กลุ่มงานการตลาด ธนาคารอาคารสงเคราะห์ (ธอส.) เปิดเผยว่า ตลอด 70 ปีที่ผ่านมา ธอส. มุ่งมั่นเดินหน้าตามพันธกิจ “ทำให้คนไทยมีบ้าน” อย่างต่อเนื่อง โดยได้สานฝันให้คนไทยได้มีที่อยู่อาศัยเป็นของตนเองมาแล้วมากกว่า 4.4 ล้านครอบครัว ผ่านผลิตภัณฑ์สินเชื่ออัตราดอกเบี้ยพิเศษที่ครอบคลุมลูกค้าประชาชนในหลากหลายอาชีพ และผลิตภัณฑ์เงินฝากที่ให้ผลตอบแทนสูง ซึ่งหลังจากทั้ง 2 หน่วยงาน ลงนาม MOU ร่วมกันแล้ว จะทำให้พนักงานบริษัท และบริษัทในเครือ ที่มีอยู่กว่า 8,000 ราย ได้เข้าถึงผลิตภัณฑ์และบริการทางการเงินของธนาคารได้สะดวกยิ่งขึ้น รวมถึงได้รับสิทธิพิเศษต่าง ๆ ทั้งด้านสินเชื่อ และเงินฝาก อาทิ สินเชื่อบ้าน Happy Welfare สำหรับลูกค้ากู้ใหม่ที่ต้องการกู้เพื่อซื้อบ้าน ห้องชุด (คอนโดมิเนียม) ไถ่ถอนจำนองจากสถาบันการเงินอื่น (รีไฟแนนซ์) และชำระหนี้เกี่ยวกับที่อยู่อาศัยพร้อมรีไฟแนนซ์อัตราดอกเบี้ยต่ำพิเศษ เดือนที่ 1-6 เท่ากับ 0.70% ต่อปี เดือนที่ 7 - 12 เท่ากับ 2.75% ต่อปี ปีที่ 2 เท่ากับ 2.98% ต่อปี ปีที่ 3 เท่ากับ 3.55% ต่อปี เฉลี่ย 3 ปีแรกเพียง 2.75% ต่อปี และปีที่ 4 เป็นต้นไป เท่ากับ MRR-1.50% ต่อปี (อัตราดอกเบี้ย MRR ปัจจุบันเท่ากับ 6.90% ต่อปี) กรณีกู้ 1 ล้านบาท ระยะเวลากู้ 40 ปี ผ่อนต่ำเริ่มต้นเพียง 3,500 บาทต่อเดือน เท่านั้น! และเงินฝากออมทรัพย์ GHB Welfare Savings อัตราดอกเบี้ยสูงถึง 1.85% ต่อปี สำหรับลูกค้าที่มีวงเงินฝากคงเหลือไม่เกิน 10 ล้านบาท เพียงเปิดบัญชีเงินฝากที่สาขาธนาคารขั้นต่ำ 10,000 บาทขึ้นไป โดยจะได้รับผลตอบแทนอัตราดอกเบี้ยเงินฝากทุก ๆ วันที่ 15 ของเดือน และไม่เสียภาษีดอกเบี้ยเงินฝาก
สำหรับ "โครงการสวัสดิการเงินกู้เพื่อที่อยู่อาศัย ประเภทไม่มีเงินฝาก" เป็นโครงการสำหรับข้าราชการ พนักงานของหน่วยงานราชการ รัฐวิสาหกิจ องค์กรของรัฐ และพนักงานในธุรกิจเอกชนที่ทำบันทึกข้อตกลงร่วมกันกับ ธอส. ให้ได้มีโอกาสซื้อที่อยู่อาศัยเป็นของตัวเองได้อย่างสะดวกและง่ายมากขึ้น ด้วยการได้รับสิทธิพิเศษอัตราดอกเบี้ยต่ำ วงเงินกู้สูง ภายใต้คอนเซ็ปต์ "วงเงินกู้สูง กู้ง่าย อนุมัติไว ดอกเบี้ยต่ำ ผ่อนนานสูงสุด 40 ปี"ซึ่งหน่วยงานที่สนใจสามารถสมัครเข้าร่วมโครงการ/สอบถามข้อมูลเพิ่มเติมเกี่ยวกับรายละเอียดโครงการดังกล่าว
ได้ง่าย ๆ ผ่านอีเมล์ SmartWelfare@ghb.co.th หรือสอบถามรายละเอียดเพิ่มเติมได้ที่ ธอส.ทุกสาขาทั่วประเทศ G H Bank Call Center โทร 0-2645-9000 หรือ Facebook Fanpage ธนาคารอาคารสงเคราะห์ และติดตามข่าวสารของธนาคารได้ที่ Mobile Application : GHB ALL GEN และ www.ghbank.co.th

ที่มา : https://www.thaigov.go.th/news/contents/details/75454