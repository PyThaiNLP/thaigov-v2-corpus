รัฐบาลไทย-ข่าวทำเนียบรัฐบาล-ปลัดดีอี ถกสภาธุรกิจสหภาพยุโรป – อาเซียน และสมาคมการค้ายูโรเปียนฯ ส่งเสริมความร่วมมือด้านเทคโนโลยีดิจิทัลของประเทศไทย


วันพฤหัสบดีที่ 30 พฤศจิกายน 2566
ปลัดดีอี ถกสภาธุรกิจสหภาพยุโรป – อาเซียน และสมาคมการค้ายูโรเปียนฯ ส่งเสริมความร่วมมือด้านเทคโนโลยีดิจิทัลของประเทศไทย
ปลัดดีอี ถกสภาธุรกิจสหภาพยุโรป – อาเซียน และสมาคมการค้ายูโรเปียนฯ ส่งเสริมความร่วมมือด้านเทคโนโลยีดิจิทัลของประเทศไทย
วานนี้ (29 พ.ย. 66 ) ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงดิจิทัลเพื่อเศรษฐกิจและสังคมได้ให้การต้อนรับคณะผู้แทนจากสภาธุรกิจสหภาพยุโรป – อาเซียน (EU – ASEAN Business Council: EU – ABC) และสมาคมการค้ายูโรเปียนเพื่อธุรกิจและการพาณิชย์ (The European Association for Business and Commerce: EABC) นำโดยหัวหน้าคณะ Mr. Tassilo Brinzer, Vice Chairman EU – ABC เพื่อหารือความร่วมมือด้านเทคโนโลยีดิจิทัลของประเทศไทยกับ EUABC และ EABC พร้อมสร้างความเข้าใจนโยบายและการดำเนินงานของรัฐบาลและกระทรวงดิจิทัลฯ ด้านการเปลี่ยนผ่านสู่ยุคดิจิทัล การส่งเสริมการลงทุนและการเติบโตด้านเศรษฐกิจ การดำเนินนโยบายเพื่อการเติบโตทางด้านเศรษฐกิจดิจิทัล รวมถึงการรับมือกับปัญหาด้านการหลอกลวง การยกระดับโครงสร้างพื้นฐานดิจิทัลของประเทศไทยและส่งเสริมรัฐบาลดิจิทัลของหน่วยงานภาครัฐ
ทั้งนี้ รัฐบาลมีนโยบายรัฐบาลส่งเสริมการพัฒนาเศรษฐกิจดิจิทัลให้เป็นเครื่องยนต์สำคัญในการขับเคลื่อนเศรษฐกิจและยกระดับศักยภาพการแข่งขันของประเทศ กระทรวงฯ จึงได้กำหนดนโยบายในการเป็นเครื่องยนต์ใหม่ของประเทศไทย “The Growth Engine of Thailand” ซึ่งประกอบด้วย
1) การยกระดับขีดความสามารถด้านดิจิทัลในการสร้างข้อได้เปรียบในการแข่งขันของประเทศ (Thailand Competitiveness) ในมิติด้านโครงสร้างพื้นฐานดิจิทัล ผลักดันการพัฒนาโครงข่าย 5G และขยายโครงข่ายอินเทอร์เน็ตระหว่างประเทศ มีระบบเคเบิลภาคพื้นข้ามพรมแดน (Cross-border terrestrial cables) และระบบเคเบิลใต้น้ำระหว่างประเทศ (International submarine cables) มิติการขับเคลื่อนเศรษฐกิจดิจิทัล ส่งเสริมและสนับสนุนให้เกิดการพัฒนาอุตสาหกรรมและนวัตกรรมดิจิทัลอย่างทั่วถึง เร่งส่งเสริมสตาร์ทอัพ และการประยุกต์ใช้เทคโนโลยีดิจิทัลในระดับชุมชน เช่น การใช้โดรนเพื่อการเกษตร ให้ความสำคัญในการจัดการกับความเหลื่อมล้ำด้านดิจิทัล (Digital Divide) มิติการพัฒนาภาครัฐไปสู่รัฐบาลดิจิทัล มุ่งเน้นการขับเคลื่อนด้วยข้อมูลที่แม่นยำและทันสมัย เพิ่มประสิทธิภาพการบริการประชาชน รวมถึงเร่งผลักดันนโยบาย Go Cloud First โดยปรับปรุงกฎระเบียบการจัดซื้อจัดจ้างภาครัฐ เพื่อส่งเสริมการใช้ public cloud สร้างบริการของภาครัฐที่มีธรรมาภิบาล สามารถให้บริการประชาชน แบบเบ็ดเสร็จ ณ จุดเดียว ผ่านระบบเชื่อมโยงข้อมูลระหว่างหน่วยงานของภาครัฐทั้งส่วนกลาง ส่วนภูมิภาค และส่วนท้องถิ่น
2) การสร้างความมั่นคงและปลอดภัยของเศรษฐกิจและสังคมดิจิทัล (Safety & Security) ให้ความสำคัญในการป้องกันและการเตรียมความพร้อมให้กับประชาชนให้มีความปลอดภัยในการดำรงชีวิตและการประกอบธุรกิจ โดยเฉพาะการแก้ไขปัญหาการหลอกลวงผ่านสื่อออนไลน์ (Online scam) จัดตั้งศูนย์ปฏิบัติการแก้ไขปัญหาอาชญากรรมออนไลน์ (Anti-Online Scam Operation Center: AOC) โดยผลักดันผ่านกรอบความร่วมมือต่าง ๆ อาทิ ASEAN และ APEC เพื่อเตรียมความพร้อมในการรับมือแก้ปัญหาอาชญากรรมออนไลน์ในรูปแบบต่าง ๆ 3) การเพิ่มศักยภาพทุนมนุษย์ของประเทศด้านดิจิทัล (Human Capital) เร่งสร้างกำลังคนวิชาชีพดิจิทัล ซึ่งเป็นปัจจัยสำคัญในการพัฒนาเศรษฐกิจและสังคมดิจิทัลให้มีความก้าวหน้าและเข้มแข็ง ณ ห้อง MDES 1 ชั้น 9 กระทรวงดิจิทัลเพื่อเศรษฐกิจและสังคม
___________________________

ที่มา : https://www.thaigov.go.th/news/contents/details/75457