รัฐบาลไทย-ข่าวทำเนียบรัฐบาล-รองปลัดฯ ณัฏฐิญา เร่งกำกับสำนักงานอุตสาหกรรมจังหวัดรอบกรุงเทพ 5 จังหวัด


วันพฤหัสบดีที่ 30 พฤศจิกายน 2566
30/11/2566
พิมพ์
รองปลัดฯ ณัฏฐิญา เร่งกำกับสำนักงานอุตสาหกรรมจังหวัดรอบกรุงเทพ 5 จังหวัด
รองปลัดฯ ณัฏฐิญา เร่งกำกับสำนักงานอุตสาหกรรมจังหวัดรอบกรุงเทพ 5 จังหวัด ได้แก่ อยุธยา สระบุรี ปทุมธานี นนทบุรี สมุทรปราการ เน้นย้ำเดินหน้ามาตรการ ดิน น้ำ ลม ไฟ ผ่านการใช้งานระบบมาตรฐานตรวจกำกับดูแลโรงงาน
วันที่ 28 พฤศจิกายน 2566 นางสาวณัฏฐิญา เนตยสุภา รองปลัดกระทรวงอุตสาหกรรม พร้อมด้วยนางสาวณิรดา วิสุทธิชาติธาดา ผู้ช่วยปลัดกระทรวงอุตสาหกรรม ตรวจเยี่ยมสำนักงานอุตสาหกรรมจังหวัดอยุธยา ณ สำนักงานอุตสาหกรรมจังหวัดอยุธยา
โดยรองปลัดฯณัฏฐิญา เร่งเดินหน้ามาตรการดิน น้ำ ลม ไฟ ของกระทรวงอุตสาหกรรม ด้วยการใช้งานระบบมาตรฐานตรวจกำกับดูแลโรงงานอุตสาหกรรม ซึ่งเป็นการเปลี่ยนรูปแบบทำงานโดยใช้ระบบดิจิทัลมาช่วย พร้อมรับฟังการชี้แจงแนวทางการดำเนินงานการบริหารจัดการลุ่มน้ำและวางระบบธรรมาภิบาลสิ่งแวดล้อม การสร้างและพัฒนาศักยภาพเครือข่ายอุตสาหกรรมรักษ์สิ่งแวดล้อม โดยนายดุสิต อนันตรักษ์ ผู้อำนวยการศูนย์เทคโนโลยีสารสนเทศและการสื่อสาร และนายพลาวุธ วงศ์วิวัฒน์ ผู้อำนวยการกองยุทธศาสตร์และแผนงาน ทั้งนี้มีนายธีระ แก้วพิมล อุตสาหกรรมจังหวัดพระนครศรีอยุธยา นายนพดล ชีวะอิสระกุล อุตสาหกรรมจังหวัดสระบุรี นายอุดม สอนจิตติ์ อุตสาหกรรมจังหวัดปทุมธานี นายอาทิตย์ อิงคุทานนท์ อุตสาหกรรมจังหวัดนนทบุรี และผู้แทนจากสำนักงานอุตสาหกรรมจังหวัดสมุทรปราการ เข้าร่วมรับฟังด้วย
กระทรวงอุตสาหกรรม ปรับภารกิจสู่ยุคดิจิทัลด้วยการตรวจโรงงาน ผ่านการใช้แอปพลิเคชั่น เพื่อให้การตรวจกำกับดิน น้ำ ลม ไฟ ของโรงงานอุตสาหกรรมทั่วประเทศเป็นไปในแนวทาง มีมาตรฐานการตรวจเดียวกัน โดยมีการตรวจสอบทั้งในด้านดิน (คุณภาพดิน และวัสดุที่ไม่ใช้แล้ว) การตรวจน้ำ (น้ำใชในโรงงาน และน้ำเสีย) การตรวจลม(มลพิษทางอากาศ) การตรวจไฟ(ระบบความปลอดภัยต่างๆ) และการตรวจการปฏิบัติตามเงื่อนไขหลังการขอใบอนุญาต จุดเด่นของแอปพลิเคชั่นนี้สามารถบันทึกข้อมูลการตรวจ ในรูปของไฟล์ภาพ ไฟล์เสียง ไฟล์ข้อมูล ผ่านอุปกรณ์มือถือได้อย่างสะดวก  หลังจากทำการบันทึกข้อมูลแล้วระบบจะเชื่อมต่อข้อมูลกับคอมพิวเตอร์เครื่องหลักที่ใช้งานได้ทันที ไม่ต้องบันทึกใหม่ ทำให้สะดวกต่อการปฏิบัติหน้าที่ของเจ้าหน้าที่ตรวจโรงงาน นอกจากนี้ ระบบมีการรวบรวมข้อมูลโรงงานจากแหล่งต่างๆ ให้อยู่ในระบบเดียวกัน ทำให้สามารถตรวจสอบ อัพเดทข้อมูลได้โดยง่าย อีกทั้งเจ้าหน้าที่สามารถเข้าตรวจโรงงานได้อย่างสะดวกและทั่วถึง การใช้งานระบบนี้ จะสามารถช่วยลดข้อจำกัดของจำนวนบุคลากรที่อาจไม่เพียงพอ
ทั้งนี้ แอปพลิเคชั่นตรวจโรงงาน ติดตั้งบน อเมซอนเว็บ เซอร์วิส หรือ AWS (Amazon Web Service) เปิดใช้งานได้บนคอมพิวเตอร์ และสมาร์ทโฟน สามารถใช้งานได้ตั้งแต่วันที่ 19 กันยายน 2566 เป็นต้นมา ซึ่งเน้นเริ่มใช้งานกับกลุ่มจังหวัดใกล้เคียงกรุงเทพฯก่อน เบื้องต้นเริ่มมีการใช้งานจริงในบางจังหวัดแล้ว ซึ่งผู้ใช้งานสามารถให้ข้อเสนอแนะสำหรับการใช้งานมายังทางศูนย์เทคโนโลยีสารสนเทศและการสื่อสาร ของสำนักงานปลัดกระทรวงอุตสาหกรรม เพื่อนำไปพัฒนาระบบให้สมบูรณ์และเหมาะสมกับการใช้งานต่อไป

ที่มา : https://www.thaigov.go.th/news/contents/details/75442