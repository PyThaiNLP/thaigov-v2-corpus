รัฐบาลไทย-ข่าวทำเนียบรัฐบาล-รมช.มท. "ทรงศักดิ์" ประชุมคณะกรรมการแก้ไขปัญหาที่ดินของสมัชชาคนจน เน้นย้ำ "ความเดือดร้อนของประชาชนรอไม่ได้" สั่งการผู้ว่าฯ 8 จังหวัดที่เกี่ยวข้อง ลงพื้นที่ติดตามตรวจสอบข้อเท็จจริง


วันพุธที่ 29 พฤศจิกายน 2566
29/11/2566
พิมพ์
รมช.มท. "ทรงศักดิ์" ประชุมคณะกรรมการแก้ไขปัญหาที่ดินของสมัชชาคนจน เน้นย้ำ "ความเดือดร้อนของประชาชนรอไม่ได้" สั่งการผู้ว่าฯ 8 จังหวัดที่เกี่ยวข้อง ลงพื้นที่ติดตามตรวจสอบข้อเท็จจริง
รมช.มท. "ทรงศักดิ์" นำประชุมคณะกรรมการแก้ไขปัญหาที่ดินของสมัชชาคนจน เน้นย้ำ "ความเดือดร้อนของประชาชนรอไม่ได้" ทั้งสั่งการผู้ว่าฯ 8 จังหวัดที่เกี่ยวข้อง ลงพื้นที่ติดตามตรวจสอบข้อเท็จจริงอย่างใกล้ชิด พร้อมให้ความเป็นธรรมบนพื้นฐานตามกฎหมายอย่างเคร่งครัด
วันนี้ (29 พ.ย. 66) เวลา 10.15 น. ที่ห้องประชุมดำรงธรรม ชั้น 2 ศาลาว่าการกระทรวงมหาดไทย นายทรงศักดิ์ ทองศรี รัฐมนตรีช่วยว่าการกระทรวงมหาดไทย ได้รับมอบหมายจากนายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย ให้เป็นประธานการประชุมคณะกรรมการแก้ไขปัญหาของสมัชชาคนจน กรณีปัญหาที่ดินในความรับผิดชอบของกระทรวงมหาดไทย ครั้งที่ 1/2566 โดยมี นายชำนาญวิทย์ เตรัตน์ รองปลัดกระทรวงมหาดไทย หัวหน้ากลุ่มภารกิจด้านกิจการความมั่นคงภายใน นายวิรัตน์ ลิ้มสุวัฒน์ นายสมเกียรติ กิจเจริญ คณะทำงานรัฐมนตรีช่วยว่าการกระทรวงมหาดไทย นายจำเริญ โพธิยอด อธิบดีกรมธนารักษ์ นางพนิตาวดี ปราชญ์นคร รองอธิบดีกรมที่ดิน นายบรรจบ จันทรัตน์ รองอธิบดีกรมการปกครอง นายนรศักดิ์ สุขสมบูรณ์ ผู้อำนวยการกองกฎหมายและระเบียบท้องถิ่น กรมส่งเสริมการปกครองท้องถิ่น นายขวัญชัย อรัญเวช ผู้อำนวยการสำนักจัดการที่ดินของรัฐ กรมที่ดิน คณะกรรมการฯ และเจ้าหน้าที่ ร่วมประชุม โดยเป็นการประชุมทางไกลผ่านระบบออนไลน์ไปยังศาลากลางจังหวัดและสำนักงานที่ดินจังหวัด โดยมีผู้ว่าราชการจังหวัด รองผู้ว่าราชการจังหวัด เจ้าพนักงานที่ดินจังหวัด และผู้แทนหน่วยงานที่เกี่ยวข้องจากจังหวัดบึงกาฬ นครพนม กาฬสินธุ์ ขอนแก่น ลพบุรี สุรินทร์ ร้อยเอ็ด และจังหวัดศรีสะเกษ ร่วมประชุม
นายทรงศักดิ์ ทองศรี รัฐมนตรีช่วยว่าการกระทรวงมหาดไทย กล่าวว่า การประชุมคณะกรรมการแก้ไขปัญหาของสมัชชาคนจน กรณีปัญหาที่ดินในความรับผิดชอบของกระทรวงมหาดไทย ในวันนี้ มีที่มาสืบเนื่องจากกลุ่มสมัชชาคนจนได้ขอเปิดการเจรจาระหว่างผู้แทนรัฐบาลกับตัวแทนกลุ่ม และขอให้มีคำสั่งแต่งตั้งคณะกรรมการแก้ไขปัญหาของสมัชชาคนจน โดยมีองค์ประกอบสัดส่วนของตัวแทนของรัฐบาลและกลุ่มสมัชชาคนจนจำนวนเท่ากัน ซึ่งจากการประชุมของคณะกรรมการกำกับและติดตามการแก้ไขปัญหาของสมัชชาคนจน เมื่อวันที่ 7 พฤศจิกายน 2566 ณ อาคารสำนักงานปลัดสำนักนายกรัฐมนตรี ทำเนียบรัฐบาล ซึ่งมีนายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงพาณิชย์ เป็นประธาน มีมติเห็นชอบกรอบแนวทางการขับเคลื่อนการดำเนินงานของคณะกรรมการจำนวน 6 คณะ และได้รายงานผลปัญหาอุปสรรคและข้อเสนอแนะต่อคณะกรรมการกำกับและติดตามฯ ไปขับเคลื่อนแก้ไขปัญหาตามแนวทางของรัฐบาลและคณะรัฐมนตรี
"ขอขอบคุณทุกท่านที่มาร่วมกันประชุมเพื่อแก้ไขปัญหาความเดือดร้อนของประชาชน เพื่อให้ความปรารถนาดีของ นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทยได้สำเร็จลุล่วงไปด้วยความเรียบร้อย โดยเฉพาะปัญหาที่ดินซึ่งเป็นเรื่องสำคัญ มีพี่น้องประชาชนเดือดร้อนจำนวนมากและร้องขอให้แก้ไข ซึ่งในวันนี้มีการประชุมทางไกลไปยังจังหวัดที่มีข้อพิพาทหรือปัญหาที่ดิน จำนวน 8 จังหวัดได้แก่ จังหวัดบึงกาฬ นครพนม กาฬสินธุ์ ขอนแก่น ลพบุรี สุรินทร์ ร้อยเอ็ด และศรีสะเกษ ทั้งนี้ เพื่อให้เกิดความชัดเจนและประโยชน์ต่อพี่น้องประชาชน จึงขอให้พวกเราทุกคนทุกฝ่ายได้บูรณาการขับเคลื่อนงานร่วมกันอย่างเต็มกำลังความสามารถ และขอให้ผู้ว่าราชการจังหวัดที่เกี่ยวข้องได้ลงพื้นที่ไปรวบรวมข้อมูล ตรวจสอบข้อเท็จจริงและติดตามอย่างใกล้ชิด เพราะเป็นวาระเร่งด่วนของรัฐบาลและกระทรวงมหาดไทย เพื่อให้เกิดความรวดเร็วในการแก้ไขปัญหา พร้อมทั้งทำความเข้าใจกับเจ้าหน้าที่ของรัฐในการให้ความเป็นธรรมกับพี่น้องประชาชนในพื้นที่ตามเงื่อนไขกฎหมาย โดยเฉพาะเรื่องการทำกินที่ส่งผลกระทบต่อรายได้ของประชาชน "เพราะปัญหาความเดือดร้อนเป็นเรื่องที่รอไม่ได้" ซึ่งระหว่างที่เรากำลังดำเนินการ ก็ขอให้พิจารณาให้ความช่วยเหลือ หากไม่นอกเหนือจากกฎหมายก็สามารถผ่อนผันให้ชาวบ้านใช้ประโยชน์จากที่ดินนั้นได้ตามความเหมาะสม" นายทรงศักดิ์ กล่าว
นายทรงศักดิ์ ทองศรี รัฐมนตรีช่วยว่าการกระทรวงมหาดไทย กล่าวเพิ่มเติมว่า จากการประชุมคณะกรรมการแก้ไขปัญหาของสมัชชาคนจนกรณีปัญหาที่ดินในความรับผิดชอบของกระทรวงมหาดไทยในครั้งนี้ เพื่อให้การดำเนินการแก้ไขปัญหาที่ดินในความรับผิดชอบของกระทรวงมหาดไทยเป็นไปอย่างมีประสิทธิภาพ ประสิทธิผล เกิดผลเป็นรูปธรรมโดยเร็ว ที่ประชุมและคณะกรรมการได้มีมติเห็นชอบให้แต่งตั้งคณะอนุกรรมการตรวจสอบข้อเท็จจริงกรณีปัญหาที่ดินในความรับผิดชอบของกระทรวงมหาดไทยจังหวัด จำนวน 8 คณะ ตามพื้นที่จังหวัดที่เกี่ยวข้องดังกล่าว พร้อมทั้งจะเร่งดำเนินการมีหนังสือไปยังจังหวัดที่เกี่ยวข้อง เพื่อดำเนินการตามกรอบแนวทางของที่ประชุมโดยทันที ทั้งนี้ ขอให้ทุกจังหวัดได้เร่งลงพื้นที่ไปตรวจสอบข้อเท็จจริง ตนและคณะทำงานรัฐมนตรีช่วยว่าการกระทรวงมหาดไทยพร้อมจะลงไปร่วมด้วยเพื่อแก้ไขปัญหาได้ถูกจุดและรวดเร็ว ซึ่งที่ผ่านมาได้ลงพื้นที่ไปในหลายจังหวัดและได้ดำเนินการแก้ไขปัญหาตามที่ชาวบ้านต้องการแล้ว แต่อย่างไรก็ตาม ขอให้ยึดตามกฎหมายอย่างเคร่งครัด
นายขวัญชัย อรัญเวช ผู้อำนวยการสำนักจัดการที่ดินของรัฐ กรมที่ดิน กรรมการและเลขานุการฯ กล่าวว่า ตามที่นายกรัฐมนตรีได้ลงนามในคำสั่งสำนักนายกรัฐมนตรี ที่ 313/2566 ลงวันที่ 2 พฤศจิกายน พ.ศ. 2566 เรื่องแต่งตั้งคณะกรรมการแก้ไขปัญหาของสมัชชาคนจน กรณีปัญหาที่ดินในความรับผิดชอบของกระทรวงมหาดไทย โดยมีรัฐมนตรีว่าการกระทรวงมหาดไทยที่ได้รับมอบหมายเป็นประธานกรรมการ มีอธิบดีกรมที่ดินเป็นกรรมการ และมีรองอธิบดีกรมที่ดินที่ได้รับมอบหมายเป็นกรรมการและเลขานุการ เพื่อให้แก้ไขปัญหาของสมัชชาคนจนเป็นไปด้วยความเรียบร้อย จึงเสนอให้พิจารณาแต่งตั้งคณะอนุกรรมการตรวจสอบข้อเท็จจริงกรณีปัญหาที่ดินในความรับผิดชอบของกระทรวงมหาดไทย จำนวน 8 คณะ พร้อมทั้งรับทราบร่างบันทึกแนวทางการบรรเทาความปัญหาความเดือดร้อนของสมาชิกสมัชชาคนจนที่อาศัยหรือทำกินในที่ดินของรัฐทุกประเภทในระหว่างดำเนินการแก้ไขปัญหา โดยแบ่งเป็นกรณีปัญหาที่ต้องการบรรเทาความเดือดร้อน จำนวน 17 กรณี และมีมาตรการบรรเทาปัญหาความเดือดร้อน เช่น การผ่อนผันให้สมาชิกสมัชชาคนจนใช้ประโยชน์ในที่ดินได้ตามปกติไปจนกว่ากระบวนการแก้ไขปัญหาจะแล้วเสร็จ ตลอดจนมีหนังสือแจ้งคณะอนุกรรมการฯ ระดับจังหวัดและหน่วยงานที่เกี่ยวข้อง ไปพิจารณาดำเนินการตามอำนาจหน้าที่ต่อไป

ที่มา : https://www.thaigov.go.th/news/contents/details/75432