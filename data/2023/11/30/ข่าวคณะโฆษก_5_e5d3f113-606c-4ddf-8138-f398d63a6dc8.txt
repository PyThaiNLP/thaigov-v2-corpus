รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯ หวังว่า Tesla จะมีการลงทุน ประกอบรถในประเทศไทย


วันพฤหัสบดีที่ 30 พฤศจิกายน 2566
30/11/2566
พิมพ์
โฆษกรัฐบาลเผย นายกฯ หวังว่า Tesla จะมีการลงทุน ประกอบรถในประเทศไทย
โฆษกรัฐบาลเผย นายกฯ หวังว่า Tesla จะมีการลงทุน ประกอบรถในประเทศไทย
วันนี้ (30 พฤศจิกายน 2566) นายชัย วัชรงค์ โฆษกประจำสำนักนายกรัฐมนตรี เปิดเผยว่า นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลังได้เผยแพร่ข้อความผ่านทวิตเตอร์ (X) ว่าได้พูดคุยกับเจ้าหน้าที่ระดับสูงของ Tesla เมื่อคืนก่อน ถึงความนิยมของรถ Tesla รุ่น Cyber truck อัตราเร่ง 0-100 ต่ำกว่า 2.5 วินาที และมีความแข็งแรงมาก ชนก็ไม่บุบทุบก็ไม่ยุบ ซึ่งเป็นรุ่นที่นายกรัฐมนตรีได้ลองนั่งที่โรงงาน เมื่อวันที่ 14 พฤศจิกายน 2566 ณ นครซานฟรานซิสโก สหรัฐอเมริกา โดยนายกรัฐมนตรีหวังว่าอีกไม่นานบริษัท Tesla จะตัดสินใจมาลงทุนประกอบรถที่ประเทศไทย
โฆษกประจำสำนักนายกรัฐมนตรีกล่าวว่า ตั้งแต่นายกรัฐมนตรีเข้ารับตำแหน่งได้ หารือกับบริษัท Tesla สองครั้งแล้ว โดยครั้งแรกเป็นการหารือ เมื่อวันที่ 20 กันยายน 2566 ในโอกาสที่นายกรัฐมนตรีไปร่วมการประชุม UNGA ณ นครนิวยอร์ก สหรัฐฯ ทำให้ได้พบกับ นาย Elon Musk และผู้บริหารของ Tesla ผ่านระบบการประชุมทางไกล ซึ่งเป็นโอกาสให้ได้หารือด้านพลังงานสะอาด ซึ่งเป็นแนวทางการทำงานที่ทั้งสองฝ่ายเห็นตรงกัน เพื่อโลกที่สะอาด สู่อนาคตที่ดีขึ้น
“นายกรัฐมนตรีเชื่อมั่นว่าแนวทางการทำงานของรัฐบาลไทยและบริษัทฯ เป็นไปในทิศทางเดียวกัน ให้ความสำคัญต่อโลก ต่อสิ่งแวดล้อมเพื่อโลกและอนาคตที่ดี ซึ่งรัฐบาลไทยพร้อมให้การสนับสนุนบริษัทในการลงทุนในประเทศไทย และหวังว่าTesla จะเข้ามาร่วมลงทุนในประเทศไทยมากยิ่งขึ้น” นายชัย กล่าว

ที่มา : https://www.thaigov.go.th/news/contents/details/75460