รัฐบาลไทย-ข่าวทำเนียบรัฐบาล-นายสุรพงษ์ ปิยะโชติ รัฐมนตรีช่วยว่าการกระทรวงคมนาคม ทดสอบระบบการเดินทางข้ามระบบโดยใช้บัตร EMV contactless มาตรการอัตราค่าโดยสารรถไฟฟ้าสูงสุด 20 บาท ตลอดสาย ระยะที่ 2


วันพฤหัสบดีที่ 30 พฤศจิกายน 2566
นายสุรพงษ์ ปิยะโชติ รัฐมนตรีช่วยว่าการกระทรวงคมนาคม ทดสอบระบบการเดินทางข้ามระบบโดยใช้บัตร EMV contactless มาตรการอัตราค่าโดยสารรถไฟฟ้าสูงสุด 20 บาท ตลอดสาย ระยะที่ 2
....
นายสุรพงษ์ ปิยะโชติ รัฐมนตรีช่วยว่าการกระทรวงคมนาคม พร้อมด้วย นางสาวณภัทรา กมลรักษา ผู้ช่วยเลขานุการรัฐมนตรีว่าการกระทรวงคมนาคม และคณะฯ ตรวจความพร้อมโครงการ 20 บาท ตลอดสาย ทดสอบระบบการเดินทางข้ามระบบโดยใช้บัตร EMV contactless มาตรการอัตราค่าโดยสารรถไฟฟ้าสูงสุด 20 บาท ตลอดสาย ระยะที่ 2 เชื่อมต่อรถไฟฟ้าชานเมือง สายสีแดง - รถไฟฟ้า MRT สายสีม่วง ติดตามตรวจสอบความเรียบร้อยการให้บริการด้านการเดินทางของผู้ใช้บริการ ณ สถานีบางซ่อน เพื่อลดภาระค่าใช้จ่ายในการเดินทางของผู้โดยสาร รวมถึงประหยัดเวลา และจูงใจให้ประชาชนหันมาใช้ระบบขนส่งสาธารณะระบบรางมากขึ้น โดยมีผู้บริหารกรมการขนส่งทางราง (ขร.) การรถไฟแห่งประเทศไทย (รฟท.) การรถไฟฟ้าขนส่งมวลชนแห่งประเทศไทย (รฟม.) บริษัท รถไฟฟ้า ร.ฟ.ท. จำกัด (รฟฟท.) ธนาคารกรุงไทย จำกัด (มหาชน) และเจ้าหน้าที่ให้การต้อนรับ ในวันพฤหัสบดีที่ 30 พฤศจิกายน 2566 ณ สถานีบางซ่อน
นายสุรพงษ์ ปิยะโชติ กล่าวว่า รัฐบาลได้เร่งขับเคลื่อนนโยบายอัตราค่าโดยสารรถไฟฟ้า 20 บาท ตลอดสาย ซึ่งถือเป็นนโยบายสำคัญเร่งด่วนเพื่อให้มีการจัดเก็บค่าโดยสารรถไฟฟ้าขนส่งมวลชนทางรางในอัตราเดียว 20 บาท ทุกการเดินทางในเขตกรุงเทพฯ และปริมณฑล โดยการขับเคลื่อนการดำเนินงานได้รับความร่วมมือจากหลายภาคส่วนทั้งภาครัฐ ภาคเอกชนผู้ให้บริการขนส่งมวลชนทางราง และภาคประชาชนเพื่อรองรับการใช้บริการขนส่งมวลชนทางรางให้ครอบคลุมทุกกลุ่มและเข้าถึงการให้บริการอย่างเท่าเทียม และเพื่อมอบเป็นของขวัญให้กับประชาชนรับเทศกาลปีใหม่ 2567 ที่ใกล้จะถึงนี้ กระทรวงคมนาคมจึงได้มอบหมายให้หน่วยงานที่เกี่ยวข้องเร่งรัดดำเนินมาตรการจัดเก็บค่าโดยสารสูงสุด 20 บาท ระยะที่ 2 กรณีเดินทางข้ามสายระหว่างรถไฟฟ้าชานเมืองสายสีแดง และรถไฟฟ้าสายสีม่วง ตามนโยบายของรัฐบาลอย่างเป็นรูปธรรม โดยเริ่มตั้งแต่วันที่ 30 พฤศจิกายน 2566 เป็นต้นไป ผู้โดยสารที่เดินทางเชื่อมต่อระหว่างรถไฟฟ้าชานเมือง สายนครวิถี (สายสีแดง) ของ รฟท. และรถไฟฟ้ามหานคร สายฉลองรัชธรรม (MRT สายสีม่วง) ของ รฟม. ซึ่งระบบการเดินทางของรถไฟฟ้าทั้งสองสายนั้น มีสถานีเชื่อมต่อการเปลี่ยนถ่ายระบบอยู่ที่สถานีบางซ่อน จะได้รับสิทธิชำระค่าโดยสารร่วม 2 สาย สูงสุดไม่เกิน 20 บาท เท่านั้น เมื่อใช้บัตรโดยสาร EMV Contactless ใบเดียวกัน และเปลี่ยนถ่ายระบบ ณ สถานีบางซ่อน ภายในระยะเวลา 30 นาที สะท้อนถึงความมุ่งมั่น ตั้งใจ ให้ความสำคัญกับการต่อยอดนโยบาย Quick Win “คมนาคม เพื่อความอุดมสุขของประชาชน” ที่ช่วยแบ่งเบาภาระค่าครองชีพให้แก่ประชาชนในปัจจุบัน รวมถึงสนับสนุนให้ประชาชนหันมาใช้บริการสาธารณะมากยิ่งขึ้นอีกด้วย
ทั้งนี้ กระทรวงคมนาคมอยู่ระหว่างเร่งผลักดัน พ.ร.บ. ตั๋วร่วม ซึ่งจะช่วยให้การกำหนดอัตราค่าโดยสารรถไฟฟ้ามีความยุติธรรม เหมาะสม และสอดคล้องกับค่าครองชีพในปัจจุบันมากยิ่งขึ้น และกำชัยหน่วยงานที่เกี่ยวข้องให้ดำเนินการจัดทำแผนเพิ่มประสิทธิภาพการจัดเก็บรายได้ โดยจะต้องคำนึงถึงประโยชน์สูงสุดต่อประชาชนผู้ใช้บริการ

ที่มา : https://www.thaigov.go.th/news/contents/details/75466