รัฐบาลไทย-ข่าวทำเนียบรัฐบาล-เลขาธิการนายกรัฐมนตรีเป็นผู้แทนนายกฯ รับหนังสือข้อเสนอประเด็นเร่งด่วนในการแก้ไขปัญหาความเดือดร้อนของผู้ประกอบการเอสเอ็มอี จากสมาพันธ์เอสเอ็มอีไทย 


วันพฤหัสบดีที่ 30 พฤศจิกายน 2566
30/11/2566
พิมพ์
เลขาธิการนายกรัฐมนตรีเป็นผู้แทนนายกฯ รับหนังสือข้อเสนอประเด็นเร่งด่วนในการแก้ไขปัญหาความเดือดร้อนของผู้ประกอบการเอสเอ็มอี จากสมาพันธ์เอสเอ็มอีไทย
เลขาธิการนายกรัฐมนตรีเป็นผู้แทนนายกฯ รับหนังสือข้อเสนอประเด็นเร่งด่วนในการแก้ไขปัญหาความเดือดร้อนของผู้ประกอบการเอสเอ็มอี จากสมาพันธ์เอสเอ็มอีไทย
วันนี้ (30 พฤศจิกายน 2566) ณ ศูนย์แถลงข่าวรัฐบาล ตึกนารีสโมสร ทำเนียบรัฐบาล นายแสงชัย ธีรกุลวาณิช ประธานสมาพันธ์เอสเอ็มอีไทยและคณะ เข้าพบนายแพทย์พรหมินทร์ เลิศสุริย์เดช เลขาธิการนายกรัฐมนตรี เพื่อยื่นหนังสือนำเสนอประเด็นเร่งด่วนในการแก้ไขปัญหาความเดือดร้อนของผู้ประกอบการวิสาหกิจขนาดกลางและขนาดย่อมต่อนายกรัฐมนตรีและรัฐบาล เพื่อเป็นส่วนร่วมสนับสนุนข้อคิดเห็นที่จะเป็นประโยชน์ในการออกแบบนโยบาย มาตรการของรัฐบาลและภาครัฐในการขับเคลื่อนแก้ไขปัญหาเศรษฐกิจ สังคมและสิ่งแวดล้อม และขับเคลื่อนให้เกิดแนวทางแก้ปัญหาและพัฒนาเอสเอ็มอีไทยอย่างยั่งยืน โดยมีนายพงศ์ศรัณย์ อัศวชัยโสภณ รองเลขาธิการนายกรัฐมนตรีฝ่ายการเมือง เข้าร่วมการรับหนังสือฯ
โอกาสนี้ เลขาธิการนายกรัฐมนตรีเป็นผู้แทนนายกรัฐมนตรี รับหนังสือฯ จากประธานสมาพันธ์เอสเอ็มอีไทยและคณะ โดยเลขาธิการนายกรัฐมนตรีได้เปิดเผยภายหลังการรับหนังสือฯ ว่า สาระสำคัญคือการชี้วัดว่าเป็นเรื่องของความเดือดร้อนในกลุ่มของเอสเอ็มอี โดยเฉพาะเอสเอ็มอีขนาดเล็กซึ่งมีอยู่จำนวนมาก และสิ่งเหล่านี้สอดคล้องกับที่สภาหอการค้าแห่งประเทศไทยโดยนายสนั่น อังอุบลกุล ประธานกรรมการหอการค้าไทยและสภาหอการค้าแห่งประเทศไทย ทำหนังสือกราบเรียนนายกรัฐมนตรีมาเช่นกัน ซึ่งจากการประชุมสภาหอการค้า และตัวแทนของหอการค้า ในต่างจังหวัด ต่างบอกถึงสภาพเศรษฐกิจที่ลำบาก มีภาวะการค้าขายที่ลดลง โดยเรื่องนี้ยังสอดคล้องกับการรายงานสถานะเศรษฐกิจทั้งของสภาพัฒนาการเศรษฐกิจและสังคมแห่งชาติเมื่อสัปดาห์ที่ผ่านมา หรือของธนาคารแห่งประเทศไทย ที่มีการลดเป้าความเติบโตอย่างต่อเนื่อง และการรายงานของศูนย์วิจัยเศรษฐกิจและธุรกิจธนาคารไทยพาณิชย์ ที่มีการรายงานเกี่ยวกับเรื่องเศรษฐกิจที่มีปัญหา
เลขาธิการนายกรัฐมนตรีกล่าวว่า วันนี้เศรษฐกิจของเราอยู่ในภาวะ Critical หรือวิกฤต โดยเมื่อวานนี้ธนาคารโลกได้ส่งตัวแทนมาคุยกับทางรัฐบาล และชี้ให้เห็นว่าเศรษฐกิจของประเทศไทยหลังโควิด ตกต่ำและฟื้นตัวช้า เป็นอันดับที่ถือว่าฟื้นช้าที่สุดในภูมิภาค ต่างจากทั่วไปถึง 7-10% ของ GDP ซึ่งรัฐบาลไม่ได้นิ่งนอนใจกับภาวะเศรษฐกิจเช่นนี้ โดยรัฐบาลดำเนินมาตรการกระตุ้นเศรษฐกิจในหลายเรื่อง ทั้งการลดราคาพลังงาน การลดภาระหนี้สินเกษตรกรและเอสเอ็มอีที่อยู่ในภาวะติดปัญหาโควิด ขณะเดียวกันก็ต้องเร่งรัดเรื่องการสร้างรายได้ผ่านการส่งเสริมการท่องเที่ยว ซึ่งรัฐบาลดำเนินการมาอย่างต่อเนื่อง โดยในระยะกลาง พยายามที่จะฟื้นความมั่นใจ เจรจากับต่างประเทศ นักธุรกิจต่างประเทศ ซึ่งได้รับข่าวดีมาเป็นระยะว่าเขาเห็นความสำคัญและมีแนวโน้มที่จะมาลงทุนในประเทศไทยเป็นจำนวนหลายราย และสิ่งที่สำคัญอีกประการหนึ่งคือ การที่โครงสร้างเศรษฐกิจของไทยพึ่งพิงการค้าจากต่างประเทศอย่างมาก ขณะที่เศรษฐกิจภายในประเทศเน้นการเติบโตไม่ได้มากอย่างที่คิด ซึ่งสิ่งเหล่านี้เป็นข้อวิจารณ์ของสถาบันการวิจัย ตลอดจนธนาคารโลก ที่มีความเห็นคล้ายกันว่าเราต้องปรับโครงสร้าง ซึ่งมาตรการต่าง ๆ รวมถึงดิจิทัลวอลเล็ตที่รัฐบาลออกมา คือการปรับโครงสร้างให้เกื้อหนุนการเติบโตของเศรษฐกิจภายในประเทศ โดยต้องไม่ลืมว่านอกเหนือจากการท่องเที่ยวแล้วเรายังมีซอฟต์พาวเวอร์ คือการที่จะให้ประชาชนเป็นกลไกสำคัญในการกระตุ้นเศรษฐกิจโดยเน้นเศรษฐกิจภายในประเทศ
“การกระตุ้นเศรษฐกิจ เราคงไม่ต้องรอให้ถึงเศรษฐกิจติดลบ เปรียบเหมือนกับว่าเราเห็นหลังคารั่วแล้ว และตอนนี้แดดยังมีอยู่ คงไม่ต้องรอให้ฝนตกมาเปียกซึ่งจะแก้ไม่ทัน เพราะฉะนั้นเราต้องเร่งกระตุ้นในจังหวะที่มีโอกาส” เลขาธิการนายกรัฐมนตรี กล่าว
สำหรับประเด็นเร่งด่วนในการแก้ไขปัญหา SME ของสมาพันธ์เอสเอ็มอีไทยที่นำเสนอต่อรัฐบาล รวม 5 มาตรการ ได้แก่ 1. มาตรการกระตุ้นเศรษฐกิจฐานรากและการกระจายรายได้สู่ท้องถิ่นอย่างเร่งด่วน เช่น การส่งเสริมมาตรการเพิ่มสัดส่วน GDP SME  มาตรการ SME Wallet และ Workforce Wallet เพื่อกระตุ้นการสร้างงาน สร้างอาชีพ Creative economy หรือ Soft Power ชุมชนและจัดระบบ Credit scoring เข้าถึงกลไกการพัฒนากำลังคนของหน่วยงานภาครัฐ การเข้าสินเชื่อต้นทุนต่ำ เป็นต้น
2. มาตรการแก้ไขปัญหาต้นทุนเอสเอ็มอีและค่าครองชีพประชาชน เช่น มาตรการปรับปรุงโครงสร้างต้นทุนพลังงาน และแสวงหาแหล่งวัตถุดิบพลังงานต้นทุนต่ำ รวมทั้งให้ความเป็นธรรมด้านราคาพลังงานแก่ภาคประชาชนและผู้ประกอบการ มาตรการพลังงานสีเขียวเพื่อการกระจายอำนาจการเข้าถึงพลังงานสีเขียวและลดต้นทุนพลังงานให้แก่ภาคประชาชนและเอสเอ็มอี มาตรการสินค้าราคาถูกเพื่อผู้ประกันตน มาตรา 33 39 และ 40 รวมจำนวนกว่า 24 ล้านราย เพื่อจูงใจแรงงานนอกระบบเข้าระบบ มาตรการส่งเสริมผู้ประกอบการไทยลงทุนในประเทศ (TDI) เพื่อลดการนำเข้าสินค้าและบริการจากต่างประเทศที่สำคัญ เน้นการพึ่งพาภายในประเทศ เป็นต้น
3. มาตรการเข้าถึงแหล่งทุนต้นทุนต่ำเอสเอ็มอีและการแก้ไขปัญหาหนี้ NPLs เช่น มาตรการยกระดับคุณภาพหนี้ครัวเรือน ลดหนี้เสีย แก้หนี้นอกระบบเอสเอ็มอี โดยใช้กองทุน สสว. มาตรการดอกเบี้ยเป็นธรรมเพื่อเอสเอ็มอี มาตรการบ่มเพาะเอสเอ็มอีก่อนเข้าขอสินเชื่อในแต่ละแคมเปญ เป็นต้น
4. มาตรการยกระดับขีดความสามารถเอสเอ็มอีและภาคแรงงาน เช่น บ่มเพาะแรงงานให้มีการพัฒนามาตรฐานฝีมือแรงงาน มาตรฐานคุณวุฒิวิชาชีพที่จำเป็นต่อการประกอบอาชีพในปัจจุบันและอนาคต Thailand Workforce Up skills and Matching Platform ช่วยในการให้บัณฑิตจบใหม่ นักเรียนอาชีวศึกษาจบใหม่ แรงงานที่มีทั้งในและนอกระบบ เป็นต้น
5. มาตรการแก้ไขปัญหากฎหมาย กฎระเบียบที่เป็นอุปสรรคของเอสเอ็มอี เช่น มาตรการแก้ไขกฎ ระเบียบ ประกาศ กฎหมายที่เป็นอุปสรรคในการประกอบอาชีพต่าง ๆ มาตรการ Digital block chain platform ในการ Lean ระบบการขออนุญาตต่าง ๆ ของหน่วยงานราชการ เป็นต้น

ที่มา : https://www.thaigov.go.th/news/contents/details/75473