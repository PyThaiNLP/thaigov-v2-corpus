รัฐบาลไทย-ข่าวทำเนียบรัฐบาล-จังหวัดชลบุรี เปิดปฏิบัติการตรวจสอบจับกุม “version pub pattaya” ตั้งสถานบริการโดยไม่ได้รับอนุญาต พร้อมเดินหน้าสนองนโยบาย มท.1 มุ่งจัดระเบียบสังคมและบังคับใช้กฎหมายอย่างเคร่งครัด 


วันเสาร์ที่ 11 พฤศจิกายน 2566
11/11/2566
พิมพ์
จังหวัดชลบุรี เปิดปฏิบัติการตรวจสอบจับกุม “version pub pattaya” ตั้งสถานบริการโดยไม่ได้รับอนุญาต พร้อมเดินหน้าสนองนโยบาย มท.1 มุ่งจัดระเบียบสังคมและบังคับใช้กฎหมายอย่างเคร่งครัด
จังหวัดชลบุรี เปิดปฏิบัติการตรวจสอบจับกุม “version pub pattaya” ตั้งสถานบริการโดยไม่ได้รับอนุญาต พร้อมเดินหน้าสนองนโยบาย มท.1 มุ่งจัดระเบียบสังคมและบังคับใช้กฎหมายอย่างเคร่งครัด เพื่อสร้างความผาสุกให้พี่น้องประชาชน
เมื่อวันที่ 10 พ.ย. 66 นายธวัชชัย ศรีทอง ผู้ว่าราชการจังหวัดชลบุรี เปิดเผยว่า จังหวัดชลบุรีมุ่งมั่นขับเคลื่อนเสริมสร้างความผาสุกให้กับสังคมไทย สนองนโยบายของ นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย เพื่อทำให้พี่น้องประชาชนได้ใช้ชีวิตในสังคมได้อย่างมีความสุข ปลอดภัย ไม่ต้องหวาดระแวงหรือเดือดร้อนรำคาญจากการกระทำผิดกฎหมายรูปแบบต่าง ๆ โดยบูรณาการการทำงานระหว่างฝ่ายปกครองร่วมกับหน่วยงานด้านความมั่นคงอย่างไร้รอยต่อเพื่อปฏิบัติหน้าที่ตามกฎหมาย และหนุนเสริมกระบวนการทำงานแบบภาคีเครือข่าย (Partnership) ตามนโยบายของนายสุทธิพงษ์ จุลเจริญ ปลัดกระทรวงมหาดไทย ทำให้สามารถดูแลสารทุกข์สุขดิบของพี่น้องประชาชนได้อย่างรอบด้าน ทำให้ประชาชนใช้ชีวิตได้อย่างมีความสุข ผู้กระทำผิดกฎหมายไม่มีที่ยืนในสังคม
"ตนได้รับรายงานจากนายพิสิษฐ สิริสวัสดินุกูล นายอำเภอบางละมุง ว่า เมื่อคืนที่ผ่านมา เวลา 01.05 น. ได้สั่งการให้นางสาวกมลชนก ก้อนสมบัติ ปลัดอำเภอบางละมุง พร้อมด้วยกำลังสมาชิกกองอาสารักษาดินแดนบางละมุงที่ 5 ชุดปฏิบัติการพิเศษอำเภอบางละมุง ร่วมกับเจ้าหน้าที่ สภ.เมืองพัทยา เข้าตรวจสอบจับกุม สถานบริการ ชื่อ “version pub pattaya” โดยได้มีการสืบสวนและตรวจสอบข้อมูลพบการกระทำความผิด ได้แก่ 1) ตั้งสถานบริการโดยมิได้รับใบอนุญาตจากพนักงานเจ้าหน้าที่ 2) ขายสุราโดยไม่ได้รับอนุญาต พร้อมทั้งได้มีการตรวจสารเสพติดและตรวจบัตรประชาชนผู้เข้าใช้บริการ ไม่พบผู้ใช้สารเสพติด และไม่มีเด็กอายุต่ำกว่าที่กฎหมายกำหนดเข้าใช้บริการ จึงได้รวบรวมเอกสารหลักฐานเพื่อดำเนินการจัดทำบันทึกจับกุม และนำส่งพนักงานสอบสวนดำเนินคดีตามกระบวนการทางกฎหมายต่อไป” ผู้ว่าราชการจังหวัดชลบุรีกล่าว
นายธวัชชัย ศรีทอง ผู้ว่าราชการจังหวัดชลบุรี กล่าวในช่วงท้ายว่า จังหวัดชลบุรียังคงเดินหน้าปฏิบัติการบูรณาการการทำงานเป็นทีมร่วมกันระหว่างฝ่ายปกครอง ฝ่ายความมั่นคง ตลอดจนหน่วยงานที่เกี่ยวข้องตามกฎหมายประเภทต่าง ๆ เพื่อจัดระเบียบสังคม สร้างความสงบสุข และความเป็นระเบียบเรียบร้อยให้เกิดขึ้น และขอย้ำเตือนไปยังผู้ประกอบการ ทั้งสถานบริการ และสถานประกอบการที่มีลักษณะคล้ายสถานบริการ และร้านทุกประเภท ให้ปฏิบัติตามกฎหมายที่เกี่ยวข้องตามที่ได้รับอนุญาตอย่างเคร่งครัด และหากพบการกระทำผิดในลักษณะไม่มีใบอนุญาต ก็จะต้องถูกดำเนินการตามกฎหมายอย่างเข้มข้น จึงขอให้เลิกการกระทำผิดกฎหมายทุกประเภท หากตรวจพบ ไม่มีข้ออ้างหรือข้อละเว้นใด ๆ ทุกคนต้องอยู่ภายใต้กฎหมาย โดยพี่น้องประชาชนสามารถแจ้งเบาะแสการกระทำความผิดได้ทางสายด่วนศูนย์ดำรงธรรม โทร. 1567 ตลอด 24 ชั่วโมง เพื่อเจ้าหน้าที่จะได้ดำเนินการต่อไป

ที่มา : https://www.thaigov.go.th/news/contents/details/74574