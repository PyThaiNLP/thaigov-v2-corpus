รัฐบาลไทย-​กรมการจัดหางาน ส่งเสริมภูมิปัญญาท้องถิ่นสู่การสร้างรายได้ ลงพื้นที่สกลนคร-นครพนม ต่อยอดกลุ่มผู้รับงานไปทำที่บ้าน


วันเสาร์ที่ 11 พฤศจิกายน 2566
11/11/2566
พิมพ์
​กรมการจัดหางาน ส่งเสริมภูมิปัญญาท้องถิ่นสู่การสร้างรายได้ ลงพื้นที่สกลนคร-นครพนม ต่อยอดกลุ่มผู้รับงานไปทำที่บ้าน
วันที่ 9 - 11 พฤศจิกายน 2566 นายสมชาย มรกตศรีวรรณ ผู้ตรวจราชการกระทรวงแรงงาน รักษาราชการแทนอธิบดีกรมการจัดหางาน มอบหมาย  นางสาวบุณยวีร์ ไขว้พันธุ์ รองอธิบดีกรมการจัดหางาน ลงพื้นที่จังหวัดสกลนครและนครพนม
เยี่ยมเยียนกลุ่มผู้รับงานไปทำที่บ้าน ที่จดทะเบียนกับกรมการจัดหางาน 5 กลุ่ม พร้อมให้คำแนะนำต่อยอดผลิตภัณฑ์ ส่งเสริมการรวมกลุ่มสร้างรายได้
นางสาวบุณยวีร์ ไขว้พันธุ์ รองอธิบดีกรมการจัดหางาน เปิดเผยว่า  กรมการจัดหางานมีการสนับสนุนกลุ่มรับงานไปทำที่บ้านและจัดตั้งกองทุนเพื่อผู้รับงานไปทำที่บ้าน สำหรับให้ผู้รับงานไปทำที่บ้านกู้ยืมไปซื้อวัตถุดิบหรืออุปกรณ์การผลิต มาตั้งแต่ปี พ.ศ. 2545 และติดตามผลการดำเนินการอย่างใกล้ชิด เพื่อให้คำแนะนำที่เป็นประโยชน์เกี่ยวกับการเรียนรู้และต่อยอดผลิตภัณฑ์ การบริหารจัดการกลุ่ม การทำบัญชี การทำการตลาด รวมทั้งให้คำแนะนำวิธีการขอกู้ยืมเงินดอกเบี้ยต่ำเพื่อเป็นทุนในการขยายกิจการ จากกองทุนเพื่อผู้รับงานไปทำที่บ้านด้วย โดยได้เข้าพบปะพูดคุยกับนางสาวกุลวดี รัตนะ ผู้รับงานไปทำที่บ้าน “สิปปะครามผ้าย้อมครามธรรมชาติสกลนคร”  ณ ตำบลนาซอ อำเภอวานรนิวาส จังหวัดสกลนคร ซึ่งรับจ้างทอผ้าย้อมคราม และทำสินค้าจากผ้าย้อมคราม เป็นของขวัญ ของชำร่วยตามเทศกาลต่างๆ และ"กลุ่มเย็บผ้าอุตสาหกรรมแปรรูปบ้านดงบาก หมู่ 6" ณ ตำบลบ้านเหล่า อำเภอเจริญศิลป์ จังหวัดสกลนคร ซึ่งมีสมาชิกกลุ่มฯ จำนวน 6 คน รับงานเย็บเสื้อผ้าสำเร็จรูป เย็บจีวรพระ ย่ามพระ แมสพระ  และลงพื้นที่จังหวัดนครพนม เยี่ยมเยียนกลุ่มผู้รับงานไปทำที่บ้าน กลุ่มเย็บผ้าหนองบ่อผ้าคราม” ณ ตำบลหนองบ่อ อำเภอนาแก จังหวัดนครพนม ซึ่งรับงานตัดเย็บเสื้อผ้า ปัจจุบันมีสมาชิก จำนวน 10 คน  และเป็น 1 ในผู้กู้กองทุนเพื่อผู้รับงานไปทำที่บ้าน ที่มีวินัยและมีศักยภาพ และกลุ่มผู้รับงานไปทำที่บ้าน “กลุ่มทอผ้าพื้นเมืองครามอินดี้” ณ  ตำบลหนองสังข์ อำเภอนาแก จังหวัดนครพนม ซึ่งรวมกลุ่มรับงานทอผ้าถุง ทอผ้าสไบ ตีนซิ่นและทอผ้าคลุมไหล่ สร้างรายได้ให้แก่ครัวเรือน โดยปัจจุบันมีสมาชิก จำนวน 8 คน สุดท้าย “กลุ่มจักสาน” ณ ตำบลหนองย่างชิ้น อำเภอเรณูนคร จังหวัดนครพนม ซึ่งทำกระติ๊บข้าว ตระกร้า ชะลอม กล่องทิชชู และขันโตกใส่บาตร โดยแต่ละกลุ่มมีรายได้ตั้งแต่เดือนละ 15,000 - 200,000 บาท ซึ่งหลายกลุ่มมีความคิดริเริ่ม สร้างสรร ต่อยอดผลิตภัณฑ์ตลอดเวลาจนสามารถเพิ่มมูลค่าสินค้า สร้างรายได้ให้สมาชิกเพิ่มขึ้น และบางกลุ่มยังเปิดรับสมัครสมาชิกเข้าร่วมกลุ่มเป็นจำนวนมาก เนื่องจากกลุ่มมีงานทำตลอดทั้งปี โดยเฉพาะงานเย็บผ้าอุตสาหกรรม
“หลังผ่านพ้นการแพร่ระบาดของโรคโควิด - 19 วิถีชีวิตและพฤติกรรมการทำงานของคนไทยเปลี่ยนแปลงไปอย่างมาก แรงงานจำนวนมากที่กลับคืนสู่ภูมิลำเนาพบว่าสามารถใช้ความรู้ที่ได้จากการทำงานในสถานการประกอบการ ผสมผสานกับภูมิปัญญาในท้องถิ่น ส่งผลให้เกิดการสร้างรายได้เพิ่มขึ้น ซึ่งเดิมกลุ่มผู้รับงานไปทำที่บ้านมักมีแต่ผู้สูงอายุ ที่รวมกลุ่มรับจ้างผลิตสินค้าที่มีวัตถุดิบอยู่ในท้องถิ่น เพื่อหารายได้เสริมในช่วงว่างจากการทำเกษตรกรรม แต่ปัจจุบันสมาชิกกลุ่มมีหลายช่วงวัย มีการแลกเปลี่ยนองค์ความรู้ระหว่างเจนเนอเรชั่น สร้างมูลค่าเพิ่มผลิตภัณฑ์ จากรายได้เสริมสู่รายได้หลักในครัวเรือน” รองอธิบดีกรมการจัดหางาน กล่าว
สำหรับผู้ที่สนใจชมผลิตภัณฑ์จากกลุ่มผู้รับงานไปทำที่บ้าน สามารถติดตามอุดหนุนสินค้าได้ที่เว็บไซต์ doe.go.th/vgnew แสกน QR code : E - catalog และสำหรับผู้ที่มีไอเดียหรือสนใจรวมกลุ่มรับงานไปทำที่บ้าน สามารถยื่นคำขอจดทะเบียน ณ สำนักงานจัดหางานจังหวัด หรือสำนักงานจัดหางานกรุงเทพมหานครพื้นที่ 1-10 แห่งท้องที่ที่สถานที่กลุ่มฯตั้งอยู่ หรือติดต่อสอบถามได้ที่กองส่งเสริมการมีงานทำ กรมการจัดหางาน กระทรวงแรงงาน โทร. 02 245 1317

ที่มา : https://www.thaigov.go.th/news/contents/details/74582