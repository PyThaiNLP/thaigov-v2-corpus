รัฐบาลไทย-ข่าวทำเนียบรัฐบาล-จังหวัดปัตตานีจัดกิจกรรม “ลงแขกเกี่ยวข้าว ชาวกูแบสีรารวมใจ เทิดไท้องค์ราชัน” เฉลิมพระเกียรติพระบาทสมเด็จพระเจ้าอยู่หัว เนื่องในโอกาสมหามงคลเฉลิมพระชนมพรรษา 6 รอบ 72 พรรษา 


วันเสาร์ที่ 11 พฤศจิกายน 2566
11/11/2566
พิมพ์
จังหวัดปัตตานีจัดกิจกรรม “ลงแขกเกี่ยวข้าว ชาวกูแบสีรารวมใจ เทิดไท้องค์ราชัน” เฉลิมพระเกียรติพระบาทสมเด็จพระเจ้าอยู่หัว เนื่องในโอกาสมหามงคลเฉลิมพระชนมพรรษา 6 รอบ 72 พรรษา
จังหวัดปัตตานีจัดกิจกรรม “ลงแขกเกี่ยวข้าว ชาวกูแบสีรารวมใจ เทิดไท้องค์ราชัน” เฉลิมพระเกียรติพระบาทสมเด็จพระเจ้าอยู่หัว เนื่องในโอกาสมหามงคลเฉลิมพระชนมพรรษา 6 รอบ 72 พรรษา เพื่อพัฒนาคุณภาพชีวิต ส่งเสริมอาชีพ ลดต้นทุนการผลิต เพิ่มรายได้ให้เกษตรกร
จังหวัดปัตตานีจัดกิจกรรม “ลงแขกเกี่ยวข้าว ชาวกูแบสีรารวมใจ เทิดไท้องค์ราชัน” เฉลิมพระเกียรติพระบาทสมเด็จพระเจ้าอยู่หัว เนื่องในโอกาสมหามงคลเฉลิมพระชนมพรรษา 6 รอบ 72 พรรษา เพื่อพัฒนาคุณภาพชีวิต ส่งเสริมอาชีพ ลดต้นทุนการผลิต เพิ่มรายได้ให้เกษตรกรมีชีวิตที่ดีขึ้นอย่างยั่งยืน
เมื่อวันที่ 10 พ.ย. 66 นางพาตีเมาะ สะดียามู ผู้ว่าราชการจังหวัดปัตตานี เปิดเผยว่า จังหวัดปัตตานี ได้มุ่งมั่นที่จะพัฒนาคุณภาพชีวิตของพี่น้องประชาชน โดยน้อมนำหลักปรัชญาของเศรษฐกิจพอเพียงมาประยุกต์ใช้ โดยวานนี้ ได้จัดกิจกรรม “ลงแขกเกี่ยวข้าว ชาวกูแบสีรารวมใจ เทิดไท้องค์ราชัน” เพื่อเฉลิมพระเกียรติพระบาทสมเด็จพระเจ้าอยู่หัว เนื่องในโอกาสมหามงคลเฉลิมพระชนมพรรษา 6 รอบ 72 พรรษา ที่แปลงนาสาธิตเปียกสลับแห้งแกล้งข้าว โครงการพัฒนาพื้นที่บ้านกูแบสีรา อันเนื่องมาจากพระราชดำริ หมู่ 4 บ้านกูแบสีรา ตำบลกอลำ อำเภอยะรัง จังหวัดปัตตานี โดยมี นายไชยพร นิยมแก้ว ปลัดจังหวัดปัตตานี นายวันสุกรี แวมามะ นายอำเภอยะรัง หัวหน้าส่วนราชการ พี่น้องเกษตรกร และประชาชนชาวกูแบสีรา เข้าร่วมกิจกรรมเป็นจำนวนมาก
นางพาตีเมาะ สะดียามู ผู้ว่าราชการจังหวัดปัตตานี กล่าวว่า ชาวบ้านกูแบสีราน้อมรำลึกถึงน้ำพระราชหฤทัยพระบาทสมเด็จพระเจ้าอยู่หัว ที่ทรงห่วงใยพสกนิกรชาวไทยทุกหมู่เหล่า โดยเมื่อปี 2544 พระองค์ทรงรับโครงการพัฒนาพื้นที่บ้านกูแบสีราไว้เป็นโครงการอันเนื่องมาจากพระราชดำริฯ ช่วยเหลือชาวบ้านกูแบสีราที่มีความเดือดร้อน ประสบปัญหาขาดแคลนน้ำดื่ม เมื่อถึงฤดูฝนก็ประสบปัญหาน้ำท่วมขัง ทำให้ชาวบ้านกูแบสีรามีความเป็นอยู่แร้นแค้นอย่างมาก ด้วยการบูรณาการความร่วมมือจากทุกหน่วยงานที่เกี่ยวข้องช่วยแก้ไขปัญหาทั้งระบบ ทำให้ชาวบ้านกูแบสีรามีคุณภาพชีวิตที่ดีขึ้น มีน้ำใช้ในการอุปโภคบริโภคอย่างพอเพียง
นางพาตีเมาะ สะดียามู ผู้ว่าราชการจังหวัดปัตตานี กล่าวต่ออีกว่า จังหวัดปัตตานีได้สานต่อแนวพระราชดำริ การพัฒนาคุณภาพชีวิตที่ดีขึ้นของราษฎร ให้สามารถดำเนินชีวิตอย่างมีความสุขอย่างยั่งยืนบนความพอเพียงพออยู่พอกิน โดยโครงการ “ลงแขกเกี่ยวข้าว ชาวกูแบสีรารวมใจ เทิดไท้องค์ราชัน” โดยใช้แกละ เกี่ยวข้าวในครั้งนี้ เป็นการฟื้นฟูวัฒนธรรมและสืบสานประเพณีเกี่ยวข้าวตามวิถีดั้งเดิม ส่งเสริมให้เกษตรกรผู้ปลูกข้าวและผู้เข้าร่วมกิจกรรมได้ตระหนักถึงความสำคัญรวมทั้งเห็นคุณค่าของ ภูมิปัญญาท้องถิ่นและประเพณีลงแขกเกี่ยวข้าว ที่มีสืบเนื่องกันมาอย่างยาวนาน ช่วยเสริมองค์ความรู้ในการประยุกต์ใช้นวัตกรรมเพื่อเพิ่มผลผลิต และเกษตรกรผู้ปลูกข้าวสามารถลดต้นทุนการเก็บเกี่ยวข้าว อีกทั้งเป็นการสร้างความสามัคคีและสร้างสัมพันธ์อันดีระหว่างเกษตรกร ประชาชน และส่วนราชการต่าง ๆ ในพื้นที่
“ภายในงานมีกิจกรรมการลงแขกเกี่ยวข้าว การเสวนาการพัฒนาพื้นที่บ้านกูแบสีรา แนวทางการอยู่ร่วมกันอย่างสันติสุขในสังคมพหุวัฒนธรรม แนวทางการส่งเสริมอาชีพด้านเกษตร นิทรรศการ และการแข่งขันเกี่ยวข้าวโดยใช้แกละ เพื่อสืบสานประเพณีลงแขกเกี่ยวข้าวตามวิถีดั้งเดิม ซึ่งเป็นการน้อมนำพระดำริ “หมู่บ้านยั่งยืน” (Sustainable Village) ของสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา มาขยายผลให้เป็นรูปธรรม โดยแง่คิดที่สำคัญของหมู่บ้านยั่งยืน คือ คนจะต้องมีความสุข มีความรักใคร่สามัคคีกันในชุมชน มีอาชีพที่สุจริต มีอยู่ มีกิน มีใช้ มีสุขภาพร่างกายที่แข็งแรง ลูกหลานได้รับการศึกษา ชุมชน/หมู่บ้านมีภูมิคุ้มกันต่อภัยทางสังคม และภัยธรรมชาติ บ้านเมืองมีความสะอาดเรียบร้อย มีการส่งเสริมสิ่งแวดล้อมที่ดี มีการสร้างความมั่นคงทางอาหาร ทำให้พี่น้องประชาชนมีคุณภาพชีวิตที่ดี และทำให้สังคมไทยเป็นสังคมที่น่าอยู่อย่างยั่งยืนในทุกมิติต่อไป” นางพาตีเมาะฯ กล่าวทิ้งท้าย

ที่มา : https://www.thaigov.go.th/news/contents/details/74575