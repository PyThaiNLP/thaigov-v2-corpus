รัฐบาลไทย-ข่าวทำเนียบรัฐบาล-โฆษกรัฐบาลเผย นิตยสาร Lonely Planet จัดอันดับ Best in Travel 2024 ยกย่องให้ภาคใต้ของไทยติดอันดับ 1 ใน 10 ภูมิภาคที่น่าเที่ยวที่สุดในโลก 


วันเสาร์ที่ 11 พฤศจิกายน 2566
11/11/2566
พิมพ์
โฆษกรัฐบาลเผย นิตยสาร Lonely Planet จัดอันดับ Best in Travel 2024 ยกย่องให้ภาคใต้ของไทยติดอันดับ 1 ใน 10 ภูมิภาคที่น่าเที่ยวที่สุดในโลก
โฆษกรัฐบาลเผย นิตยสาร Lonely Planet จัดอันดับ Best in Travel 2024 ยกย่องให้ภาคใต้ของไทยติดอันดับ 1 ใน 10 ภูมิภาคที่น่าเที่ยวที่สุดในโลก โดยนายกฯ เชื่อมั่นในศักยภาพการท่องเที่ยวไทยเป็นอีกปัจจัยสำคัญดึงดูดเงิน พัฒนาเศรษฐกิจ
วันที่ 11 พฤศจิกายน 2566 นายสัตวแพทย์ชัย วัชรงค์ โฆษกประจำสำนักนายกรัฐมนตรี เปิดเผยว่า นิตยสารระดับโลก Lonely Planet ได้ทำการจัดทำการจัดอันดับสถานที่ท่องเที่ยวที่ดีที่สุดในโลกสำหรับปีหน้า หรือ Best in Travel 2024 ซึ่งจากผลการจัดอันดับนี้ภาคใต้ของประเทศไทยติดอันดับ Top 10 ภูมิภาคที่น่าเที่ยวที่สุดในโลกปี 2024 (ข้อมูลจาก https://www.lonelyplanet.com/best-in-travel/regions) ซึ่งในปีนี้มีการขยายการจัดหมวดหมู่ออกเป็น 5 หมวดหมู่ ได้แก่ ประเทศ ภูมิภาค เมือง จุดหมายปลายทางการท่องเที่ยวแบบยั่งยืน และสถานที่ที่คุ้มค่าที่สุด ซึ่งในหมวดหมู่ภูมิภาค ภาคใต้ของไทยได้ติดอยู่ในภูมิภาคที่น่าเที่ยวที่สุดสำหรับปี 2024 ซึ่งถือเป็นเรื่องที่น่ายินดีสำหรับคนไทย
โฆษกประจำสำนักนายกรัฐมนตรี กล่าวว่า Lonely Planet ได้กล่าวถึงความโดดเด่นภาคใต้ของไทย ไว้ว่า “เป็นภูมิภาคที่แสดงให้เห็นอีกด้านหนึ่งของไทย ซึ่งมีการผสมผสานทั้งมัสยิดอันวิจิตรงดงาม และศาลเจ้าอันลึกลับซึ่งมีเสียงสวดมนต์อันไพเราะพร้อมเสียงระฆังของวัด มีชายหาดอันเงียบสงบยาวหลายไมล์ หมู่บ้านชาวประมงตามวิถีแบบดั้งเดิม อุทยานแห่งชาติที่สวยงามซึ่งปกคลุมไปด้วยผืนป่า รวมถึงเป็นภูมิภาคที่มีประวัติศาสตร์ยาวนานหลายศตวรรษ มีอาหารฮาลาลที่มีเอกลักษณ์และวัฒนธรรมท้องถิ่นที่ผสมผสานระหว่างไทย มาเลย์ และอินโด-เปอร์เซีย ยาวนานหลายศตวรรษ” สิ่งเหล่านี้ล้วนเป็นการชื่นชมของ Lonely Planet ที่ได้บรรยายให้ชาวโลกได้เห็นว่าภาคใต้ของไทยมีความหลากหลายที่งดงาม จึงชวนอยากให้นานาชาติมาสัมผัส
ทั้งนี้ Lonely Planet ได้แนะนำกิจกรรมและสถานที่ท่องเที่ยวสำหรับผู้ที่ต้องการมาเที่ยวภาคใต้ของไทยในปี 2024 ทั้งการสัมผัสบรรยากาศเมืองเก่าที่ผสมผสานความเป็นไทยและจีนในอำเภอหาดใหญ่ จังหวัดสงขลา การสำรวจธรรมชาติทั้งเดินชมถ้ำและส่องนกในจังหวัดพัทลุง การเที่ยวชมชมเกาะที่สวยงามมากมายในจังหวัดตรังและสตูล การท่องเที่ยวเชิงธรรมชาติในอำเภอเบตง จังหวัดยะลา และการสัมผัสวิถีชีวิตคนไทย-มุสลิมและธรรมชาติที่สวยงามในจังหวัดนครศรีธรรมราช
“นายกรัฐมนตรีเชื่อมั่นในศักยภาพด้านอุตสาหกรรมท่องเที่ยวของไทย ซึ่งภาคใต้ของไทยเป็นแหล่งท่องเที่ยวที่ทรงคุณค่า ทั้งแหล่งท่องเที่ยวด้านธรรมชาติ วัฒนธรรม และวิถีชีวิต ที่มีเอกลักษณ์ ผสมผสานความเป็นพหุวัฒนธรรม เชื่อมั่นว่าไทยจะติดอันดับยอดเยี่ยมของการจัดอันดับด้านการท่องเที่ยวอีกมาก ซึ่งจะช่วยขับเคลื่อนระบบเศรษฐกิจ กระจายความเจริญภายในประเทศได้อย่างดี” นายสัตวแพทย์ชัย กล่าว

ที่มา : https://www.thaigov.go.th/news/contents/details/74559