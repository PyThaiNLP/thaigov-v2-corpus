รัฐบาลไทย-ข่าวทำเนียบรัฐบาล-พระบาทสมเด็จพระเจ้าอยู่หัว พระราชทานผ้าพระกฐิน ประจำปี 2566 ให้กระทรวงมหาดไทยไปทอดถวายยังที่ชุมนุมสงฆ์วัดปรมัยยิกาวาส วรวิหาร อำเภอปากเกร็ด จังหวัดนนทบุรี


วันเสาร์ที่ 11 พฤศจิกายน 2566
11/11/2566
พิมพ์
พระบาทสมเด็จพระเจ้าอยู่หัว พระราชทานผ้าพระกฐิน ประจำปี 2566 ให้กระทรวงมหาดไทยไปทอดถวายยังที่ชุมนุมสงฆ์วัดปรมัยยิกาวาส วรวิหาร อำเภอปากเกร็ด จังหวัดนนทบุรี
พระบาทสมเด็จพระเจ้าอยู่หัว พระราชทานผ้าพระกฐิน ประจำปี 2566 ให้กระทรวงมหาดไทยไปทอดถวายยังที่ชุมนุมสงฆ์วัดปรมัยยิกาวาส วรวิหาร อำเภอปากเกร็ด จังหวัดนนทบุรี
เมื่อวันที่ 10 พ.ย. 66 เวลา 10.00 น. ที่พระอุโบสถ วัดปรมัยยิกาวาส วรวิหาร ตำบลเกาะเกร็ด อำเภอปากเกร็ด จังหวัดนนทบุรี พระบาทสมเด็จพระเจ้าอยู่หัว ทรงพระกรุณาโปรดเกล้าฯ พระราชทานผ้าพระกฐิน ประจำปี 2566 ตามที่กระทรวงมหาดไทย ขอพระราชทานไปทอดถวายยังที่ชุมนุมสงฆ์วัดปรมัยยิกาวาส วรวิหาร โดยมี นายสุทธิพงษ์ จุลเจริญ ปลัดกระทรวงมหาดไทย เป็นประธานในพิธี โอกาสนี้ นายพรพจน์ เพ็ญพาส นายสมคิด จันทมฤก นายชำนาญวิทย์ เตรัตน์ รองปลัดกระทรวงมหาดไทย นายชยาวุธ จันทร อธิบดีกรมที่ดิน นายชัยวัฒน์ ชื่นโกสุม อธิบดีกรมการพัฒนาชุมชน นายพงศ์รัตน์ ภิรมย์รัตน์ อธิบดีกรมโยธาธิการและผังเมือง นายอรรษิษฐ์ สัมพันธรัตน์ อธิบดีกรมการปกครอง นายขจร ศรีชวโนทัย อธิบดีกรมส่งเสริมการปกครองท้องถิ่น นายไชยวัฒน์ จุนถิระพงศ์ อธิบดีกรมป้องกันและบรรเทาสาธารณภัย นายสุธี ทองแย้ม ผู้ว่าราชการจังหวัดนนทบุรี หัวหน้าหน่วยงานรัฐวิสาหกิจ ข้าราชการ พนักงาน เจ้าหน้าที่จากหน่วยงานในสังกัดกระทรวงมหาดไทย สมาคมแม่บ้านมหาดไทย พลโท ชาติวัฒน์ งามนิยม ไวยาวัจกรวัดปรมัยยิกาวาส วรวิหาร ตลอดจนบริษัท ห้างร้าน ภาคีเครือข่ายของกระทรวงมหาดไทย และประชาชนผู้มีจิตศรัทธา เข้าร่วมในพิธีฯ
โอกาสนี้ นายสุทธิพงษ์ จุลเจริญ ปลัดกระทรวงมหาดไทย ถวายความเคารพพระบรมฉายาลักษณ์พระบาทสมเด็จพระเจ้าอยู่หัว ถวายธูปเทียนแพ แล้วอัญเชิญผ้าพระกฐินเบื้องหน้าพระบรมฉายาลักษณ์ อุ้มประคองไว้ตรงอก ดนตรีบรรเลงเพลงสรรเสริญพระบารมี จบแล้ว ถวายความเคารพ และอุ้มประคองผ้าพระกฐินพระราชทานเข้าสู่พระอุโบสถ วางบนพานแว่นฟ้าหน้าพระสงฆ์รูปที่ 2 จากนั้น จุดธูป เทียน บูชาพระประธานประจำพระอุโบสถ กราบ 3 ครั้ง แล้วหยิบผ้าห่มพระประธานที่วางอยู่บนผ้าพระกฐินมอบให้เจ้าหน้าที่ และอัญเชิญผ้าพระกฐินมาอุ้มประคองหันหน้าไปทางพระประธานประจำพระอุโบสถ กล่าวนะโม 3 จบ แล้วหันหน้าไปทางพระสงฆ์ กล่าวคำถวายผ้าพระกฐิน เสร็จแล้ววางผ้าพระกฐินบนพานแว่นฟ้า ประเคนแด่พระสงฆ์รูปที่ 2 พร้อมด้วยพานเทียนพระปาติโมกข์ พระสงฆ์กระทำพิธีอุปโลกนกรรมและลงไปครองผ้า เสร็จแล้ว ประธานถวายเครื่องพระกฐินแด่พระสงฆ์องค์ครอง รองปลัดกระทรวงมหาดไทย ถวายผ้าไตรแด่พระคู่สวด 2 รูป ข้าราชการชั้นผู้ใหญ่ถวายเครื่องไทยธรรม ประธานถวายใบปวารณาแด่เจ้าอาวาส พระสงฆ์อนุโมทนา พระธรรมโพธิมงคล เจ้าคณะภาค 2 เจ้าอาวาสวัดสระเกศ ราชวรมหาวิหาร ถวายอดิเรก ประธานกรวดน้ำ รับพร กราบพระรัตนตรัย และกราบลาพระสงฆ์ แล้วมอบเงินให้แก่สถานศึกษา นางแน่งน้อย เพ็งพันธ์ ผู้อำนวยการโรงเรียนปากเกร็ด นายพรชัย หมื่นสุข ผู้อำนวยการโรงเรียนวัดปรมัยยิกาวาส (แสนสวัสดิ์วิทยาคาร) และเดินไปที่โต๊ะหมู่ประดิษฐานพระบรมฉายาลักษณ์ ถวายความเคารพ เป็นอันเสร็จพิธีถวายผ้าพระกฐินพระราชทาน โดยมียอดเงินพระกฐินพระราชทานในครั้งนี้ เป็นเงินทั้งสิ้น 6,399,558 บาท
หลังเสร็จพิธีถวายผ้าพระกฐินพระราชทาน นายสุทธิพงษ์ จุลเจริญ ปลัดกระทรวงมหาดไทย ถวายสักการะปูชนียสถานภายในบริเวณวัดปรมัยยิกาวาส วรวิหาร ได้แก่ พระมหารามัญเจดีย์ พระนนทมุนินท์ (พระพุทธรูปประจำจังหวัดนนทบุรี) พระศิลาขาว พระพุทธไสยาสน์ พระเจดีย์มุตาว (เจดีย์เอียง) พระบรมราชานุสาวรีย์ พระบาทสมเด็จพระจุลจอมเกล้าเจ้าอยู่หัว วิหารพระศรีอาริย์
นายสุทธิพงษ์ จุลเจริญ ปลัดกระทรวงมหาดไทย กล่าวว่า พระบาทสมเด็จพระเจ้าอยู่หัว ทรงพระกรุณาโปรดเกล้าฯ พระราชทานผ้าพระกฐินให้กระทรวงมหาดไทยนำมาถวายพระสงฆ์จำพรรษาถ้วนไตรมาส ณ วัดปรมัยยิกาวาส วรวิหาร ตำบลเกาะเกร็ด อำเภอปากเกร็ด จังหวัดนนทบุรี เพื่อเป็นการทำนุบำรุงพระพุทธศาสนา โดยพิธีถวายผ้าพระกฐินพระราชทานในวันนี้ ประกอบด้วย พิธีถวายเครื่องบริวารพระกฐินพระราชทาน ได้แก่ บาตร เครื่องอัฐบริขาร ตาลปัตรฯ และเครื่องไทยธรรม แด่พระสงฆ์รูปที่ครองผ้า และถวายปัจจัยที่ผู้มีจิตศรัทธาร่วมโดยเสด็จพระราชกุศลแด่เจ้าอาวาส เพื่อถวายแด่พระภิกษุ สามเณร เพื่อนำไปบูรณปฏิสังขรณ์พระอาราม ทำนุบำรุงพระพุทธศาสนา และสนับสนุนกิจกรรมต่าง ๆ ของวัด พร้อมมอบเงินบำรุงสถานศึกษาให้แก่ผู้อำนวยการโรงเรียนเกาะเกร็ด และโรงเรียนวัดปรมัยยิกาวาส (แสนสวัสดิ์วิทยาคาร)
.
นายสุทธิพงษ์ จุลเจริญ ปลัดกระทรวงมหาดไทย กล่าวต่ออีกว่า วัดปรมัยยิกาวาส เป็นพระอารามหลวงชั้นโท ชนิดวรวิหาร สังกัดคณะสงฆ์มหานิกาย ปัจจุบันมีพระครูพิพิธเจติยาภิบาล เป็นเจ้าอาวาส เดิมเป็นวัดราษฎร์ของชาวรามัญ ที่อพยพเข้ามาพึ่งพระบรมโพธิสมภารตั้งแต่ครั้งก่อนสถาปนากรุงรัตนโกสินทร์ มีชื่อเดิมตามภาษารามัญว่า เภี่ยมุ๊เกี๊ยะเติ้ง ภายหลังเพี้ยนมาเป็น เภี่ยเมิ้งฮะเติ้ง แปลว่า วัดหัวแหลม หรือตามคำไทยเรียกว่า วัดปากอ่าว ตามสภาพภูมิศาสตร์ที่ตั้งวัด ซึ่งอยู่บริเวณหัวมุมของเกาะเกร็ด เลขที่ 51 หมู่ที่ 7 ตำบลเกาะเกร็ด อำเภอปากเกร็ด จังหวัดนนทบุรี มีอายุกว่า 200 ปี มีเสนาสนะสำคัญก่อนจะได้รับการปฏิสังขรณ์ในปีพุทธศักราช 2417 อาทิ ศาลาการเปรียญทรงมอญ พระอุโบสถ พระวิหารพระพุทธไสยาสน์ กุฎี เจดีย์ทรงรามัญ และบุษบกไม้สักแกะสลัก
"เหตุการณ์ประวัติศาสตร์อันสำคัญยิ่งที่สะท้อนถึงพระมหากรุณาธิคุณของพระมหากษัตริย์ที่ทรงมีต่อวัดปรมัยยิกาวาส วรวิหาร คือ เมื่อวันที่ 14 พฤศจิกายน 2417 พระบาทสมเด็จพระจุลจอมเกล้าเจ้าอยู่หัว ได้เสด็จพระราชดำเนินประพาสพระราชวังบางปะอิน ได้ทรงมีพระราชศรัทธาที่จะถวายผ้าพระกฐินยังอารามรามัญเมืองนนทบุรี 4 อาราม ประกอบด้วย 1. วัดปากอ่าว 2. วัดรามัญ (วัดเกาะพญาเจ่ง) 3. วัดบางพัง และ 4. วัดสนามเหนือ เมื่อเสด็จขึ้นยังวัดปากอ่าวได้ทรงทอดพระเนตรเห็นว่า วัดปากอ่าวนี้เป็นวัดที่มีทำเลที่ตั้งดีแต่มีความทรุดโทรมเป็นอันมาก ทรงมีพระราชศรัทธาปฏิสังขรณ์ด้วยมุ่งพระราชหฤทัยที่จะเฉลิมพระเกียรติสมเด็จพระเจ้าบรมมหัยยิกาเธอ กรมสมเด็จพระสุดารัตนราชประยูร ผู้ทรงอภิบาลพระองค์มาแต่ครั้งยังทรงพระเยาว์ ดังนั้น วัดปรมัยยิกาวาส วรวิหาร แห่งนี้ จึงเป็นพระบรมราชานุสรณ์แห่งพระราชกตเวทิตาที่พระบาทสมเด็จพระจุลจอมเกล้าเจ้าอยู่หัวได้ทรงบูรณะปฏิสังขรณ์ฉลองพระเดชพระคุณสมเด็จพระบรมมหัยยิกาเธอแห่งรัชกาล ปรากฏเสนาสนะปูชนียสถานให้ได้มากราบนมัสการและน้อมรำลึกในพระมหากรุณาธิคุณ ซึ่งในปัจจุบัน วัดปรมัยยิกาวาส วรวิหาร มีถาวรวัตถุและเสนาสนะที่ล้วนเป็นสิ่งที่มีคุณค่าและความสำคัญทางประวัติศาสตร์ ควรค่าแห่งการเป็นแหล่งเรียนรู้ให้อนุชนได้ช่วยกันดูแลรักษาสมตามพระราชศรัทธาและพระบรมราชูทิศให้สถิตอยู่ตราบนานเท่านาน" นายสุทธิพงษ์ฯ กล่าวเพิ่มเติม
นายสุทธิพงษ์ จุลเจริญ ปลัดกระทรวงมหาดไทย กล่าวในช่วงท้ายว่า นับเป็นสรรพสิริมงคลต่อชาวมหาดไทยทุกคนที่ได้มีโอกาสอัญเชิญผ้าพระกฐินพระราชทานมาทอดถวายยังพระอาราม วัดปรมัยยิกาวาส วรวิหาร ทั้งนี้ เงินปัจจัยที่พุทธศาสนิกชนได้ร่วมกันทำบุญโดยเสด็จพระราชกุศลฯ ในวันนี้ ทางวัดจะนำไปสมทบทุนบูรณปฏิสังขรณ์ เพื่อให้พระภิกษุ สามเณร วัดปรมัยยิกาวาส วรวิหาร ได้ประกอบศาสนกิจและเผยแผ่พระธรรมคำสอนเป็นที่พึ่งที่ยึดเหนี่ยวของพุทธศาสนิกชน และบุญกุศลในการถวายผ้าพระกฐินพระราชทานในครั้งนี้ ขอน้อมถวายเป็นพระราชกุศลแด่พระบาทสมเด็จพระเจ้าอยู่หัวและพระบรมวงศานุวงศ์ทุกพระองค์

ที่มา : https://www.thaigov.go.th/news/contents/details/74571