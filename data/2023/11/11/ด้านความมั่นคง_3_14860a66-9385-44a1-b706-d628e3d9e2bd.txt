รัฐบาลไทย-ข่าวทำเนียบรัฐบาล-พ่อเมืองอุบล เดินหน้าจัดระเบียบสังคม ตามนโยบาย มท.1 อย่างต่อเนื่อง รวบนักพนันคาตู้สล็อตแมชชีน กลางเมืองเดชอุดม เน้นย้ำ “ไม่ที่ยืนให้อบายมุขทุกประเภท”


วันเสาร์ที่ 11 พฤศจิกายน 2566
11/11/2566
พิมพ์
พ่อเมืองอุบล เดินหน้าจัดระเบียบสังคม ตามนโยบาย มท.1 อย่างต่อเนื่อง รวบนักพนันคาตู้สล็อตแมชชีน กลางเมืองเดชอุดม เน้นย้ำ “ไม่ที่ยืนให้อบายมุขทุกประเภท”
พ่อเมืองอุบล เดินหน้าจัดระเบียบสังคม ตามนโยบาย มท.1 อย่างต่อเนื่อง รวบนักพนันคาตู้สล็อตแมชชีน กลางเมืองเดชอุดม เน้นย้ำ “ไม่ที่ยืนให้อบายมุขทุกประเภท”
เมื่อวันที่ 10 พ.ย. 66 นายศุภศิษย์ กอเจริญยศ ผู้ว่าราชการจังหวัดอุบลราชธานี เปิดเผยว่า กระทรวงมหาดไทยมีนโยบายในการยกระดับการจัดระเบียบสังคมและปราบปรามผู้มีอิทธิพล ตามนโยบายของนายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย และนายสุทธิพงษ์ จุลเจริญ ปลัดกระทรวงมหาดไทย ที่ได้เน้นย้ำให้ทุกจังหวัดทั่วประเทศ มุ่งมั่นในการกวาดล้างสิ่งผิดกฎหมายที่ก่อให้เกิดความไม่สงบในบ้านเมือง ตามพันธกิจของกระทรวงมหาดไทย ในการ “บำบัดทุกข์ บำรุงสุข” ให้กับพี่น้องประชาชน
“จังหวัดอุบลราชธานีได้บูรณาการหน่วยงานความมั่นคงในพื้นที่ นำกำลังร่วมกันปฏิบัติการจัดระเบียบสังคมและปราบปรามผู้มีอิทธิพล โดยให้จังหวัดร่วมกันจัดตั้งกลไกการดำเนินงาน และจัดตั้งชุดปฏิบัติการเฉพาะกิจในระดับจังหวัดและระดับอำเภอ บูรณาการกำลังกับหน่วยงานที่เกี่ยวข้องในการดำเนินการติดตาม สอบสวน จับกุม และดำเนินการทางกฎหมายต่อผู้กระทำความผิด ซึ่งเมื่อคืนที่ผ่านมา (9 พ.ย. 66) หลังจากชุดปฏิบัติการฯ ได้รับข้อร้องเรียนจากชาวบ้านที่ได้รับความเดือดร้อนจากร้านค้าของชำในเขตเทศบาล ที่มีการติดตั้งตั้งตู้สล็อตแมชชีน เพื่อพนันเอาทรัพย์สินโดยใช้เหรียญ 10 บาท ส่งผลให้ลูกหลานญาติพี่น้องสูญเงินจำนวนมาก ชุดปฏิบัติการฯ จึงได้เข้าตรวจค้นตามข้อร้องเรียนจากพี่น้องประชาชน พบสถานที่ตั้งของที่เกิดเหตุเป็นร้านค้าของชำไม่มีบ้านเลขที่ ตั้งอยู่ที่ ม.19 ต.เมืองเดชอุดม อ.เดชอุดม จ.อุบลราชธานี มีตู้สล็อตแมชชีนตั้งอยู่หลังร้านค้า เสียบปลั๊กติดไฟ และพบบุคคลกำลังนั่งหยอดเหรียญเล่นการพนันอยู่ เจ้าหน้าที่จึงได้ดำเนินจับกุมนักพนัน พร้อมด้วยนายเอกพรรดิ (สงวนนามสกุล) อายุ 35 ปี ที่ให้การรับสารภาพว่าเป็นเจ้าของห้องเช่าและให้ตู้สล็อตแมชชีนใช้ไฟฟ้าจากร้านตนเอง” นายศุภศิษย์ฯ กล่าว
นายศุภศิษย์ กอเจริญยศ ผู้ว่าราชการจังหวัดอุบลราชธานี กล่าวเพิ่มเติมว่า ชุดจับกุมได้มีการตั้งข้อกล่าวหา ต่อนายเอกพรรดิฯ ว่าเป็นผู้จัดให้มีการเล่นพนัน (สล็อตแมชชีน) อันระบุไว้ในบัญชี ก.โดยผิดกฏหมาย ตามพระราชบัญญัติการพนันพุทธศักราช 2478 และที่แก้ไขเพิ่มเติม โดยมีของกลางเป็นตู้สล็อตแมชชีน 2 ตู้ และเงินเหรียญของกลาง 1,080 บาท เมื่อได้ทำการแจ้งข้อกล่าวหาให้ทราบแล้ว เจ้าหน้าที่จึงควบคุมตัวนายเอกพรรดิฯ และนักพนันทั้งหมดพร้อมของกลาง นำตัวส่งพนักงานสอบสวนสถานีตำรวจภูธรเดชอุดม เพื่อดำเนินการตามกฎหมายต่อไป
“จังหวัดอุบลราชธานีมุ่งมั่นในการกวาดล้างสิ่งผิดกฎหมายที่ก่อให้เกิดความไม่สงบในบ้านเมืองทุกประเภท จึงขอเชิญชวนพี่น้องประชาชนทุกท่านช่วยกันระแวดระวังบ้านเมืองของเรา ช่วยกันเป็นหูเป็นตา ให้เจ้าหน้าที่ฝ่ายความมั่นคงด้วย หากพบเห็นเบาะแสการกระทำผิด เช่น เช่นการลักลอบเล่นการพนัน หรือการกระทำความผิดทุกรูปแบบ สามารถแจ้งข้อมูลได้ที่นายอำเภอ ปลัดอำเภอ เจ้าหน้าที่ฝ่ายความมั่นคง กำนัน ผู้ใหญ่บ้าน หรือที่ศูนย์ดำรงธรรมจังหวัด ศูนย์ดำรงธรรมอำเภอ สายด่วน 1567 โทรฟรีตลอด 24 ชั่วโมง และข้อมูลส่วนบุคคลของผู้เเจ้งเบาะเเสจะถูกคุ้มครองและปกปิดเป็นความลับ โดยจะมีการป้องกันไม่ให้ได้รับภัยจากการเเจ้งเบาะเเสดังกล่าว” นายศุภศิษย์ฯ กล่าวทิ้งท้าย

ที่มา : https://www.thaigov.go.th/news/contents/details/74572