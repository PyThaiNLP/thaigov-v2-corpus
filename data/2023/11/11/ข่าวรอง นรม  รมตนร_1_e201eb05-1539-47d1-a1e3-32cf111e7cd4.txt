รัฐบาลไทย-ข่าวทำเนียบรัฐบาล-​“พวงเพ็ชร” ยันรัฐบาลเดินหน้า ‘กองทุนชุมชนเมือง  “  ด้านชุมชนหวังรัฐดัน เพิ่มทุน เติมเงิน กระตุ้นเศรษฐกิจ


วันเสาร์ที่ 11 พฤศจิกายน 2566
11/11/2566
พิมพ์
​“พวงเพ็ชร” ยันรัฐบาลเดินหน้า ‘กองทุนชุมชนเมือง  “  ด้านชุมชนหวังรัฐดัน เพิ่มทุน เติมเงิน กระตุ้นเศรษฐกิจ
​“พวงเพ็ชร” ยันรัฐบาลเดินหน้า ‘กองทุนชุมชนเมือง  “  ด้านชุมชนหวังรัฐดัน เพิ่มทุน เติมเงิน กระตุ้นเศรษฐกิจ
วันที่ 11 พฤศจิกายน 2566 นางพวงเพ็ชร ชุนละเอียด รัฐมนตรีประจำสำนักนายกรัฐมนตรี พร้อมด้วย นายวราวุธ ยันต์เจริญ ผู้ช่วยรัฐมนตรีประจำสำนักนายกรัฐมนตรี  นายกฤช เอื้อวงศ์ ที่ปรึกษารัฐมนตรีประจำสำนักนายกรัฐมนตรี นางสุภาภรณ์ คงวุฒิปัญญา เลขานุการรัฐมนตรีประจำสำนักนายกรัฐมนตรี นายเบญจพล นาคประเสริฐ ผู้อำนวยการสำนักงานกองทุนหมู่บ้านและชุมชนเมืองแห่งชาติ (สทบ.) ร่วมประชุมรับฟังข้อเสนอและมอบนโยบายให้กับกองทุนชุมชนเมืองในพื้นที่กรุงเทพมหานคร
ที่ประชุมได้มีการแลกเปลี่ยนความคิดเห็นด้านต่างๆ  อาทิ  ภาระหนี้เสียของสมาชิกกองทุนชุมชนเมืองในพื้นที่กรุงเทพมหานคร
ซึ่งบางกองทุนประสบปัญหาและอุปสรรคในการขับเคลื่อนงานเนื่องจากภาวะเศรษฐกิจ ขาดการบูรณาการร่วมกันระหว่างหน่วยงาน  ขาดความชัดเจนในข้อกฎหมาย ไม่มีการลงโทษที่ชัดเจน กรณีสมาชิกไม่คืนเงิน และการขับเคลื่อนงานในการดำเนินการดำเนินงานล่าช้า เป็นต้น
ส่วนข้อเสนอแนะที่อยากให้นางพวงเพ็ชร ในฐานะที่เป็นรัฐมนตรีกำกับดูแล สทบ. เร่งดำเนินการ คือ อยากให้มีการฟื้นฟูและจัดตั้งกองทุนชุมชนเมืองในพื้นที่กรุงเทพมหานคร ขึ้นใหม่ โดยมีการเพิ่มทุนอีก 1 ล้านบาท เพื่อเพิ่มประสิทธิภาพในการดำเนินงาน พร้อมทั้งขอให้มีหน่วยงานกลางที่ชัดเจน เพื่อแก้ไขปัญหาได้อย่างทันท่วงที ส่วนการพักชำระหนี้ ควรพักทั้งเงินต้นและดอกเบี้ย และเสนอให้มีการจัดสัดส่วนหมู่บ้านขึ้นมาใหม่ในการจัดตั้งกองทุนหมู่บ้านและชุมชนเมือง  นอกจากนี้ ยังเสนอให้หน่วยงานภาครัฐดำเนินการสนับสนุนอย่างต่อเนื่องในทุกด้าน เช่น การจัดอบรมด้านบัญชี ข้อกฎหมาย ฯลฯ
นางพวงเพ็ชร  เปิดเผยภายหลังการประชุมว่า กองทุนชุมชนเมืองในพื้นที่กรุงเทพมหานคร มี 3 รูปแบบ คือ 1. ดำเนินการอยู่ มีผลการดำเนินการที่ดี 2. หยุดดำเนินการ และ 3. ที่ยังไม่เคยตั้งกองทุน
ทั้งนี้ รัฐบาลยังคงจะดำเนินการสนับสนุนการดำเนินงานของกองทุนชุมชนเมืองในพื้นที่กรุงเทพมหานครต่อไป  พร้อมจะชูกองทุนที่มีดำเนินการยอดเยี่ยม ให้เป็นกองทุนตัวอย่างในการบริหารจัดการ รวมถึงจะมีการส่งเสริมความรู้ และการเรียนการสอนด้านบัญชี เพื่อให้สมาชิกมีวิชาความรู้ สามารถนำไปใช้ประโยชน์ พัฒนาได้

ที่มา : https://www.thaigov.go.th/news/contents/details/74565