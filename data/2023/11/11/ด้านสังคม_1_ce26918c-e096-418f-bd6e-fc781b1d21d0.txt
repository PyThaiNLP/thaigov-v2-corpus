รัฐบาลไทย-ข่าวทำเนียบรัฐบาล-ดีอี พบมิจฉาชีพป่วนไม่หยุด “ชวนลงทุนกองทุนทองคำคุณภาพ เริ่มพอร์ต 1,000 บาท เปิดพอร์ตวันนี้ รับทองคำน้ำหนัก 2.5 กรัม”


วันเสาร์ที่ 11 พฤศจิกายน 2566
ดีอี พบมิจฉาชีพป่วนไม่หยุด “ชวนลงทุนกองทุนทองคำคุณภาพ เริ่มพอร์ต 1,000 บาท เปิดพอร์ตวันนี้ รับทองคำน้ำหนัก 2.5 กรัม”
ดีอี พบมิจฉาชีพป่วนไม่หยุด “ชวนลงทุนกองทุนทองคำคุณภาพ เริ่มพอร์ต 1,000 บาท เปิดพอร์ตวันนี้ รับทองคำน้ำหนัก 2.5 กรัม”
กระทรวงดิจิทัลเพื่อเศรษฐกิจและสังคม (ดีอี) พบมิจฉาชีพปั่นข่าวปลอม “ชวนลงทุนกองทุนทองคำคุณภาพ เริ่มพอร์ต 1,000 บาท เปิดพอร์ตวันนี้ รับทองคำน้ำหนัก 2.5 กรัม” ขึ้นแท่นอันดับ 1 รองลงมาการไฟฟ้าฯ ส่งเจ้าหน้าที่รับลงทะเบียนตามหมู่บ้าน เพื่อเปลี่ยนวิธีการแจ้งหนี้เป็นช่องทาง SMS” เตือนประชาชนตรวจสอบข้อมูลให้รอบด้าน เช็คให้ชัวร์ก่อนแชร์ ระวังมิจฉาชีพหลอกให้โอนเงิน และล้วงเอาข้อมูลสำคัญ
นายเวทางค์ พ่วงทรัพย์ รองปลัดกระทรวงดิจิทัลเพื่อเศรษฐกิจและสังคม (ดีอี) ในฐานะโฆษกกระทรวงฯ กล่าวถึง ผลการมอนิเตอร์และรับแจ้งข่าวปลอมของศูนย์ต่อต้านข่าวปลอม ระหว่างวันที่ 3 - 9 พฤศจิกายน 2566 พบข้อความที่เข้ามาทั้งหมด 1,274,716 ข้อความ โดยมีข้อความที่ต้องดำเนินการตรวจสอบ (Verify) ทั้งสิ้น 112 ข้อความ ทั้งนี้ช่องทางที่มีการพบเบาะแสมากที่สุด คือ ข้อความที่มาจาก Social Listening จำนวน 101 ข้อความ ตามมาด้วยการแจ้งเบาะแสผ่าน Line Official จำนวน 11 ข้อความ รวมเรื่องที่ต้องดำเนินการตรวจสอบ 77 เรื่อง และจากการประสานงานกับหน่วยงานที่เกี่ยวข้อง ได้รับผลการตรวจสอบกลับมาแล้ว 38 เรื่อง
ทั้งนี้ ดีอี ได้แบ่งข่าวปลอมที่ได้รับความสนใจเป็น 4 กลุ่ม ประกอบด้วย
กลุ่มที่ 1 : นโยบายรัฐบาล ข่าวสารทางราชการ ความสงบเรียบร้อยของสังคม ขัดศีลธรรมอันดี และความมั่นคงภายในประเทศ จำนวน 45 เรื่อง อาทิ กระทรวงเกษตรฯ เตรียมเสนอครม. พักหนี้สหกรณ์ ปล่อยสินเชื่อช่วยชาวนา เป็นต้น
กลุ่มที่ 2 : ผลิตภัณฑ์สุขภาพ วัตถุอันตราย เครื่องสำอาง รวมถึงสินค้าและบริการที่ผิดกฎหมาย จำนวน 23 เรื่อง อาทิ ปิดปากขณะจาม เสี่ยงเสียชีวิต เป็นต้น
กลุ่มที่ 3 : ภัยพิบัติ จำนวน 1 เรื่อง ปี2566 ไม่มีลมหนาว เตรียมรับอุณหภูมิร้อนสูง เป็นต้น
กลุ่มที่ 4 : เศรษฐกิจ จำนวน 8  เรื่อง อาทิ ครม. มีมติพยุงราคาข้าวชะลอการขายข้าวเปลือกหอมมะลิ จากราคาตลาดตันละ 11,000 บาทเป็น 12,000 บาท เป็นต้น
นายเวทางค์ กล่าวต่อว่า เมื่อพิจารณาจากข่าวปลอมที่ได้รับความสนใจในลำดับต้นๆ ในสัปดาห์ล่าสุดนี้ พบว่าส่วนใหญ่เป็นข่าวด้านกลุ่มนโยบายรัฐบาล ข่าวสารทางราชการ รองลงมาเป็นกลุ่มผลิตภัณฑ์เพื่อสุขภาพ และกลุ่มเศรษฐกิจ ตามลำดับ โดยข่าวที่ได้รับความสนใจจากประชาชน ระหว่างวันที่ 3 - 9 พฤศจิกายน 2566 มากที่สุด 10 อันดับ ได้แก่
อันดับที่ 1 : เรื่อง ชวนลงทุนกองทุนทองคำคุณภาพ เริ่มพอร์ต 1,000 บาท เปิดพอร์ตวันนี้ รับทองคำน้ำหนัก 2.5 กรัม
อันดับที่ 2 : เรื่อง การไฟฟ้าฯ ส่งเจ้าหน้าที่รับลงทะเบียนตามหมู่บ้าน เพื่อเปลี่ยนวิธีการแจ้งหนี้เป็นช่องทาง SMS
อันดับที่ 3 : เรื่อง ธนาคารกรุงไทยส่ง SMS ยื่นสิทธิให้กู้ 160,000 บาท ผ่านลิงก์
อันดับที่ 4 : เรื่อง ออมสินปล่อยเงินกู้ฉุกเฉิน 10,000-300,000 บาท ผ่านเพจ Mong to Vu dep946127 เพจ PKCPT 07 และเพจ NBK CPT 09
อันดับที่ 5 : เรื่อง ออมสินปล่อยสินเชื่อเปิดบริการให้ยืม วงเงิน 10,000-1,000,000 บาท ผ่านเพจ DBK CPT 05 และเพจ BKCPT 27
อันดับที่ 6 : เรื่อง อาการขี้หนาวเป็นสัญญาณของไตขวาเสื่อม
อันดับที่ 7 : เรื่อง จนท. กรมบัญชีกลาง โทรแจ้งมีเงินมรดกตกทอด ให้ทำเรื่องขอรับเงิน โดยกรอกข้อมูลผ่านหน้าเว็บไซต์
อันดับที่ 8 : เรื่อง ออมสินปล่อยเงินกู้ฉุกเฉินผ่านเพจเงินด่วน ออมสิน 5,000-1,000,000 บาท
อันดับที่ 9 : เรื่อง เพจเฟซบุ๊กเปิดขาย SET50 กองทุนรวมทองคำไทย ราคาเปิดพอร์ต 999 บาท และ 3999 บาท ความเสี่ยงต่ำ ลงทุนครั้งเดียว ปันผลไม่หมดอายุ
อันดับที่ 10 : เรื่อง เพจเฟซบุ๊กทำบัตรประชาชนไทย ทำบัตร 10 ปี รับรองจากกระทรวงมหาดไทย
กระทรวงดิจิทัลเพื่อเศรษฐกิจและสังคม ขอให้ประชาชนตระหนักรู้เท่าทันข่าวปลอมที่ถูกแพร่กระจายบนสื่อออนไลน์/โซเชียลมีเดีย ซึ่งหากขาดความรู้เท่าทัน และมีการส่งต่อข้อมูลข่าวปลอมเหล่านี้ ก็จะทำให้ได้รับข้อมูลผิดๆ และส่งผลกระทบกับประชาชนที่หลงเชื่อข่าวปลอมดังกล่าว โดยสามารถติดตามข่าวสารที่ถูกต้อง และสามารถแจ้งเบาะแสข่าวปลอม ผ่านช่องทางต่างๆ ของศูนย์ต่อต้านข่าวปลอมได้ที่ ไลน์@antifakenewscenter เว็บไซต์https://www.antifakenewscenter.com ทวิตเตอร์ https://twitter.com/AFNCThailand และสายด่วน GCC 1111 ต่อ 87 ตลอด 24 ชั่วโมง
--------------------------------

ที่มา : https://www.thaigov.go.th/news/contents/details/74566