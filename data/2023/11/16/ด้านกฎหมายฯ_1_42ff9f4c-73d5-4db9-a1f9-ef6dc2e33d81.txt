รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม ร่วมแถลงข่าวโครงการ "ลบประวัติ ล้างความผิด คืนชีวิตให้ประชาชน" 


วันพฤหัสบดีที่ 16 พฤศจิกายน 2566
16/11/2566
พิมพ์
รัฐมนตรีว่าการกระทรวงยุติธรรม ร่วมแถลงข่าวโครงการ "ลบประวัติ ล้างความผิด คืนชีวิตให้ประชาชน"
รัฐมนตรีว่าการกระทรวงยุติธรรม  ร่วมแถลงข่าวโครงการ "ลบประวัติ ล้างความผิด คืนชีวิตให้ประชาชน"
ในวันพฤหัสบดีที่ ๑๖ พฤศจิกายน ๒๕๖๖ เวลา ๑๐.๐๐ น. พันตำรวจเอก ทวี สอดส่อง รัฐมนตรีว่าการกระทรวงยุติธรรม  ร่วมแถลงข่าว "โครงการลบประวัติ ล้างความผิด คืนชีวิตให้ประชาชน"  โดยมีพลตำรวจเอก ต่อศักดิ์ สุขวิมล ผู้บัญชาการตำรวจแห่งชาติ พลตำรวจเอก สุรเชษฐ์ หักพาล รองผู้บัญชาการตำรวจแห่งชาติ นายยู่สิน จินตภากร ผู้ช่วยรัฐมนตรีประจำกระทรวงยุติธรรม ผศ.ดร. ปริญญา เทวานฤมิตรกุล แห่งศูนย์นิติศาสตร์ มหาวิทยาลัยธรรมศาสตร์ ผู้แทนคณะกรรมการสิทธิมนุษยชนแห่งชาติ ผู้แทนจากกรมการจัดหางาน ประธานกรรมการหอการค้าไทยและสภาหอการค้าแห่งประเทศไทย ประธานสภาอุตสาหกรรมแห่งประเทศไทย และผู้ที่เกี่ยวข้องเข้าร่วมฯ ณ ห้องสารสิน สำนักงานตำรวจแห่งชาติ
สำหรับโครงการ "ลบประวัติ ล้างความผิด คืนชีวิตให้ประชาชน" ด้วยปรากฎว่าปัจจุบัน หน่วยงานต่างๆ ทั้งภาครัฐและเอกชนให้ความสำคัญต่อการตรวจสอบประวัติของบุคคลจำนวนมาก เพื่อคัดกรองบุคคลเข้าทำงานในหน่วยงาน องค์กร บริษัท โดยประชาชนต้องแสดงผลการตรวจสอบประวัติอาชญากรรมประกอบการสมัครงาน ซึ่งมีประชาชนจำนวนมากที่เคยมีประวัติถูกดำเนินคดีอาญา แต่ศาลพิพากษายกฟ้อง พนักงานอัยการสั่งไม่ฟ้อง มีประวัติอาชญากรรมอยู่ในฐานข้อมูลของกองทะเบียนประวัติอาชญากร ทำให้ถูกตัดสิทธิ ไม่ได้ได้รับการพิจารณาเข้าทำงาน ขาดโอกาสในการหางานประกอบอาชีพ กลับไปใช้ชีวิตใหม่เฉกเช่นประชาชนทั่วไป ทำให้ขาดรายได้ และอาจทำให้ต้องก่ออาชญากรรม
เพื่อแก้ไขปัญหาดังกล่าว สำนักงานตำรวจแห่งชาติได้ร่วมกับศูนย์นิติศาสตร์ มหาวิทยาลัยธรรมศาสตร์ ปรับปรุงแก้ไขระเบียบสำนักงานตำรวจแห่งชาติ ว่าด้วยประมวลระเบียบการตำรวจไม่เกี่ยวกับคดี ลักษณะที่ ๓๒ การพิมพ์ลายนิ้วมือ พ.ศ.๒๕๖๖ ซึ่งได้ลงนามและมีผลบังคับใช้เมื่อวันที่ ๒๗ พฤษภาคม พ.ศ.๒๕๖๖ ให้สอดคล้องกับบทบัญญัติรัฐธรรมนูญแห่งราชอาณาจักรไทย พ.ศ.๒๕๖๐ มาตรา ๒๙ วรรคสอง ซึ่งเป็นไปตามหลักสันนิษฐานไว้ก่อนว่าบริสุทธิ์ หรือ Presumption Of Innocence ว่าในคดีอาญาหากไม่มีคำพิพากษาถึงที่สุด ให้สันนิษฐานว่าผู้ต้องหาหรือจำเลยไม่มีความผิด
โดยมีการปรับปรุงการจัดเก็บประวัติบุคคลออกเป็น ๓ ทะเบียน ได้แก่ ๑)ทะเบียนประวัติผู้ต้องหา ๒)ทะเบียนประวัติอาชญากร ๓) ทะเบียนประวัติผู้กระทำความผิดที่มิใช่อาชญากร และปรับปรุงหลักเกณฑ์การถอนประวัติออกจากฐานข้อมูลของกองทะเบียนประวัติอาชญากรเป็น ๙ ข้อ เพื่อปรับปรุงฐานข้อมูลประวัติอาชญากรให้เป็นปัจจุบัน ผลการแบ่งทะเบียนในการจัดเก็บข้อมูลและหลักเกณฑ์การคัดแยกประวัติอาชญากรรมตามระเบียบนี้ ทำให้มีบุคคลที่มีชื่ออยู่ในทะเบียนประวัติอาชญากรเพียง ๓,๗๒๙,๑๗๓ ราย จากทั้งหมด ๑๓,๐๕๑,๒๓๔ ราย สามารถคืนสิทธิให้กับประชาชนจากโครงการนี้จำนวนกว่า ๙.๓ ล้านคน
ทั้งนี้ สำนักงานตำรวจแห่งชาติได้ปรับปรุงการให้บริการประชาชนในการตรวจสอบคุณสมบัติว่าเป็นผู้ที่อยู่ในโครงการลบประวัติ ล้างความผิด คืนชีวิตให้ประชาชนหรือไม่ ผ่านเว็บไซต์ www.crd-check.com โดยเมื่อท่านมีชื่ออยู่ในโครงการ หมายความว่าประวัติอาชญากรรมของท่านได้ถูกทำการคัดแยกและถอนประวัติเรียบร้อยแล้ว

ที่มา : https://www.thaigov.go.th/news/contents/details/74851