รัฐบาลไทย-ข่าวทำเนียบรัฐบาล-​“นายกฯ”เผย ชวน TikTok เปิดศูนย์เทรนใช้งานแพลตฟอร์มในไทย หวังใช้ TikTok โปรโมทซอฟพาวเวอร์


วันพฤหัสบดีที่ 16 พฤศจิกายน 2566
16/11/2566
พิมพ์
​“นายกฯ”เผย ชวน TikTok เปิดศูนย์เทรนใช้งานแพลตฟอร์มในไทย หวังใช้ TikTok โปรโมทซอฟพาวเวอร์
​“นายกฯ”เผย ชวน TikTok เปิดศูนย์เทรนใช้งานแพลตฟอร์มในไทย หวังใช้ TikTok โปรโมทซอฟพาวเวอร์
วันนี้ (15 พฤศจิกายน 2566)  เวลา 16.30 น.  (ตามเวลาท้องถิ่นนคร ซานฟรานซิสโก สหรัฐฯ ช้ากว่ากรุงเทพฯ 15 ชั่วโมง ) นายเศรษฐา ทวีสิน นายกรัฐมนตรี และรัฐมนตรีว่าการกระทรวงการคลัง กล่าวถึงการพบกับผู้บริหาร TikTok ว่า ทางผู้บริหารเดินทางมาพบเอง ซึ่งไม่แปลกใจเพราะในประเทศไทย มีผู้ใช้งาน 43 ล้านคน ถือว่าสูงมาก เพราะทุกคนนิยมลงใน TikTok จึงต้องมาดูว่าจะทำอย่างไรที่เราจะช่วยเหลือซึ่งกันและกัน ทำให้เขาได้ประกอบธุรกิจที่ดี ขณะเดียวกันก็ช่วยเหลือประชาชนคนไทยด้วยเหมือนกัน เช่น เรื่องของโอท็อป
นายกรัฐมนตรี กล่าวว่า ตนเองได้บอกไปว่าประเทศไทยไม่ได้มีแค่เชียงใหม่ ภูเก็ต หรือ กรุงเทพฯ แต่มีหลายจังหวัด และมีความต้องการการโปรโมทบริการ รวมถึงซอฟพาวเวอร์สินค้าไทย เรื่องคืออาหาร เนื่องจากหลายคนได้ใช้แพลตฟอร์มTikTok ลงคลิปทำอาหาร ที่เป็นคลิปสั้นๆ สนุกสนาน ทำให้มีคนเขามาดูจำนวนมาก และขณะนี้เราได้ฝึกอบรมให้กับเจ้าของผลิตภัณฑ์ที่ผ่านการคัดเลือกและให้ทางTikTok เข้ามาช่วยฝึกหัด รวมถึงซอฟทาวเวอร์ด้านอื่นของไทย โดยขอให้มาสร้างศูนย์ฝึกอบรมในไทยเพื่อคำแนะนำในการเล่นโซเชียลมีเดียที่มีประสิทธิภาพสูง ขณะที่คณะกรรมการส่งเสริมการลงทุน (บีโอไอ)ได้เสนอสิทธิประโยชน์ด้านภาษีเพื่อจูงใจ ซึ่งทางTikTok ให้ความสนใจ
นายกรัฐมนตรี กล่าวถึงการหารือกับผู้บริษัท Booking.com ว่า ตั้งแต่เราประกาศวีซ่าฟรีนักท่องเที่ยวจีน มีคนเข้ามาดูเว็บไซต์เพิ่มขึ้นถึง 7 เท่า แต่ยังไม่ดีพอ มองว่าสามารถทำให้เพิ่มการเข้าชมเว็บไซต์ได้มากกว่านั้น ทั้งนี้ บริษัท Booking.com ก็เป็นเจ้าของ Agoda และมีพนักงานหลายพันคนเป็นคนไทย และอีกหลายส่วนเป็นชาวต่างชาติ  ขณะเดียวกันเรามีการโปรโมทเรื่องการท่องเที่ยวและ ซอฟต์เพาเวอร์ โดยผู้บริหารบริษัท Booking.com ระบุว่าจะติดต่อไปยังผู้ว่าการการท่องเที่ยวแห่งประเทศไทย เพื่อหาทางในการปรับภาพใหญ่ให้เกิดประโยชน์ทั้งสองทาง และเขาก็ดีใจที่ผู้นำระดับประเทศให้ความสำคัญ

ที่มา : https://www.thaigov.go.th/news/contents/details/74825