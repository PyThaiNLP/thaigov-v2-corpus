รัฐบาลไทย-ข่าวทำเนียบรัฐบาล-​ใน 15 พ.ย.66 (ช่วงบ่าย) นายสุทิน คลังแสง รัฐมนตรีว่าการกระทรวงกลาโหม ได้ร่วมการประชุมรัฐมนตรีกลาโหมอาเซียน +1 อย่างไม่เป็นทางการกับประเทศคู่เจรจา 


วันพฤหัสบดีที่ 16 พฤศจิกายน 2566
​ใน 15 พ.ย.66 (ช่วงบ่าย) นายสุทิน คลังแสง รัฐมนตรีว่าการกระทรวงกลาโหม ได้ร่วมการประชุมรัฐมนตรีกลาโหมอาเซียน +1 อย่างไม่เป็นทางการกับประเทศคู่เจรจา
รมว.กห. เข้าการประชุม ADMM-Plus +1 อย่างไม่เป็นทางการกับประเทศคู่เจรจา จำนวน 2 ประเทศ ได้แก่ สหรัฐอเมริกา และญี่ปุ่น เพื่อให้ประเทศสมาชิกอาเซียนได้ร่วมแลกเปลี่ยนมุมมองด้านความมั่นคงและการป้องกันประเทศ
โดย รมว.กห. ได้กล่าวต่อนาย ลอยด์ ออสติน รมว.กห.สหรัฐฯ และสมาชิกอาเซียนที่ร่วมประชุมว่า “ไทยและสหรัฐเป็นมิตรประเทศที่มีความสัมพันธ์กันอย่างยาวนาน มีความใกล้ชิดกันในทุกระดับ  โดยเฉพาะอย่างยิ่งด้านการทหาร ซึ่งไทยชื่นชมความริเริ่มของ กห.สหรัฐฯ ที่ได้เสนอเอกสาร Concept Note ความร่วมมือระหว่างอาเซียน - สหรัฐฯ เพื่อส่งเสริมขีดความสามารถของผู้นำรุ่นใหม่ และขอขอบคุณสหรัฐฯ สำหรับการสนับสนุนหลักสูตรต่าง ๆ ให้กับประเทศสมาชิกอาเซียน โดยริเริ่มในปี 2567 เพื่อเพิ่มพูนทักษะและความรู้ให้กับหน่วยงานด้านการป้องกันประเทศและส่งเสริมการมีปฏิสัมพันธ์ระหว่างกัน”
ทั้งนี้กระทรวงกลาโหมและกระทรวงกลาโหมสหรัฐ จะจัดการประชุมคณะทำงานผู้เชี่ยวชาญด้านความมั่นคงทางทะเล ครั้งที่ 20 ระหว่าง 19 - 22 มีนาคม 2567 ณ กรุงเทพฯ
จากนั้น รมว.กห. ได้กล่าวต่อนายมิโนรุ  คิฮะระ รมว.กห.ญี่ปุ่น ว่า “ในฐานะที่ประเทศไทย เป็นประเทศผู้ประสานงานความสัมพันธ์อาเซียน - ญี่ปุ่น ซึ่งนับเป็นปีแห่งความสำคัญของความสัมพันธ์อาเซียน - ญี่ปุ่น ที่ครบรอบ 50 ปี  โดยเฉพาะอย่างยิ่งความสำเร็จของการประชุมสุดยอดอาเซียน - ญี่ปุ่น ครั้งที่ 26 ซึ่งได้ยกระดับความสัมพันธ์ระหว่างกันไปสู่ความเป็นหุ้นส่วนเชิงยุทธศาสตร์แบบรอบด้าน โดยกล่าวชื่นชมบทบาทของญี่ปุ่น ในการมุ่งมั่นเสริมสร้างเสถียรภาพและความมั่นคงในภูมิภาคอินโด - แปซิฟิก ผ่านการพัฒนาความร่วมมือในภูมิภาค บนพื้นฐานของความเป็นแกนกลางของอาเซียน ในกลไกที่อาเซียนมีบทบาทนำ รวมทั้งการที่ญี่ปุ่นได้บรรจุเรื่อง การพัฒนาความร่วมมือกับมิตรประเทศเป็นประเด็นหลักของยุทธศาสตร์การป้องกันประเทศฉบับใหม่ด้วย”

ที่มา : https://www.thaigov.go.th/news/contents/details/74787