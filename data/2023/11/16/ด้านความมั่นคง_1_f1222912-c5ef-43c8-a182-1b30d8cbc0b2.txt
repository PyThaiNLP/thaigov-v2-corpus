รัฐบาลไทย-ข่าวทำเนียบรัฐบาล-การประชุมรัฐมนตรีกลาโหมอาเซียน หรือ ADMM ครั้งที่ 17 ในวันนี้ (15 พฤศจิกายน 2566)


วันพฤหัสบดีที่ 16 พฤศจิกายน 2566
การประชุมรัฐมนตรีกลาโหมอาเซียน หรือ ADMM ครั้งที่ 17 ในวันนี้ (15 พฤศจิกายน 2566)
นายสุทิน คลังแสง รมว.กห. ได้เข้าร่วมการประชุมฯ ซึ่งได้รับการต้อนรับจาก พลโท พลาโบโว ซูเบียนโต้ รมว.กห.อินโดนีเซีย โดยธีมของปีนี้ คือ “สันติภาพ ความเจริญรุ่งเรือง และความมั่นคง”
ซึ่งสอดคล้องกับการเป็นประธานอาเซียน คือ การทำให้อาเซียนเป็นศูนย์กลางความเจริญก้าวหน้าของโลก โดยสะท้อนถึงความมุ่งมั่นตั้งใจของประเทศสมาชิกอาเซียนที่ต้องการให้ภูมิภาคมีสันติภาพและความมั่นคง นอกจากนี้ ยังสะท้อนให้เห็นถึงความร่วมมือในการรักษาความมั่นคงปัจจุบันในสถานการณ์โลก ทั้งนี้ สันติภาพและความมั่นคงถือเป็นพื้นฐานของความเจริญก้าวหน้าและการพัฒนาของสังคม ดังนั้น การประชุม ADMM จึงมุ่งมั่นที่จะกระชับความร่วมมือ เพื่อรับมือกับความท้าทายต่างๆ ผ่านการหารือระหว่างกองทัพและกระทรวงกลาโหมของภูมิภาค เพื่อเสริมสร้างความไว้เนื้อเชื่อใจและความร่วมมือระหว่างกันให้มากยิ่งขึ้น
ในระหว่างการประชุมฯ นายสุทิน คลังแสง รมว.กห. ได้กล่าวแนะนำตัวต่อสมาชิกอาเซียนพร้อมกับกล่าวแสดงความยินดีในความสำเร็จของการเป็นประธานอาเซียนของอินโดนีเซียในฐานะประธานอาเซียน ที่ได้จัดการประชุมสุดยอดอาเซียนและการประชุมที่เกี่ยวข้อง ภายใต้กรอบการประชุม ADMM และ ADMM-Plus ได้อย่างประสบความสำเร็จเสริมสร้างความร่วมมืออย่างสร้างสรรค์ภายใต้บทบาทนำและความมุ่งมั่นในการขับเคลื่อนความร่วมมือ โดยอาเซียนเป็นศูนย์กลาง สรรค์สร้างความเจริญครอบคลุมในทุกมิติ พร้อมขอบคุณคณะทำงานและเจ้าหน้าที่อาวุโสกลาโหมอาเซียน ที่ทุ่มเทเสียสละ เพื่อขับเคลื่อนและเสริมสร้างความร่วมมือด้านความมั่นคงของอาเซียน ให้มีความก้าวหน้า และประสบผลสัมฤทธิ์เป็นอย่างดี โดยรัฐมนตรีกลาโหมกลุ่มประเทศอาเซียนได้ร่วมจับมือและถ่ายภาพร่วมกัน แสดงถึงความสัมพันธ์ที่แนบแน่นและความสำเร็จของการประชุมฯ ดังกล่าว
ที่มา : โฆษกกระทรวงกลาโหม

ที่มา : https://www.thaigov.go.th/news/contents/details/74786