รัฐบาลไทย-ข่าวทำเนียบรัฐบาล-​“นายกฯ”ยัน ไม่ติดใจ “ผู้ว่าฯ ททท.” ปม ผุดไอเดีย ดึง ตร.จีน ลาดตระเวน ชี้ ทำถูกมากว่าผิด ลั่น คนทำงานต้องมีพลาดบ้าง


วันพฤหัสบดีที่ 16 พฤศจิกายน 2566
16/11/2566
พิมพ์
​“นายกฯ”ยัน ไม่ติดใจ “ผู้ว่าฯ ททท.” ปม ผุดไอเดีย ดึง ตร.จีน ลาดตระเวน ชี้ ทำถูกมากว่าผิด ลั่น คนทำงานต้องมีพลาดบ้าง
​“นายกฯ”ยัน ไม่ติดใจ “ผู้ว่าฯ ททท.” ปม ผุดไอเดีย ดึง ตร.จีน ลาดตระเวน ชี้ ทำถูกมากว่าผิด ลั่น คนทำงานต้องมีพลาดบ้าง
วันนี้ ( 15 พ.ย. 2566) เวลา 16.30 น.  (ตามเวลาท้องถิ่นนคร ซานฟรานซิสโก สหรัฐฯ ช้ากว่ากรุงเทพฯ 15 ชั่วโมง ) นายเศรษฐา ทวีสิน นายกรัฐมนตรีและ รัฐมนตรีว่าการกระทรวงการคลัง ให้สัมภาษณ์ถึงการพูดคุยกับ นางสาว ฐาปนีย์ เกียรติไพบูลย์ ผู้ว่าการการท่องเที่ยวแห่งประเทศไทย(ททท.) ที่ออกมายอมรับว่าสื่อสารผิดพลาดกรณีที่ระบุว่าจะนำตำรวจจีนลาดตระเวนตามจังหวัดท่องเที่ยวเมืองหลักและเมืองรองของไทย หรือยัง ว่า ยังไม่ได้พูดคุยกัน
ผู้สื่อข่าวถามว่าจะมีการพูดคุยเคลียร์ใจกันหรือไม่ นายกรัฐมนตรีกล่าวว่า ตนไม่ได้มีอะไรกับผู้ว่าฯททท. ไม่ได้โกรธไม่ได้น้อยใจ ไม่ได้มีปัญหาคนเราพูดผิดกันได้  เข้าใจว่าผู้ว่าฯ ททท. ทำงานหนักมาก และพยายามหาช่องทางที่ดีที่สุดที่จะตอบโจทย์ความต้องการของทุกฝ่าย
“บางทีพูดพลาดไปบ้าง ต้องออกมาแก้ไข อย่าไปว่าท่านเลย เพราะท่านพยายามหาช่องทางที่จะช่วยเหลือประเทศชาติ สิ่งที่ทำถูกมากกว่าผิดเยอะ พลาดไปบ้างไม่เป็นไร เมื่อพลาดก็ออกมาชี้แจง ” นายกรัฐมนตรี กล่าว
ผู้สื่อถามย้ำว่า เรื่องดังกล่าวกลายเป็นประเด็นทำให้มีคนโจมตีนายกจำนวนมาก ไม่ติดใจอะไรใช่หรือไม่ นายกรัฐมนตรี กล่าวว่าไม่ติดใจ ในฐานะผู้บังคับบัญชาต้องมีส่วนรับผิดชอบ และผู้ว่าฯ ททท. ออกมาพูดแล้วว่าเป็นการสื่อสาร และที่จริงเรายังไม่ได้ขอให้ทางตำรวจจีนเข้ามา ในขณะที่เขาไม่ได้ตกลงจะมา เพราะเป็นเรื่องภายในของไทย  จะเข้ามาได้อย่างไร แต่กรณีนี้เป็นเรื่องของการแลกเปลี่ยนข้อมูลมากกว่า เชื่อว่าทุกหน่วยงานที่เกี่ยวข้องกับการกระตุ้นเศรษฐกิจพยายามทำงานอย่างเต็มที่

ที่มา : https://www.thaigov.go.th/news/contents/details/74801