รัฐบาลไทย-ข่าวทำเนียบรัฐบาล-กระทรวงยุติธรรม ร่วมเฝ้ารับเสด็จและประชุมคณะกรรมการอำนวยการโครงการ TO BE NUMBER ONE


วันพฤหัสบดีที่ 16 พฤศจิกายน 2566
16/11/2566
พิมพ์
กระทรวงยุติธรรม ร่วมเฝ้ารับเสด็จและประชุมคณะกรรมการอำนวยการโครงการ TO BE NUMBER ONE
กระทรวงยุติธรรม ร่วมเฝ้ารับเสด็จและประชุมคณะกรรมการอำนวยการโครงการ TO BE NUMBER ONE
เมื่อวันที่ ๑๕ พฤศจิกายน ๒๕๖๖ ทูลกระหม่อมหญิงอุบลรัตนราชกัญญา สิริวัฒนาพรรณวดี เสด็จเป็นองค์ประธานการประชุมคณะกรรมการอำนวยการโครงการรณรงค์ป้องกันและแก้ไขปัญหายาเสพติด “ทูบีนัมเบอร์วัน” (TO BE NUMBER ONE ) ประจำปีงบประมาณ ๒๕๖๗ ณ ห้องประชุมชัยนาทนเรนทร ชั้น ๒ อาคาร ๑ สำนักงานปลัดกระทรวงสาธารณสุข โดยมี​ นายกูเฮง ยาวอหะซัน เลขารัฐมนตรีว่าการกระทรวงยุติธรรม พร้อมด้วยนายวีระกิตติ์ หาญปริพรรณ์อธิบดีกรมคุมประพฤติ และเจ้าหน้าที่ที่เกี่ยวข้อง รวมถึงผู้แทนจากหน่วยงานภาครัฐ เอกชน และองค์กรด้านสื่อมวลชน เฝ้ารับเสด็จ
ทูลกระหม่อมหญิงอุบลรัตนราชกัญญา สิริวัฒนาพรรณวดี พระราชทานวโรกาสให้จัดการประชุมคณะกรรมการอำนวยการโครงการทูบีนัมเบอร์วันเป็นประจำทุกปี เพื่อทรงรับทราบผลและแผนงานของทุกหน่วยงานที่ร่วมดำเนินงานโครงการ TO BE NUMBER ONE และพระราชทานแนวทางการดำเนินงาน รวมทั้งทรงให้มีการแลกเปลี่ยนประสบการณ์การดำเนินงานของทุกภาคส่วน เพื่อร่วมกันพัฒนางานในโครงการให้มีประสิทธิภาพ ประสิทธิผล เกิดความต่อเนื่องและยั่งยืน
สำหรับกลยุทธ์หลักในการขับเคลื่อนโครงการ TO BE NUMBER ONE คือ การดำเนินงานผ่านระดับจังหวัด ระดับอำเภอ และระดับเขตในกรุงเทพมหานคร นอกจากนี้ยังมีการจัดตั้งศูนย์เพื่อนใจ TO BE NUMBER ONE ในสถานศึกษา ชุมชน สถานประกอบการ สถานพินิจฯ เรือนจำ/ทัณฑสถาน และสำนักงานคุมประพฤติ รวมทั่วประเทศ ๗๕,๘๕๔ แห่ง และได้ขยายไปยังห้างสรรพสินค้าเขตกรุงเทพมหานครและปริมณฑลอีก ๕ แห่ง
โดยในปี ๒๕๖๗ โครงการ TO BE NUMBER ONE ได้มีแผนดำเนินกิจกรรมตามยุทธศาสตร์ ๓ ส คือ สร้างกระแส, สร้างเสริมภูมิคุ้มกันทางด้านจิตใจ, สร้างและพัฒนาเครือข่ายอย่างต่อเนื่อง โดยมีส่วนเพิ่มเติม คือ การพัฒนาฐานข้อมูลใหม่ให้ตรงตามความต้องการของผู้ใช้มากยิ่งขึ้น รวมทั้งพัฒนาเกณฑ์ตัวชี้วัดการดำเนินงานจังหวัด อำเภอ เขต กรุงเทพมหานคร รวมทั้งชมรม และศูนย์เพื่อนใจ TO BE NUMBER ONE ในทุกประเภทให้มีคุณภาพและครอบคลุมกลุ่มเป้าหมายเยาวชนทั้งกลุ่มปกติ และกลุ่มเสี่ยงเพิ่มขึ้น

ที่มา : https://www.thaigov.go.th/news/contents/details/74853