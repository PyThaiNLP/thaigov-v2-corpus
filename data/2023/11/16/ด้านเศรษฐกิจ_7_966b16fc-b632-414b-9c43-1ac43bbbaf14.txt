รัฐบาลไทย-ข่าวทำเนียบรัฐบาล-รมว.พิมพ์ภัทรา ชื่นชมอุตสาหกรรมไทย ปรับตัวแข่งขันดีขึ้น 3 อันดับ


วันพฤหัสบดีที่ 16 พฤศจิกายน 2566
16/11/2566
พิมพ์
รมว.พิมพ์ภัทรา ชื่นชมอุตสาหกรรมไทย ปรับตัวแข่งขันดีขึ้น 3 อันดับ
รมว.พิมพ์ภัทรา ชื่นชมอุตสาหกรรมไทย ปรับตัวแข่งขันดีขึ้น 3 อันดับ
วันที่ 15 พฤศจิกายน 2566 นางสาวพิมพ์ภัทรา วิชัยกุล รัฐมนตรีว่าการกระทรวงอุตสาหกรรม เป็นประธานและกล่าวปาฐกถาพิเศษเปิดงานสัมมนา Thailand Competitiveness Conference 2023 โดยมีนางเคอร์สตี คัลจูเลด (H.E. Kersti Kaljulaid) อดีตประธานาธิบดีแห่งสาธารณรัฐเอสโตเนีย นางสาวศิรินันท์ ศิริพานิช ผู้ช่วยรัฐมนตรีประจำกระทรวงอุตสาหกรรม นายดนัยณัฏฐ์ โชคอำนวย ที่ปรึกษารัฐมนตรีว่าการกระทรวงอุตสาหกรรม นางสาวไพลิน เทียนสุวรรณ เลขานุการรัฐมนตรีว่าการกระทรวงอุตสาหกรรม และผู้แทนภาครัฐ เอกชน รวมถึงผู้เชี่ยวชาญจากในประเทศและต่างประเทศ ร่วมด้วย และมีนายนิธิ ภัทรโชค ประธานสมาคมการจัดการธุรกิจแห่งประเทศไทย ให้การต้อนรับ ณ ห้อง Magnolia Ballroom โรงแรม Waldorf Astoria Bangkok
รัฐมนตรีว่าการกระทรวงอุตสาหกรรม กล่าวว่า ตามที่ TMA ได้เผยแพร่ผลการจัดอันดับขีดความสามารถในการแข่งขัน ประจำปี 2566 ของ 64 เขตเศรษฐกิจทั่วโลก พบว่า ในภาพรวมไทยมีอันดับความสามารถในการแข่งขันปรับดีขึ้น 3 อันดับจากอันดับที่ 33 ในปีที่แล้ว มาอยู่ที่อันดับ 30 ซึ่งสอดคล้องกับการเป้าหมายของภาครัฐ ที่พยายามเพิ่มประสิทธิภาพในการผลักดันและขีดความสามารถในการแข่งขันของประเทศในหลากหลายมิติ
“กระทรวงอุตสาหกรรมให้ความสำคัญกับภาคอุตสาหกรรมทุกระดับ โดยจะมุ่งการทำงานที่เดินไปข้างหน้าให้ทันกับยุคสมัยและเทคโนโลยี แต่ก็ไม่ทิ้งใครไว้ข้างหลัง ไม่ว่าจะเป็นในเรื่องการสนับสนุนการใช้รถยนต์ไฟฟ้า แต่ยังให้ความสำคัญกับรถยนต์สันดาป การสนับสนุนอุตสาหกรรมภาคใหญ่ในการเจริญเติบโตในระดับสากล แต่ดูแลและผลักดันผู้ประกอบการเอสเอ็มอี และสตาร์ทอัพในการเข้าถึงแหล่งเงินทุนและมีโอกาสในการทุก ๆ ช่องทาง ให้รายใหญ่อยู่ได้และรายเล็กอยู่รอด โดยให้เป็นความรู้คู่กับเงินทุน เพื่อสร้างความแข็งแรงและเปลี่ยนผ่านไปสู่โลกใหม่ได้อย่างสมดุล” รัฐมนตรีว่าการกระทรวงอุตสาหกรรม กล่าว
สำหรับงานสัมมนาฯ ในครั้งนี้ นับเป็นโอกาสที่ดีในการขับเคลื่อนให้ภาคเอกชนมีส่วนร่วมกับภาครัฐ เป็นการแลกเปลี่ยนเรียนรู้ และปรับแนวทางการดำเนินงานระหว่างกัน เพื่อให้นำความรู้ที่ได้ไปสร้างเป็นฐานเพิ่มความมั่นคงให้กับหน่วยงานต่อไป

ที่มา : https://www.thaigov.go.th/news/contents/details/74818